<!doctype html>
<html id="z3IBTFPCQ" data-ver="1287">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第四十六</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之十二毗利耶波罗蜜多品第九之二</h2>
  <p id="a4">“复次，<a id="a-5"></a>舍利子，<a id="a-6"></a>当来之世，<a id="a-7"></a>法欲灭时，<a id="a-8"></a>复有菩萨摩诃萨安住大乘，<a id="a-9"></a>行毗利耶波罗蜜多者，<a id="a-A"></a>见如是等诸恶众生，<a id="a-B"></a>诽谤毁灭是正法已，<a id="a-C"></a>倍增振发勇猛正勤大精进力，<a id="a-D"></a>于是经典大菩萨藏微妙法门，<a id="a-E"></a>殷勤听受，<a id="a-F"></a>书持读诵，<a id="a-G"></a>广为他人开示演说。<a id="a-H"></a>舍利子，<a id="a-I"></a>如是菩萨摩诃萨，<a id="a-J"></a>当于尔时应起四想。<a id="a-K"></a>何等为四？</p>
  <p id="aL">“舍利子，<a id="a-M"></a>所谓我父宝藏不久当灭，<a id="a-N"></a>由为此故，<a id="a-O"></a>佛薄伽梵释迦牟尼如来应正等觉，<a id="a-P"></a>于百千那庾多拘胝无数大劫，<a id="a-Q"></a>精勤修习难行苦行，<a id="a-R"></a>方乃获是正法宝藏。<a id="a-S"></a>是故我当发勤精进，<a id="a-T"></a>奉持此藏，<a id="a-U"></a>遍持此藏，<a id="a-V"></a>极当遍持广通此藏，<a id="a-W"></a>欲令法宝久不灭故。</p>
  <p id="aX">“舍利子，<a id="a-Y"></a>譬如有人，<a id="a-Z"></a>惟有一子怜念爱重，<a id="a-a"></a>具大福相观无厌足。<a id="a-b"></a>是人后时欲有所趣，<a id="a-c"></a>而携此子将涉危难，<a id="a-d"></a>恐颠坠故以手执持，<a id="a-e"></a>又等遍持、<a id="a-f"></a>极等遍持，<a id="a-g"></a>勿令我子堕险难处。<a id="a-h"></a>如是，<a id="a-i"></a>舍利子，<a id="a-j"></a>彼善男子亦复如是，<a id="a-k"></a>深怀奉信敬重于我，<a id="a-l"></a>不舍如是无上法宝，<a id="a-m"></a>志恒希求清净寂灭，<a id="a-n"></a>虽经恶世而能摄受最胜正法。<a id="a-o"></a>舍利子，<a id="a-p"></a>我今以此菩提因缘无上正法，<a id="a-q"></a>付嘱是人。</p>
  <p id="ar">“又舍利子，<a id="a-s"></a>譬如世间大军战时，<a id="a-t"></a>少有众生，<a id="a-u"></a>为护众故处于前阵；<a id="a-v"></a>惟有果敢雄猛丈夫，<a id="a-w"></a>合率骁勇抗拒勍敌，<a id="a-x"></a>为护己众处大军前，<a id="a-y"></a>振威而住。<a id="a-z"></a>如是，<a id="a-10"></a>舍利子，<a id="a-11"></a>于当来世正法灭时，<a id="a-12"></a>怀正法者当现前时，<a id="a-13"></a>有诸众生发起深心欣乐寂灭，<a id="a-14"></a>而能于是无上法宝，<a id="a-15"></a>乃至受持少分要义；<a id="a-16"></a>当知是人亦复如是，<a id="a-17"></a>被于正勤坚固甲胄，<a id="a-18"></a>奋发勇猛大精进力，<a id="a-19"></a>摧碎诸魔所有军阵。<a id="a-1A"></a>何以故？<a id="a-1B"></a>舍利子，<a id="a-1C"></a>若有众生于是经典，<a id="a-1D"></a>乃至受持一四句颂，<a id="a-1E"></a>不生诽谤，<a id="a-1F"></a>随喜赞叹，<a id="a-1G"></a>言此经典真是佛说，<a id="a-1H"></a>于多人前广宣显示者，<a id="a-1I"></a>当知是人即为随喜赞说去来现在诸佛所说经法。<a id="a-1J"></a>舍利子，<a id="a-1K"></a>如来不说是人但得少分功德果报，<a id="a-1L"></a>我说是人乃能成就如虚空量大功德聚。<a id="a-1M"></a>何以故？<a id="a-1N"></a>舍利子，<a id="a-1O"></a>我说是等名为善人！<a id="a-1P"></a>如是善人甚为难得，<a id="a-1Q"></a>谓知恩者及报恩者。<a id="a-1R"></a>舍利子，<a id="a-1S"></a>如是知恩及报恩者，<a id="a-1T"></a>当知是为人中珍宝。</p>
  <p id="a1U">“又舍利子，<a id="a-1V"></a>于当来世正法灭时，<a id="a-1W"></a>诸恶魔等威势现时，<a id="a-1X"></a>若有众生于如来所信重不舍，<a id="a-1Y"></a>受持是经无有远离，<a id="a-1Z"></a>我说是人第一丈夫、<a id="a-1a"></a>为善丈夫、<a id="a-1b"></a>为胜丈夫、<a id="a-1c"></a>为健丈夫、<a id="a-1d"></a>为大丈夫，<a id="a-1e"></a>当知是人则为如来胜法朋侣，<a id="a-1f"></a>非为诈现朋恶党者，<a id="a-1g"></a>当知是人行实行者。<a id="a-1h"></a>如是，<a id="a-1i"></a>舍利子，<a id="a-1j"></a>菩萨摩诃萨，<a id="a-1k"></a>应当修习坚固正行，<a id="a-1l"></a>乃至命终中无暂废；<a id="a-1m"></a>于诸佛所当勤卫护，<a id="a-1n"></a>乃至命终中无暂废；<a id="a-1o"></a>于正法所当勤摄受，<a id="a-1p"></a>乃至命终中无暂废；<a id="a-1q"></a>甚深空法当勤信解，<a id="a-1r"></a>乃至命终中无暂废。</p>
  <p id="a1s">“舍利子，<a id="a-1t"></a>是为菩萨摩诃萨于后恶世所起四法。<a id="a-1u"></a>若有成就如是四法，<a id="a-1v"></a>菩萨摩诃萨，<a id="a-1w"></a>于当来世法欲尽时、<a id="a-1x"></a>谤正法时、<a id="a-1y"></a>灭正法时、<a id="a-1z"></a>犯戒徒党大强盛时、<a id="a-20"></a>炽然追求顺世外道恶咒术时、<a id="a-21"></a>劫浊乱时、<a id="a-22"></a>有情浊时、<a id="a-23"></a>寿命浊时、<a id="a-24"></a>烦恼浊时、<a id="a-25"></a>诸见浊时，<a id="a-26"></a>菩萨摩诃萨，<a id="a-27"></a>当于尔时应住三处而为依止。<a id="a-28"></a>何等为三？<a id="a-29"></a>所谓应住阿兰若处，<a id="a-2A"></a>应住诤息灭处，<a id="a-2B"></a>应住佛菩提处。<a id="a-2C"></a>舍利子，<a id="a-2D"></a>是为菩萨摩诃萨当来恶世住于三处，<a id="a-2E"></a>应如是持，<a id="a-2F"></a>是则具足毗利耶波罗蜜多故。<a id="a-2G"></a>”</p>
  <p id="a2H">尔时，<a id="a-2I"></a>世尊欲重宣此义，<a id="a-2J"></a>而说颂曰：</p>
  <p id="a2K">“于最胜法不远离，<a id="a-2L"></a>　为尽生老病死苦，</p>
  <p id="a2M">常勤精进无妄念，<a id="a-2N"></a>　当速成就自他利。</p>
  <p id="a2O">若有于是善说法，<a id="a-2P"></a>　闻已安住正思惟，</p>
  <p id="a2Q">当知我为彼大师，<a id="a-2R"></a>　彼则是我真弟子。</p>
  <p id="a2S">若不听闻如是法，<a id="a-2T"></a>　设闻不住正思惟，</p>
  <p id="a2U">是人当趣诸恶道，<a id="a-2V"></a>　犹彼众流归大海。</p>
  <p id="a2W">百千拘胝那庾劫，<a id="a-2X"></a>　诸佛出现甚为难，</p>
  <p id="a2Y">虽复暂遇不亲奉，<a id="a-2Z"></a>　当随恶魔自在转。</p>
  <p id="a2a">“复次，<a id="a-2b"></a>舍利子，<a id="a-2c"></a>乃往过去九十一劫当于尔时，<a id="a-2d"></a>有佛出世，<a id="a-2e"></a>名曰胜观如来、<a id="a-2f"></a>应、<a id="a-2g"></a>正等觉、<a id="a-2h"></a>明行圆满、<a id="a-2i"></a>善逝、<a id="a-2j"></a>世间解、<a id="a-2k"></a>无上丈夫、<a id="a-2l"></a>善调御士、<a id="a-2m"></a>天人师、<a id="a-2n"></a>佛、<a id="a-2o"></a>薄伽梵。</p>
  <p id="a2p">“舍利子，<a id="a-2q"></a>彼佛法中有六苾芻，<a id="a-2r"></a>行诸恶行恒相随逐：<a id="a-2s"></a>一名善见，<a id="a-2t"></a>二名善乐，<a id="a-2u"></a>三名欢喜，<a id="a-2v"></a>四名调善，<a id="a-2w"></a>五名苏逾遮，<a id="a-2x"></a>六名火天授。<a id="a-2y"></a>舍利子，<a id="a-2z"></a>是六苾芻恒说非法：<a id="a-30"></a>‘有我、<a id="a-31"></a>有人、<a id="a-32"></a>有常、<a id="a-33"></a>有断。<a id="a-34"></a>’结固周旋更相信任，<a id="a-35"></a>趣深隐所同共谋议：<a id="a-36"></a>‘我等应当各各诱化人别百家用为徒党。<a id="a-37"></a>又令百家传告眷属，<a id="a-38"></a>如是展转亲姻传告，<a id="a-39"></a>或当至于五十百等。<a id="a-3A"></a>’作是议已便往教化，<a id="a-3B"></a>若村若城郊野店肆，<a id="a-3C"></a>或至王都及余邦国，<a id="a-3D"></a>一一诸家悉皆往趣；<a id="a-3E"></a>既到彼已，<a id="a-3F"></a>不说正法，<a id="a-3G"></a>于佛世尊先行毁谤。<a id="a-3H"></a>舍利子，<a id="a-3I"></a>彼恶苾芻云何毁谤？<a id="a-3J"></a>舍利子，<a id="a-3K"></a>诸恶苾芻告众人言：<a id="a-3L"></a>‘世间决定有我、<a id="a-3M"></a>有众生、<a id="a-3N"></a>有寿命者、<a id="a-3O"></a>有数取者。<a id="a-3P"></a>若诸世间定无有我及诸法者，<a id="a-3Q"></a>谁去？<a id="a-3R"></a>谁来？<a id="a-3S"></a>谁坐？<a id="a-3T"></a>谁卧？<a id="a-3U"></a>谁语？<a id="a-3V"></a>谁默？<a id="a-3W"></a>谁能行施？<a id="a-3X"></a>谁是所受？<a id="a-3Y"></a>谁能受用？<a id="a-3Z"></a>谁受苦乐？<a id="a-3a"></a>谁有能受不苦不乐？<a id="a-3b"></a>若有人来语汝等言：<a id="a-3c"></a>“世间决定无我、<a id="a-3d"></a>无众生、<a id="a-3e"></a>无寿命者，<a id="a-3f"></a>无数取者。<a id="a-3g"></a>当知是人为汝等怨，<a id="a-3h"></a>非汝善友。<a id="a-3i"></a>”’舍利子，<a id="a-3j"></a>尔时诸恶苾芻重更诱化妇人、<a id="a-3k"></a>丈夫及以男女，<a id="a-3l"></a>作如是言：<a id="a-3m"></a>‘若有人说无我等法，<a id="a-3n"></a>当知其人为不善者，<a id="a-3o"></a>为暴恶者。<a id="a-3p"></a>是汝恶友，<a id="a-3q"></a>非汝善友。<a id="a-3r"></a>’复更化言：<a id="a-3s"></a>‘汝等诸人是聪慧者，<a id="a-3t"></a>深能领解我所说义。<a id="a-3u"></a>自今已往，<a id="a-3v"></a>若诸恶友非善友来，<a id="a-3w"></a>当为汝说：<a id="a-3x"></a>“世间决定无我等法。<a id="a-3y"></a>”汝等不应辄相亲昵、<a id="a-3z"></a>交顾往还、<a id="a-40"></a>承事供养。<a id="a-41"></a>’舍利子，<a id="a-42"></a>诸恶苾芻行如是化，<a id="a-43"></a>于半月间人各诱得，<a id="a-44"></a>满五百家归从其见。</p>
  <p id="a45">“舍利子，<a id="a-46"></a>尔时有诸苾芻，<a id="a-47"></a>是阿罗汉，<a id="a-48"></a>永离一切烦恼垢秽，<a id="a-49"></a>而是胜观如来应正等觉真实弟子。<a id="a-4A"></a>为乞食等诸因缘故，<a id="a-4B"></a>诣彼诸恶苾芻所化之家；<a id="a-4C"></a>暂至其门，<a id="a-4D"></a>便为妇人、<a id="a-4E"></a>丈夫及诸男女，<a id="a-4F"></a>所共毁骂，<a id="a-4G"></a>非理诃责，<a id="a-4H"></a>以粗恶言面陈挫辱。<a id="a-4I"></a>为诸苾芻，<a id="a-4J"></a>而说颂曰：</p>
  <p id="a4K">“‘汝等不能知正法，<a id="a-4L"></a>　汝等迷失于圣道，</p>
  <p id="a4M">汝等退舍于净教，<a id="a-4N"></a>　汝等皆当堕地狱。<a id="a-4O"></a>’</p>
  <p id="a4P">“舍利子，<a id="a-4Q"></a>彼诸人等说是语已，<a id="a-4R"></a>于阿罗汉倍更诃骂；<a id="a-4S"></a>既诃骂已，<a id="a-4T"></a>复以种种言词而骂于佛。<a id="a-4U"></a>即于佛前，<a id="a-4V"></a>说伽陀曰：</p>
  <p id="a4W">“‘如来所说非虚妄，<a id="a-4X"></a>　所谓诸行悉无常，</p>
  <p id="a4Y">又说诸法皆无我，<a id="a-4Z"></a>　及以无恒无不变。</p>
  <p id="a4a">诸行都无有坚实，<a id="a-4b"></a>　皆为虚伪妄失法，</p>
  <p id="a4c">所说空华无所有，<a id="a-4d"></a>　但能诳惑彼愚夫。<a id="a-4e"></a>’</p>
  <p id="a4f">“舍利子，<a id="a-4g"></a>彼诸人等说如是语，<a id="a-4h"></a>轻毁佛已，<a id="a-4i"></a>倍增愤恚。<a id="a-4j"></a>又于佛前，<a id="a-4k"></a>说伽陀曰：</p>
  <p id="a4l">“‘如来所说一切法，<a id="a-4m"></a>　决定无我无众生，</p>
  <p id="a4n">无有寿命无数取，<a id="a-4o"></a>　亦无作者及受者。</p>
  <p id="a4p">而今现见诸世间，<a id="a-4q"></a>　有能行施及所受，</p>
  <p id="a4r">并余种种受用人，<a id="a-4s"></a>　及觉广大诸受等。</p>
  <p id="a4t">当知宣说定无我，<a id="a-4u"></a>　一切皆应堕恶道。<a id="a-4v"></a>’</p>
  <p id="a4w">“舍利子，<a id="a-4x"></a>当尔之时，<a id="a-4y"></a>诸不善人同声说是非法语者，<a id="a-4z"></a>大小男女有六十八拘胝千众生，<a id="a-50"></a>皆恶苾芻所化导故行是恶业。<a id="a-51"></a>彼命终已，<a id="a-52"></a>同生无间大地狱中，<a id="a-53"></a>受身粗大，<a id="a-54"></a>鱼形人首。<a id="a-55"></a>其舌长广弥布于地，<a id="a-56"></a>周遍下钉如殖姜田；<a id="a-57"></a>又于舌上众多铁犁，<a id="a-58"></a>常以耕之。<a id="a-59"></a>彼一一身，<a id="a-5A"></a>又为一百极恶商佉之所唼食。<a id="a-5B"></a>又于空中大热铁丸，<a id="a-5C"></a>猛焰赫然，<a id="a-5D"></a>光色炽盛，<a id="a-5E"></a>从空而堕常雨其身。<a id="a-5F"></a>是诸罪人以恶业故，<a id="a-5G"></a>受如是等种种楚毒。<a id="a-5H"></a>”</p>
  <p id="a5I">尔时，<a id="a-5J"></a>世尊欲重宣此义，<a id="a-5K"></a>而说颂曰：</p>
  <p id="a5L">“铁丸猛焰如飞电，<a id="a-5M"></a>　可畏无量百千种，</p>
  <p id="a5N">常于其身而堕坠，<a id="a-5O"></a>　炽然恒受种种苦。</p>
  <p id="a5P">又于身内遍流转，<a id="a-5Q"></a>　炎炽猛盛难逢近，</p>
  <p id="a5R">腾焰高踊百由旬，<a id="a-5S"></a>　流火遍出身毛孔。</p>
  <p id="a5T">又彼众生一一舌，<a id="a-5U"></a>　尽为无量铁犁耕，</p>
  <p id="a5V">一切舌分皆分裂，<a id="a-5W"></a>　如是苦受恒缠绕。</p>
  <p id="a5X">斯由亲近恶友已，<a id="a-5Y"></a>　能感如斯大苦聚，</p>
  <p id="a5Z">又由远离具戒者，<a id="a-5a"></a>　致令速堕于恶道。</p>
  <p id="a5b">“舍利子，<a id="a-5c"></a>时彼非法六恶苾芻，<a id="a-5d"></a>由恶教故，<a id="a-5e"></a>命终之后，<a id="a-5f"></a>皆生阿毗大地狱中。<a id="a-5g"></a>一一受身纵广等量，<a id="a-5h"></a>三十踰缮那。<a id="a-5i"></a>彼一一身皆生千口，<a id="a-5j"></a>一一口中各生二舌。<a id="a-5k"></a>是一一舌广长量等四踰缮那，<a id="a-5l"></a>一一舌上有五百铁犁，<a id="a-5m"></a>铁牛挽之以耕其舌。<a id="a-5n"></a>是诸罪人虽受苦痛，<a id="a-5o"></a>大苦逼故不遑号叫。<a id="a-5p"></a>又于头上各有万亿狱卒，<a id="a-5q"></a>手执害具刀锯矛槊，<a id="a-5r"></a>斫刺破裂坏其身首。<a id="a-5s"></a>在此狱中寿万亿岁。<a id="a-5t"></a>如是展转复往诸余大地狱中，<a id="a-5u"></a>具受辛酸种种苦楚。<a id="a-5v"></a>何以故？<a id="a-5w"></a>由彼瞋毁佛圣教故。</p>
  <p id="a5x">“舍利子，<a id="a-5y"></a>当于尔时，<a id="a-5z"></a>有大长者名曰安隐，<a id="a-60"></a>财富无量，<a id="a-61"></a>资产具足，<a id="a-62"></a>多诸珍宝、<a id="a-63"></a>金、<a id="a-64"></a>银、<a id="a-65"></a>琉璃、<a id="a-66"></a>珊瑚、<a id="a-67"></a>末尼、<a id="a-68"></a>真珠、<a id="a-69"></a>贝玉，<a id="a-6A"></a>无不备有；<a id="a-6B"></a>又多仆使奴婢，<a id="a-6C"></a>财谷库藏皆悉盈满。<a id="a-6D"></a>是时长者，<a id="a-6E"></a>为恶苾芻之所教化，<a id="a-6F"></a>既受其语生于断见。<a id="a-6G"></a>长者有妻，<a id="a-6H"></a>名为焰慧，<a id="a-6I"></a>容色盛美为人所重。<a id="a-6J"></a>彼生一男，<a id="a-6K"></a>形貌端严众睹无厌，<a id="a-6L"></a>成就第一圆满净色；<a id="a-6M"></a>曾于过去无量百千那庾多拘胝佛所，<a id="a-6N"></a>植诸善本。<a id="a-6O"></a>当初生时三返微笑，<a id="a-6P"></a>又发是言：<a id="a-6Q"></a>‘奇哉！<a id="a-6R"></a>奇哉！<a id="a-6S"></a>云何今者生断见家？<a id="a-6T"></a>’其母闻已，<a id="a-6U"></a>惊恐惶惧，<a id="a-6V"></a>身毛为竖，<a id="a-6W"></a>与诸女人弃之逃避。</p>
  <p id="a6X">“舍利子，<a id="a-6Y"></a>时诸女人欲审悉故，<a id="a-6Z"></a>还来近住，<a id="a-6a"></a>观察是儿为何等类：<a id="a-6b"></a>天耶？<a id="a-6c"></a>龙耶？<a id="a-6d"></a>为药叉耶？<a id="a-6e"></a>为健达缚，<a id="a-6f"></a>为阿素洛，<a id="a-6g"></a>为揭路荼，<a id="a-6h"></a>为紧捺洛，<a id="a-6i"></a>为牟呼洛伽，<a id="a-6j"></a>为究槃荼，<a id="a-6k"></a>为毕舍遮，<a id="a-6l"></a>人非人耶？<a id="a-6m"></a>舍利子，<a id="a-6n"></a>时此婴儿再发是言，<a id="a-6o"></a>告诸女曰：<a id="a-6p"></a>‘汝虽怖走，<a id="a-6q"></a>我甚安乐。<a id="a-6r"></a>’时此婴儿为诸女人，<a id="a-6s"></a>而说颂曰：</p>
  <p id="a6t">“‘汝当乐义利，<a id="a-6u"></a>　于义利勿怖，</p>
  <p id="a6v">我当度汝等，<a id="a-6w"></a>　令脱于邪道。</p>
  <p id="a6x">汝安隐勿怖，<a id="a-6y"></a>　应怖前恶友，</p>
  <p id="a6z">我当度汝等，<a id="a-70"></a>　令脱于邪见。<a id="a-71"></a>’</p>
  <p id="a72">“舍利子，<a id="a-73"></a>时彼父母及余大众，<a id="a-74"></a>闻是婴儿说伽陀已，<a id="a-75"></a>便往儿所。<a id="a-76"></a>是时，<a id="a-77"></a>婴儿为其父母，<a id="a-78"></a>而说颂曰：</p>
  <p id="a79">“‘家中凡所有，<a id="a-7A"></a>　广大诸财谷，</p>
  <p id="a7B">速持来见与，<a id="a-7C"></a>　供佛及声闻。</p>
  <p id="a7D">彼大声闻众，<a id="a-7E"></a>　照世胜观尊，</p>
  <p id="a7F">三界围轮中，<a id="a-7G"></a>　都无与等者。</p>
  <p id="a7H">彼大声闻众，<a id="a-7I"></a>　照世胜观尊，</p>
  <p id="a7J">广阐扬妙法，<a id="a-7K"></a>　利益诸群品。</p>
  <p id="a7L">彼大声闻众，<a id="a-7M"></a>　照世胜观尊，</p>
  <p id="a7N">身具三十二，<a id="a-7O"></a>　大丈夫威相。</p>
  <p id="a7P">彼佛声闻众，<a id="a-7Q"></a>　犹如乌昙华，</p>
  <p id="a7R">名称甚难闻，<a id="a-7S"></a>　过亿拘胝劫。<a id="a-7T"></a>’</p>
  <p id="a7U">“舍利子，<a id="a-7V"></a>时儿父母闻是法已，<a id="a-7W"></a>即取家中二十拘胝上妙财宝，<a id="a-7X"></a>将至儿所，<a id="a-7Y"></a>而语之言：<a id="a-7Z"></a>‘此诸财宝，<a id="a-7a"></a>是汝父母所有之物。<a id="a-7b"></a>汝当取之，<a id="a-7c"></a>随汝志意生信之所，<a id="a-7d"></a>任持奉施。<a id="a-7e"></a>’尔时，<a id="a-7f"></a>父母即为是儿，<a id="a-7g"></a>而说颂曰：</p>
  <p id="a7h">“‘此是汝父母，<a id="a-7i"></a>　所致诸财宝，</p>
  <p id="a7j">随心所敬信，<a id="a-7k"></a>　汝当持布施。</p>
  <p id="a7l">若金若珍宝，<a id="a-7m"></a>　家中甚丰积，</p>
  <p id="a7n">随心所敬信，<a id="a-7o"></a>　汝当持速施。</p>
  <p id="a7p">衣服坐卧具，<a id="a-7q"></a>　华鬘及涂香，</p>
  <p id="a7r">随心所敬信，<a id="a-7s"></a>　汝持欢喜施。</p>
  <p id="a7t">于佛及法僧，<a id="a-7u"></a>　无上福田所，</p>
  <p id="a7v">为利诸群生，<a id="a-7w"></a>　当应行布施。<a id="a-7x"></a>’</p>
  <p id="a7y">“舍利子，<a id="a-7z"></a>尔时婴儿，<a id="a-80"></a>闻其父母所说颂已，<a id="a-81"></a>复为父母而说颂曰：</p>
  <p id="a82">“‘我今往胜观，<a id="a-83"></a>　世间依怙所，</p>
  <p id="a84">当广设供养，<a id="a-85"></a>　为利群生故。</p>
  <p id="a86">诸有欲希求，<a id="a-87"></a>　天上人中乐，</p>
  <p id="a88">应随我所诣，<a id="a-89"></a>　胜观如来所。<a id="a-8A"></a>’</p>
  <p id="a8B">“舍利子，<a id="a-8C"></a>尔时婴儿，<a id="a-8D"></a>以念正知观视四方，<a id="a-8E"></a>白父母曰：<a id="a-8F"></a>‘父母当知，<a id="a-8G"></a>我今应往薄伽梵胜观如来应正等觉所。<a id="a-8H"></a>’于是众人闻是语已，<a id="a-8I"></a>皆大惊愕：<a id="a-8J"></a>‘云何婴儿当初生日，<a id="a-8K"></a>便能与人往返言议，<a id="a-8L"></a>又能徙步有所造诣？<a id="a-8M"></a>’时有八万四千众生，<a id="a-8N"></a>闻是奇异皆来云集，<a id="a-8O"></a>而作是言：<a id="a-8P"></a>‘我等当观此婴儿者，<a id="a-8Q"></a>是何等类？<a id="a-8R"></a>为天，<a id="a-8S"></a>为龙，<a id="a-8T"></a>为药叉耶？<a id="a-8U"></a>乃至为毕舍遮，<a id="a-8V"></a>人非人耶？<a id="a-8W"></a>’</p>
  <p id="a8X">“舍利子，<a id="a-8Y"></a>尔时婴儿，<a id="a-8Z"></a>与诸大众八万四千前后围绕，<a id="a-8a"></a>往诣胜观如来所止之处。<a id="a-8b"></a>当此婴儿往佛所时，<a id="a-8c"></a>以福德力恐为风日所损弊故，<a id="a-8d"></a>于上空中十千宝盖，<a id="a-8e"></a>自然而现用覆其身。<a id="a-8f"></a>又于婴儿所由之路，<a id="a-8g"></a>虚空之中罗布金网，<a id="a-8h"></a>雨上妙华及细末香，<a id="a-8i"></a>超胜诸天常所散者。<a id="a-8j"></a>扇清凉风与天香合，<a id="a-8k"></a>周流飘散相续不断。<a id="a-8l"></a>虚空诸天又于行路，<a id="a-8m"></a>以诸香水而用洒之，<a id="a-8n"></a>覆以金罗种种珍服。<a id="a-8o"></a>又彼诸天雨华布道，<a id="a-8p"></a>光彩相曜积齐于膝。<a id="a-8q"></a>于其道侧，<a id="a-8r"></a>无量百千清净池沼自然出现，<a id="a-8s"></a>八功德水具足盈满，<a id="a-8t"></a>生诸妙华，<a id="a-8u"></a>所谓殟钵罗华、<a id="a-8v"></a>钵特摩华、<a id="a-8w"></a>拘贸陀华、<a id="a-8x"></a>奔荼利华，<a id="a-8y"></a>含发鲜荣弥满池内，<a id="a-8z"></a>又有凫、<a id="a-90"></a>雁、<a id="a-91"></a>鸳鸯异类众鸟游戏水上。</p>
  <p id="a92">“舍利子，<a id="a-93"></a>时彼婴儿所由之路，<a id="a-94"></a>七宝栏楯以界道侧，<a id="a-95"></a>诸天妓乐具无量千深远妙音自然而发，<a id="a-96"></a>左右宝树行列庄严。<a id="a-97"></a>于大道中复施华路，<a id="a-98"></a>现于身前为供养故，<a id="a-99"></a>以待婴儿游履其上。<a id="a-9A"></a>于其华路承步诸华，<a id="a-9B"></a>举足之时自然隐没，<a id="a-9C"></a>及将下足华便踊现。<a id="a-9D"></a>尔时，<a id="a-9E"></a>婴儿游此华道，<a id="a-9F"></a>经须臾顷，<a id="a-9G"></a>即便回顾观诸大众，<a id="a-9H"></a>说伽陀曰：</p>
  <p id="a9I">“‘汝等无理不应行，<a id="a-9J"></a>　异我此路余非理，</p>
  <p id="a9K">而我常游此正理，<a id="a-9L"></a>　故往有理最胜处。</p>
  <p id="a9M">超过无量那庾劫，<a id="a-9N"></a>　时复一福遇人身，</p>
  <p id="a9O">时有一佛出世间，<a id="a-9P"></a>　时勤修得净信慧。<a id="a-9Q"></a>’</p>
  <p id="a9R">“舍利子，<a id="a-9S"></a>尔时婴儿，<a id="a-9T"></a>为诸大众说伽陀已；<a id="a-9U"></a>于虚空中，<a id="a-9V"></a>有八万四千诸大天子，<a id="a-9W"></a>同声赞言：<a id="a-9X"></a>‘善哉！<a id="a-9Y"></a>善哉！<a id="a-9Z"></a>’便说伽陀，<a id="a-9a"></a>赞婴儿曰：</p>
  <p id="a9b">“‘善哉善哉大智慧，<a id="a-9c"></a>　汝所宣说会正理，</p>
  <p id="a9d">仁者后顾为无理，<a id="a-9e"></a>　有正理者当前趣。<a id="a-9f"></a>’</p>
  <p id="a9g">“舍利子，<a id="a-9h"></a>尔时婴儿又以伽陀，<a id="a-9i"></a>报诸天曰：</p>
  <p id="a9j">“‘汝诸天等所宣说，<a id="a-9k"></a>　有理无理之正言，</p>
  <p id="a9l">我今问汝汝当答，<a id="a-9m"></a>　有理无理之实义。<a id="a-9n"></a>’</p>
  <p id="a9o">“舍利子，<a id="a-9p"></a>尔时诸天复以伽陀，<a id="a-9q"></a>报婴儿曰：</p>
  <p id="a9r">“‘若乐欲住诸财宝，<a id="a-9s"></a>　不乐出离所行处，</p>
  <p id="a9t">如是无理诸凡愚，<a id="a-9u"></a>　安住地狱之前道。</p>
  <p id="a9v">若乐舍家趣非家，<a id="a-9w"></a>　当应舍欲弃财宝，</p>
  <p id="a9x">是人于世有正理，<a id="a-9y"></a>　不久便开解脱门。<a id="a-9z"></a>’</p>
  <p id="aA0">“舍利子，<a id="a-A1"></a>尔时婴儿复以伽陀，<a id="a-A2"></a>报诸天曰：</p>
  <p id="aA3">“‘如汝所说理无理，<a id="a-A4"></a>　观汝全未能明晓，</p>
  <p id="aA5">如是有理无理义，<a id="a-A6"></a>　我深于此正开悟。<a id="a-A7"></a>’</p>
  <p id="aA8">“舍利子，<a id="a-A9"></a>尔时婴儿说是语已，<a id="a-AA"></a>即便前进趣薄伽梵毗钵尸如来应正等觉大会之所。<a id="a-AB"></a>既到彼已，<a id="a-AC"></a>顶礼佛足，<a id="a-AD"></a>右绕三匝，<a id="a-AE"></a>却住一面。<a id="a-AF"></a>于薄伽梵胜观如来，<a id="a-AG"></a>深生敬仰，<a id="a-AH"></a>即以伽陀，<a id="a-AI"></a>而赞颂曰：</p>
  <p id="aAJ">“‘常行利益诸世间，<a id="a-AK"></a>　胜观三明施甘露，</p>
  <p id="aAL">如大龙象大师子，<a id="a-AM"></a>　由是我今常敬礼。</p>
  <p id="aAN">世间明照甚难得，<a id="a-AO"></a>　犹如乌昙跋罗华，</p>
  <p id="aAP">为世依怙作光明，<a id="a-AQ"></a>　形色微妙甚圆具。</p>
  <p id="aAR">世间众苦所逼迫，<a id="a-AS"></a>　不能了知真圣道，</p>
  <p id="aAT">踰越正路而逃迸，<a id="a-AU"></a>　譬等生盲处于世。</p>
  <p id="aAV">愿我此世当成佛，<a id="a-AW"></a>　如今胜观人中尊，</p>
  <p id="aAX">当拔众生无量苦，<a id="a-AY"></a>　及救三火烧燃者。</p>
  <p id="aAZ">如是无边百千众，<a id="a-Aa"></a>　皆随我来至于此，</p>
  <p id="aAb">惟愿演宣微妙法，<a id="a-Ac"></a>　悉令安住上菩提。<a id="a-Ad"></a>’</p>
  <p id="aAe">“舍利子，<a id="a-Af"></a>尔时婴儿说是颂已，<a id="a-Ag"></a>白胜观如来应正等觉言：<a id="a-Ah"></a>‘世尊，<a id="a-Ai"></a>愿我来世于此世间，<a id="a-Aj"></a>当成如来应正等觉，<a id="a-Ak"></a>为诸众生显扬正法；<a id="a-Al"></a>亦如今者胜观如来，<a id="a-Am"></a>为诸大众广说妙法。<a id="a-An"></a>’尔时，<a id="a-Ao"></a>会中有八万四千众生，<a id="a-Ap"></a>复白胜观如来言：<a id="a-Aq"></a>‘世尊，<a id="a-Ar"></a>我等亦愿于当来世，<a id="a-As"></a>得成如来应正等觉，<a id="a-At"></a>为众生故显扬正法；<a id="a-Au"></a>亦如今者胜观如来，<a id="a-Av"></a>等无有异。<a id="a-Aw"></a>’尔时，<a id="a-Ax"></a>胜观如来应正等觉，<a id="a-Ay"></a>了知如是八万四千人增上意已，<a id="a-Az"></a>即便微笑。</p>
  <p id="aB0">“舍利子，<a id="a-B1"></a>诸佛法尔，<a id="a-B2"></a>于微笑时有种种光，<a id="a-B3"></a>青、<a id="a-B4"></a>黄、<a id="a-B5"></a>赤、<a id="a-B6"></a>白、<a id="a-B7"></a>红、<a id="a-B8"></a>颇胝色，<a id="a-B9"></a>从佛面门自然而发，<a id="a-BA"></a>遍照无量无边佛之世界，<a id="a-BB"></a>上至梵世，<a id="a-BC"></a>映蔽一切日月光明。<a id="a-BD"></a>其光遍照所应作已，<a id="a-BE"></a>而复还来右绕胜观如来，<a id="a-BF"></a>百千匝已，<a id="a-BG"></a>从薄伽梵顶髻而入。<a id="a-BH"></a>舍利子，<a id="a-BI"></a>尔时胜观如来有一侍者，<a id="a-BJ"></a>睹佛神变现微笑已，<a id="a-BK"></a>从坐而起，<a id="a-BL"></a>偏覆左肩，<a id="a-BM"></a>以右膝轮安处于地，<a id="a-BN"></a>向佛合掌，<a id="a-BO"></a>曲躬礼敬，<a id="a-BP"></a>即于佛前，<a id="a-BQ"></a>以颂问曰：</p>
  <p id="aBR">“‘我今问佛胜观尊，<a id="a-BS"></a>　端严希有生众喜，</p>
  <p id="aBT">何等因缘大善逝，<a id="a-BU"></a>　现发微笑世间依？</p>
  <p id="aBV">两足世尊现微笑，<a id="a-BW"></a>　其相非无有因缘，</p>
  <p id="aBX">愿演微笑因缘本，<a id="a-BY"></a>　利益世间悲愍故。</p>
  <p id="aBZ">今有百千拘胝众，<a id="a-Ba"></a>　现住牟尼世尊前，</p>
  <p id="aBb">摄耳专注乐听闻，<a id="a-Bc"></a>　愿世间依愍众说。</p>
  <p id="aBd">佛为一切众生眼，<a id="a-Be"></a>　为舍为救为归趣，</p>
  <p id="aBf">能断众生诸有疑，<a id="a-Bg"></a>　怜愍世间利益者。</p>
  <p id="aBh">如来善知诸过去，<a id="a-Bi"></a>　又能通达彼未来，</p>
  <p id="aBj">于一切法不生疑，<a id="a-Bk"></a>　及以现在诸佛土。</p>
  <p id="aBl">通智法王论自在，<a id="a-Bm"></a>　出过三世妙如来，</p>
  <p id="aBn">我今请问世间依，<a id="a-Bo"></a>　何等因缘现微笑？</p>
  <p id="aBp">佛能永断他疑网，<a id="a-Bq"></a>　于一切法自无疑，</p>
  <p id="aBr">八音畅宣微妙法，<a id="a-Bs"></a>　善拔众生忧毒箭。</p>
  <p id="aBt">我心喜踊难陈说，<a id="a-Bu"></a>　合十指掌怀恭敬，</p>
  <p id="aBv">敢问法主大圣尊，<a id="a-Bw"></a>　何等因缘现微笑？<a id="a-Bx"></a>’</p>
  <p id="aBy">“舍利子，<a id="a-Bz"></a>尔时胜观如来应正等觉，<a id="a-C0"></a>告侍者曰：<a id="a-C1"></a>‘苾芻，<a id="a-C2"></a>汝今见是婴儿在我前不？<a id="a-C3"></a>’对曰：<a id="a-C4"></a>‘唯然！<a id="a-C5"></a>我今已见。<a id="a-C6"></a>’胜观佛言：<a id="a-C7"></a>‘此婴儿者，<a id="a-C8"></a>往昔过去，<a id="a-C9"></a>曾于六十四拘胝那庾多百千佛所，<a id="a-CA"></a>供养恭敬，<a id="a-CB"></a>尊重赞叹，<a id="a-CC"></a>以诸衣服、<a id="a-CD"></a>饮食、<a id="a-CE"></a>卧具、<a id="a-CF"></a>病缘医药及余资物，<a id="a-CG"></a>持用奉施彼诸佛已，<a id="a-CH"></a>为欲趣向三菩提故，<a id="a-CI"></a>又于过去十那庾多佛所，<a id="a-CJ"></a>修行梵行，<a id="a-CK"></a>回向阿耨多罗三藐三菩提。<a id="a-CL"></a>苾芻当知，<a id="a-CM"></a>今是婴儿所将大众八万四千，<a id="a-CN"></a>于过去世，<a id="a-CO"></a>并是婴儿本生父母。<a id="a-CP"></a>何以故？<a id="a-CQ"></a>此婴儿者，<a id="a-CR"></a>曾于过去发如是愿：<a id="a-CS"></a>“愿我经生在在处处所有父母，<a id="a-CT"></a>皆令安住于佛菩提。<a id="a-CU"></a>又令诸母，<a id="a-CV"></a>更无第二再受女身。<a id="a-CW"></a>”由是愿故，<a id="a-CX"></a>彼诸众生至于今日，<a id="a-CY"></a>随逐婴儿来至我所，<a id="a-CZ"></a>又随修学发于无上正等觉心。<a id="a-Ca"></a>’尔时，<a id="a-Cb"></a>胜观如来欲重宣此义，<a id="a-Cc"></a>为侍者苾芻而说是颂：</p>
  <p id="aCd">“‘苾芻当观此婴儿，<a id="a-Ce"></a>　及现前住多千众，</p>
  <p id="aCf">其心踊跃发诚言，<a id="a-Cg"></a>　愿我当来如法主。</p>
  <p id="aCh">当知曾于过去生，<a id="a-Ci"></a>　如上数量诸佛所，</p>
  <p id="aCj">恭敬供养大导师，<a id="a-Ck"></a>　利益天人世间者。</p>
  <p id="aCl">于十那庾诸佛所，<a id="a-Cm"></a>　依佛舍家持正法，</p>
  <p id="aCn">常行最胜之所行，<a id="a-Co"></a>　为求无上菩提故。</p>
  <p id="aCp">汝观八万四千众，<a id="a-Cq"></a>　今现皆住如来前，</p>
  <p id="aCr">曾于久远过去世，<a id="a-Cs"></a>　悉是婴儿之父母。</p>
  <p id="aCt">又此婴儿曾发愿，<a id="a-Cu"></a>　诸有生生父母者，</p>
  <p id="aCv">普令安住上正觉，<a id="a-Cw"></a>　更不重受女人身。</p>
  <p id="aCx">彼皆随学婴儿行，<a id="a-Cy"></a>　发菩提心于我所，</p>
  <p id="aCz">今我皆当授彼记，<a id="a-D0"></a>　方将为世两足尊。</p>
  <p id="aD1">由此因缘现微笑，<a id="a-D2"></a>　彼昔胜行我能知，</p>
  <p id="aD3">及以未来诸所作，<a id="a-D4"></a>　当证人中大圣主。</p>
  <p id="aD5">诸天龙神及人等，<a id="a-D6"></a>　无量百千那庾多，</p>
  <p id="aD7">闻佛为彼授记已，<a id="a-D8"></a>　于胜观尊生大喜。<a id="a-D9"></a>’</p>
  <p id="aDA">“舍利子，<a id="a-DB"></a>尔时婴儿闻佛授记，<a id="a-DC"></a>心生欢喜，<a id="a-DD"></a>踊跃无量，<a id="a-DE"></a>悦意泰然，<a id="a-DF"></a>得未曾有；<a id="a-DG"></a>速疾往诣其父母所，<a id="a-DH"></a>说伽陀曰：</p>
  <p id="aDI">“‘如是多千众，<a id="a-DJ"></a>　我前生父母，</p>
  <p id="aDK">皆已住菩提，<a id="a-DL"></a>　父母心何趣？<a id="a-DM"></a>’</p>
  <p id="aDN">“舍利子，<a id="a-DO"></a>尔时父母复以伽陀，<a id="a-DP"></a>报其子曰：</p>
  <p id="aDQ">“‘如子志所趣，<a id="a-DR"></a>　我心亦如是，</p>
  <p id="aDS">当成一切智，<a id="a-DT"></a>　此决定无疑。</p>
  <p id="aDU">子已生我家，<a id="a-DV"></a>　愿后勿相舍，</p>
  <p id="aDW">常当忆念我，<a id="a-DX"></a>　令速证菩提。<a id="a-DY"></a>’</p>
  <p id="aDZ">“舍利子，<a id="a-Da"></a>尔时婴儿复以伽陀，<a id="a-Db"></a>报父母曰：</p>
  <p id="aDc">“‘我诸行化导，<a id="a-Dd"></a>　皆愿先成佛，</p>
  <p id="aDe">最后我当成，<a id="a-Df"></a>　照世人调御。<a id="a-Dg"></a>’</p>
  <p id="aDh">“舍利子，<a id="a-Di"></a>汝今当观彼过去世胜观如来法中婴儿者，<a id="a-Dj"></a>岂异人乎？<a id="a-Dk"></a>勿作余疑，<a id="a-Dl"></a>今大自在天子是也！<a id="a-Dm"></a>从是已后，<a id="a-Dn"></a>又经拘胝那庾多劫更不退堕。<a id="a-Do"></a>过是劫后，<a id="a-Dp"></a>生转轮王圣种族中。<a id="a-Dq"></a>彼当来父，<a id="a-Dr"></a>号曰名称，<a id="a-Ds"></a>如我今父净饭大王。<a id="a-Dt"></a>彼当来母，<a id="a-Du"></a>号曰离暗，<a id="a-Dv"></a>如我今母摩诃摩耶。<a id="a-Dw"></a>彼当来子，<a id="a-Dx"></a>号曰无忧，<a id="a-Dy"></a>如我今子罗睺罗。</p>
  <p id="aDz">“舍利子，<a id="a-E0"></a>彼既出家悟菩提已，<a id="a-E1"></a>得成为佛，<a id="a-E2"></a>名曰大悲如来应正等觉，<a id="a-E3"></a>十号具足。<a id="a-E4"></a>其佛寿量满百千拘胝岁，<a id="a-E5"></a>佛身常光遍照所及十踰缮那，<a id="a-E6"></a>佛说法处大会充满百踰缮那。<a id="a-E7"></a>大悲如来处世教化，<a id="a-E8"></a>为度声闻三会说法：<a id="a-E9"></a>第一大会度诸弟子有百拘胝，<a id="a-EA"></a>第二大会度诸弟子有那庾多拘胝，<a id="a-EB"></a>第三大会度诸弟子有百千那庾多拘胝。<a id="a-EC"></a>舍利子，<a id="a-ED"></a>其弟子中满一拘胝，<a id="a-EE"></a>皆是大阿罗汉，<a id="a-EF"></a>诸漏已尽，<a id="a-EG"></a>无复烦恼，<a id="a-EH"></a>得自在慧，<a id="a-EI"></a>具八解脱，<a id="a-EJ"></a>成就静虑及六神通。<a id="a-EK"></a>舍利子，<a id="a-EL"></a>大悲如来所度声闻阿罗汉众，<a id="a-EM"></a>如上所说三会数量；<a id="a-EN"></a>彼菩萨众其数亦等，<a id="a-EO"></a>皆是往世所生父母。<a id="a-EP"></a>彼佛世尊宣说妙法，<a id="a-EQ"></a>利益无数诸众生已，<a id="a-ER"></a>然后涅槃。<a id="a-ES"></a>佛灭度后，<a id="a-ET"></a>正法住世满拘胝岁，<a id="a-EU"></a>分布舍利饶益众生；<a id="a-EV"></a>亦如我今般涅槃后，<a id="a-EW"></a>流布供养等无有异。</p>
  <p id="aEX">“舍利子，<a id="a-EY"></a>安住正勤菩萨摩诃萨亦复如是，<a id="a-EZ"></a>修行毗利耶波罗蜜多时，<a id="a-Ea"></a>为求阿耨多罗三藐三菩提故，<a id="a-Eb"></a>能于是经修行正行，<a id="a-Ec"></a>倍增振发勇猛正勤大精进力，<a id="a-Ed"></a>度脱无量诸众生等。<a id="a-Ee"></a>我说是人为善丈夫，<a id="a-Ef"></a>思觉观察不倦不退，<a id="a-Eg"></a>勇猛精进明系在心。</p>
  <p id="aEh">“舍利子，<a id="a-Ei"></a>云何菩萨摩诃萨不倦精进？<a id="a-Ej"></a>舍利子，<a id="a-Ek"></a>菩萨摩诃萨为众生故求菩提时，<a id="a-El"></a>不应限以数量而有所求。<a id="a-Em"></a>何以故？<a id="a-En"></a>菩萨摩诃萨不作是念：<a id="a-Eo"></a>‘于尔所劫我当流转，<a id="a-Ep"></a>于尔所劫我不流转。<a id="a-Eq"></a>’以如是故，<a id="a-Er"></a>菩萨尔时被难思铠，<a id="a-Es"></a>处于生死，<a id="a-Et"></a>作是念言：<a id="a-Eu"></a>‘假使如我前际所经生死，<a id="a-Ev"></a>如是更受勤苦，<a id="a-Ew"></a>经于生死倍过前际，<a id="a-Ex"></a>为求菩提中无懈息。<a id="a-Ey"></a>’舍利子，<a id="a-Ez"></a>菩萨摩诃萨，<a id="a-F0"></a>具足如是坚固弘誓，<a id="a-F1"></a>则名成就不倦精进。</p>
  <p id="aF2">“复次，<a id="a-F3"></a>舍利子，<a id="a-F4"></a>菩萨摩诃萨，<a id="a-F5"></a>云何修行勇猛精进？<a id="a-F6"></a>舍利子，<a id="a-F7"></a>假使三千大千世界，<a id="a-F8"></a>满中炽火，<a id="a-F9"></a>发起勇猛正勤菩萨摩诃萨，<a id="a-FA"></a>为欲往觐彼如来故，<a id="a-FB"></a>以精进力于是炽火，<a id="a-FC"></a>从中而过不怯不退。<a id="a-FD"></a>又舍利子，<a id="a-FE"></a>勇猛正勤菩萨摩诃萨，<a id="a-FF"></a>为求听闻大菩萨藏微妙法门故，<a id="a-FG"></a>以精进力虽逢是火，<a id="a-FH"></a>从中直过而无怯退。<a id="a-FI"></a>又舍利子，<a id="a-FJ"></a>假使三千大千世界满中炽火，<a id="a-FK"></a>勇猛正勤菩萨摩诃萨，<a id="a-FL"></a>为欲宣说大菩萨藏深妙法故，<a id="a-FM"></a>以精进力于是炽火，<a id="a-FN"></a>从中直过而无怯退。<a id="a-FO"></a>又舍利子，<a id="a-FP"></a>假使三千大千世界满中炽火，<a id="a-FQ"></a>勇猛正勤菩萨摩诃萨，<a id="a-FR"></a>为欲生起善根因缘，<a id="a-FS"></a>以精进力于是炽火，<a id="a-FT"></a>从中直过而无怯退。<a id="a-FU"></a>又舍利子，<a id="a-FV"></a>假使三千大千世界满中炽火，<a id="a-FW"></a>勇猛正勤菩萨摩诃萨，<a id="a-FX"></a>为欲利益诸众生故，<a id="a-FY"></a>以精进力能于中过，<a id="a-FZ"></a>如是为欲令他得寂静故、<a id="a-Fa"></a>得调伏故，<a id="a-Fb"></a>虽逢是火，<a id="a-Fc"></a>皆由中过而无怯退。<a id="a-Fd"></a>又舍利子，<a id="a-Fe"></a>发起勇猛不倦正勤菩萨摩诃萨，<a id="a-Ff"></a>为欲令他般涅槃故，<a id="a-Fg"></a>以精进力虽逢是火，<a id="a-Fh"></a>能于中过而无怯退。<a id="a-Fi"></a>舍利子，<a id="a-Fj"></a>是名菩萨摩诃萨修行毗利耶波罗蜜多勇猛之相。</p>
  <p id="aFk">“复次，<a id="a-Fl"></a>舍利子，<a id="a-Fm"></a>发起勇猛不倦正勤菩萨摩诃萨，<a id="a-Fn"></a>行毗利耶波罗蜜多时，<a id="a-Fo"></a>由不懈倦坚固不退善根，<a id="a-Fp"></a>所发无上大悲之所熏故，<a id="a-Fq"></a>恒发勇猛大精进力，<a id="a-Fr"></a>于诸众生常行化导。<a id="a-Fs"></a>又舍利子，<a id="a-Ft"></a>如是发起勇猛不倦正勤菩萨摩诃萨，<a id="a-Fu"></a>于一切时举足下足，<a id="a-Fv"></a>常不舍离大菩提心，<a id="a-Fw"></a>于佛法僧恒生珍敬，<a id="a-Fx"></a>系念在前；<a id="a-Fy"></a>于诸众生恒遍观察，<a id="a-Fz"></a>为利益故，<a id="a-G0"></a>不欲令被烦恼势力之所逼夺。<a id="a-G1"></a>又舍利子，<a id="a-G2"></a>发起勇猛不倦正勤菩萨摩诃萨，<a id="a-G3"></a>所有已生诸妙善根，<a id="a-G4"></a>一切回向无上菩提，<a id="a-G5"></a>令此善根毕竟无尽。<a id="a-G6"></a>譬如少水投于大海，<a id="a-G7"></a>乃至劫烧中无有尽。<a id="a-G8"></a>舍利子，<a id="a-G9"></a>菩萨摩诃萨亦复如是，<a id="a-GA"></a>以诸善根回向菩提亦无有尽，<a id="a-GB"></a>是名菩萨摩诃萨勇猛不倦大精进力。<a id="a-GC"></a>又舍利子，<a id="a-GD"></a>勇猛不倦精进菩萨摩诃萨，<a id="a-GE"></a>以平等行积集善根，<a id="a-GF"></a>于诸众生起平等行积集善根，<a id="a-GG"></a>为欲引生一切智智积集善根，<a id="a-GH"></a>为欲利益诸众生故积集善根。<a id="a-GI"></a>舍利子，<a id="a-GJ"></a>如是无量诸大善根，<a id="a-GK"></a>皆是菩萨摩诃萨勇猛无倦大精进力之所集起。</p>
  <p id="aGL">“复次，<a id="a-GM"></a>舍利子，<a id="a-GN"></a>如是勇猛不倦正勤菩萨摩诃萨，<a id="a-GO"></a>常应精进修学是法，<a id="a-GP"></a>所得福聚无量无边，<a id="a-GQ"></a>今当广说福聚之相。<a id="a-GR"></a>舍利子，<a id="a-GS"></a>我观世间一切众生所有福聚无量无边；<a id="a-GT"></a>如是乃至一切有学无学所有福聚，<a id="a-GU"></a>一切独觉所有福聚，<a id="a-GV"></a>转复无量不可思议。<a id="a-GW"></a>如上所有诸福聚等，<a id="a-GX"></a>假使皆悉内置众生一毛孔中；<a id="a-GY"></a>如是众生一一毛孔，<a id="a-GZ"></a>皆有如上福德之聚，<a id="a-Ga"></a>无量无边不可思议；<a id="a-Gb"></a>如是假使一切众生一切毛孔所有福聚，<a id="a-Gc"></a>合集置一无关键会大法祠中。<a id="a-Gd"></a>舍利子，<a id="a-Ge"></a>如是法祠功德福聚，<a id="a-Gf"></a>倍增于百，<a id="a-Gg"></a>感得如来大丈夫身色相之一。<a id="a-Gh"></a>如是一一大丈夫相，<a id="a-Gi"></a>皆以如是功德所成。<a id="a-Gj"></a>如是一切如来身中大丈夫相，<a id="a-Gk"></a>所有福聚皆合成一眉间毫相。<a id="a-Gl"></a>如是入一眉间毫相福聚，<a id="a-Gm"></a>又过于此满百千倍大功德聚，<a id="a-Gn"></a>合成如来顶上无能观见乌瑟腻沙大丈夫相。<a id="a-Go"></a>如是入一肉髻大功德聚，<a id="a-Gp"></a>又过于此满于拘胝百千倍大功德聚，<a id="a-Gq"></a>合成如来大法商佉之相。<a id="a-Gr"></a>舍利子，<a id="a-Gs"></a>由此如来大法螺相，<a id="a-Gt"></a>为无量种功德集成。<a id="a-Gu"></a>以如是故，<a id="a-Gv"></a>如来随所意欲出大音声，<a id="a-Gw"></a>遍告无量无边一切世界，<a id="a-Gx"></a>为诸有情广说妙法，<a id="a-Gy"></a>如其根性随闻信解悉令欢喜。<a id="a-Gz"></a>何以故？<a id="a-H0"></a>皆由精进所修学故。<a id="a-H1"></a>舍利子，<a id="a-H2"></a>菩萨摩诃萨应作是念：<a id="a-H3"></a>‘如是无上正等菩提，<a id="a-H4"></a>虽极难得，<a id="a-H5"></a>我当不舍精进铠甲，<a id="a-H6"></a>发大勇猛，<a id="a-H7"></a>必定速悟无上菩提，<a id="a-H8"></a>不足为难！<a id="a-H9"></a>既成佛已随我意欲，<a id="a-HA"></a>于法螺相出大音声，<a id="a-HB"></a>遍告无量无边一切世界，<a id="a-HC"></a>为诸众生说微妙法，<a id="a-HD"></a>随根信解皆令欢喜。<a id="a-HE"></a>’舍利子，<a id="a-HF"></a>是名菩萨摩诃萨勇猛无倦正勤之相。</p>
  <p id="aHG">“复次，<a id="a-HH"></a>舍利子，<a id="a-HI"></a>勇猛无倦精进菩萨摩诃萨，<a id="a-HJ"></a>依毗利耶波罗蜜多故，<a id="a-HK"></a>常应如是精进修学；<a id="a-HL"></a>由修学故，<a id="a-HM"></a>具足成就一切智慧。<a id="a-HN"></a>舍利子，<a id="a-HO"></a>假使三千大千世界所有众生，<a id="a-HP"></a>一切成就随信行智；<a id="a-HQ"></a>即用此智，<a id="a-HR"></a>欲以比一成就随法行智，<a id="a-HS"></a>百分不及一，<a id="a-HT"></a>千分不及一，<a id="a-HU"></a>百千万分不及一，<a id="a-HV"></a>僧佉分不及一，<a id="a-HW"></a>迦罗分不及一，<a id="a-HX"></a>伽拏那分不及一，<a id="a-HY"></a>乌波摩分不及一，<a id="a-HZ"></a>乌波尼沙陀分不及一。<a id="a-Ha"></a>复次，<a id="a-Hb"></a>舍利子，<a id="a-Hc"></a>假使三千大千世界所有众生，<a id="a-Hd"></a>一切成就随法行智，<a id="a-He"></a>欲以比一第八人智，<a id="a-Hf"></a>百分不及一，<a id="a-Hg"></a>乃至乌波尼沙陀分不及一。<a id="a-Hh"></a>复次，<a id="a-Hi"></a>舍利子，<a id="a-Hj"></a>假使三千大千世界所有众生，<a id="a-Hk"></a>一切成就第八人智，<a id="a-Hl"></a>欲以比一预流果智，<a id="a-Hm"></a>百分不及一，<a id="a-Hn"></a>乃至乌波尼沙陀分不及一。<a id="a-Ho"></a>复次，<a id="a-Hp"></a>舍利子，<a id="a-Hq"></a>假使三千大千世界所有众生，<a id="a-Hr"></a>一切成就预流果智，<a id="a-Hs"></a>欲以比一乃至一来向智；<a id="a-Ht"></a>如是一来果智乃至欲比不还果智；<a id="a-Hu"></a>如是乃至欲比阿罗汉智，<a id="a-Hv"></a>若独觉智，<a id="a-Hw"></a>若过百劫菩萨智，<a id="a-Hx"></a>若成就不退转菩萨智；<a id="a-Hy"></a>如是乃至欲比系属一生菩萨智，<a id="a-Hz"></a>皆应广说，<a id="a-I0"></a>无量无边算数譬喻所不能及。<a id="a-I1"></a>如是，<a id="a-I2"></a>舍利子，<a id="a-I3"></a>假使十方无量无边一切世界所有众生，<a id="a-I4"></a>皆悉成就系属一生菩萨之智，<a id="a-I5"></a>欲比如来十力之一处非处智，<a id="a-I6"></a>百分、<a id="a-I7"></a>千分、<a id="a-I8"></a>百千万分不及一，<a id="a-I9"></a>僧佉分不及一，<a id="a-IA"></a>迦罗分不及一，<a id="a-IB"></a>伽拏那分不及一，<a id="a-IC"></a>乌波摩分不及一，<a id="a-ID"></a>乌波尼沙陀分不及一，<a id="a-IE"></a>乃至算数譬喻所不能及。<a id="a-IF"></a>舍利子，<a id="a-IG"></a>是菩萨摩诃萨，<a id="a-IH"></a>行毗利耶波罗蜜多故，<a id="a-II"></a>闻如来如是甚深智解之时，<a id="a-IJ"></a>其心不惊无有怖畏，<a id="a-IK"></a>于是智人生乐欲心，<a id="a-IL"></a>发起正勤中无废舍，<a id="a-IM"></a>作如是念：<a id="a-IN"></a>‘我今修行勇猛精进。<a id="a-IO"></a>假使我身皮肉骨血、<a id="a-IP"></a>筋脉髓脑，<a id="a-IQ"></a>皆悉枯燥烂坏无遗，<a id="a-IR"></a>未得如来如是处非处智力已来，<a id="a-IS"></a>于其中间，<a id="a-IT"></a>发大勇猛坚固精进，<a id="a-IU"></a>终无懈废。<a id="a-IV"></a>’舍利子，<a id="a-IW"></a>是名菩萨摩诃萨勇猛无倦正勤波罗蜜多坚固之相，<a id="a-IX"></a>应如是学。</p>
  <p id="aIY">“复次，<a id="a-IZ"></a>舍利子，<a id="a-Ia"></a>菩萨摩诃萨，<a id="a-Ib"></a>行毗利耶波罗蜜多故，<a id="a-Ic"></a>发大勇猛无倦正勤，<a id="a-Id"></a>常应如是精进修学；<a id="a-Ie"></a>由修学故，<a id="a-If"></a>能灭众生诸烦恼火。<a id="a-Ig"></a>舍利子，<a id="a-Ih"></a>假使一切众生，<a id="a-Ii"></a>于过去世所有诸心，<a id="a-Ij"></a>皆入众生一心中转。<a id="a-Ik"></a>如是众生一一诸心，<a id="a-Il"></a>乃至一切众生一一各有尔所诸心，<a id="a-Im"></a>无量繁杂难可了知。<a id="a-In"></a>如是一切众生一一心中，<a id="a-Io"></a>各具无量贪瞋痴等诸惑繁杂；<a id="a-Ip"></a>以此一切众生所有烦恼，<a id="a-Iq"></a>皆入一众生一心中转。<a id="a-Ir"></a>舍利子，<a id="a-Is"></a>假使展转一切众生，<a id="a-It"></a>皆具如是无量烦恼，<a id="a-Iu"></a>难可了知。<a id="a-Iv"></a>菩萨摩诃萨作如是念：<a id="a-Iw"></a>‘我当策励勇猛，<a id="a-Ix"></a>发勤精进，<a id="a-Iy"></a>寻求如是智慧资粮。<a id="a-Iz"></a>随我所发正勤之力，<a id="a-J0"></a>于诸众生贪瞋痴火及余热恼，<a id="a-J1"></a>我要当令息灭无遗，<a id="a-J2"></a>斩除毒害，<a id="a-J3"></a>摧破散坏同于灰烬，<a id="a-J4"></a>速令众生住涅槃道。<a id="a-J5"></a>’舍利子，<a id="a-J6"></a>是名菩萨摩诃萨勇猛无倦正勤波罗蜜多，<a id="a-J7"></a>应如是学。</p>
  <p id="aJ8">“复次，<a id="a-J9"></a>舍利子，<a id="a-JA"></a>菩萨摩诃萨，<a id="a-JB"></a>依毗利耶波罗蜜多故，<a id="a-JC"></a>安住勇猛无倦精进，<a id="a-JD"></a>常应如是正勤修学；<a id="a-JE"></a>以修学故，<a id="a-JF"></a>诸善身业无有休废，<a id="a-JG"></a>诸善语业无有休废，<a id="a-JH"></a>诸善心业无有休废，<a id="a-JI"></a>乃至所有一切正勤，<a id="a-JJ"></a>皆为方便策进菩萨身、<a id="a-JK"></a>语、<a id="a-JL"></a>心业。<a id="a-JM"></a>舍利子，<a id="a-JN"></a>然诸世间但说菩萨身、<a id="a-JO"></a>语二业精进，<a id="a-JP"></a>第一不说菩萨心精进相。<a id="a-JQ"></a>舍利子，<a id="a-JR"></a>菩萨摩诃萨，<a id="a-JS"></a>心精进相无量无边，<a id="a-JT"></a>吾今略说。<a id="a-JU"></a>何等名为心精进相？<a id="a-JV"></a>谓菩萨心修行正勤若进若止，<a id="a-JW"></a>如是为相。<a id="a-JX"></a>舍利子，<a id="a-JY"></a>云何名为正勤进止？<a id="a-JZ"></a>舍利子，<a id="a-Ja"></a>菩萨修行大精进者，<a id="a-Jb"></a>为菩提故勤行精进。<a id="a-Jc"></a>所言进者于诸众生发起大悲，<a id="a-Jd"></a>所言止者谓无我忍；<a id="a-Je"></a>所言进者摄诸众生，<a id="a-Jf"></a>所言止者于法不取；<a id="a-Jg"></a>所言进者生死无倦，<a id="a-Jh"></a>所言止者不得三界；<a id="a-Ji"></a>所言进者一切尽舍，<a id="a-Jj"></a>所言止者不厌布施；<a id="a-Jk"></a>所言进者摄取净戒，<a id="a-Jl"></a>所言止者不厌尸罗；<a id="a-Jm"></a>所言进者堪忍众苦，<a id="a-Jn"></a>所言止者心无毁坏；<a id="a-Jo"></a>所言进者起诸善法，<a id="a-Jp"></a>所言止者心常远离；<a id="a-Jq"></a>所言进者摄受静虑，<a id="a-Jr"></a>所言止者心常寂灭；<a id="a-Js"></a>所言进者闻法无厌，<a id="a-Jt"></a>所言止者如理善巧；<a id="a-Ju"></a>所言进者听说无倦，<a id="a-Jv"></a>所言止者无戏论法；<a id="a-Jw"></a>所言进者求慧资粮，<a id="a-Jx"></a>所言止者断诸戏论；<a id="a-Jy"></a>所言进者增长梵信，<a id="a-Jz"></a>所言止者真知行舍；<a id="a-K0"></a>所言进者具五神通，<a id="a-K1"></a>所言止者遍知漏尽；<a id="a-K2"></a>所言进者修诸念处，<a id="a-K3"></a>所言止者念无功用；<a id="a-K4"></a>所言进者正断方便，<a id="a-K5"></a>所言止者善恶俱舍；<a id="a-K6"></a>所言进者引发神足，<a id="a-K7"></a>所言止者任运作用；<a id="a-K8"></a>所言进者诸根善权，<a id="a-K9"></a>所言止者观非根性；<a id="a-KA"></a>所言进者摄受诸力，<a id="a-KB"></a>所言止者智无制伏；<a id="a-KC"></a>所言进者生菩提分，<a id="a-KD"></a>所言止者智简择法；<a id="a-KE"></a>所言进者求道资粮，<a id="a-KF"></a>所言止者无来往性；<a id="a-KG"></a>所言进者求奢摩他，<a id="a-KH"></a>所言止者心住寂止；<a id="a-KI"></a>所言进者资助胜观，<a id="a-KJ"></a>所言止者伺察法性；<a id="a-KK"></a>所言进者随觉诸因，<a id="a-KL"></a>所言止者诸因遍智；<a id="a-KM"></a>所言进者从他闻音，<a id="a-KN"></a>所言止者如法修行；<a id="a-KO"></a>所言进者谓身庄严，<a id="a-KP"></a>所言止者谓法性身；<a id="a-KQ"></a>所言进者谓语庄严，<a id="a-KR"></a>所言止者圣默然性；<a id="a-KS"></a>所言进者信解脱门，<a id="a-KT"></a>所言止者无有发起；<a id="a-KU"></a>所言进者远离四魔，<a id="a-KV"></a>所言止者舍烦恼习；<a id="a-KW"></a>所言进者方便善巧，<a id="a-KX"></a>所言止者观察深慧；<a id="a-KY"></a>所言进者观察缘境，<a id="a-KZ"></a>所言止者无功用观；<a id="a-Ka"></a>所言进者观察假名，<a id="a-Kb"></a>所言止者了达实义。<a id="a-Kc"></a>舍利子，<a id="a-Kd"></a>诸如是等进止之相，<a id="a-Ke"></a>是名菩萨摩诃萨惟心精进。<a id="a-Kf"></a>若诸菩萨摩诃萨，<a id="a-Kg"></a>闻如是等心精进相，<a id="a-Kh"></a>应当发起勇猛无倦具足正勤。<a id="a-Ki"></a>舍利子，<a id="a-Kj"></a>如是名为菩萨摩诃萨修行正勤波罗蜜多，<a id="a-Kk"></a>无有厌倦勇猛精进修习之相。</p>
 </body>
</html>