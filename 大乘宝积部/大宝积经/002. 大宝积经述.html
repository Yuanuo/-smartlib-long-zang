<!doctype html>
<html id="z3IBTDGBg" data-ver="196">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经述</h1>
  <p id="a2">唐朝议郎行河南府告成县主簿徐锷撰</p>
  <p id="a3">夫日月出矣，<a id="a-4"></a>而辉耀十方；<a id="a-5"></a>时雨降矣，<a id="a-6"></a>而澡漉万物。<a id="a-7"></a>况我身常乐，<a id="a-8"></a>湛虚空之相；<a id="a-9"></a>妙觉圆明，<a id="a-A"></a>融心行之本。<a id="a-B"></a>唯曒唯昧，<a id="a-C"></a>不生不灭者哉！<a id="a-D"></a>是以辟无学之地，<a id="a-E"></a>聿修迦兰；<a id="a-F"></a>启息言之津，<a id="a-G"></a>亶作罗奈。<a id="a-H"></a>智胜菩萨，<a id="a-I"></a>起方便之缘；<a id="a-J"></a>净居天人，<a id="a-K"></a>发成就之力。<a id="a-L"></a>称谓所绝者，<a id="a-M"></a>其第一义乎！<a id="a-N"></a>自恒星夜掩，<a id="a-O"></a>仙虹昼烁；<a id="a-P"></a>青钵传其睟容，<a id="a-Q"></a>宝棺现其金臂。<a id="a-R"></a>法山摧仞，<a id="a-S"></a>拂魔箭于危屏；<a id="a-T"></a>直水横流，<a id="a-U"></a>系慈航于彼岸。<a id="a-V"></a>乌呼妙藏不可以常秘，<a id="a-W"></a>戒轮不可以终盩！<a id="a-X"></a>虽双林下砉示于泥洹，<a id="a-Y"></a>逮一千年；<a id="a-Z"></a>遹被于声教，<a id="a-a"></a>龙持贝叶；<a id="a-b"></a>亟传摩竭之城，<a id="a-c"></a>象负莲华。<a id="a-d"></a>遂满真丹之境，<a id="a-e"></a>三十七品；<a id="a-f"></a>慈悲于火宅，<a id="a-g"></a>一十二经。<a id="a-h"></a>引喻于沙界矣！</p>
  <p id="ai">大宝积经者，<a id="a-j"></a>后汉迦葉摩腾竺法兰，<a id="a-k"></a>及今朝玄奘法师，<a id="a-l"></a>菩提流志等，<a id="a-m"></a>咸自西天竺所致也。<a id="a-n"></a>如来昔在鹫峰，<a id="a-o"></a>利建平等。<a id="a-p"></a>金口注海，<a id="a-q"></a>酌之而不竭；<a id="a-r"></a>宝言如纶，<a id="a-s"></a>振之而有绪。<a id="a-t"></a>炯兹瑞宪，<a id="a-u"></a>久翳鸿都。<a id="a-v"></a>原壑屡非，<a id="a-w"></a>市朝多变。<a id="a-x"></a>历代徇齐之主，<a id="a-y"></a>竞兴参译。<a id="a-z"></a>跋陀授记之言，<a id="a-10"></a>罕能丕就。<a id="a-11"></a>洎我唐之有天下也，<a id="a-12"></a>功横铁围，<a id="a-13"></a>化緜忉利，<a id="a-14"></a>苑御千界，<a id="a-15"></a>提封万刹。<a id="a-16"></a>张四摄之扉，<a id="a-17"></a>广纳诸有；<a id="a-18"></a>骋六道之骥，<a id="a-19"></a>冥济群惑。<a id="a-1A"></a>太上皇以泽深智海，<a id="a-1B"></a>掌耀禅珠。<a id="a-1C"></a>神皇帝以勋格梵空，<a id="a-1D"></a>胸悬法印。<a id="a-1E"></a>肃敷玄诰，<a id="a-1F"></a>照洒鸿波。<a id="a-1G"></a>历选缁徒，<a id="a-1H"></a>明敭列采。<a id="a-1I"></a>博考同异，<a id="a-1J"></a>聿兴刊缉。<a id="a-1K"></a>勇振颓纲，<a id="a-1L"></a>严持绝纽。<a id="a-1M"></a>爰有沙门大德思忠，<a id="a-1N"></a>东天竺国婆罗门大首领臣伊舍罗等，<a id="a-1O"></a>译梵文者，<a id="a-1P"></a>求善住缘，<a id="a-1Q"></a>悟无生忍，<a id="a-1R"></a>博闻强识，<a id="a-1S"></a>精而译之。<a id="a-1T"></a>复有天竺沙门波若屈多，<a id="a-1U"></a>沙门达摩，<a id="a-1V"></a>证梵义者，<a id="a-1W"></a>开忍辱场，<a id="a-1X"></a>破烦恼众，<a id="a-1Y"></a>弼谐神侣，<a id="a-1Z"></a>明而辨之。<a id="a-1a"></a>复有沙门大德履方、<a id="a-1b"></a>宗一、<a id="a-1c"></a>普敬、<a id="a-1d"></a>慧觉等笔授者，<a id="a-1e"></a>令闻孔胶威仪不忒，<a id="a-1f"></a>手握仙札，<a id="a-1g"></a>受而字之。<a id="a-1h"></a>复有沙门大德深亮、<a id="a-1i"></a>胜庄、<a id="a-1j"></a>尘外、<a id="a-1k"></a>无著、<a id="a-1l"></a>慧迪等证义者，<a id="a-1m"></a>国之大师，<a id="a-1n"></a>佛之右臂，<a id="a-1o"></a>探诸了义演而证之。<a id="a-1p"></a>复有大德沙门承礼、<a id="a-1q"></a>云观、<a id="a-1r"></a>神暕、<a id="a-1s"></a>道本等次文者，<a id="a-1t"></a>庇影多林，<a id="a-1u"></a>息肩香窟，<a id="a-1v"></a>勤修精进，<a id="a-1w"></a>纂而次之。<a id="a-1x"></a>复有润文官者，<a id="a-1y"></a>银青光禄大夫邠王傅上柱国固安县开国伯卢粲，<a id="a-1z"></a>银青光禄大夫太子詹事崇文馆学士兼修国史上柱国东海县开国公徐坚，<a id="a-20"></a>朝议大夫守中书舍人崇文馆学士上柱国野王县开国男苏晋，<a id="a-21"></a>朝议郎给事中内供奉崔璩等，<a id="a-22"></a>位列凤舞，<a id="a-23"></a>声流鸡圃，<a id="a-24"></a>分别二谛，<a id="a-25"></a>润而色之。<a id="a-26"></a>复有银青光禄大夫守侍中兼太子左庶子兼修国史上柱国钜鹿县开国公魏知古，<a id="a-27"></a>兵部尚书上柱国郭元振，<a id="a-28"></a>银青光禄大夫检校中书令上柱国范阳县开国男张说，<a id="a-29"></a>银青光禄大夫行中书侍郎同中书门下三品监修国史上柱国兴平县开国侯陆象先等，<a id="a-2A"></a>朝践琐闼，<a id="a-2B"></a>夕游珠域，<a id="a-2C"></a>护持四法，<a id="a-2D"></a>总而阅之。<a id="a-2E"></a>尔乃杖锡之士，<a id="a-2F"></a>端圭之俊，<a id="a-2G"></a>麻列定筵。<a id="a-2H"></a>林攒乐土，<a id="a-2I"></a>荫祥云而演译；<a id="a-2J"></a>倏换炎凉，<a id="a-2K"></a>吸甘露而勤求。<a id="a-2L"></a>载淹衡晷，<a id="a-2M"></a>大乘章句，<a id="a-2N"></a>义不唐捐；<a id="a-2O"></a>小品精微，<a id="a-2P"></a>拯无遗溺。<a id="a-2Q"></a>能事毕矣，<a id="a-2R"></a>佛何言哉！</p>
  <p id="a2S">今所新翻经，<a id="a-2T"></a>凡有四十九会，<a id="a-2U"></a>七十七品，<a id="a-2V"></a>合一十二帙，<a id="a-2W"></a>以类相从，<a id="a-2X"></a>撰写咸毕。<a id="a-2Y"></a>以先天二年六月三十日进太上皇，<a id="a-2Z"></a>八月二十一日进皇帝，<a id="a-2a"></a>禁闱晓辟，<a id="a-2b"></a>真教上闻，<a id="a-2c"></a>仙宁克怡。<a id="a-2d"></a>宸襟允穆，<a id="a-2e"></a>竦钧阵于白日；<a id="a-2f"></a>亲御灵台，<a id="a-2g"></a>落云雨于彤霄。<a id="a-2h"></a>荐加殊尉，<a id="a-2i"></a>贤愚稽首，<a id="a-2j"></a>以为利见仁王；<a id="a-2k"></a>真俗归心，<a id="a-2l"></a>以为潜登觉道。<a id="a-2m"></a>次有清信佛弟子，<a id="a-2n"></a>前少府监丞李式颜等，<a id="a-2o"></a>皇朝金紫光禄大夫兵部尚书赠侍中陇西公迥秀子也。<a id="a-2p"></a>复有清信佛弟子，<a id="a-2q"></a>前右拾遗徐鐈等，<a id="a-2r"></a>皇朝银青光禄大夫太子宾客昭文馆学士高平公子也。<a id="a-2s"></a>咸属彼穹，<a id="a-2t"></a>降祸私门坠构，<a id="a-2u"></a>陟遥岵而崩心，<a id="a-2v"></a>瞻冥途而献福。<a id="a-2w"></a>于是胠箧探笥，<a id="a-2x"></a>檀波罗蜜，<a id="a-2y"></a>广叠简笺。<a id="a-2z"></a>首崇书写，<a id="a-30"></a>不变槐火，<a id="a-31"></a>遽盈苔袟。<a id="a-32"></a>然后装之镂轴，<a id="a-33"></a>缀以琼签，<a id="a-34"></a>罗彩簟而霓舒，<a id="a-35"></a>播珠函而锦缛。<a id="a-36"></a>方使猛风吹岳，<a id="a-37"></a>长存妒路之文；<a id="a-38"></a>劫火烧天，<a id="a-39"></a>不坏多罗之典。</p>
 </body>
</html>