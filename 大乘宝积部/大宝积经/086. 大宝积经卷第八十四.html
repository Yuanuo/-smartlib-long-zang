<!doctype html>
<html id="z3IBTGmD2" data-ver="681">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十四</h1>
  <h2 id="a2">唐三藏法师菩提流志奉诏译</h2>
  <h2 id="a3">无尽伏藏会第二十之二</h2>
  <p id="a4">“复次，<a id="a-5"></a>电德，<a id="a-6"></a>菩萨成就如是智已，<a id="a-7"></a>于诸众生根行意乐，<a id="a-8"></a>善巧了知。<a id="a-9"></a>若见多贪众生，<a id="a-A"></a>为欲调伏疗其病故，<a id="a-B"></a>示同凡夫现受诸欲，<a id="a-C"></a>具有妻子、<a id="a-D"></a>家业、<a id="a-E"></a>资生，<a id="a-F"></a>犹如莲华而不染著。<a id="a-G"></a>有诸众生痴无智慧，<a id="a-H"></a>不知菩萨善巧方便而作是念：<a id="a-I"></a>‘何有智者贪受诸欲不异凡夫？<a id="a-J"></a>’便谓菩萨远离菩提。<a id="a-K"></a>如是众生心不净故，<a id="a-L"></a>起大瞋忿不生敬信，<a id="a-M"></a>由此业故，<a id="a-N"></a>身坏命终堕大地狱；<a id="a-O"></a>复以菩萨密化因缘罪报毕已，<a id="a-P"></a>决定当得入于平等。<a id="a-Q"></a>电德，<a id="a-R"></a>譬如猛火随投草木，<a id="a-S"></a>一切炽然悉成于火。<a id="a-T"></a>菩萨亦复如是，<a id="a-U"></a>智火炽然，<a id="a-V"></a>所有众生若贪瞋痴、<a id="a-W"></a>若善不善，<a id="a-X"></a>菩萨于彼与之同行，<a id="a-Y"></a>一切炽然皆成智慧，<a id="a-Z"></a>是名菩萨不共之法。<a id="a-a"></a>又如须弥山王不共之相，<a id="a-b"></a>所谓四面四宝所成，<a id="a-c"></a>随诸众生青黄赤白种种色相，<a id="a-d"></a>彼若往诣琉璃面者，<a id="a-e"></a>皆同一色如彼琉璃，<a id="a-f"></a>诣金色面皆如金色，<a id="a-g"></a>银、<a id="a-h"></a>玻瓈色悉皆同等。<a id="a-i"></a>菩萨亦复如是，<a id="a-j"></a>得不共法，<a id="a-k"></a>随诸众生若贪瞋痴、<a id="a-l"></a>若善不善，<a id="a-m"></a>至菩萨所与之同行，<a id="a-n"></a>一切皆令入菩萨智。<a id="a-o"></a>彼心不净自恶业故，<a id="a-p"></a>或堕地狱、<a id="a-q"></a>饿鬼、<a id="a-r"></a>畜生、<a id="a-s"></a>阎摩罗界，<a id="a-t"></a>以是菩萨不共功德，<a id="a-u"></a>及愿力故罪报毕已，<a id="a-v"></a>决定当得阿耨多罗三藐三菩提。</p>
  <p id="aw">“电德，<a id="a-x"></a>过去无量无边阿僧祇劫五浊世时，<a id="a-y"></a>有佛出现，<a id="a-z"></a>号曰宝聚功德声如来、<a id="a-10"></a>应供、<a id="a-11"></a>正遍知、<a id="a-12"></a>明行足、<a id="a-13"></a>善逝、<a id="a-14"></a>世间解、<a id="a-15"></a>无上士、<a id="a-16"></a>调御丈夫、<a id="a-17"></a>天人师、<a id="a-18"></a>佛世尊。<a id="a-19"></a>时世寿命百二十岁，<a id="a-1A"></a>如我今日。<a id="a-1B"></a>彼诸众生极重贪欲、<a id="a-1C"></a>瞋恚、<a id="a-1D"></a>愚痴，<a id="a-1E"></a>烦恼覆蔽，<a id="a-1F"></a>违逆父母、<a id="a-1G"></a>兄弟、<a id="a-1H"></a>朋友，<a id="a-1I"></a>不顺和尚及阿阇梨，<a id="a-1J"></a>不知恩德，<a id="a-1K"></a>常怀毒害奸诈贼心，<a id="a-1L"></a>互相破坏，<a id="a-1M"></a>非理而行，<a id="a-1N"></a>于佛法僧不生敬信，<a id="a-1O"></a>悭吝鄙弊行饿鬼法。<a id="a-1P"></a>彼佛刹中，<a id="a-1Q"></a>有如是等诸恶众生难可调伏。<a id="a-1R"></a>时彼世尊，<a id="a-1S"></a>亦以往昔誓愿力故，<a id="a-1T"></a>于此恶世，<a id="a-1U"></a>得阿耨多罗三藐三菩提。<a id="a-1V"></a>其佛复有二万二千大声闻众。<a id="a-1W"></a>彼时有王，<a id="a-1X"></a>名曰广授，<a id="a-1Y"></a>自在王化统阎浮提，<a id="a-1Z"></a>于佛法中信心清净，<a id="a-1a"></a>请彼如来及比丘众，<a id="a-1b"></a>于夏安居广设供养。<a id="a-1c"></a>尔时，<a id="a-1d"></a>有一法师比丘，<a id="a-1e"></a>名为无垢，<a id="a-1f"></a>具足辩才，<a id="a-1g"></a>善巧说法众所乐闻，<a id="a-1h"></a>开示众生常不疲倦，<a id="a-1i"></a>凡所说法无有希求，<a id="a-1j"></a>容相熙怡先言问讯，<a id="a-1k"></a>色力具足颜貌端严，<a id="a-1l"></a>为诸众生之所乐见，<a id="a-1m"></a>供养恭敬，<a id="a-1n"></a>尊重赞叹。<a id="a-1o"></a>复有新学年少比丘，<a id="a-1p"></a>常随无垢出入王宫无有障碍，<a id="a-1q"></a>种种供养衣服、<a id="a-1r"></a>饮食、<a id="a-1s"></a>卧具、<a id="a-1t"></a>医药。<a id="a-1u"></a>时彼众中多有比丘，<a id="a-1v"></a>不知修习身戒心慧，<a id="a-1w"></a>不敬佛法及以众僧，<a id="a-1x"></a>常见断见及我见等，<a id="a-1y"></a>谤于佛法，<a id="a-1z"></a>轻躁难调，<a id="a-20"></a>不摄诸根住于非法，<a id="a-21"></a>无沙门行自称沙门，<a id="a-22"></a>身口意业悉皆邪僻。<a id="a-23"></a>时彼世尊，<a id="a-24"></a>过安居已便入涅槃。<a id="a-25"></a>其王广授，<a id="a-26"></a>以赤栴檀阇维供养，<a id="a-27"></a>造立八十俱胝宝塔，<a id="a-28"></a>以赤栴檀而为栏楯，<a id="a-29"></a>四面皆有金色莲华。<a id="a-2A"></a>无垢比丘，<a id="a-2B"></a>佛所记别，<a id="a-2C"></a>多闻第一，<a id="a-2D"></a>于佛灭后弘宣正法，<a id="a-2E"></a>随所游行城邑聚落，<a id="a-2F"></a>教化无量百千众生，<a id="a-2G"></a>皆令住于阿耨多罗三藐三菩提。<a id="a-2H"></a>尔时，<a id="a-2I"></a>多有诸恶比丘，<a id="a-2J"></a>不知修行，<a id="a-2K"></a>常怀嫉妒，<a id="a-2L"></a>为魔所惑，<a id="a-2M"></a>诣彼王所而作是言：<a id="a-2N"></a>‘王所师敬无垢比丘，<a id="a-2O"></a>出入王宫无有禁制。<a id="a-2P"></a>而彼比丘未离贪欲，<a id="a-2Q"></a>非时而食，<a id="a-2R"></a>香鬘严身，<a id="a-2S"></a>实非梵行，<a id="a-2T"></a>不应供养。<a id="a-2U"></a>我为此事来告于王，<a id="a-2V"></a>莫于过后佛正法中而生不信。<a id="a-2W"></a>’时有一魔名为极恶，<a id="a-2X"></a>即自变身作比丘像，<a id="a-2Y"></a>复诣王所如前重说。<a id="a-2Z"></a>时广授王数闻此语，<a id="a-2a"></a>即作是念：<a id="a-2b"></a>‘无垢比丘精勤有智，<a id="a-2c"></a>我所尊重。<a id="a-2d"></a>若有此事，<a id="a-2e"></a>终无是处。<a id="a-2f"></a>’作是念已，<a id="a-2g"></a>尔时，<a id="a-2h"></a>魔众于虚空中便现半身，<a id="a-2i"></a>向彼王所而说偈言：</p>
  <p id="a2j">“‘王应学技艺，<a id="a-2k"></a>　善识于机宜；</p>
  <p id="a2l">广授不能知，<a id="a-2m"></a>　非是人王相。</p>
  <p id="a2n">佛罗汉弟子，<a id="a-2o"></a>　已具于大智，</p>
  <p id="a2p">如是语不依，<a id="a-2q"></a>　云何随断见？</p>
  <p id="a2r">比丘为利益，<a id="a-2s"></a>　告汝以诚言，</p>
  <p id="a2t">断见恶趣人，<a id="a-2u"></a>　实非修梵行。</p>
  <p id="a2v">彼人于宫内，<a id="a-2w"></a>　共婇女娱乐，</p>
  <p id="a2x">王应与侍从，<a id="a-2y"></a>　亲睹离疑心。<a id="a-2z"></a>’</p>
  <p id="a30">“王闻如是事，<a id="a-31"></a>　心生大惊怖，</p>
  <p id="a32">即便将侍从，<a id="a-33"></a>　速疾诣宫中。</p>
  <p id="a34">无垢时在宫，<a id="a-35"></a>　演说第一义，</p>
  <p id="a36">诸法自性空，<a id="a-37"></a>　无我无寿者。</p>
  <p id="a38">王与诸兵众，<a id="a-39"></a>　俱为魔所惑，</p>
  <p id="a3A">见宫中婇女，<a id="a-3B"></a>　围绕于比丘，</p>
  <p id="a3C">瞋猛如醉象，<a id="a-3D"></a>　便敕旃陀罗：</p>
  <p id="a3E">‘比丘污我宫，<a id="a-3F"></a>　当治以苦法。<a id="a-3G"></a>’</p>
  <p id="a3H">臣佐及眷属，<a id="a-3I"></a>　皆为魔所持，</p>
  <p id="a3J">于无罪比丘，<a id="a-3K"></a>　随忿而生害。</p>
  <p id="a3L">魁脍持刀进，<a id="a-3M"></a>　无垢便悲泣：</p>
  <p id="a3N">‘王语汝非法，<a id="a-3O"></a>　何故而复悲？<a id="a-3P"></a>’</p>
  <p id="a3Q">无垢白王言：<a id="a-3R"></a> ‘是事难自表，</p>
  <p id="a3S">且待须臾间，<a id="a-3T"></a>　我当有明证。<a id="a-3U"></a>’</p>
  <p id="a3V">王闻比丘言，<a id="a-3W"></a>　即止于魁脍：</p>
  <p id="a3X">‘当试作何事，<a id="a-3Y"></a>　汝应速宣说。<a id="a-3Z"></a>’</p>
  <p id="a3a">成就胜意乐，<a id="a-3b"></a>　行慈利世者，</p>
  <p id="a3c">合十指爪掌，<a id="a-3d"></a>　而发于誓言：</p>
  <p id="a3e">‘大王汝当知，<a id="a-3f"></a>　若实无此事，</p>
  <p id="a3g">愿地六种动，<a id="a-3h"></a>　空中雨妙华。<a id="a-3i"></a>’</p>
  <p id="a3j">当发如是言，<a id="a-3k"></a>　大地六种动，</p>
  <p id="a3l">空界雨天华。<a id="a-3m"></a> 魔众怀忧恼；</p>
  <p id="a3n">王时生净信，<a id="a-3o"></a>　礼足求欢喜：</p>
  <p id="a3p">‘我当堕地狱，<a id="a-3q"></a>　无依愿覆护！</p>
  <p id="a3r">咄哉遇此恶！<a id="a-3s"></a> 如何起毒心？</p>
  <p id="a3t">无覆无所依，<a id="a-3u"></a>　所从唯恶友，</p>
  <p id="a3v">十方我无护，<a id="a-3w"></a>　唯有于大师。</p>
  <p id="a3x">我当舍王位，<a id="a-3y"></a>　尽寿归依住。<a id="a-3z"></a>’</p>
  <p id="a40">比丘知彼王，<a id="a-41"></a>　及眷属志乐，</p>
  <p id="a42">为说第一义。<a id="a-43"></a> 王闻得正信，</p>
  <p id="a44">与百亿眷属，<a id="a-45"></a>　舍王位出家，</p>
  <p id="a46">修习头陀行，<a id="a-47"></a>　不受他人请。</p>
  <p id="a48">时王后宫内，<a id="a-49"></a>　婇女八万人，</p>
  <p id="a4A">闻说第一义，<a id="a-4B"></a>　皆住不退转。</p>
  <p id="a4C">王依于佛教，<a id="a-4D"></a>　二十四年中，</p>
  <p id="a4E">日夜常忏悔，<a id="a-4F"></a>　罪业犹不尽。</p>
  <p id="a4G">百俱胝眷属，<a id="a-4H"></a>　恶心向法师，</p>
  <p id="a4I">由此命终后，<a id="a-4J"></a>　堕于无间狱，</p>
  <p id="a4K">多亿年受苦，<a id="a-4L"></a>　罪毕遇如来。</p>
  <p id="a4M">以昔恐怖因，<a id="a-4N"></a>　余报常羸劣，</p>
  <p id="a4O">次第转修习，<a id="a-4P"></a>　供养千亿佛，</p>
  <p id="a4Q">各于余国中，<a id="a-4R"></a>　悉皆成正觉，</p>
  <p id="a4S">俱同一名字，<a id="a-4T"></a>　号功德名称。</p>
  <p id="a4U">时彼广授王，<a id="a-4V"></a>　慈忍比丘所，</p>
  <p id="a4W">由起毒害意，<a id="a-4X"></a>　于多亿岁中，</p>
  <p id="a4Y">受昔恶业对，<a id="a-4Z"></a>　堕大叫地狱；</p>
  <p id="a4a">毕此业报已，<a id="a-4b"></a>　还得于人身，</p>
  <p id="a4c">值普眼如来，<a id="a-4d"></a>　亲近常供养；</p>
  <p id="a4e">由此转奉事，<a id="a-4f"></a>　八十俱胝佛，</p>
  <p id="a4g">然后成正觉，<a id="a-4h"></a>　今则我身是。</p>
  <p id="a4i">彼比丘欲害，<a id="a-4j"></a>　无罪法师者，</p>
  <p id="a4k">当来得作佛，<a id="a-4l"></a>　弥勒菩萨是。</p>
  <p id="a4m">时彼王宫内，<a id="a-4n"></a>　八万诸婇女，</p>
  <p id="a4o">净信植众德，<a id="a-4p"></a>　承事无量佛，</p>
  <p id="a4q">于今复发行，<a id="a-4r"></a>　大愿利众生，</p>
  <p id="a4s">当奉千亿佛，<a id="a-4t"></a>　各成等正觉。</p>
  <p id="a4u">我今告汝等，<a id="a-4v"></a>　一切勿生害，</p>
  <p id="a4w">修慈佛所赞，<a id="a-4x"></a>　速得大菩提。<a id="a-4y"></a>’</p>
  <p id="a4z">“是故，<a id="a-50"></a>电德，<a id="a-51"></a>于诸众生根性志乐不能善知，<a id="a-52"></a>应一切时勿生害心。<a id="a-53"></a>电德，<a id="a-54"></a>譬如诸山，<a id="a-55"></a>须弥为最；<a id="a-56"></a>如来智慧亦复如是，<a id="a-57"></a>于诸智中最尊无上。<a id="a-58"></a>譬如一切诸水之中，<a id="a-59"></a>海为最胜；<a id="a-5A"></a>如来智慧亦复如是，<a id="a-5B"></a>于诸智中最为深大。<a id="a-5C"></a>又如诸国王中，<a id="a-5D"></a>转轮圣王最为尊上；<a id="a-5E"></a>如来智慧亦复如是，<a id="a-5F"></a>于诸智中为无上上。<a id="a-5G"></a>电德，<a id="a-5H"></a>如来成就如是智故，<a id="a-5I"></a>一切众生贪瞋痴行心心转变，<a id="a-5J"></a>如来悉知，<a id="a-5K"></a>一弹指顷皆能摄受。<a id="a-5L"></a>电德，<a id="a-5M"></a>如来成就一切种智。<a id="a-5N"></a>如明眼人自观掌中五庵罗果，<a id="a-5O"></a>不用功力明了无疑；<a id="a-5P"></a>如来亦尔，<a id="a-5Q"></a>了知一切众生心行，<a id="a-5R"></a>于大众中种种说法。<a id="a-5S"></a>无量无边佛世界中贪行相应诸众生等，<a id="a-5T"></a>为贪热恼昼夜寻思虚过于时，<a id="a-5U"></a>我悉知见；<a id="a-5V"></a>为贪热恼起于身口种种之业，<a id="a-5W"></a>我悉知见；<a id="a-5X"></a>瞋行众生瞋忿覆心互相憎嫉，<a id="a-5Y"></a>以毒害故堕无间处，<a id="a-5Z"></a>我悉知见；<a id="a-5a"></a>痴行相应诸众生等，<a id="a-5b"></a>无明闇蔽迷惑执著乐随邪见，<a id="a-5c"></a>我悉了知；<a id="a-5d"></a>有堪任者、<a id="a-5e"></a>不堪任者，<a id="a-5f"></a>有增进者、<a id="a-5g"></a>有退失者，<a id="a-5h"></a>于如来乘种善根者、<a id="a-5i"></a>于缘觉乘种善根者、<a id="a-5j"></a>于声闻乘种善根者，<a id="a-5k"></a>我悉了知。<a id="a-5l"></a>如来成就如是智慧，<a id="a-5m"></a>处大众中能了众生心行差别，<a id="a-5n"></a>知非时故默然舍住，<a id="a-5o"></a>但作是念：<a id="a-5p"></a>‘此诸众生于法迷惑不能解了。<a id="a-5q"></a>’如来具足殊胜根力，<a id="a-5r"></a>善知时故，<a id="a-5s"></a>堪调伏者、<a id="a-5t"></a>胜志乐者、<a id="a-5u"></a>能堪忍者、<a id="a-5v"></a>受善言者，<a id="a-5w"></a>我悉了知，<a id="a-5x"></a>如是知已于彼众生摄受利益。</p>
  <p id="a5y">“是故，<a id="a-5z"></a>电德，<a id="a-60"></a>初业菩萨未入正位，<a id="a-61"></a>于诸众生胜志乐行不能善知，<a id="a-62"></a>若在家、<a id="a-63"></a>若出家，<a id="a-64"></a>皆不应起嫌害之心，<a id="a-65"></a>勿于长夜自致衰恼。<a id="a-66"></a>是故菩萨从初发心，<a id="a-67"></a>当于一切住大乘者生于佛想；<a id="a-68"></a>于余众生虽复见彼作诸恶业，<a id="a-69"></a>而亦不起损害之心。<a id="a-6A"></a>何以故？<a id="a-6B"></a>如来常说：<a id="a-6C"></a>‘若诸众生于白净法有少缺减，<a id="a-6D"></a>终不能得入于涅槃。<a id="a-6E"></a>’菩萨若见贪行众生，<a id="a-6F"></a>应作是念：<a id="a-6G"></a>‘彼为贪欲热恼所烧，<a id="a-6H"></a>是我过咎。<a id="a-6I"></a>’见彼瞋恚及以愚痴热恼烧者，<a id="a-6J"></a>皆悉念言‘是我之罪。<a id="a-6K"></a>何以故？<a id="a-6L"></a>我见一切众生病苦，<a id="a-6M"></a>应为求药方便疗治。<a id="a-6N"></a>我先誓愿除众生病，<a id="a-6O"></a>而今舍置，<a id="a-6P"></a>是我过咎。<a id="a-6Q"></a>’菩萨成就如是意乐，<a id="a-6R"></a>自省其过，<a id="a-6S"></a>于诸众生深起慈心。<a id="a-6T"></a>若遇杀害割截身分，<a id="a-6U"></a>于彼怨所生反报心，<a id="a-6V"></a>无有是处。<a id="a-6W"></a>电德，<a id="a-6X"></a>菩萨如是正修行时，<a id="a-6Y"></a>过去所有不善之业永尽无余，<a id="a-6Z"></a>未来不善终不更起。</p>
  <p id="a6a">“电德，<a id="a-6b"></a>乃往古昔无量阿僧祇劫燃灯佛前，<a id="a-6c"></a>有佛名胜生如来、<a id="a-6d"></a>应供、<a id="a-6e"></a>正遍知、<a id="a-6f"></a>明行足、<a id="a-6g"></a>善逝、<a id="a-6h"></a>世间解、<a id="a-6i"></a>无上士、<a id="a-6j"></a>调御丈夫、<a id="a-6k"></a>天人师、<a id="a-6l"></a>佛世尊，<a id="a-6m"></a>出现于世，<a id="a-6n"></a>世界名光明，<a id="a-6o"></a>在安隐王城林中而住。<a id="a-6p"></a>尔时，<a id="a-6q"></a>有旃陀罗名为可畏，<a id="a-6r"></a>凶险好杀，<a id="a-6s"></a>安忍无慈，<a id="a-6t"></a>手涂于血，<a id="a-6u"></a>见者皆惧。<a id="a-6v"></a>时旃陀罗，<a id="a-6w"></a>系牛其舍方入欲杀，<a id="a-6x"></a>牛见惊怖掣绳奔走，<a id="a-6y"></a>往于胜生如来林所。<a id="a-6z"></a>时旃陀罗持刀随逐，<a id="a-70"></a>彼牛惶怖坠于深坑，<a id="a-71"></a>其命将终楚痛号吼。<a id="a-72"></a>时旃陀罗见是牛已更增忿怒，<a id="a-73"></a>便入坑中持刀欲杀。<a id="a-74"></a>未下之顷，<a id="a-75"></a>尔时胜生如来于彼林中，<a id="a-76"></a>无量百千大众围绕，<a id="a-77"></a>广为分别缘起法门，<a id="a-78"></a>所谓无明缘行、<a id="a-79"></a>行缘识、<a id="a-7A"></a>识缘名色、<a id="a-7B"></a>名色缘六入、<a id="a-7C"></a>六入缘触、<a id="a-7D"></a>触缘受、<a id="a-7E"></a>受缘爱、<a id="a-7F"></a>爱缘取、<a id="a-7G"></a>取缘有、<a id="a-7H"></a>有缘生、<a id="a-7I"></a>生缘老死忧悲苦恼，<a id="a-7J"></a>如是因缘一切皆是纯大苦集。<a id="a-7K"></a>电德，<a id="a-7L"></a>于此缘中，<a id="a-7M"></a>无明于行无思无觉，<a id="a-7N"></a>行于无明亦无思无觉，<a id="a-7O"></a>乃至生于老死无思无觉，<a id="a-7P"></a>老死于生亦无思无觉。<a id="a-7Q"></a>如是诸法性不可得，<a id="a-7R"></a>无行无念，<a id="a-7S"></a>无我我所，<a id="a-7T"></a>本性清净各不相知。<a id="a-7U"></a>凡夫不闻如是法故，<a id="a-7V"></a>执色是我，<a id="a-7W"></a>我有诸色，<a id="a-7X"></a>色属于我，<a id="a-7Y"></a>乃至受、<a id="a-7Z"></a>想、<a id="a-7a"></a>行、<a id="a-7b"></a>识亦复如是。<a id="a-7c"></a>由此执著我我所故，<a id="a-7d"></a>无常计常，<a id="a-7e"></a>苦计为乐，<a id="a-7f"></a>不净计净，<a id="a-7g"></a>无我计我，<a id="a-7h"></a>生四颠倒；<a id="a-7i"></a>颠倒见故，<a id="a-7j"></a>无明迷惑，<a id="a-7k"></a>不正思惟，<a id="a-7l"></a>随心染著不能破坏，<a id="a-7m"></a>有爱系缚生死轮回相续不断。<a id="a-7n"></a>智者善观法界相故，<a id="a-7o"></a>不见有少我、<a id="a-7p"></a>人、<a id="a-7q"></a>众生，<a id="a-7r"></a>乃至寿命、<a id="a-7s"></a>生老病死、<a id="a-7t"></a>系缚杀害而可得者。</p>
  <p id="a7u">“电德，<a id="a-7v"></a>尔时可畏旃陀罗，<a id="a-7w"></a>于是时中遥闻如来说法之声，<a id="a-7x"></a>即便觉悟，<a id="a-7y"></a>寻止杀心，<a id="a-7z"></a>弃所持刀，<a id="a-80"></a>从坑而出，<a id="a-81"></a>往诣佛所，<a id="a-82"></a>顶礼双足，<a id="a-83"></a>却住一面，<a id="a-84"></a>白言：<a id="a-85"></a>‘世尊，<a id="a-86"></a>我今愿欲于佛法中出家为道。<a id="a-87"></a>’佛言：<a id="a-88"></a>‘可尔，<a id="a-89"></a>善来比丘！<a id="a-8A"></a>’即成沙门得具足戒。<a id="a-8B"></a>尔时，<a id="a-8C"></a>胜生如来知彼意乐渐已成熟，<a id="a-8D"></a>广为演说诸菩萨行。<a id="a-8E"></a>可畏闻已证无生忍，<a id="a-8F"></a>于佛法中永不退转。<a id="a-8G"></a>彼牛得闻如来所说缘起法句，<a id="a-8H"></a>其声微妙心生喜悦，<a id="a-8I"></a>命终之后生兜率天，<a id="a-8J"></a>得见弥勒成就正信。<a id="a-8K"></a>如是，<a id="a-8L"></a>电德，<a id="a-8M"></a>诸众生行甚深微密，<a id="a-8N"></a>难识难知。<a id="a-8O"></a>是故，<a id="a-8P"></a>电德，<a id="a-8Q"></a>菩萨欲求阿耨多罗三藐三菩提者，<a id="a-8R"></a>应当善知众生根行，<a id="a-8S"></a>于一切众生中住平等心无碍之心；<a id="a-8T"></a>于一切法常无染著，<a id="a-8U"></a>舍诸所有，<a id="a-8V"></a>修持净戒，<a id="a-8W"></a>安住忍辱，<a id="a-8X"></a>发起精进，<a id="a-8Y"></a>入诸禅定，<a id="a-8Z"></a>如实观察一切法性。<a id="a-8a"></a>电德，<a id="a-8b"></a>菩萨圆满如是六法，<a id="a-8c"></a>速能证得阿耨多罗三藐三菩提。<a id="a-8d"></a>云何圆满？<a id="a-8e"></a>所谓依止一切智智而修行故。</p>
  <p id="a8f">“电德，<a id="a-8g"></a>何者是诸菩萨法伏藏？<a id="a-8h"></a>所谓菩萨见一切色如实了知，<a id="a-8i"></a>本来不生，<a id="a-8j"></a>自性清净。<a id="a-8k"></a>菩萨于色得善巧故，<a id="a-8l"></a>则能成就四无碍辩。<a id="a-8m"></a>何等为四？<a id="a-8n"></a>所谓义无碍、<a id="a-8o"></a>法无碍、<a id="a-8p"></a>词无碍、<a id="a-8q"></a>乐说无碍。<a id="a-8r"></a>义无碍者，<a id="a-8s"></a>于诸色义无挂碍故。<a id="a-8t"></a>云何色义？<a id="a-8u"></a>谓第一义。<a id="a-8v"></a>云何第一义？<a id="a-8w"></a>谓色不可得故。<a id="a-8x"></a>成就如是第一义智，<a id="a-8y"></a>名义无碍。<a id="a-8z"></a>法无碍者，<a id="a-90"></a>于诸色法如实观察，<a id="a-91"></a>如实了知，<a id="a-92"></a>名法无碍。<a id="a-93"></a>词无碍者，<a id="a-94"></a>谓于诸色以无碍智，<a id="a-95"></a>善巧言词种种分别，<a id="a-96"></a>名词无碍。<a id="a-97"></a>乐说无碍者，<a id="a-98"></a>谓于诸色随众生机开示演说，<a id="a-99"></a>无染无著，<a id="a-9A"></a>名乐说无碍。<a id="a-9B"></a>菩萨成就如是智已，<a id="a-9C"></a>普于一切迷惑执著色法众生，<a id="a-9D"></a>随其性欲以无功用智如应说法，<a id="a-9E"></a>而于法界不作二相，<a id="a-9F"></a>广说乃至香味触法亦复如是。<a id="a-9G"></a>电德，<a id="a-9H"></a>是名诸菩萨摩诃萨法伏藏。<a id="a-9I"></a>菩萨证得此伏藏已，<a id="a-9J"></a>为欲调伏于如是等诸境界中迷惑众生，<a id="a-9K"></a>随其意乐于一一处，<a id="a-9L"></a>若一劫若过一劫，<a id="a-9M"></a>以种种言词善巧宣说，<a id="a-9N"></a>亦不能得诸处边际；<a id="a-9O"></a>菩萨智慧亦无损减，<a id="a-9P"></a>不离法界随顺无二无差别故。<a id="a-9Q"></a>是名菩萨善巧演说一切诸法无差别相。<a id="a-9R"></a>获得如是法伏藏已，<a id="a-9S"></a>能为众生如应说法，<a id="a-9T"></a>令得具足无尽法财，<a id="a-9U"></a>生死贫穷悉令永断。</p>
  <p id="a9V">“电德，<a id="a-9W"></a>是名菩萨摩诃萨五种伏藏、<a id="a-9X"></a>大伏藏、<a id="a-9Y"></a>无尽伏藏、<a id="a-9Z"></a>遍无尽伏藏、<a id="a-9a"></a>无边伏藏。<a id="a-9b"></a>菩萨成就如是伏藏，<a id="a-9c"></a>圆满殊胜诸功德故少用功力，<a id="a-9d"></a>速得阿耨多罗三藐三菩提。<a id="a-9e"></a>”</p>
  <p id="a9f">说此伏藏法门时，<a id="a-9g"></a>电德菩萨得陀罗尼，<a id="a-9h"></a>五百菩萨得电光明三昧，<a id="a-9i"></a>三万六千天子发阿耨多罗三藐三菩提心。</p>
  <p id="a9j">尔时，<a id="a-9k"></a>月幢菩萨白佛言：<a id="a-9l"></a>“世尊，<a id="a-9m"></a>如佛所说无功用智，<a id="a-9n"></a>是义云何？<a id="a-9o"></a>”</p>
  <p id="a9p">佛告月幢：<a id="a-9q"></a>“若有菩萨于善法中，<a id="a-9r"></a>身心相应攀缘造作，<a id="a-9s"></a>是名功用。<a id="a-9t"></a>若有菩萨身心调柔，<a id="a-9u"></a>无念无依，<a id="a-9v"></a>离修行相，<a id="a-9w"></a>以彼成就往昔愿智，<a id="a-9x"></a>亿千佛刹所可施为种种示现，<a id="a-9y"></a>而于法界亦无所动；<a id="a-9z"></a>常演说法无少法相，<a id="a-A0"></a>以四摄法成熟众生，<a id="a-A1"></a>亦无众生而可度者；<a id="a-A2"></a>严净一切诸佛刹土，<a id="a-A3"></a>而亦不见不净佛刹；<a id="a-A4"></a>常念诸佛不观色相，<a id="a-A5"></a>游诸佛刹不离法界，<a id="a-A6"></a>是名菩萨无功用智。<a id="a-A7"></a>菩萨成就如是智故，<a id="a-A8"></a>满足众生一切希望，<a id="a-A9"></a>而于所作亦无染著。<a id="a-AA"></a>”</p>
  <p id="aAB">尔时，<a id="a-AC"></a>世尊说此无功用智时，<a id="a-AD"></a>三千大千世界六种震动；<a id="a-AE"></a>释提桓因与忉利天，<a id="a-AF"></a>于上空中雨曼陀罗华、<a id="a-AG"></a>优钵罗华、<a id="a-AH"></a>拘物头华、<a id="a-AI"></a>波头摩华、<a id="a-AJ"></a>分陀利华、<a id="a-AK"></a>栴檀末香而散佛上；<a id="a-AL"></a>天鼓自鸣，<a id="a-AM"></a>大光遍照，<a id="a-AN"></a>昔未曾见，<a id="a-AO"></a>众生遇者身得清凉。</p>
  <p id="aAP">尔时，<a id="a-AQ"></a>世尊告电德菩萨言：<a id="a-AR"></a>“过去如来应正等觉，<a id="a-AS"></a>皆于此处开示演说如是法门；<a id="a-AT"></a>未来诸佛当出于世，<a id="a-AU"></a>亦于此处开示演说如是法门；<a id="a-AV"></a>现在无量阿僧祇世界中诸佛如来，<a id="a-AW"></a>为此法门不断绝故，<a id="a-AX"></a>放大光明。<a id="a-AY"></a>”</p>
  <p id="aAZ">尔时，<a id="a-Aa"></a>长老阿难从座而起，<a id="a-Ab"></a>偏袒右肩，<a id="a-Ac"></a>右膝著地，<a id="a-Ad"></a>合掌向佛，<a id="a-Ae"></a>白言：<a id="a-Af"></a>“世尊，<a id="a-Ag"></a>当何名此经？<a id="a-Ah"></a>我当云何奉持？<a id="a-Ai"></a>”</p>
  <p id="aAj">佛告阿难：<a id="a-Ak"></a>“此经名为《无尽伏藏》，<a id="a-Al"></a>亦名《说一切法无差别相》，<a id="a-Am"></a>以是名字汝当奉持。<a id="a-An"></a>”</p>
  <p id="aAo">佛说此经已，<a id="a-Ap"></a>电德菩萨、<a id="a-Aq"></a>长老阿难，<a id="a-Ar"></a>及诸四众，<a id="a-As"></a>一切世间天、<a id="a-At"></a>人、<a id="a-Au"></a>阿修罗、<a id="a-Av"></a>乾闼婆等，<a id="a-Aw"></a>闻佛所说，<a id="a-Ax"></a>皆大欢喜，<a id="a-Ay"></a>信受奉行。</p>
 </body>
</html>