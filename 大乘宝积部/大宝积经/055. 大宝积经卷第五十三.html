<!doctype html>
<html id="z3IBTFdCX" data-ver="1395">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十三</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之十九般若波罗蜜多品第十一之四</h2>
  <p id="a4">“复次，<a id="a-5"></a>舍利子，<a id="a-6"></a>云何菩萨摩诃萨四正胜道善巧？<a id="a-7"></a>舍利子，<a id="a-8"></a>菩萨摩诃萨，<a id="a-9"></a>以修般若波罗蜜多故，<a id="a-A"></a>道有四种。<a id="a-B"></a>何等为四？<a id="a-C"></a>一者、<a id="a-D"></a>未生恶不善法为不生故，<a id="a-E"></a>便生欲乐，<a id="a-F"></a>勇猛策励，<a id="a-G"></a>发勤精进，<a id="a-H"></a>摄持于心，<a id="a-I"></a>平等安住；<a id="a-J"></a>二者、<a id="a-K"></a>已生恶不善法为永断故，<a id="a-L"></a>便生欲乐，<a id="a-M"></a>勇猛策励，<a id="a-N"></a>发勤精进，<a id="a-O"></a>摄持于心，<a id="a-P"></a>平等安住；<a id="a-Q"></a>三者、<a id="a-R"></a>未生善法为生起故，<a id="a-S"></a>便生欲乐，<a id="a-T"></a>勇猛策励，<a id="a-U"></a>发勤精进，<a id="a-V"></a>摄持于心，<a id="a-W"></a>平等安住；<a id="a-X"></a>四者、<a id="a-Y"></a>已生善法令住不忘修习圆满，<a id="a-Z"></a>便生欲乐，<a id="a-a"></a>勇猛策励，<a id="a-b"></a>发勤精进，<a id="a-c"></a>摄持于心，<a id="a-d"></a>平等安住。<a id="a-e"></a>舍利子，<a id="a-f"></a>如是四种，<a id="a-g"></a>又亦名为四种正胜。</p>
  <p id="ah">“复次，<a id="a-i"></a>舍利子，<a id="a-j"></a>云何名为未生恶不善法为不生故，<a id="a-k"></a>乃至摄持于心，<a id="a-l"></a>平等安住？<a id="a-m"></a>舍利子，<a id="a-n"></a>所言未生恶不善法为不生故，<a id="a-o"></a>便生欲乐，<a id="a-p"></a>勇猛策励者，<a id="a-q"></a>是谓如理作意故；<a id="a-r"></a>发勤精进者，<a id="a-s"></a>是谓不舍如理作意故；<a id="a-t"></a>摄持于心，<a id="a-u"></a>平等安住者，<a id="a-v"></a>是则名为如理观察。<a id="a-w"></a>何以故？<a id="a-x"></a>由如理方便故，<a id="a-y"></a>恶不善法不复现行。<a id="a-z"></a>舍利子，<a id="a-10"></a>何等名为恶不善法？<a id="a-11"></a>复以何义，<a id="a-12"></a>恶不善法不复现行？<a id="a-13"></a>舍利子，<a id="a-14"></a>恶不善法，<a id="a-15"></a>所谓尸罗戒所对治、<a id="a-16"></a>定所对治、<a id="a-17"></a>慧所对治。<a id="a-18"></a>云何名为戒所对治？<a id="a-19"></a>舍利子，<a id="a-1A"></a>言对治者，<a id="a-1B"></a>所谓犯戒，<a id="a-1C"></a>及余一切发起毁犯尸罗之法，<a id="a-1D"></a>诸妙戒聚之所对治，<a id="a-1E"></a>如是名为戒所对治。<a id="a-1F"></a>舍利子，<a id="a-1G"></a>何等名为定所对治？<a id="a-1H"></a>所谓违犯轨则，<a id="a-1I"></a>及余一切引心乱法，<a id="a-1J"></a>诸妙定聚所对治法，<a id="a-1K"></a>如是名为定所对治。<a id="a-1L"></a>舍利子，<a id="a-1M"></a>何等名为慧所对治？<a id="a-1N"></a>所谓毁犯于见，<a id="a-1O"></a>及余一切能引诸见缠障盖法，<a id="a-1P"></a>诸妙慧聚之所对治，<a id="a-1Q"></a>如是名为慧所对治。<a id="a-1R"></a>舍利子，<a id="a-1S"></a>诸如是等，<a id="a-1T"></a>并得名为恶不善法。<a id="a-1U"></a>若诸所有如理作意，<a id="a-1V"></a>不令如是恶不善法得生起者，<a id="a-1W"></a>是则名为恶不善法不复现行。<a id="a-1X"></a>舍利子，<a id="a-1Y"></a>是名菩萨摩诃萨第一正胜。</p>
  <p id="a1Z">“复次，<a id="a-1a"></a>舍利子，<a id="a-1b"></a>云何名为已生恶不善法为永断故，<a id="a-1c"></a>乃至摄持于心，<a id="a-1d"></a>平等安住？<a id="a-1e"></a>舍利子，<a id="a-1f"></a>若诸恶不善法积集于心，<a id="a-1g"></a>无方无处及诸恶不善法现行觉心，<a id="a-1h"></a>依止于因缘所缘境而得生起。<a id="a-1i"></a>何等名为缘境生起？<a id="a-1j"></a>所谓因净妙相而起贪心，<a id="a-1k"></a>损坏相故而起瞋心，<a id="a-1l"></a>无明相故而起痴心。<a id="a-1m"></a>尔时，<a id="a-1n"></a>菩萨便住如是如理思惟，<a id="a-1o"></a>不净相故贪欲寂静，<a id="a-1p"></a>慈愍相故瞋恚寂静，<a id="a-1q"></a>缘起相故愚痴寂静。<a id="a-1r"></a>是诸烦恼虽由作意，<a id="a-1s"></a>永息灭故，<a id="a-1t"></a>假立言说名为寂静；<a id="a-1u"></a>而实寂静无别可得，<a id="a-1v"></a>但为断灭平等性故，<a id="a-1w"></a>现观诸法，<a id="a-1x"></a>即以此法而名正胜。<a id="a-1y"></a>舍利子，<a id="a-1z"></a>是名菩萨摩诃萨第二正胜。</p>
  <p id="a20">“复次，<a id="a-21"></a>舍利子，<a id="a-22"></a>云何名为未生善法为欲生故，<a id="a-23"></a>乃至摄持于心，<a id="a-24"></a>平等安住？<a id="a-25"></a>舍利子，<a id="a-26"></a>如是义者文句无量。<a id="a-27"></a>何以故？<a id="a-28"></a>菩萨摩诃萨，<a id="a-29"></a>无量善法皆应积集，<a id="a-2A"></a>由是文句而有无量。<a id="a-2B"></a>舍利子，<a id="a-2C"></a>当知菩萨一切善根，<a id="a-2D"></a>乐欲为本，<a id="a-2E"></a>由精进故，<a id="a-2F"></a>便能积集一切善根。<a id="a-2G"></a>何以故？<a id="a-2H"></a>由如是法摄持安住故，<a id="a-2I"></a>一切善根皆得究竟。<a id="a-2J"></a>舍利子，<a id="a-2K"></a>是名菩萨摩诃萨第三正胜。</p>
  <p id="a2L">“复次，<a id="a-2M"></a>舍利子，<a id="a-2N"></a>云何名为已生善法，<a id="a-2O"></a>令住不忘，<a id="a-2P"></a>修习圆满，<a id="a-2Q"></a>便生欲乐，<a id="a-2R"></a>乃至摄持于心，<a id="a-2S"></a>平等安住？<a id="a-2T"></a>舍利子，<a id="a-2U"></a>如是义者，<a id="a-2V"></a>当知即是回向菩提。<a id="a-2W"></a>何以故？<a id="a-2X"></a>由回向菩提，<a id="a-2Y"></a>所有善根无复失坏故。<a id="a-2Z"></a>所以者何？<a id="a-2a"></a>以彼菩萨不依三界而发心故。<a id="a-2b"></a>舍利子，<a id="a-2c"></a>若诸菩萨不依三界修习善根，<a id="a-2d"></a>又复回向一切智者，<a id="a-2e"></a>当知所有一切善法，<a id="a-2f"></a>则为究竟，<a id="a-2g"></a>无能有尽。<a id="a-2h"></a>舍利子，<a id="a-2i"></a>是名菩萨摩诃萨第四正胜。</p>
  <p id="a2j">“舍利子，<a id="a-2k"></a>菩萨摩诃萨为欲修行般若波罗蜜多故，<a id="a-2l"></a>精勤修习，<a id="a-2m"></a>如是四种道分善巧。</p>
  <p id="a2n">“复次，<a id="a-2o"></a>舍利子，<a id="a-2p"></a>云何菩萨摩诃萨五分道善巧？<a id="a-2q"></a>舍利子，<a id="a-2r"></a>何等为五？<a id="a-2s"></a>所谓信根、<a id="a-2t"></a>精进根、<a id="a-2u"></a>念根、<a id="a-2v"></a>定根、<a id="a-2w"></a>慧根，<a id="a-2x"></a>是名为五。</p>
  <p id="a2y">“舍利子，<a id="a-2z"></a>云何名为菩萨摩诃萨修行般若波罗蜜多信根？<a id="a-30"></a>舍利子，<a id="a-31"></a>如是信者，<a id="a-32"></a>信四种法。<a id="a-33"></a>何等为四？<a id="a-34"></a>一者、<a id="a-35"></a>信受如是处生死中世间正见；<a id="a-36"></a>由此信故，<a id="a-37"></a>菩萨摩诃萨依趣业报，<a id="a-38"></a>乃至失命因缘，<a id="a-39"></a>终不兴意造诸恶业。<a id="a-3A"></a>二者、<a id="a-3B"></a>信受如是诸菩萨行；<a id="a-3C"></a>由此信故，<a id="a-3D"></a>修行正行，<a id="a-3E"></a>终不起意乐证余乘。<a id="a-3F"></a>三者、<a id="a-3G"></a>信受如是胜义、<a id="a-3H"></a>了义、<a id="a-3I"></a>甚深缘起，<a id="a-3J"></a>一切诸法无我、<a id="a-3K"></a>无有情，<a id="a-3L"></a>但是言说之所假立，<a id="a-3M"></a>唯空无相无愿之相；<a id="a-3N"></a>由此信故，<a id="a-3O"></a>有情见趣及诸随眠不复增长。<a id="a-3P"></a>四者、<a id="a-3Q"></a>信受如是力、<a id="a-3R"></a>无畏等一切佛法，<a id="a-3S"></a>既信受已，<a id="a-3T"></a>离疑离惑，<a id="a-3U"></a>修集一切所有佛法。<a id="a-3V"></a>舍利子，<a id="a-3W"></a>如是等相，<a id="a-3X"></a>是名菩萨摩诃萨信根。</p>
  <p id="a3Y">“舍利子，<a id="a-3Z"></a>云何名为菩萨摩诃萨修行般若波罗蜜多精进根？<a id="a-3a"></a>所谓信所信法，<a id="a-3b"></a>由精进根而得生起，<a id="a-3c"></a>即以此法名精进根。</p>
  <p id="a3d">“舍利子，<a id="a-3e"></a>云何名为菩萨摩诃萨修行般若波罗蜜多念根？<a id="a-3f"></a>所谓诸法由于精进之所积集，<a id="a-3g"></a>以念根力而不失坏，<a id="a-3h"></a>即以此法而为念根。</p>
  <p id="a3i">“舍利子，<a id="a-3j"></a>云何名为菩萨摩诃萨修行般若波罗蜜多定根？<a id="a-3k"></a>所谓诸法由念根力所不失坏，<a id="a-3l"></a>即彼诸法以定根故，<a id="a-3m"></a>摄住一缘故名定根。</p>
  <p id="a3n">“舍利子，<a id="a-3o"></a>云何名为菩萨摩诃萨修行般若波罗蜜多慧根？<a id="a-3p"></a>所谓诸法由定根故，<a id="a-3q"></a>摄住一缘，<a id="a-3r"></a>即彼诸法以慧根力，<a id="a-3s"></a>观达明了故名慧根。</p>
  <p id="a3t">“舍利子，<a id="a-3u"></a>菩萨摩诃萨若具如是五增上根，<a id="a-3v"></a>无间相续修行正行，<a id="a-3w"></a>能速圆满一切佛法，<a id="a-3x"></a>亦速趣入授记别地。<a id="a-3y"></a>舍利子，<a id="a-3z"></a>譬如外道具五通仙，<a id="a-40"></a>若诸胎藏男女二形犹未生起，<a id="a-41"></a>终不为彼妄有授记；<a id="a-42"></a>如来亦尔，<a id="a-43"></a>若诸菩萨未具成就如是五根无间相续，<a id="a-44"></a>终不为彼而授记也。<a id="a-45"></a>舍利子，<a id="a-46"></a>如是等相，<a id="a-47"></a>是名菩萨五分道法。<a id="a-48"></a>菩萨摩诃萨为欲修行般若波罗蜜多故，<a id="a-49"></a>便能修习如是五分道善巧。</p>
  <p id="a4A">“复次，<a id="a-4B"></a>舍利子，<a id="a-4C"></a>菩萨摩诃萨以依般若波罗蜜多故，<a id="a-4D"></a>道善巧者复有五分。<a id="a-4E"></a>何等为五？<a id="a-4F"></a>所谓信力、<a id="a-4G"></a>精进力、<a id="a-4H"></a>念力、<a id="a-4I"></a>定力、<a id="a-4J"></a>慧力，<a id="a-4K"></a>是名为五。</p>
  <p id="a4L">“舍利子，<a id="a-4M"></a>云何名为菩萨摩诃萨信力？<a id="a-4N"></a>舍利子，<a id="a-4O"></a>是诸菩萨清净胜解忍受决定，<a id="a-4P"></a>坚固难坏，<a id="a-4Q"></a>不可制伏。<a id="a-4R"></a>设有恶魔化为佛像，<a id="a-4S"></a>到菩萨所为作障碍，<a id="a-4T"></a>令是菩萨于正法智及胜解脱，<a id="a-4U"></a>欲使远离，<a id="a-4V"></a>情不欣乐，<a id="a-4W"></a>又作是言：<a id="a-4X"></a>‘如是法者，<a id="a-4Y"></a>非佛正教。<a id="a-4Z"></a>’舍利子，<a id="a-4a"></a>假使四大之性互相转变，<a id="a-4b"></a>终不能使成就信力胜解菩萨，<a id="a-4c"></a>为魔惑故，<a id="a-4d"></a>信力倾动。<a id="a-4e"></a>舍利子，<a id="a-4f"></a>如是名为菩萨摩诃萨信力。</p>
  <p id="a4g">“复次，<a id="a-4h"></a>舍利子，<a id="a-4i"></a>云何菩萨摩诃萨精进力？<a id="a-4j"></a>舍利子，<a id="a-4k"></a>所谓菩萨发勤精进方便，<a id="a-4l"></a>修习一切善法，<a id="a-4m"></a>于彼诸处获得坚固住持之力。<a id="a-4n"></a>由是力故，<a id="a-4o"></a>乃至彼处所为之事未终究竟，<a id="a-4p"></a>于其中间，<a id="a-4q"></a>无有一切天及世间，<a id="a-4r"></a>于是菩萨住持之力，<a id="a-4s"></a>能令移动不住本处。<a id="a-4t"></a>舍利子，<a id="a-4u"></a>如是名为菩萨摩诃萨精进力。</p>
  <p id="a4v">“复次，<a id="a-4w"></a>舍利子，<a id="a-4x"></a>云何菩萨摩诃萨念力？<a id="a-4y"></a>舍利子，<a id="a-4z"></a>诸菩萨等，<a id="a-50"></a>于彼彼法由安住念，<a id="a-51"></a>令心安住，<a id="a-52"></a>无有能令移动散乱。<a id="a-53"></a>是菩萨摩诃萨由念持力，<a id="a-54"></a>善能摧灭一切烦恼，<a id="a-55"></a>而无有能制伏此念。<a id="a-56"></a>舍利子，<a id="a-57"></a>如是名为菩萨摩诃萨念力。</p>
  <p id="a58">“复次，<a id="a-59"></a>舍利子，<a id="a-5A"></a>云何菩萨摩诃萨三摩地力？<a id="a-5B"></a>舍利子，<a id="a-5C"></a>诸菩萨等安住远离诸静虑支，<a id="a-5D"></a>虽复观察一切音声，<a id="a-5E"></a>诸语业道及音声刺，<a id="a-5F"></a>而不能障最初静虑。<a id="a-5G"></a>是诸菩萨虽以如是一切善法，<a id="a-5H"></a>寻伺推求无量诸法，<a id="a-5I"></a>而不能障第二静虑。<a id="a-5J"></a>是诸菩萨虽复安住所生欢喜，<a id="a-5K"></a>而不能障第三静虑。<a id="a-5L"></a>是诸菩萨虽为成熟一切众生，<a id="a-5M"></a>摄受正法不住于舍，<a id="a-5N"></a>而不能障第四静虑。<a id="a-5O"></a>舍利子，<a id="a-5P"></a>菩萨摩诃萨，<a id="a-5Q"></a>安住如是四种静虑，<a id="a-5R"></a>一切静虑所对治法不能制伏。<a id="a-5S"></a>又是菩萨虽于三摩地安住不舍，<a id="a-5T"></a>而不随彼定力受生。<a id="a-5U"></a>舍利子，<a id="a-5V"></a>如是名为菩萨摩诃萨三摩地力。</p>
  <p id="a5W">“复次，<a id="a-5X"></a>舍利子，<a id="a-5Y"></a>云何菩萨摩诃萨慧力？<a id="a-5Z"></a>舍利子，<a id="a-5a"></a>是智慧力坚固难伏，<a id="a-5b"></a>所谓一切世间、<a id="a-5c"></a>出世间法所不制伏。<a id="a-5d"></a>如是智力，<a id="a-5e"></a>又是菩萨生生之处。<a id="a-5f"></a>乃至世间已行正行，<a id="a-5g"></a>工巧业处难作难解，<a id="a-5h"></a>而诸菩萨于彼一切，<a id="a-5i"></a>不由师教现前了知。<a id="a-5j"></a>舍利子，<a id="a-5k"></a>是诸菩萨又于一切出世间法，<a id="a-5l"></a>谓能救度诸世间者，<a id="a-5m"></a>菩萨摩诃萨以智慧力悉能摄受，<a id="a-5n"></a>不为一切世间天人之所制伏。<a id="a-5o"></a>舍利子，<a id="a-5p"></a>是名菩萨摩诃萨慧力。</p>
  <p id="a5q">“如此等相，<a id="a-5r"></a>是则名为菩萨摩诃萨五分道善巧。<a id="a-5s"></a>舍利子，<a id="a-5t"></a>是诸菩萨摩诃萨，<a id="a-5u"></a>为欲修行般若波罗蜜多故，<a id="a-5v"></a>精勤修习如是五分道善巧。</p>
  <p id="a5w">“复次，<a id="a-5x"></a>舍利子，<a id="a-5y"></a>云何菩萨摩诃萨，<a id="a-5z"></a>修行般若波罗蜜多觉分善巧？<a id="a-60"></a>舍利子，<a id="a-61"></a>菩萨摩诃萨有七种觉分。<a id="a-62"></a>何等为七？<a id="a-63"></a>所谓念觉分、<a id="a-64"></a>择法觉分、<a id="a-65"></a>精进觉分、<a id="a-66"></a>喜觉分、<a id="a-67"></a>安觉分、<a id="a-68"></a>等持觉分、<a id="a-69"></a>舍觉分，<a id="a-6A"></a>是名菩萨摩诃萨七种觉分。</p>
  <p id="a6B">“舍利子，<a id="a-6C"></a>云何名为菩萨摩诃萨念觉分？<a id="a-6D"></a>所谓诸菩萨由依如是正念力故，<a id="a-6E"></a>随觉诸法，<a id="a-6F"></a>观察诸法，<a id="a-6G"></a>寻思诸法，<a id="a-6H"></a>了达诸法，<a id="a-6I"></a>简择诸法，<a id="a-6J"></a>鉴照诸法。<a id="a-6K"></a>是菩萨摩诃萨，<a id="a-6L"></a>由念力故，<a id="a-6M"></a>随觉一切诸法体相。<a id="a-6N"></a>舍利子，<a id="a-6O"></a>何等名为了达诸法自体相智？<a id="a-6P"></a>谓由念力觉一切法自体相空。<a id="a-6Q"></a>若诸菩萨通达此者，<a id="a-6R"></a>是则名为念觉分法。</p>
  <p id="a6S">“复次，<a id="a-6T"></a>舍利子，<a id="a-6U"></a>云何名为菩萨摩诃萨择法觉分？<a id="a-6V"></a>谓诸菩萨，<a id="a-6W"></a>具足简择八万四千诸法藏智，<a id="a-6X"></a>随彼诸法应当简择。<a id="a-6Y"></a>如是简择所谓了义，<a id="a-6Z"></a>如是了义由不了义，<a id="a-6a"></a>不了义者由世俗义，<a id="a-6b"></a>世俗义者由胜义义，<a id="a-6c"></a>胜义义者由假施设，<a id="a-6d"></a>假施设者由胜决择，<a id="a-6e"></a>此胜决择是名简择。<a id="a-6f"></a>舍利子，<a id="a-6g"></a>若诸菩萨成就此者，<a id="a-6h"></a>如是名为择法觉分。</p>
  <p id="a6i">“复次，<a id="a-6j"></a>舍利子，<a id="a-6k"></a>云何名为菩萨摩诃萨精进觉分？<a id="a-6l"></a>所谓菩萨即于如是念择法喜安定舍智，<a id="a-6m"></a>摄受欣乐，<a id="a-6n"></a>勇猛势力欲无退减，<a id="a-6o"></a>正勤策励不舍善扼，<a id="a-6p"></a>为道现观所发正勤。<a id="a-6q"></a>舍利子，<a id="a-6r"></a>若诸菩萨成就此者，<a id="a-6s"></a>如是名为精进觉分。</p>
  <p id="a6t">“复次，<a id="a-6u"></a>舍利子，<a id="a-6v"></a>云何名为菩萨摩诃萨喜觉分？<a id="a-6w"></a>谓由菩萨于法生喜，<a id="a-6x"></a>便喜悦法；<a id="a-6y"></a>由喜悦法故，<a id="a-6z"></a>心不沉没；<a id="a-70"></a>不沉没故，<a id="a-71"></a>生清净喜；<a id="a-72"></a>由喜清净故，<a id="a-73"></a>身心安隐，<a id="a-74"></a>离诸烦恼。<a id="a-75"></a>舍利子，<a id="a-76"></a>若诸菩萨成就此者，<a id="a-77"></a>如是名为喜觉分法。</p>
  <p id="a78">“复次，<a id="a-79"></a>舍利子，<a id="a-7A"></a>云何名为菩萨摩诃萨安觉分？<a id="a-7B"></a>所谓菩萨由身安故，<a id="a-7C"></a>获得心安；<a id="a-7D"></a>由心安故，<a id="a-7E"></a>息诸烦恼，<a id="a-7F"></a>远离一切所有盖障，<a id="a-7G"></a>于所缘境其心安住，<a id="a-7H"></a>如是便入于三摩地。<a id="a-7I"></a>舍利子，<a id="a-7J"></a>若诸菩萨成就此者，<a id="a-7K"></a>是则名为安觉分法。</p>
  <p id="a7L">“复次，<a id="a-7M"></a>舍利子，<a id="a-7N"></a>云何名为菩萨摩诃萨三摩地觉分？<a id="a-7O"></a>所谓菩萨以是定心觉知于法，<a id="a-7P"></a>非不定心。<a id="a-7Q"></a>何以故？<a id="a-7R"></a>若心得定，<a id="a-7S"></a>觉了诸法，<a id="a-7T"></a>终不发起诸爱见等缠障邪觉；<a id="a-7U"></a>唯除于法平等实性，<a id="a-7V"></a>心定趣入，<a id="a-7W"></a>觉一切法平等之性。<a id="a-7X"></a>舍利子，<a id="a-7Y"></a>若诸菩萨成就此者，<a id="a-7Z"></a>如是名为三摩地觉分法。</p>
  <p id="a7a">“复次，<a id="a-7b"></a>舍利子，<a id="a-7c"></a>云何名为菩萨摩诃萨舍觉分法？<a id="a-7d"></a>所谓菩萨于能顺忧喜分法，<a id="a-7e"></a>心无执著，<a id="a-7f"></a>于诸世法心不摄受，<a id="a-7g"></a>不高不下，<a id="a-7h"></a>安住不动，<a id="a-7i"></a>无欣无厌，<a id="a-7j"></a>无爱无恚，<a id="a-7k"></a>唯能随顺修习圣道。<a id="a-7l"></a>若诸菩萨成就此者，<a id="a-7m"></a>是则名为舍觉分法。</p>
  <p id="a7n">“如是，<a id="a-7o"></a>舍利子，<a id="a-7p"></a>菩萨摩诃萨，<a id="a-7q"></a>欲于是等七觉分法通达善巧故，<a id="a-7r"></a>便乐修行般若波罗蜜多，<a id="a-7s"></a>精勤修习觉分善巧。</p>
  <p id="a7t">“复次，<a id="a-7u"></a>舍利子，<a id="a-7v"></a>云何菩萨摩诃萨，<a id="a-7w"></a>修行般若波罗蜜多道分善巧？<a id="a-7x"></a>舍利子，<a id="a-7y"></a>菩萨摩诃萨，<a id="a-7z"></a>具足如是八圣道分。<a id="a-80"></a>何等为八？<a id="a-81"></a>所谓正见、<a id="a-82"></a>正思惟、<a id="a-83"></a>正语、<a id="a-84"></a>正业、<a id="a-85"></a>正命、<a id="a-86"></a>正精进、<a id="a-87"></a>正念、<a id="a-88"></a>正三摩地，<a id="a-89"></a>如是名为诸菩萨等八圣道分。</p>
  <p id="a8A">“舍利子，<a id="a-8B"></a>云何名为菩萨摩诃萨正见？<a id="a-8C"></a>舍利子，<a id="a-8D"></a>谓众贤圣出世间见，<a id="a-8E"></a>如是见者，<a id="a-8F"></a>非我见起，<a id="a-8G"></a>非有情见起，<a id="a-8H"></a>非命者见起，<a id="a-8I"></a>非数取者见起，<a id="a-8J"></a>非断见起，<a id="a-8K"></a>非常见起，<a id="a-8L"></a>非有见起，<a id="a-8M"></a>非无有见起，<a id="a-8N"></a>非善见起，<a id="a-8O"></a>非不善见起，<a id="a-8P"></a>乃至非涅槃见起。<a id="a-8Q"></a>舍利子，<a id="a-8R"></a>若诸菩萨远离此见，<a id="a-8S"></a>是则名为菩萨正见。</p>
  <p id="a8T">“复次，<a id="a-8U"></a>舍利子，<a id="a-8V"></a>云何菩萨摩诃萨正思惟？<a id="a-8W"></a>舍利子，<a id="a-8X"></a>若诸菩萨由此思惟，<a id="a-8Y"></a>则能发起贪瞋痴等一切烦恼，<a id="a-8Z"></a>如是思惟终不发起。<a id="a-8a"></a>若诸菩萨由此思惟，<a id="a-8b"></a>便能生长戒聚、<a id="a-8c"></a>定聚、<a id="a-8d"></a>慧聚、<a id="a-8e"></a>解脱聚、<a id="a-8f"></a>解脱智见聚等诸功德者，<a id="a-8g"></a>如是思惟诸菩萨等恒常发起。<a id="a-8h"></a>舍利子，<a id="a-8i"></a>若有菩萨成就此法，<a id="a-8j"></a>是则名为正思惟分。</p>
  <p id="a8k">“复次，<a id="a-8l"></a>舍利子，<a id="a-8m"></a>云何名为菩萨摩诃萨正语？<a id="a-8n"></a>舍利子，<a id="a-8o"></a>谓诸菩萨如是语言，<a id="a-8p"></a>不自损恼，<a id="a-8q"></a>不损恼他，<a id="a-8r"></a>不与众生共相交诤。<a id="a-8s"></a>由是菩萨成就是语，<a id="a-8t"></a>能入圣道故，<a id="a-8u"></a>说名为菩萨正语。</p>
  <p id="a8v">“复次，<a id="a-8w"></a>舍利子，<a id="a-8x"></a>云何名为菩萨摩诃萨正业？<a id="a-8y"></a>舍利子，<a id="a-8z"></a>谓诸菩萨终不造作黑黑报业；<a id="a-90"></a>若业能感白净果报，<a id="a-91"></a>若业能尽一切诸业，<a id="a-92"></a>如是业者方便发起。<a id="a-93"></a>舍利子，<a id="a-94"></a>是诸菩萨即以此业而为白业，<a id="a-95"></a>业为依趣，<a id="a-96"></a>精勤方便修平等业，<a id="a-97"></a>如是名为菩萨正业。</p>
  <p id="a98">“复次，<a id="a-99"></a>舍利子，<a id="a-9A"></a>云何名为菩萨摩诃萨正命？<a id="a-9B"></a>舍利子，<a id="a-9C"></a>谓诸菩萨所有圣种杜多功德，<a id="a-9D"></a>不谄不诳，<a id="a-9E"></a>不怀浮诈，<a id="a-9F"></a>于诸乞求性离逼切，<a id="a-9G"></a>易满易养；<a id="a-9H"></a>于彼轨则奉而修行，<a id="a-9I"></a>不生慢缓；<a id="a-9J"></a>于他利养不兴嫉妒；<a id="a-9K"></a>于自利养而生知足；<a id="a-9L"></a>于圣所开不深染著，<a id="a-9M"></a>而常清净自守命行。<a id="a-9N"></a>舍利子，<a id="a-9O"></a>若诸菩萨成就此者，<a id="a-9P"></a>是则名为菩萨正命。</p>
  <p id="a9Q">“复次，<a id="a-9R"></a>舍利子，<a id="a-9S"></a>云何菩萨摩诃萨正精进？<a id="a-9T"></a>舍利子，<a id="a-9U"></a>是诸菩萨，<a id="a-9V"></a>若于圣者所不开许，<a id="a-9W"></a>贪瞋痴等烦恼随眠及诸邪行，<a id="a-9X"></a>于是法中发勤精进者，<a id="a-9Y"></a>菩萨不乐行于精进。<a id="a-9Z"></a>若诸正勤为圣谛摄，<a id="a-9a"></a>趣入圣道，<a id="a-9b"></a>能至涅槃，<a id="a-9c"></a>引发正行，<a id="a-9d"></a>如是精进，<a id="a-9e"></a>为诸菩萨所乐修学，<a id="a-9f"></a>即以此法名正精进。</p>
  <p id="a9g">“复次，<a id="a-9h"></a>舍利子，<a id="a-9i"></a>云何名为菩萨摩诃萨正念？<a id="a-9j"></a>舍利子，<a id="a-9k"></a>谓有诸念极善安住，<a id="a-9l"></a>性非下劣，<a id="a-9m"></a>心善正直无有邪曲，<a id="a-9n"></a>能观生死所有过患，<a id="a-9o"></a>与大涅槃为归趣路。<a id="a-9p"></a>若诸菩萨于如是念恒正忆持，<a id="a-9q"></a>为令圣道不忘失故，<a id="a-9r"></a>即以此法名为正念。</p>
  <p id="a9s">“复次，<a id="a-9t"></a>舍利子，<a id="a-9u"></a>云何名为菩萨摩诃萨正三摩地？<a id="a-9v"></a>舍利子，<a id="a-9w"></a>三摩地者，<a id="a-9x"></a>若于正性平等，<a id="a-9y"></a>则于一切法平等。<a id="a-9z"></a>诸菩萨等安住如是三摩地已，<a id="a-A0"></a>为欲解脱一切众生故，<a id="a-A1"></a>趣入正性。<a id="a-A2"></a>如是正定是无尽道，<a id="a-A3"></a>过去、<a id="a-A4"></a>未来、<a id="a-A5"></a>现在诸佛，<a id="a-A6"></a>为诸菩萨证现观故，<a id="a-A7"></a>宣说开示，<a id="a-A8"></a>是则名为菩萨正定。</p>
  <p id="aA9">“舍利子，<a id="a-AA"></a>是名菩萨摩诃萨八圣道分。<a id="a-AB"></a>若诸菩萨摩诃萨，<a id="a-AC"></a>为欲修行般若波罗蜜多者，<a id="a-AD"></a>应勤修是八圣道分善巧。</p>
  <p id="aAE">“复次，<a id="a-AF"></a>舍利子，<a id="a-AG"></a>菩萨摩诃萨，<a id="a-AH"></a>以修行般若波罗蜜多故，<a id="a-AI"></a>修道善巧。<a id="a-AJ"></a>道善巧者，<a id="a-AK"></a>复有二种。<a id="a-AL"></a>何等为二？<a id="a-AM"></a>谓奢摩他，<a id="a-AN"></a>及毗钵舍那，<a id="a-AO"></a>是名为二。</p>
  <p id="aAP">“舍利子，<a id="a-AQ"></a>何等名为奢摩他道？<a id="a-AR"></a>舍利子，<a id="a-AS"></a>谓诸菩萨其心寂静、<a id="a-AT"></a>深极寂静、<a id="a-AU"></a>最胜寂静，<a id="a-AV"></a>无有散乱，<a id="a-AW"></a>诸根憺怕，<a id="a-AX"></a>不掉不举，<a id="a-AY"></a>离诸躁扰及以惛沉，<a id="a-AZ"></a>安静密护离诸谄曲，<a id="a-Aa"></a>调顺堪能乐常独处，<a id="a-Ab"></a>离彼喧闹，<a id="a-Ac"></a>乐远离行，<a id="a-Ad"></a>身无尘染，<a id="a-Ae"></a>心无惑乱，<a id="a-Af"></a>于寂静门思惟作意，<a id="a-Ag"></a>离诸恶欲无所希望，<a id="a-Ah"></a>远诸大欲欢悦知足，<a id="a-Ai"></a>正命清净，<a id="a-Aj"></a>正行圆满，<a id="a-Ak"></a>密护威仪知时知分，<a id="a-Al"></a>易养易满善知其量，<a id="a-Am"></a>常乐思择无高无下，<a id="a-An"></a>弊鄙粗言性能堪忍，<a id="a-Ao"></a>于相应门发心安住，<a id="a-Ap"></a>乐处闲室于静虑分，<a id="a-Aq"></a>作意缘念，<a id="a-Ar"></a>生起大慈，<a id="a-As"></a>引发大悲，<a id="a-At"></a>安住大喜，<a id="a-Au"></a>修习大舍，<a id="a-Av"></a>从初静虑乃至八定次第证入。<a id="a-Aw"></a>若诸菩萨成就此者，<a id="a-Ax"></a>如是名为奢摩他道。<a id="a-Ay"></a>舍利子，<a id="a-Az"></a>菩萨摩诃萨，<a id="a-B0"></a>复有无量诸奢摩他资粮正行，<a id="a-B1"></a>诸菩萨等于此资粮方便趣入，<a id="a-B2"></a>如是又名奢摩他道。</p>
  <p id="aB3">“复次，<a id="a-B4"></a>舍利子，<a id="a-B5"></a>云何名为毗钵舍那道？<a id="a-B6"></a>谓诸菩萨于妙慧分修习圣道，<a id="a-B7"></a>于诸法中发起如是无作观智，<a id="a-B8"></a>又复发起无我、<a id="a-B9"></a>无有情、<a id="a-BA"></a>无命者、<a id="a-BB"></a>无数取观智，<a id="a-BC"></a>于诸蕴中起法观智，<a id="a-BD"></a>于诸界中起法界观智，<a id="a-BE"></a>于诸处中起空聚落观智，<a id="a-BF"></a>于诸眼中起照了观智，<a id="a-BG"></a>于缘起中起不相违观智，<a id="a-BH"></a>于诸见趣起远离观智，<a id="a-BI"></a>于诸因果起业报观智，<a id="a-BJ"></a>于所应得果起作证观智，<a id="a-BK"></a>于所入正性起趣入观智。<a id="a-BL"></a>舍利子，<a id="a-BM"></a>毗钵舍那者，<a id="a-BN"></a>所谓于诸法中起如理见，<a id="a-BO"></a>于诸法中起真实见，<a id="a-BP"></a>于诸法中起不变异见，<a id="a-BQ"></a>于诸法中而起空见，<a id="a-BR"></a>于诸法中起无相见，<a id="a-BS"></a>于诸法中起无愿见。<a id="a-BT"></a>又舍利子，<a id="a-BU"></a>毗钵舍那者，<a id="a-BV"></a>非以有因故观，<a id="a-BW"></a>非以无因故观，<a id="a-BX"></a>非以生灭住因故观，<a id="a-BY"></a>非以有所得因故观。<a id="a-BZ"></a>何以故？<a id="a-Ba"></a>菩萨于此都无所观而复观察，<a id="a-Bb"></a>不见而见，<a id="a-Bc"></a>见而不见。<a id="a-Bd"></a>舍利子，<a id="a-Be"></a>若诸菩萨作是观者，<a id="a-Bf"></a>名如实观，<a id="a-Bg"></a>名真实见，<a id="a-Bh"></a>亦名证得毗钵舍那善巧方便。<a id="a-Bi"></a>舍利子，<a id="a-Bj"></a>菩萨摩诃萨于此观中，<a id="a-Bk"></a>虽复发起如是观解，<a id="a-Bl"></a>而不堕彼无所为作，<a id="a-Bm"></a>亦不远离善根加行。<a id="a-Bn"></a>若诸菩萨成就是者，<a id="a-Bo"></a>是名菩萨摩诃萨毗钵舍那。</p>
  <p id="aBp">“舍利子，<a id="a-Bq"></a>菩萨摩诃萨为欲修行般若波罗蜜多故，<a id="a-Br"></a>精勤修习奢摩他、<a id="a-Bs"></a>毗钵舍那道法善巧。</p>
  <p id="aBt">“复次，<a id="a-Bu"></a>舍利子，<a id="a-Bv"></a>菩萨摩诃萨道相如是，<a id="a-Bw"></a>我若略说菩萨道者，<a id="a-Bx"></a>则唯有一趣道善巧。<a id="a-By"></a>舍利子，<a id="a-Bz"></a>何等是耶？<a id="a-C0"></a>所谓菩萨独一众表，<a id="a-C1"></a>无有与等，<a id="a-C2"></a>不假伴助，<a id="a-C3"></a>为证阿耨多罗三藐三菩提故，<a id="a-C4"></a>由自摄受，<a id="a-C5"></a>精进势力，<a id="a-C6"></a>清净欲解，<a id="a-C7"></a>被坚固铠。<a id="a-C8"></a>何以故？<a id="a-C9"></a>由是菩萨不由他悟，<a id="a-CA"></a>不缘于他，<a id="a-CB"></a>自所建立，<a id="a-CC"></a>自力所起，<a id="a-CD"></a>严备如是坚固甲铠。<a id="a-CE"></a>舍利子，<a id="a-CF"></a>是诸菩萨兴发是念：<a id="a-CG"></a>‘如是甲铠，<a id="a-CH"></a>一切众生所不能擐，<a id="a-CI"></a>我今独擐如是甲铠！<a id="a-CJ"></a>一切圣贤诸新发意未住正位诸菩萨等，<a id="a-CK"></a>所未曾擐，<a id="a-CL"></a>我今独擐！<a id="a-CM"></a>’尔时菩萨又作是念：<a id="a-CN"></a>‘我于今者严备如是，<a id="a-CO"></a>岂令布施自在度我？<a id="a-CP"></a>我当自在度彼布施。<a id="a-CQ"></a>如是持戒、<a id="a-CR"></a>忍辱、<a id="a-CS"></a>精进、<a id="a-CT"></a>静虑及般若等，<a id="a-CU"></a>岂令自在而度于我？<a id="a-CV"></a>我当自在先度于彼。<a id="a-CW"></a>’又作是念：<a id="a-CX"></a>‘我于今者，<a id="a-CY"></a>岂令波罗蜜多发起于我？<a id="a-CZ"></a>我当发起波罗蜜多。<a id="a-Ca"></a>如是广说一切善根，<a id="a-Cb"></a>皆当因我而便发起，<a id="a-Cc"></a>不令善根发起于我。<a id="a-Cd"></a>’舍利子，<a id="a-Ce"></a>若诸菩萨摩诃萨，<a id="a-Cf"></a>于如是法不假伴助，<a id="a-Cg"></a>自能建立，<a id="a-Ch"></a>谓我独一无有等者，<a id="a-Ci"></a>当坐坚固胜金刚座，<a id="a-Cj"></a>自以势力摧伏魔军，<a id="a-Ck"></a>用一刹那相应妙慧，<a id="a-Cl"></a>当证无上正等菩提。<a id="a-Cm"></a>舍利子，<a id="a-Cn"></a>若诸菩萨起如是等欲解方便决定观察，<a id="a-Co"></a>是名菩萨摩诃萨趣一道善巧。<a id="a-Cp"></a>舍利子，<a id="a-Cq"></a>菩萨摩诃萨，<a id="a-Cr"></a>为欲修行般若波罗蜜多故，<a id="a-Cs"></a>修习如是趣一道善巧。<a id="a-Ct"></a>舍利子，<a id="a-Cu"></a>诸如是等道善巧相，<a id="a-Cv"></a>诸菩萨摩诃萨，<a id="a-Cw"></a>为欲修行般若波罗蜜多故，<a id="a-Cx"></a>修习如是道法善巧。</p>
  <p id="aCy">“复次，<a id="a-Cz"></a>舍利子，<a id="a-D0"></a>云何菩萨摩诃萨缘起善巧？<a id="a-D1"></a>舍利子，<a id="a-D2"></a>谓诸菩萨依般若波罗蜜多，<a id="a-D3"></a>修缘起者处密静室，<a id="a-D4"></a>作是思惟：<a id="a-D5"></a>‘如是世间纯大苦聚，<a id="a-D6"></a>从于何所而得集起？<a id="a-D7"></a>’既思惟已，<a id="a-D8"></a>便自了知：<a id="a-D9"></a>‘如是苦聚，<a id="a-DA"></a>由不如理作意集故，<a id="a-DB"></a>无明集起；<a id="a-DC"></a>无明集故，<a id="a-DD"></a>诸行集起；<a id="a-DE"></a>诸行集故，<a id="a-DF"></a>诸识集起；<a id="a-DG"></a>诸识集故，<a id="a-DH"></a>名色集起；<a id="a-DI"></a>名色集故，<a id="a-DJ"></a>六处集起；<a id="a-DK"></a>六处集故，<a id="a-DL"></a>诸触集起；<a id="a-DM"></a>诸触集故，<a id="a-DN"></a>诸受集起；<a id="a-DO"></a>诸受集故，<a id="a-DP"></a>诸爱集起；<a id="a-DQ"></a>诸爱集故，<a id="a-DR"></a>诸取集起；<a id="a-DS"></a>诸取集故，<a id="a-DT"></a>诸有集起；<a id="a-DU"></a>诸有集故，<a id="a-DV"></a>而生集起；<a id="a-DW"></a>生集起故，<a id="a-DX"></a>老死愁叹忧苦逼恼皆悉集起。<a id="a-DY"></a>’舍利子，<a id="a-DZ"></a>菩萨摩诃萨复作是念：<a id="a-Da"></a>‘如彼诸法虽复集起，<a id="a-Db"></a>无作无用，<a id="a-Dc"></a>无有主宰。<a id="a-Dd"></a>如是诸法，<a id="a-De"></a>诸善为因，<a id="a-Df"></a>不动为因，<a id="a-Dg"></a>涅槃为因。<a id="a-Dh"></a>彼一切法从缘生起，<a id="a-Di"></a>无有主宰，<a id="a-Dj"></a>亦复如是。<a id="a-Dk"></a>若诸众生下根为因，<a id="a-Dl"></a>中根为因，<a id="a-Dm"></a>上根为因，<a id="a-Dn"></a>诸业为因，<a id="a-Do"></a>因果流转亦复如是。<a id="a-Dp"></a>’舍利子，<a id="a-Dq"></a>如是一切有所取法，<a id="a-Dr"></a>因缘和合而得集起，<a id="a-Ds"></a>菩萨一切悉能了知，<a id="a-Dt"></a>如是名为缘起善巧。<a id="a-Du"></a>舍利子，<a id="a-Dv"></a>菩萨摩诃萨又作是念：<a id="a-Dw"></a>‘由何灭故，<a id="a-Dx"></a>彼诸法灭？<a id="a-Dy"></a>’既思惟已，<a id="a-Dz"></a>便自了知：<a id="a-E0"></a>‘由不如理作意灭故，<a id="a-E1"></a>而无明灭；<a id="a-E2"></a>无明灭故，<a id="a-E3"></a>诸行便灭；<a id="a-E4"></a>诸行灭故，<a id="a-E5"></a>乃至纯大苦聚灭。<a id="a-E6"></a>’舍利子，<a id="a-E7"></a>若能了知如是法智，<a id="a-E8"></a>是则名为缘起善巧。<a id="a-E9"></a>舍利子，<a id="a-EA"></a>是诸菩萨又作是念：<a id="a-EB"></a>‘因依正法，<a id="a-EC"></a>依止诸缘，<a id="a-ED"></a>依止和合，<a id="a-EE"></a>得修诸善。<a id="a-EF"></a>是法若由诸因和合，<a id="a-EG"></a>依止诸缘，<a id="a-EH"></a>则此法等不依止我，<a id="a-EI"></a>不依有情，<a id="a-EJ"></a>不依命者，<a id="a-EK"></a>不依数取，<a id="a-EL"></a>是则此法不可称量。<a id="a-EM"></a>’舍利子，<a id="a-EN"></a>诸菩萨等，<a id="a-EO"></a>若能如是如理观察，<a id="a-EP"></a>是则名为缘起善巧。<a id="a-EQ"></a>又复观察一切佛法，<a id="a-ER"></a>皆菩提相、<a id="a-ES"></a>缘所起相，<a id="a-ET"></a>观诸缘起皆尽灭相，<a id="a-EU"></a>以能观待诸众生故，<a id="a-EV"></a>而不趣入毕竟寂灭，<a id="a-EW"></a>是则又名缘起善巧。<a id="a-EX"></a>舍利子，<a id="a-EY"></a>是诸菩萨摩诃萨，<a id="a-EZ"></a>为欲修行般若波罗蜜多故，<a id="a-Ea"></a>修习如是缘起善巧。</p>
  <p id="aEb">“复次舍利子，<a id="a-Ec"></a>云何菩萨摩诃萨一切法善巧？<a id="a-Ed"></a>舍利子，<a id="a-Ee"></a>菩萨摩诃萨，<a id="a-Ef"></a>修行般若波罗蜜多故，<a id="a-Eg"></a>于一切法遍摄一切有为、<a id="a-Eh"></a>无为。<a id="a-Ei"></a>菩萨摩诃萨，<a id="a-Ej"></a>于如是等有为、<a id="a-Ek"></a>无为一切诸法，<a id="a-El"></a>应修善巧。</p>
  <p id="aEm">“舍利子，<a id="a-En"></a>云何菩萨摩诃萨有为善巧？<a id="a-Eo"></a>所谓妙善身行、<a id="a-Ep"></a>妙善语行、<a id="a-Eq"></a>妙善意行，<a id="a-Er"></a>是则名为有为善巧。<a id="a-Es"></a>云何名为无为善巧？<a id="a-Et"></a>即以如是妙善身语及以意行，<a id="a-Eu"></a>回向毕竟无为菩提，<a id="a-Ev"></a>回向无为菩提妙观，<a id="a-Ew"></a>又复回向于萨伐若，<a id="a-Ex"></a>是则名为无为善巧。</p>
  <p id="aEy">“复次，<a id="a-Ez"></a>舍利子，<a id="a-F0"></a>菩萨摩诃萨有为善巧者，<a id="a-F1"></a>即是积集五到彼岸。<a id="a-F2"></a>何等为五？<a id="a-F3"></a>所谓布施、<a id="a-F4"></a>持戒、<a id="a-F5"></a>忍辱、<a id="a-F6"></a>精进、<a id="a-F7"></a>静虑波罗蜜多，<a id="a-F8"></a>是名有为。<a id="a-F9"></a>若由般若波罗蜜多无为智故，<a id="a-FA"></a>则五到彼岸不可厌毁，<a id="a-FB"></a>如此妙智又能积集诸到彼岸资粮善法，<a id="a-FC"></a>信解无漏无上菩提，<a id="a-FD"></a>及以回向一切智智，<a id="a-FE"></a>是则名为无为善巧。</p>
  <p id="aFF">“复次，<a id="a-FG"></a>舍利子，<a id="a-FH"></a>菩萨摩诃萨有为善巧者，<a id="a-FI"></a>所谓以无碍光照诸众生，<a id="a-FJ"></a>以四摄法摄诸众生，<a id="a-FK"></a>是名有为。<a id="a-FL"></a>若观诸法无我，<a id="a-FM"></a>无有情，<a id="a-FN"></a>无取无执，<a id="a-FO"></a>于四摄法方便善巧，<a id="a-FP"></a>爱乐信受无为等觉，<a id="a-FQ"></a>及以回向一切智智，<a id="a-FR"></a>是则名为无为善巧。</p>
  <p id="aFS">“复次，<a id="a-FT"></a>舍利子，<a id="a-FU"></a>菩萨摩诃萨有为善巧者，<a id="a-FV"></a>所谓不断能令生死相续，<a id="a-FW"></a>结缚而复永断能令生死相续，<a id="a-FX"></a>烦恼任持菩提结缚相续一分结缚不复现行，<a id="a-FY"></a>是名有为善巧。<a id="a-FZ"></a>若复修习空无相愿，<a id="a-Fa"></a>诸法正智现观善巧无上菩提，<a id="a-Fb"></a>不由他缘，<a id="a-Fc"></a>于无为法而复作证，<a id="a-Fd"></a>是则名为无为善巧。</p>
  <p id="aFe">“复次，<a id="a-Ff"></a>舍利子，<a id="a-Fg"></a>菩萨摩诃萨有为善巧者，<a id="a-Fh"></a>谓诸菩萨虽行三界，<a id="a-Fi"></a>而不为彼三界烦恼之所染污，<a id="a-Fj"></a>如是名为有为善巧。<a id="a-Fk"></a>虽具通达一切三界出离之法，<a id="a-Fl"></a>而不坠堕出离界中。<a id="a-Fm"></a>是则名为无为善巧。</p>
  <p id="aFn">“舍利子，<a id="a-Fo"></a>菩萨摩诃萨一切法善巧者，<a id="a-Fp"></a>是则名为一切智智。<a id="a-Fq"></a>若诸菩萨圆满证入一切智智，<a id="a-Fr"></a>即一切时智慧善巧，<a id="a-Fs"></a>即此名为诸法善巧。<a id="a-Ft"></a>舍利子，<a id="a-Fu"></a>菩萨摩诃萨为欲修行般若波罗蜜多故，<a id="a-Fv"></a>修习如是一切法善巧。<a id="a-Fw"></a>如是，<a id="a-Fx"></a>舍利子，<a id="a-Fy"></a>若有依菩萨藏修行般若波罗蜜多菩萨摩诃萨，<a id="a-Fz"></a>为欲修行般若波罗蜜多故，<a id="a-G0"></a>依慧分别善巧通达，<a id="a-G1"></a>修习如是十种善巧。</p>
  <p id="aG2">“复次，<a id="a-G3"></a>舍利子，<a id="a-G4"></a>云何名为菩萨摩诃萨妙慧？<a id="a-G5"></a>云何名为到彼岸义？<a id="a-G6"></a>舍利子，<a id="a-G7"></a>所言慧者，<a id="a-G8"></a>谓能解了一切善法；<a id="a-G9"></a>是现见慧，<a id="a-GA"></a>随顺通达一切法故；<a id="a-GB"></a>是真量慧，<a id="a-GC"></a>如实通达一切法故；<a id="a-GD"></a>是通达慧，<a id="a-GE"></a>一切见趣诸缠缚法不为障故；<a id="a-GF"></a>是离愿慧，<a id="a-GG"></a>永离一切欲求愿故；<a id="a-GH"></a>是安悦慧，<a id="a-GI"></a>永息一切诸热恼故；<a id="a-GJ"></a>是欢喜慧，<a id="a-GK"></a>缘法喜乐无断绝故；<a id="a-GL"></a>是依趣慧，<a id="a-GM"></a>于诸义智皆现见故；<a id="a-GN"></a>是建立慧，<a id="a-GO"></a>建立一切觉品法故；<a id="a-GP"></a>是证相慧，<a id="a-GQ"></a>随其所乘证得果故；<a id="a-GR"></a>是了相慧，<a id="a-GS"></a>善能照了是智性故；<a id="a-GT"></a>是济度慧，<a id="a-GU"></a>救度一切诸瀑流故；<a id="a-GV"></a>是趣入慧，<a id="a-GW"></a>能趣正性无生法故；<a id="a-GX"></a>是策励慧，<a id="a-GY"></a>振发一切诸善法故；<a id="a-GZ"></a>是清净慧，<a id="a-Ga"></a>离先随眠烦恼浊故；<a id="a-Gb"></a>是最胜慧，<a id="a-Gc"></a>升陟一切诸法顶故；<a id="a-Gd"></a>是微妙慧，<a id="a-Ge"></a>以自然智随觉法故；<a id="a-Gf"></a>是离行慧，<a id="a-Gg"></a>更无杂染三界法故；<a id="a-Gh"></a>是摄受慧，<a id="a-Gi"></a>一切贤圣所摄受故；<a id="a-Gj"></a>是断愿慧，<a id="a-Gk"></a>除遣一切相分别故；<a id="a-Gl"></a>是舍逸慧，<a id="a-Gm"></a>远离一切愚黑闇故；<a id="a-Gn"></a>是方便慧，<a id="a-Go"></a>安住一切瑜伽师地者所成就故；<a id="a-Gp"></a>是发趣慧，<a id="a-Gq"></a>当住一切圣智道故；<a id="a-Gr"></a>是照明慧，<a id="a-Gs"></a>除灭一切无明瀑流翳暗膜故；<a id="a-Gt"></a>是施明慧，<a id="a-Gu"></a>开导一切犹如眼故；<a id="a-Gv"></a>是无漏慧，<a id="a-Gw"></a>慧眼超过邪僻路故；<a id="a-Gx"></a>是胜义慧，<a id="a-Gy"></a>照了如是大圣谛故；<a id="a-Gz"></a>是无别慧，<a id="a-H0"></a>善调顺故；<a id="a-H1"></a>是光明慧，<a id="a-H2"></a>诸智门故；<a id="a-H3"></a>是无尽慧，<a id="a-H4"></a>遍于一切随行照故；<a id="a-H5"></a>是无灭慧，<a id="a-H6"></a>常广见故；<a id="a-H7"></a>是解脱道慧，<a id="a-H8"></a>永断一切取执缚故；<a id="a-H9"></a>是不离处慧，<a id="a-HA"></a>不与一切烦恼障法而同止故。<a id="a-HB"></a>舍利子，<a id="a-HC"></a>如是慧相，<a id="a-HD"></a>我今略说，<a id="a-HE"></a>当知菩萨摩诃萨更有无量无边诸慧。<a id="a-HF"></a>何以故？<a id="a-HG"></a>舍利子，<a id="a-HH"></a>如是乃至一切众生所有心行，<a id="a-HI"></a>当知菩萨摩诃萨亦有尔所慧业智行；<a id="a-HJ"></a>如是乃至一切众生所有欲解，<a id="a-HK"></a>当知菩萨摩诃萨亦有尔所慧观察智；<a id="a-HL"></a>如是乃至一切众生所有诸烦恼门，<a id="a-HM"></a>当知菩萨摩诃萨亦有尔所广大慧门；<a id="a-HN"></a>如是乃至一切声闻独觉，<a id="a-HO"></a>及正等觉所有遍智，<a id="a-HP"></a>当知菩萨摩诃萨亦有尔所慧所行处。<a id="a-HQ"></a>舍利子，<a id="a-HR"></a>如是等一切慧处，<a id="a-HS"></a>诸菩萨摩诃萨皆于其中精勤修学，<a id="a-HT"></a>是则名为菩萨妙慧。</p>
  <p id="aHU">“复次，<a id="a-HV"></a>舍利子，<a id="a-HW"></a>云何名为菩萨摩诃萨到彼岸义？<a id="a-HX"></a>舍利子，<a id="a-HY"></a>如是乃至一切所知诸妙善法能到彼岸者，<a id="a-HZ"></a>当知皆是到彼岸义。<a id="a-Ha"></a>又舍利子，<a id="a-Hb"></a>如上广说一切慧句，<a id="a-Hc"></a>应知皆是到彼岸义；<a id="a-Hd"></a>又诸菩萨修行差别圆满之义，<a id="a-He"></a>当知皆是到彼岸义；<a id="a-Hf"></a>如是一切智智圆满之义，<a id="a-Hg"></a>当知皆是到彼岸义；<a id="a-Hh"></a>于诸一切为无为法，<a id="a-Hi"></a>无执著义，<a id="a-Hj"></a>当知皆是到彼岸义；<a id="a-Hk"></a>能善觉悟无量生死大过失义，<a id="a-Hl"></a>当知皆是到彼岸义；<a id="a-Hm"></a>一切诸法有能开悟不觉者义，<a id="a-Hn"></a>当知皆是到彼岸义；<a id="a-Ho"></a>有能开示无穷尽法宝藏义者，<a id="a-Hp"></a>当知是为到彼岸义；<a id="a-Hq"></a>无障解脱圆满义者，<a id="a-Hr"></a>当知是为到彼岸义；<a id="a-Hs"></a>觉悟布施、<a id="a-Ht"></a>持戒、<a id="a-Hu"></a>忍辱、<a id="a-Hv"></a>精进、<a id="a-Hw"></a>静虑、<a id="a-Hx"></a>慧平等义，<a id="a-Hy"></a>当知是为到彼岸义；<a id="a-Hz"></a>最胜决择善巧义者，<a id="a-I0"></a>当知是为到彼岸义；<a id="a-I1"></a>遍行一切众生界义，<a id="a-I2"></a>是则名为到彼岸义；<a id="a-I3"></a>无生法忍圆满之义，<a id="a-I4"></a>是则名为到彼岸义；<a id="a-I5"></a>不退转地究竟满义，<a id="a-I6"></a>是则名为到彼岸义；<a id="a-I7"></a>清净修治诸佛土义，<a id="a-I8"></a>是则名为到彼岸义；<a id="a-I9"></a>成熟一切众生义者，<a id="a-IA"></a>是则名为到彼岸义；<a id="a-IB"></a>往诣道场升菩提座义，<a id="a-IC"></a>是则名为到彼岸义；<a id="a-ID"></a>毕竟摧伏诸魔军义，<a id="a-IE"></a>是则名为到彼岸义；<a id="a-IF"></a>一切佛法皆圆满义，<a id="a-IG"></a>是则名为到彼岸义；<a id="a-IH"></a>于菩萨藏差别法门正安住义，<a id="a-II"></a>是则名为到彼岸义。<a id="a-IJ"></a>舍利子，<a id="a-IK"></a>若于如是大菩萨藏微妙法门，<a id="a-IL"></a>正修学已，<a id="a-IM"></a>我说是等则于一切波罗蜜多皆得究竟。</p>
  <p id="aIN">“复次，<a id="a-IO"></a>舍利子，<a id="a-IP"></a>若有安住大乘诸善男子及善女人，<a id="a-IQ"></a>皆当于是大菩萨藏微妙法门，<a id="a-IR"></a>殷勤请求，<a id="a-IS"></a>受持读诵，<a id="a-IT"></a>通达义理，<a id="a-IU"></a>广为他说分别显示。<a id="a-IV"></a>何以故？<a id="a-IW"></a>舍利子，<a id="a-IX"></a>若有于是菩萨藏经，<a id="a-IY"></a>殷重听闻，<a id="a-IZ"></a>受持读诵，<a id="a-Ia"></a>乃至为他分别解说者，<a id="a-Ib"></a>当知是人必定获得十种功德称赞利益。<a id="a-Ic"></a>何等为十？<a id="a-Id"></a>一者、<a id="a-Ie"></a>在在所生，<a id="a-If"></a>一切微妙功巧业处究竟通达；<a id="a-Ig"></a>二者、<a id="a-Ih"></a>在所生处，<a id="a-Ii"></a>常居高族，<a id="a-Ij"></a>荣望当世；<a id="a-Ik"></a>三者、<a id="a-Il"></a>所生之处，<a id="a-Im"></a>有大威严，<a id="a-In"></a>势力自在；<a id="a-Io"></a>四者、<a id="a-Ip"></a>凡所言令，<a id="a-Iq"></a>一切皆从，<a id="a-Ir"></a>无不信伏；<a id="a-Is"></a>五者、<a id="a-It"></a>所生之处具大豪富；<a id="a-Iu"></a>六者、<a id="a-Iv"></a>在所生处，<a id="a-Iw"></a>恒为天人所加爱敬；<a id="a-Ix"></a>七者、<a id="a-Iy"></a>生处人中，<a id="a-Iz"></a>常为轮王，<a id="a-J0"></a>得大自在；<a id="a-J1"></a>八者、<a id="a-J2"></a>所生常得为天帝释；<a id="a-J3"></a>九者、<a id="a-J4"></a>若生色界，<a id="a-J5"></a>为大梵王；<a id="a-J6"></a>十者、<a id="a-J7"></a>在所生处，<a id="a-J8"></a>常不远离大菩提心。<a id="a-J9"></a>舍利子，<a id="a-JA"></a>受持经者，<a id="a-JB"></a>则为获得十种功德称赞利益。</p>
  <p id="aJC">“复次，<a id="a-JD"></a>舍利子，<a id="a-JE"></a>是诸善男子、<a id="a-JF"></a>善女人等，<a id="a-JG"></a>受持是经，<a id="a-JH"></a>殷重听闻，<a id="a-JI"></a>读诵解义，<a id="a-JJ"></a>乃至为他广说开示，<a id="a-JK"></a>当知是人复得如是十种功德称赞利益。<a id="a-JL"></a>何等为十？<a id="a-JM"></a>一者、<a id="a-JN"></a>不与尼伽兰陀邪论相杂；<a id="a-JO"></a>二者、<a id="a-JP"></a>不起我见；<a id="a-JQ"></a>三者、<a id="a-JR"></a>无有情见；<a id="a-JS"></a>四者、<a id="a-JT"></a>无命者见；<a id="a-JU"></a>五者、<a id="a-JV"></a>无数取见；<a id="a-JW"></a>六者、<a id="a-JX"></a>不起断见；<a id="a-JY"></a>七者、<a id="a-JZ"></a>不起常见；<a id="a-Ja"></a>八者、<a id="a-Jb"></a>一切世务情无顾及；<a id="a-Jc"></a>九者、<a id="a-Jd"></a>恒发胜心乐欲出家；<a id="a-Je"></a>十者、<a id="a-Jf"></a>若闻经典，<a id="a-Jg"></a>速能受持恒悟解深义。<a id="a-Jh"></a>舍利子，<a id="a-Ji"></a>是名获得十种功德称赞利益。</p>
  <p id="aJj">“复次，<a id="a-Jk"></a>舍利子，<a id="a-Jl"></a>是善男子、<a id="a-Jm"></a>善女人等，<a id="a-Jn"></a>受持是经，<a id="a-Jo"></a>殷重听闻，<a id="a-Jp"></a>读诵解义，<a id="a-Jq"></a>乃至为他广分别说，<a id="a-Jr"></a>当知是人复得如是十种功德称赞利益。<a id="a-Js"></a>何等为十？<a id="a-Jt"></a>一者、<a id="a-Ju"></a>成就正念；<a id="a-Jv"></a>二者、<a id="a-Jw"></a>成就正觉；<a id="a-Jx"></a>三者、<a id="a-Jy"></a>成就正趣；<a id="a-Jz"></a>四者、<a id="a-K0"></a>成就志勇；<a id="a-K1"></a>五者、<a id="a-K2"></a>成就正慧；<a id="a-K3"></a>六者、<a id="a-K4"></a>得具无难；<a id="a-K5"></a>七者、<a id="a-K6"></a>忆本生事；<a id="a-K7"></a>八者、<a id="a-K8"></a>性薄贪欲，<a id="a-K9"></a>无猛利贪，<a id="a-KA"></a>不为重贪之所烧恼；<a id="a-KB"></a>九者、<a id="a-KC"></a>性薄瞋恚，<a id="a-KD"></a>无猛利瞋，<a id="a-KE"></a>不为重瞋之所烧恼；<a id="a-KF"></a>十者、<a id="a-KG"></a>性薄愚痴，<a id="a-KH"></a>无猛利痴，<a id="a-KI"></a>不为重痴之所烧恼。<a id="a-KJ"></a>舍利子，<a id="a-KK"></a>是名获得十种功德称赞利益。</p>
  <p id="aKL">“复次，<a id="a-KM"></a>舍利子，<a id="a-KN"></a>是善男子、<a id="a-KO"></a>善女人等，<a id="a-KP"></a>受持是经，<a id="a-KQ"></a>殷重听闻，<a id="a-KR"></a>读诵解义，<a id="a-KS"></a>乃至为他广分别说，<a id="a-KT"></a>当知是人复得如是十种功德称赞利益。<a id="a-KU"></a>何等为十？<a id="a-KV"></a>一者、<a id="a-KW"></a>成就机速慧；<a id="a-KX"></a>二者、<a id="a-KY"></a>成就捷辩慧；<a id="a-KZ"></a>三者、<a id="a-Ka"></a>成就猛利慧；<a id="a-Kb"></a>四者、<a id="a-Kc"></a>成就迅疾慧；<a id="a-Kd"></a>五者、<a id="a-Ke"></a>成就广博慧；<a id="a-Kf"></a>六者、<a id="a-Kg"></a>成就甚深慧；<a id="a-Kh"></a>七者、<a id="a-Ki"></a>成就通达慧；<a id="a-Kj"></a>八者、<a id="a-Kk"></a>成就无著慧；<a id="a-Kl"></a>九者、<a id="a-Km"></a>常现前见一切如来，<a id="a-Kn"></a>既得见已，<a id="a-Ko"></a>以清美颂而为赞叹；<a id="a-Kp"></a>十者、<a id="a-Kq"></a>善能如理请问如来，<a id="a-Kr"></a>又能如理开释疑难。<a id="a-Ks"></a>舍利子，<a id="a-Kt"></a>是名获得十种功德称赞利益。</p>
  <p id="aKu">“复次，<a id="a-Kv"></a>舍利子，<a id="a-Kw"></a>是善男子、<a id="a-Kx"></a>善女人等，<a id="a-Ky"></a>受持是经，<a id="a-Kz"></a>读诵解义，<a id="a-L0"></a>乃至为他广分别说，<a id="a-L1"></a>当知是人复获如是十种功德称赞利益。<a id="a-L2"></a>何等为十？<a id="a-L3"></a>一者、<a id="a-L4"></a>常乐远离诸不善友；<a id="a-L5"></a>二者、<a id="a-L6"></a>常乐亲近诸善知识；<a id="a-L7"></a>三者、<a id="a-L8"></a>能缓诸魔所有系缚；<a id="a-L9"></a>四者、<a id="a-LA"></a>摧殄诸魔所有军阵；<a id="a-LB"></a>五者、<a id="a-LC"></a>善能诃厌一切烦恼；<a id="a-LD"></a>六者、<a id="a-LE"></a>于一切行，<a id="a-LF"></a>心恒捐舍；<a id="a-LG"></a>七者、<a id="a-LH"></a>违背一切向恶趣道；<a id="a-LI"></a>八者、<a id="a-LJ"></a>归向一切趣涅槃道；<a id="a-LK"></a>九者、<a id="a-LL"></a>善说一切越度生死清净之地；<a id="a-LM"></a>十者、<a id="a-LN"></a>巧能随学一切菩萨所行轨则，<a id="a-LO"></a>又能奉行诸佛教敕。<a id="a-LP"></a>如是名为十种功德称赞利益。<a id="a-LQ"></a>舍利子，<a id="a-LR"></a>若有善男子、<a id="a-LS"></a>善女人，<a id="a-LT"></a>能于如是大菩萨藏微妙法门，<a id="a-LU"></a>殷重听闻，<a id="a-LV"></a>受持读诵，<a id="a-LW"></a>研寻义趣，<a id="a-LX"></a>明了通达，<a id="a-LY"></a>复能为他广说开示，<a id="a-LZ"></a>当知是人则为获得如上功德称赞利益。<a id="a-La"></a>”</p>
  <p id="aLb">尔时，<a id="a-Lc"></a>世尊欲重宣此义，<a id="a-Ld"></a>而说颂曰：</p>
  <p id="aLe">“诸聪睿者慧无边，<a id="a-Lf"></a>　妙能通达法及义，</p>
  <p id="aLg">尊胜文词善圆具，<a id="a-Lh"></a>　由持如是大经王。</p>
  <p id="aLi">常获丰饶法宝藏，<a id="a-Lj"></a>　恒欣悦意行法施，</p>
  <p id="aLk">发生最上胜欢喜，<a id="a-Ll"></a>　由持如是大经王。</p>
  <p id="aLm">多众生闻说法者，<a id="a-Ln"></a>　证斯广大胜功德，</p>
  <p id="aLo">我当云何说是法，<a id="a-Lp"></a>　如持经者之所获？</p>
  <p id="aLq">证获如斯最胜慧，<a id="a-Lr"></a>　于正法所终无坏，</p>
  <p id="aLs">由念发生微妙智，<a id="a-Lt"></a>　能说无上智依处。</p>
  <p id="aLu">勤求善说正法句，<a id="a-Lv"></a>　最胜众圣所称赞，</p>
  <p id="aLw">常闻发起超胜行，<a id="a-Lx"></a>　由持如是大经王。</p>
  <p id="aLy">慧者闻已持深义，<a id="a-Lz"></a>　于诸文句无妄执，</p>
  <p id="aM0">常随理趣而观照，<a id="a-M1"></a>　增长妙智量无边。</p>
  <p id="aM2">无边妙智无边义，<a id="a-M3"></a>　第一义解谅难思，</p>
  <p id="aM4">遍游十方广称赞，<a id="a-M5"></a>　闻经胜利无穷尽。</p>
  <p id="aM6">极善微薄贪瞋痴，<a id="a-M7"></a>　获得第一心清净，</p>
  <p id="aM8">由闻如是大经王，<a id="a-M9"></a>　功德胜利无边际。</p>
  <p id="aMA">虽获胜财无放逸，<a id="a-MB"></a>　称量财义谁坚固，</p>
  <p id="aMC">深达世财非有实，<a id="a-MD"></a>　于财无恋趣非家。</p>
  <p id="aME">出诣闲静住中林，<a id="a-MF"></a>　于彼惛沉常远离，</p>
  <p id="aMG">听闻净法曾无厌，<a id="a-MH"></a>　静虑正教无悭吝。</p>
  <p id="aMI">请问疑难世导师，<a id="a-MJ"></a>　闻已为他广开释，</p>
  <p id="aMK">由斯增长微妙智，<a id="a-ML"></a>　于白净法终无退。</p>
  <p id="aMM">“如是，<a id="a-MN"></a>舍利子，<a id="a-MO"></a>诸菩萨摩诃萨，<a id="a-MP"></a>为欲修行般若波罗蜜多故，<a id="a-MQ"></a>于是经典精勤修学，<a id="a-MR"></a>行菩萨行，<a id="a-MS"></a>是名菩萨摩诃萨于般若波罗蜜多，<a id="a-MT"></a>方便修学正法之要。<a id="a-MU"></a>”</p>
 </body>
</html>