<!doctype html>
<html id="z3IBTGwD8" data-ver="1180">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十</h1>
  <h2 id="a2">唐三藏法师菩提流志奉诏译</h2>
  <h2 id="a3">优波离会第二十四</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇树给孤独园，<a id="a-7"></a>与大比丘众千二百五十人俱，<a id="a-8"></a>菩萨摩诃萨五十万人。</p>
  <p id="a9">尔时，<a id="a-A"></a>世尊如龙象王顾视观察，<a id="a-B"></a>告诸菩萨摩诃萨言：<a id="a-C"></a>“善男子，<a id="a-D"></a>汝等谁能于后末世护持正法，<a id="a-E"></a>摄受如来百千万亿那由他阿僧祇劫所集阿耨多罗三藐三菩提法，<a id="a-F"></a>安住秘密种种方便成熟众生？<a id="a-G"></a>”</p>
  <p id="aH">尔时，<a id="a-I"></a>弥勒菩萨即从座起，<a id="a-J"></a>偏袒右肩，<a id="a-K"></a>右膝著地，<a id="a-L"></a>合掌白言：<a id="a-M"></a>“世尊，<a id="a-N"></a>我能堪任于后世时，<a id="a-O"></a>护持如来百千万亿那由他阿僧祇劫所集阿耨多罗三藐三菩提法。<a id="a-P"></a>”</p>
  <p id="aQ">师子慧菩萨曰：<a id="a-R"></a>“我能堪任，<a id="a-S"></a>安住秘密种种方便成熟众生。<a id="a-T"></a>”</p>
  <p id="aU">无尽意菩萨曰：<a id="a-V"></a>“我能堪任，<a id="a-W"></a>以广大愿度脱无尽诸众生界。<a id="a-X"></a>”</p>
  <p id="aY">跋陀罗菩萨曰：<a id="a-Z"></a>“我能堪任，<a id="a-a"></a>令诸众生得闻我名，<a id="a-b"></a>皆悉成熟无空过者。<a id="a-c"></a>”</p>
  <p id="ad">妙德菩萨曰：<a id="a-e"></a>“我能堪任，<a id="a-f"></a>于诸众生随所愿求悉令满足。<a id="a-g"></a>”</p>
  <p id="ah">无畏菩萨曰：<a id="a-i"></a>“我能堪任，<a id="a-j"></a>摄受无边世界众生而作饶益。<a id="a-k"></a>”</p>
  <p id="al">金刚菩萨曰：<a id="a-m"></a>“我能堪任，<a id="a-n"></a>于恶趣中度诸众生令得解脱。<a id="a-o"></a>”</p>
  <p id="ap">除障菩萨曰：<a id="a-q"></a>“我能堪任，<a id="a-r"></a>解脱众生烦恼系缚。<a id="a-s"></a>”</p>
  <p id="at">智幢菩萨曰：<a id="a-u"></a>“我能堪任，<a id="a-v"></a>灭除众生无明闇蔽。<a id="a-w"></a>”</p>
  <p id="ax">法幢菩萨曰：<a id="a-y"></a>“我能堪任，<a id="a-z"></a>常行法施度脱众生。<a id="a-10"></a>”</p>
  <p id="a11">日幢菩萨曰：<a id="a-12"></a>“我能堪任，<a id="a-13"></a>恒以安乐成熟众生。<a id="a-14"></a>”</p>
  <p id="a15">月幢菩萨曰：<a id="a-16"></a>“我能堪任，<a id="a-17"></a>以诸功德成熟众生。<a id="a-18"></a>”</p>
  <p id="a19">善眼菩萨曰：<a id="a-1A"></a>“我能堪任，<a id="a-1B"></a>与诸众生自性安乐。<a id="a-1C"></a>”</p>
  <p id="a1D">观自在菩萨曰：<a id="a-1E"></a>“我能堪任，<a id="a-1F"></a>于诸恶趣拔济众生。<a id="a-1G"></a>”</p>
  <p id="a1H">得大势菩萨曰：<a id="a-1I"></a>“我能堪任，<a id="a-1J"></a>度诸恶趣未度众生。<a id="a-1K"></a>”</p>
  <p id="a1L">普贤菩萨曰：<a id="a-1M"></a>“我能堪任，<a id="a-1N"></a>令诸众生忆念过去经历受苦便得解脱。<a id="a-1O"></a>”</p>
  <p id="a1P">善数菩萨曰：<a id="a-1Q"></a>“我能堪任，<a id="a-1R"></a>调伏一切难调众生。<a id="a-1S"></a>”</p>
  <p id="a1T">妙意菩萨曰：<a id="a-1U"></a>“我能堪任，<a id="a-1V"></a>乐小法者度令成熟。<a id="a-1W"></a>”</p>
  <p id="a1X">善顺菩萨曰：<a id="a-1Y"></a>“我能堪任，<a id="a-1Z"></a>成熟下劣少智众生。<a id="a-1a"></a>”</p>
  <p id="a1b">光积菩萨曰：<a id="a-1c"></a>“我能堪任，<a id="a-1d"></a>拔济堕于畜生趣者令得解脱。<a id="a-1e"></a>”</p>
  <p id="a1f">不思议菩萨曰：<a id="a-1g"></a>“我能堪任，<a id="a-1h"></a>愍念成熟饿鬼众生令得解脱。<a id="a-1i"></a>”</p>
  <p id="a1j">大威力菩萨曰：<a id="a-1k"></a>“我能堪任，<a id="a-1l"></a>为诸众生闭恶趣门。<a id="a-1m"></a>”</p>
  <p id="a1n">无诤论菩萨曰：<a id="a-1o"></a>“我能堪任，<a id="a-1p"></a>为诸众生示解脱道。<a id="a-1q"></a>”</p>
  <p id="a1r">贤吉祥菩萨曰：<a id="a-1s"></a>“我能堪任，<a id="a-1t"></a>究竟断除众生苦恼。<a id="a-1u"></a>”</p>
  <p id="a1v">月光菩萨曰：<a id="a-1w"></a>“我能堪任，<a id="a-1x"></a>与诸众生毕竟安乐。<a id="a-1y"></a>”</p>
  <p id="a1z">日光菩萨曰：<a id="a-20"></a>“我能堪任，<a id="a-21"></a>于诸众生未纯熟者令得成熟。<a id="a-22"></a>”</p>
  <p id="a23">无垢菩萨曰：<a id="a-24"></a>“我能堪任，<a id="a-25"></a>令诸众生所有志乐皆得圆满。<a id="a-26"></a>”</p>
  <p id="a27">断疑菩萨曰：<a id="a-28"></a>“我能堪任，<a id="a-29"></a>度脱一切下劣众生。<a id="a-2A"></a>”</p>
  <p id="a2B">无畏菩萨曰：<a id="a-2C"></a>“我能堪任，<a id="a-2D"></a>摄受众生称赞利益。<a id="a-2E"></a>”</p>
  <p id="a2F">慧胜菩萨曰：<a id="a-2G"></a>“我能堪任，<a id="a-2H"></a>随顺种种胜解众生皆得成熟。<a id="a-2I"></a>”</p>
  <p id="a2J">光明菩萨曰：<a id="a-2K"></a>“我能堪任，<a id="a-2L"></a>恒以正勤拔济众生。<a id="a-2M"></a>”</p>
  <p id="a2N">无量菩萨曰：<a id="a-2O"></a>“我能堪任，<a id="a-2P"></a>为诸众生于一切法示无为道。<a id="a-2Q"></a>”</p>
  <p id="a2R">无畏菩萨曰：<a id="a-2S"></a>“我能堪任，<a id="a-2T"></a>随诸众生种种志乐皆能示现。<a id="a-2U"></a>”</p>
  <p id="a2V">宝胜菩萨曰：<a id="a-2W"></a>“我能堪任，<a id="a-2X"></a>示诸众生妙珍宝聚。<a id="a-2Y"></a>”</p>
  <p id="a2Z">妙慧菩萨曰：<a id="a-2a"></a>“我能堪任，<a id="a-2b"></a>令诸众生见者欢喜皆得成熟。<a id="a-2c"></a>”</p>
  <p id="a2d">宝藏菩萨曰：<a id="a-2e"></a>“我能堪任，<a id="a-2f"></a>度脱众生离诸障碍。<a id="a-2g"></a>”</p>
  <p id="a2h">宝贤菩萨曰：<a id="a-2i"></a>“我能堪任，<a id="a-2j"></a>令诸众生自识宿命皆得成就。<a id="a-2k"></a>”</p>
  <p id="a2l">宝手菩萨曰：<a id="a-2m"></a>“我能堪任，<a id="a-2n"></a>以诸珍宝惠施众生令得安乐。<a id="a-2o"></a>”</p>
  <p id="a2p">胜意菩萨曰：<a id="a-2q"></a>“我能堪任，<a id="a-2r"></a>令诸众生永离贫穷。<a id="a-2s"></a>”</p>
  <p id="a2t">喜见菩萨曰：<a id="a-2u"></a>“我能堪任，<a id="a-2v"></a>施诸众生一切乐具。<a id="a-2w"></a>”</p>
  <p id="a2x">金刚菩萨曰：<a id="a-2y"></a>“我能堪任，<a id="a-2z"></a>为诸众生开示正道。<a id="a-30"></a>”</p>
  <p id="a31">福相菩萨曰：<a id="a-32"></a>“我能堪任，<a id="a-33"></a>悦可众生令得度脱。<a id="a-34"></a>”</p>
  <p id="a35">法超菩萨曰：<a id="a-36"></a>“我能堪任，<a id="a-37"></a>净除众垢而演说法。<a id="a-38"></a>”</p>
  <p id="a39">无垢菩萨曰：<a id="a-3A"></a>“我能堪任，<a id="a-3B"></a>爱护众生悉令成熟。<a id="a-3C"></a>”</p>
  <p id="a3D">法现菩萨曰：<a id="a-3E"></a>“我能堪任，<a id="a-3F"></a>常以正法度脱众生。<a id="a-3G"></a>”</p>
  <p id="a3H">空寂菩萨曰：<a id="a-3I"></a>“我能堪任，<a id="a-3J"></a>令诸众生灭烦恼毒。<a id="a-3K"></a>”</p>
  <p id="a3L">月胜菩萨曰：<a id="a-3M"></a>“我能堪任，<a id="a-3N"></a>为诸众生示法方所。<a id="a-3O"></a>”</p>
  <p id="a3P">师子意菩萨曰：<a id="a-3Q"></a>“我能堪任，<a id="a-3R"></a>常以法施利益众生。<a id="a-3S"></a>”</p>
  <p id="a3T">童子光菩萨曰：<a id="a-3U"></a>“我能堪任，<a id="a-3V"></a>从卑下处拔出众生。<a id="a-3W"></a>”</p>
  <p id="a3X">觉吉祥菩萨曰：<a id="a-3Y"></a>“我能堪任，<a id="a-3Z"></a>开示正道闭恶趣门。<a id="a-3a"></a>”</p>
  <p id="a3b">金光菩萨曰：<a id="a-3c"></a>“我能堪任，<a id="a-3d"></a>示现身相成熟众生。<a id="a-3e"></a>”</p>
  <p id="a3f">吉祥菩萨曰：<a id="a-3g"></a>“我能堪任，<a id="a-3h"></a>与诸众生常作利益。<a id="a-3i"></a>”</p>
  <p id="a3j">持世菩萨曰：<a id="a-3k"></a>“我能堪任，<a id="a-3l"></a>为诸众生闭地狱门。<a id="a-3m"></a>”</p>
  <p id="a3n">甘露菩萨曰：<a id="a-3o"></a>“我能堪任，<a id="a-3p"></a>令诸众生超度生死。<a id="a-3q"></a>”</p>
  <p id="a3r">网明童子曰：<a id="a-3s"></a>“我能堪任于后末世，<a id="a-3t"></a>为诸众生示现光明，<a id="a-3u"></a>灭除烦恼。<a id="a-3v"></a>”</p>
  <p id="a3w">尔时，<a id="a-3x"></a>舍利弗闻诸菩萨作如是等勇猛弘誓，<a id="a-3y"></a>成熟众生，<a id="a-3z"></a>叹未曾有，<a id="a-40"></a>白佛言：<a id="a-41"></a>“希有世尊！<a id="a-42"></a>此诸菩萨摩诃萨不可思议，<a id="a-43"></a>具足大悲方便善巧，<a id="a-44"></a>勇猛精进而自庄严，<a id="a-45"></a>一切众生无能测量，<a id="a-46"></a>不可沮坏，<a id="a-47"></a>所有光明无能障蔽。<a id="a-48"></a>世尊，<a id="a-49"></a>我当称赞是诸菩萨未曾有事，<a id="a-4A"></a>所谓堪任，<a id="a-4B"></a>有来求索头、<a id="a-4C"></a>目、<a id="a-4D"></a>耳、<a id="a-4E"></a>鼻、<a id="a-4F"></a>身体、<a id="a-4G"></a>手、<a id="a-4H"></a>足，<a id="a-4I"></a>一切诸物无所吝惜。<a id="a-4J"></a>世尊，<a id="a-4K"></a>我常思惟：<a id="a-4L"></a>‘若有人能逼迫如是诸菩萨等，<a id="a-4M"></a>从其求索若内若外一切财物，<a id="a-4N"></a>心无怯弱，<a id="a-4O"></a>当知皆是不可思议解脱菩萨。<a id="a-4P"></a>’”</p>
  <p id="a4Q">佛言舍利弗：<a id="a-4R"></a>“如是，<a id="a-4S"></a>如是，<a id="a-4T"></a>如汝所言。<a id="a-4U"></a>是诸菩萨智慧方便三昧境界，<a id="a-4V"></a>一切声闻及辟支佛所不能知。<a id="a-4W"></a>舍利弗，<a id="a-4X"></a>此诸菩萨摩诃萨，<a id="a-4Y"></a>能现诸佛神通变化，<a id="a-4Z"></a>满足众生诸所欲乐，<a id="a-4a"></a>而于诸法心无所动。<a id="a-4b"></a>若有众生乐为居士憍慢放逸，<a id="a-4c"></a>菩萨尔时为成熟故，<a id="a-4d"></a>现大居士威德之身而为说法。<a id="a-4e"></a>若有众生恃大势力而自憍慢，<a id="a-4f"></a>菩萨尔时为调伏故，<a id="a-4g"></a>现那罗延大力之身而为说法。<a id="a-4h"></a>若有众生志求涅槃，<a id="a-4i"></a>菩萨尔时为度脱故，<a id="a-4j"></a>现声闻身而为说法。<a id="a-4k"></a>若有众生乐观缘起，<a id="a-4l"></a>菩萨尔时为度脱故，<a id="a-4m"></a>现缘觉身而为说法。<a id="a-4n"></a>若有众生志求菩提，<a id="a-4o"></a>菩萨尔时为度脱故，<a id="a-4p"></a>即现佛身令入佛智。<a id="a-4q"></a>如是，<a id="a-4r"></a>舍利弗，<a id="a-4s"></a>是诸菩萨种种方便成就众生，<a id="a-4t"></a>悉令安住于佛法中。<a id="a-4u"></a>所以者何？<a id="a-4v"></a>唯有如来智慧解脱究竟涅槃，<a id="a-4w"></a>更无余乘而得度脱，<a id="a-4x"></a>以是义故名为如来；<a id="a-4y"></a>如来如实觉了如故，<a id="a-4z"></a>名为如来；<a id="a-50"></a>知诸众生种种欲乐，<a id="a-51"></a>悉能示现，<a id="a-52"></a>故名如来；<a id="a-53"></a>成就一切善法根本，<a id="a-54"></a>断于一切不善根本，<a id="a-55"></a>故名如来；<a id="a-56"></a>能示众生解脱之道，<a id="a-57"></a>故名如来；<a id="a-58"></a>能令众生远离邪道，<a id="a-59"></a>住于正道，<a id="a-5A"></a>故名如来；<a id="a-5B"></a>演说诸法真实空义，<a id="a-5C"></a>故名如来。<a id="a-5D"></a>舍利弗，<a id="a-5E"></a>菩萨如是知诸众生种种志乐，<a id="a-5F"></a>随应说法令得解脱，<a id="a-5G"></a>为诸愚夫开示实智；<a id="a-5H"></a>不动法界能现种种幻化庄严，<a id="a-5I"></a>令诸众生次第当得趣涅槃岸。</p>
  <p id="a5J">“复次，<a id="a-5K"></a>舍利弗，<a id="a-5L"></a>在家菩萨住于慈愍不恼害心，<a id="a-5M"></a>应修二施。<a id="a-5N"></a>何者为二？<a id="a-5O"></a>一者、<a id="a-5P"></a>法施，<a id="a-5Q"></a>二者、<a id="a-5R"></a>财施。<a id="a-5S"></a>出家菩萨应修四施。<a id="a-5T"></a>何等为四？<a id="a-5U"></a>一者、<a id="a-5V"></a>笔施，<a id="a-5W"></a>二者、<a id="a-5X"></a>墨施，<a id="a-5Y"></a>三者、<a id="a-5Z"></a>经本施，<a id="a-5a"></a>四者、<a id="a-5b"></a>说法施。<a id="a-5c"></a>无生法忍菩萨，<a id="a-5d"></a>应住三施。<a id="a-5e"></a>何等为三？<a id="a-5f"></a>所谓王位布施、<a id="a-5g"></a>妻子布施、<a id="a-5h"></a>头目支分悉皆布施。<a id="a-5i"></a>如是施者名为大施，<a id="a-5j"></a>名极妙施。<a id="a-5k"></a>”</p>
  <p id="a5l">舍利弗白佛言：<a id="a-5m"></a>“世尊，<a id="a-5n"></a>是诸菩萨于贪瞋痴不怖畏耶？<a id="a-5o"></a>”</p>
  <p id="a5p">佛言：<a id="a-5q"></a>“舍利弗，<a id="a-5r"></a>一切菩萨有二犯戒。<a id="a-5s"></a>何等为二？<a id="a-5t"></a>一者、<a id="a-5u"></a>瞋相应犯，<a id="a-5v"></a>二者、<a id="a-5w"></a>痴相应犯。<a id="a-5x"></a>如是二犯名大破戒。<a id="a-5y"></a>舍利弗，<a id="a-5z"></a>因贪犯者，<a id="a-60"></a>为过微细难可舍离；<a id="a-61"></a>因瞋犯者，<a id="a-62"></a>为过粗重易可舍离；<a id="a-63"></a>因痴犯者，<a id="a-64"></a>为过深重复难舍离。<a id="a-65"></a>所以者何？<a id="a-66"></a>贪结能为诸有种子，<a id="a-67"></a>生死蔓莚连持不绝，<a id="a-68"></a>以是义故微细难断；<a id="a-69"></a>因瞋犯者，<a id="a-6A"></a>堕于恶趣可速除断；<a id="a-6B"></a>因痴犯者，<a id="a-6C"></a>当堕八种大地狱中难可解脱。</p>
  <p id="a6D">“复次，<a id="a-6E"></a>舍利弗，<a id="a-6F"></a>若有菩萨犯波罗夷者，<a id="a-6G"></a>应对清净十比丘前，<a id="a-6H"></a>以质直心殷重忏悔；<a id="a-6I"></a>犯僧残者，<a id="a-6J"></a>对五净僧殷重忏悔；<a id="a-6K"></a>若为女人染心所触，<a id="a-6L"></a>及因相顾而生爱著，<a id="a-6M"></a>应对一二清净僧前殷重忏悔。<a id="a-6N"></a>舍利弗，<a id="a-6O"></a>若诸菩萨成就五无间罪，<a id="a-6P"></a>犯波罗夷，<a id="a-6Q"></a>或犯僧残戒，<a id="a-6R"></a>犯塔，<a id="a-6S"></a>犯僧，<a id="a-6T"></a>及犯余罪，<a id="a-6U"></a>菩萨应当于三十五佛前，<a id="a-6V"></a>昼夜独处殷重忏悔，<a id="a-6W"></a>应自称云：<a id="a-6X"></a>‘我某甲，<a id="a-6Y"></a>归依佛，<a id="a-6Z"></a>归依法，<a id="a-6a"></a>归依僧！</p>
  <p id="a6b">“‘南无释迦牟尼佛！<a id="a-6c"></a>　南无金刚不坏佛！<a id="a-6d"></a>南无宝光佛！<a id="a-6e"></a>　南无龙尊王佛！<a id="a-6f"></a>南无精进军佛！<a id="a-6g"></a>　南无精进喜佛！<a id="a-6h"></a>南无宝火佛！<a id="a-6i"></a>　南无宝月光佛！<a id="a-6j"></a>南无现无愚佛！<a id="a-6k"></a>　南无宝月佛！<a id="a-6l"></a>南无无垢佛！<a id="a-6m"></a>　南无离垢佛！<a id="a-6n"></a>南无勇施佛！<a id="a-6o"></a>　南无清净佛！<a id="a-6p"></a>南无清净施佛！<a id="a-6q"></a>　南无娑留那佛！<a id="a-6r"></a>南无水天佛！<a id="a-6s"></a>　南无坚德佛！<a id="a-6t"></a>南无栴檀功德佛！<a id="a-6u"></a>　南无无量掬光佛！<a id="a-6v"></a>南无光德佛！<a id="a-6w"></a>　南无无忧德佛！<a id="a-6x"></a>南无那罗延佛！<a id="a-6y"></a>　南无功德华佛！<a id="a-6z"></a>南无莲华光游戏神通佛！<a id="a-70"></a>南无财功德佛！<a id="a-71"></a>　南无德念佛！<a id="a-72"></a>南无善名称功德佛！<a id="a-73"></a>　南无红炎帝幢王佛！<a id="a-74"></a>南无善游步功德佛！<a id="a-75"></a>南无斗战胜佛！<a id="a-76"></a>　南无善游步佛！<a id="a-77"></a>南无周匝庄严功德佛！<a id="a-78"></a>南无宝华游步佛！<a id="a-79"></a>南无宝莲华善住娑罗树王佛！</p>
  <p id="a7A">“‘如是等一切世界诸佛世尊常住在世，<a id="a-7B"></a>是诸世尊当慈念我！<a id="a-7C"></a>若我此生，<a id="a-7D"></a>若我前生，<a id="a-7E"></a>从无始生死已来所作众罪，<a id="a-7F"></a>若自作、<a id="a-7G"></a>若教他作，<a id="a-7H"></a>见作随喜；<a id="a-7I"></a>若塔、<a id="a-7J"></a>若僧、<a id="a-7K"></a>若四方僧物，<a id="a-7L"></a>若自取、<a id="a-7M"></a>若教他取，<a id="a-7N"></a>见取随喜；<a id="a-7O"></a>五无间罪，<a id="a-7P"></a>若自作、<a id="a-7Q"></a>若教他作，<a id="a-7R"></a>见作随喜；<a id="a-7S"></a>十不善道，<a id="a-7T"></a>若自作、<a id="a-7U"></a>若教他作，<a id="a-7V"></a>见作随喜；<a id="a-7W"></a>所作罪障，<a id="a-7X"></a>或有覆藏、<a id="a-7Y"></a>或不覆藏，<a id="a-7Z"></a>应堕地狱、<a id="a-7a"></a>饿鬼、<a id="a-7b"></a>畜生，<a id="a-7c"></a>诸余恶趣边地下贱及弥戾车，<a id="a-7d"></a>如是等处，<a id="a-7e"></a>所作罪障今皆忏悔！</p>
  <p id="a7f">“‘今诸佛世尊，<a id="a-7g"></a>当证知我，<a id="a-7h"></a>当忆念我。<a id="a-7i"></a>我复于诸佛世尊前作如是言：<a id="a-7j"></a>若我此生，<a id="a-7k"></a>若于余生，<a id="a-7l"></a>曾行布施，<a id="a-7m"></a>或守净戒，<a id="a-7n"></a>乃至施与畜生一抟之食，<a id="a-7o"></a>或修净行，<a id="a-7p"></a>所有善根成就众生，<a id="a-7q"></a>所有善根修行菩提，<a id="a-7r"></a>所有善根及无上智，<a id="a-7s"></a>所有善根一切合集，<a id="a-7t"></a>校计筹量，<a id="a-7u"></a>皆悉回向阿耨多罗三藐三菩提。<a id="a-7v"></a>如过去、<a id="a-7w"></a>未来、<a id="a-7x"></a>现在诸佛所作回向，<a id="a-7y"></a>我亦如是回向。</p>
  <p id="a7z">“‘众罪皆忏悔，<a id="a-80"></a>　诸福尽随喜，</p>
  <p id="a81">及诸佛功德，<a id="a-82"></a>　愿成无上智。</p>
  <p id="a83">去来现在佛，<a id="a-84"></a>　于众生最胜，</p>
  <p id="a85">无量功德海，<a id="a-86"></a>　我今归命礼！<a id="a-87"></a>’</p>
  <p id="a88">“如是，<a id="a-89"></a>舍利弗，<a id="a-8A"></a>菩萨应当一心观此三十五佛而为上首，<a id="a-8B"></a>复应顶礼一切如来，<a id="a-8C"></a>应作如是清净忏悔。<a id="a-8D"></a>菩萨若能灭除此罪，<a id="a-8E"></a>尔时诸佛即现其身，<a id="a-8F"></a>为度一切诸众生故，<a id="a-8G"></a>示现如是种种之相，<a id="a-8H"></a>而于法界亦无所动，<a id="a-8I"></a>随诸众生种种乐欲，<a id="a-8J"></a>悉令圆满皆得解脱。</p>
  <p id="a8K">“复次，<a id="a-8L"></a>舍利弗，<a id="a-8M"></a>菩萨若入大悲三昧，<a id="a-8N"></a>则能示现地狱、<a id="a-8O"></a>畜生、<a id="a-8P"></a>阎魔罗界成熟众生。<a id="a-8Q"></a>菩萨若入大庄严三昧，<a id="a-8R"></a>则能示现长者之身成熟众生。<a id="a-8S"></a>若入殊胜三昧，<a id="a-8T"></a>则能示现转轮王身成熟众生。<a id="a-8U"></a>若入炽然威光三昧，<a id="a-8V"></a>则能示现帝释梵王殊妙色身成熟众生。<a id="a-8W"></a>菩萨若入一向三昧，<a id="a-8X"></a>则能示现声闻之身成熟众生。<a id="a-8Y"></a>菩萨若入清净三昧，<a id="a-8Z"></a>则能示现辟支佛身成熟众生。<a id="a-8a"></a>菩萨若入寂静三昧，<a id="a-8b"></a>则能示现诸佛色身成熟众生。<a id="a-8c"></a>菩萨如是入一切法自在三昧，<a id="a-8d"></a>随其志乐现种种身成熟众生，<a id="a-8e"></a>或现帝释身、<a id="a-8f"></a>或现梵王身、<a id="a-8g"></a>或现转轮圣王身，<a id="a-8h"></a>皆为成熟诸众生故，<a id="a-8i"></a>而于法界亦无所动。<a id="a-8j"></a>何以故？<a id="a-8k"></a>菩萨虽复随顺众生种种示现，<a id="a-8l"></a>不见身相及众生相，<a id="a-8m"></a>无所得故。<a id="a-8n"></a>舍利弗，<a id="a-8o"></a>于意云何？<a id="a-8p"></a>如师子王大哮吼时，<a id="a-8q"></a>诸小野干能堪任不？<a id="a-8r"></a>”</p>
  <p id="a8s">舍利弗言：<a id="a-8t"></a>“不也，<a id="a-8u"></a>世尊。<a id="a-8v"></a>”</p>
  <p id="a8w">“又舍利弗，<a id="a-8x"></a>如大香象其所负重，<a id="a-8y"></a>驴堪任不？<a id="a-8z"></a>”</p>
  <p id="a90">“不也，<a id="a-91"></a>世尊。<a id="a-92"></a>”</p>
  <p id="a93">“又如帝释及梵天王威德自在，<a id="a-94"></a>贫贱之人能堪任不？<a id="a-95"></a>”</p>
  <p id="a96">“不也，<a id="a-97"></a>世尊。<a id="a-98"></a>”</p>
  <p id="a99">“又如大力金翅鸟王翱翔运动，<a id="a-9A"></a>诸余小鸟能堪任不？<a id="a-9B"></a>”</p>
  <p id="a9C">“不也，<a id="a-9D"></a>世尊。<a id="a-9E"></a>”</p>
  <p id="a9F">佛言：<a id="a-9G"></a>“舍利弗，<a id="a-9H"></a>是诸菩萨所有善根勇猛之力，<a id="a-9I"></a>依出离智，<a id="a-9J"></a>净诸罪垢，<a id="a-9K"></a>远离忧悔，<a id="a-9L"></a>得见诸佛及得三昧，<a id="a-9M"></a>亦复如是。<a id="a-9N"></a>如斯罪障，<a id="a-9O"></a>非诸凡夫、<a id="a-9P"></a>声闻、<a id="a-9Q"></a>缘觉所能除灭。<a id="a-9R"></a>菩萨若能称彼佛名，<a id="a-9S"></a>昼夜常行是三种法，<a id="a-9T"></a>能灭诸罪，<a id="a-9U"></a>远离忧悔，<a id="a-9V"></a>得诸三昧。<a id="a-9W"></a>”</p>
  <p id="a9X">尔时，<a id="a-9Y"></a>优波离从禅定起，<a id="a-9Z"></a>往诣佛所，<a id="a-9a"></a>顶礼佛足，<a id="a-9b"></a>右绕三匝，<a id="a-9c"></a>却住一面，<a id="a-9d"></a>白佛言：<a id="a-9e"></a>“世尊，<a id="a-9f"></a>我于静处独坐思惟，<a id="a-9g"></a>作如是念：<a id="a-9h"></a>‘世尊所说波罗提木叉清净戒学，<a id="a-9i"></a>为声闻、<a id="a-9j"></a>缘觉、<a id="a-9k"></a>菩萨乘者，<a id="a-9l"></a>作是说言：<a id="a-9m"></a>宁舍身命，<a id="a-9n"></a>终不舍戒。<a id="a-9o"></a>’世尊，<a id="a-9p"></a>若佛在世，<a id="a-9q"></a>若灭度后，<a id="a-9r"></a>云何名为声闻、<a id="a-9s"></a>缘觉波罗提木叉？<a id="a-9t"></a>云何名为菩萨乘者波罗提木叉？<a id="a-9u"></a>世尊说我于持律中最为第一，<a id="a-9v"></a>我当云何能了毗尼善巧之义？<a id="a-9w"></a>若我从佛亲闻受持，<a id="a-9x"></a>逮无所畏，<a id="a-9y"></a>然后乃能为他广说。<a id="a-9z"></a>今此大众诸来菩萨，<a id="a-A0"></a>及比丘僧，<a id="a-A1"></a>悉皆集会。<a id="a-A2"></a>善哉！<a id="a-A3"></a>世尊，<a id="a-A4"></a>惟愿广说，<a id="a-A5"></a>决定毗尼，<a id="a-A6"></a>断除疑悔。<a id="a-A7"></a>”</p>
  <p id="aA8">尔时，<a id="a-A9"></a>世尊告优波离：<a id="a-AA"></a>“汝今当知，<a id="a-AB"></a>声闻、<a id="a-AC"></a>菩萨学清净戒，<a id="a-AD"></a>所发心、<a id="a-AE"></a>所修行异。<a id="a-AF"></a>优波离，<a id="a-AG"></a>有声闻乘持清净戒，<a id="a-AH"></a>于菩萨乘名大破戒；<a id="a-AI"></a>有菩萨乘持清净戒，<a id="a-AJ"></a>于声闻乘名大破戒。<a id="a-AK"></a>云何名为声闻乘人虽持净戒，<a id="a-AL"></a>于菩萨乘名大破戒？<a id="a-AM"></a>优波离，<a id="a-AN"></a>声闻乘人，<a id="a-AO"></a>乃至不应起于一念更受后身，<a id="a-AP"></a>是名声闻持清净戒，<a id="a-AQ"></a>然于菩萨名大破戒。<a id="a-AR"></a>云何菩萨持清净戒，<a id="a-AS"></a>于声闻乘名大破戒？<a id="a-AT"></a>菩萨摩诃萨，<a id="a-AU"></a>修行大乘，<a id="a-AV"></a>能于无量阿僧祇劫，<a id="a-AW"></a>堪忍受身不生厌患，<a id="a-AX"></a>是名菩萨持清净戒，<a id="a-AY"></a>于声闻乘名大破戒。<a id="a-AZ"></a>以是义故，<a id="a-Aa"></a>为菩萨乘说不尽护戒，<a id="a-Ab"></a>为声闻乘说尽护戒；<a id="a-Ac"></a>为诸菩萨说开遮戒，<a id="a-Ad"></a>为诸声闻说唯遮戒；<a id="a-Ae"></a>为菩萨乘说深心戒，<a id="a-Af"></a>为声闻乘说次第戒。</p>
  <p id="aAg">“云何菩萨持不尽护戒，<a id="a-Ah"></a>声闻乘者持尽护戒？<a id="a-Ai"></a>菩萨乘人虽持净戒，<a id="a-Aj"></a>于诸众生应当随顺，<a id="a-Ak"></a>声闻乘人不应随顺，<a id="a-Al"></a>是故菩萨持不尽护戒，<a id="a-Am"></a>声闻乘人持尽护戒。</p>
  <p id="aAn">“云何名为菩萨持开遮戒，<a id="a-Ao"></a>声闻乘人持唯遮戒？<a id="a-Ap"></a>若诸菩萨于大乘中发趣修行，<a id="a-Aq"></a>日初分时有所犯戒，<a id="a-Ar"></a>于日中分不离一切智心，<a id="a-As"></a>如是菩萨戒身不坏；<a id="a-At"></a>若日中分有所犯戒，<a id="a-Au"></a>于日后分不离一切智心，<a id="a-Av"></a>如是菩萨戒身不坏；<a id="a-Aw"></a>若日后分有所犯戒，<a id="a-Ax"></a>于夜初分不离一切智心，<a id="a-Ay"></a>如是菩萨戒身不坏；<a id="a-Az"></a>若夜初分有所犯戒，<a id="a-B0"></a>于夜中分不离一切智心，<a id="a-B1"></a>如是菩萨戒身不坏；<a id="a-B2"></a>若夜中分有所犯戒，<a id="a-B3"></a>于夜后分不离一切智心，<a id="a-B4"></a>如是菩萨戒身不坏；<a id="a-B5"></a>若夜后分有所犯戒，<a id="a-B6"></a>于日初分不离一切智心，<a id="a-B7"></a>如是菩萨戒身不坏。<a id="a-B8"></a>以是义故，<a id="a-B9"></a>菩萨乘人持开遮戒，<a id="a-BA"></a>设有所犯，<a id="a-BB"></a>不应失念妄生忧悔自恼其心；<a id="a-BC"></a>于声闻乘有所犯者，<a id="a-BD"></a>便为破坏声闻净戒。<a id="a-BE"></a>何以故？<a id="a-BF"></a>声闻持戒，<a id="a-BG"></a>断除烦恼如救头燃，<a id="a-BH"></a>所有志乐但求涅槃，<a id="a-BI"></a>以是义故，<a id="a-BJ"></a>名声闻乘持唯遮戒。</p>
  <p id="aBK">“复次，<a id="a-BL"></a>优波离，<a id="a-BM"></a>云何菩萨持深入戒，<a id="a-BN"></a>声闻乘人持次第戒？<a id="a-BO"></a>菩萨乘人，<a id="a-BP"></a>于恒沙劫受五欲乐游戏自在，<a id="a-BQ"></a>未曾舍离菩提之心，<a id="a-BR"></a>如是菩萨不名失戒。<a id="a-BS"></a>所以者何？<a id="a-BT"></a>菩萨善能守护安住菩提之心，<a id="a-BU"></a>乃至梦中一切结使不为其患；<a id="a-BV"></a>而是菩萨所有烦恼渐渐当尽，<a id="a-BW"></a>不应一生便尽诸结。<a id="a-BX"></a>声闻乘者，<a id="a-BY"></a>成熟善根如救头燃，<a id="a-BZ"></a>乃至一念不喜受生。<a id="a-Ba"></a>以是义故，<a id="a-Bb"></a>大乘之人持深入戒，<a id="a-Bc"></a>说有开遮，<a id="a-Bd"></a>名不尽护；<a id="a-Be"></a>声闻乘人持次第戒，<a id="a-Bf"></a>名曰唯遮，<a id="a-Bg"></a>名为尽护。<a id="a-Bh"></a>何以故？<a id="a-Bi"></a>优波离，<a id="a-Bj"></a>求大乘者，<a id="a-Bk"></a>于阿耨多罗三藐三菩提，<a id="a-Bl"></a>甚为难得，<a id="a-Bm"></a>具大庄严乃能成就。<a id="a-Bn"></a>是故菩萨虽于无量阿僧祇劫往来生死，<a id="a-Bo"></a>终不生于厌离之心。<a id="a-Bp"></a>以是义故，<a id="a-Bq"></a>如来观察为大乘人不应一向说厌离法，<a id="a-Br"></a>不应一向说于速证涅槃之法，<a id="a-Bs"></a>应当为说慈喜相应甚深微妙无染之法，<a id="a-Bt"></a>远离忧悔无系著法，<a id="a-Bu"></a>无障无碍性空之法。<a id="a-Bv"></a>菩萨闻已，<a id="a-Bw"></a>于生死中而无厌倦，<a id="a-Bx"></a>决定圆满无上菩提。<a id="a-By"></a>”</p>
  <p id="aBz">尔时，<a id="a-C0"></a>优波离白佛言：<a id="a-C1"></a>“世尊，<a id="a-C2"></a>若有菩萨贪心相应而犯于戒，<a id="a-C3"></a>或有菩萨瞋心相应而犯于戒，<a id="a-C4"></a>或有菩萨痴心相应而犯于戒。<a id="a-C5"></a>世尊，<a id="a-C6"></a>如是菩萨于三犯中何者为重？<a id="a-C7"></a>”</p>
  <p id="aC8">尔时，<a id="a-C9"></a>世尊告优波离言：<a id="a-CA"></a>“若诸菩萨修行大乘如恒沙劫，<a id="a-CB"></a>贪心相应而犯戒者，<a id="a-CC"></a>其罪尚轻；<a id="a-CD"></a>若一瞋心而犯于戒，<a id="a-CE"></a>其罪甚重！<a id="a-CF"></a>何以故？<a id="a-CG"></a>因贪犯戒摄受众生，<a id="a-CH"></a>因瞋犯戒弃舍众生。<a id="a-CI"></a>优波离，<a id="a-CJ"></a>所有诸结能摄众生，<a id="a-CK"></a>菩萨于此不应生畏；<a id="a-CL"></a>所有诸结能舍众生，<a id="a-CM"></a>菩萨于此应生怖畏。<a id="a-CN"></a>优波离，<a id="a-CO"></a>如佛所说，<a id="a-CP"></a>贪欲难舍为过微细，<a id="a-CQ"></a>瞋恚易舍为过粗重，<a id="a-CR"></a>痴难舍离过复粗重。<a id="a-CS"></a>优波离，<a id="a-CT"></a>于烦恼中，<a id="a-CU"></a>若难舍离小犯之罪，<a id="a-CV"></a>是诸菩萨应当堪忍；<a id="a-CW"></a>若易舍离大犯之罪，<a id="a-CX"></a>如是烦恼，<a id="a-CY"></a>乃至梦中不应忍受。<a id="a-CZ"></a>以是义故，<a id="a-Ca"></a>大乘之人因贪犯戒，<a id="a-Cb"></a>我说是人不名为犯；<a id="a-Cc"></a>因瞋犯戒为大犯戒，<a id="a-Cd"></a>名大过患，<a id="a-Ce"></a>名大堕落，<a id="a-Cf"></a>于佛法中是大留难。<a id="a-Cg"></a>优波离，<a id="a-Ch"></a>若诸菩萨于毗尼中无善方便，<a id="a-Ci"></a>贪相应犯便生怖畏，<a id="a-Cj"></a>瞋相应犯不生怖畏；<a id="a-Ck"></a>若诸菩萨于毗尼中有善方便，<a id="a-Cl"></a>贪相应犯不生怖畏，<a id="a-Cm"></a>瞋相应犯生大怖畏。<a id="a-Cn"></a>”</p>
  <p id="aCo">尔时，<a id="a-Cp"></a>文殊师利法王子在大众中白佛言：<a id="a-Cq"></a>“世尊，<a id="a-Cr"></a>一切诸法毕竟毗尼，<a id="a-Cs"></a>何所调伏？<a id="a-Ct"></a>”</p>
  <p id="aCu">佛告文殊师利：<a id="a-Cv"></a>“若诸凡夫了知诸法究竟毗尼，<a id="a-Cw"></a>如来终不说于调伏。<a id="a-Cx"></a>以不知故，<a id="a-Cy"></a>如来为令觉了诸法毕竟毗尼，<a id="a-Cz"></a>渐次为说诸毗尼法。<a id="a-D0"></a>”</p>
  <p id="aD1">尔时，<a id="a-D2"></a>优波离白佛言：<a id="a-D3"></a>“世尊，<a id="a-D4"></a>如来说此决定毗尼，<a id="a-D5"></a>文殊师利于是法中未有所说。<a id="a-D6"></a>善哉！<a id="a-D7"></a>世尊，<a id="a-D8"></a>愿令文殊师利为少解说。<a id="a-D9"></a>”</p>
  <p id="aDA">佛告文殊师利：<a id="a-DB"></a>“汝今当说究竟毗尼善巧之义，<a id="a-DC"></a>是优波离愿乐欲闻。<a id="a-DD"></a>”</p>
  <p id="aDE">尔时，<a id="a-DF"></a>文殊师利法王子语优波离言：<a id="a-DG"></a>“一切诸法毕竟寂灭，<a id="a-DH"></a>心寂灭故，<a id="a-DI"></a>名究竟毗尼。<a id="a-DJ"></a>一切诸法我不可得，<a id="a-DK"></a>无染著故，<a id="a-DL"></a>名不悔毗尼。<a id="a-DM"></a>一切诸法本性清净，<a id="a-DN"></a>无颠倒故，<a id="a-DO"></a>名最胜毗尼。<a id="a-DP"></a>一切诸法如如实际，<a id="a-DQ"></a>离诸见故，<a id="a-DR"></a>名清净毗尼。<a id="a-DS"></a>一切诸法不来不去，<a id="a-DT"></a>无分别故，<a id="a-DU"></a>名不思议毗尼。<a id="a-DV"></a>一切诸法无住无著，<a id="a-DW"></a>念念灭故，<a id="a-DX"></a>名净诸趣毗尼。<a id="a-DY"></a>一切诸法住虚空际，<a id="a-DZ"></a>离诸相故，<a id="a-Da"></a>名自性远离毗尼。<a id="a-Db"></a>一切诸法无去来今，<a id="a-Dc"></a>不可得故，<a id="a-Dd"></a>名三世平等毗尼。<a id="a-De"></a>一切诸法不可安立，<a id="a-Df"></a>心平等故，<a id="a-Dg"></a>名永断疑惑毗尼。<a id="a-Dh"></a>优波离，<a id="a-Di"></a>是为法界究竟毗尼，<a id="a-Dj"></a>诸佛世尊依此成道。<a id="a-Dk"></a>若善男子，<a id="a-Dl"></a>于是法中不善观察，<a id="a-Dm"></a>则为远离如来净戒。<a id="a-Dn"></a>”</p>
  <p id="aDo">时，<a id="a-Dp"></a>优波离白佛言：<a id="a-Dq"></a>“世尊，<a id="a-Dr"></a>文殊师利所说诸法不可思议。<a id="a-Ds"></a>”</p>
  <p id="aDt">尔时，<a id="a-Du"></a>世尊告优波离言：<a id="a-Dv"></a>“文殊师利所说之法，<a id="a-Dw"></a>依不可思议无碍解脱。<a id="a-Dx"></a>以是义故，<a id="a-Dy"></a>凡所说法离诸心相，<a id="a-Dz"></a>谓心解脱，<a id="a-E0"></a>增上慢人令得离于增上慢故。<a id="a-E1"></a>”</p>
  <p id="aE2">优波离白佛言：<a id="a-E3"></a>“世尊，<a id="a-E4"></a>云何声闻及菩萨乘增上慢者？<a id="a-E5"></a>”</p>
  <p id="aE6">佛告优波离：<a id="a-E7"></a>“若有比丘，<a id="a-E8"></a>作是思惟：<a id="a-E9"></a>我断贪欲，<a id="a-EA"></a>名增上慢；<a id="a-EB"></a>我断瞋恚及以愚痴，<a id="a-EC"></a>名增上慢；<a id="a-ED"></a>贪欲法异，<a id="a-EE"></a>诸佛法异，<a id="a-EF"></a>名增上慢；<a id="a-EG"></a>瞋恚法异，<a id="a-EH"></a>诸佛法异，<a id="a-EI"></a>名增上慢；<a id="a-EJ"></a>愚痴法异，<a id="a-EK"></a>诸佛法异，<a id="a-EL"></a>名增上慢；<a id="a-EM"></a>谓有所得，<a id="a-EN"></a>名增上慢；<a id="a-EO"></a>谓有所证，<a id="a-EP"></a>名增上慢；<a id="a-EQ"></a>谓有解脱，<a id="a-ER"></a>名增上慢；<a id="a-ES"></a>见诸法空，<a id="a-ET"></a>名增上慢；<a id="a-EU"></a>见于无相，<a id="a-EV"></a>名增上慢；<a id="a-EW"></a>见于无愿，<a id="a-EX"></a>名增上慢；<a id="a-EY"></a>见于无生，<a id="a-EZ"></a>名增上慢；<a id="a-Ea"></a>见无所作，<a id="a-Eb"></a>名增上慢；<a id="a-Ec"></a>见有诸法，<a id="a-Ed"></a>名增上慢；<a id="a-Ee"></a>见法无常，<a id="a-Ef"></a>名增上慢；<a id="a-Eg"></a>谓诸法空何用修习，<a id="a-Eh"></a>名增上慢。<a id="a-Ei"></a>优波离，<a id="a-Ej"></a>是名声闻乘人增上慢者。</p>
  <p id="aEk">“云何名为菩萨乘人增上慢者？<a id="a-El"></a>若诸菩萨作是思惟：<a id="a-Em"></a>我当发心求一切智，<a id="a-En"></a>名增上慢；<a id="a-Eo"></a>我当修行六波罗蜜，<a id="a-Ep"></a>名增上慢；<a id="a-Eq"></a>唯依般若波罗蜜而得解脱，<a id="a-Er"></a>更无余法而得出离，<a id="a-Es"></a>名增上慢；<a id="a-Et"></a>此法甚深，<a id="a-Eu"></a>此非甚深，<a id="a-Ev"></a>名增上慢；<a id="a-Ew"></a>此法是净，<a id="a-Ex"></a>此法非净，<a id="a-Ey"></a>名增上慢；<a id="a-Ez"></a>此诸佛法，<a id="a-F0"></a>此缘觉法，<a id="a-F1"></a>此声闻法，<a id="a-F2"></a>名增上慢；<a id="a-F3"></a>此法应作，<a id="a-F4"></a>此不应作，<a id="a-F5"></a>名增上慢；<a id="a-F6"></a>此是深法，<a id="a-F7"></a>此非深法，<a id="a-F8"></a>名增上慢；<a id="a-F9"></a>此是近法，<a id="a-FA"></a>此非近法，<a id="a-FB"></a>名增上慢；<a id="a-FC"></a>此是正道，<a id="a-FD"></a>此是邪道，<a id="a-FE"></a>名增上慢；<a id="a-FF"></a>我于阿耨多罗三藐三菩提，<a id="a-FG"></a>为疾得耶？<a id="a-FH"></a>不疾得耶？<a id="a-FI"></a>名增上慢；<a id="a-FJ"></a>一切诸法不可思议无能知者，<a id="a-FK"></a>我能了知，<a id="a-FL"></a>名增上慢；<a id="a-FM"></a>乃至于不可思议阿耨多罗三藐三菩提，<a id="a-FN"></a>而起思惟为大执著，<a id="a-FO"></a>是名菩萨增上慢者。<a id="a-FP"></a>”</p>
  <p id="aFQ">尔时，<a id="a-FR"></a>优波离白佛言：<a id="a-FS"></a>“世尊，<a id="a-FT"></a>云何比丘离增上慢？<a id="a-FU"></a>”</p>
  <p id="aFV">佛告优波离：<a id="a-FW"></a>“若于一切不思议法无所执著，<a id="a-FX"></a>是名究竟无增上慢。<a id="a-FY"></a>”</p>
  <p id="aFZ">尔时，<a id="a-Fa"></a>世尊欲重宣此义，<a id="a-Fb"></a>而说偈言：</p>
  <p id="aFc">“一切戏论从心起，<a id="a-Fd"></a>　不应分别法非法，</p>
  <p id="aFe">如是见法不思议，<a id="a-Ff"></a>　彼人处世常安乐。</p>
  <p id="aFg">凡夫迷惑随心转，<a id="a-Fh"></a>　多劫轮回诸有中，</p>
  <p id="aFi">若知法性皆无性，<a id="a-Fj"></a>　是名真实不思议。</p>
  <p id="aFk">若有比丘念诸佛，<a id="a-Fl"></a>　非善思惟非正念，</p>
  <p id="aFm">于佛妄生分别想，<a id="a-Fn"></a>　而此分别无真实。</p>
  <p id="aFo">若有思惟于空法，<a id="a-Fp"></a>　如是凡夫住邪道，</p>
  <p id="aFq">但以文字说于空，<a id="a-Fr"></a>　文字与空何可得？</p>
  <p id="aFs">若有思惟寂静法，<a id="a-Ft"></a>　是心非有本无生，</p>
  <p id="aFu">心行觉观皆戏论，<a id="a-Fv"></a>　无念名为见诸法。</p>
  <p id="aFw">一切诸法无思念，<a id="a-Fx"></a>　有心有念尽皆空，</p>
  <p id="aFy">若人爱乐观察空，<a id="a-Fz"></a>　于此无念勿生念。</p>
  <p id="aG0">法同草木无知觉，<a id="a-G1"></a>　若离于心不可得，</p>
  <p id="aG2">众生自性无所有，<a id="a-G3"></a>　一切诸法皆如是。</p>
  <p id="aG4">如因日光眼能见，<a id="a-G5"></a>　夜则缘离无所睹，</p>
  <p id="aG6">若眼自能见色者，<a id="a-G7"></a>　何故待缘方能了？</p>
  <p id="aG8">眼常因彼诸光明，<a id="a-G9"></a>　能见种种青黄色，</p>
  <p id="aGA">当知见性依众缘，<a id="a-GB"></a>　是故知眼不能见。</p>
  <p id="aGC">设有闻诸悦意声，<a id="a-GD"></a>　闻已即灭而无住，</p>
  <p id="aGE">推其去处不可得，<a id="a-GF"></a>　以分别故生声想。</p>
  <p id="aGG">一切诸法但言声，<a id="a-GH"></a>　文字于中假安立，</p>
  <p id="aGI">是声无有法非法，<a id="a-GJ"></a>　凡愚不知妄生著。</p>
  <p id="aGK">我为世间叹布施，<a id="a-GL"></a>　而施根本不可得，</p>
  <p id="aGM">无所说中而演说，<a id="a-GN"></a>　是故佛法不思议。</p>
  <p id="aGO">我常叹说持净戒，<a id="a-GP"></a>　亦无众生破戒者，</p>
  <p id="aGQ">破戒之性犹虚空，<a id="a-GR"></a>　清净持戒亦如是。</p>
  <p id="aGS">我说忍辱为最胜，<a id="a-GT"></a>　无见无生为忍性，</p>
  <p id="aGU">实无少法可瞋者，<a id="a-GV"></a>　由是说名殊胜忍。</p>
  <p id="aGW">我说昼夜常精进，<a id="a-GX"></a>　寤寐恒觉为无上，</p>
  <p id="aGY">虽经多劫勤修行，<a id="a-GZ"></a>　然于所作无增减。</p>
  <p id="aGa">禅定解脱及三昧，<a id="a-Gb"></a>　开示世间如实门，</p>
  <p id="aGc">法性本来无所动，<a id="a-Gd"></a>　随顺假说诸禅定。</p>
  <p id="aGe">观察觉了名智慧，<a id="a-Gf"></a>　了知诸法名智人，</p>
  <p id="aGg">诸法自性无所有，<a id="a-Gh"></a>　亦无观察了知者。</p>
  <p id="aGi">我常叹说修苦行，<a id="a-Gj"></a>　爱乐头陀寂静法，</p>
  <p id="aGk">能知诸法不可得，<a id="a-Gl"></a>　是名清净知足人。</p>
  <p id="aGm">我说地狱诸苦事，<a id="a-Gn"></a>　死入大怖恶道中，</p>
  <p id="aGo">无量众生起厌心，<a id="a-Gp"></a>　实无恶趣可来往。</p>
  <p id="aGq">刀杖鉾槊众苦具，<a id="a-Gr"></a>　亦无有能造作者，</p>
  <p id="aGs">由分别故而见有，<a id="a-Gt"></a>　无量楚毒迫其身。</p>
  <p id="aGu">园林种种妙华敷，<a id="a-Gv"></a>　宫殿众宝相辉映，</p>
  <p id="aGw">亦无有人能作者，<a id="a-Gx"></a>　皆从分别妄心生。</p>
  <p id="aGy">虚伪之法诳世间，<a id="a-Gz"></a>　凡夫系著生颠倒，</p>
  <p id="aH0">犹如分别诸幻焰，<a id="a-H1"></a>　于此取舍悉皆空。</p>
  <p id="aH2">我说发趣菩提心，<a id="a-H3"></a>　利益世间最殊胜，</p>
  <p id="aH4">而实菩提不可得，<a id="a-H5"></a>　亦无发趣菩提者。</p>
  <p id="aH6">心性清净常光明，<a id="a-H7"></a>　真实无伪无爱染，</p>
  <p id="aH8">凡夫分别生贪著，<a id="a-H9"></a>　而彼烦恼本来空。</p>
  <p id="aHA">诸法自性常寂静，<a id="a-HB"></a>　何有贪欲及瞋痴？</p>
  <p id="aHC">不见生贪离欲处，<a id="a-HD"></a>　尔乃名为得涅槃，</p>
  <p id="aHE">了知诸法如虚空，<a id="a-HF"></a>　常处世间无所畏，</p>
  <p id="aHG">其心未曾生染著，<a id="a-HH"></a>　由是成就大菩提。</p>
  <p id="aHI">于无数劫修众行，<a id="a-HJ"></a>　度脱无量诸众生，</p>
  <p id="aHK">众生自性不可得，<a id="a-HL"></a>　实无众生可度者。</p>
  <p id="aHM">譬如世间大幻师，<a id="a-HN"></a>　化作无边千亿众，</p>
  <p id="aHO">还复害此诸化人，<a id="a-HP"></a>　于此幻化无增损。</p>
  <p id="aHQ">一切众生如幻化，<a id="a-HR"></a>　求其边际不可得，</p>
  <p id="aHS">若知如是无边性，<a id="a-HT"></a>　斯人处世无疲厌。</p>
  <p id="aHU">了知诸法如实相，<a id="a-HV"></a>　常行生死即涅槃，</p>
  <p id="aHW">于诸欲中实无染，<a id="a-HX"></a>　调伏众生言离欲。</p>
  <p id="aHY">大悲利益诸众生，<a id="a-HZ"></a>　而实无人无寿者，</p>
  <p id="aHa">不见众生而利益，<a id="a-Hb"></a>　当知此事甚为难。</p>
  <p id="aHc">如以空拳诱小儿，<a id="a-Hd"></a>　示言有物令欢喜，</p>
  <p id="aHe">开手拳空无所见，<a id="a-Hf"></a>　小儿于此复号啼。</p>
  <p id="aHg">如是诸佛难思议，<a id="a-Hh"></a>　善巧调伏众生类，</p>
  <p id="aHi">了知法性无所有，<a id="a-Hj"></a>　假名安立示世间。</p>
  <p id="aHk">以大慈悲劝说言，<a id="a-Hl"></a>　于我法中最安乐，</p>
  <p id="aHm">汝应出家舍恩爱，<a id="a-Hn"></a>　当得沙门殊胜果。</p>
  <p id="aHo">既已出家勤修习，<a id="a-Hp"></a>　如所修行得涅槃，</p>
  <p id="aHq">复观诸法如实相，<a id="a-Hr"></a>　实无诸果而可得。</p>
  <p id="aHs">果无所有而得证，<a id="a-Ht"></a>　于此方生希有心，</p>
  <p id="aHu">快哉大悲人师子，<a id="a-Hv"></a>　善说相应如实法。</p>
  <p id="aHw">一切诸法如虚空，<a id="a-Hx"></a>　安立百千名句义，</p>
  <p id="aHy">或说名为禅解脱，<a id="a-Hz"></a>　或名根力或菩提。</p>
  <p id="aI0">而此根力本无生，<a id="a-I1"></a>　禅定菩提亦非有，</p>
  <p id="aI2">无色无形不可取，<a id="a-I3"></a>　但以方便示众生。</p>
  <p id="aI4">我说修行有所证，<a id="a-I5"></a>　当知远离一切相，</p>
  <p id="aI6">若谓于中有所得，<a id="a-I7"></a>　是则非证沙门果。</p>
  <p id="aI8">诸法自性无所有，<a id="a-I9"></a>　当于何处言得证？</p>
  <p id="aIA">所说得证为无得，<a id="a-IB"></a>　如是了知乃名得。</p>
  <p id="aIC">众生得果名殊胜，<a id="a-ID"></a>　我说众生本不生，</p>
  <p id="aIE">尚无众生而可得，<a id="a-IF"></a>　云何当有得果者？</p>
  <p id="aIG">譬如良田无种子，<a id="a-IH"></a>　于中终不有芽生，</p>
  <p id="aII">如是众生不可得，<a id="a-IJ"></a>　当于何所而言证？</p>
  <p id="aIK">一切众生性寂灭，<a id="a-IL"></a>　无有得其根本者，</p>
  <p id="aIM">若能了知如是法，<a id="a-IN"></a>　斯人灭度永无余。</p>
  <p id="aIO">过去无数百千佛，<a id="a-IP"></a>　无有能度众生者，</p>
  <p id="aIQ">若此众生真实有，<a id="a-IR"></a>　毕竟无能得涅槃。</p>
  <p id="aIS">一切诸法皆寂灭，<a id="a-IT"></a>　未曾有法可生者，</p>
  <p id="aIU">若能如是见诸法，<a id="a-IV"></a>　彼人已出于三界。</p>
  <p id="aIW">是则无碍佛菩提，<a id="a-IX"></a>　于中究竟无所有，</p>
  <p id="aIY">若能了知如是法，<a id="a-IZ"></a>　我说名为离欲人。<a id="a-Ia"></a>”</p>
  <p id="aIb">尔时，<a id="a-Ic"></a>世尊说此偈已，<a id="a-Id"></a>二百比丘增上慢者，<a id="a-Ie"></a>诸漏永尽，<a id="a-If"></a>心得解脱；<a id="a-Ig"></a>六万菩萨得无生忍。</p>
  <p id="aIh">尔时，<a id="a-Ii"></a>优波离白佛言：<a id="a-Ij"></a>“世尊，<a id="a-Ik"></a>当何名此经？<a id="a-Il"></a>我等云何奉持？<a id="a-Im"></a>”</p>
  <p id="aIn">佛告优波离：<a id="a-Io"></a>“此经名为《决定毗尼》，<a id="a-Ip"></a>亦名《摧灭心识》，<a id="a-Iq"></a>汝应受持。<a id="a-Ir"></a>”</p>
  <p id="aIs">佛说此经已，<a id="a-It"></a>尊者优波离，<a id="a-Iu"></a>诸比丘众，<a id="a-Iv"></a>文殊师利并诸菩萨摩诃萨，<a id="a-Iw"></a>及一切世间天、<a id="a-Ix"></a>人、<a id="a-Iy"></a>阿修罗等，<a id="a-Iz"></a>闻佛所说，<a id="a-J0"></a>皆大欢喜，<a id="a-J1"></a>信受奉行。</p>
 </body>
</html>