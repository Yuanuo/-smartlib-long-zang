<!doctype html>
<html id="z3IBTI4DU" data-ver="1833">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百一十二</h1>
  <h2 id="a2">失译师名附秦录勘同录编入</h2>
  <h2 id="a3">普明菩萨会第四十三</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山中，<a id="a-7"></a>与大比丘众八千人俱；<a id="a-8"></a>菩萨摩诃萨万六千人，<a id="a-9"></a>皆是阿惟越致，<a id="a-A"></a>从诸佛土而来集会，<a id="a-B"></a>悉皆一生当成无上正真大道。</p>
  <p id="aC">尔时，<a id="a-D"></a>世尊告大迦葉：<a id="a-E"></a>“菩萨有四法，<a id="a-F"></a>退失智慧。<a id="a-G"></a>何谓为四？<a id="a-H"></a>不尊重法，<a id="a-I"></a>不敬法师；<a id="a-J"></a>所受深法秘不说尽；<a id="a-K"></a>有乐法者为作留难，<a id="a-L"></a>说诸因缘沮坏其心；<a id="a-M"></a>憍慢自高，<a id="a-N"></a>卑下他人。<a id="a-O"></a>迦葉，<a id="a-P"></a>是为菩萨四法，<a id="a-Q"></a>退失智慧。</p>
  <p id="aR">“复次，<a id="a-S"></a>迦葉，<a id="a-T"></a>菩萨有四法，<a id="a-U"></a>得大智慧。<a id="a-V"></a>何谓为四？<a id="a-W"></a>常尊重法，<a id="a-X"></a>恭敬法师；<a id="a-Y"></a>随所闻法，<a id="a-Z"></a>以清净心广为人说，<a id="a-a"></a>不求一切名闻利养；<a id="a-b"></a>知从多闻生于智慧，<a id="a-c"></a>勤求不懈如救头燃；<a id="a-d"></a>闻经诵持，<a id="a-e"></a>乐如说行，<a id="a-f"></a>不随言说。<a id="a-g"></a>迦葉，<a id="a-h"></a>是为菩萨四法，<a id="a-i"></a>得大智慧。</p>
  <p id="aj">“复次，<a id="a-k"></a>迦葉，<a id="a-l"></a>菩萨有四法，<a id="a-m"></a>失菩提心。<a id="a-n"></a>何谓为四？<a id="a-o"></a>欺诳师长，<a id="a-p"></a>已受经法而不恭敬；<a id="a-q"></a>无疑悔处令他疑悔；<a id="a-r"></a>求大乘者，<a id="a-s"></a>诃骂诽谤广其恶名；<a id="a-t"></a>以谄曲心与人从事。<a id="a-u"></a>迦葉，<a id="a-v"></a>是为菩萨四法，<a id="a-w"></a>失菩提心。</p>
  <p id="ax">“复次，<a id="a-y"></a>迦葉，<a id="a-z"></a>菩萨有四法，<a id="a-10"></a>世世不失菩提之心，<a id="a-11"></a>乃至道场自然现前。<a id="a-12"></a>何谓为四？<a id="a-13"></a>失命因缘不以妄语，<a id="a-14"></a>何况戏笑；<a id="a-15"></a>常以直心与人从事，<a id="a-16"></a>离诸谄曲；<a id="a-17"></a>于诸菩萨生世尊想，<a id="a-18"></a>能于四方称扬其名；<a id="a-19"></a>自不爱乐诸小乘法，<a id="a-1A"></a>所化众生皆悉令住无上菩提。<a id="a-1B"></a>迦葉，<a id="a-1C"></a>是为菩萨四法，<a id="a-1D"></a>世世不失菩提之心，<a id="a-1E"></a>乃至道场自然现前。</p>
  <p id="a1F">“复次，<a id="a-1G"></a>迦葉，<a id="a-1H"></a>菩萨有四法，<a id="a-1I"></a>所生善法灭不增长。<a id="a-1J"></a>何谓为四？<a id="a-1K"></a>以憍慢心读诵修学路伽耶经；<a id="a-1L"></a>贪利养心诣诸檀越；<a id="a-1M"></a>增毁菩萨；<a id="a-1N"></a>所未闻经违逆不信。<a id="a-1O"></a>迦葉，<a id="a-1P"></a>是为菩萨四法，<a id="a-1Q"></a>所生善法灭不增长。</p>
  <p id="a1R">“复次，<a id="a-1S"></a>迦葉，<a id="a-1T"></a>菩萨有四法，<a id="a-1U"></a>所生善法增长不失。<a id="a-1V"></a>何谓为四？<a id="a-1W"></a>舍离邪法，<a id="a-1X"></a>求正经典六波罗蜜菩萨法藏。<a id="a-1Y"></a>心无憍慢，<a id="a-1Z"></a>于诸众生谦卑下下，<a id="a-1a"></a>如法得施，<a id="a-1b"></a>知量知足。<a id="a-1c"></a>离诸邪命安住圣种，<a id="a-1d"></a>不出他人罪过虚实，<a id="a-1e"></a>不求人短。<a id="a-1f"></a>若于诸法心不通达，<a id="a-1g"></a>作如是念：<a id="a-1h"></a>‘佛法无量，<a id="a-1i"></a>随众所乐而为演说。<a id="a-1j"></a>唯佛所知，<a id="a-1k"></a>非我所解。<a id="a-1l"></a>’以佛为证，<a id="a-1m"></a>不生违逆。<a id="a-1n"></a>迦葉，<a id="a-1o"></a>是为菩萨四法，<a id="a-1p"></a>所生善法增长不失。</p>
  <p id="a1q">“复次，<a id="a-1r"></a>迦葉，<a id="a-1s"></a>菩萨有四曲心，<a id="a-1t"></a>所应远离。<a id="a-1u"></a>何谓为四？<a id="a-1v"></a>于佛法中心生疑悔，<a id="a-1w"></a>于诸众生憍慢瞋恨，<a id="a-1x"></a>于他利养起嫉妒心，<a id="a-1y"></a>诃骂菩萨广其恶名。<a id="a-1z"></a>迦葉，<a id="a-20"></a>是为菩萨四曲心，<a id="a-21"></a>所应远离。</p>
  <p id="a22">“复次，<a id="a-23"></a>迦葉，<a id="a-24"></a>菩萨有四直心之相。<a id="a-25"></a>何谓为四？<a id="a-26"></a>所犯众罪终不覆藏，<a id="a-27"></a>向他发露心无盖缠；<a id="a-28"></a>若失国界、<a id="a-29"></a>身命、<a id="a-2A"></a>财利，<a id="a-2B"></a>如是急事终不妄语，<a id="a-2C"></a>亦不余言；<a id="a-2D"></a>一切恶事，<a id="a-2E"></a>骂詈、<a id="a-2F"></a>毁谤、<a id="a-2G"></a>挝打、<a id="a-2H"></a>系缚种种伤害，<a id="a-2I"></a>受是苦时但自咎责，<a id="a-2J"></a>自依业报，<a id="a-2K"></a>不瞋恨他；<a id="a-2L"></a>安住信力，<a id="a-2M"></a>若闻甚深难信佛法，<a id="a-2N"></a>自心清净能悉受持。<a id="a-2O"></a>迦葉，<a id="a-2P"></a>是为菩萨有四直心之相。</p>
  <p id="a2Q">“复次，<a id="a-2R"></a>迦葉，<a id="a-2S"></a>菩萨有四败坏之相。<a id="a-2T"></a>何谓为四？<a id="a-2U"></a>读诵经典而生戏论，<a id="a-2V"></a>不随法行；<a id="a-2W"></a>不能奉顺恭敬师长，<a id="a-2X"></a>令心欢悦损他供养；<a id="a-2Y"></a>自违本誓而受信施；<a id="a-2Z"></a>见善菩萨轻慢不敬。<a id="a-2a"></a>迦葉，<a id="a-2b"></a>是为菩萨有四败坏之相。</p>
  <p id="a2c">“复次，<a id="a-2d"></a>迦葉，<a id="a-2e"></a>菩萨有四善顺之相。<a id="a-2f"></a>何谓为四？<a id="a-2g"></a>所未闻经闻便信受，<a id="a-2h"></a>如所说行；<a id="a-2i"></a>依止于法，<a id="a-2j"></a>不依言说；<a id="a-2k"></a>随顺师教能知意旨，<a id="a-2l"></a>易与言语所作皆善，<a id="a-2m"></a>不失师意，<a id="a-2n"></a>不退戒定，<a id="a-2o"></a>以调顺心而受供养；<a id="a-2p"></a>见善菩萨恭敬爱乐，<a id="a-2q"></a>随顺善人禀受德行。<a id="a-2r"></a>迦葉，<a id="a-2s"></a>是为菩萨有四善顺之相。</p>
  <p id="a2t">“复次，<a id="a-2u"></a>迦葉，<a id="a-2v"></a>菩萨有四错谬。<a id="a-2w"></a>何谓为四？<a id="a-2x"></a>不可信人与之同意，<a id="a-2y"></a>是菩萨谬；<a id="a-2z"></a>非器众生说其深法，<a id="a-30"></a>是菩萨谬；<a id="a-31"></a>乐大乘者为赞小乘，<a id="a-32"></a>是菩萨谬；<a id="a-33"></a>若行施时但与持戒，<a id="a-34"></a>供养善者，<a id="a-35"></a>不与恶人，<a id="a-36"></a>是菩萨谬。<a id="a-37"></a>迦葉，<a id="a-38"></a>是为菩萨四谬。</p>
  <p id="a39">“复次，<a id="a-3A"></a>迦葉，<a id="a-3B"></a>菩萨有四正道。<a id="a-3C"></a>何谓为四？<a id="a-3D"></a>于诸众生其心平等，<a id="a-3E"></a>普化众生等以佛慧，<a id="a-3F"></a>于诸众生平等说法，<a id="a-3G"></a>普令众生等住正行。<a id="a-3H"></a>迦葉，<a id="a-3I"></a>是为菩萨有四正道。</p>
  <p id="a3J">“复次，<a id="a-3K"></a>迦葉，<a id="a-3L"></a>菩萨有四非善知识，<a id="a-3M"></a>非善等侣。<a id="a-3N"></a>何谓为四？<a id="a-3O"></a>求声闻者但欲自利；<a id="a-3P"></a>求缘觉者喜乐少事；<a id="a-3Q"></a>读外经典路伽耶毗，<a id="a-3R"></a>文辞严饰所亲近者；<a id="a-3S"></a>但增世利，<a id="a-3T"></a>不益法利。<a id="a-3U"></a>迦葉，<a id="a-3V"></a>是为菩萨有四非善知识，<a id="a-3W"></a>非善等侣。</p>
  <p id="a3X">“复次，<a id="a-3Y"></a>迦葉，<a id="a-3Z"></a>菩萨有四善知识、<a id="a-3a"></a>四善等侣。<a id="a-3b"></a>何谓为四？<a id="a-3c"></a>诸来求者是善知识，<a id="a-3d"></a>佛道因缘故；<a id="a-3e"></a>能说法者是善知识，<a id="a-3f"></a>生智慧故；<a id="a-3g"></a>能教他人令出家者是善知识，<a id="a-3h"></a>增长善法故；<a id="a-3i"></a>诸佛世尊是善知识，<a id="a-3j"></a>增长一切诸佛法故。<a id="a-3k"></a>迦葉，<a id="a-3l"></a>是为菩萨四善知识、<a id="a-3m"></a>四善等侣。</p>
  <p id="a3n">“复次，<a id="a-3o"></a>迦葉，<a id="a-3p"></a>菩萨有四非菩萨而似菩萨。<a id="a-3q"></a>何谓为四？<a id="a-3r"></a>贪求利养而不求法；<a id="a-3s"></a>贪求名称，<a id="a-3t"></a>不求福德；<a id="a-3u"></a>贪求自乐，<a id="a-3v"></a>不救众生；<a id="a-3w"></a>以灭苦法乐聚徒众，<a id="a-3x"></a>不乐远离。<a id="a-3y"></a>迦葉，<a id="a-3z"></a>是为四非菩萨而似菩萨。</p>
  <p id="a40">“复次，<a id="a-41"></a>迦葉，<a id="a-42"></a>菩萨有四真实菩萨。<a id="a-43"></a>何谓为四？<a id="a-44"></a>能信解空，<a id="a-45"></a>亦信业报；<a id="a-46"></a>知一切法无有吾我，<a id="a-47"></a>而于众生起大悲心；<a id="a-48"></a>深乐涅槃而游生死；<a id="a-49"></a>所作行施皆为众生，<a id="a-4A"></a>不求果报。<a id="a-4B"></a>迦葉，<a id="a-4C"></a>是为四种真实菩萨福德。</p>
  <p id="a4D">“复次，<a id="a-4E"></a>迦葉，<a id="a-4F"></a>菩萨有四大藏。<a id="a-4G"></a>何谓为四？<a id="a-4H"></a>若有菩萨值遇诸佛，<a id="a-4I"></a>能闻六波罗蜜及其义解，<a id="a-4J"></a>以无碍心视说法者，<a id="a-4K"></a>乐远离行心无懈怠。<a id="a-4L"></a>迦葉，<a id="a-4M"></a>是为菩萨有四大藏。</p>
  <p id="a4N">“复次，<a id="a-4O"></a>迦葉，<a id="a-4P"></a>菩萨有四法能过魔事。<a id="a-4Q"></a>何谓为四？<a id="a-4R"></a>常不舍离菩提之心，<a id="a-4S"></a>于诸众生心无恚碍，<a id="a-4T"></a>觉诸知见，<a id="a-4U"></a>心不轻贱一切众生。<a id="a-4V"></a>迦葉，<a id="a-4W"></a>是为菩萨四法能过魔事。</p>
  <p id="a4X">“复次，<a id="a-4Y"></a>迦葉，<a id="a-4Z"></a>菩萨有四法摄诸善根。<a id="a-4a"></a>何谓为四？<a id="a-4b"></a>在空闲处离谄曲心，<a id="a-4c"></a>诸众生中行四摄法而不求报，<a id="a-4d"></a>为求法故不惜身命，<a id="a-4e"></a>修诸善根心无厌足。<a id="a-4f"></a>迦葉，<a id="a-4g"></a>是为菩萨四法摄诸善根。</p>
  <p id="a4h">“复次，<a id="a-4i"></a>迦葉，<a id="a-4j"></a>菩萨有四无量福德庄严。<a id="a-4k"></a>何谓为四？<a id="a-4l"></a>以清净心而行法施，<a id="a-4m"></a>于破戒人生大悲心，<a id="a-4n"></a>于诸众生中称扬赞叹菩提之心，<a id="a-4o"></a>于诸下劣修习忍辱。<a id="a-4p"></a>迦葉，<a id="a-4q"></a>是为菩萨有四无量福德庄严。</p>
  <p id="a4r">“复次，<a id="a-4s"></a>迦葉，<a id="a-4t"></a>名菩萨者，<a id="a-4u"></a>不但名字为菩萨也，<a id="a-4v"></a>能行善法、<a id="a-4w"></a>行平等心名为菩萨，<a id="a-4x"></a>略说成就三十二法名为菩萨。<a id="a-4y"></a>何谓三十二法？<a id="a-4z"></a>常为众生深求安乐，<a id="a-50"></a>皆令得住一切智中；<a id="a-51"></a>心不憎恶他人智慧；<a id="a-52"></a>破坏憍慢；<a id="a-53"></a>深乐佛道；<a id="a-54"></a>爱敬无虚；<a id="a-55"></a>亲厚究竟，<a id="a-56"></a>于怨亲中其心同等至于涅槃；<a id="a-57"></a>言常含笑，<a id="a-58"></a>先意问讯；<a id="a-59"></a>所为事业终不中息；<a id="a-5A"></a>普为众生等行大悲，<a id="a-5B"></a>心无疲倦；<a id="a-5C"></a>多闻无厌；<a id="a-5D"></a>自求己过；<a id="a-5E"></a>不说他短；<a id="a-5F"></a>以菩提心行诸威仪；<a id="a-5G"></a>所行惠施不求其报；<a id="a-5H"></a>不依生处而行持戒；<a id="a-5I"></a>诸众生中行无碍忍；<a id="a-5J"></a>为修一切诸善根故勤行精进；<a id="a-5K"></a>离生无色而起禅定；<a id="a-5L"></a>行方便慧；<a id="a-5M"></a>应四摄法；<a id="a-5N"></a>善恶众生慈心无畏；<a id="a-5O"></a>一心听法心住远离；<a id="a-5P"></a>心不乐著世间众事；<a id="a-5Q"></a>不贪小乘，<a id="a-5R"></a>于大乘中常见大利；<a id="a-5S"></a>离恶知识，<a id="a-5T"></a>亲近善友；<a id="a-5U"></a>成四梵行；<a id="a-5V"></a>游戏五通；<a id="a-5W"></a>常依真智；<a id="a-5X"></a>于诸众生邪行、<a id="a-5Y"></a>正行俱不舍弃；<a id="a-5Z"></a>言常决定；<a id="a-5a"></a>贵真实法；<a id="a-5b"></a>一切所作菩提为首。<a id="a-5c"></a>如是，<a id="a-5d"></a>迦葉，<a id="a-5e"></a>若人有此三十二法，<a id="a-5f"></a>名为菩萨。</p>
  <p id="a5g">“复次，<a id="a-5h"></a>迦葉，<a id="a-5i"></a>菩萨福德无量无边，<a id="a-5j"></a>当以譬喻因缘故知。<a id="a-5k"></a>迦葉，<a id="a-5l"></a>譬如一切大地，<a id="a-5m"></a>众生所用无分别心，<a id="a-5n"></a>不求其报；<a id="a-5o"></a>菩萨亦尔，<a id="a-5p"></a>从初发心至坐道场，<a id="a-5q"></a>一切众生皆蒙利益，<a id="a-5r"></a>心无分别，<a id="a-5s"></a>不求其报。<a id="a-5t"></a>迦葉，<a id="a-5u"></a>譬如一切水种，<a id="a-5v"></a>百谷药木皆得增长；<a id="a-5w"></a>菩萨亦尔，<a id="a-5x"></a>自心净故，<a id="a-5y"></a>慈悲普覆一切众生，<a id="a-5z"></a>皆令增长一切善法。<a id="a-60"></a>迦葉，<a id="a-61"></a>譬如一切火种，<a id="a-62"></a>皆能成熟百谷果实；<a id="a-63"></a>菩萨智慧亦复如是，<a id="a-64"></a>皆能成熟一切善法。<a id="a-65"></a>迦葉，<a id="a-66"></a>譬如一切风种，<a id="a-67"></a>皆能成立一切世界；<a id="a-68"></a>菩萨方便亦复如是，<a id="a-69"></a>皆能成立一切佛法。<a id="a-6A"></a>迦葉，<a id="a-6B"></a>譬如月初生时，<a id="a-6C"></a>光明形色日日增长；<a id="a-6D"></a>菩萨净心亦复如是，<a id="a-6E"></a>一切善法日日增长。<a id="a-6F"></a>迦葉，<a id="a-6G"></a>譬如日之初出一时放光，<a id="a-6H"></a>普为一切众生照明；<a id="a-6I"></a>菩萨亦尔放智慧光，<a id="a-6J"></a>一时普照一切众生。<a id="a-6K"></a>迦葉，<a id="a-6L"></a>譬如师子兽王，<a id="a-6M"></a>随所至处不惊不畏；<a id="a-6N"></a>菩萨亦尔，<a id="a-6O"></a>清净持戒真实智慧，<a id="a-6P"></a>随所住处不惊不畏。<a id="a-6Q"></a>迦葉，<a id="a-6R"></a>譬如善调象王，<a id="a-6S"></a>能办大事身不疲极；<a id="a-6T"></a>菩萨亦尔，<a id="a-6U"></a>善调心故，<a id="a-6V"></a>能为众生作大利益心无疲倦。<a id="a-6W"></a>迦葉，<a id="a-6X"></a>譬如有诸莲花生于水中，<a id="a-6Y"></a>水不能著；<a id="a-6Z"></a>菩萨亦尔，<a id="a-6a"></a>生于世间，<a id="a-6b"></a>而世间法所不能污。<a id="a-6c"></a>迦葉，<a id="a-6d"></a>譬如有人伐树，<a id="a-6e"></a>根在还生；<a id="a-6f"></a>菩萨亦尔，<a id="a-6g"></a>方便力故，<a id="a-6h"></a>虽断结使，<a id="a-6i"></a>有善根爱还生三界。<a id="a-6j"></a>迦葉，<a id="a-6k"></a>譬如诸方流水，<a id="a-6l"></a>入大海已皆为一味；<a id="a-6m"></a>菩萨亦尔，<a id="a-6n"></a>以种种门集诸善根，<a id="a-6o"></a>回向阿耨多罗三藐三菩提皆为一味。<a id="a-6p"></a>迦葉，<a id="a-6q"></a>譬如须弥山王，<a id="a-6r"></a>忉利诸天及四天王皆依止住；<a id="a-6s"></a>菩萨菩提心亦复如是，<a id="a-6t"></a>为萨婆若所依止住。<a id="a-6u"></a>迦葉，<a id="a-6v"></a>譬如有大国王，<a id="a-6w"></a>以臣力故能办国事；<a id="a-6x"></a>菩萨智慧亦复如是，<a id="a-6y"></a>方便力故，<a id="a-6z"></a>皆能成办一切佛事。<a id="a-70"></a>迦葉，<a id="a-71"></a>譬如天晴明时，<a id="a-72"></a>净无云翳，<a id="a-73"></a>必无雨相；<a id="a-74"></a>寡闻菩萨无法雨相亦复如是。<a id="a-75"></a>迦葉，<a id="a-76"></a>譬如天阴云时，<a id="a-77"></a>必能降雨充足众生；<a id="a-78"></a>菩萨亦尔，<a id="a-79"></a>从大悲云起大法雨利益众生。<a id="a-7A"></a>迦葉，<a id="a-7B"></a>譬如随转轮王，<a id="a-7C"></a>所出之处则有七宝；<a id="a-7D"></a>如是，<a id="a-7E"></a>迦葉，<a id="a-7F"></a>菩萨出时，<a id="a-7G"></a>三十七品现于世间。<a id="a-7H"></a>迦葉，<a id="a-7I"></a>譬如随摩尼珠所在之处，<a id="a-7J"></a>则有无量金银珍宝；<a id="a-7K"></a>菩萨亦尔，<a id="a-7L"></a>随所出处，<a id="a-7M"></a>则有无量百千声闻、<a id="a-7N"></a>辟支佛宝。<a id="a-7O"></a>迦葉，<a id="a-7P"></a>譬如忉利诸天入同等园，<a id="a-7Q"></a>所用之物皆悉同等；<a id="a-7R"></a>菩萨亦尔，<a id="a-7S"></a>真净心故，<a id="a-7T"></a>于众生中平等教化。<a id="a-7U"></a>迦葉，<a id="a-7V"></a>譬如咒术药力毒不害人；<a id="a-7W"></a>菩萨结毒亦复如是，<a id="a-7X"></a>智慧力故不堕恶道。<a id="a-7Y"></a>迦葉，<a id="a-7Z"></a>譬如诸大城中所弃粪秽，<a id="a-7a"></a>若置甘蔗、<a id="a-7b"></a>蒲桃田中则有利益；<a id="a-7c"></a>菩萨结使亦复如是，<a id="a-7d"></a>所有遗余皆是利益，<a id="a-7e"></a>萨婆若因缘故。</p>
  <p id="a7f">“如是，<a id="a-7g"></a>迦葉，<a id="a-7h"></a>菩萨欲学是宝积经者，<a id="a-7i"></a>常应修习正观诸法。<a id="a-7j"></a>云何为正观？<a id="a-7k"></a>所谓真实思惟诸法，<a id="a-7l"></a>真实正观者，<a id="a-7m"></a>不观我、<a id="a-7n"></a>人、<a id="a-7o"></a>众生、<a id="a-7p"></a>寿命，<a id="a-7q"></a>是名中道真实正观。</p>
  <p id="a7r">“复次，<a id="a-7s"></a>迦葉，<a id="a-7t"></a>真实观者，<a id="a-7u"></a>观色非常亦非无常，<a id="a-7v"></a>观受、<a id="a-7w"></a>想、<a id="a-7x"></a>行、<a id="a-7y"></a>识非常亦非无常，<a id="a-7z"></a>是名中道真实正观。</p>
  <p id="a80">“复次，<a id="a-81"></a>迦葉，<a id="a-82"></a>真实观者，<a id="a-83"></a>观地种非常亦非无常，<a id="a-84"></a>观水、<a id="a-85"></a>火、<a id="a-86"></a>风种非常亦非无常，<a id="a-87"></a>是名中道真实正观。<a id="a-88"></a>所以者何？<a id="a-89"></a>以常是一边，<a id="a-8A"></a>无常是一边，<a id="a-8B"></a>常无常是中无色无形、<a id="a-8C"></a>无明无知，<a id="a-8D"></a>是名中道诸法实观。<a id="a-8E"></a>我是一边，<a id="a-8F"></a>无我是一边，<a id="a-8G"></a>我无我是中无色无形、<a id="a-8H"></a>无明无知，<a id="a-8I"></a>是名中道诸法实观。</p>
  <p id="a8J">“复次，<a id="a-8K"></a>迦葉，<a id="a-8L"></a>若心有实是为一边，<a id="a-8M"></a>若心非实是为一边，<a id="a-8N"></a>若无心识亦无心数法，<a id="a-8O"></a>是名中道诸法实观。<a id="a-8P"></a>如是善法不善法、<a id="a-8Q"></a>世法出世法、<a id="a-8R"></a>有罪法无罪法、<a id="a-8S"></a>有漏法无漏法、<a id="a-8T"></a>有为法无为法，<a id="a-8U"></a>乃至有垢法无垢法亦复如是，<a id="a-8V"></a>离于二边，<a id="a-8W"></a>而不可受，<a id="a-8X"></a>亦不可说，<a id="a-8Y"></a>是名中道诸法实观。</p>
  <p id="a8Z">“复次，<a id="a-8a"></a>迦葉，<a id="a-8b"></a>有是一边，<a id="a-8c"></a>无是一边，<a id="a-8d"></a>有无中间无色无形、<a id="a-8e"></a>无明无知，<a id="a-8f"></a>是名中道诸法实观。</p>
  <p id="a8g">“复次，<a id="a-8h"></a>迦葉，<a id="a-8i"></a>我所说法十二因缘：<a id="a-8j"></a>无明缘行，<a id="a-8k"></a>行缘识，<a id="a-8l"></a>识缘名色，<a id="a-8m"></a>名色缘六入，<a id="a-8n"></a>六入缘触，<a id="a-8o"></a>触缘受，<a id="a-8p"></a>受缘爱，<a id="a-8q"></a>爱缘取，<a id="a-8r"></a>取缘有，<a id="a-8s"></a>有缘生，<a id="a-8t"></a>生缘老死忧悲苦恼，<a id="a-8u"></a>如是因缘，<a id="a-8v"></a>但为集成是大苦聚。<a id="a-8w"></a>若无明灭则行灭，<a id="a-8x"></a>行灭故识灭，<a id="a-8y"></a>识灭故名色灭，<a id="a-8z"></a>名色灭故六入灭，<a id="a-90"></a>六入灭故触灭，<a id="a-91"></a>触灭故受灭，<a id="a-92"></a>受灭故爱灭，<a id="a-93"></a>爱灭故取灭，<a id="a-94"></a>取灭故有灭，<a id="a-95"></a>有灭故生灭，<a id="a-96"></a>生灭故如是老死忧悲众恼大苦皆灭。<a id="a-97"></a>明与无明无二无别，<a id="a-98"></a>如是知者，<a id="a-99"></a>是名中道诸法实观。<a id="a-9A"></a>如是行及非行，<a id="a-9B"></a>识及所识，<a id="a-9C"></a>名色可见及不可见，<a id="a-9D"></a>诸六入处及六神通，<a id="a-9E"></a>触及所触，<a id="a-9F"></a>受与受灭，<a id="a-9G"></a>爱与爱灭，<a id="a-9H"></a>取与取灭，<a id="a-9I"></a>有与有灭，<a id="a-9J"></a>生与生灭，<a id="a-9K"></a>老死与老死灭，<a id="a-9L"></a>是皆无二无别。<a id="a-9M"></a>如是知者，<a id="a-9N"></a>是名中道诸法实观。</p>
  <p id="a9O">“复次，<a id="a-9P"></a>迦葉，<a id="a-9Q"></a>真实观者，<a id="a-9R"></a>不以空故令诸法空，<a id="a-9S"></a>但法性自空；<a id="a-9T"></a>不以无相故令法无相，<a id="a-9U"></a>但法自无相；<a id="a-9V"></a>不以无愿令法无愿，<a id="a-9W"></a>但法自无愿；<a id="a-9X"></a>不以无起、<a id="a-9Y"></a>无生、<a id="a-9Z"></a>无我、<a id="a-9a"></a>无取、<a id="a-9b"></a>无性故，<a id="a-9c"></a>令法无起、<a id="a-9d"></a>无取、<a id="a-9e"></a>无性，<a id="a-9f"></a>但法自无起、<a id="a-9g"></a>无取、<a id="a-9h"></a>无性。<a id="a-9i"></a>如是观者，<a id="a-9j"></a>是名实观。</p>
  <p id="a9k">“复次，<a id="a-9l"></a>迦葉，<a id="a-9m"></a>非无人故名曰为空，<a id="a-9n"></a>但空自空，<a id="a-9o"></a>前际空、<a id="a-9p"></a>后际空、<a id="a-9q"></a>中际亦空。<a id="a-9r"></a>当依于空，<a id="a-9s"></a>莫依于人！<a id="a-9t"></a>若以得空便依于空，<a id="a-9u"></a>是于佛法则为退堕。<a id="a-9v"></a>如是，<a id="a-9w"></a>迦葉，<a id="a-9x"></a>宁起我见积若须弥，<a id="a-9y"></a>非以空见起增上慢。<a id="a-9z"></a>所以者何？<a id="a-A0"></a>一切诸见以空得脱，<a id="a-A1"></a>若起空见则不可除。<a id="a-A2"></a>迦葉，<a id="a-A3"></a>譬如医师授药令病扰动，<a id="a-A4"></a>是药在内而不出者。<a id="a-A5"></a>于意云何？<a id="a-A6"></a>如是病人宁得差不？<a id="a-A7"></a>”</p>
  <p id="aA8">“不也，<a id="a-A9"></a>世尊。<a id="a-AA"></a>”</p>
  <p id="aAB">“是药不出，<a id="a-AC"></a>其病转增。<a id="a-AD"></a>如是，<a id="a-AE"></a>迦葉，<a id="a-AF"></a>一切诸见唯空能灭，<a id="a-AG"></a>若起空见则不可除。<a id="a-AH"></a>譬如有人怖畏虚空，<a id="a-AI"></a>悲嗥椎胸，<a id="a-AJ"></a>作如是言：<a id="a-AK"></a>‘我舍虚空。<a id="a-AL"></a>’于意云何？<a id="a-AM"></a>是虚空者可舍离不？<a id="a-AN"></a>”</p>
  <p id="aAO">“不也，<a id="a-AP"></a>世尊。<a id="a-AQ"></a>”</p>
  <p id="aAR">“如是，<a id="a-AS"></a>迦葉，<a id="a-AT"></a>若畏空法，<a id="a-AU"></a>我说是人狂乱失心。<a id="a-AV"></a>所以者何？<a id="a-AW"></a>常行空中而畏于空。<a id="a-AX"></a>譬如画师自手画作夜叉鬼像，<a id="a-AY"></a>见已怖畏迷闷躄地；<a id="a-AZ"></a>一切凡夫亦复如是，<a id="a-Aa"></a>自造色声香味触故，<a id="a-Ab"></a>往来生死受诸苦恼而不自觉。<a id="a-Ac"></a>譬如幻师作幻人已，<a id="a-Ad"></a>还自残食；<a id="a-Ae"></a>行道比丘亦复如是，<a id="a-Af"></a>有所观法皆空、<a id="a-Ag"></a>皆寂无有坚固，<a id="a-Ah"></a>是观亦空。<a id="a-Ai"></a>迦葉，<a id="a-Aj"></a>譬如两木相磨，<a id="a-Ak"></a>便有火生，<a id="a-Al"></a>还烧是木；<a id="a-Am"></a>如是，<a id="a-An"></a>迦葉，<a id="a-Ao"></a>真实观故生圣智慧，<a id="a-Ap"></a>圣智生已还烧实观。<a id="a-Aq"></a>譬如燃灯，<a id="a-Ar"></a>一切黑闇皆自无有，<a id="a-As"></a>无所从来，<a id="a-At"></a>去无所至，<a id="a-Au"></a>非东方来，<a id="a-Av"></a>去亦不至南西北方、<a id="a-Aw"></a>四维、<a id="a-Ax"></a>上、<a id="a-Ay"></a>下，<a id="a-Az"></a>不从彼来，<a id="a-B0"></a>去亦不至，<a id="a-B1"></a>而此灯明无有是念‘我能灭闇’，<a id="a-B2"></a>但因灯明法自无闇，<a id="a-B3"></a>明闇俱空，<a id="a-B4"></a>无作无取；<a id="a-B5"></a>如是，<a id="a-B6"></a>迦葉，<a id="a-B7"></a>实智慧生，<a id="a-B8"></a>无智便灭，<a id="a-B9"></a>智与无智二相俱空，<a id="a-BA"></a>无作无取。<a id="a-BB"></a>迦葉，<a id="a-BC"></a>譬如千岁冥室未曾见明，<a id="a-BD"></a>若燃灯时。<a id="a-BE"></a>于意云何？<a id="a-BF"></a>闇宁有念‘我久住此不欲去’耶？<a id="a-BG"></a>”</p>
  <p id="aBH">“不也，<a id="a-BI"></a>世尊。<a id="a-BJ"></a>”</p>
  <p id="aBK">“若燃灯时是闇无力，<a id="a-BL"></a>而不欲去必当磨灭；<a id="a-BM"></a>如是，<a id="a-BN"></a>迦葉，<a id="a-BO"></a>百千万劫久习结业，<a id="a-BP"></a>以一实观即皆消灭。<a id="a-BQ"></a>其灯明者，<a id="a-BR"></a>圣智慧是；<a id="a-BS"></a>其黑闇者，<a id="a-BT"></a>诸结业是。<a id="a-BU"></a>迦葉，<a id="a-BV"></a>譬如种在空中而能生长，<a id="a-BW"></a>从本已来无有是处；<a id="a-BX"></a>菩萨取证亦复如是，<a id="a-BY"></a>增长佛法终无是处。<a id="a-BZ"></a>迦葉，<a id="a-Ba"></a>譬如种在良田则能生长；<a id="a-Bb"></a>如是，<a id="a-Bc"></a>迦葉，<a id="a-Bd"></a>菩萨亦尔，<a id="a-Be"></a>有诸结使离世间法能长佛法。<a id="a-Bf"></a>迦葉，<a id="a-Bg"></a>譬如高原陆地不生莲华；<a id="a-Bh"></a>菩萨亦复如是，<a id="a-Bi"></a>于无为中不生佛法。<a id="a-Bj"></a>迦葉，<a id="a-Bk"></a>譬如卑湿淤泥中乃生莲华；<a id="a-Bl"></a>菩萨亦尔，<a id="a-Bm"></a>生死淤泥邪定众生能生佛法。<a id="a-Bn"></a>迦葉，<a id="a-Bo"></a>譬如有四大海满中生酥；<a id="a-Bp"></a>菩萨有为善根甚多无量亦复如是。<a id="a-Bq"></a>迦葉，<a id="a-Br"></a>譬如若破一毛以为百分，<a id="a-Bs"></a>以一分毛取海一渧；<a id="a-Bt"></a>一切声闻有为善根亦复如是。<a id="a-Bu"></a>迦葉，<a id="a-Bv"></a>譬如小芥子孔所有虚空；<a id="a-Bw"></a>一切声闻有为智慧亦复如是。<a id="a-Bx"></a>迦葉，<a id="a-By"></a>譬如十方虚空无量无边；<a id="a-Bz"></a>菩萨有为智慧甚多为力无量亦复如是。<a id="a-C0"></a>迦葉，<a id="a-C1"></a>譬如刹利大王有大夫人，<a id="a-C2"></a>与贫贱通怀妊生子。<a id="a-C3"></a>于意云何？<a id="a-C4"></a>是王子不？<a id="a-C5"></a>”</p>
  <p id="aC6">“不也，<a id="a-C7"></a>世尊。<a id="a-C8"></a>”</p>
  <p id="aC9">“如是，<a id="a-CA"></a>迦葉，<a id="a-CB"></a>我声闻众亦复如是，<a id="a-CC"></a>虽为同证以法性生，<a id="a-CD"></a>不名如来真实佛子。<a id="a-CE"></a>迦葉，<a id="a-CF"></a>譬如刹利大王与使人通怀妊生子，<a id="a-CG"></a>虽出下姓，<a id="a-CH"></a>得名王子；<a id="a-CI"></a>初发心菩萨亦复如是，<a id="a-CJ"></a>虽未具足福德智慧，<a id="a-CK"></a>往来生死随其力势利益众生，<a id="a-CL"></a>是名如来真实佛子。<a id="a-CM"></a>迦葉，<a id="a-CN"></a>譬如转轮圣王而有千子，<a id="a-CO"></a>未有一人有圣王相，<a id="a-CP"></a>圣王于中不生子想；<a id="a-CQ"></a>如来亦尔，<a id="a-CR"></a>虽有百千万亿声闻眷属围绕而无菩萨，<a id="a-CS"></a>如来于中不生子想。<a id="a-CT"></a>迦葉，<a id="a-CU"></a>譬如转轮圣王有大夫人，<a id="a-CV"></a>怀妊七日，<a id="a-CW"></a>是子具有转轮王相，<a id="a-CX"></a>诸天尊重过余诸子具身力者。<a id="a-CY"></a>所以者何？<a id="a-CZ"></a>是胎王子必绍尊位，<a id="a-Ca"></a>继圣王种。<a id="a-Cb"></a>如是，<a id="a-Cc"></a>迦葉，<a id="a-Cd"></a>初发心菩萨亦复如是，<a id="a-Ce"></a>虽未具足诸菩萨根，<a id="a-Cf"></a>如胎王子诸天神王深心尊重，<a id="a-Cg"></a>过于八解脱大阿罗汉。<a id="a-Ch"></a>所以者何？<a id="a-Ci"></a>如是菩萨，<a id="a-Cj"></a>名绍尊位，<a id="a-Ck"></a>不断佛种。<a id="a-Cl"></a>迦葉，<a id="a-Cm"></a>譬如一琉璃珠胜于水精如须弥山；<a id="a-Cn"></a>菩萨亦尔，<a id="a-Co"></a>从初发心便胜声闻、<a id="a-Cp"></a>辟支佛众。<a id="a-Cq"></a>迦葉，<a id="a-Cr"></a>譬如大王夫人生子之日，<a id="a-Cs"></a>小王群臣皆来拜谒；<a id="a-Ct"></a>菩萨亦尔，<a id="a-Cu"></a>初发心时，<a id="a-Cv"></a>诸天世人皆当礼敬。<a id="a-Cw"></a>迦葉，<a id="a-Cx"></a>譬如雪山王中生诸药草，<a id="a-Cy"></a>无有所属，<a id="a-Cz"></a>无所分别，<a id="a-D0"></a>随病所服皆能疗治；<a id="a-D1"></a>菩萨亦尔，<a id="a-D2"></a>所集智药无所分别，<a id="a-D3"></a>普为众生平等救护。<a id="a-D4"></a>迦葉，<a id="a-D5"></a>譬如月初生时，<a id="a-D6"></a>众人爱敬踰于满月；<a id="a-D7"></a>如是，<a id="a-D8"></a>迦葉，<a id="a-D9"></a>信我语者，<a id="a-DA"></a>爱敬菩萨过于如来。<a id="a-DB"></a>所以者何？<a id="a-DC"></a>由诸菩萨生如来故。<a id="a-DD"></a>迦葉，<a id="a-DE"></a>譬如愚人舍月礼事星宿；<a id="a-DF"></a>智者不尔，<a id="a-DG"></a>终不舍离菩萨行者礼敬声闻。<a id="a-DH"></a>迦葉，<a id="a-DI"></a>譬如诸天及人，<a id="a-DJ"></a>一切世间善治伪珠，<a id="a-DK"></a>不能令成琉璃宝珠；<a id="a-DL"></a>求声闻人亦复如是，<a id="a-DM"></a>一切持戒成就禅定，<a id="a-DN"></a>终不能得坐于道场成无上道。<a id="a-DO"></a>迦葉，<a id="a-DP"></a>譬如治琉璃珠，<a id="a-DQ"></a>能出百千无量珍宝；<a id="a-DR"></a>如是教化成就菩萨，<a id="a-DS"></a>能出百千无量声闻、<a id="a-DT"></a>辟支佛宝。<a id="a-DU"></a>”</p>
  <p id="aDV">尔时，<a id="a-DW"></a>世尊复告大迦葉：<a id="a-DX"></a>“菩萨常应求利众生，<a id="a-DY"></a>又正修习一切所有福德善根，<a id="a-DZ"></a>等心施与一切众生，<a id="a-Da"></a>所得智药遍到十方，<a id="a-Db"></a>疗治众生皆令毕竟。<a id="a-Dc"></a>云何名为毕竟智药？<a id="a-Dd"></a>谓不净观治于贪淫，<a id="a-De"></a>以慈心观治于瞋恚，<a id="a-Df"></a>以因缘观治于愚痴，<a id="a-Dg"></a>以行空观治诸妄见，<a id="a-Dh"></a>以无相观治诸忆想分别缘念，<a id="a-Di"></a>以无愿观治于一切出三界愿，<a id="a-Dj"></a>以四颠倒治一切倒，<a id="a-Dk"></a>以诸有为皆悉无常，<a id="a-Dl"></a>治无常中计常颠倒，<a id="a-Dm"></a>以有为苦治诸苦中计乐颠倒，<a id="a-Dn"></a>以无我治无我中计我颠倒，<a id="a-Do"></a>以涅槃寂治不净中计净颠倒。<a id="a-Dp"></a>以四念处治诸依倚身受心法——行者观身顺身相观不堕我见，<a id="a-Dq"></a>顺受相观不堕我见，<a id="a-Dr"></a>顺心相观不堕我见，<a id="a-Ds"></a>顺法相观不堕我见。<a id="a-Dt"></a>是四念处，<a id="a-Du"></a>能厌一切身受心法，<a id="a-Dv"></a>开涅槃门。<a id="a-Dw"></a>以四正勤能断已生诸不善法，<a id="a-Dx"></a>及不起未生诸不善法，<a id="a-Dy"></a>未生善法悉能令生，<a id="a-Dz"></a>已生善法能令增长；<a id="a-E0"></a>取要言之，<a id="a-E1"></a>能断一切诸不善法，<a id="a-E2"></a>成就一切诸善之法。<a id="a-E3"></a>以四如意足治身心重，<a id="a-E4"></a>坏身一相令得如意自在神通；<a id="a-E5"></a>以五根治无信懈怠失念乱心无慧众生；<a id="a-E6"></a>以五力障诸烦恼力；<a id="a-E7"></a>以七觉分治诸法中疑悔错谬；<a id="a-E8"></a>以八正道治堕邪道一切众生。<a id="a-E9"></a>迦葉，<a id="a-EA"></a>是为菩萨毕竟智药，<a id="a-EB"></a>菩萨常应勤修习行。</p>
  <p id="aEC">“又大迦葉，<a id="a-ED"></a>阎浮提内诸医师中，<a id="a-EE"></a>耆域医王最为第一。<a id="a-EF"></a>假令三千大千世界所有众生皆如耆域，<a id="a-EG"></a>若有人问心中结使、<a id="a-EH"></a>烦恼、<a id="a-EI"></a>邪见、<a id="a-EJ"></a>疑悔病药尚不能答，<a id="a-EK"></a>何况能治？<a id="a-EL"></a>菩萨于中应作是念：<a id="a-EM"></a>‘我终不以世药为足，<a id="a-EN"></a>我当求习出世智药，<a id="a-EO"></a>亦修一切善根福德。<a id="a-EP"></a>’如是菩萨得智药已遍到十方，<a id="a-EQ"></a>毕竟疗治一切众生。<a id="a-ER"></a>何谓菩萨出世智药？<a id="a-ES"></a>谓知诸法从缘合生，<a id="a-ET"></a>信一切法无我、<a id="a-EU"></a>无人，<a id="a-EV"></a>亦无众生、<a id="a-EW"></a>寿命、<a id="a-EX"></a>知见，<a id="a-EY"></a>无作无受，<a id="a-EZ"></a>信解通达无我我所，<a id="a-Ea"></a>于是空法无所得中不惊不畏，<a id="a-Eb"></a>勤加精进而求心相。<a id="a-Ec"></a>菩萨如是求心，<a id="a-Ed"></a>何等是心？<a id="a-Ee"></a>若贪欲耶？<a id="a-Ef"></a>若瞋恚耶？<a id="a-Eg"></a>若愚痴耶？<a id="a-Eh"></a>若过去、<a id="a-Ei"></a>未来、<a id="a-Ej"></a>现在耶？<a id="a-Ek"></a>若心过去即是尽灭，<a id="a-El"></a>若心未来未生未至，<a id="a-Em"></a>若心现在则无有住。<a id="a-En"></a>是心非内、<a id="a-Eo"></a>非外，<a id="a-Ep"></a>亦非中间。<a id="a-Eq"></a>是心无色，<a id="a-Er"></a>无形无对，<a id="a-Es"></a>无识无知，<a id="a-Et"></a>无住无处。<a id="a-Eu"></a>如是心者，<a id="a-Ev"></a>十方三世一切诸佛，<a id="a-Ew"></a>不已见、<a id="a-Ex"></a>不今见、<a id="a-Ey"></a>不当见。<a id="a-Ez"></a>若一切佛过去来今而所不见，<a id="a-F0"></a>云何当有？<a id="a-F1"></a>但以颠倒想故，<a id="a-F2"></a>心生诸法种种差别。<a id="a-F3"></a>是心如幻，<a id="a-F4"></a>以忆想分别故，<a id="a-F5"></a>起种种业，<a id="a-F6"></a>受种种身。</p>
  <p id="aF7">“又大迦葉，<a id="a-F8"></a>心去如风，<a id="a-F9"></a>不可捉故；<a id="a-FA"></a>心如流水，<a id="a-FB"></a>生灭不住故；<a id="a-FC"></a>心如灯焰，<a id="a-FD"></a>众缘有故；<a id="a-FE"></a>是心如电，<a id="a-FF"></a>念念灭故；<a id="a-FG"></a>心如虚空，<a id="a-FH"></a>客尘污故；<a id="a-FI"></a>心如猕猴，<a id="a-FJ"></a>贪六欲故；<a id="a-FK"></a>心如画师，<a id="a-FL"></a>能起种种业因缘故；<a id="a-FM"></a>心不一定，<a id="a-FN"></a>随逐种种诸烦恼故；<a id="a-FO"></a>心如大王，<a id="a-FP"></a>一切诸法增上主故；<a id="a-FQ"></a>心常独行无二无伴，<a id="a-FR"></a>无有二心能一时故；<a id="a-FS"></a>心如怨家，<a id="a-FT"></a>能与一切诸苦恼故；<a id="a-FU"></a>心如狂象，<a id="a-FV"></a>蹈诸土舍能坏一切诸善根故；<a id="a-FW"></a>心如吞钩，<a id="a-FX"></a>苦中生乐想故；<a id="a-FY"></a>是心如梦，<a id="a-FZ"></a>于无我中生我想故；<a id="a-Fa"></a>心如苍蝇，<a id="a-Fb"></a>于不净中起净想故；<a id="a-Fc"></a>心如恶贼，<a id="a-Fd"></a>能与种种考掠苦故；<a id="a-Fe"></a>心如恶鬼，<a id="a-Ff"></a>求人便故；<a id="a-Fg"></a>心常高下，<a id="a-Fh"></a>贪恚所坏故；<a id="a-Fi"></a>心如盗贼，<a id="a-Fj"></a>劫一切善根故；<a id="a-Fk"></a>心常贪色，<a id="a-Fl"></a>如蛾投火；<a id="a-Fm"></a>心常贪声，<a id="a-Fn"></a>如军久行乐胜鼓音；<a id="a-Fo"></a>心常贪香，<a id="a-Fp"></a>如猪喜乐不净中卧；<a id="a-Fq"></a>心常贪味，<a id="a-Fr"></a>如小女人乐著美食；<a id="a-Fs"></a>心常贪触，<a id="a-Ft"></a>如蝇著油。<a id="a-Fu"></a>如是，<a id="a-Fv"></a>迦葉，<a id="a-Fw"></a>求是心相而不可得，<a id="a-Fx"></a>若不可得，<a id="a-Fy"></a>则非过去、<a id="a-Fz"></a>未来、<a id="a-G0"></a>现在；<a id="a-G1"></a>若非过去、<a id="a-G2"></a>未来、<a id="a-G3"></a>现在，<a id="a-G4"></a>则出三世；<a id="a-G5"></a>若出三世，<a id="a-G6"></a>非有非无；<a id="a-G7"></a>若非有非无，<a id="a-G8"></a>即是不起；<a id="a-G9"></a>若不起者，<a id="a-GA"></a>即是无性；<a id="a-GB"></a>若无性者，<a id="a-GC"></a>即是无生；<a id="a-GD"></a>若无生者，<a id="a-GE"></a>即是无灭；<a id="a-GF"></a>若无灭者，<a id="a-GG"></a>则无所离；<a id="a-GH"></a>若无所离者，<a id="a-GI"></a>则无来无去无退无生；<a id="a-GJ"></a>若无来无去无退无生，<a id="a-GK"></a>则无行业；<a id="a-GL"></a>若无行业，<a id="a-GM"></a>则是无为。<a id="a-GN"></a>若无为者，<a id="a-GO"></a>则是一切诸圣根本，<a id="a-GP"></a>是中无有持戒亦无破戒；<a id="a-GQ"></a>若无持戒无破戒者，<a id="a-GR"></a>是则无行亦无非行；<a id="a-GS"></a>若无有行无非行者，<a id="a-GT"></a>是则无心无心数法；<a id="a-GU"></a>若无有心、<a id="a-GV"></a>心数法者，<a id="a-GW"></a>则无有业亦无业报；<a id="a-GX"></a>若无有业、<a id="a-GY"></a>无业报者，<a id="a-GZ"></a>则无苦乐。<a id="a-Ga"></a>若无苦乐即是圣性，<a id="a-Gb"></a>是中无业无起业者，<a id="a-Gc"></a>无有身业，<a id="a-Gd"></a>亦无口业，<a id="a-Ge"></a>亦无意业。<a id="a-Gf"></a>是中无有上中下差别，<a id="a-Gg"></a>圣性平等如虚空故；<a id="a-Gh"></a>是性无别，<a id="a-Gi"></a>一切诸法等一味故；<a id="a-Gj"></a>是性远离，<a id="a-Gk"></a>离身心相故；<a id="a-Gl"></a>是性离一切法，<a id="a-Gm"></a>随顺涅槃故；<a id="a-Gn"></a>是性清净，<a id="a-Go"></a>远离一切烦恼垢故；<a id="a-Gp"></a>是性无我，<a id="a-Gq"></a>离我我所故；<a id="a-Gr"></a>是性无高下，<a id="a-Gs"></a>从平等生故；<a id="a-Gt"></a>是性真谛，<a id="a-Gu"></a>第一义谛故；<a id="a-Gv"></a>是性无尽，<a id="a-Gw"></a>毕竟不生故；<a id="a-Gx"></a>是性常住，<a id="a-Gy"></a>诸法常如故；<a id="a-Gz"></a>是性安乐，<a id="a-H0"></a>涅槃为第一故；<a id="a-H1"></a>是性清净，<a id="a-H2"></a>离一切相故；<a id="a-H3"></a>是性无我，<a id="a-H4"></a>求我不可得故；<a id="a-H5"></a>是性真净，<a id="a-H6"></a>从本已来毕竟净故。</p>
  <p id="aH7">“又大迦葉，<a id="a-H8"></a>汝等当自观内，<a id="a-H9"></a>莫外驰骋。<a id="a-HA"></a>如是，<a id="a-HB"></a>大迦葉，<a id="a-HC"></a>当来比丘如犬逐块。<a id="a-HD"></a>云何比丘如犬逐块？<a id="a-HE"></a>譬如有人以块掷犬，<a id="a-HF"></a>犬即舍人而往逐之。<a id="a-HG"></a>如是，<a id="a-HH"></a>迦葉，<a id="a-HI"></a>有沙门、<a id="a-HJ"></a>婆罗门，<a id="a-HK"></a>怖畏好色、<a id="a-HL"></a>声、<a id="a-HM"></a>香、<a id="a-HN"></a>味、<a id="a-HO"></a>触故，<a id="a-HP"></a>住空闲处独无等侣，<a id="a-HQ"></a>离众愦闹，<a id="a-HR"></a>身离五欲而心不舍。<a id="a-HS"></a>是人有时或念好色、<a id="a-HT"></a>声、<a id="a-HU"></a>香、<a id="a-HV"></a>味、<a id="a-HW"></a>触，<a id="a-HX"></a>贪心乐著而不观内，<a id="a-HY"></a>不知云何当得离色、<a id="a-HZ"></a>声、<a id="a-Ha"></a>香、<a id="a-Hb"></a>味、<a id="a-Hc"></a>触；<a id="a-Hd"></a>以不知故，<a id="a-He"></a>有时来入城邑聚落在人众中，<a id="a-Hf"></a>还为好色、<a id="a-Hg"></a>声、<a id="a-Hh"></a>香、<a id="a-Hi"></a>味、<a id="a-Hj"></a>触五欲所缚。<a id="a-Hk"></a>以空闲处持俗戒故死得生天，<a id="a-Hl"></a>又为天上五欲所缚；<a id="a-Hm"></a>从天上没，<a id="a-Hn"></a>亦不得脱于四恶道——地狱、<a id="a-Ho"></a>饿鬼、<a id="a-Hp"></a>畜生、<a id="a-Hq"></a>阿修罗道，<a id="a-Hr"></a>是名比丘如犬逐块。</p>
  <p id="aHs">“又大迦葉，<a id="a-Ht"></a>云何比丘不如犬逐块？<a id="a-Hu"></a>若有比丘为人所骂而不报骂，<a id="a-Hv"></a>打害瞋毁亦不报毁，<a id="a-Hw"></a>但自内观求伏其心，<a id="a-Hx"></a>作如是念：<a id="a-Hy"></a>‘骂者为谁？<a id="a-Hz"></a>受者为谁？<a id="a-I0"></a>打者、<a id="a-I1"></a>害者、<a id="a-I2"></a>毁者、<a id="a-I3"></a>瞋者，<a id="a-I4"></a>亦复为谁？<a id="a-I5"></a>’是名比丘不如犬逐块。<a id="a-I6"></a>迦葉，<a id="a-I7"></a>譬如善调马师，<a id="a-I8"></a>随马[忄+龍]悷即时能伏；<a id="a-I9"></a>行者亦尔，<a id="a-IA"></a>随心所向即时能摄不令放逸。<a id="a-IB"></a>迦葉，<a id="a-IC"></a>譬如咽塞病即能断命；<a id="a-ID"></a>如是，<a id="a-IE"></a>迦葉，<a id="a-IF"></a>一切见中唯有我见，<a id="a-IG"></a>即时能断于智慧命。<a id="a-IH"></a>譬如有人，<a id="a-II"></a>随所缚处而求解脱；<a id="a-IJ"></a>如是，<a id="a-IK"></a>迦葉，<a id="a-IL"></a>随心所著应当求解。</p>
  <p id="aIM">“又大迦葉，<a id="a-IN"></a>出家之人有二不净心。<a id="a-IO"></a>何谓为二？<a id="a-IP"></a>一者、<a id="a-IQ"></a>读诵路伽耶等外道经书，<a id="a-IR"></a>二者、<a id="a-IS"></a>多畜诸好衣钵。<a id="a-IT"></a>又出家人有二坚缚。<a id="a-IU"></a>何谓为二？<a id="a-IV"></a>一者、<a id="a-IW"></a>见缚，<a id="a-IX"></a>二者、<a id="a-IY"></a>利养缚。<a id="a-IZ"></a>又出家人有二障法。<a id="a-Ia"></a>何谓为二？<a id="a-Ib"></a>一者、<a id="a-Ic"></a>亲近白衣，<a id="a-Id"></a>二者、<a id="a-Ie"></a>憎恶善人。<a id="a-If"></a>又出家人有二种垢。<a id="a-Ig"></a>何谓为二？<a id="a-Ih"></a>一者、<a id="a-Ii"></a>忍受烦恼，<a id="a-Ij"></a>二者、<a id="a-Ik"></a>贪诸檀越。<a id="a-Il"></a>又出家人有二雨雹坏诸善根。<a id="a-Im"></a>何谓为二？<a id="a-In"></a>一者、<a id="a-Io"></a>败逆正法，<a id="a-Ip"></a>二者、<a id="a-Iq"></a>破戒受人信施。<a id="a-Ir"></a>又出家人有二痈疮。<a id="a-Is"></a>何谓为二？<a id="a-It"></a>一者、<a id="a-Iu"></a>求见他过，<a id="a-Iv"></a>二者、<a id="a-Iw"></a>自覆其罪。<a id="a-Ix"></a>又出家人有二烧法。<a id="a-Iy"></a>何谓为二？<a id="a-Iz"></a>一者、<a id="a-J0"></a>垢心受著法衣，<a id="a-J1"></a>二者、<a id="a-J2"></a>受他持戒善人供养。<a id="a-J3"></a>又出家人有二种病。<a id="a-J4"></a>何谓为二？<a id="a-J5"></a>一者、<a id="a-J6"></a>怀增上慢而不伏心，<a id="a-J7"></a>二者、<a id="a-J8"></a>坏他发大乘心。</p>
  <p id="aJ9">“又大迦葉，<a id="a-JA"></a>谓沙门者，<a id="a-JB"></a>有四种沙门。<a id="a-JC"></a>何谓为四？<a id="a-JD"></a>一者、<a id="a-JE"></a>形服沙门，<a id="a-JF"></a>二者、<a id="a-JG"></a>威仪欺诳沙门，<a id="a-JH"></a>三者、<a id="a-JI"></a>贪求名闻沙门，<a id="a-JJ"></a>四者、<a id="a-JK"></a>实行沙门。<a id="a-JL"></a>何谓形服沙门？<a id="a-JM"></a>有一沙门形服具足，<a id="a-JN"></a>被僧伽梨，<a id="a-JO"></a>剃除须发，<a id="a-JP"></a>执持应器，<a id="a-JQ"></a>而便成就不净身业、<a id="a-JR"></a>不净口业、<a id="a-JS"></a>不净意业，<a id="a-JT"></a>不善护身，<a id="a-JU"></a>悭嫉懈怠破戒为恶，<a id="a-JV"></a>是名形服沙门。<a id="a-JW"></a>何谓威仪欺诳沙门？<a id="a-JX"></a>有一沙门具足沙门身四威仪，<a id="a-JY"></a>行立坐卧一心安详，<a id="a-JZ"></a>断诸美味，<a id="a-Ja"></a>修四圣种，<a id="a-Jb"></a>远离众会、<a id="a-Jc"></a>出家愦闹之众，<a id="a-Jd"></a>言语柔软；<a id="a-Je"></a>行如是法，<a id="a-Jf"></a>皆为欺诳不为善净，<a id="a-Jg"></a>而于空法有所见得，<a id="a-Jh"></a>于无得法生恐畏心如临深想，<a id="a-Ji"></a>于空论比丘生怨贼想，<a id="a-Jj"></a>是名威仪欺诳沙门。<a id="a-Jk"></a>何谓名闻沙门？<a id="a-Jl"></a>有一沙门以现因缘而行持戒，<a id="a-Jm"></a>欲令人知；<a id="a-Jn"></a>自力读诵，<a id="a-Jo"></a>欲令他人知为多闻；<a id="a-Jp"></a>自力独处在于闲静，<a id="a-Jq"></a>欲令人知为阿练若；<a id="a-Jr"></a>少欲知足，<a id="a-Js"></a>行远离行，<a id="a-Jt"></a>但为人知；<a id="a-Ju"></a>不以厌离，<a id="a-Jv"></a>不为善寂，<a id="a-Jw"></a>不为得道，<a id="a-Jx"></a>不为沙门、<a id="a-Jy"></a>婆罗门果，<a id="a-Jz"></a>不为涅槃，<a id="a-K0"></a>是为名闻沙门。</p>
  <p id="aK1">“复次，<a id="a-K2"></a>迦葉，<a id="a-K3"></a>何谓实行沙门？<a id="a-K4"></a>有一沙门，<a id="a-K5"></a>不贪身命，<a id="a-K6"></a>何况利养？<a id="a-K7"></a>闻诸法空、<a id="a-K8"></a>无相、<a id="a-K9"></a>无愿，<a id="a-KA"></a>心达随顺，<a id="a-KB"></a>如所说行，<a id="a-KC"></a>不为涅槃而修梵行，<a id="a-KD"></a>何况三界？<a id="a-KE"></a>尚不乐起空无我见，<a id="a-KF"></a>何况我见、<a id="a-KG"></a>众生人见？<a id="a-KH"></a>离依止法而求解脱一切烦恼，<a id="a-KI"></a>见一切诸法本来无垢毕竟清净，<a id="a-KJ"></a>而自依止亦不依他，<a id="a-KK"></a>以正法身尚不见佛，<a id="a-KL"></a>何况形色？<a id="a-KM"></a>以空远离尚不见法，<a id="a-KN"></a>何况贪著音声言说？<a id="a-KO"></a>以无为法尚不见僧，<a id="a-KP"></a>何况当见有和合众？<a id="a-KQ"></a>而于诸法无所断除，<a id="a-KR"></a>无所修行，<a id="a-KS"></a>不生生死，<a id="a-KT"></a>不著涅槃，<a id="a-KU"></a>知一切法本来寂灭，<a id="a-KV"></a>不见有缚，<a id="a-KW"></a>不求解脱，<a id="a-KX"></a>是名实行沙门。<a id="a-KY"></a>如是，<a id="a-KZ"></a>迦葉，<a id="a-Ka"></a>汝等当习实行沙门法，<a id="a-Kb"></a>莫为名字所坏。<a id="a-Kc"></a>迦葉，<a id="a-Kd"></a>譬如贫穷贱人假富贵名。<a id="a-Ke"></a>于意云何？<a id="a-Kf"></a>称此名不？<a id="a-Kg"></a>”</p>
  <p id="aKh">“不也，<a id="a-Ki"></a>世尊。<a id="a-Kj"></a>”</p>
  <p id="aKk">“如是，<a id="a-Kl"></a>迦葉，<a id="a-Km"></a>但名沙门、<a id="a-Kn"></a>婆罗门，<a id="a-Ko"></a>而无沙门、<a id="a-Kp"></a>婆罗门实功德行，<a id="a-Kq"></a>亦如贫人为名所坏。<a id="a-Kr"></a>譬如有人漂没大水，<a id="a-Ks"></a>渴乏而死；<a id="a-Kt"></a>如是，<a id="a-Ku"></a>迦葉，<a id="a-Kv"></a>有诸沙门多读诵经，<a id="a-Kw"></a>而不能止贪恚痴渴，<a id="a-Kx"></a>法水漂没，<a id="a-Ky"></a>烦恼渴死堕诸恶道。<a id="a-Kz"></a>譬如药师持药囊行，<a id="a-L0"></a>而自身病不能疗治；<a id="a-L1"></a>多闻之人有烦恼病亦复如是，<a id="a-L2"></a>虽有多闻，<a id="a-L3"></a>不止烦恼不能自利。<a id="a-L4"></a>譬如有人服王贵药，<a id="a-L5"></a>不能将适，<a id="a-L6"></a>为药所害；<a id="a-L7"></a>多闻之人有烦恼病亦复如是，<a id="a-L8"></a>得好法药，<a id="a-L9"></a>不能修善自害慧根。<a id="a-LA"></a>迦葉，<a id="a-LB"></a>譬如摩尼宝珠，<a id="a-LC"></a>堕不净中不可复著；<a id="a-LD"></a>如是多闻贪著利养，<a id="a-LE"></a>便不复能利益天人。<a id="a-LF"></a>譬如死人著金璎珞；<a id="a-LG"></a>多闻破戒比丘，<a id="a-LH"></a>被服法衣，<a id="a-LI"></a>受他供养亦复如是。<a id="a-LJ"></a>如长者子剪除爪甲，<a id="a-LK"></a>净自洗浴，<a id="a-LL"></a>涂赤栴檀，<a id="a-LM"></a>著新白衣，<a id="a-LN"></a>头著花鬘中外相称；<a id="a-LO"></a>如是，<a id="a-LP"></a>迦葉，<a id="a-LQ"></a>多闻持戒被服法衣，<a id="a-LR"></a>受他供养亦复如是。</p>
  <p id="aLS">“又大迦葉，<a id="a-LT"></a>四种破戒比丘似善持戒。<a id="a-LU"></a>何谓为四？<a id="a-LV"></a>有一比丘具足持戒，<a id="a-LW"></a>大小罪中心常怖畏，<a id="a-LX"></a>所闻戒法皆能履行，<a id="a-LY"></a>身业清净、<a id="a-LZ"></a>口业清净、<a id="a-La"></a>意业清净、<a id="a-Lb"></a>正命清净，<a id="a-Lc"></a>而是比丘说有我论，<a id="a-Ld"></a>是初破戒似善持戒。<a id="a-Le"></a>复次，<a id="a-Lf"></a>迦葉，<a id="a-Lg"></a>有一比丘诵持戒律，<a id="a-Lh"></a>随所说行，<a id="a-Li"></a>身见不灭，<a id="a-Lj"></a>是名第二破戒比丘似善持戒。<a id="a-Lk"></a>复次，<a id="a-Ll"></a>迦葉，<a id="a-Lm"></a>有一比丘具足持戒，<a id="a-Ln"></a>取众生相而行慈心，<a id="a-Lo"></a>闻一切法本来无生心大惊怖，<a id="a-Lp"></a>是名第三破戒比丘似善持戒。<a id="a-Lq"></a>复次，<a id="a-Lr"></a>迦葉，<a id="a-Ls"></a>有一比丘具足修行，<a id="a-Lt"></a>十二头陀见有所得，<a id="a-Lu"></a>是名第四破戒比丘似善持戒。</p>
  <p id="aLv">“复次，<a id="a-Lw"></a>迦葉，<a id="a-Lx"></a>善持戒者，<a id="a-Ly"></a>无我无我所，<a id="a-Lz"></a>无作无非作，<a id="a-M0"></a>无有所作亦无作者，<a id="a-M1"></a>无行无非行，<a id="a-M2"></a>无色无名，<a id="a-M3"></a>无相无非相，<a id="a-M4"></a>无灭无非灭，<a id="a-M5"></a>无取无舍，<a id="a-M6"></a>无可取无可弃，<a id="a-M7"></a>无众生无众生名，<a id="a-M8"></a>无心无心名，<a id="a-M9"></a>无世间无非世间，<a id="a-MA"></a>无依止无非依止，<a id="a-MB"></a>不以戒自高不下他戒，<a id="a-MC"></a>亦不忆想分别此戒，<a id="a-MD"></a>是名诸圣所持戒行，<a id="a-ME"></a>无漏不系不受三界，<a id="a-MF"></a>远离一切诸依止法。<a id="a-MG"></a>”</p>
  <p id="aMH">尔时，<a id="a-MI"></a>世尊欲明了此义，<a id="a-MJ"></a>而说偈言：</p>
  <p id="aMK">“清净持戒者，<a id="a-ML"></a>　无垢无所有，</p>
  <p id="aMM">持戒无憍慢，<a id="a-MN"></a>　亦无所依止，</p>
  <p id="aMO">持戒无愚痴，<a id="a-MP"></a>　亦无有诸缚，</p>
  <p id="aMQ">持戒无尘污，<a id="a-MR"></a>　亦无有违失，</p>
  <p id="aMS">持戒心善软，<a id="a-MT"></a>　毕竟常寂灭。</p>
  <p id="aMU">远离于一切，<a id="a-MV"></a>　忆想之分别，</p>
  <p id="aMW">解脱诸动念，<a id="a-MX"></a>　是净持佛戒。</p>
  <p id="aMY">不贪惜身命，<a id="a-MZ"></a>　不用诸有生，</p>
  <p id="aMa">修习于正行，<a id="a-Mb"></a>　安住正道中，</p>
  <p id="aMc">是名为佛法，<a id="a-Md"></a>　真实净持戒。</p>
  <p id="aMe">持戒不染世，<a id="a-Mf"></a>　亦不依世法，</p>
  <p id="aMg">逮得智慧明，<a id="a-Mh"></a>　无闇无所有，</p>
  <p id="aMi">无我无彼想，<a id="a-Mj"></a>　已知见诸相，</p>
  <p id="aMk">是名为佛法，<a id="a-Ml"></a>　真实净持戒。</p>
  <p id="aMm">无此无彼岸，<a id="a-Mn"></a>　亦无有中间，</p>
  <p id="aMo">于无此彼中，<a id="a-Mp"></a>　亦无有所著，</p>
  <p id="aMq">无缚无诸漏，<a id="a-Mr"></a>　亦无有欺诳，</p>
  <p id="aMs">是名为佛法，<a id="a-Mt"></a>　真实净持戒。</p>
  <p id="aMu">心不著名色，<a id="a-Mv"></a>　不生我我所，</p>
  <p id="aMw">是名为安住，<a id="a-Mx"></a>　真实净持戒。</p>
  <p id="aMy">虽行持诸戒，<a id="a-Mz"></a>　其心不自高，</p>
  <p id="aN0">亦不以为上，<a id="a-N1"></a>　遇戒求圣道，</p>
  <p id="aN2">是名为真实，<a id="a-N3"></a>　清净持戒相。</p>
  <p id="aN4">不以戒为最，<a id="a-N5"></a>　亦不贵三昧，</p>
  <p id="aN6">过此二事已，<a id="a-N7"></a>　修习于智慧。</p>
  <p id="aN8">空寂无所有，<a id="a-N9"></a>　诸圣贤之性，</p>
  <p id="aNA">是清净持戒，<a id="a-NB"></a>　诸佛所称赞。</p>
  <p id="aNC">心解脱身见，<a id="a-ND"></a>　除灭我我所，</p>
  <p id="aNE">信解于诸佛，<a id="a-NF"></a>　所行空寂法。</p>
  <p id="aNG">如是持圣戒，<a id="a-NH"></a>　则为无有比，</p>
  <p id="aNI">依戒得三昧，<a id="a-NJ"></a>　三昧能修慧。</p>
  <p id="aNK">依因所修慧，<a id="a-NL"></a>　逮得于净智，</p>
  <p id="aNM">已得净智者，<a id="a-NN"></a>　具足清净戒。<a id="a-NO"></a>”</p>
  <p id="aNP">说是语时，<a id="a-NQ"></a>五百比丘不受诸法，<a id="a-NR"></a>心得解脱；<a id="a-NS"></a>三万二千人远尘离垢，<a id="a-NT"></a>得法眼净。<a id="a-NU"></a>五百比丘闻是深法，<a id="a-NV"></a>心不信解，<a id="a-NW"></a>不能通达，<a id="a-NX"></a>从坐起去。</p>
  <p id="aNY">尔时，<a id="a-NZ"></a>大迦葉白佛言：<a id="a-Na"></a>“世尊，<a id="a-Nb"></a>是五百比丘皆得禅定，<a id="a-Nc"></a>不能信解入深法故，<a id="a-Nd"></a>从坐起去。<a id="a-Ne"></a>”</p>
  <p id="aNf">佛语迦葉：<a id="a-Ng"></a>“是诸比丘皆增上慢，<a id="a-Nh"></a>闻是清净无漏戒相，<a id="a-Ni"></a>不能信解，<a id="a-Nj"></a>不能通达。<a id="a-Nk"></a>佛所说偈其义甚深。<a id="a-Nl"></a>所以者何？<a id="a-Nm"></a>诸佛菩提极甚深故。<a id="a-Nn"></a>若不厚种善根，<a id="a-No"></a>恶知识所守，<a id="a-Np"></a>信解力少，<a id="a-Nq"></a>难得信受。<a id="a-Nr"></a>又大迦葉，<a id="a-Ns"></a>是五百比丘，<a id="a-Nt"></a>过去迦葉佛时，<a id="a-Nu"></a>为外道弟子，<a id="a-Nv"></a>到迦葉佛所欲求长短，<a id="a-Nw"></a>闻佛说法得少信心，<a id="a-Nx"></a>而自念言：<a id="a-Ny"></a>‘是佛希有！<a id="a-Nz"></a>快善妙语。<a id="a-O0"></a>’以是善心，<a id="a-O1"></a>命终之后生忉利天，<a id="a-O2"></a>忉利天终生阎浮提，<a id="a-O3"></a>于我法中而得出家。<a id="a-O4"></a>是诸比丘深著诸见，<a id="a-O5"></a>闻说深法不能信解随顺通达。<a id="a-O6"></a>是诸比丘虽不通达，<a id="a-O7"></a>以闻深法因缘力故，<a id="a-O8"></a>得大利益不生恶道，<a id="a-O9"></a>当于现身得入涅槃。<a id="a-OA"></a>”</p>
  <p id="aOB">尔时，<a id="a-OC"></a>佛语须菩提言：<a id="a-OD"></a>“汝往将是诸比丘来。<a id="a-OE"></a>”</p>
  <p id="aOF">须菩提言：<a id="a-OG"></a>“世尊，<a id="a-OH"></a>是人尚不能信佛语，<a id="a-OI"></a>况须菩提耶？<a id="a-OJ"></a>”</p>
  <p id="aOK">佛即化作二比丘，<a id="a-OL"></a>随五百比丘所向道中。<a id="a-OM"></a>诸比丘见已。<a id="a-ON"></a>问化比丘：<a id="a-OO"></a>“汝欲那去？<a id="a-OP"></a>”</p>
  <p id="aOQ">答言：<a id="a-OR"></a>“我等欲去独处修禅定乐。<a id="a-OS"></a>所以者何？<a id="a-OT"></a>佛所说法不能信解。<a id="a-OU"></a>”</p>
  <p id="aOV">诸比丘言：<a id="a-OW"></a>“长老，<a id="a-OX"></a>我等闻佛说法亦不信解，<a id="a-OY"></a>欲至独处修禅定行。<a id="a-OZ"></a>”</p>
  <p id="aOa">时，<a id="a-Ob"></a>化比丘语诸比丘言：<a id="a-Oc"></a>“我等当离自高逆诤心，<a id="a-Od"></a>应求信解佛所说义。<a id="a-Oe"></a>所以者何？<a id="a-Of"></a>无高无诤是沙门法。<a id="a-Og"></a>所说涅槃名为灭者，<a id="a-Oh"></a>为何所灭？<a id="a-Oi"></a>是身之中有我灭耶？<a id="a-Oj"></a>有人、<a id="a-Ok"></a>有作、<a id="a-Ol"></a>有受、<a id="a-Om"></a>有命而可灭耶？<a id="a-On"></a>”</p>
  <p id="aOo">诸比丘言：<a id="a-Op"></a>“是身之中，<a id="a-Oq"></a>无我、<a id="a-Or"></a>无人、<a id="a-Os"></a>无作、<a id="a-Ot"></a>无受、<a id="a-Ou"></a>无命而可灭者，<a id="a-Ov"></a>但以贪欲瞋痴灭故，<a id="a-Ow"></a>名为涅槃。<a id="a-Ox"></a>”</p>
  <p id="aOy">化比丘言：<a id="a-Oz"></a>“汝等贪欲瞋痴，<a id="a-P0"></a>为是定相可灭尽耶？<a id="a-P1"></a>”</p>
  <p id="aP2">诸比丘言：<a id="a-P3"></a>“贪欲瞋痴，<a id="a-P4"></a>不在于内，<a id="a-P5"></a>亦不在外，<a id="a-P6"></a>不在中间，<a id="a-P7"></a>离诸忆想是则不生。<a id="a-P8"></a>”</p>
  <p id="aP9">化比丘言：<a id="a-PA"></a>“是故汝等莫作忆想。<a id="a-PB"></a>若使汝等不起忆想分别法者，<a id="a-PC"></a>即于诸法无染无离；<a id="a-PD"></a>无染无离者，<a id="a-PE"></a>是名寂灭。<a id="a-PF"></a>所有戒品，<a id="a-PG"></a>亦不往来亦不灭尽；<a id="a-PH"></a>定品、<a id="a-PI"></a>慧品、<a id="a-PJ"></a>解脱、<a id="a-PK"></a>解脱知见品，<a id="a-PL"></a>亦不往来亦不灭尽。<a id="a-PM"></a>以是法故，<a id="a-PN"></a>说为涅槃。<a id="a-PO"></a>是法皆空远离亦不可取。<a id="a-PP"></a>汝等舍离是涅槃想，<a id="a-PQ"></a>莫随于想，<a id="a-PR"></a>莫随非想，<a id="a-PS"></a>莫以想舍想，<a id="a-PT"></a>莫以想观想；<a id="a-PU"></a>若以想舍想者，<a id="a-PV"></a>则为想所缚。<a id="a-PW"></a>汝等不应分别一切受想灭定，<a id="a-PX"></a>一切诸法无分别故。<a id="a-PY"></a>若有比丘灭诸受想得灭定者，<a id="a-PZ"></a>则为满足，<a id="a-Pa"></a>更无有上。<a id="a-Pb"></a>”</p>
  <p id="aPc">化比丘说是语时，<a id="a-Pd"></a>五百比丘不受诸法，<a id="a-Pe"></a>心得解脱，<a id="a-Pf"></a>来诣佛所，<a id="a-Pg"></a>头面礼足，<a id="a-Ph"></a>在一面立。</p>
  <p id="aPi">尔时，<a id="a-Pj"></a>须菩提问诸比丘言：<a id="a-Pk"></a>“汝等去至何所？<a id="a-Pl"></a>今何从来？<a id="a-Pm"></a>”</p>
  <p id="aPn">诸比丘言：<a id="a-Po"></a>“佛所说法，<a id="a-Pp"></a>无所从来，<a id="a-Pq"></a>去无所至。<a id="a-Pr"></a>”</p>
  <p id="aPs">又问：<a id="a-Pt"></a>“谁为汝师？<a id="a-Pu"></a>”</p>
  <p id="aPv">答言：<a id="a-Pw"></a>“我师先来不生，<a id="a-Px"></a>亦无有灭。<a id="a-Py"></a>”</p>
  <p id="aPz">又问：<a id="a-Q0"></a>“汝等从何闻法？<a id="a-Q1"></a>”</p>
  <p id="aQ2">答言：<a id="a-Q3"></a>“无有五阴、<a id="a-Q4"></a>十二入、<a id="a-Q5"></a>十八界，<a id="a-Q6"></a>从是闻法。<a id="a-Q7"></a>”</p>
  <p id="aQ8">又问：<a id="a-Q9"></a>“云何闻法？<a id="a-QA"></a>”</p>
  <p id="aQB">答言：<a id="a-QC"></a>“不为缚故，<a id="a-QD"></a>不为解脱故。<a id="a-QE"></a>”</p>
  <p id="aQF">又问：<a id="a-QG"></a>“汝等习行何法？<a id="a-QH"></a>”</p>
  <p id="aQI">答言：<a id="a-QJ"></a>“不为得故，<a id="a-QK"></a>不为断故。<a id="a-QL"></a>”</p>
  <p id="aQM">又问：<a id="a-QN"></a>“谁调伏汝？<a id="a-QO"></a>”</p>
  <p id="aQP">答言：<a id="a-QQ"></a>“身无定相，<a id="a-QR"></a>心无所行，<a id="a-QS"></a>是调伏我。<a id="a-QT"></a>”</p>
  <p id="aQU">又问：<a id="a-QV"></a>“何行心得解脱？<a id="a-QW"></a>”</p>
  <p id="aQX">答言：<a id="a-QY"></a>“不断无明，<a id="a-QZ"></a>不生明故。<a id="a-Qa"></a>”</p>
  <p id="aQb">又问：<a id="a-Qc"></a>“汝等为谁弟子？<a id="a-Qd"></a>”</p>
  <p id="aQe">答言：<a id="a-Qf"></a>“无得无知者是彼弟子。<a id="a-Qg"></a>”</p>
  <p id="aQh">又问：<a id="a-Qi"></a>“汝等已得几何当入涅槃？<a id="a-Qj"></a>”</p>
  <p id="aQk">答言：<a id="a-Ql"></a>“犹如如来所化入涅槃者，<a id="a-Qm"></a>我等当入。<a id="a-Qn"></a>”</p>
  <p id="aQo">又问：<a id="a-Qp"></a>“汝等已得己利耶？<a id="a-Qq"></a>”</p>
  <p id="aQr">答言：<a id="a-Qs"></a>“自利不可得故。<a id="a-Qt"></a>”</p>
  <p id="aQu">又问：<a id="a-Qv"></a>“汝等所作已办耶？<a id="a-Qw"></a>”</p>
  <p id="aQx">答言：<a id="a-Qy"></a>“所作不可得故。<a id="a-Qz"></a>”</p>
  <p id="aR0">又问：<a id="a-R1"></a>“汝等修梵行耶？<a id="a-R2"></a>”</p>
  <p id="aR3">答言：<a id="a-R4"></a>“于三界不行亦非不行，<a id="a-R5"></a>是我梵行。<a id="a-R6"></a>”</p>
  <p id="aR7">又问：<a id="a-R8"></a>“汝等烦恼尽耶？<a id="a-R9"></a>”</p>
  <p id="aRA">答言：<a id="a-RB"></a>“一切诸法毕竟无尽相故。<a id="a-RC"></a>”</p>
  <p id="aRD">又问：<a id="a-RE"></a>“汝等破魔耶？<a id="a-RF"></a>”</p>
  <p id="aRG">答言：<a id="a-RH"></a>“阴魔不可得故。<a id="a-RI"></a>”</p>
  <p id="aRJ">又问：<a id="a-RK"></a>“汝等奉如来耶？<a id="a-RL"></a>”</p>
  <p id="aRM">答言：<a id="a-RN"></a>“不以身心故。<a id="a-RO"></a>”</p>
  <p id="aRP">又问：<a id="a-RQ"></a>“汝等住福田耶？<a id="a-RR"></a>”</p>
  <p id="aRS">答言：<a id="a-RT"></a>“无有住故。<a id="a-RU"></a>”</p>
  <p id="aRV">又问：<a id="a-RW"></a>“汝等断于生死往来耶？<a id="a-RX"></a>”</p>
  <p id="aRY">答言：<a id="a-RZ"></a>“无常无断故。<a id="a-Ra"></a>”</p>
  <p id="aRb">又问：<a id="a-Rc"></a>“汝等随法行耶？<a id="a-Rd"></a>”</p>
  <p id="aRe">答言：<a id="a-Rf"></a>“无碍解脱故。<a id="a-Rg"></a>”</p>
  <p id="aRh">又问：<a id="a-Ri"></a>“汝等究竟当生何所？<a id="a-Rj"></a>”</p>
  <p id="aRk">答言：<a id="a-Rl"></a>“随于如来化人所至。<a id="a-Rm"></a>”</p>
  <p id="aRn">须菩提问诸比丘时，<a id="a-Ro"></a>有五百比丘不受诸法，<a id="a-Rp"></a>心得解脱；<a id="a-Rq"></a>三万二千人远尘离垢，<a id="a-Rr"></a>得法眼净。</p>
  <p id="aRs">尔时，<a id="a-Rt"></a>会中有普明菩萨白佛言：<a id="a-Ru"></a>“世尊，<a id="a-Rv"></a>菩萨欲学是宝积经者，<a id="a-Rw"></a>当云何住？<a id="a-Rx"></a>当云何学？<a id="a-Ry"></a>”</p>
  <p id="aRz">佛言：<a id="a-S0"></a>“菩萨学是经所说皆无定相，<a id="a-S1"></a>而不可取，<a id="a-S2"></a>亦不可著，<a id="a-S3"></a>随是行者有大利益。<a id="a-S4"></a>普明，<a id="a-S5"></a>譬如有人乘坏船欲渡恒河，<a id="a-S6"></a>以何精进乘此船渡？<a id="a-S7"></a>”</p>
  <p id="aS8">答言：<a id="a-S9"></a>“世尊，<a id="a-SA"></a>以大精进乃可得渡。<a id="a-SB"></a>所以者何？<a id="a-SC"></a>恐中坏故。<a id="a-SD"></a>”</p>
  <p id="aSE">佛告普明：<a id="a-SF"></a>“菩萨亦尔，<a id="a-SG"></a>欲修佛法，<a id="a-SH"></a>当勤精进倍复过是。<a id="a-SI"></a>所以者何？<a id="a-SJ"></a>是身无常、<a id="a-SK"></a>无有决定、<a id="a-SL"></a>坏败之相，<a id="a-SM"></a>不得久住，<a id="a-SN"></a>终归磨灭，<a id="a-SO"></a>未得法利恐中坏故。<a id="a-SP"></a>我在大流为度众生断于四流故，<a id="a-SQ"></a>当习法船，<a id="a-SR"></a>乘此法船往来生死，<a id="a-SS"></a>度脱众生。<a id="a-ST"></a>云何菩萨所习法船？<a id="a-SU"></a>谓平等心一切众生为船因缘；<a id="a-SV"></a>习无量福以为牢厚清净戒板；<a id="a-SW"></a>行施及果以为庄严，<a id="a-SX"></a>净心佛道为诸材木；<a id="a-SY"></a>一切福德以为具足；<a id="a-SZ"></a>坚固系缚忍辱柔软忆念为钉；<a id="a-Sa"></a>诸菩提分坚强精进，<a id="a-Sb"></a>最上妙善法林中出；<a id="a-Sc"></a>不可思议无量禅定福德业成，<a id="a-Sd"></a>善寂调心以为师匠；<a id="a-Se"></a>毕竟不坏大悲所摄，<a id="a-Sf"></a>以四摄法广度致远；<a id="a-Sg"></a>以智慧力防诸怨贼；<a id="a-Sh"></a>善方便力种种合集，<a id="a-Si"></a>四大梵行以为端严；<a id="a-Sj"></a>四正念处为金楼观；<a id="a-Sk"></a>四正勤行、<a id="a-Sl"></a>四如意足以为疾风；<a id="a-Sm"></a>五根善察离诸曲恶；<a id="a-Sn"></a>五力强浮，<a id="a-So"></a>七觉觉悟能破魔贼；<a id="a-Sp"></a>入八真正道随意到岸，<a id="a-Sq"></a>离外道济；<a id="a-Sr"></a>止为调御，<a id="a-Ss"></a>观为利益，<a id="a-St"></a>不著二边，<a id="a-Su"></a>有因缘法以为安隐；<a id="a-Sv"></a>大乘广博无尽辩才，<a id="a-Sw"></a>广布名闻能济十方一切众生，<a id="a-Sx"></a>而自唱言：<a id="a-Sy"></a>‘来上法船！<a id="a-Sz"></a>’从安隐道至于涅槃，<a id="a-T0"></a>度身见岸至佛道岸离一切见。<a id="a-T1"></a>如是，<a id="a-T2"></a>普明，<a id="a-T3"></a>菩萨摩诃萨应当修习如是法船。<a id="a-T4"></a>以是法船，<a id="a-T5"></a>无量百千万亿阿僧祇劫，<a id="a-T6"></a>在生死中度脱漂没长流众生。<a id="a-T7"></a>”</p>
  <p id="aT8">又告普明：<a id="a-T9"></a>“复有法行能令菩萨疾得成佛，<a id="a-TA"></a>谓诸所行真实不虚，<a id="a-TB"></a>厚习善法深心清净，<a id="a-TC"></a>不舍精进乐欲近明，<a id="a-TD"></a>修习一切诸善根故，<a id="a-TE"></a>常正忆念乐善法故，<a id="a-TF"></a>多闻无厌具足慧故，<a id="a-TG"></a>破坏憍慢增益智故，<a id="a-TH"></a>除灭戏论具福德故，<a id="a-TI"></a>乐住独处身心离故，<a id="a-TJ"></a>不处愦闹离恶人故，<a id="a-TK"></a>深求于法依第一义故，<a id="a-TL"></a>求于智慧通达实相故，<a id="a-TM"></a>求于真谛得不坏法故，<a id="a-TN"></a>求于空法所行正故，<a id="a-TO"></a>求于远离得寂灭故。<a id="a-TP"></a>如是，<a id="a-TQ"></a>普明，<a id="a-TR"></a>是为菩萨疾成佛道。<a id="a-TS"></a>”</p>
  <p id="aTT">说是经时，<a id="a-TU"></a>普明菩萨，<a id="a-TV"></a>大迦葉等诸天、<a id="a-TW"></a>阿修罗及世间人，<a id="a-TX"></a>皆大欢喜，<a id="a-TY"></a>顶戴奉行。</p>
 </body>
</html>