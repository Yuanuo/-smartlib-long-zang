<!doctype html>
<html id="z3IBTE6CA" data-ver="1095">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第三十</h1>
  <h2 id="a2">唐三藏法师菩提流志奉诏译</h2>
  <h2 id="a3">出现光明会第一十一之一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山，<a id="a-7"></a>与大比丘众五百人俱，<a id="a-8"></a>一切皆悉得大自在。<a id="a-9"></a>复有八十那由他菩萨摩诃萨，<a id="a-A"></a>皆是一生补处，<a id="a-B"></a>弥勒菩萨而为上首。<a id="a-C"></a>复有四十那由他诸大菩萨，<a id="a-D"></a>文殊师利法王子等而为上首。</p>
  <p id="aE">尔时，<a id="a-F"></a>会中有一童子，<a id="a-G"></a>名为月光，<a id="a-H"></a>即从座起，<a id="a-I"></a>偏袒右肩，<a id="a-J"></a>右膝著地，<a id="a-K"></a>顶礼佛足，<a id="a-L"></a>合掌恭敬而白佛言：<a id="a-M"></a>“世尊，<a id="a-N"></a>如来往昔修何等业？<a id="a-O"></a>能得如是决定光明、<a id="a-P"></a>摄取光明、<a id="a-Q"></a>发起光明、<a id="a-R"></a>显现光明、<a id="a-S"></a>种种色光明、<a id="a-T"></a>无杂色光明、<a id="a-U"></a>狭小光明、<a id="a-V"></a>广大光明、<a id="a-W"></a>清净光明、<a id="a-X"></a>遍清净光明、<a id="a-Y"></a>无垢光明、<a id="a-Z"></a>极无垢光明、<a id="a-a"></a>离垢光明、<a id="a-b"></a>渐增长光明、<a id="a-c"></a>鲜净光明、<a id="a-d"></a>极鲜净光明、<a id="a-e"></a>无边光明、<a id="a-f"></a>极无边光明、<a id="a-g"></a>无量光明、<a id="a-h"></a>极无量光明、<a id="a-i"></a>无数量光明、<a id="a-j"></a>极无数量光明、<a id="a-k"></a>速疾光明、<a id="a-l"></a>极速疾光明、<a id="a-m"></a>无住光明、<a id="a-n"></a>无处光明、<a id="a-o"></a>炽盛光明、<a id="a-p"></a>照曜光明、<a id="a-q"></a>爱乐光明、<a id="a-r"></a>到彼岸光明、<a id="a-s"></a>无能障光明、<a id="a-t"></a>不动光明、<a id="a-u"></a>正直光明、<a id="a-v"></a>住无边处光明、<a id="a-w"></a>色相光明、<a id="a-x"></a>种种色相光明、<a id="a-y"></a>无量色相光明、<a id="a-z"></a>青黄赤白色相光明、<a id="a-10"></a>红色相光明、<a id="a-11"></a>玻瓈色相光明、<a id="a-12"></a>虚空色相光明，<a id="a-13"></a>如是等种种光明，<a id="a-14"></a>一一皆与五色光明和合显现；<a id="a-15"></a>乃至青黄赤白等事，<a id="a-16"></a>一一亦与无量无边种种色光和合显现。</p>
  <p id="a17">尔时，<a id="a-18"></a>世尊即为月光而说偈言：</p>
  <p id="a19">“我以不思议，<a id="a-1A"></a>　善业因缘故，</p>
  <p id="a1B">远离诸迷惑，<a id="a-1C"></a>　成就种种光。</p>
  <p id="a1D">复以种种行，<a id="a-1E"></a>　安住于佛道，</p>
  <p id="a1F">以空无作慧，<a id="a-1G"></a>　而现和合光。</p>
  <p id="a1H">譬如外法中，<a id="a-1I"></a>　种种相差别，</p>
  <p id="a1J">于中空无我，<a id="a-1K"></a>　无作无心意。</p>
  <p id="a1L">又如内身中，<a id="a-1M"></a>　空无我无作，</p>
  <p id="a1N">于中能示现，<a id="a-1O"></a>　种种诸音声。</p>
  <p id="a1P">由如是无作，<a id="a-1Q"></a>　现无边色光，</p>
  <p id="a1R">随其所意乐，<a id="a-1S"></a>　皆令得满足。</p>
  <p id="a1T">或于一光中，<a id="a-1U"></a>　出生二种色，</p>
  <p id="a1V">各有上中下，<a id="a-1W"></a>　差别而显现。</p>
  <p id="a1X">或于一光中，<a id="a-1Y"></a>　出生三种色，</p>
  <p id="a1Z">各有上中下，<a id="a-1a"></a>　差别而显现。</p>
  <p id="a1b">或于一光中，<a id="a-1c"></a>　出生四种色，</p>
  <p id="a1d">各有上中下，<a id="a-1e"></a>　差别而显现。</p>
  <p id="a1f">或于一光中，<a id="a-1g"></a>　出生五种色，</p>
  <p id="a1h">各有上中下，<a id="a-1i"></a>　从于净业生。</p>
  <p id="a1j">或于一光中，<a id="a-1k"></a>　出生六种色，</p>
  <p id="a1l">各有上中下，<a id="a-1m"></a>　从于方便生。</p>
  <p id="a1n">或于一光中，<a id="a-1o"></a>　出生七种色，</p>
  <p id="a1p">各有上中下，<a id="a-1q"></a>　从于善业生。</p>
  <p id="a1r">或于一光中，<a id="a-1s"></a>　出生八种色，</p>
  <p id="a1t">各有上中下，<a id="a-1u"></a>　从于胜善生。</p>
  <p id="a1v">或于一光中，<a id="a-1w"></a>　出生九种色，</p>
  <p id="a1x">各有上中下，<a id="a-1y"></a>　从于资粮生。</p>
  <p id="a1z">或于一光中，<a id="a-20"></a>　出生十种色，</p>
  <p id="a21">各有上中下，<a id="a-22"></a>　从于布施生。</p>
  <p id="a23">或于一事中，<a id="a-24"></a>　出生二十色，</p>
  <p id="a25">各有上中下，<a id="a-26"></a>　从于持戒生。</p>
  <p id="a27">或于一事中，<a id="a-28"></a>　出生三十色，</p>
  <p id="a29">各有上中下，<a id="a-2A"></a>　从于忍辱生。</p>
  <p id="a2B">或于一事中，<a id="a-2C"></a>　出生四十色，</p>
  <p id="a2D">各有上中下，<a id="a-2E"></a>　从于精进生。</p>
  <p id="a2F">或于一事中，<a id="a-2G"></a>　出生五十色，</p>
  <p id="a2H">各有上中下，<a id="a-2I"></a>　从于禅定生。</p>
  <p id="a2J">或于一事中，<a id="a-2K"></a>　出生六十色，</p>
  <p id="a2L">各有上中下，<a id="a-2M"></a>　从于智慧生。</p>
  <p id="a2N">或于一事中，<a id="a-2O"></a>　出生七十色，</p>
  <p id="a2P">各有上中下，<a id="a-2Q"></a>　从于慈心生。</p>
  <p id="a2R">或于一事中，<a id="a-2S"></a>　出生八十色，</p>
  <p id="a2T">各有上中下，<a id="a-2U"></a>　从于悲心生。</p>
  <p id="a2V">或于一事中，<a id="a-2W"></a>　出生九十色，</p>
  <p id="a2X">各有上中下，<a id="a-2Y"></a>　从于喜心生。</p>
  <p id="a2Z">或于一事中，<a id="a-2a"></a>　出生百种色，</p>
  <p id="a2b">各有上中下，<a id="a-2c"></a>　从于舍心生。</p>
  <p id="a2d">或于一事中，<a id="a-2e"></a>　出生千种色，</p>
  <p id="a2f">各有上中下，<a id="a-2g"></a>　从千功德生。</p>
  <p id="a2h">或于一事中，<a id="a-2i"></a>　出生万种色，</p>
  <p id="a2j">各有上中下，<a id="a-2k"></a>　从福资粮生。</p>
  <p id="a2l">或于一事中，<a id="a-2m"></a>　现一俱胝色，</p>
  <p id="a2n">各有上中下，<a id="a-2o"></a>　从于净信生。</p>
  <p id="a2p">或于一事中，<a id="a-2q"></a>　现二俱胝色，</p>
  <p id="a2r">各有上中下，<a id="a-2s"></a>　从于随喜生。</p>
  <p id="a2t">或于一事中，<a id="a-2u"></a>　现三俱胝色，</p>
  <p id="a2v">各有上中下，<a id="a-2w"></a>　从于轻安生。</p>
  <p id="a2x">或于一事中，<a id="a-2y"></a>　现四俱胝色，</p>
  <p id="a2z">各有上中下，<a id="a-30"></a>　从尊重佛生。</p>
  <p id="a31">或于一事中，<a id="a-32"></a>　现五俱胝色，</p>
  <p id="a33">各有上中下，<a id="a-34"></a>　从尊重法生。</p>
  <p id="a35">或于一事中，<a id="a-36"></a>　现六俱胝色，</p>
  <p id="a37">各有上中下，<a id="a-38"></a>　从尊重僧生。</p>
  <p id="a39">或于一事中，<a id="a-3A"></a>　现七俱胝色，</p>
  <p id="a3B">各有上中下，<a id="a-3C"></a>　从尊重戒生。</p>
  <p id="a3D">或于一事中，<a id="a-3E"></a>　现八俱胝色，</p>
  <p id="a3F">各有上中下，<a id="a-3G"></a>　从尊重定生。</p>
  <p id="a3H">或于一事中，<a id="a-3I"></a>　现九俱胝色，</p>
  <p id="a3J">各有上中下，<a id="a-3K"></a>　从普怜愍生。</p>
  <p id="a3L">或于一事中，<a id="a-3M"></a>　现十俱胝色，</p>
  <p id="a3N">各有上中下，<a id="a-3O"></a>　从无放逸生。</p>
  <p id="a3P">又从一毛孔，<a id="a-3Q"></a>　所现诸光明，</p>
  <p id="a3R">彼光种种名，<a id="a-3S"></a>　今当为汝说。</p>
  <p id="a3T">我有一光明，<a id="a-3U"></a>　名为云净照，</p>
  <p id="a3V">其光由积集，<a id="a-3W"></a>　无量善根生；</p>
  <p id="a3X">以于往昔时，<a id="a-3Y"></a>　见有众生类，</p>
  <p id="a3Z">种种多病恼，<a id="a-3a"></a>　皆生怜愍心，</p>
  <p id="a3b">给施诸医药，<a id="a-3c"></a>　令彼悉除愈，</p>
  <p id="a3d">以此因缘故，<a id="a-3e"></a>　得如是光明。</p>
  <p id="a3f">我复有光明，<a id="a-3g"></a>　名为眼清净，</p>
  <p id="a3h">以灯明施佛，<a id="a-3i"></a>　由是故得生。</p>
  <p id="a3j">我复有光明，<a id="a-3k"></a>　名为耳清净，</p>
  <p id="a3l">以音声供养，<a id="a-3m"></a>　由是故得生。</p>
  <p id="a3n">我复有光明，<a id="a-3o"></a>　名为鼻清净，</p>
  <p id="a3p">以香水供养，<a id="a-3q"></a>　由是故得生。</p>
  <p id="a3r">我复有光明，<a id="a-3s"></a>　名为舌清净，</p>
  <p id="a3t">以上味供养，<a id="a-3u"></a>　由是故得生。</p>
  <p id="a3v">我复有光明，<a id="a-3w"></a>　名为身清净，</p>
  <p id="a3x">以衣服供养，<a id="a-3y"></a>　由是故得生。</p>
  <p id="a3z">我复有光明，<a id="a-40"></a>　名为心清净，</p>
  <p id="a41">于佛常信乐，<a id="a-42"></a>　由是故得生。</p>
  <p id="a43">我复有光明，<a id="a-44"></a>　名为色清净，</p>
  <p id="a45">彩画于佛像，<a id="a-46"></a>　由是故得生。</p>
  <p id="a47">我复有光明，<a id="a-48"></a>　名为声清净，</p>
  <p id="a49">于法常称赞，<a id="a-4A"></a>　由是故得生。</p>
  <p id="a4B">我复有光明，<a id="a-4C"></a>　名为香清净，</p>
  <p id="a4D">于僧常恭敬，<a id="a-4E"></a>　由是故得生。</p>
  <p id="a4F">我复有光明，<a id="a-4G"></a>　名为味清净，</p>
  <p id="a4H">随意皆施与，<a id="a-4I"></a>　由是故得生。</p>
  <p id="a4J">我复有光明，<a id="a-4K"></a>　名为触清净，</p>
  <p id="a4L">以涂香供养，<a id="a-4M"></a>　由是故得生。</p>
  <p id="a4N">我复有光明，<a id="a-4O"></a>　名为法清净，</p>
  <p id="a4P">以摄受诸法，<a id="a-4Q"></a>　由是故得生。</p>
  <p id="a4R">我复有光明，<a id="a-4S"></a>　名为地清净，</p>
  <p id="a4T">涂扫佛僧地，<a id="a-4U"></a>　由是故得生。</p>
  <p id="a4V">我复有光明，<a id="a-4W"></a>　名为水清净，</p>
  <p id="a4X">以井泉供养，<a id="a-4Y"></a>　由是故得生。</p>
  <p id="a4Z">我复有光明，<a id="a-4a"></a>　名为火清净，</p>
  <p id="a4b">持火而奉施，<a id="a-4c"></a>　由是故得生。</p>
  <p id="a4d">我复有光明，<a id="a-4e"></a>　名为风清净，</p>
  <p id="a4f">持扇而奉施，<a id="a-4g"></a>　由是故得生。</p>
  <p id="a4h">我复有光明，<a id="a-4i"></a>　名为蕴清净，</p>
  <p id="a4j">以身供养佛，<a id="a-4k"></a>　由是故得生。</p>
  <p id="a4l">我复有光明，<a id="a-4m"></a>　名为界清净，</p>
  <p id="a4n">常修于慈心，<a id="a-4o"></a>　由是故得生。</p>
  <p id="a4p">我复有光明，<a id="a-4q"></a>　名为谛清净，</p>
  <p id="a4r">常离于妄语，<a id="a-4s"></a>　由是故得生。</p>
  <p id="a4t">我复有光明，<a id="a-4u"></a>　名为刹清净，</p>
  <p id="a4v">常行于布施，<a id="a-4w"></a>　由是故得生。</p>
  <p id="a4x">我复有光明，<a id="a-4y"></a>　名为声清净，</p>
  <p id="a4z">以称叹诸佛，<a id="a-50"></a>　由是故得生。</p>
  <p id="a51">我复有光明，<a id="a-52"></a>　名为念清净，</p>
  <p id="a53">以称叹三昧，<a id="a-54"></a>　由是故得生。</p>
  <p id="a55">我复有光明，<a id="a-56"></a>　名为辩清净，</p>
  <p id="a57">以称叹总持，<a id="a-58"></a>　由是故得生。</p>
  <p id="a59">我复有光明，<a id="a-5A"></a>　名为日和合，</p>
  <p id="a5B">以和合乖诤，<a id="a-5C"></a>　由是故得生。</p>
  <p id="a5D">我复有光明，<a id="a-5E"></a>　名为显现义，</p>
  <p id="a5F">以通达空性，<a id="a-5G"></a>　由是故得生。</p>
  <p id="a5H">我复有光明，<a id="a-5I"></a>　名为青色相，</p>
  <p id="a5J">以青莲供养，<a id="a-5K"></a>　由是故得生。</p>
  <p id="a5L">我复有光明，<a id="a-5M"></a>　名为黄色相，</p>
  <p id="a5N">以薝葡供养，<a id="a-5O"></a>　由是故得生。</p>
  <p id="a5P">我复有光明，<a id="a-5Q"></a>　名为赤色相，</p>
  <p id="a5R">以真珠供养，<a id="a-5S"></a>　由是故得生。</p>
  <p id="a5T">我复有光明，<a id="a-5U"></a>　名为白色相，</p>
  <p id="a5V">以金华供养，<a id="a-5W"></a>　由是故得生。</p>
  <p id="a5X">我复有光明，<a id="a-5Y"></a>　名为胜功德，</p>
  <p id="a5Z">以众彩严饰，<a id="a-5a"></a>　由是故得生。</p>
  <p id="a5b">我复有光明，<a id="a-5c"></a>　名为龙威力，</p>
  <p id="a5d">以龙幡供养，<a id="a-5e"></a>　由是故得生。</p>
  <p id="a5f">我复有光明，<a id="a-5g"></a>　名为象威力，</p>
  <p id="a5h">以象幡供养，<a id="a-5i"></a>　由是故得生。</p>
  <p id="a5j">我复有光明，<a id="a-5k"></a>　名为师子王，</p>
  <p id="a5l">师子幡供养，<a id="a-5m"></a>　由是故得生。</p>
  <p id="a5n">我复有光明，<a id="a-5o"></a>　名之为牛王，</p>
  <p id="a5p">牛王幡供养，<a id="a-5q"></a>　由是故得生。</p>
  <p id="a5r">我复有光明，<a id="a-5s"></a>　名为月清净，</p>
  <p id="a5t">洒扫于佛塔，<a id="a-5u"></a>　由是故得生。</p>
  <p id="a5v">我复有光明，<a id="a-5w"></a>　名为龙调伏，</p>
  <p id="a5x">以缯带奉施，<a id="a-5y"></a>　由是故得生。</p>
  <p id="a5z">我复有光明，<a id="a-60"></a>　名夜叉调伏，</p>
  <p id="a61">以能谛观察，<a id="a-62"></a>　由是故得生。</p>
  <p id="a63">我复有光明，<a id="a-64"></a>　名为觉悟女，</p>
  <p id="a65">以离于女相，<a id="a-66"></a>　由是故得生。</p>
  <p id="a67">我复有光明，<a id="a-68"></a>　名为觉悟男，</p>
  <p id="a69">以离于男相，<a id="a-6A"></a>　由是故得生。</p>
  <p id="a6B">我复有光明，<a id="a-6C"></a>　名金刚威力，</p>
  <p id="a6D">以业智清净，<a id="a-6E"></a>　由是故得生。</p>
  <p id="a6F">我复有光明，<a id="a-6G"></a>　名为显现空，</p>
  <p id="a6H">以开示世报，<a id="a-6I"></a>　由是故得生。</p>
  <p id="a6J">我复有光明，<a id="a-6K"></a>　名觉悟真实，</p>
  <p id="a6L">以离于颠倒，<a id="a-6M"></a>　由是故得生。</p>
  <p id="a6N">我复有光明，<a id="a-6O"></a>　名显示佛语，</p>
  <p id="a6P">以赞于法界，<a id="a-6Q"></a>　由是故得生。</p>
  <p id="a6R">我复有光明，<a id="a-6S"></a>　名为离诸过，</p>
  <p id="a6T">以赞于胜解，<a id="a-6U"></a>　由是故得生。</p>
  <p id="a6V">我复有光明，<a id="a-6W"></a>　名庄严普照，</p>
  <p id="a6X">以赞施灯燎，<a id="a-6Y"></a>　由是故得生。</p>
  <p id="a6Z">我复有光明，<a id="a-6a"></a>　名为离恩爱，</p>
  <p id="a6b">以赞于定慧，<a id="a-6c"></a>　由是故得生。</p>
  <p id="a6d">我复有光明，<a id="a-6e"></a>　名为离诸习，</p>
  <p id="a6f">以赞前际智，<a id="a-6g"></a>　由是故得生。</p>
  <p id="a6h">我复有光明，<a id="a-6i"></a>　名为离诸著，</p>
  <p id="a6j">以赞无生智，<a id="a-6k"></a>　由是故得生。</p>
  <p id="a6l">我复有光明，<a id="a-6m"></a>　名为离诸趣，</p>
  <p id="a6n">以赞漏尽智，<a id="a-6o"></a>　由是故得生。</p>
  <p id="a6p">我复有光明，<a id="a-6q"></a>　名为舍离处，</p>
  <p id="a6r">以赞于苦智，<a id="a-6s"></a>　由是故得生。</p>
  <p id="a6t">我复有光明，<a id="a-6u"></a>　名为佛神变，</p>
  <p id="a6v">以赞神通力，<a id="a-6w"></a>　由是故得生。</p>
  <p id="a6x">我复有光明，<a id="a-6y"></a>　名为超戏论，</p>
  <p id="a6z">以赞一切智，<a id="a-70"></a>　由是故得生。</p>
  <p id="a71">我复有光明，<a id="a-72"></a>　名为现众色，</p>
  <p id="a73">以赞于神足，<a id="a-74"></a>　由是故得生。</p>
  <p id="a75">我复有光明，<a id="a-76"></a>　名为乐善友，</p>
  <p id="a77">以赞于觉性，<a id="a-78"></a>　由是故得生。</p>
  <p id="a79">我复有光明，<a id="a-7A"></a>　名为眼前际，</p>
  <p id="a7B">以赞眼前际，<a id="a-7C"></a>　由是故得生。</p>
  <p id="a7D">我复有光明，<a id="a-7E"></a>　名为眼尽际，</p>
  <p id="a7F">以赞于无尽，<a id="a-7G"></a>　由是故得生。</p>
  <p id="a7H">我复有光明，<a id="a-7I"></a>　名之为有际，</p>
  <p id="a7J">以赞于无有，<a id="a-7K"></a>　由是故得生。</p>
  <p id="a7L">我复有光明，<a id="a-7M"></a>　名为不可坏，</p>
  <p id="a7N">以赞于灭性，<a id="a-7O"></a>　由是故得生。</p>
  <p id="a7P">我复有光明，<a id="a-7Q"></a>　名为无边际，</p>
  <p id="a7R">以赞于无际，<a id="a-7S"></a>　由是故得生。</p>
  <p id="a7T">我复有光明，<a id="a-7U"></a>　名之为有相，</p>
  <p id="a7V">以赞于无为，<a id="a-7W"></a>　由是故得生。</p>
  <p id="a7X">我复有光明，<a id="a-7Y"></a>　名为无变异，</p>
  <p id="a7Z">以赞无差别，<a id="a-7a"></a>　由是故得生。</p>
  <p id="a7b">我复有光明，<a id="a-7c"></a>　名之为不入，</p>
  <p id="a7d">以赞于无著，<a id="a-7e"></a>　由是故得生。</p>
  <p id="a7f">我复有光明，<a id="a-7g"></a>　名之为不出，</p>
  <p id="a7h">以赞于无起，<a id="a-7i"></a>　由是故得生。</p>
  <p id="a7j">我复有光明，<a id="a-7k"></a>　名之为无起，</p>
  <p id="a7l">以赞不出现，<a id="a-7m"></a>　由是故得生。</p>
  <p id="a7n">“我有光名无表示，<a id="a-7o"></a>　而能成熟诸群生。</p>
  <p id="a7p">我有光名法本性，<a id="a-7q"></a>　其光能动俱胝刹。</p>
  <p id="a7r">我有光名调伏魔，<a id="a-7s"></a>　其光威德令魔怖。</p>
  <p id="a7t">我有光名福德幢，<a id="a-7u"></a>　持其名者离危厄。</p>
  <p id="a7v">我有光名有力幢，<a id="a-7w"></a>　持其名者离怨对。</p>
  <p id="a7x">我有光名寂静幢，<a id="a-7y"></a>　持其名者离贪欲。</p>
  <p id="a7z">我有光名禅定幢，<a id="a-80"></a>　持其名者离邪行。</p>
  <p id="a81">我有光名名闻幢，<a id="a-82"></a>　持其名者得称赞。</p>
  <p id="a83">我有光名悦意幢，<a id="a-84"></a>　持其名者无忧恼。</p>
  <p id="a85">我有光名净戒幢，<a id="a-86"></a>　持其名者离毁禁。</p>
  <p id="a87">我有光名妙香幢，<a id="a-88"></a>　持其名者无臭秽。</p>
  <p id="a89">我有光名法甚深，<a id="a-8A"></a>　持其名者无疑惑。</p>
  <p id="a8B">我有光名无所住，<a id="a-8C"></a>　持其名者离诸有。</p>
  <p id="a8D">我有光名离分别，<a id="a-8E"></a>　持其名者无执取。</p>
  <p id="a8F">我有光名妙高山，<a id="a-8G"></a>　持其名者无能动。</p>
  <p id="a8H">我有光名秘密行，<a id="a-8I"></a>　持其名者无所著。</p>
  <p id="a8J">我有光名解脱行，<a id="a-8K"></a>　持其名者无系缚。</p>
  <p id="a8L">我有光名善调伏，<a id="a-8M"></a>　持其名者得柔软。</p>
  <p id="a8N">我有光名无动摇，<a id="a-8O"></a>　持其名者离贪染。</p>
  <p id="a8P">我有光名善调顺，<a id="a-8Q"></a>　持其名者戒圆满。</p>
  <p id="a8R">我有光名众善行，<a id="a-8S"></a>　持其名者无所染。</p>
  <p id="a8T">我有光名多利益，<a id="a-8U"></a>　闻其名者离诸过。</p>
  <p id="a8V">我有光名胜知见，<a id="a-8W"></a>　闻其名者无迷惑。</p>
  <p id="a8X">我有光名求利益，<a id="a-8Y"></a>　闻其名者无瞋恚。</p>
  <p id="a8Z">我有光名心适悦，<a id="a-8a"></a>　闻其名者得安乐。</p>
  <p id="a8b">我有光名无热恼，<a id="a-8c"></a>　持其名者了空性。</p>
  <p id="a8d">我有光名空无性，<a id="a-8e"></a>　持其名者超戏论。</p>
  <p id="a8f">我有光名无依止，<a id="a-8g"></a>　持其名者不动摇。</p>
  <p id="a8h">我有光名离迷惑，<a id="a-8i"></a>　持其名者不犹豫。</p>
  <p id="a8j">我有光名无住处，<a id="a-8k"></a>　持其名者离愚闇。</p>
  <p id="a8l">我有光名厌肉身，<a id="a-8m"></a>　持其名者当不受。</p>
  <p id="a8n">我有光名无所取，<a id="a-8o"></a>　持其名者离文字。</p>
  <p id="a8p">我有光名无有痴，<a id="a-8q"></a>　持其名者离言说。</p>
  <p id="a8r">我有光名无去处，<a id="a-8s"></a>　持其名者知未来。</p>
  <p id="a8t">我有光名普边际，<a id="a-8u"></a>　持其名者知过去。</p>
  <p id="a8v">我有光名无与等，<a id="a-8w"></a>　持其名者了无漏。</p>
  <p id="a8x">我有光名证圣者，<a id="a-8y"></a>　持其名者知最上。</p>
  <p id="a8z">我有光名无垢染，<a id="a-90"></a>　持其名者离诸著。</p>
  <p id="a91">我有光名离尘坌，<a id="a-92"></a>　持其名者无闇蔽。</p>
  <p id="a93">我有光名无爱恋，<a id="a-94"></a>　持其名者离所依。</p>
  <p id="a95">我有光名最胜上，<a id="a-96"></a>　持其名者摧他论。</p>
  <p id="a97">我有光名少壮年，<a id="a-98"></a>　持其名者成六行。</p>
  <p id="a99">我有光名最胜尊，<a id="a-9A"></a>　持其名者智无碍。</p>
  <p id="a9B">我有光明名速疾，<a id="a-9C"></a>　持其名者成胜僧。</p>
  <p id="a9D">我有光明名有相，<a id="a-9E"></a>　持其名者了深法。</p>
  <p id="a9F">我有光明名无相，<a id="a-9G"></a>　持其名者离于慢。</p>
  <p id="a9H">我有光明名无生，<a id="a-9I"></a>　持其名者获无得。</p>
  <p id="a9J">我有光明名念佛，<a id="a-9K"></a>　为诸如来之所赞，</p>
  <p id="a9L">于多佛所修诸行，<a id="a-9M"></a>　尔乃得成如是光。</p>
  <p id="a9N">佛身所现诸光明，<a id="a-9O"></a>　千俱胝刹微尘数，</p>
  <p id="a9P">如是无量俱胝刹，<a id="a-9Q"></a>　其数又如大海沙，</p>
  <p id="a9R">一一微尘诸光明，<a id="a-9S"></a>　各有若干多眷属。</p>
  <p id="a9T">其光遍往无佛刹，<a id="a-9U"></a>　化作如来清净身，</p>
  <p id="a9V">演说甚深微妙法，<a id="a-9W"></a>　安住众生忍辱中。</p>
  <p id="a9X">我有光明名为佛，<a id="a-9Y"></a>　令诸众生住佛道。</p>
  <p id="a9Z">我有光明名为法，<a id="a-9a"></a>　清净照曜无瑕垢。</p>
  <p id="a9b">我有光明名为僧，<a id="a-9c"></a>　诸佛如来所称叹。</p>
  <p id="a9d">我有光明名清净，<a id="a-9e"></a>　其光殊胜甚难得。</p>
  <p id="a9f">我有光明名为华，<a id="a-9g"></a>　利益众生得成熟。</p>
  <p id="a9h">我有光明名为梵，<a id="a-9i"></a>　或名帝释或名天，</p>
  <p id="a9j">名月名龙名夜叉，<a id="a-9k"></a>　名阿修罗迦楼罗，</p>
  <p id="a9l">或有名王名妇女，<a id="a-9m"></a>　或名童女或童男。</p>
  <p id="a9n">如是种种诸光明，<a id="a-9o"></a>　各以善法化同类，</p>
  <p id="a9p">能令无量俱胝众，<a id="a-9q"></a>　皆得成就于菩提。</p>
  <p id="a9r">我有光明名智慧，<a id="a-9s"></a>　或有名戒或名慈，</p>
  <p id="a9t">或名悲喜或名灯，<a id="a-9u"></a>　或号涂香或音乐，</p>
  <p id="a9v">如是等类诸光明，<a id="a-9w"></a>　各随本行为其称，</p>
  <p id="a9x">皆摄无量群生类，<a id="a-9y"></a>　由是成就此光明。</p>
  <p id="a9z">我有光明名尊重，<a id="a-A0"></a>　诸佛如来之所赞，</p>
  <p id="aA1">于佛教法常恭敬，<a id="a-A2"></a>　由是成就此光明。</p>
  <p id="aA3">佛眼所见众生数，<a id="a-A4"></a>　一毛孔现若干光，</p>
  <p id="aA5">而彼一一诸光明，<a id="a-A6"></a>　各有眷属共围绕，</p>
  <p id="aA7">随诸众生心所念，<a id="a-A8"></a>　蒙佛光明皆成熟。</p>
  <p id="aA9">若有闻说此光明，<a id="a-AA"></a>　能生欢喜深爱乐，</p>
  <p id="aAB">是人往昔诸佛所，<a id="a-AC"></a>　已曾得闻如是经。</p>
  <p id="aAD">我有光明名最胜，<a id="a-AE"></a>　眷属八十俱胝数，</p>
  <p id="aAF">昔曾一偈赞于佛，<a id="a-AG"></a>　是故成就此光明。</p>
  <p id="aAH">我有光明名无忧，<a id="a-AI"></a>　眷属八十那由众，</p>
  <p id="aAJ">持一如来所说法，<a id="a-AK"></a>　是故成就此光明。</p>
  <p id="aAL">我有光明名胜净，<a id="a-AM"></a>　眷属八十俱胝数，</p>
  <p id="aAN">若能受持一三昧，<a id="a-AO"></a>　是故成就此光明。</p>
  <p id="aAP">“过去有佛，<a id="a-AQ"></a>　名为最胜。<a id="a-AR"></a> 彼佛住世，<a id="a-AS"></a>　寿命无量。</p>
  <p id="aAT">最初成道，<a id="a-AU"></a>　法会之中，<a id="a-AV"></a>　时有八十，<a id="a-AW"></a>　那由他众。</p>
  <p id="aAX">尔时于此，<a id="a-AY"></a>　阎浮提中，<a id="a-AZ"></a>　有一国王，<a id="a-Aa"></a>　名为乐声。</p>
  <p id="aAb">其王复有，<a id="a-Ac"></a>　五百王子，<a id="a-Ad"></a>　颜貌端正，<a id="a-Ae"></a>　见者欢喜。</p>
  <p id="aAf">是时父王，<a id="a-Ag"></a>　威德自在，<a id="a-Ah"></a>　于三宝所，<a id="a-Ai"></a>　深生信乐。</p>
  <p id="aAj">其王所有，<a id="a-Ak"></a>　胜妙园苑，<a id="a-Al"></a>　悉皆奉施，<a id="a-Am"></a>　彼佛世尊。</p>
  <p id="aAn">是园苑中，<a id="a-Ao"></a>　经行之处，<a id="a-Ap"></a>　复有无量，<a id="a-Aq"></a>　薝葡迦树，</p>
  <p id="aAr">拘律陀树，<a id="a-As"></a>　甄叔迦树，<a id="a-At"></a>　优昙钵罗，<a id="a-Au"></a>　波罗波吒，</p>
  <p id="aAv">及尸利沙，<a id="a-Aw"></a>　无忧树等，<a id="a-Ax"></a>　其数各有，<a id="a-Ay"></a>　八十俱胝。</p>
  <p id="aAz">如是诸树，<a id="a-B0"></a>　冬夏敷荣，<a id="a-B1"></a>　华果枝叶，<a id="a-B2"></a>　光色鲜茂，</p>
  <p id="aB3">出微妙香，<a id="a-B4"></a>　薰如来身。<a id="a-B5"></a> 有诸比丘，<a id="a-B6"></a>　身真金色，</p>
  <p id="aB7">各各皆坐，<a id="a-B8"></a>　是林树下，<a id="a-B9"></a>　勇猛精进，<a id="a-BA"></a>　得陀罗尼。</p>
  <p id="aBB">尔时彼佛，<a id="a-BC"></a>　愍其父王，<a id="a-BD"></a>　及诸王子，<a id="a-BE"></a>　并余大众，</p>
  <p id="aBF">演说如是，<a id="a-BG"></a>　决定光经。</p>
  <p id="aBH">其王闻已，<a id="a-BI"></a>　心生欢喜，<a id="a-BJ"></a>　以无量偈，<a id="a-BK"></a>　称赞如来。</p>
  <p id="aBL">其王复以，<a id="a-BM"></a>　八十俱胝，<a id="a-BN"></a>　微妙宝盖，<a id="a-BO"></a>　奉献于佛。</p>
  <p id="aBP">一一宝盖，<a id="a-BQ"></a>　以摩尼珠，<a id="a-BR"></a>　于其网间，<a id="a-BS"></a>　周匝严饰。</p>
  <p id="aBT">是摩尼宝，<a id="a-BU"></a>　一一价值，<a id="a-BV"></a>　八十俱胝，<a id="a-BW"></a>　阎浮檀金。</p>
  <p id="aBX">是一一盖，<a id="a-BY"></a>　八十俱胝，<a id="a-BZ"></a>　摩尼宝珠，<a id="a-Ba"></a>　以为璎珞。</p>
  <p id="aBb">是摩尼宝，<a id="a-Bc"></a>　色泽鲜净，<a id="a-Bd"></a>　无有昼夜，<a id="a-Be"></a>　常放光明。</p>
  <p id="aBf">一一光明，<a id="a-Bg"></a>　照百由旬，<a id="a-Bh"></a>　其光显曜，<a id="a-Bi"></a>　蔽于日月。</p>
  <p id="aBj">其盖复以，<a id="a-Bk"></a>　八十俱胝，<a id="a-Bl"></a>　师子宝带，<a id="a-Bm"></a>　八十俱胝，</p>
  <p id="aBn">金缕宝鬘，<a id="a-Bo"></a>　四面严饰。<a id="a-Bp"></a> 复以种种，<a id="a-Bq"></a>　妙色珍奇，</p>
  <p id="aBr">间错庄严，<a id="a-Bs"></a>　真珠宝网。<a id="a-Bt"></a> 以如是盖，<a id="a-Bu"></a>　周覆园苑。</p>
  <p id="aBv">其上复有，<a id="a-Bw"></a>　苏摩那华，<a id="a-Bx"></a>　阿提目多，<a id="a-By"></a>　目真邻陀，</p>
  <p id="aBz">优昙钵罗，<a id="a-C0"></a>　青莲华等；<a id="a-C1"></a> 如是种种，<a id="a-C2"></a>　无量华盖，</p>
  <p id="aC3">一一皆悉，<a id="a-C4"></a>　称其宝网。<a id="a-C5"></a> 复以金缕，<a id="a-C6"></a>　俱吒摩衣，</p>
  <p id="aC7">以为缯盖，<a id="a-C8"></a>　而覆其上。<a id="a-C9"></a> 复有金足，<a id="a-CA"></a>　栴檀宝床，</p>
  <p id="aCB">其数亦有，<a id="a-CC"></a>　八十俱胝。<a id="a-CD"></a> 其床复以，<a id="a-CE"></a>　八十俱胝，</p>
  <p id="aCF">缯彩茵褥，<a id="a-CG"></a>　而严饰之。</p>
  <p id="aCH">是时一切，<a id="a-CI"></a>　诸众生类，<a id="a-CJ"></a>　乃至有顶，<a id="a-CK"></a>　皆来集会，</p>
  <p id="aCL">于如来所，<a id="a-CM"></a>　听是经典。</p>
  <p id="aCN">天龙夜叉，<a id="a-CO"></a>　乾闼婆王，<a id="a-CP"></a>　摩睺罗伽，<a id="a-CQ"></a>　阿修罗等，</p>
  <p id="aCR">闻是经已，<a id="a-CS"></a>　生欢喜心，<a id="a-CT"></a>　以百千偈，<a id="a-CU"></a>　称赞如来。</p>
  <p id="aCV">一切皆发，<a id="a-CW"></a>　大菩提愿。</p>
  <p id="aCX">诸天龙神，<a id="a-CY"></a>　及阿修罗，<a id="a-CZ"></a>　以殷净心，<a id="a-Ca"></a>　雨曼陀华，</p>
  <p id="aCb">真珠等宝，<a id="a-Cc"></a>　而为供养。</p>
  <p id="aCd">尔时复有，<a id="a-Ce"></a>　八十俱胝，<a id="a-Cf"></a>　大威力天，<a id="a-Cg"></a>　闻是经已，</p>
  <p id="aCh">心生欢喜，<a id="a-Ci"></a>　发菩提愿，<a id="a-Cj"></a>　于未来世，<a id="a-Ck"></a>　得斯光明。</p>
  <p id="aCl">是时如来，<a id="a-Cm"></a>　知彼意乐，<a id="a-Cn"></a>　即授其记，<a id="a-Co"></a>　当得作佛。</p>
  <p id="aCp">尔时复有，<a id="a-Cq"></a>　八十俱胝，<a id="a-Cr"></a>　释提桓因，<a id="a-Cs"></a>　并诸梵众，</p>
  <p id="aCt">闻说如是，<a id="a-Cu"></a>　现光经典，<a id="a-Cv"></a>　亦生欢喜，<a id="a-Cw"></a>　发菩提心。</p>
  <p id="aCx">皆得受记，<a id="a-Cy"></a>　当来作佛。</p>
  <p id="aCz">尔时复有，<a id="a-D0"></a>　八十俱胝，<a id="a-D1"></a>　那由他龙，<a id="a-D2"></a>　闻是经已，</p>
  <p id="aD3">发菩提心，<a id="a-D4"></a>　皆蒙受记。</p>
  <p id="aD5">尔时复有，<a id="a-D6"></a>　八十俱胝，<a id="a-D7"></a>　金翅鸟王，<a id="a-D8"></a>　闻是经已，</p>
  <p id="aD9">坚持五戒，<a id="a-DA"></a>　亦受其记。</p>
  <p id="aDB">尔时复有，<a id="a-DC"></a>　八十俱胝，<a id="a-DD"></a>　乾闼婆王，<a id="a-DE"></a>　闻是经已，</p>
  <p id="aDF">奏千种乐，<a id="a-DG"></a>　出微妙声，<a id="a-DH"></a>　供养于佛，<a id="a-DI"></a>　而得受记。</p>
  <p id="aDJ">复有八十，<a id="a-DK"></a>　那由他数，<a id="a-DL"></a>　夜叉鬼王，<a id="a-DM"></a>　闻是经已，</p>
  <p id="aDN">于佛智慧，<a id="a-DO"></a>　深生净信，<a id="a-DP"></a>　一切皆得，<a id="a-DQ"></a>　受菩提记。</p>
  <p id="aDR">月光当知，<a id="a-DS"></a>　时乐声王，<a id="a-DT"></a>　种种供养，<a id="a-DU"></a>　彼如来者，</p>
  <p id="aDV">岂异人乎？<a id="a-DW"></a> 即汝身是！</p>
  <p id="aDX">汝因往昔，<a id="a-DY"></a>　闻是经典，<a id="a-DZ"></a>　是故今者，<a id="a-Da"></a>　还复咨问。</p>
  <p id="aDb">若人于我，<a id="a-Dc"></a>　般涅槃后，<a id="a-Dd"></a>　法轮将欲，<a id="a-De"></a>　灭坏之时，</p>
  <p id="aDf">于是教中，<a id="a-Dg"></a>　生净信者，<a id="a-Dh"></a>　则能广说，<a id="a-Di"></a>　如是经典。</p>
  <p id="aDj">“若于未来说是经，<a id="a-Dk"></a>　则为护持于我法，</p>
  <p id="aDl">犹如众商善导师，<a id="a-Dm"></a>　亦名护持于宝藏。</p>
  <p id="aDn">若于末世闻此经，<a id="a-Do"></a>　如弹指顷生欣乐，</p>
  <p id="aDp">当知皆是佛威神，<a id="a-Dq"></a>　亦由文殊所加护，</p>
  <p id="aDr">是人则为见诸佛，<a id="a-Ds"></a>　授其秘法令聪慧。</p>
  <p id="aDt">若人质直心柔软，<a id="a-Du"></a>　常勤供养于诸佛，</p>
  <p id="aDv">修行无我生慈忍，<a id="a-Dw"></a>　是人爱乐于此经。</p>
  <p id="aDx">若人常怀不善心，<a id="a-Dy"></a>　贪求利养无厌足，</p>
  <p id="aDz">于诸寂静无欣慕，<a id="a-E0"></a>　是人不乐于此经。</p>
  <p id="aE1">若人供养诸如来，<a id="a-E2"></a>　善能了知深妙法，</p>
  <p id="aE3">于佛正智生净信，<a id="a-E4"></a>　是人爱乐于此经。</p>
  <p id="aE5">若人散乱无净心，<a id="a-E6"></a>　常行魁脍难调伏，</p>
  <p id="aE7">于诸欲境为僮仆，<a id="a-E8"></a>　是人不乐于此经。</p>
  <p id="aE9">若人常乐阿兰若，<a id="a-EA"></a>　独处空闲心寂静，</p>
  <p id="aEB">不著利养及亲属，<a id="a-EC"></a>　是人爱乐于此经。</p>
  <p id="aED">若人随顺恶知友，<a id="a-EE"></a>　损坏自他诸善法，</p>
  <p id="aEF">彼于戒定多退失，<a id="a-EG"></a>　是人不乐于此经。</p>
  <p id="aEH">若人意乐极清净，<a id="a-EI"></a>　常以智慧观诸法，</p>
  <p id="aEJ">为善知识之所护，<a id="a-EK"></a>　是人爱乐于此经。</p>
  <p id="aEL">若人系著亲友家，<a id="a-EM"></a>　与之花果令欢喜，</p>
  <p id="aEN">心无正直怀谄曲，<a id="a-EO"></a>　是人不乐于此经。</p>
  <p id="aEP">若人常念诸佛恩，<a id="a-EQ"></a>　于胜善根生爱乐，</p>
  <p id="aER">回向菩提无谄曲，<a id="a-ES"></a>　是人爱乐于此经。</p>
  <p id="aET">若人恋著于妇女，<a id="a-EU"></a>　种种上服而严饰，</p>
  <p id="aEV">常愿与彼同游戏，<a id="a-EW"></a>　是人不乐于此经。</p>
  <p id="aEX">若人深心无所依，<a id="a-EY"></a>　于诸欲境曾无染，</p>
  <p id="aEZ">不以饮食生谀谄，<a id="a-Ea"></a>　是人爱乐于此经。</p>
  <p id="aEb">若人教导诸群生，<a id="a-Ec"></a>　而言淫欲无诸过，</p>
  <p id="aEd">则为诽谤三世佛，<a id="a-Ee"></a>　是人不乐于此经。</p>
  <p id="aEf">若人信乐常坚固，<a id="a-Eg"></a>　发起精进求诸法，</p>
  <p id="aEh">不生疲倦及轻慢，<a id="a-Ei"></a>　是人爱乐于此经。</p>
  <p id="aEj">若人系著诸妇女，<a id="a-Ek"></a>　常于欲境怀思念，</p>
  <p id="aEl">不修智慧广饶益，<a id="a-Em"></a>　是人不乐于此经。</p>
  <p id="aEn">若人宴坐山林中，<a id="a-Eo"></a>　修习智慧皆清净，</p>
  <p id="aEp">不贪一切资生具，<a id="a-Eq"></a>　是人爱乐于此经。</p>
  <p id="aEr">若人于眼前后际，<a id="a-Es"></a>　而常迷惑不能了，</p>
  <p id="aEt">彼则愚痴为魔罥，<a id="a-Eu"></a>　是人不乐于此经。</p>
  <p id="aEv">若人于眼前后际，<a id="a-Ew"></a>　而常通达无迷惑，</p>
  <p id="aEx">彼则解脱诸魔罥，<a id="a-Ey"></a>　是人爱乐于此经。</p>
  <p id="aEz">若人于眼有无边，<a id="a-F0"></a>　而常迷惑不能了，</p>
  <p id="aF1">彼则愚痴为魔罥，<a id="a-F2"></a>　是人不乐于此经。</p>
  <p id="aF3">若人于眼有无边，<a id="a-F4"></a>　而常通达无迷惑，</p>
  <p id="aF5">彼则解脱诸魔罥，<a id="a-F6"></a>　是人爱乐于此经。</p>
  <p id="aF7">若人于眼成坏相，<a id="a-F8"></a>　而常迷惑不能了，</p>
  <p id="aF9">彼则愚痴为魔罥，<a id="a-FA"></a>　是人不乐于此经。</p>
  <p id="aFB">若人于眼成坏相，<a id="a-FC"></a>　而常通达无迷惑，</p>
  <p id="aFD">彼则解脱诸魔罥，<a id="a-FE"></a>　是人爱乐于此经。</p>
  <p id="aFF">乃至耳鼻舌身心，<a id="a-FG"></a>　色声香味并触法，</p>
  <p id="aFH">地水火风与体性，<a id="a-FI"></a>　事物众生及以苦；</p>
  <p id="aFJ">蕴界世生声名谛，<a id="a-FK"></a>　贪瞋痴慢爱覆憍，</p>
  <p id="aFL">悭嫉谄诳并忿等，<a id="a-FM"></a>　当知一一皆如是。</p>
  <p id="aFN">若人于彼眼尽边，<a id="a-FO"></a>　而常迷惑不能了，</p>
  <p id="aFP">彼则堕诸凡夫行，<a id="a-FQ"></a>　是人不乐于此经。</p>
  <p id="aFR">若人于彼眼尽边，<a id="a-FS"></a>　而常通达无迷惑，</p>
  <p id="aFT">彼则离诸凡夫行，<a id="a-FU"></a>　是人爱乐于此经。</p>
  <p id="aFV">若人于彼眼灭坏，<a id="a-FW"></a>　而常迷惑不能了，</p>
  <p id="aFX">彼则堕诸凡夫行，<a id="a-FY"></a>　是人不乐于此经。</p>
  <p id="aFZ">若人于彼眼灭坏，<a id="a-Fa"></a>　而常通达无迷惑，</p>
  <p id="aFb">彼则离诸凡夫行，<a id="a-Fc"></a>　是人爱乐于此经。</p>
  <p id="aFd">若人于彼眼寂灭，<a id="a-Fe"></a>　而常迷惑不能了，</p>
  <p id="aFf">彼则堕诸凡夫行，<a id="a-Fg"></a>　是人不乐于此经。</p>
  <p id="aFh">若人于彼眼寂灭，<a id="a-Fi"></a>　而常通达无迷惑，</p>
  <p id="aFj">彼则离诸凡夫行，<a id="a-Fk"></a>　是人爱乐于此经。</p>
  <p id="aFl">若人于眼无去来，<a id="a-Fm"></a>　而常迷惑不能了，</p>
  <p id="aFn">彼则堕诸凡夫行，<a id="a-Fo"></a>　是人不乐于此经。</p>
  <p id="aFp">若人于眼无去来，<a id="a-Fq"></a>　而常通达不迷惑，</p>
  <p id="aFr">彼则离诸凡夫行，<a id="a-Fs"></a>　是人爱乐于此经。</p>
  <p id="aFt">若人不了眼无我，<a id="a-Fu"></a>　于眼尽性常迷惑，</p>
  <p id="aFv">彼则堕诸凡夫行，<a id="a-Fw"></a>　是人不乐于此经。</p>
  <p id="aFx">若人能了眼无我，<a id="a-Fy"></a>　于眼尽性常通达，</p>
  <p id="aFz">彼则离于凡夫行，<a id="a-G0"></a>　是人爱乐于此经。</p>
  <p id="aG1">若人不了眼无我，<a id="a-G2"></a>　于忍行处常迷惑，</p>
  <p id="aG3">彼则堕诸凡夫行，<a id="a-G4"></a>　是人不乐于此经。</p>
  <p id="aG5">若人能了眼无我，<a id="a-G6"></a>　于忍行处常通达，</p>
  <p id="aG7">彼则离诸凡夫行，<a id="a-G8"></a>　是人爱乐于此经。</p>
  <p id="aG9">若人不了眼尽性，<a id="a-GA"></a>　彼不成就无依戒，</p>
  <p id="aGB">以不成就无依戒，<a id="a-GC"></a>　是人不乐于此经。</p>
  <p id="aGD">若人能了眼尽性，<a id="a-GE"></a>　彼则成就无依戒，</p>
  <p id="aGF">以能成就无依戒，<a id="a-GG"></a>　是人爱乐于此经。</p>
  <p id="aGH">若人不了眼尽性，<a id="a-GI"></a>　彼不成就无漏戒，</p>
  <p id="aGJ">以不成就无漏戒，<a id="a-GK"></a>　是人不乐于此经。</p>
  <p id="aGL">若人能了眼尽性，<a id="a-GM"></a>　彼则成就无漏戒，</p>
  <p id="aGN">以能成就无漏戒，<a id="a-GO"></a>　是人爱乐于此经。</p>
  <p id="aGP">若人不了眼尽性，<a id="a-GQ"></a>　彼不成就无漏慧，</p>
  <p id="aGR">以不成就无漏慧，<a id="a-GS"></a>　是人不乐于此经。</p>
  <p id="aGT">若人能了眼尽性，<a id="a-GU"></a>　彼则成就无漏慧，</p>
  <p id="aGV">以能成就无漏慧，<a id="a-GW"></a>　是人爱乐于此经。</p>
  <p id="aGX">若人不了眼尽性，<a id="a-GY"></a>　于眼空性常迷惑，</p>
  <p id="aGZ">彼不能生总持智，<a id="a-Ga"></a>　是人不乐于此经。</p>
  <p id="aGb">若人能了眼尽性，<a id="a-Gc"></a>　于眼空性常通达，</p>
  <p id="aGd">彼则能生总持智，<a id="a-Ge"></a>　是人爱乐于此经。</p>
  <p id="aGf">若人了知眼尽性，<a id="a-Gg"></a>　彼则成就总持智，</p>
  <p id="aGh">乃至无上无著智，<a id="a-Gi"></a>　是人爱乐于此经。</p>
  <p id="aGj">若人不乐于此经，<a id="a-Gk"></a>　于眼尽性常迷惑，</p>
  <p id="aGl">彼则退失诸禅定，<a id="a-Gm"></a>　证无上智实为难。</p>
  <p id="aGn">若人爱乐于此经，<a id="a-Go"></a>　于眼尽性能通达，</p>
  <p id="aGp">彼则成就诸禅定，<a id="a-Gq"></a>　证无上智不为难。</p>
  <p id="aGr">若人了知眼尽性，<a id="a-Gs"></a>　于无我相能通达，</p>
  <p id="aGt">彼则常闻如是法，<a id="a-Gu"></a>　深生信解得无疑。</p>
  <p id="aGv">若人思惟眼尽性，<a id="a-Gw"></a>　昼夜精勤无懈惓，</p>
  <p id="aGx">彼则成就总持辩，<a id="a-Gy"></a>　常能演说于此经。</p>
  <p id="aGz">若人思惟于此经，<a id="a-H0"></a>　成就出现光明智，</p>
  <p id="aH1">彼则显发诸如来，<a id="a-H2"></a>　于眼空性能通达。</p>
  <p id="aH3">假使建立百千塔，<a id="a-H4"></a>　供养一切诸世尊，</p>
  <p id="aH5">若人思惟于此经，<a id="a-H6"></a>　所获功德复过彼。</p>
  <p id="aH7">假使百千诸妓乐，<a id="a-H8"></a>　供养如来之舍利，</p>
  <p id="aH9">若人得闻于此经，<a id="a-HA"></a>　所获功德复过彼。</p>
  <p id="aHB">佛眼所见诸众生，<a id="a-HC"></a>　皆同如来而供养，</p>
  <p id="aHD">过于无量俱胝劫，<a id="a-HE"></a>　不如受持于此经。</p>
  <p id="aHF">若人于此契经中，<a id="a-HG"></a>　受持演说四句偈，</p>
  <p id="aHH">当于是人生恭敬，<a id="a-HI"></a>　犹如最胜大悲尊。</p>
  <p id="aHJ">我于往昔百千劫，<a id="a-HK"></a>　流转三有生死中，</p>
  <p id="aHL">曾于无量诸佛所，<a id="a-HM"></a>　为是经故而供养。</p>
  <p id="aHN">或燃无量百千灯，<a id="a-HO"></a>　其炷各等由旬量，</p>
  <p id="aHP">为于此经得自在，<a id="a-HQ"></a>　是故供养大导师。</p>
  <p id="aHR">或以薝葡婆利花，<a id="a-HS"></a>　苏摩那花无忧花，</p>
  <p id="aHT">以此花鬘及幢盖，<a id="a-HU"></a>　种种供养如来塔。</p>
  <p id="aHV">我于往昔生死中，<a id="a-HW"></a>　有来求者咸能施，</p>
  <p id="aHX">或施花果诸林苑，<a id="a-HY"></a>　或施桥梁及井泉，</p>
  <p id="aHZ">或施白象及麒麟，<a id="a-Ha"></a>　或施宝马并彩女，</p>
  <p id="aHb">或施金床珍宝帐，<a id="a-Hc"></a>　或施璎珞杂花鬘，</p>
  <p id="aHd">如是一一满百千，<a id="a-He"></a>　为此经故心无倦。</p>
 </body>
</html>