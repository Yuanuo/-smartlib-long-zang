<!doctype html>
<html id="z3IBTHvDQ" data-ver="1038">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百八</h1>
  <h2 id="a2">东晋天竺居士竺难提译</h2>
  <h2 id="a3">大乘方便会第三十八之三</h2>
  <p id="a4">“以何缘故，<a id="a-5"></a>菩萨食已得气力充足至菩提树，<a id="a-6"></a>不以羸瘦至菩提树？<a id="a-7"></a>善男子，<a id="a-8"></a>菩萨能不饮食身体羸异，<a id="a-9"></a>成阿耨多罗三藐三菩提，<a id="a-A"></a>况食麻米耶？<a id="a-B"></a>尔时，<a id="a-C"></a>菩萨为愍当来众生故，<a id="a-D"></a>食此上妙食。<a id="a-E"></a>何以故？<a id="a-F"></a>众生善根未熟，<a id="a-G"></a>不啖饮食而欲求道，<a id="a-H"></a>彼诸众生饥渴苦故，<a id="a-I"></a>不能得智慧。<a id="a-J"></a>若安乐行，<a id="a-K"></a>能得智慧，<a id="a-L"></a>照明诸法，<a id="a-M"></a>非苦行也。<a id="a-N"></a>是故菩萨示众生行安乐行而得智慧，<a id="a-O"></a>亦愍当来众生故，<a id="a-P"></a>欲令众生效我食此妙食，<a id="a-Q"></a>是故食修舍佉尼食已，<a id="a-R"></a>成三十七助菩提法，<a id="a-S"></a>得阿耨多罗三藐三菩提；<a id="a-T"></a>施食女人亦成就助菩提法。<a id="a-U"></a>复次，<a id="a-V"></a>菩萨在一禅中生欢喜心，<a id="a-W"></a>于百千劫不食能住。<a id="a-X"></a>是名菩萨摩诃萨行于方便。</p>
  <p id="aY">“以何缘故，<a id="a-Z"></a>菩萨从吉安天子求草敷座？<a id="a-a"></a>善男子，<a id="a-b"></a>过去诸佛敷解脱座，<a id="a-c"></a>不以綩綖妙物，<a id="a-d"></a>亦欲成就吉安天子助菩提法。<a id="a-e"></a>尔时，<a id="a-f"></a>吉安与菩萨草已，<a id="a-g"></a>发阿耨多罗三藐三菩提心：<a id="a-h"></a>‘善男子，<a id="a-i"></a>今我当与受记。<a id="a-j"></a>’彼吉安天子，<a id="a-k"></a>于未来世当得成佛，<a id="a-l"></a>号曰无垢如来应正遍知。<a id="a-m"></a>是名菩萨摩诃萨行于方便。</p>
  <p id="an">“以何缘故，<a id="a-o"></a>菩萨坐菩提树下，<a id="a-p"></a>使恶魔波旬至菩提树下，<a id="a-q"></a>不欲令菩萨即成阿耨多罗三藐三菩提？<a id="a-r"></a>善男子，<a id="a-s"></a>魔本不能至菩提树下，<a id="a-t"></a>若我不召而能来此者，<a id="a-u"></a>无有是处。<a id="a-v"></a>善男子，<a id="a-w"></a>尔时菩萨坐菩提树下如是思惟：<a id="a-x"></a>‘于四天下谁为最尊第一？<a id="a-y"></a>此四天下今为属谁？<a id="a-z"></a>’菩萨即知恶魔波旬欲界最尊，<a id="a-10"></a>‘今我与魔共斗，<a id="a-11"></a>魔若不如，<a id="a-12"></a>一切欲界所有众生悉皆不如。<a id="a-13"></a>尔时，<a id="a-14"></a>当有诸天大众和合而来到菩提树下，<a id="a-15"></a>到已必生信心。<a id="a-16"></a>魔众、<a id="a-17"></a>天众、<a id="a-18"></a>诸龙鬼神、<a id="a-19"></a>乾闼婆、<a id="a-1A"></a>阿修罗、<a id="a-1B"></a>迦楼罗、<a id="a-1C"></a>紧那罗、<a id="a-1D"></a>摩睺罗伽，<a id="a-1E"></a>如是一切众来绕菩提树。<a id="a-1F"></a>彼诸众等见菩萨师子游戏，<a id="a-1G"></a>见已或发阿耨多罗三藐三菩提心，<a id="a-1H"></a>或发菩萨心，<a id="a-1I"></a>或生信心，<a id="a-1J"></a>彼人乃至见菩萨因缘故尽得解脱。<a id="a-1K"></a>’善男子，<a id="a-1L"></a>菩萨如是思惟已，<a id="a-1M"></a>放眉间白毫相光，<a id="a-1N"></a>能令波旬宫殿黑闇。<a id="a-1O"></a>尔时，<a id="a-1P"></a>三千大千世界以光明照故普令大明，<a id="a-1Q"></a>此光明中出如是声：<a id="a-1R"></a>‘彼释种子出家学道，<a id="a-1S"></a>今当成阿耨多罗三藐三菩提，<a id="a-1T"></a>过魔境界，<a id="a-1U"></a>胜出魔众，<a id="a-1V"></a>减损当来一切魔众。<a id="a-1W"></a>今彼菩萨与魔共战。<a id="a-1X"></a>’善男子，<a id="a-1Y"></a>尔时波旬闻是声已，<a id="a-1Z"></a>心大忧愁如箭入心。<a id="a-1a"></a>时，<a id="a-1b"></a>魔波旬严四种兵，<a id="a-1c"></a>满三十六由旬，<a id="a-1d"></a>一切皆来围菩提树，<a id="a-1e"></a>欲为菩萨作大留难。<a id="a-1f"></a>尔时，<a id="a-1g"></a>菩萨住大慈悲及大智慧，<a id="a-1h"></a>以智慧执金色之手而以拍地，<a id="a-1i"></a>拍已一切魔众寻时散坏；<a id="a-1j"></a>魔众坏已，<a id="a-1k"></a>八万四千亿天、<a id="a-1l"></a>龙、<a id="a-1m"></a>鬼、<a id="a-1n"></a>神、<a id="a-1o"></a>乾闼婆、<a id="a-1p"></a>阿修罗、<a id="a-1q"></a>迦楼罗、<a id="a-1r"></a>紧那罗、<a id="a-1s"></a>摩睺罗伽、<a id="a-1t"></a>拘槃茶等，<a id="a-1u"></a>如是大众见菩萨威德身体微妙，<a id="a-1v"></a>容颜端严，<a id="a-1w"></a>威力勇健，<a id="a-1x"></a>发阿耨多罗三藐三菩提心。<a id="a-1y"></a>是名菩萨摩诃萨行于方便。</p>
  <p id="a1z">“以何缘故，<a id="a-20"></a>如来于七日七夜，<a id="a-21"></a>不舍结跏趺坐，<a id="a-22"></a>仰观菩提树，<a id="a-23"></a>目不暂眴？<a id="a-24"></a>善男子，<a id="a-25"></a>尔时有色界天行寂灭行，<a id="a-26"></a>彼诸天等，<a id="a-27"></a>见如来结跏趺坐，<a id="a-28"></a>心生欢喜；<a id="a-29"></a>生欢喜已，<a id="a-2A"></a>如是思惟：<a id="a-2B"></a>‘今我当求沙门瞿昙，<a id="a-2C"></a>心何所依？<a id="a-2D"></a>’彼诸天人于七日七夜作是求已，<a id="a-2E"></a>不得如来一念依处。<a id="a-2F"></a>彼时诸天倍增喜悦，<a id="a-2G"></a>有三万二千天子，<a id="a-2H"></a>发阿耨多罗三藐三菩提心，<a id="a-2I"></a>作如是愿：<a id="a-2J"></a>‘我等于未来世，<a id="a-2K"></a>当得如是寂灭之行，<a id="a-2L"></a>仰观菩提树。<a id="a-2M"></a>’是故如来得成道已，<a id="a-2N"></a>于七日七夜结跏趺坐，<a id="a-2O"></a>仰观菩提树，<a id="a-2P"></a>目不暂眴。<a id="a-2Q"></a>是名如来方便。</p>
  <p id="a2R">“以何缘故，<a id="a-2S"></a>如来本行菩萨道时，<a id="a-2T"></a>修无量阿僧祇行，<a id="a-2U"></a>愿诸一切众生与解脱乐，<a id="a-2V"></a>何以方待梵王请，<a id="a-2W"></a>然后说法？<a id="a-2X"></a>善男子，<a id="a-2Y"></a>如来有如是知，<a id="a-2Z"></a>多有天人归依梵王，<a id="a-2a"></a>尊重梵王，<a id="a-2b"></a>彼诸众生作如是知：<a id="a-2c"></a>‘梵天王化生我等，<a id="a-2d"></a>世界最尊。<a id="a-2e"></a>若除梵王，<a id="a-2f"></a>更无有能造世界者。<a id="a-2g"></a>’善男子，<a id="a-2h"></a>尔时如来如是知已：<a id="a-2i"></a>‘今我等待梵王劝请。<a id="a-2j"></a>若彼梵王一倾首者，<a id="a-2k"></a>诸可归依梵王众生悉皆归依，<a id="a-2l"></a>当相谓言：<a id="a-2m"></a>梵王劝请如来说法，<a id="a-2n"></a>非为不请。<a id="a-2o"></a>’善男子，<a id="a-2p"></a>如来有大威德故，<a id="a-2q"></a>梵王来至我所，<a id="a-2r"></a>劝请说法转于法轮。<a id="a-2s"></a>善男子，<a id="a-2t"></a>若我不以神力令梵王请者，<a id="a-2u"></a>然彼梵王先无有心能来请佛。<a id="a-2v"></a>善男子，<a id="a-2w"></a>由诸众生依梵王故，<a id="a-2x"></a>欲令众生离于梵王，<a id="a-2y"></a>待其劝请，<a id="a-2z"></a>以梵王为证故。<a id="a-30"></a>善男子，<a id="a-31"></a>尔时梵王劝请如来转于法轮，<a id="a-32"></a>彼时六十八百千梵天，<a id="a-33"></a>发阿耨多罗三藐三菩提心，<a id="a-34"></a>作如是言：<a id="a-35"></a>‘此真是佛，<a id="a-36"></a>于众生中最尊最胜。<a id="a-37"></a>’作如是愿言：<a id="a-38"></a>‘我来世得成就如是智慧威德。<a id="a-39"></a>’是名如来方便。</p>
  <p id="a3A">“善男子，<a id="a-3B"></a>我先于说示现众生十业因缘，<a id="a-3C"></a>或是菩萨，<a id="a-3D"></a>或是如来，<a id="a-3E"></a>于此十中示现方便，<a id="a-3F"></a>唯有智者能知是义。<a id="a-3G"></a>善男子，<a id="a-3H"></a>不应生念，<a id="a-3I"></a>谓菩萨当有微细之罪。<a id="a-3J"></a>若菩萨成就如是微细不善之法坐于道场，<a id="a-3K"></a>成阿耨多罗三藐三菩提者，<a id="a-3L"></a>无有是处。<a id="a-3M"></a>何以故？<a id="a-3N"></a>善男子，<a id="a-3O"></a>如来成就一切善法，<a id="a-3P"></a>断一切不善法，<a id="a-3Q"></a>无有生死业报习气。<a id="a-3R"></a>若有遗余不断灭者，<a id="a-3S"></a>无有是处，<a id="a-3T"></a>何况有障碍业报？<a id="a-3U"></a>善男子，<a id="a-3V"></a>若有众生谓无业报，<a id="a-3W"></a>不信业报，<a id="a-3X"></a>为是众生示现业报因缘，<a id="a-3Y"></a>如来实无业报，<a id="a-3Z"></a>我是法王尚受业报，<a id="a-3a"></a>况余众生而不受耶？<a id="a-3b"></a>为彼众生作如是示现，<a id="a-3c"></a>是故如来自现业缘。<a id="a-3d"></a>善男子，<a id="a-3e"></a>如来无有一切业障。<a id="a-3f"></a>譬如书师，<a id="a-3g"></a>善学书论教诸幼童，<a id="a-3h"></a>随诸幼童赞诸书章，<a id="a-3i"></a>非是书师于诸书章有障碍也。<a id="a-3j"></a>书师作如是念：<a id="a-3k"></a>‘彼诸幼童当随我学。<a id="a-3l"></a>’善男子，<a id="a-3m"></a>彼书师非为不达故，<a id="a-3n"></a>作如是唱。<a id="a-3o"></a>善男子，<a id="a-3p"></a>如来亦复如是，<a id="a-3q"></a>于一切法善学已，<a id="a-3r"></a>如是说，<a id="a-3s"></a>如是示，<a id="a-3t"></a>为余众生令行业清净故。<a id="a-3u"></a>善男子，<a id="a-3v"></a>譬如大药师，<a id="a-3w"></a>善能疗治一切诸病，<a id="a-3x"></a>自无有病，<a id="a-3y"></a>见诸病人，<a id="a-3z"></a>而于其前自服苦药；<a id="a-40"></a>诸病人见是药师服苦药已，<a id="a-41"></a>然后效服，<a id="a-42"></a>各得除病。<a id="a-43"></a>善男子，<a id="a-44"></a>如来亦复如是，<a id="a-45"></a>自除一切烦恼病已，<a id="a-46"></a>于一切法无有障碍，<a id="a-47"></a>能示现一切法，<a id="a-48"></a>以是不善业故，<a id="a-49"></a>得如是报，<a id="a-4A"></a>现如是缘，<a id="a-4B"></a>欲令众生除一切身口意业障，<a id="a-4C"></a>行于净行。<a id="a-4D"></a>善男子，<a id="a-4E"></a>譬如长者子、<a id="a-4F"></a>若居士子，<a id="a-4G"></a>父母爱念，<a id="a-4H"></a>与其乳母。<a id="a-4I"></a>时此乳母无有病痛，<a id="a-4J"></a>为婴儿故自服苦药，<a id="a-4K"></a>欲令乳得清净。<a id="a-4L"></a>善男子，<a id="a-4M"></a>如来亦复如是，<a id="a-4N"></a>是一切世界之父，<a id="a-4O"></a>为教化不知业报众生故，<a id="a-4P"></a>如来无病而为众生示现作病，<a id="a-4Q"></a>以是业故得如是报，<a id="a-4R"></a>以此业故得如是报；<a id="a-4S"></a>众生闻已心生惊畏，<a id="a-4T"></a>除诸恶业，<a id="a-4U"></a>不作恶缘。<a id="a-4V"></a>”</p>
  <p id="a4W">佛复告智胜菩萨：<a id="a-4X"></a>“善男子，<a id="a-4Y"></a>乃往过去世遇燃灯佛，<a id="a-4Z"></a>时有五百贾人，<a id="a-4a"></a>为求珍宝入于大海。<a id="a-4b"></a>善男子，<a id="a-4c"></a>时贾人中有一恶人，<a id="a-4d"></a>多怀奸伪，<a id="a-4e"></a>常行恶业，<a id="a-4f"></a>初无悔心，<a id="a-4g"></a>善知兵法，<a id="a-4h"></a>恒为寇贼，<a id="a-4i"></a>夺他财物以为产业。<a id="a-4j"></a>状如贾人共诸贾人同载一船，<a id="a-4k"></a>时彼恶人如是思惟：<a id="a-4l"></a>‘此诸贾人大得珍宝，<a id="a-4m"></a>我今当杀此诸贾人，<a id="a-4n"></a>取其珍宝还阎浮提。<a id="a-4o"></a>’如是思惟已欲杀诸人。<a id="a-4p"></a>善男子，<a id="a-4q"></a>尔时有人名曰大悲，<a id="a-4r"></a>于彼众中作大导师。<a id="a-4s"></a>时彼导师于夜梦中，<a id="a-4t"></a>见海鬼神来作是言：<a id="a-4u"></a>‘汝此众中有一恶人，<a id="a-4v"></a>如是相貌，<a id="a-4w"></a>恒为寇贼劫他财物。<a id="a-4x"></a>彼人今生如是恶心：<a id="a-4y"></a>“我当杀此五百人已，<a id="a-4z"></a>取其财物还阎浮提。<a id="a-50"></a>”若此恶人得遂本心杀五百人者，<a id="a-51"></a>作大恶逆业。<a id="a-52"></a>何以故？<a id="a-53"></a>此五百人，<a id="a-54"></a>皆是向阿耨多罗三藐三菩提不退转菩萨。<a id="a-55"></a>若此恶人杀诸菩萨，<a id="a-56"></a>以此业缘障碍罪故，<a id="a-57"></a>一一菩萨从初发心，<a id="a-58"></a>乃至成阿耨多罗三藐三菩提，<a id="a-59"></a>尔时恶人于其中间常在地狱。<a id="a-5A"></a>汝为导师可作方便，<a id="a-5B"></a>令彼恶人不堕地狱，<a id="a-5C"></a>彼五百菩萨亦复可得全其身命。<a id="a-5D"></a>’善男子，<a id="a-5E"></a>尔时大悲导师如是思惟：<a id="a-5F"></a>‘作何方便，<a id="a-5G"></a>令彼恶人不堕地狱，<a id="a-5H"></a>五百菩萨全其身命？<a id="a-5I"></a>’作如是思惟已，<a id="a-5J"></a>乃不向一人说是事也。<a id="a-5K"></a>尔时待风余有七日，<a id="a-5L"></a>当还阎浮提；<a id="a-5M"></a>七日过已，<a id="a-5N"></a>如是思惟：<a id="a-5O"></a>‘更无方便，<a id="a-5P"></a>唯有除此一恶人者，<a id="a-5Q"></a>尔乃可令此五百人得全身命。<a id="a-5R"></a>’复作是念：<a id="a-5S"></a>‘若我向余人说，<a id="a-5T"></a>此五百人当生恶心；<a id="a-5U"></a>生恶心已杀此恶人，<a id="a-5V"></a>彼诸人等当堕恶道。<a id="a-5W"></a>’善男子，<a id="a-5X"></a>大悲导师如是思惟：<a id="a-5Y"></a>‘我今当自杀之！<a id="a-5Z"></a>我以杀此人故，<a id="a-5a"></a>虽百千劫堕恶道中受地狱苦，<a id="a-5b"></a>我能忍之。<a id="a-5c"></a>不令恶人害五百菩萨，<a id="a-5d"></a>作此恶缘受地狱苦。<a id="a-5e"></a>’善男子，<a id="a-5f"></a>尔时大悲导师生哀愍心作是方便：<a id="a-5g"></a>‘吾护五百人故害此恶人。<a id="a-5h"></a>’是时导师，<a id="a-5i"></a>即以[矛+赞]矛刺杀恶人，<a id="a-5j"></a>令诸贾人安隐得还至阎浮提。<a id="a-5k"></a>善男子，<a id="a-5l"></a>汝勿有疑，<a id="a-5m"></a>尔时导师，<a id="a-5n"></a>则我身是也；<a id="a-5o"></a>五百贾人，<a id="a-5p"></a>此贤劫中五百菩萨是也，<a id="a-5q"></a>当于此劫中成阿耨多罗三藐三菩提。<a id="a-5r"></a>善男子，<a id="a-5s"></a>我于尔时行方便大悲故，<a id="a-5t"></a>即得超越百千劫生死之难。<a id="a-5u"></a>时彼恶人命终之后，<a id="a-5v"></a>生善道天上。<a id="a-5w"></a>善男子，<a id="a-5x"></a>汝今当知，<a id="a-5y"></a>勿谓菩萨有如是障碍业报，<a id="a-5z"></a>而得超越百千劫生死之难，<a id="a-60"></a>即时是菩萨方便力也。</p>
  <p id="a61">“善男子，<a id="a-62"></a>如来为一切众生故，<a id="a-63"></a>而作是方便，<a id="a-64"></a>示现佉违罗刺。<a id="a-65"></a>善男子，<a id="a-66"></a>尔时佉违罗刺刺如来足。<a id="a-67"></a>善男子，<a id="a-68"></a>佛神力故令刺入足。<a id="a-69"></a>何以故？<a id="a-6A"></a>如来金刚之身无能坏者。<a id="a-6B"></a>善男子，<a id="a-6C"></a>昔舍卫城中有二十人，<a id="a-6D"></a>皆是最后边身。<a id="a-6E"></a>彼二十人更有怨家二十人，<a id="a-6F"></a>各各思惟：<a id="a-6G"></a>‘我当为作亲友，<a id="a-6H"></a>而至其舍夺其命根。<a id="a-6I"></a>’不向人说。<a id="a-6J"></a>善男子，<a id="a-6K"></a>彼时二十最后身者，<a id="a-6L"></a>及二十怨家人，<a id="a-6M"></a>以佛神力故共至佛所。<a id="a-6N"></a>善男子，<a id="a-6O"></a>如来尔时为调伏是四十人故，<a id="a-6P"></a>于大众中，<a id="a-6Q"></a>告大目揵连言：<a id="a-6R"></a>‘今此地中出佉违罗刺，<a id="a-6S"></a>欲刺吾右足。<a id="a-6T"></a>’未至足之间，<a id="a-6U"></a>此佉违罗刺即从地出长一肘。<a id="a-6V"></a>当出之时，<a id="a-6W"></a>目连白佛言：<a id="a-6X"></a>‘世尊，<a id="a-6Y"></a>我今当取此刺掷著他方世界。<a id="a-6Z"></a>’佛告目连：<a id="a-6a"></a>‘非汝所能！<a id="a-6b"></a>此佉违罗刺今在此地，<a id="a-6c"></a>汝不能拔。<a id="a-6d"></a>’尔时，<a id="a-6e"></a>目连以大神力前拔此刺，<a id="a-6f"></a>于时三千大千世界皆大震动，<a id="a-6g"></a>一切世界随刺而举，<a id="a-6h"></a>不能动刺乃至一毛。<a id="a-6i"></a>善男子，<a id="a-6j"></a>尔时如来以神通力上四天王天，<a id="a-6k"></a>彼佉违罗刺亦随佛去。<a id="a-6l"></a>尔时，<a id="a-6m"></a>如来复至三十三天、<a id="a-6n"></a>夜摩天、<a id="a-6o"></a>兜术天、<a id="a-6p"></a>化乐天、<a id="a-6q"></a>他化自在天，<a id="a-6r"></a>刺亦随去，<a id="a-6s"></a>乃至梵天亦复如是。<a id="a-6t"></a>尔时，<a id="a-6u"></a>如来从梵天还至阎浮提舍卫城中本所坐处，<a id="a-6v"></a>刺亦逐还至此地中竖向如来。<a id="a-6w"></a>尔时，<a id="a-6x"></a>如来即以右手捉佉违罗刺，<a id="a-6y"></a>左手安地右脚踏之。<a id="a-6z"></a>尔时，<a id="a-70"></a>三千大千世界皆大震动。<a id="a-71"></a>时，<a id="a-72"></a>尊者阿难即从坐起，<a id="a-73"></a>偏袒右肩，<a id="a-74"></a>为佛作礼，<a id="a-75"></a>合掌向佛，<a id="a-76"></a>而作是言：<a id="a-77"></a>‘世尊，<a id="a-78"></a>往昔作何等业得如是报？<a id="a-79"></a>’佛告阿难：<a id="a-7A"></a>‘我过去世入大海中，<a id="a-7B"></a>持[矛+赞]刺人断其命根。<a id="a-7C"></a>阿难，<a id="a-7D"></a>以此业缘得如是报。<a id="a-7E"></a>’善男子，<a id="a-7F"></a>我说是业缘已，<a id="a-7G"></a>彼时二十怨贼欲害二十人者，<a id="a-7H"></a>作是思惟：<a id="a-7I"></a>‘如来法王尚得如是恶业之报，<a id="a-7J"></a>况我等辈不受此报？<a id="a-7K"></a>’是二十人即从坐起，<a id="a-7L"></a>头面礼佛，<a id="a-7M"></a>作如是言：<a id="a-7N"></a>‘我等今日向佛悔过，<a id="a-7O"></a>不敢覆藏。<a id="a-7P"></a>世尊，<a id="a-7Q"></a>我先恶心欲害彼人，<a id="a-7R"></a>今重悔过，<a id="a-7S"></a>不敢覆藏。<a id="a-7T"></a>’尔时，<a id="a-7U"></a>世尊为彼人故，<a id="a-7V"></a>说作业缘及尽业缘。<a id="a-7W"></a>时二十人闻是法已即得正解，<a id="a-7X"></a>及四万人亦得正解。<a id="a-7Y"></a>是故如来示佉违罗刺刺足，<a id="a-7Z"></a>是名如来方便。</p>
  <p id="a7a">“以何缘故，<a id="a-7b"></a>如来先无诸病，<a id="a-7c"></a>而从耆域药王，<a id="a-7d"></a>索优钵罗华嗅之令下？<a id="a-7e"></a>善男子，<a id="a-7f"></a>尔时如来制解脱戒未久，<a id="a-7g"></a>时有五百比丘，<a id="a-7h"></a>是最后身，<a id="a-7i"></a>常在余诸林中修道。<a id="a-7j"></a>彼诸比丘得如是病，<a id="a-7k"></a>陈故之药所不能治。<a id="a-7l"></a>彼诸比丘敬慎佛戒，<a id="a-7m"></a>不求余药，<a id="a-7n"></a>不服余药。<a id="a-7o"></a>善男子，<a id="a-7p"></a>尔时如来如是思惟：<a id="a-7q"></a>‘作何方便听服余药？<a id="a-7r"></a>若我听者，<a id="a-7s"></a>彼诸比丘当求余药，<a id="a-7t"></a>当服余药。<a id="a-7u"></a>何以故？<a id="a-7v"></a>若如来不听者，<a id="a-7w"></a>后诸人辈当犯圣法。<a id="a-7x"></a>’是以如来行方便故，<a id="a-7y"></a>从耆域药师，<a id="a-7z"></a>求优钵罗华嗅之令下。<a id="a-80"></a>时净居天即至彼比丘众中，<a id="a-81"></a>作如是言：<a id="a-82"></a>‘大德，<a id="a-83"></a>可求余药，<a id="a-84"></a>莫守病而死。<a id="a-85"></a>’比丘答言：<a id="a-86"></a>‘我等不敢违世尊教！<a id="a-87"></a>我等不得自在！<a id="a-88"></a>我等宁死不违佛教！<a id="a-89"></a>我等不求盈长好药！<a id="a-8A"></a>’如是说已，<a id="a-8B"></a>净居天子语诸比丘言：<a id="a-8C"></a>‘大德，<a id="a-8D"></a>如来法王求余好药，<a id="a-8E"></a>舍陈故药。<a id="a-8F"></a>诸大德可求余药。<a id="a-8G"></a>’诸比丘闻是语已，<a id="a-8H"></a>除去疑心更求余药，<a id="a-8I"></a>更服余药然后除病，<a id="a-8J"></a>除病已不过七日证阿罗汉果。<a id="a-8K"></a>善男子，<a id="a-8L"></a>若如来不求余药，<a id="a-8M"></a>彼诸比丘亦不求余药；<a id="a-8N"></a>若不求余药，<a id="a-8O"></a>能除诸病及断诸结，<a id="a-8P"></a>证于阿罗汉果者，<a id="a-8Q"></a>无有是处。<a id="a-8R"></a>是名如来方便。</p>
  <p id="a8S">“以何缘故，<a id="a-8T"></a>如来入城乞食，<a id="a-8U"></a>空钵而出？<a id="a-8V"></a>善男子，<a id="a-8W"></a>如来无有业障。<a id="a-8X"></a>尔时，<a id="a-8Y"></a>如来矜愍护念当来比丘，<a id="a-8Z"></a>或有比丘入于城邑聚落乞食，<a id="a-8a"></a>自无福德，<a id="a-8b"></a>乞食不得。<a id="a-8c"></a>彼比丘当作是念：<a id="a-8d"></a>‘如来世尊功德成就，<a id="a-8e"></a>入城乞食，<a id="a-8f"></a>空钵而出，<a id="a-8g"></a>何况我等善根微薄！<a id="a-8h"></a>我等不应以乞食不得而生忧恼热。<a id="a-8i"></a>’是故如来示现入城乞食，<a id="a-8j"></a>空钵而出。<a id="a-8k"></a>善男子，<a id="a-8l"></a>汝若谓恶魔波旬能覆蔽城中长者婆罗门心故，<a id="a-8m"></a>乃至不与一抟食者。<a id="a-8n"></a>善男子，<a id="a-8o"></a>莫作斯观！<a id="a-8p"></a>何以故？<a id="a-8q"></a>恶魔波旬不能断绝如来食也。<a id="a-8r"></a>尔时，<a id="a-8s"></a>佛神力故，<a id="a-8t"></a>令恶魔波旬覆蔽彼城中人，<a id="a-8u"></a>非是恶魔力之所能。<a id="a-8v"></a>我于尔时都无业障，<a id="a-8w"></a>为化彼众生故，<a id="a-8x"></a>示现空钵而出。<a id="a-8y"></a>尔时，<a id="a-8z"></a>我及比丘僧不得食已，<a id="a-90"></a>一切魔天及诸余天，<a id="a-91"></a>作如是念：<a id="a-92"></a>‘佛及众僧不得食已，<a id="a-93"></a>颇有忧耶？<a id="a-94"></a>’即于其夜见佛及僧，<a id="a-95"></a>乃至无有一念忧恼，<a id="a-96"></a>心亦不高亦复不下；<a id="a-97"></a>如前，<a id="a-98"></a>后亦如是。<a id="a-99"></a>善男子，<a id="a-9A"></a>尔时有七千天子，<a id="a-9B"></a>倾向如来生信敬心，<a id="a-9C"></a>我于是时即为说法，<a id="a-9D"></a>于一切法得法眼净。<a id="a-9E"></a>善男子，<a id="a-9F"></a>彼时婆罗门长者，<a id="a-9G"></a>其后不久，<a id="a-9H"></a>又闻世尊有大威德，<a id="a-9I"></a>生渴仰心即至佛所，<a id="a-9J"></a>头面作礼，<a id="a-9K"></a>向佛悔过。<a id="a-9L"></a>彼时如来即为其说四圣谛法，<a id="a-9M"></a>一说法时有二万人，<a id="a-9N"></a>于一切法中得法眼净。<a id="a-9O"></a>是故如来，<a id="a-9P"></a>入城乞食，<a id="a-9Q"></a>空钵而出。<a id="a-9R"></a>是名如来方便。</p>
  <p id="a9S">“以何缘故，<a id="a-9T"></a>旃遮婆罗门女，<a id="a-9U"></a>以木杆系腹诽谤如来，<a id="a-9V"></a>而作是言：<a id="a-9W"></a>‘由沙门瞿昙令我妊身，<a id="a-9X"></a>应当与我衣被饮食’？<a id="a-9Y"></a>善男子，<a id="a-9Z"></a>如来于此事中都无业障。<a id="a-9a"></a>若有业障，<a id="a-9b"></a>我能掷此旃遮婆罗门女，<a id="a-9c"></a>置恒河沙世界之外。<a id="a-9d"></a>如来以方便故现此业障，<a id="a-9e"></a>为化不知解众生故。<a id="a-9f"></a>何以故？<a id="a-9g"></a>当来之世有诸比丘，<a id="a-9h"></a>于我法中出家学道，<a id="a-9i"></a>尔时或为他人所谤，<a id="a-9j"></a>以是缘故心生惭愧，<a id="a-9k"></a>或不乐佛法舍戒还俗。<a id="a-9l"></a>彼诸比丘，<a id="a-9m"></a>若被谤已，<a id="a-9n"></a>当念如来：<a id="a-9o"></a>‘如来成就一切善法，<a id="a-9p"></a>具大威德，<a id="a-9q"></a>尚被诽谤，<a id="a-9r"></a>而况我等不被诽谤？<a id="a-9s"></a>’思念是已则除惭愧，<a id="a-9t"></a>除惭愧已，<a id="a-9u"></a>当得修习净妙梵行。<a id="a-9v"></a>善男子，<a id="a-9w"></a>旃遮婆罗门女，<a id="a-9x"></a>常为恶业所覆故性多不信，<a id="a-9y"></a>今此女身于佛法中不得调伏，<a id="a-9z"></a>常为恶业之所覆蔽，<a id="a-A0"></a>乃至梦中亦生诽谤，<a id="a-A1"></a>觉已心喜，<a id="a-A2"></a>此女人中命终当堕地狱。<a id="a-A3"></a>善男子，<a id="a-A4"></a>我能以余方便，<a id="a-A5"></a>除此女人诸不善业，<a id="a-A6"></a>令度生死能为作救。<a id="a-A7"></a>善男子，<a id="a-A8"></a>或时如来不救余人。<a id="a-A9"></a>何以故？<a id="a-AA"></a>如来于一切众生无有偏心。<a id="a-AB"></a>是名如来方便。</p>
  <p id="aAC">“以何缘故，<a id="a-AD"></a>诸婆罗门杀婆罗门女孙陀利，<a id="a-AE"></a>埋祇洹园堑中？<a id="a-AF"></a>善男子，<a id="a-AG"></a>如来是时知有是事，<a id="a-AH"></a>舍而不说。<a id="a-AI"></a>如来成就一切智心无有障碍，<a id="a-AJ"></a>能以神力，<a id="a-AK"></a>可令此刀不入女身。<a id="a-AL"></a>我于尔时知孙陀利女命根将尽，<a id="a-AM"></a>必为他杀，<a id="a-AN"></a>以此方便令诸外道，<a id="a-AO"></a>不善彰露堕不如处。<a id="a-AP"></a>如此诸事唯佛知之，<a id="a-AQ"></a>安住是事，<a id="a-AR"></a>令多众生生清净心，<a id="a-AS"></a>增益善根。<a id="a-AT"></a>尔时，<a id="a-AU"></a>如来七日不入舍卫大城，<a id="a-AV"></a>不入城已，<a id="a-AW"></a>尔时调伏六十亿天；<a id="a-AX"></a>过七日已，<a id="a-AY"></a>诸天世人集会共来至于我所，<a id="a-AZ"></a>尔时如来为四众说法；<a id="a-Aa"></a>闻说法已，<a id="a-Ab"></a>有八万四千人，<a id="a-Ac"></a>于诸法中得法眼净。<a id="a-Ad"></a>是名如来方便。</p>
  <p id="aAe">“以何缘故，<a id="a-Af"></a>如来及僧，<a id="a-Ag"></a>在于婆罗门毗兰若聚落，<a id="a-Ah"></a>三月之中食马麦耶？<a id="a-Ai"></a>善男子，<a id="a-Aj"></a>我于昔时知此婆罗门，<a id="a-Ak"></a>必舍初始请佛僧心，<a id="a-Al"></a>不给饮食，<a id="a-Am"></a>而故往受请。<a id="a-An"></a>何以故？<a id="a-Ao"></a>为彼五百马故。<a id="a-Ap"></a>此五百马于先世中，<a id="a-Aq"></a>已学菩萨乘，<a id="a-Ar"></a>已曾供养过去诸佛，<a id="a-As"></a>近恶知识作恶业缘，<a id="a-At"></a>恶业缘故堕畜生中。<a id="a-Au"></a>五百马中有一大马，<a id="a-Av"></a>名曰日藏，<a id="a-Aw"></a>是大菩萨。<a id="a-Ax"></a>是日藏菩萨，<a id="a-Ay"></a>于过去世在人道中，<a id="a-Az"></a>已曾劝是五百小马发菩提心，<a id="a-B0"></a>为欲度此五百马故现生马中。<a id="a-B1"></a>由大马威德故，<a id="a-B2"></a>令五百马自识宿命，<a id="a-B3"></a>本所失心而令还得。<a id="a-B4"></a>善男子，<a id="a-B5"></a>我愍彼五百菩萨堕马中者，<a id="a-B6"></a>欲令得脱离于畜生，<a id="a-B7"></a>是故如来知故受请。<a id="a-B8"></a>善男子，<a id="a-B9"></a>是时五百马减所食麦，<a id="a-BA"></a>半持施僧，<a id="a-BB"></a>大马半分奉施如来。<a id="a-BC"></a>尔时大马为五百马，<a id="a-BD"></a>以马音声而为说法，<a id="a-BE"></a>亦教悔过：<a id="a-BF"></a>‘今当礼佛及比丘僧。<a id="a-BG"></a>’说此事已，<a id="a-BH"></a>复作是言：<a id="a-BI"></a>‘汝等当以所食半分供养于僧。<a id="a-BJ"></a>’尔时五百马悔过已，<a id="a-BK"></a>于佛及僧生净信心。<a id="a-BL"></a>过三月已，<a id="a-BM"></a>其后不久，<a id="a-BN"></a>是五百马命终生于兜术天上。<a id="a-BO"></a>彼五百天子，<a id="a-BP"></a>即从天来至于佛所供养如来。<a id="a-BQ"></a>尔时如来即为说法，<a id="a-BR"></a>闻说法已，<a id="a-BS"></a>必定得成阿耨多罗三藐三菩提。<a id="a-BT"></a>彼时五百马子，<a id="a-BU"></a>善调伏其心，<a id="a-BV"></a>于将来世得辟支佛。<a id="a-BW"></a>彼日藏大马，<a id="a-BX"></a>于当来世供养无量诸佛，<a id="a-BY"></a>得成助菩提法，<a id="a-BZ"></a>然后作佛，<a id="a-Ba"></a>号曰善调如来应供正遍知。<a id="a-Bb"></a>善男子，<a id="a-Bc"></a>无有世中上妙美味而如来不得。<a id="a-Bd"></a>善男子，<a id="a-Be"></a>如来虽食草木、<a id="a-Bf"></a>土块、<a id="a-Bg"></a>瓦砾，<a id="a-Bh"></a>三千大千世界中，<a id="a-Bi"></a>无如是味似如来所食草木、<a id="a-Bj"></a>土块、<a id="a-Bk"></a>瓦砾味者。<a id="a-Bl"></a>何以故？<a id="a-Bm"></a>善男子，<a id="a-Bn"></a>如来大人得味中上味相，<a id="a-Bo"></a>若如来以最粗食著口中已，<a id="a-Bp"></a>其所得味胜天妙食。<a id="a-Bq"></a>善男子，<a id="a-Br"></a>以是故知如来所食最是胜妙。<a id="a-Bs"></a>善男子，<a id="a-Bt"></a>尔时阿难心生忧恼：<a id="a-Bu"></a>‘转轮圣王种出家学道，<a id="a-Bv"></a>如下贱人食此马麦。<a id="a-Bw"></a>’我于尔时见阿难心，<a id="a-Bx"></a>见阿难心已，<a id="a-By"></a>即与阿难一粒麦，<a id="a-Bz"></a>语阿难言：<a id="a-C0"></a>‘汝尝此麦味为何如？<a id="a-C1"></a>’阿难尝已生希有心，<a id="a-C2"></a>白佛言：<a id="a-C3"></a>‘世尊，<a id="a-C4"></a>我生王家，<a id="a-C5"></a>长大王家，<a id="a-C6"></a>未曾得如是之味。<a id="a-C7"></a>’阿难食此麦已，<a id="a-C8"></a>七日七夜更不饮食，<a id="a-C9"></a>无饥渴想。<a id="a-CA"></a>善男子，<a id="a-CB"></a>是故当知，<a id="a-CC"></a>是如来方便，<a id="a-CD"></a>非是业障。<a id="a-CE"></a>善男子，<a id="a-CF"></a>有沙门、<a id="a-CG"></a>婆罗门持戒如我，<a id="a-CH"></a>受他请已，<a id="a-CI"></a>而知请主荒迷不能供给，<a id="a-CJ"></a>或不肯住。<a id="a-CK"></a>以是缘故，<a id="a-CL"></a>如来已所许处现必就请，<a id="a-CM"></a>及欲示现业报缘故。<a id="a-CN"></a>善男子，<a id="a-CO"></a>当知如来常法，<a id="a-CP"></a>虽受他请不得供给，<a id="a-CQ"></a>不令请主堕于恶道。<a id="a-CR"></a>善男子，<a id="a-CS"></a>若彼五百比丘共如来夏安居食马麦者，<a id="a-CT"></a>有四百比丘多见净故生贪欲心。<a id="a-CU"></a>彼诸比丘若食细食增益欲心，<a id="a-CV"></a>若食粗食心则不为贪欲所覆。<a id="a-CW"></a>彼诸比丘过三月已，<a id="a-CX"></a>离淫欲心证阿罗汉果。<a id="a-CY"></a>善男子，<a id="a-CZ"></a>为调伏五百比丘，<a id="a-Ca"></a>度五百菩萨故，<a id="a-Cb"></a>如来以方便力，<a id="a-Cc"></a>受三月食马麦，<a id="a-Cd"></a>非是业报。<a id="a-Ce"></a>是名如来方便。</p>
  <p id="aCf">“以何缘故，<a id="a-Cg"></a>如来十五日说戒时，<a id="a-Ch"></a>告长老迦葉：<a id="a-Ci"></a>‘我今背痛，<a id="a-Cj"></a>汝今说七觉之法’？<a id="a-Ck"></a>善男子，<a id="a-Cl"></a>尔时有八千天子，<a id="a-Cm"></a>以声闻法而自调伏，<a id="a-Cn"></a>在彼众中和合共坐。<a id="a-Co"></a>善男子，<a id="a-Cp"></a>彼诸天子于过去世，<a id="a-Cq"></a>是大迦葉所教化者，<a id="a-Cr"></a>于佛法僧而不放逸。<a id="a-Cs"></a>彼诸天子，<a id="a-Ct"></a>数闻迦葉比丘说七觉法。<a id="a-Cu"></a>善男子，<a id="a-Cv"></a>此诸天子，<a id="a-Cw"></a>除迦葉比丘，<a id="a-Cx"></a>若百千诸佛为其说法，<a id="a-Cy"></a>不能令解。<a id="a-Cz"></a>尔时，<a id="a-D0"></a>迦葉为诸天子广说七觉法；<a id="a-D1"></a>诸天子从迦葉比丘，<a id="a-D2"></a>闻七觉法已得法眼净。<a id="a-D3"></a>善男子，<a id="a-D4"></a>若有众生病苦缠身，<a id="a-D5"></a>不能得至于说法之处听法恭敬。<a id="a-D6"></a>彼诸人等当作是念：<a id="a-D7"></a>‘佛是法王，<a id="a-D8"></a>尚听七觉法而得除病，<a id="a-D9"></a>何况我等不往听法，<a id="a-DA"></a>不恭敬法？<a id="a-DB"></a>’善男子，<a id="a-DC"></a>为调伏诸天除人苦患故，<a id="a-DD"></a>又示现敬重于法，<a id="a-DE"></a>是故如来作如是言：<a id="a-DF"></a>‘迦葉，<a id="a-DG"></a>我今背痛，<a id="a-DH"></a>汝当说七觉法。<a id="a-DI"></a>何以故？<a id="a-DJ"></a>尊重法故。<a id="a-DK"></a>’如来无有粗重四大之身，<a id="a-DL"></a>何况有病？<a id="a-DM"></a>是名如来方便。</p>
  <p id="aDN">“以何缘故，<a id="a-DO"></a>释种破时，<a id="a-DP"></a>如来自言我头痛耶？<a id="a-DQ"></a>善男子，<a id="a-DR"></a>或有众生作如是言：<a id="a-DS"></a>‘世尊不能利益亲族，<a id="a-DT"></a>亦不矜愍，<a id="a-DU"></a>不欲安隐而出家已，<a id="a-DV"></a>种族意断不欲救护。<a id="a-DW"></a>’是诸众生以不知故作如是言。<a id="a-DX"></a>善男子，<a id="a-DY"></a>如来于诸苦本已到其边，<a id="a-DZ"></a>如来知是众生心所念故，<a id="a-Da"></a>坐舍耶树下自言头痛。<a id="a-Db"></a>善男子，<a id="a-Dc"></a>吾于尔时寻向阿难说我头痛，<a id="a-Dd"></a>时有断见三千天子，<a id="a-De"></a>复有无量好杀生者，<a id="a-Df"></a>皆共集会。<a id="a-Dg"></a>为彼断见天子及好杀者，<a id="a-Dh"></a>示现业障故作是言：<a id="a-Di"></a>‘吾以眼见他杀生心随喜故，<a id="a-Dj"></a>今得头痛。<a id="a-Dk"></a>’说是法已，<a id="a-Dl"></a>七千人天皆得调伏。<a id="a-Dm"></a>是名如来方便。</p>
  <p id="aDn">“以何缘故，<a id="a-Do"></a>颇罗堕婆罗门以五百种骂詈佛，<a id="a-Dp"></a>如来闻已能忍？<a id="a-Dq"></a>善男子，<a id="a-Dr"></a>如来能以神力，<a id="a-Ds"></a>掷此婆罗门置余世界；<a id="a-Dt"></a>亦能以神力，<a id="a-Du"></a>令婆罗门乃至不能出于一言骂詈之声。<a id="a-Dv"></a>善男子，<a id="a-Dw"></a>时彼众中多有人天，<a id="a-Dx"></a>见如来能忍，<a id="a-Dy"></a>恶骂不说不答，<a id="a-Dz"></a>生于舍身等心、<a id="a-E0"></a>利益心、<a id="a-E1"></a>堪忍心，<a id="a-E2"></a>前如后，<a id="a-E3"></a>后如前。<a id="a-E4"></a>尔时，<a id="a-E5"></a>有四千人发阿耨多罗三藐三菩提心，<a id="a-E6"></a>如来见如是义。<a id="a-E7"></a>又颇罗堕婆罗门以五百种恶骂已，<a id="a-E8"></a>见佛世尊生于舍心。<a id="a-E9"></a>善男子，<a id="a-EA"></a>是婆罗门，<a id="a-EB"></a>见如是已生信敬心，<a id="a-EC"></a>归依佛法僧，<a id="a-ED"></a>种解脱根。<a id="a-EE"></a>是名如来方便。</p>
  <p id="aEF">“善男子，<a id="a-EG"></a>提婆达多与菩萨，<a id="a-EH"></a>世世共生一处，<a id="a-EI"></a>此辈亦是菩萨方便。<a id="a-EJ"></a>何以故？<a id="a-EK"></a>我因提婆达多故，<a id="a-EL"></a>具满六波罗蜜，<a id="a-EM"></a>亦多利益无量众生。<a id="a-EN"></a>云何知尔？<a id="a-EO"></a>善男子，<a id="a-EP"></a>尔时众生快乐，<a id="a-EQ"></a>不知行施，<a id="a-ER"></a>不知受者，<a id="a-ES"></a>菩萨尔时欲教行布施。<a id="a-ET"></a>是时，<a id="a-EU"></a>提婆达多起嫉妒心，<a id="a-EV"></a>至菩萨所，<a id="a-EW"></a>求国城、<a id="a-EX"></a>妻子及头目手足。<a id="a-EY"></a>尔时，<a id="a-EZ"></a>菩萨欢喜施与。<a id="a-Ea"></a>时有无量众生见菩萨施，<a id="a-Eb"></a>心生欢喜信解布施，<a id="a-Ec"></a>作如是言：<a id="a-Ed"></a>‘如菩萨施，<a id="a-Ee"></a>我亦如是，<a id="a-Ef"></a>行于布施愿成菩萨。<a id="a-Eg"></a>’善男子，<a id="a-Eh"></a>提婆达多或见菩萨持戒清净知已，<a id="a-Ei"></a>欲破菩萨所持之戒，<a id="a-Ej"></a>尔时菩萨不毁净戒。<a id="a-Ek"></a>时有无量众生，<a id="a-El"></a>见菩萨持戒，<a id="a-Em"></a>亦效持戒。<a id="a-En"></a>菩萨持戒，<a id="a-Eo"></a>或为他人轻毁恶骂不生恶心，<a id="a-Ep"></a>尔时具足羼提波罗蜜。<a id="a-Eq"></a>有无量众生，<a id="a-Er"></a>见菩萨以忍调心，<a id="a-Es"></a>亦效菩萨行于忍辱。<a id="a-Et"></a>善男子，<a id="a-Eu"></a>当知提婆达多，<a id="a-Ev"></a>大利益菩萨。<a id="a-Ew"></a>善男子，<a id="a-Ex"></a>如今提婆达多，<a id="a-Ey"></a>放大醉象欲害如来，<a id="a-Ez"></a>亦于耆阇崛山推下大石，<a id="a-F0"></a>俱是如来方便示现，<a id="a-F1"></a>非业报罪。<a id="a-F2"></a>何以故？<a id="a-F3"></a>由此方便利益无量众生。</p>
  <p id="aF4">“善男子，<a id="a-F5"></a>如来总说十业因缘，<a id="a-F6"></a>皆是如来方便示现，<a id="a-F7"></a>非是业报。<a id="a-F8"></a>何以故？<a id="a-F9"></a>众生不知业因所得果报，<a id="a-FA"></a>为众生故，<a id="a-FB"></a>如来示现如是业报：<a id="a-FC"></a>此业作已得如是报，<a id="a-FD"></a>彼业作已得如是报，<a id="a-FE"></a>作如是业得如是报。<a id="a-FF"></a>众生闻已，<a id="a-FG"></a>作如是业，<a id="a-FH"></a>离如是业，<a id="a-FI"></a>离不善业，<a id="a-FJ"></a>修习善业。<a id="a-FK"></a>善男子，<a id="a-FL"></a>今说方便已，<a id="a-FM"></a>示现方便已，<a id="a-FN"></a>此诸方便坚持秘藏，<a id="a-FO"></a>不应为下劣之人、<a id="a-FP"></a>薄善根者说。<a id="a-FQ"></a>何以故？<a id="a-FR"></a>此经非声闻、<a id="a-FS"></a>辟支佛之所行处，<a id="a-FT"></a>况下劣凡夫能信解耶？<a id="a-FU"></a>何以故？<a id="a-FV"></a>此人不能学诸方便。<a id="a-FW"></a>所以者何？<a id="a-FX"></a>此方便经非其所用故，<a id="a-FY"></a>非余瓦器所能受持。<a id="a-FZ"></a>唯有菩萨，<a id="a-Fa"></a>于此方便法能说能学。<a id="a-Fb"></a>善男子，<a id="a-Fc"></a>譬如夜闇燃大明灯，<a id="a-Fd"></a>得见室中一切所有。<a id="a-Fe"></a>善男子，<a id="a-Ff"></a>菩萨闻如是诸方便已，<a id="a-Fg"></a>即见一切菩萨所行之道，<a id="a-Fh"></a>于此法中我所应学。<a id="a-Fi"></a>于一切如来行及菩萨行，<a id="a-Fj"></a>已到彼岸、<a id="a-Fk"></a>善行菩萨道者不以为难。<a id="a-Fl"></a>善男子，<a id="a-Fm"></a>我今当说，<a id="a-Fn"></a>欲得菩提道诸善法者，<a id="a-Fo"></a>所谓善男子、<a id="a-Fp"></a>善女人，<a id="a-Fq"></a>闻过百千由旬，<a id="a-Fr"></a>有说此方便经处，<a id="a-Fs"></a>当往彼听。<a id="a-Ft"></a>何以故？<a id="a-Fu"></a>若菩萨闻此方便经已得光明行，<a id="a-Fv"></a>一切法中除疑悔心。<a id="a-Fw"></a>”</p>
  <p id="aFx">尔时，<a id="a-Fy"></a>四众及诸人天成宝器者，<a id="a-Fz"></a>说此经时悉闻悉知。<a id="a-G0"></a>非宝器者，<a id="a-G1"></a>虽在此会，<a id="a-G2"></a>此不闻不知，<a id="a-G3"></a>于此经中耳尚不闻，<a id="a-G4"></a>况能口说？<a id="a-G5"></a>非宝器故，<a id="a-G6"></a>是以如来说是法时不闻不知，<a id="a-G7"></a>不蒙佛神力故。<a id="a-G8"></a>说此经已，<a id="a-G9"></a>七万二千人发阿耨多罗三藐三菩提心。</p>
  <p id="aGA">尔时，<a id="a-GB"></a>尊者阿难白佛言：<a id="a-GC"></a>“世尊，<a id="a-GD"></a>当何名此经？<a id="a-GE"></a>云何奉持？<a id="a-GF"></a>”</p>
  <p id="aGG">佛告阿难：<a id="a-GH"></a>“是经名为《方便波罗蜜》，<a id="a-GI"></a>亦名《转方便品》，<a id="a-GJ"></a>亦名说《方便调伏》，<a id="a-GK"></a>如是奉持。<a id="a-GL"></a>”</p>
  <p id="aGM">佛说是已，<a id="a-GN"></a>智胜菩萨心生欢喜，<a id="a-GO"></a>及学声闻、<a id="a-GP"></a>辟支佛乘，<a id="a-GQ"></a>学菩萨乘，<a id="a-GR"></a>比丘、<a id="a-GS"></a>比丘尼、<a id="a-GT"></a>优婆塞、<a id="a-GU"></a>优婆夷，<a id="a-GV"></a>并诸天、<a id="a-GW"></a>龙、<a id="a-GX"></a>鬼、<a id="a-GY"></a>神、<a id="a-GZ"></a>乾闼婆、<a id="a-Ga"></a>阿修罗、<a id="a-Gb"></a>迦楼罗、<a id="a-Gc"></a>紧那罗、<a id="a-Gd"></a>摩睺罗伽、<a id="a-Ge"></a>人非人等，<a id="a-Gf"></a>闻说是已，<a id="a-Gg"></a>赞言：<a id="a-Gh"></a>“善哉！<a id="a-Gi"></a>善哉！<a id="a-Gj"></a>”今说大乘方便经竟。</p>
 </body>
</html>