<!doctype html>
<html id="z3IBTFqCe" data-ver="1176">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第六十</h1>
  <h2 id="a2">唐于阗三藏实叉难陀译</h2>
  <h2 id="a3">文殊师利授记会第十五之三</h2>
  <p id="a4">尔时，<a id="a-5"></a>师子勇猛雷音菩萨，<a id="a-6"></a>白文殊师利言：<a id="a-7"></a>“仁者已满足十地及如来十力，<a id="a-8"></a>一切佛法悉皆圆满，<a id="a-9"></a>何故不成阿耨多罗三藐三菩提？<a id="a-A"></a>”</p>
  <p id="aB">文殊师利言：<a id="a-C"></a>“善男子，<a id="a-D"></a>无有圆满诸佛法已更证菩提。<a id="a-E"></a>何以故？<a id="a-F"></a>已圆满故，<a id="a-G"></a>不应更证。<a id="a-H"></a>”</p>
  <p id="aI">师子勇猛言：<a id="a-J"></a>“云何圆满诸佛法耶？<a id="a-K"></a>”</p>
  <p id="aL">答言：<a id="a-M"></a>“佛法圆满如真如圆满，<a id="a-N"></a>真如圆满如虚空圆满，<a id="a-O"></a>如是佛法、<a id="a-P"></a>真如、<a id="a-Q"></a>虚空亦无有二。<a id="a-R"></a>善男子，<a id="a-S"></a>如汝所言，<a id="a-T"></a>云何圆满诸佛法者，<a id="a-U"></a>如色圆满乃至识圆满，<a id="a-V"></a>佛法圆满亦复如是。<a id="a-W"></a>”</p>
  <p id="aX">师子勇猛言：<a id="a-Y"></a>“何者是色等圆满？<a id="a-Z"></a>”</p>
  <p id="aa">文殊师利言：<a id="a-b"></a>“善男子，<a id="a-c"></a>于意云何？<a id="a-d"></a>汝所见色是常耶？<a id="a-e"></a>是无常耶？<a id="a-f"></a>”</p>
  <p id="ag">答言：<a id="a-h"></a>“不也。<a id="a-i"></a>”</p>
  <p id="aj">文殊师利言：<a id="a-k"></a>“善男子，<a id="a-l"></a>若法非常非无常，<a id="a-m"></a>彼有增减耶？<a id="a-n"></a>”</p>
  <p id="ao">答言：<a id="a-p"></a>“不也。<a id="a-q"></a>”</p>
  <p id="ar">文殊师利言：<a id="a-s"></a>“善男子，<a id="a-t"></a>若法不增不减，<a id="a-u"></a>是名圆满。<a id="a-v"></a>云何圆满？<a id="a-w"></a>若于诸法不能了知，<a id="a-x"></a>则生分别；<a id="a-y"></a>若能了知，<a id="a-z"></a>则无分别。<a id="a-10"></a>若无分别，<a id="a-11"></a>则无增减；<a id="a-12"></a>若无增减，<a id="a-13"></a>此则平等。<a id="a-14"></a>是故，<a id="a-15"></a>善男子，<a id="a-16"></a>若见色平等，<a id="a-17"></a>即是色圆满；<a id="a-18"></a>受、<a id="a-19"></a>想、<a id="a-1A"></a>行、<a id="a-1B"></a>识及一切法圆满，<a id="a-1C"></a>亦复如是。<a id="a-1D"></a>”</p>
  <p id="a1E">尔时，<a id="a-1F"></a>师子勇猛雷音菩萨，<a id="a-1G"></a>白文殊师利言：<a id="a-1H"></a>“仁者得法忍来，<a id="a-1I"></a>无一念心愿成正觉，<a id="a-1J"></a>而今何故乃劝余人令向菩提？<a id="a-1K"></a>”</p>
  <p id="a1L">文殊师利言：<a id="a-1M"></a>“我实不曾劝一众生令趣菩提。<a id="a-1N"></a>何以故？<a id="a-1O"></a>众生无所有故，<a id="a-1P"></a>众生性自离故。<a id="a-1Q"></a>若众生可得，<a id="a-1R"></a>则令向菩提；<a id="a-1S"></a>既不可得，<a id="a-1T"></a>故无所劝。<a id="a-1U"></a>何以故？<a id="a-1V"></a>平等无分别故，<a id="a-1W"></a>非以平等而求平等，<a id="a-1X"></a>亦无所起。<a id="a-1Y"></a>是故常说，<a id="a-1Z"></a>应观诸行，<a id="a-1a"></a>来无所从，<a id="a-1b"></a>去无所至，<a id="a-1c"></a>是名平等，<a id="a-1d"></a>则是性空，<a id="a-1e"></a>于性空中而无所求。<a id="a-1f"></a>善男子，<a id="a-1g"></a>如汝问我得忍已来，<a id="a-1h"></a>无一念心当得菩提者。<a id="a-1i"></a>善男子，<a id="a-1j"></a>汝见彼心耶？<a id="a-1k"></a>而以此心得菩提耶？<a id="a-1l"></a>”</p>
  <p id="a1m">师子勇猛言：<a id="a-1n"></a>“不也，<a id="a-1o"></a>文殊师利。<a id="a-1p"></a>何以故？<a id="a-1q"></a>以心非色，<a id="a-1r"></a>不可见故；<a id="a-1s"></a>菩提亦尔，<a id="a-1t"></a>但是名想。<a id="a-1u"></a>若心名，<a id="a-1v"></a>若菩提名，<a id="a-1w"></a>皆无所有。<a id="a-1x"></a>”</p>
  <p id="a1y">文殊师利言：<a id="a-1z"></a>“善男子，<a id="a-20"></a>如汝说我不生一念得菩提者，<a id="a-21"></a>是密意说。<a id="a-22"></a>何以故？<a id="a-23"></a>以心本来无有生故，<a id="a-24"></a>是故无生；<a id="a-25"></a>既无有生，<a id="a-26"></a>何得何证？<a id="a-27"></a>”</p>
  <p id="a28">师子勇猛问言：<a id="a-29"></a>“云何名为平等、<a id="a-2A"></a>证入？<a id="a-2B"></a>”</p>
  <p id="a2C">答言：<a id="a-2D"></a>“于诸法中无系著者，<a id="a-2E"></a>名平等证。<a id="a-2F"></a>言证入者，<a id="a-2G"></a>彼微细智亦不生灭，<a id="a-2H"></a>与真如无异，<a id="a-2I"></a>无可分别，<a id="a-2J"></a>是名证入。<a id="a-2K"></a>若正见修行者，<a id="a-2L"></a>于平等中无一法可得，<a id="a-2M"></a>离种种性亦不著一，<a id="a-2N"></a>是名证入。<a id="a-2O"></a>若以身证诸法无相，<a id="a-2P"></a>明了彼相所谓无相，<a id="a-2Q"></a>而于身心亦不执著，<a id="a-2R"></a>是则名为圆满证入。<a id="a-2S"></a>”</p>
  <p id="a2T">师子勇猛问言：<a id="a-2U"></a>“云何名得？<a id="a-2V"></a>”</p>
  <p id="a2W">文殊师利言：<a id="a-2X"></a>“善男子，<a id="a-2Y"></a>以世间言说，<a id="a-2Z"></a>名之为得。<a id="a-2a"></a>诸圣所得，<a id="a-2b"></a>非言能说。<a id="a-2c"></a>何以故？<a id="a-2d"></a>法无依止，<a id="a-2e"></a>离言说故。<a id="a-2f"></a>复次，<a id="a-2g"></a>善男子，<a id="a-2h"></a>以无得为得，<a id="a-2i"></a>亦非得非不得，<a id="a-2j"></a>说名为得。<a id="a-2k"></a>”</p>
  <p id="a2l">尔时，<a id="a-2m"></a>师子勇猛雷音菩萨白佛言：<a id="a-2n"></a>“世尊，<a id="a-2o"></a>善哉！<a id="a-2p"></a>愿说文殊师利所得佛刹。<a id="a-2q"></a>”</p>
  <p id="a2r">佛言：<a id="a-2s"></a>“善男子，<a id="a-2t"></a>汝当自问文殊师利。<a id="a-2u"></a>”</p>
  <p id="a2v">时，<a id="a-2w"></a>彼菩萨白文殊言：<a id="a-2x"></a>“仁者当得何等佛刹功德庄严？<a id="a-2y"></a>”</p>
  <p id="a2z">文殊师利言：<a id="a-30"></a>“善男子，<a id="a-31"></a>若我求菩提，<a id="a-32"></a>汝可问其所得佛刹。<a id="a-33"></a>”</p>
  <p id="a34">师子勇猛言：<a id="a-35"></a>“仁者岂不求菩提耶？<a id="a-36"></a>”</p>
  <p id="a37">文殊师利言：<a id="a-38"></a>“不也。<a id="a-39"></a>何以故？<a id="a-3A"></a>若有所求，<a id="a-3B"></a>则有染著；<a id="a-3C"></a>若有所染，<a id="a-3D"></a>则有贪爱；<a id="a-3E"></a>若有所爱，<a id="a-3F"></a>彼则有生；<a id="a-3G"></a>彼若有生，<a id="a-3H"></a>是则有爱；<a id="a-3I"></a>若有所爱，<a id="a-3J"></a>终不于中而有出离。<a id="a-3K"></a>善男子，<a id="a-3L"></a>我为是故不求菩提。<a id="a-3M"></a>何以故？<a id="a-3N"></a>菩提不可得故，<a id="a-3O"></a>以不可得，<a id="a-3P"></a>是故不求。<a id="a-3Q"></a>善男子，<a id="a-3R"></a>然汝问我，<a id="a-3S"></a>何等佛刹仁当得者，<a id="a-3T"></a>我不能说。<a id="a-3U"></a>何以故？<a id="a-3V"></a>对于如来一切智者，<a id="a-3W"></a>说自佛刹功德庄严，<a id="a-3X"></a>即为菩萨自赞己德。<a id="a-3Y"></a>”</p>
  <p id="a3Z">佛告文殊师利：<a id="a-3a"></a>“汝可自说，<a id="a-3b"></a>以何等愿庄严佛刹？<a id="a-3c"></a>令诸菩萨闻已，<a id="a-3d"></a>决定成满此愿。<a id="a-3e"></a>”</p>
  <p id="a3f">时，<a id="a-3g"></a>文殊师利受如来教，<a id="a-3h"></a>即从座起，<a id="a-3i"></a>偏袒右肩，<a id="a-3j"></a>右膝著地，<a id="a-3k"></a>合掌白佛言：<a id="a-3l"></a>“世尊，<a id="a-3m"></a>我今承佛神力，<a id="a-3n"></a>当为宣说。<a id="a-3o"></a>诸有欲求大菩提者，<a id="a-3p"></a>皆应谛听。<a id="a-3q"></a>若闻此愿，<a id="a-3r"></a>当如实学，<a id="a-3s"></a>令得圆满。<a id="a-3t"></a>”文殊师利当以右膝著地之时，<a id="a-3u"></a>十方各恒河沙等诸佛刹土六种震动。</p>
  <p id="a3v">时，<a id="a-3w"></a>文殊师利复白佛言：<a id="a-3x"></a>“我从往昔百千亿那由他阿僧祇劫已来，<a id="a-3y"></a>起如是愿：<a id="a-3z"></a>我以无碍天眼，<a id="a-40"></a>所见十方无量无边诸佛刹中一切如来，<a id="a-41"></a>若非是我劝发决定菩提之心，<a id="a-42"></a>教授教诫令修布施、<a id="a-43"></a>持戒、<a id="a-44"></a>忍辱、<a id="a-45"></a>精进、<a id="a-46"></a>禅定、<a id="a-47"></a>智慧，<a id="a-48"></a>乃至令得阿耨多罗三藐三菩提，<a id="a-49"></a>我于菩提终不应证。<a id="a-4A"></a>而我要当满此所愿，<a id="a-4B"></a>然后乃证无上菩提。<a id="a-4C"></a>”</p>
  <p id="a4D">时，<a id="a-4E"></a>彼众中诸菩萨等，<a id="a-4F"></a>咸作是念：<a id="a-4G"></a>“文殊师利无碍天眼见几如来？<a id="a-4H"></a>”</p>
  <p id="a4I">是时，<a id="a-4J"></a>世尊知诸菩萨心之所念，<a id="a-4K"></a>即告师子勇猛雷音菩萨言：<a id="a-4L"></a>“善男子，<a id="a-4M"></a>譬如以此三千大千世界碎为微尘。<a id="a-4N"></a>于意云何？<a id="a-4O"></a>此诸微尘，<a id="a-4P"></a>可以算计知其数不？<a id="a-4Q"></a>”</p>
  <p id="a4R">答言：<a id="a-4S"></a>“不也，<a id="a-4T"></a>世尊。<a id="a-4U"></a>”</p>
  <p id="a4V">佛言：<a id="a-4W"></a>“善男子，<a id="a-4X"></a>文殊师利无碍天眼，<a id="a-4Y"></a>见于东方无量诸佛复过是数；<a id="a-4Z"></a>南西北方、<a id="a-4a"></a>四维、<a id="a-4b"></a>上、<a id="a-4c"></a>下，<a id="a-4d"></a>亦复如是。<a id="a-4e"></a>”</p>
  <p id="a4f">时，<a id="a-4g"></a>文殊师利白佛言：<a id="a-4h"></a>“世尊，<a id="a-4i"></a>我有是愿：<a id="a-4j"></a>以恒河沙等诸佛世界为一佛刹，<a id="a-4k"></a>无量妙宝间错庄严。<a id="a-4l"></a>若不尔者，<a id="a-4m"></a>我终不证无上菩提。</p>
  <p id="a4n">“复次，<a id="a-4o"></a>世尊，<a id="a-4p"></a>我复有愿：<a id="a-4q"></a>令我刹中有菩提树，<a id="a-4r"></a>其量正等十大千界，<a id="a-4s"></a>彼树光明遍此佛刹。</p>
  <p id="a4t">“复次，<a id="a-4u"></a>世尊，<a id="a-4v"></a>我复有愿：<a id="a-4w"></a>我坐菩提树已，<a id="a-4x"></a>证得阿耨多罗三藐三菩提乃至涅槃，<a id="a-4y"></a>于其中间不起此座，<a id="a-4z"></a>但以变化遍于十方无量无数诸佛刹土，<a id="a-50"></a>为诸众生而演说法。</p>
  <p id="a51">“复次，<a id="a-52"></a>世尊，<a id="a-53"></a>我复有愿：<a id="a-54"></a>令我刹中无女人名，<a id="a-55"></a>纯菩萨众，<a id="a-56"></a>离烦恼垢，<a id="a-57"></a>具净梵行；<a id="a-58"></a>初生之时，<a id="a-59"></a>袈裟随体，<a id="a-5A"></a>结跏趺坐，<a id="a-5B"></a>忽然而现。<a id="a-5C"></a>如是菩萨遍满其刹，<a id="a-5D"></a>无有声闻、<a id="a-5E"></a>辟支佛名，<a id="a-5F"></a>唯除如来之所变化，<a id="a-5G"></a>往诣十方，<a id="a-5H"></a>为诸众生说三乘法。<a id="a-5I"></a>”</p>
  <p id="a5J">尔时，<a id="a-5K"></a>师子勇猛雷音菩萨白佛言：<a id="a-5L"></a>“世尊，<a id="a-5M"></a>文殊师利，<a id="a-5N"></a>当来成佛名为何等？<a id="a-5O"></a>”</p>
  <p id="a5P">佛言：<a id="a-5Q"></a>“善男子，<a id="a-5R"></a>此文殊师利成佛之时，<a id="a-5S"></a>名为普见。<a id="a-5T"></a>以何义故而名普见？<a id="a-5U"></a>以彼如来，<a id="a-5V"></a>于十方无量百千亿那由他诸佛刹中，<a id="a-5W"></a>普皆令见。<a id="a-5X"></a>若诸众生见彼佛者，<a id="a-5Y"></a>必定当得阿耨多罗三藐三菩提。<a id="a-5Z"></a>普见如来虽未成佛，<a id="a-5a"></a>若我现在及灭度后有闻其名，<a id="a-5b"></a>亦皆必定当得阿耨多罗三藐三菩提。<a id="a-5c"></a>唯除已入离生之位及狭劣心者。<a id="a-5d"></a>”</p>
  <p id="a5e">文殊师利又白佛言：<a id="a-5f"></a>“世尊，<a id="a-5g"></a>我复有愿：<a id="a-5h"></a>如阿弥陀佛刹以法喜为食，<a id="a-5i"></a>而我刹中菩萨初生起食念时，<a id="a-5j"></a>即便百味盈满于钵在右手中。<a id="a-5k"></a>寻作是念：<a id="a-5l"></a>‘若未供养十方诸佛，<a id="a-5m"></a>及施贫穷苦恼众生、<a id="a-5n"></a>饿鬼等类，<a id="a-5o"></a>令其饱足，<a id="a-5p"></a>而我决定不应自食。<a id="a-5q"></a>’作此念时，<a id="a-5r"></a>得五神通乘空无碍，<a id="a-5s"></a>往于十方无量无数诸佛刹中，<a id="a-5t"></a>以食供养诸佛如来及声闻众；<a id="a-5u"></a>又于贫苦诸众生类亦皆周给，<a id="a-5v"></a>复为说法令离渴爱，<a id="a-5w"></a>于一念顷还至本处。</p>
  <p id="a5x">“复次，<a id="a-5y"></a>世尊，<a id="a-5z"></a>我复有愿：<a id="a-60"></a>于我刹中诸菩萨等，<a id="a-61"></a>初生之时所须衣服，<a id="a-62"></a>于其手中，<a id="a-63"></a>随意皆出种种衣宝，<a id="a-64"></a>鲜洁称体应沙门服。<a id="a-65"></a>便作是念：<a id="a-66"></a>‘若未供养十方诸佛，<a id="a-67"></a>不应自用。<a id="a-68"></a>’于一念中，<a id="a-69"></a>往诣十方无量佛刹，<a id="a-6A"></a>以此衣宝献诸佛已，<a id="a-6B"></a>还至本处方自受用。</p>
  <p id="a6C">“复次，<a id="a-6D"></a>世尊，<a id="a-6E"></a>我复有愿：<a id="a-6F"></a>我佛刹中诸菩萨众，<a id="a-6G"></a>所得财宝及诸资具，<a id="a-6H"></a>要先分施诸佛、<a id="a-6I"></a>声闻，<a id="a-6J"></a>遍供养已然后受用。<a id="a-6K"></a>又我刹中，<a id="a-6L"></a>远离八难及不善法，<a id="a-6M"></a>既无过咎，<a id="a-6N"></a>亦无禁戒，<a id="a-6O"></a>无有苦恼诸不悦意。<a id="a-6P"></a>”</p>
  <p id="a6Q">时，<a id="a-6R"></a>师子勇猛白佛言：<a id="a-6S"></a>“世尊，<a id="a-6T"></a>而彼佛刹，<a id="a-6U"></a>名为何等？<a id="a-6V"></a>”</p>
  <p id="a6W">佛言：<a id="a-6X"></a>“彼刹名随愿积集清净圆满。<a id="a-6Y"></a>”</p>
  <p id="a6Z">师子勇猛言：<a id="a-6a"></a>“世尊，<a id="a-6b"></a>彼佛世界在何方所？<a id="a-6c"></a>”</p>
  <p id="a6d">佛言：<a id="a-6e"></a>“在于南方。<a id="a-6f"></a>此娑婆世界，<a id="a-6g"></a>亦当在彼佛刹之中。<a id="a-6h"></a>”</p>
  <p id="a6i">文殊师利又白佛言：<a id="a-6j"></a>“我复有愿：<a id="a-6k"></a>我佛刹中，<a id="a-6l"></a>积集无量妙宝所成。<a id="a-6m"></a>复以无量摩尼妙宝，<a id="a-6n"></a>间错庄严。<a id="a-6o"></a>其摩尼宝，<a id="a-6p"></a>于十方界所未曾有，<a id="a-6q"></a>甚为难得。<a id="a-6r"></a>如是宝名，<a id="a-6s"></a>俱胝岁中说不能尽。<a id="a-6t"></a>随诸菩萨乐见彼刹金为体者，<a id="a-6u"></a>即见为金；<a id="a-6v"></a>乐见银体，<a id="a-6w"></a>即见为银，<a id="a-6x"></a>然于见金未曾损减；<a id="a-6y"></a>乐见玻瓈、<a id="a-6z"></a>琉璃、<a id="a-70"></a>码碯、<a id="a-71"></a>赤真珠等无量诸宝，<a id="a-72"></a>各随所见皆不相碍。<a id="a-73"></a>如是栴檀香体，<a id="a-74"></a>阿伽罗香乃至赤栴檀等，<a id="a-75"></a>各随乐见亦复如是。<a id="a-76"></a>又彼刹中，<a id="a-77"></a>不以日月、<a id="a-78"></a>摩尼、<a id="a-79"></a>星火等光之所照见。<a id="a-7A"></a>彼诸菩萨皆以自身光明，<a id="a-7B"></a>照于千亿那由他刹。<a id="a-7C"></a>又彼刹中，<a id="a-7D"></a>以华开为昼，<a id="a-7E"></a>华合为夜，<a id="a-7F"></a>随诸菩萨所乐时节即皆应之，<a id="a-7G"></a>然无寒暑及老病死。<a id="a-7H"></a>若诸菩萨随其所乐，<a id="a-7I"></a>欲证菩提即往余刹，<a id="a-7J"></a>于兜率天寿尽降生而证菩提。<a id="a-7K"></a>此佛刹中无有涅槃，<a id="a-7L"></a>百千种乐于虚空中，<a id="a-7M"></a>虽不现相，<a id="a-7N"></a>而闻其音。<a id="a-7O"></a>此乐不出顺贪爱声，<a id="a-7P"></a>但出诸波罗蜜、<a id="a-7Q"></a>佛、<a id="a-7R"></a>法、<a id="a-7S"></a>僧声，<a id="a-7T"></a>及菩萨藏法门之声，<a id="a-7U"></a>随诸菩萨所解妙法，<a id="a-7V"></a>皆悉得闻。<a id="a-7W"></a>又诸菩萨，<a id="a-7X"></a>若欲见佛，<a id="a-7Y"></a>随所诣处经行坐立，<a id="a-7Z"></a>应念即睹普见如来坐菩提树。<a id="a-7a"></a>若诸菩萨于法有疑，<a id="a-7b"></a>但见彼佛，<a id="a-7c"></a>不待解释，<a id="a-7d"></a>疑网皆断，<a id="a-7e"></a>解了法义。<a id="a-7f"></a>”</p>
  <p id="a7g">尔时，<a id="a-7h"></a>会中无量百千亿那由他诸菩萨众，<a id="a-7i"></a>同声说言：<a id="a-7j"></a>“若有得闻普见佛名，<a id="a-7k"></a>彼人便得最上善利，<a id="a-7l"></a>何况生于彼佛土者！<a id="a-7m"></a>若有得闻此文殊师利授记法门，<a id="a-7n"></a>及闻文殊师利名者，<a id="a-7o"></a>是则名为面见诸佛。<a id="a-7p"></a>”</p>
  <p id="a7q">是时，<a id="a-7r"></a>佛告诸菩萨言：<a id="a-7s"></a>“如是，<a id="a-7t"></a>如是，<a id="a-7u"></a>如汝所说。<a id="a-7v"></a>善男子，<a id="a-7w"></a>若有受持百千亿诸佛名号，<a id="a-7x"></a>若复有称文殊师利菩萨名者，<a id="a-7y"></a>福多于彼，<a id="a-7z"></a>何况称于普见佛名！<a id="a-80"></a>何以故？<a id="a-81"></a>彼百千亿那由他佛利益众生，<a id="a-82"></a>不及文殊师利于一劫中所作饶益。<a id="a-83"></a>”</p>
  <p id="a84">尔时，<a id="a-85"></a>众中无量百千亿那由他，<a id="a-86"></a>天、<a id="a-87"></a>龙、<a id="a-88"></a>夜叉、<a id="a-89"></a>乾闼婆、<a id="a-8A"></a>阿修罗、<a id="a-8B"></a>迦楼罗、<a id="a-8C"></a>紧那罗、<a id="a-8D"></a>摩睺罗伽、<a id="a-8E"></a>人非人等，<a id="a-8F"></a>同声唱言：<a id="a-8G"></a>“南无文殊师利童真菩萨！<a id="a-8H"></a>南无普见如来应正等觉！<a id="a-8I"></a>”说此语已，<a id="a-8J"></a>八万四千亿那由他众生，<a id="a-8K"></a>发阿耨多罗三藐三菩提心。<a id="a-8L"></a>无量众生善根成熟，<a id="a-8M"></a>于三乘中得不退转。</p>
  <p id="a8N">文殊师利又白佛言：<a id="a-8O"></a>“我复有愿：<a id="a-8P"></a>如我所见无量无数百千亿那由他诸佛世尊，<a id="a-8Q"></a>而彼诸佛所有佛刹功德庄严，<a id="a-8R"></a>如是一切皆令置我一佛刹中，<a id="a-8S"></a>唯除二乘及五浊等。<a id="a-8T"></a>世尊，<a id="a-8U"></a>若我自说佛刹功德种种庄严，<a id="a-8V"></a>过恒沙劫亦不能尽。<a id="a-8W"></a>如我所愿，<a id="a-8X"></a>唯佛能知。<a id="a-8Y"></a>”</p>
  <p id="a8Z">佛言：<a id="a-8a"></a>“如是，<a id="a-8b"></a>文殊师利，<a id="a-8c"></a>如来知见于三世中无有限碍。<a id="a-8d"></a>”</p>
  <p id="a8e">尔时，<a id="a-8f"></a>众中有诸菩萨，<a id="a-8g"></a>作如是念：<a id="a-8h"></a>“文殊师利所得佛刹功德庄严，<a id="a-8i"></a>与阿弥陀佛刹，<a id="a-8j"></a>为等不耶？<a id="a-8k"></a>”</p>
  <p id="a8l">尔时，<a id="a-8m"></a>世尊知彼菩萨心之所念，<a id="a-8n"></a>即告师子勇猛言：<a id="a-8o"></a>“善男子，<a id="a-8p"></a>譬如有人析一毛为百分，<a id="a-8q"></a>以一分毛于大海中取一滴水，<a id="a-8r"></a>此一滴水喻阿弥陀佛刹庄严；<a id="a-8s"></a>彼大海水喻普见如来佛刹庄严，<a id="a-8t"></a>复过于此。<a id="a-8u"></a>何以故？<a id="a-8v"></a>普见如来佛刹庄严不思议故。<a id="a-8w"></a>”</p>
  <p id="a8x">尔时，<a id="a-8y"></a>师子勇猛白佛言：<a id="a-8z"></a>“世尊，<a id="a-90"></a>如是等类佛刹庄严，<a id="a-91"></a>于三世佛刹颇更有不？<a id="a-92"></a>”</p>
  <p id="a93">佛言：<a id="a-94"></a>“有。<a id="a-95"></a>善男子，<a id="a-96"></a>东方去此，<a id="a-97"></a>过百亿恒河沙世界，<a id="a-98"></a>有佛刹名住最上愿，<a id="a-99"></a>彼中有佛，<a id="a-9A"></a>名普光常多功德海王。<a id="a-9B"></a>彼佛寿命无量无边，<a id="a-9C"></a>常为菩萨而演说法。<a id="a-9D"></a>善男子，<a id="a-9E"></a>彼佛刹土功德庄严，<a id="a-9F"></a>与普见佛刹等无有异。<a id="a-9G"></a>善男子，<a id="a-9H"></a>有四菩萨，<a id="a-9I"></a>被不思议弘誓之铠，<a id="a-9J"></a>而于此愿决定成满，<a id="a-9K"></a>亦当得此佛刹庄严如普见如来。<a id="a-9L"></a>”</p>
  <p id="a9M">时，<a id="a-9N"></a>师子勇猛言：<a id="a-9O"></a>“愿佛说彼菩萨名号及其住处，<a id="a-9P"></a>复愿示彼普光常多功德海王如来佛刹，<a id="a-9Q"></a>令此大众多所利益。<a id="a-9R"></a>何以故？<a id="a-9S"></a>此诸菩萨若见闻已，<a id="a-9T"></a>于此所愿当得成满。<a id="a-9U"></a>”</p>
  <p id="a9V">佛言：<a id="a-9W"></a>“善男子，<a id="a-9X"></a>汝等谛听，<a id="a-9Y"></a>当为汝说。<a id="a-9Z"></a>善男子，<a id="a-9a"></a>彼一菩萨名光明幢，<a id="a-9b"></a>在于东方无忧德佛刹；<a id="a-9c"></a>次名智上，<a id="a-9d"></a>在于南方智王如来佛刹；<a id="a-9e"></a>次名诸根寂静，<a id="a-9f"></a>在于西方慧积如来佛刹；<a id="a-9g"></a>次名愿慧，<a id="a-9h"></a>在于北方那罗延如来佛刹。<a id="a-9i"></a>”</p>
  <p id="a9j">尔时，<a id="a-9k"></a>世尊以神通力，<a id="a-9l"></a>现普光常多功德海王如来佛刹，<a id="a-9m"></a>令此大会见彼如来及菩萨众，<a id="a-9n"></a>并其佛刹功德庄严，<a id="a-9o"></a>昔所未见，<a id="a-9p"></a>亦未曾闻。<a id="a-9q"></a>而彼一切皆不思议，<a id="a-9r"></a>无量百千亿那由他宝间错庄严，<a id="a-9s"></a>于一劫中说彼功德亦不能尽，<a id="a-9t"></a>众皆明见如观掌中庵摩勒果。<a id="a-9u"></a>彼菩萨身长四万二千由旬，<a id="a-9v"></a>佛身长八万四千由旬，<a id="a-9w"></a>光明洞照如阎浮檀金山，<a id="a-9x"></a>成就广大功德庄严，<a id="a-9y"></a>坐大菩提树下，<a id="a-9z"></a>诸菩萨众恭敬围绕，<a id="a-A0"></a>现百千亿诸变化事，<a id="a-A1"></a>往诣十方诸世界中，<a id="a-A2"></a>为诸众生而演说法。<a id="a-A3"></a>”</p>
  <p id="aA4">是时，<a id="a-A5"></a>佛告诸菩萨言：<a id="a-A6"></a>“善男子，<a id="a-A7"></a>汝等见彼如来、<a id="a-A8"></a>佛刹庄严、<a id="a-A9"></a>菩萨众耶？<a id="a-AA"></a>”</p>
  <p id="aAB">时诸大众同声白言：<a id="a-AC"></a>“唯然！<a id="a-AD"></a>已见，<a id="a-AE"></a>我等当学此菩萨行。<a id="a-AF"></a>如文殊师利之所修行，<a id="a-AG"></a>我等亦当成就如此庄严佛刹。<a id="a-AH"></a>”</p>
  <p id="aAI">尔时，<a id="a-AJ"></a>世尊熙怡微笑，<a id="a-AK"></a>从其面门，<a id="a-AL"></a>放种种色光，<a id="a-AM"></a>照于无量无边世界；<a id="a-AN"></a>照已还来，<a id="a-AO"></a>绕佛三匝，<a id="a-AP"></a>从其顶入。</p>
  <p id="aAQ">尔时，<a id="a-AR"></a>弥勒菩萨白佛言：<a id="a-AS"></a>“世尊，<a id="a-AT"></a>以何因缘，<a id="a-AU"></a>现此微笑？<a id="a-AV"></a>”</p>
  <p id="aAW">佛告弥勒：<a id="a-AX"></a>“此大众中八万四千菩萨，<a id="a-AY"></a>见彼佛刹庄严之事，<a id="a-AZ"></a>虽皆发心当欲成就如是佛刹。<a id="a-Aa"></a>然于其中，<a id="a-Ab"></a>有十六善大丈夫，<a id="a-Ac"></a>具胜志乐而发大心，<a id="a-Ad"></a>彼能成满，<a id="a-Ae"></a>如文殊师利所起大愿。<a id="a-Af"></a>余诸菩萨亦速当得阿耨多罗三藐三菩提，<a id="a-Ag"></a>所得佛刹功德庄严，<a id="a-Ah"></a>如阿弥陀佛刹。<a id="a-Ai"></a>弥勒当知，<a id="a-Aj"></a>诸菩萨等，<a id="a-Ak"></a>志乐既胜，<a id="a-Al"></a>所成亦大。<a id="a-Am"></a>志乐胜者，<a id="a-An"></a>言我成就如文殊师利庄严佛土。<a id="a-Ao"></a>其余劣者，<a id="a-Ap"></a>虽以信心亦作是语；<a id="a-Aq"></a>以此语业，<a id="a-Ar"></a>犹能弃舍六十亿百千那由他劫生死流转，<a id="a-As"></a>亦得圆满五波罗蜜。<a id="a-At"></a>”</p>
  <p id="aAu">尔时，<a id="a-Av"></a>弥勒菩萨，<a id="a-Aw"></a>见于四方光明幢等四大菩萨，<a id="a-Ax"></a>各坐琉璃光明楼阁，<a id="a-Ay"></a>有百千亿诸天围绕，<a id="a-Az"></a>雨华奏乐，<a id="a-B0"></a>现大神变，<a id="a-B1"></a>震动大地而来于此。<a id="a-B2"></a>时，<a id="a-B3"></a>弥勒菩萨即白世尊，<a id="a-B4"></a>请问其事。<a id="a-B5"></a>佛言：<a id="a-B6"></a>“善男子，<a id="a-B7"></a>此四菩萨为见我故，<a id="a-B8"></a>四方如来各令至此。<a id="a-B9"></a>”时彼菩萨既到佛所，<a id="a-BA"></a>顶礼佛足，<a id="a-BB"></a>右绕三匝，<a id="a-BC"></a>退坐一面。<a id="a-BD"></a>彼四菩萨光明遍照此之大会。</p>
  <p id="aBE">尔时，<a id="a-BF"></a>世尊告诸菩萨言：<a id="a-BG"></a>“善男子，<a id="a-BH"></a>此四善大丈夫志愿所趣，<a id="a-BI"></a>皆不思议，<a id="a-BJ"></a>应当尊重请其法要。<a id="a-BK"></a>而彼所愿，<a id="a-BL"></a>于诸菩萨最为殊胜。<a id="a-BM"></a>若有善男子、<a id="a-BN"></a>善女人得见之者，<a id="a-BO"></a>必定当得阿耨多罗三藐三菩提，<a id="a-BP"></a>弃舍二十亿劫生死流转，<a id="a-BQ"></a>具足圆满五波罗蜜。<a id="a-BR"></a>若有女人闻此菩萨名者，<a id="a-BS"></a>速得舍离女人之身。<a id="a-BT"></a>”于是世尊即摄神力，<a id="a-BU"></a>而彼佛刹忽然不现。</p>
  <p id="aBV">文殊师利白佛言：<a id="a-BW"></a>“世尊，<a id="a-BX"></a>一切诸法皆悉如幻。<a id="a-BY"></a>何以故？<a id="a-BZ"></a>譬如幻师幻为隐现，<a id="a-Ba"></a>诸法生灭亦复如是。<a id="a-Bb"></a>而此生灭即无生灭，<a id="a-Bc"></a>以无生灭是则平等。<a id="a-Bd"></a>菩萨修此平等，<a id="a-Be"></a>便能证得无上菩提。<a id="a-Bf"></a>”</p>
  <p id="aBg">智上菩萨白文殊师利言：<a id="a-Bh"></a>“于此菩提云何证得？<a id="a-Bi"></a>”</p>
  <p id="aBj">文殊师利言：<a id="a-Bk"></a>“此菩提者非是可得，<a id="a-Bl"></a>亦非可坏，<a id="a-Bm"></a>非可住著。<a id="a-Bn"></a>”</p>
  <p id="aBo">智上白言：<a id="a-Bp"></a>“而此菩提非以住得，<a id="a-Bq"></a>非不住得。<a id="a-Br"></a>何以故？<a id="a-Bs"></a>以彼法性本来无生，<a id="a-Bt"></a>非曾有，<a id="a-Bu"></a>非当有，<a id="a-Bv"></a>亦非可坏，<a id="a-Bw"></a>是故无得。<a id="a-Bx"></a>”</p>
  <p id="aBy">文殊师利谓智上等诸菩萨曰：<a id="a-Bz"></a>“云何名为说一相法门？<a id="a-C0"></a>”</p>
  <p id="aC1">弥勒菩萨曰：<a id="a-C2"></a>“若有不见蕴、<a id="a-C3"></a>界、<a id="a-C4"></a>处，<a id="a-C5"></a>亦非不见，<a id="a-C6"></a>无所分别，<a id="a-C7"></a>亦不见集散，<a id="a-C8"></a>是名说一相法门。<a id="a-C9"></a>”</p>
  <p id="aCA">师子勇猛雷音菩萨曰：<a id="a-CB"></a>“若不作种种分别，<a id="a-CC"></a>此是凡夫法，<a id="a-CD"></a>此是二乘法，<a id="a-CE"></a>此则不违法性，<a id="a-CF"></a>入于一相，<a id="a-CG"></a>所谓无相，<a id="a-CH"></a>是名说一相法门。<a id="a-CI"></a>”</p>
  <p id="aCJ">乐见菩萨曰：<a id="a-CK"></a>“若有修真如行，<a id="a-CL"></a>而亦不作真如之想，<a id="a-CM"></a>于此甚深无所分别，<a id="a-CN"></a>是名说一相法门。<a id="a-CO"></a>”</p>
  <p id="aCP">无碍辩菩萨曰：<a id="a-CQ"></a>“若能究竟尽于诸法，<a id="a-CR"></a>亦以此法为他演说，<a id="a-CS"></a>是名说一相法门。<a id="a-CT"></a>”</p>
  <p id="aCU">善思菩萨曰：<a id="a-CV"></a>“若以思议入不思议，<a id="a-CW"></a>此不思议亦不可得，<a id="a-CX"></a>是名说一相法门。<a id="a-CY"></a>”</p>
  <p id="aCZ">妙离尘菩萨曰：<a id="a-Ca"></a>“若有不染一切相，<a id="a-Cb"></a>亦非染非不染，<a id="a-Cc"></a>无违无顺，<a id="a-Cd"></a>亦无迷惑，<a id="a-Ce"></a>非一非二亦非种种，<a id="a-Cf"></a>不取不舍，<a id="a-Cg"></a>是名说一相法门。<a id="a-Ch"></a>”</p>
  <p id="aCi">娑竭罗菩萨曰：<a id="a-Cj"></a>“若有能入如海难入甚深之法，<a id="a-Ck"></a>而于此法亦不分别，<a id="a-Cl"></a>虽为他说而无说想，<a id="a-Cm"></a>是名说一相法门。<a id="a-Cn"></a>”</p>
  <p id="aCo">月上菩萨曰：<a id="a-Cp"></a>“若于一切众生，<a id="a-Cq"></a>心行平等，<a id="a-Cr"></a>犹如满月，<a id="a-Cs"></a>无众生想，<a id="a-Ct"></a>是名说一相法门。<a id="a-Cu"></a>”</p>
  <p id="aCv">离忧闇菩萨曰：<a id="a-Cw"></a>“云何拔众生忧箭？<a id="a-Cx"></a>谓我我所，<a id="a-Cy"></a>是彼忧根。<a id="a-Cz"></a>若能住我我所平等，<a id="a-D0"></a>是名说一相法门。<a id="a-D1"></a>”</p>
  <p id="aD2">无所缘菩萨曰：<a id="a-D3"></a>“若不攀缘欲界、<a id="a-D4"></a>色界、<a id="a-D5"></a>无色界、<a id="a-D6"></a>声闻法、<a id="a-D7"></a>缘觉法及诸佛法，<a id="a-D8"></a>是名说一相法门。<a id="a-D9"></a>”</p>
  <p id="aDA">普见菩萨曰：<a id="a-DB"></a>“若说法时应说平等法，<a id="a-DC"></a>谓空法平等，<a id="a-DD"></a>亦无空想及平等想，<a id="a-DE"></a>是名说一相法门。<a id="a-DF"></a>”</p>
  <p id="aDG">净三轮菩萨曰：<a id="a-DH"></a>“若说法时应净三轮，<a id="a-DI"></a>谓所为、<a id="a-DJ"></a>众生、<a id="a-DK"></a>我不可得，<a id="a-DL"></a>亦不分别自为法师，<a id="a-DM"></a>于所说法而无住著，<a id="a-DN"></a>如是说法，<a id="a-DO"></a>是名说一相法门。<a id="a-DP"></a>”</p>
  <p id="aDQ">成就行菩萨曰：<a id="a-DR"></a>“若有能说于一切法修平等行，<a id="a-DS"></a>所知如实，<a id="a-DT"></a>非文字说，<a id="a-DU"></a>以一切法离言说故，<a id="a-DV"></a>是名说一相法门。<a id="a-DW"></a>”</p>
  <p id="aDX">深行菩萨曰：<a id="a-DY"></a>“若有能说了达一切甚深之法，<a id="a-DZ"></a>亦不见彼能说、<a id="a-Da"></a>所说及与所为，<a id="a-Db"></a>是名说一相法门。<a id="a-Dc"></a>”</p>
  <p id="aDd">如是无量诸菩萨等，<a id="a-De"></a>各以辩才演说一相法门。<a id="a-Df"></a>说此法门时，<a id="a-Dg"></a>三十七亿菩萨，<a id="a-Dh"></a>得无生法忍；<a id="a-Di"></a>八万四千那由他百千众生，<a id="a-Dj"></a>发阿耨多罗三藐三菩提心；<a id="a-Dk"></a>七千比丘，<a id="a-Dl"></a>不受诸法，<a id="a-Dm"></a>尽诸有漏，<a id="a-Dn"></a>心得解脱；<a id="a-Do"></a>九十六那由他诸天及人，<a id="a-Dp"></a>于诸法中得法眼净。</p>
  <p id="aDq">尔时，<a id="a-Dr"></a>师子勇猛雷音菩萨白佛言：<a id="a-Ds"></a>“世尊，<a id="a-Dt"></a>此文殊师利，<a id="a-Du"></a>久如当得阿耨多罗三藐三菩提？<a id="a-Dv"></a>彼佛寿命及菩萨众，<a id="a-Dw"></a>其数几何？<a id="a-Dx"></a>”</p>
  <p id="aDy">佛言：<a id="a-Dz"></a>“善男子，<a id="a-E0"></a>汝当自问文殊师利？<a id="a-E1"></a>”</p>
  <p id="aE2">时，<a id="a-E3"></a>师子勇猛白文殊师利言：<a id="a-E4"></a>“仁者，<a id="a-E5"></a>久如当得菩提？<a id="a-E6"></a>”</p>
  <p id="aE7">文殊师利言：<a id="a-E8"></a>“善男子，<a id="a-E9"></a>若虚空界为色身时，<a id="a-EA"></a>我乃当得无上菩提。<a id="a-EB"></a>若幻人得菩提，<a id="a-EC"></a>我乃当得。<a id="a-ED"></a>若漏尽阿罗汉即是菩提，<a id="a-EE"></a>我乃当得。<a id="a-EF"></a>若梦、<a id="a-EG"></a>响、<a id="a-EH"></a>光影及以化人得菩提时，<a id="a-EI"></a>我乃当得。<a id="a-EJ"></a>若月照为昼，<a id="a-EK"></a>日照为夜，<a id="a-EL"></a>我乃当得阿耨多罗三藐三菩提。<a id="a-EM"></a>善男子，<a id="a-EN"></a>汝之所问，<a id="a-EO"></a>应当问彼求菩提者。<a id="a-EP"></a>”</p>
  <p id="aEQ">师子勇猛言：<a id="a-ER"></a>“仁者，<a id="a-ES"></a>岂不求菩提耶？<a id="a-ET"></a>”</p>
  <p id="aEU">答言：<a id="a-EV"></a>“不也。<a id="a-EW"></a>何以故？<a id="a-EX"></a>文殊师利即是菩提，<a id="a-EY"></a>菩提即是文殊师利，<a id="a-EZ"></a>所以者何？<a id="a-Ea"></a>文殊师利但有名，<a id="a-Eb"></a>菩提亦但有名；<a id="a-Ec"></a>此名亦离无作故空，<a id="a-Ed"></a>而彼空性即是菩提。<a id="a-Ee"></a>”</p>
  <p id="aEf">尔时，<a id="a-Eg"></a>佛告师子勇猛言：<a id="a-Eh"></a>“汝颇见闻阿弥陀如来，<a id="a-Ei"></a>声闻、<a id="a-Ej"></a>菩萨诸众会耶？<a id="a-Ek"></a>”</p>
  <p id="aEl">“唯然，<a id="a-Em"></a>闻见。<a id="a-En"></a>”</p>
  <p id="aEo">佛言：<a id="a-Ep"></a>“其数几何？<a id="a-Eq"></a>”</p>
  <p id="aEr">答言：<a id="a-Es"></a>“非算数思议之所能及。<a id="a-Et"></a>”</p>
  <p id="aEu">佛言：<a id="a-Ev"></a>“善男子，<a id="a-Ew"></a>如摩竭国量一斛油麻，<a id="a-Ex"></a>举取一粒，<a id="a-Ey"></a>喻阿弥陀佛国声闻、<a id="a-Ez"></a>菩萨；<a id="a-F0"></a>余不举者，<a id="a-F1"></a>喻文殊师利得菩提时菩萨众会，<a id="a-F2"></a>复过是数。<a id="a-F3"></a>善男子，<a id="a-F4"></a>如以三千大千世界微尘数劫，<a id="a-F5"></a>比普见如来寿量劫数，<a id="a-F6"></a>百分、<a id="a-F7"></a>千分、<a id="a-F8"></a>百千亿分乃至算数譬喻所不能及。<a id="a-F9"></a>应知彼普见如来寿命，<a id="a-FA"></a>无有算数，<a id="a-FB"></a>亦无限量。<a id="a-FC"></a>如有一人以三千大千世界碎为微尘，<a id="a-FD"></a>第二、<a id="a-FE"></a>第三人亦碎大千世界以为微尘；<a id="a-FF"></a>复有一人取彼微尘，<a id="a-FG"></a>从此东行过尔所微尘数世界乃下一尘，<a id="a-FH"></a>又过尔所微尘数世界复下一尘，<a id="a-FI"></a>如是次第尽诸微尘；<a id="a-FJ"></a>复有第二人，<a id="a-FK"></a>亦持尔所微尘，<a id="a-FL"></a>从此南行如前下尘，<a id="a-FM"></a>次第展转乃至尘尽；<a id="a-FN"></a>西方、<a id="a-FO"></a>北方、<a id="a-FP"></a>四维、<a id="a-FQ"></a>上、<a id="a-FR"></a>下，<a id="a-FS"></a>各有一人，<a id="a-FT"></a>所下尘数亦复如是。<a id="a-FU"></a>善男子，<a id="a-FV"></a>是诸世界可知数不？<a id="a-FW"></a>”</p>
  <p id="aFX">答言：<a id="a-FY"></a>“不也。<a id="a-FZ"></a>”</p>
  <p id="aFa">佛言：<a id="a-Fb"></a>“善男子，<a id="a-Fc"></a>如是诸人，<a id="a-Fd"></a>于彼十方所经世界，<a id="a-Fe"></a>若著微尘及不著者，<a id="a-Ff"></a>尽末为尘。<a id="a-Fg"></a>于意云何？<a id="a-Fh"></a>是诸微尘，<a id="a-Fi"></a>可以算计知其数不？<a id="a-Fj"></a>”</p>
  <p id="aFk">答言：<a id="a-Fl"></a>“不也，<a id="a-Fm"></a>世尊。<a id="a-Fn"></a>若有计量，<a id="a-Fo"></a>心则迷乱，<a id="a-Fp"></a>不能了知。<a id="a-Fq"></a>”</p>
  <p id="aFr">佛言：<a id="a-Fs"></a>“善男子，<a id="a-Ft"></a>诸佛如来悉能了知彼微尘数。<a id="a-Fu"></a>设过于此，<a id="a-Fv"></a>如来亦知。<a id="a-Fw"></a>”</p>
  <p id="aFx">时，<a id="a-Fy"></a>弥勒菩萨白佛言：<a id="a-Fz"></a>“世尊，<a id="a-G0"></a>诸菩萨等为求如是大智慧故，<a id="a-G1"></a>于大地狱无量亿劫受诸极苦，<a id="a-G2"></a>终不应舍如是大智。<a id="a-G3"></a>”</p>
  <p id="aG4">佛言：<a id="a-G5"></a>“弥勒，<a id="a-G6"></a>如是，<a id="a-G7"></a>如是，<a id="a-G8"></a>如汝所说。<a id="a-G9"></a>何有于此大智慧中不生欲乐？<a id="a-GA"></a>唯除下劣及懈怠者。<a id="a-GB"></a>”</p>
  <p id="aGC">说此智时，<a id="a-GD"></a>一万众生发菩提心。</p>
  <p id="aGE">是时，<a id="a-GF"></a>佛告师子勇猛言：<a id="a-GG"></a>“善男子，<a id="a-GH"></a>于意云何？<a id="a-GI"></a>如彼十人经十方界尽为微尘，<a id="a-GJ"></a>文殊师利当于尔所微尘数劫，<a id="a-GK"></a>行菩萨道。<a id="a-GL"></a>何以故？<a id="a-GM"></a>文殊师利大愿不可思议，<a id="a-GN"></a>趣向亦不可思议，<a id="a-GO"></a>得菩提已寿量亦不可思议，<a id="a-GP"></a>菩萨众会亦不可思议。<a id="a-GQ"></a>”</p>
  <p id="aGR">尔时，<a id="a-GS"></a>师子勇猛白佛言：<a id="a-GT"></a>“世尊，<a id="a-GU"></a>文殊师利发趣甚大，<a id="a-GV"></a>所修之行亦复广大，<a id="a-GW"></a>乃于尔所微尘数劫，<a id="a-GX"></a>不生疲倦。<a id="a-GY"></a>”</p>
  <p id="aGZ">文殊师利言：<a id="a-Ga"></a>“如是，<a id="a-Gb"></a>如是，<a id="a-Gc"></a>善男子，<a id="a-Gd"></a>如汝所说。<a id="a-Ge"></a>于意云何？<a id="a-Gf"></a>虚空界有如是念，<a id="a-Gg"></a>度于昼夜、<a id="a-Gh"></a>时节、<a id="a-Gi"></a>岁月、<a id="a-Gj"></a>劫数等耶？<a id="a-Gk"></a>”</p>
  <p id="aGl">答言：<a id="a-Gm"></a>“不也。<a id="a-Gn"></a>”</p>
  <p id="aGo">文殊师利言：<a id="a-Gp"></a>“如是，<a id="a-Gq"></a>善男子，<a id="a-Gr"></a>若有觉一切法等于虚空，<a id="a-Gs"></a>彼微细智无有分别，<a id="a-Gt"></a>亦无是念，<a id="a-Gu"></a>度于昼夜、<a id="a-Gv"></a>时节、<a id="a-Gw"></a>岁月、<a id="a-Gx"></a>诸劫数等。<a id="a-Gy"></a>何以故？<a id="a-Gz"></a>彼于诸法无想念故。<a id="a-H0"></a>善男子，<a id="a-H1"></a>如虚空界无有疲倦及热恼想。<a id="a-H2"></a>何以故？<a id="a-H3"></a>设过恒河沙劫，<a id="a-H4"></a>而虚空界亦无生起，<a id="a-H5"></a>亦无烧灭，<a id="a-H6"></a>非可破坏。<a id="a-H7"></a>何以故？<a id="a-H8"></a>以虚空界无所有故。<a id="a-H9"></a>如是，<a id="a-HA"></a>善男子，<a id="a-HB"></a>若菩萨了一切法无所有已，<a id="a-HC"></a>亦无热恼及疲倦等。<a id="a-HD"></a>善男子，<a id="a-HE"></a>彼虚空名亦无烧灭、<a id="a-HF"></a>热恼、<a id="a-HG"></a>疲倦，<a id="a-HH"></a>亦不动摇，<a id="a-HI"></a>不生不老，<a id="a-HJ"></a>不来不去。<a id="a-HK"></a>文殊师利名号亦尔，<a id="a-HL"></a>无有热恼及疲倦等。<a id="a-HM"></a>何以故？<a id="a-HN"></a>名字性离故。<a id="a-HO"></a>”</p>
  <p id="aHP">说此法时，<a id="a-HQ"></a>四大天王、<a id="a-HR"></a>释提桓因、<a id="a-HS"></a>梵天王等，<a id="a-HT"></a>及余大威德诸天子等，<a id="a-HU"></a>同声唱言：<a id="a-HV"></a>“是诸众生，<a id="a-HW"></a>闻此法门，<a id="a-HX"></a>获大善利，<a id="a-HY"></a>何况受持读诵！<a id="a-HZ"></a>当知彼等所成善根极为广大。<a id="a-Ha"></a>世尊，<a id="a-Hb"></a>我等于此法门，<a id="a-Hc"></a>受持读诵，<a id="a-Hd"></a>广宣流布，<a id="a-He"></a>为欲护持此深法故。<a id="a-Hf"></a>”</p>
  <p id="aHg">尔时，<a id="a-Hh"></a>师子勇猛白佛言：<a id="a-Hi"></a>“世尊，<a id="a-Hj"></a>若有得闻如此法门，<a id="a-Hk"></a>受持读诵思惟，<a id="a-Hl"></a>及发如此功德庄严佛刹之心，<a id="a-Hm"></a>得几所福？<a id="a-Hn"></a>”</p>
  <p id="aHo">佛言：<a id="a-Hp"></a>“善男子，<a id="a-Hq"></a>如来以无碍佛眼，<a id="a-Hr"></a>所见诸佛及彼刹土，<a id="a-Hs"></a>若有菩萨以妙七宝满彼诸刹，<a id="a-Ht"></a>奉施供养一一如来，<a id="a-Hu"></a>各尽未来际，<a id="a-Hv"></a>令此菩萨安住净戒，<a id="a-Hw"></a>于一切众生得平等心。<a id="a-Hx"></a>若有菩萨，<a id="a-Hy"></a>于此庄严功德佛刹法门，<a id="a-Hz"></a>受持读诵复能发心，<a id="a-I0"></a>随文殊师利所学，<a id="a-I1"></a>行于七步。<a id="a-I2"></a>此二功德，<a id="a-I3"></a>比前七宝布施功德，<a id="a-I4"></a>百分不及一，<a id="a-I5"></a>乃至算数譬喻所不能及。<a id="a-I6"></a>”</p>
  <p id="aI7">尔时，<a id="a-I8"></a>弥勒菩萨白佛言：<a id="a-I9"></a>“世尊，<a id="a-IA"></a>当何名此法门？<a id="a-IB"></a>我等云何奉持？<a id="a-IC"></a>”</p>
  <p id="aID">佛言：<a id="a-IE"></a>“此法门名为《诸佛游戏》，<a id="a-IF"></a>亦名《诸愿究竟》，<a id="a-IG"></a>亦名《文殊师利功德庄严佛土》，<a id="a-IH"></a>亦名《令发菩提心菩萨欢喜》，<a id="a-II"></a>亦名《文殊师利授记》，<a id="a-IJ"></a>如是受持。<a id="a-IK"></a>”</p>
  <p id="aIL">尔时，<a id="a-IM"></a>十方诸来菩萨，<a id="a-IN"></a>为欲供养此法门故，<a id="a-IO"></a>而雨众华，<a id="a-IP"></a>赞言：<a id="a-IQ"></a>“希有世尊！<a id="a-IR"></a>希有世尊！<a id="a-IS"></a>我等乃得闻是不思议文殊师利师子吼庄严法门。<a id="a-IT"></a>”时诸菩萨说是语已，<a id="a-IU"></a>各还本土。<a id="a-IV"></a>说此法时，<a id="a-IW"></a>恒河沙等菩萨得不退转，<a id="a-IX"></a>无量众生善根成熟。</p>
  <p id="aIY">尔时，<a id="a-IZ"></a>文殊师利即入菩萨出生光明普照如幻三昧；<a id="a-Ia"></a>入三昧已，<a id="a-Ib"></a>令此众会普见十方无量无边诸佛刹中一切如来，<a id="a-Ic"></a>一一佛前皆有文殊师利说自佛刹功德庄严。<a id="a-Id"></a>众会见已，<a id="a-Ie"></a>于文殊师利殊胜大愿，<a id="a-If"></a>生希有心。</p>
  <p id="aIg">佛说是经已，<a id="a-Ih"></a>彼一切菩萨，<a id="a-Ii"></a>及诸比丘、<a id="a-Ij"></a>比丘尼、<a id="a-Ik"></a>优婆塞、<a id="a-Il"></a>优婆夷，<a id="a-Im"></a>天、<a id="a-In"></a>龙、<a id="a-Io"></a>夜叉、<a id="a-Ip"></a>乾闼婆、<a id="a-Iq"></a>阿修罗、<a id="a-Ir"></a>迦楼罗、<a id="a-Is"></a>紧那罗、<a id="a-It"></a>摩睺罗伽、<a id="a-Iu"></a>人非人等，<a id="a-Iv"></a>闻佛所说，<a id="a-Iw"></a>皆大欢喜，<a id="a-Ix"></a>信受奉行。</p>
 </body>
</html>