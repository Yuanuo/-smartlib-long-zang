<!doctype html>
<html id="z3IBTDdBt" data-ver="1617">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第十三</h1>
  <h2 id="a2">西晋三藏法师竺法护译</h2>
  <h2 id="a3">密迹金刚力士会第三之六</h2>
  <p id="a4">于是密迹金刚力士，<a id="a-5"></a>所愿已备，<a id="a-6"></a>得受佛决，<a id="a-7"></a>所望已毕，<a id="a-8"></a>欣然大悦，<a id="a-9"></a>叉手白佛言：<a id="a-A"></a>“唯佛大圣，<a id="a-B"></a>就我旷野之界，<a id="a-C"></a>鬼王国土，<a id="a-D"></a>在密迹宫舍，<a id="a-E"></a>七日受请。<a id="a-F"></a>诸菩萨等及大声闻，<a id="a-G"></a>唯见垂愍，<a id="a-H"></a>顾意不忽。<a id="a-I"></a>当于佛所在，<a id="a-J"></a>于旷野鬼王土地，<a id="a-K"></a>在于鄙舍，<a id="a-L"></a>垂意小食，<a id="a-M"></a>化鬼神、<a id="a-N"></a>众妖魅、<a id="a-O"></a>反足之物、<a id="a-P"></a>揵沓和、<a id="a-Q"></a>摩休勒，<a id="a-R"></a>及余所居众生，<a id="a-S"></a>见如来尊，<a id="a-T"></a>听闻斯经法，<a id="a-U"></a>长夜安隐，<a id="a-V"></a>无有众患，<a id="a-W"></a>一定无难，<a id="a-X"></a>便当弃捐瞋恚毒害，<a id="a-Y"></a>无怀逆心。<a id="a-Z"></a>其四天王一切眷属，<a id="a-a"></a>游在旷野鬼神王界，<a id="a-b"></a>若见如来，<a id="a-c"></a>闻所说法，<a id="a-d"></a>常获安和，<a id="a-e"></a>不遭危难。<a id="a-f"></a>”时佛默然，<a id="a-g"></a>受密迹请七日供养，<a id="a-h"></a>用愍念故，<a id="a-i"></a>并欲开化无数众生使植德本。</p>
  <p id="aj">尔时，<a id="a-k"></a>密迹见佛默然以受其请，<a id="a-l"></a>欢喜踊跃，<a id="a-m"></a>稽首佛足，<a id="a-n"></a>右绕三匝，<a id="a-o"></a>礼退而去，<a id="a-p"></a>忽然不现，<a id="a-q"></a>还旷野国，<a id="a-r"></a>因归其宫。<a id="a-s"></a>时，<a id="a-t"></a>密迹力士心自念言：<a id="a-u"></a>“当为大圣庄严宫殿，<a id="a-v"></a>欲行天人、<a id="a-w"></a>色行天人，<a id="a-x"></a>得未曾有！<a id="a-y"></a>十方世界诸菩萨等，<a id="a-z"></a>皆当欢喜！<a id="a-10"></a>”心自念言：<a id="a-11"></a>“吾忆识念，<a id="a-12"></a>往故一时，<a id="a-13"></a>夜怀志愿，<a id="a-14"></a>所尊道法不可思议，<a id="a-15"></a>今亦当然。<a id="a-16"></a>”即时三昧正受，<a id="a-17"></a>宣不可限。<a id="a-18"></a>彼时高座无央数亿百千兆载师子众座自然普现，<a id="a-19"></a>以宝作脚及奇珍栏楯，<a id="a-1A"></a>以百千天衣而布其上。<a id="a-1B"></a>清净妙华、<a id="a-1C"></a>真珠、<a id="a-1D"></a>璎珞在八交道，<a id="a-1E"></a>以宝莲华覆盖其上。<a id="a-1F"></a>适三昧正受，<a id="a-1G"></a>东方去是恒河沙佛国，<a id="a-1H"></a>有世界名无量宝德净，<a id="a-1I"></a>佛号净王，<a id="a-1J"></a>当致彼净王如来所，<a id="a-1K"></a>庄严净师子之座，<a id="a-1L"></a>欲授万菩萨决。<a id="a-1M"></a>其佛国土所见严净，<a id="a-1N"></a>越无央数诸天人民所有严净。<a id="a-1O"></a>“我今宁可往彼佛土庄严高座。<a id="a-1P"></a>”</p>
  <p id="a1Q">尔时，<a id="a-1R"></a>密迹力士以净宝王三昧正受，<a id="a-1S"></a>适三昧已，<a id="a-1T"></a>自然庄严现好高座，<a id="a-1U"></a>高广好净，<a id="a-1V"></a>如无量宝德净佛土师子高座等无有异，<a id="a-1W"></a>忽然以至在于旷野鬼神界土。<a id="a-1X"></a>所施高座巍巍如是，<a id="a-1Y"></a>甚高广长东西二千四百八十里，<a id="a-1Z"></a>南北千二百八十里。<a id="a-1a"></a>绀琉璃、<a id="a-1b"></a>水精、<a id="a-1c"></a>砗磲为地，<a id="a-1d"></a>吉祥藏宝、<a id="a-1e"></a>无量名香杂香熏之，<a id="a-1f"></a>竖立无数众宝香炉烧殊妙香，<a id="a-1g"></a>散诸天华若干品物，<a id="a-1h"></a>极好巍巍光色暐晔，<a id="a-1i"></a>可悦人心安和其身。<a id="a-1j"></a>从心应时，<a id="a-1k"></a>行菩萨法不失其节；<a id="a-1l"></a>功勋无际，<a id="a-1m"></a>所叹妙德而无崖底。<a id="a-1n"></a>又其高座所化自然，<a id="a-1o"></a>有亿百千垓不可计数诸师子座，<a id="a-1p"></a>以宝为脚，<a id="a-1q"></a>宝为栏楯，<a id="a-1r"></a>无数天衣而布其上。<a id="a-1s"></a>诸宝莲华净珠校露立八交道，<a id="a-1t"></a>以用众宝而布其上，<a id="a-1u"></a>建在地上一切普具。</p>
  <p id="a1v">于时，<a id="a-1w"></a>密迹力士如是比像不可思议，<a id="a-1x"></a>设诸高座高广严净，<a id="a-1y"></a>殊特无量师子之座，<a id="a-1z"></a>安然庠序从三昧起。<a id="a-20"></a>即于宿夜，<a id="a-21"></a>设若干种甘膳饮食，<a id="a-22"></a>尊奉菩萨。<a id="a-23"></a>和调性行，<a id="a-24"></a>兴发如来报应之果。<a id="a-25"></a>众供已办，<a id="a-26"></a>夜未向明，<a id="a-27"></a>告四天王：<a id="a-28"></a>“诸人当知，<a id="a-29"></a>世尊今日诣我宫食，<a id="a-2A"></a>请竟七日。<a id="a-2B"></a>诸菩萨众及诸声闻，<a id="a-2C"></a>皆当来集。<a id="a-2D"></a>仁等恭恪设无放逸，<a id="a-2E"></a>大圣难遇，<a id="a-2F"></a>亿世时有！<a id="a-2G"></a>咸皆一心，<a id="a-2H"></a>舍俗慕道，<a id="a-2I"></a>恭恪奉事，<a id="a-2J"></a>除去生死，<a id="a-2K"></a>弘慈至道。<a id="a-2L"></a>时亦难遭，<a id="a-2M"></a>法不可闻；<a id="a-2N"></a>三界无怙，<a id="a-2O"></a>唯道可恃！<a id="a-2P"></a>普如虚空无所复碍，<a id="a-2Q"></a>勿怀乱心为放逸行，<a id="a-2R"></a>眷属徒使妻子仆从，<a id="a-2S"></a>供养七日勿倚身心。<a id="a-2T"></a>唯道为本，<a id="a-2U"></a>莫顺他业损违道教，<a id="a-2V"></a>专精一心供养如来，<a id="a-2W"></a>常当下意加敬无二。<a id="a-2X"></a>”令其旷野鬼神之处，<a id="a-2Y"></a>王者土地、<a id="a-2Z"></a>鬼神妖魅、<a id="a-2a"></a>反足诸鬼、<a id="a-2b"></a>揵沓和等，<a id="a-2c"></a>皆归命佛，<a id="a-2d"></a>密议道法。<a id="a-2e"></a>其四天王及余众生，<a id="a-2f"></a>皆不失时普蒙济度。<a id="a-2g"></a>“诸仁当了，<a id="a-2h"></a>已请天尊，<a id="a-2i"></a>稽首归命供养佛已，<a id="a-2j"></a>勤听经典宣布八方，<a id="a-2k"></a>使一切蒙益，<a id="a-2l"></a>乃报佛恩。<a id="a-2m"></a>”</p>
  <p id="a2n">尔时，<a id="a-2o"></a>密迹力士有一太子，<a id="a-2p"></a>名曰密兵，<a id="a-2q"></a>而告之曰：<a id="a-2r"></a>“汝往遍令地神及虚空神，<a id="a-2s"></a>告四天王、<a id="a-2t"></a>忉利天、<a id="a-2u"></a>焰天、<a id="a-2v"></a>兜率天、<a id="a-2w"></a>无憍慢天、<a id="a-2x"></a>他化自在天，<a id="a-2y"></a>上至魔天。<a id="a-2z"></a>各令使知世尊，<a id="a-30"></a>今日在于旷野鬼王土界，<a id="a-31"></a>受密迹金刚力士请于宫舍，<a id="a-32"></a>当就饮食。<a id="a-33"></a>菩萨、<a id="a-34"></a>声闻亦复同然，<a id="a-35"></a>若欲见佛听闻道教，<a id="a-36"></a>咸皆往至。<a id="a-37"></a>”太子金刚兵受教宣命，<a id="a-38"></a>须臾令遍。</p>
  <p id="a39">其第二子名曰善分，<a id="a-3A"></a>而告之曰：<a id="a-3B"></a>“子，<a id="a-3C"></a>汝今自往，<a id="a-3D"></a>己力神足，<a id="a-3E"></a>告诸梵天、<a id="a-3F"></a>梵迦夷天、<a id="a-3G"></a>梵满天、<a id="a-3H"></a>梵度著天、<a id="a-3I"></a>大梵天、<a id="a-3J"></a>有光天、<a id="a-3K"></a>少光天、<a id="a-3L"></a>无量光天、<a id="a-3M"></a>光音天、<a id="a-3N"></a>清净天、<a id="a-3O"></a>少净天、<a id="a-3P"></a>无量净天、<a id="a-3Q"></a>净难逮天、<a id="a-3R"></a>净离秽天、<a id="a-3S"></a>顺行天、<a id="a-3T"></a>少顺行天、<a id="a-3U"></a>无量行天、<a id="a-3V"></a>行果实天、<a id="a-3W"></a>亦然天、<a id="a-3X"></a>于是天、<a id="a-3Y"></a>善愿天、<a id="a-3Z"></a>善现天、<a id="a-3a"></a>至一善天，<a id="a-3b"></a>悉遍令之。<a id="a-3c"></a>今日世尊，<a id="a-3d"></a>游于旷野鬼王国土密迹金刚力士宫舍就请。<a id="a-3e"></a>诸人欲见，<a id="a-3f"></a>悉共往会善分，<a id="a-3g"></a>受教宣令。<a id="a-3h"></a>”如是须臾之顷，<a id="a-3i"></a>欲行天人、<a id="a-3j"></a>色行天人，<a id="a-3k"></a>皆共集会在于虚空，<a id="a-3l"></a>广纵四万里，<a id="a-3m"></a>上下俱然亦四万里，<a id="a-3n"></a>周遍诸天，<a id="a-3o"></a>各次第坐。</p>
  <p id="a3p">于是密迹金刚力士，<a id="a-3q"></a>庄严场地，<a id="a-3r"></a>供膳办已，<a id="a-3s"></a>叉手向佛所在，<a id="a-3t"></a>遥启白言：<a id="a-3u"></a>“今时已到，<a id="a-3v"></a>愿佛大圣垂光回意。<a id="a-3w"></a>”而说颂曰：</p>
  <p id="a3x">“丈夫尊雄屈，<a id="a-3y"></a>　人中上愿顾，</p>
  <p id="a3z">莲华正士发，<a id="a-40"></a>　大圣人时到。</p>
  <p id="a41">两足尊在神，<a id="a-42"></a>　天人圣祠祀，</p>
  <p id="a43">人中尊屈意，<a id="a-44"></a>　圣明时以至。</p>
  <p id="a45">戒如莲华盛，<a id="a-46"></a>　精进转增长，</p>
  <p id="a47">覆护上惭愧，<a id="a-48"></a>　最胜唯顾意。</p>
  <p id="a49">建立于圣谛，<a id="a-4A"></a>　慈哀加弘恩，</p>
  <p id="a4B">无我无所施，<a id="a-4C"></a>　最胜师子愿。</p>
  <p id="a4D">戒行博闻业，<a id="a-4E"></a>　茂盛觉意华，</p>
  <p id="a4F">解脱具足实，<a id="a-4G"></a>　殊胜树愿来。</p>
  <p id="a4H">功勋海唯枉，<a id="a-4I"></a>　其意深且广，</p>
  <p id="a4J">清水定为意，<a id="a-4K"></a>　炽盛精进业。</p>
  <p id="a4L">奉哀道场业，<a id="a-4M"></a>　智慧璎珞严，</p>
  <p id="a4N">明本慧开觉，<a id="a-4O"></a>　圣达降怨顾。</p>
  <p id="a4P">第一明无动，<a id="a-4Q"></a>　以药树疗病，</p>
  <p id="a4R">学不学盛明，<a id="a-4S"></a>　最胜唯屈神。<a id="a-4T"></a>”</p>
  <p id="a4U">于是世尊，<a id="a-4V"></a>见密迹金刚力士白时已到，<a id="a-4W"></a>告诸比丘：<a id="a-4X"></a>“皆早严服，<a id="a-4Y"></a>著衣持钵，<a id="a-4Z"></a>并敕护寺，<a id="a-4a"></a>密迹金刚力士来启时到，<a id="a-4b"></a>各自建行七日就请。<a id="a-4c"></a>”其诸声闻、<a id="a-4d"></a>众菩萨等，<a id="a-4e"></a>若得神足，<a id="a-4f"></a>以己神力往追侍佛。<a id="a-4g"></a>其无神足，<a id="a-4h"></a>入如来光，<a id="a-4i"></a>承其威明，<a id="a-4j"></a>佛愍念之皆得往就。<a id="a-4k"></a>于时世尊，<a id="a-4l"></a>适发进路，<a id="a-4m"></a>诸菩萨皆于前而导，<a id="a-4n"></a>诸声闻众在后侍从。<a id="a-4o"></a>诸天龙神，<a id="a-4p"></a>华香妓乐在虚空侍。<a id="a-4q"></a>诸天玉女而嗟叹佛，<a id="a-4r"></a>因说颂曰：</p>
  <p id="a4s">“欢喜发光明，<a id="a-4t"></a>　妓乐自然鸣，</p>
  <p id="a4u">震动佛刹土，<a id="a-4v"></a>　天雨于众华。</p>
  <p id="a4w">佛之大威德，<a id="a-4x"></a>　神足度无极，</p>
  <p id="a4y">圣变化无限，<a id="a-4z"></a>　娱乐佛无底。</p>
  <p id="a50">佛吉祥无际，<a id="a-51"></a>　佛神圣无量，</p>
  <p id="a52">佛威仪无底，<a id="a-53"></a>　佛功勋无限。</p>
  <p id="a54">游灵鹫之山，<a id="a-55"></a>　在于八山中，</p>
  <p id="a56">于上虚空中，<a id="a-57"></a>　无碍如鹰王。<a id="a-58"></a>”</p>
  <p id="a59">于时，<a id="a-5A"></a>欲行天人、<a id="a-5B"></a>色行天人，<a id="a-5C"></a>见佛世尊从虚空来，<a id="a-5D"></a>犹如日光现于水中，<a id="a-5E"></a>如月盛满众星独明，<a id="a-5F"></a>犹若天帝诸天中尊，<a id="a-5G"></a>若如梵王照乎众会，<a id="a-5H"></a>见是变化大悦欣然，<a id="a-5I"></a>雨天青红黄白若干诸杂莲华，<a id="a-5J"></a>供养散佛。<a id="a-5K"></a>意华、<a id="a-5L"></a>大意华、<a id="a-5M"></a>柔软华、<a id="a-5N"></a>大柔软华、<a id="a-5O"></a>昼夜树华，<a id="a-5P"></a>有果大实，<a id="a-5Q"></a>及诸转轮王离垢之华，<a id="a-5R"></a>百叶、<a id="a-5S"></a>千叶又百千叶，<a id="a-5T"></a>乐欢喜生，<a id="a-5U"></a>味兴起光照一切香华，<a id="a-5V"></a>善妙香、<a id="a-5W"></a>常熏香、<a id="a-5X"></a>乌虚延香，<a id="a-5Y"></a>常有华乐、<a id="a-5Z"></a>华自乐。<a id="a-5a"></a>如是众华兴云致雨，<a id="a-5b"></a>雨众杂香，<a id="a-5c"></a>鼓天妙乐，<a id="a-5d"></a>诸天玉女眷属百千。</p>
  <p id="a5e">尔时，<a id="a-5f"></a>须臾至于旷野鬼王国土，<a id="a-5g"></a>毗沙门天王界，<a id="a-5h"></a>在其宫殿，<a id="a-5i"></a>一切声闻、<a id="a-5j"></a>诸菩萨众眷属围绕。<a id="a-5k"></a>佛适下住，<a id="a-5l"></a>地大震动，<a id="a-5m"></a>光照十方，<a id="a-5n"></a>安和柔软，<a id="a-5o"></a>不娆众生。<a id="a-5p"></a>时，<a id="a-5q"></a>四天王见佛世尊到大旷野鬼王之国，<a id="a-5r"></a>速疾速疾与其宫人及诸眷属，<a id="a-5s"></a>华香、<a id="a-5t"></a>杂香、<a id="a-5u"></a>泽香、<a id="a-5v"></a>缯彩、<a id="a-5w"></a>幢盖、<a id="a-5x"></a>妓乐，<a id="a-5y"></a>行列吹贝，<a id="a-5z"></a>各持此供，<a id="a-60"></a>往诣佛所，<a id="a-61"></a>稽首佛足，<a id="a-62"></a>绕佛三匝，<a id="a-63"></a>却住一面。<a id="a-64"></a>以持所赍供养佛上，<a id="a-65"></a>见佛大悦心中欣然。<a id="a-66"></a>供散佛已，<a id="a-67"></a>却住一面，<a id="a-68"></a>叉手自归。<a id="a-69"></a>尔时，<a id="a-6A"></a>世尊因四天王，<a id="a-6B"></a>应病随时班宣经法，<a id="a-6C"></a>万三千鬼神妖魅厌鬼之属皆发无上正真道意，<a id="a-6D"></a>一万玉女亦复发是无上大意。</p>
  <p id="a6E">时，<a id="a-6F"></a>密迹力士与宫人、<a id="a-6G"></a>婇女、<a id="a-6H"></a>诸子眷属，<a id="a-6I"></a>华香、<a id="a-6J"></a>杂香、<a id="a-6K"></a>捣香、<a id="a-6L"></a>幢盖、<a id="a-6M"></a>妓乐，<a id="a-6N"></a>从其宫中，<a id="a-6O"></a>诣毗沙门天王宫舍。<a id="a-6P"></a>至世尊所，<a id="a-6Q"></a>稽首佛足，<a id="a-6R"></a>右绕七匝，<a id="a-6S"></a>各从所执皆供散佛上，<a id="a-6T"></a>毗沙门天王宫中次第而坐，<a id="a-6U"></a>鼓众妓乐，<a id="a-6V"></a>自入清净心无所著，<a id="a-6W"></a>所将侍从各自就座。<a id="a-6X"></a>如来高座独显巍巍，<a id="a-6Y"></a>清净妙极。<a id="a-6Z"></a>密迹诸子，<a id="a-6a"></a>举所庄严校露之帐师子高座，<a id="a-6b"></a>从虚空下，<a id="a-6c"></a>安著于地，<a id="a-6d"></a>寂然不动。<a id="a-6e"></a>诸菩萨众及诸声闻，<a id="a-6f"></a>故坐本位。</p>
  <p id="a6g">时，<a id="a-6h"></a>欲行天人、<a id="a-6i"></a>色行天人，<a id="a-6j"></a>睹其设座高广严好，<a id="a-6k"></a>得未曾有，<a id="a-6l"></a>怪之难及，<a id="a-6m"></a>心自念言：<a id="a-6n"></a>“密迹力士何所得睹？<a id="a-6o"></a>斯宝高广师子之座，<a id="a-6p"></a>玄妙无极，<a id="a-6q"></a>殊特难喻！<a id="a-6r"></a>”</p>
  <p id="a6s">于时，<a id="a-6t"></a>承佛威神，<a id="a-6u"></a>于虚空中自然闻音：<a id="a-6v"></a>“仁欲知者，<a id="a-6w"></a>东方去是界分，<a id="a-6x"></a>过江河沙诸佛国土，<a id="a-6y"></a>有世界名为限净，<a id="a-6z"></a>佛号净王如来、<a id="a-70"></a>至真、<a id="a-71"></a>等正觉。<a id="a-72"></a>密迹金刚力士，<a id="a-73"></a>曾见其土微妙严净，<a id="a-74"></a>今以法故，<a id="a-75"></a>遣此殊妙巍巍高座。<a id="a-76"></a>”</p>
  <p id="a77">时，<a id="a-78"></a>佛适入上处师子高广之座，<a id="a-79"></a>应时旷野鬼王、<a id="a-7A"></a>国土鬼神妖魅、<a id="a-7B"></a>反足之鬼、<a id="a-7C"></a>揵沓和、<a id="a-7D"></a>迦楼罗、<a id="a-7E"></a>真陀罗、<a id="a-7F"></a>摩休勒，<a id="a-7G"></a>往诣佛所，<a id="a-7H"></a>稽首足下，<a id="a-7I"></a>退住一面，<a id="a-7J"></a>叉手归佛。</p>
  <p id="a7K">尔时，<a id="a-7L"></a>密迹金刚力士，<a id="a-7M"></a>语四天王及诸来会诸贤：<a id="a-7N"></a>“屈意咸共和心，<a id="a-7O"></a>饮食已办，<a id="a-7P"></a>各手斟酌，<a id="a-7Q"></a>勤供养佛菩萨圣众。<a id="a-7R"></a>所以者何？<a id="a-7S"></a>如佛所说，<a id="a-7T"></a>若能欢悦佐助兴功，<a id="a-7U"></a>供养蒙祐得福无量，<a id="a-7V"></a>于本施主其福不减。<a id="a-7W"></a>诸仁者等，<a id="a-7X"></a>以是劝助佐其所施，<a id="a-7Y"></a>得受功祚不可限量。<a id="a-7Z"></a>”</p>
  <p id="a7a">于是密迹金刚力士，<a id="a-7b"></a>与其宫人、<a id="a-7c"></a>婇女、<a id="a-7d"></a>一切诸子及诸眷属，<a id="a-7e"></a>手自斟酌百种肴膳不可计味，<a id="a-7f"></a>心佐开士求如来福，<a id="a-7g"></a>供养大圣加谦恪心。<a id="a-7h"></a>佛及菩萨、<a id="a-7i"></a>诸声闻众，<a id="a-7j"></a>皆悉充满饮食毕讫，<a id="a-7k"></a>行澡水竟。<a id="a-7l"></a>密迹金刚力士更取小床，<a id="a-7m"></a>于佛前坐，<a id="a-7n"></a>白世尊曰：<a id="a-7o"></a>“唯加弘慈应时演法，<a id="a-7p"></a>宣入法门，<a id="a-7q"></a>使众生类了于道心，<a id="a-7r"></a>行所从生。<a id="a-7s"></a>其未发心，<a id="a-7t"></a>兴斯道心；<a id="a-7u"></a>已发道心，<a id="a-7v"></a>至不退转。<a id="a-7w"></a>令此鬼神妖魅、<a id="a-7x"></a>揵沓和等，<a id="a-7y"></a>长夜永安，<a id="a-7z"></a>使无众患，<a id="a-80"></a>多所安和，<a id="a-81"></a>多所愍伤。<a id="a-82"></a>诸天及人三界众生，<a id="a-83"></a>得殊特愿，<a id="a-84"></a>与世超殊。<a id="a-85"></a>”</p>
  <p id="a86">尔时，<a id="a-87"></a>世尊告密迹金刚力士及诸大会：<a id="a-88"></a>“谛听！<a id="a-89"></a>谛听！<a id="a-8A"></a>善思念之。<a id="a-8B"></a>若族姓子、<a id="a-8C"></a>族姓女，<a id="a-8D"></a>行入法门，<a id="a-8E"></a>坚住于斯，<a id="a-8F"></a>至殊特愿，<a id="a-8G"></a>无所分别，<a id="a-8H"></a>不至损耗。<a id="a-8I"></a>”密迹力士与诸大众，<a id="a-8J"></a>受教而听。</p>
  <p id="a8K">佛告密迹力士：<a id="a-8L"></a>“若族姓子及族姓女，<a id="a-8M"></a>当奉笃信善从道法，<a id="a-8N"></a>多诸顺宜，<a id="a-8O"></a>欲见贤圣乐听于法；<a id="a-8P"></a>心不悭嫉，<a id="a-8Q"></a>不缩财业，<a id="a-8R"></a>舒手布施舍俗所习，<a id="a-8S"></a>好所施福不望其报；<a id="a-8T"></a>心不怀害，<a id="a-8U"></a>其志清净，<a id="a-8V"></a>专精一心而不暴乱；<a id="a-8W"></a>信报应果，<a id="a-8X"></a>好善真业，<a id="a-8Y"></a>不以狐疑未曾犹豫；<a id="a-8Z"></a>睹清白理，<a id="a-8a"></a>知不亡果，<a id="a-8b"></a>宁失身命不犯非义；<a id="a-8c"></a>仁慈不杀，<a id="a-8d"></a>不与不取，<a id="a-8e"></a>不为邪淫，<a id="a-8f"></a>不犯妄言、<a id="a-8g"></a>两舌、<a id="a-8h"></a>恶口、<a id="a-8i"></a>绮语、<a id="a-8j"></a>嫉妒、<a id="a-8k"></a>恚痴，<a id="a-8l"></a>不犯十恶，<a id="a-8m"></a>身行十善亦劝人行；<a id="a-8n"></a>常奉等信，<a id="a-8o"></a>见诸沙门奉戒具法，<a id="a-8p"></a>勤精修行，<a id="a-8q"></a>志存思道；<a id="a-8r"></a>常应义节，<a id="a-8s"></a>寂然调和，<a id="a-8t"></a>心存憺怕，<a id="a-8u"></a>受无所著不受邪语；<a id="a-8v"></a>志性仁慈，<a id="a-8w"></a>弃捐恶法，<a id="a-8x"></a>行不卒暴，<a id="a-8y"></a>明如炬火，<a id="a-8z"></a>不愚如兽，<a id="a-90"></a>言无所毁，<a id="a-91"></a>心性平和，<a id="a-92"></a>绝却睡眠，<a id="a-93"></a>弃唐突心，<a id="a-94"></a>捐其重檐，<a id="a-95"></a>数数惠施；<a id="a-96"></a>见诸善友一切诸佛及佛弟子，<a id="a-97"></a>常行恭恪。<a id="a-98"></a>如是比像，<a id="a-99"></a>常追侍从沙门、<a id="a-9A"></a>梵志，<a id="a-9B"></a>谦下作礼，<a id="a-9C"></a>习与相随不失其意，<a id="a-9D"></a>常奉斯等诸善知识，<a id="a-9E"></a>以爱乐故。<a id="a-9F"></a>加用法施救济危厄，<a id="a-9G"></a>以班宣法而劝化人，<a id="a-9H"></a>演所报应：<a id="a-9I"></a>施致大富，<a id="a-9J"></a>持戒生天，<a id="a-9K"></a>博闻大智。<a id="a-9L"></a>修行合道各为说报：<a id="a-9M"></a>布施大财，<a id="a-9N"></a>悭贪饿鬼；<a id="a-9O"></a>持戒、<a id="a-9P"></a>忍辱、<a id="a-9Q"></a>精进、<a id="a-9R"></a>一心、<a id="a-9S"></a>智慧，<a id="a-9T"></a>稍入道元；<a id="a-9U"></a>犯戒地狱，<a id="a-9V"></a>瞋恚丑陋，<a id="a-9W"></a>懈怠废道，<a id="a-9X"></a>乱意堕罪，<a id="a-9Y"></a>愚痴投冥。<a id="a-9Z"></a>是为由身、<a id="a-9a"></a>由言、<a id="a-9b"></a>由意恶行之报，<a id="a-9c"></a>是身、<a id="a-9d"></a>口、<a id="a-9e"></a>意善恶之果。<a id="a-9f"></a>犯是三事长夜不安，<a id="a-9g"></a>投于地狱、<a id="a-9h"></a>饿鬼、<a id="a-9i"></a>畜生；<a id="a-9j"></a>护斯三业，<a id="a-9k"></a>生天人间、<a id="a-9l"></a>十方佛前，<a id="a-9m"></a>长夜永安，<a id="a-9n"></a>无有众患。<a id="a-9o"></a>各为开示罪福之报、<a id="a-9p"></a>善恶所趣：<a id="a-9q"></a>若见应器，<a id="a-9r"></a>为演深法，<a id="a-9s"></a>空无相愿行、<a id="a-9t"></a>无所行，<a id="a-9u"></a>至无所至，<a id="a-9v"></a>无我、<a id="a-9w"></a>无人、<a id="a-9x"></a>无寿、<a id="a-9y"></a>无命。<a id="a-9z"></a>分别幽奥十二缘起，<a id="a-A0"></a>若倚是事便有生矣，<a id="a-A1"></a>若不倚是则无有生；<a id="a-A2"></a>从是致是，<a id="a-A3"></a>不从不致。<a id="a-A4"></a>从无明致行，<a id="a-A5"></a>从行致识，<a id="a-A6"></a>从识致名色，<a id="a-A7"></a>从名色致六入，<a id="a-A8"></a>从六入致更，<a id="a-A9"></a>从更致痛，<a id="a-AA"></a>从痛致爱，<a id="a-AB"></a>从爱致取，<a id="a-AC"></a>从取致有，<a id="a-AD"></a>从有致生，<a id="a-AE"></a>从生致老死，<a id="a-AF"></a>从老死合大苦阴，<a id="a-AG"></a>成四大身；<a id="a-AH"></a>痴灭无行，<a id="a-AI"></a>行灭无识，<a id="a-AJ"></a>识灭无名色，<a id="a-AK"></a>名色灭无六入，<a id="a-AL"></a>六入灭无更，<a id="a-AM"></a>更灭无痛，<a id="a-AN"></a>痛灭无爱，<a id="a-AO"></a>爱灭无取，<a id="a-AP"></a>取灭无有，<a id="a-AQ"></a>有灭无生，<a id="a-AR"></a>生灭无老病死大苦阴合，<a id="a-AS"></a>不受四大，<a id="a-AT"></a>则常永安，<a id="a-AU"></a>长无众患。<a id="a-AV"></a>以灭尽者则无所有。<a id="a-AW"></a>所以者何？<a id="a-AX"></a>起是生是，<a id="a-AY"></a>无是则无。<a id="a-AZ"></a>犹如种树，<a id="a-Aa"></a>始生芽根、<a id="a-Ab"></a>茎节、<a id="a-Ac"></a>枝叶、<a id="a-Ad"></a>华实；<a id="a-Ae"></a>拔树无芽，<a id="a-Af"></a>何从有是茎节、<a id="a-Ag"></a>枝叶、<a id="a-Ah"></a>华实？<a id="a-Ai"></a>解无无明，<a id="a-Aj"></a>心无所著，<a id="a-Ak"></a>则无牵连。<a id="a-Al"></a>十二缘起，<a id="a-Am"></a>皆从缘对；<a id="a-An"></a>无缘无对，<a id="a-Ao"></a>一切三界皆悉本无。<a id="a-Ap"></a>悉从无生，<a id="a-Aq"></a>从有而死，<a id="a-Ar"></a>不达无故，<a id="a-As"></a>谓有致生。<a id="a-At"></a>不知有空，<a id="a-Au"></a>倚是我故便致死矣！<a id="a-Av"></a>解无不生，<a id="a-Aw"></a>了有不死，<a id="a-Ax"></a>为罪所追，<a id="a-Ay"></a>尘劳所逮，<a id="a-Az"></a>颠倒苦恼痴冥不实，<a id="a-B0"></a>为宣真谛应其仪节。<a id="a-B1"></a>所观如法，<a id="a-B2"></a>而于诸法无所造作，<a id="a-B3"></a>不得所造则不有退，<a id="a-B4"></a>亦不无退，<a id="a-B5"></a>不有往来周旋之难。<a id="a-B6"></a>假使意法意无所著，<a id="a-B7"></a>信受本空，<a id="a-B8"></a>一切诸本悉净憺怕，<a id="a-B9"></a>置是人者，<a id="a-BA"></a>若菩萨大士，<a id="a-BB"></a>常得见佛，<a id="a-BC"></a>未曾远离，<a id="a-BD"></a>不失闻法，<a id="a-BE"></a>不违圣众，<a id="a-BF"></a>在在所生常见诸佛。<a id="a-BG"></a>虽有所生，<a id="a-BH"></a>不生无佛之土，<a id="a-BI"></a>生以见佛行无放逸，<a id="a-BJ"></a>慕求真正精进之法。<a id="a-BK"></a>勤修此已不用家业，<a id="a-BL"></a>善奉净行，<a id="a-BM"></a>不用妻子男女、<a id="a-BN"></a>奴婢仆使守护宅舍，<a id="a-BO"></a>速疾持法，<a id="a-BP"></a>无以戏逸自恣爱欲。<a id="a-BQ"></a>诸佛世尊所施言教，<a id="a-BR"></a>以笃信故，<a id="a-BS"></a>舍家为道；<a id="a-BT"></a>信舍家已，<a id="a-BU"></a>为善亲友真正伴侣，<a id="a-BV"></a>以受真业性行微妙；<a id="a-BW"></a>闻玄妙法，<a id="a-BX"></a>以行为要，<a id="a-BY"></a>不归严饰；<a id="a-BZ"></a>觉意第一而不厌足，<a id="a-Ba"></a>求于博闻；<a id="a-Bb"></a>如所闻法广为人说，<a id="a-Bc"></a>无冀养心，<a id="a-Bd"></a>不以己言有所依仰；<a id="a-Be"></a>讲说经典从所闻慧，<a id="a-Bf"></a>因其行住而为人说，<a id="a-Bg"></a>使听法者兴隆大慈，<a id="a-Bh"></a>而于众生发无尽哀，<a id="a-Bi"></a>以致博闻无所爱吝；<a id="a-Bj"></a>不贪身命，<a id="a-Bk"></a>少欲少求而知止足；<a id="a-Bl"></a>以善重业至快供养，<a id="a-Bm"></a>好乐闲居，<a id="a-Bn"></a>专精守节；<a id="a-Bo"></a>从所闻法观其义趣，<a id="a-Bp"></a>自归正义思惟奉行，<a id="a-Bq"></a>不归严饰；<a id="a-Br"></a>其所导御天上世间，<a id="a-Bs"></a>不但为己而有所行，<a id="a-Bt"></a>为众生故求上大乘，<a id="a-Bu"></a>至慕佛道自在之乘，<a id="a-Bv"></a>成无放逸。<a id="a-Bw"></a>何谓无放逸？<a id="a-Bx"></a>以达境界，<a id="a-By"></a>眼不见色，<a id="a-Bz"></a>不受妄想，<a id="a-C0"></a>不著文饰；<a id="a-C1"></a>了色之难，<a id="a-C2"></a>虽以慕乐，<a id="a-C3"></a>便舍之逝，<a id="a-C4"></a>晓之本无。<a id="a-C5"></a>若耳闻声、<a id="a-C6"></a>鼻香、<a id="a-C7"></a>众想、<a id="a-C8"></a>舌嗜美味、<a id="a-C9"></a>身更心法亦复如是。<a id="a-CA"></a>所言无逸，<a id="a-CB"></a>己心无生，<a id="a-CC"></a>护他人心，<a id="a-CD"></a>弃爱欲乐，<a id="a-CE"></a>入于法乐，<a id="a-CF"></a>不行欲想，<a id="a-CG"></a>无瞋恚想及危害想，<a id="a-CH"></a>无贪、<a id="a-CI"></a>瞋恚、<a id="a-CJ"></a>愚痴之业，<a id="a-CK"></a>无是恶本，<a id="a-CL"></a>身不行恶，<a id="a-CM"></a>口不说非，<a id="a-CN"></a>心不行秽，<a id="a-CO"></a>不为反念，<a id="a-CP"></a>不犯一切诸不善法，<a id="a-CQ"></a>是曰无放逸。<a id="a-CR"></a>以无放逸常应节行，<a id="a-CS"></a>晓了有无，<a id="a-CT"></a>知无无有。<a id="a-CU"></a>彼何谓有？<a id="a-CV"></a>何谓无？<a id="a-CW"></a>行平等者有贤圣脱，<a id="a-CX"></a>修邪行者无贤圣脱。<a id="a-CY"></a>又次亦有罪福之报，<a id="a-CZ"></a>或有无罪福之报；<a id="a-Ca"></a>或有眼，<a id="a-Cb"></a>或无眼；<a id="a-Cc"></a>或耳鼻舌身，<a id="a-Cd"></a>或有意，<a id="a-Ce"></a>或无意。<a id="a-Cf"></a>又能了色无常、<a id="a-Cg"></a>苦、<a id="a-Ch"></a>空、<a id="a-Ci"></a>别离之法，<a id="a-Cj"></a>是谓名有。<a id="a-Ck"></a>志学于道，<a id="a-Cl"></a>计色有常，<a id="a-Cm"></a>长存永立，<a id="a-Cn"></a>无别离法；<a id="a-Co"></a>以无平等住，<a id="a-Cp"></a>有是念故，<a id="a-Cq"></a>有痛想行识。<a id="a-Cr"></a>有了无常、<a id="a-Cs"></a>苦、<a id="a-Ct"></a>空、<a id="a-Cu"></a>别离之法，<a id="a-Cv"></a>又从无明缘，<a id="a-Cw"></a>便生不善；<a id="a-Cx"></a>若无无明，<a id="a-Cy"></a>则无有行。<a id="a-Cz"></a>从生缘故，<a id="a-D0"></a>有老病死；<a id="a-D1"></a>若无生缘，<a id="a-D2"></a>便无老病死。<a id="a-D3"></a>施致大福，<a id="a-D4"></a>贫无放舍；<a id="a-D5"></a>穷有贪嫉，<a id="a-D6"></a>悭无大财。<a id="a-D7"></a>奉法至道，<a id="a-D8"></a>不顺义则不至道业。<a id="a-D9"></a>精进菩萨得至大慧，<a id="a-DA"></a>懈怠菩萨不得至道。<a id="a-DB"></a>不自大者真得异决，<a id="a-DC"></a>其贡高者不至灭度。<a id="a-DD"></a>若普入寂，<a id="a-DE"></a>至于空无；<a id="a-DF"></a>计吾我人，<a id="a-DG"></a>贪身寿命，<a id="a-DH"></a>不至道慧。<a id="a-DI"></a>是为人者，<a id="a-DJ"></a>应顺时仪。<a id="a-DK"></a>”</p>
  <p id="aDL">佛言：<a id="a-DM"></a>“若族姓子、<a id="a-DN"></a>族姓女，<a id="a-DO"></a>修普明智，<a id="a-DP"></a>或致所知。<a id="a-DQ"></a>若在于世，<a id="a-DR"></a>若无于世，<a id="a-DS"></a>普智计斯，<a id="a-DT"></a>不有所知。<a id="a-DU"></a>彼有天食而无所著，<a id="a-DV"></a>若无天食亦无所著。<a id="a-DW"></a>一切如来皆以敷演，<a id="a-DX"></a>入于顺义一切诸法，<a id="a-DY"></a>如来明证下四法故。<a id="a-DZ"></a>何谓为四？<a id="a-Da"></a>一曰、<a id="a-Db"></a>一切万物皆归无常；<a id="a-Dc"></a>二曰、<a id="a-Dd"></a>一切诸有悉为苦毒；<a id="a-De"></a>三曰、<a id="a-Df"></a>一切诸法皆无有我；<a id="a-Dg"></a>四曰、<a id="a-Dh"></a>一切有形悉至于空无，<a id="a-Di"></a>为泥洹寂。<a id="a-Dj"></a>所以言曰，<a id="a-Dk"></a>一切万物皆归无常，<a id="a-Dl"></a>众生愚惑自想有常，<a id="a-Dm"></a>如来说法断诸计常；<a id="a-Dn"></a>一切所有悉为苦毒，<a id="a-Do"></a>众生闇塞计想有乐，<a id="a-Dp"></a>故为说法断除诸乐；<a id="a-Dq"></a>一切诸法皆无有我，<a id="a-Dr"></a>而众生心计有吾我，<a id="a-Ds"></a>故为说法断诸我想；<a id="a-Dt"></a>一切有形悉归于空，<a id="a-Du"></a>众生沉冥反想悉有，<a id="a-Dv"></a>故为说法断有著想，<a id="a-Dw"></a>寂然泥洹。<a id="a-Dx"></a>一切众生怀自大者，<a id="a-Dy"></a>如来说法，<a id="a-Dz"></a>使自大者不复贡高，<a id="a-E0"></a>捐去倚著。<a id="a-E1"></a>以闻无常，<a id="a-E2"></a>解音悉空，<a id="a-E3"></a>尔乃晓了无常之义。<a id="a-E4"></a>其义何谓？<a id="a-E5"></a>都不生、<a id="a-E6"></a>不增、<a id="a-E7"></a>不起、<a id="a-E8"></a>不灭，<a id="a-E9"></a>是乃名曰入永无常。<a id="a-EA"></a>以闻苦音，<a id="a-EB"></a>入际所愿五阴空无所起，<a id="a-EC"></a>是名曰苦义。<a id="a-ED"></a>以闻诸法皆无我音，<a id="a-EE"></a>奉空脱门，<a id="a-EF"></a>于我、<a id="a-EG"></a>不我无是二相，<a id="a-EH"></a>是非我义。<a id="a-EI"></a>以闻泥洹寂志，<a id="a-EJ"></a>造无想不然；<a id="a-EK"></a>不灭为都灭，<a id="a-EL"></a>定无终始，<a id="a-EM"></a>是乃名曰解了空义，<a id="a-EN"></a>不以无想而为取证。<a id="a-EO"></a>如是贤者，<a id="a-EP"></a>若有菩萨能行是者，<a id="a-EQ"></a>未曾违失一切诸行道品之法，<a id="a-ER"></a>以无想行，<a id="a-ES"></a>普周备悉诸佛道法三十七品。<a id="a-ET"></a>”</p>
  <p id="aEU">于时，<a id="a-EV"></a>世尊在密迹金刚力士宫殿，<a id="a-EW"></a>应病演法。<a id="a-EX"></a>寻时彼会，<a id="a-EY"></a>二万天人皆发无上正真道意，<a id="a-EZ"></a>不可计人悉受五戒。</p>
  <p id="aEa">尔时，<a id="a-Eb"></a>四天王前白佛言：<a id="a-Ec"></a>“唯哀愍说，<a id="a-Ed"></a>我等云何护于世间？<a id="a-Ee"></a>”</p>
  <p id="aEf">佛告四天王：<a id="a-Eg"></a>“仁等宜以当行十法，<a id="a-Eh"></a>护世众生。<a id="a-Ei"></a>何谓为十？<a id="a-Ej"></a>一曰、<a id="a-Ek"></a>不害一切命类；<a id="a-El"></a>二曰、<a id="a-Em"></a>不窃取他财宝；<a id="a-En"></a>三曰、<a id="a-Eo"></a>不犯他人妻室；<a id="a-Ep"></a>四曰、<a id="a-Eq"></a>不两舌斗乱于人；<a id="a-Er"></a>五曰、<a id="a-Es"></a>不妄言欺诈于人；<a id="a-Et"></a>六曰、<a id="a-Eu"></a>不恶口以辞伤人；<a id="a-Ev"></a>七曰、<a id="a-Ew"></a>一切所说未曾绮饰；<a id="a-Ex"></a>八曰、<a id="a-Ey"></a>不怀嫉妒生彼此心；<a id="a-Ez"></a>九曰、<a id="a-F0"></a>在于善恶业不发瞋恚；<a id="a-F1"></a>十曰、<a id="a-F2"></a>常修正见，<a id="a-F3"></a>不随邪疑。<a id="a-F4"></a>是为十。<a id="a-F5"></a>诸仁者等，<a id="a-F6"></a>以是十事护于世间，<a id="a-F7"></a>乃应法教。<a id="a-F8"></a>”</p>
  <p id="aF9">佛复告四天王：<a id="a-FA"></a>“又诸仁者，<a id="a-FB"></a>复有八法，<a id="a-FC"></a>护于天下。<a id="a-FD"></a>何谓为八？<a id="a-FE"></a>一曰、<a id="a-FF"></a>言行相应，<a id="a-FG"></a>未曾相违；<a id="a-FH"></a>二曰、<a id="a-FI"></a>奉敬尊长，<a id="a-FJ"></a>不怀轻慢；<a id="a-FK"></a>三曰、<a id="a-FL"></a>言辞柔软，<a id="a-FM"></a>不宣粗犷；<a id="a-FN"></a>四曰、<a id="a-FO"></a>谦下恭顺，<a id="a-FP"></a>常执逊意；<a id="a-FQ"></a>五曰、<a id="a-FR"></a>常行质朴，<a id="a-FS"></a>不为谀谄；<a id="a-FT"></a>六曰、<a id="a-FU"></a>常修仁和而无佞饰；<a id="a-FV"></a>七曰、<a id="a-FW"></a>一切诸恶悉无所犯；<a id="a-FX"></a>八曰、<a id="a-FY"></a>以诸德本将顺世间。<a id="a-FZ"></a>是为八。<a id="a-Fa"></a>”</p>
  <p id="aFb">佛告四天王：<a id="a-Fc"></a>“复有六事，<a id="a-Fd"></a>护于天下。<a id="a-Fe"></a>何谓为六？<a id="a-Ff"></a>一曰、<a id="a-Fg"></a>身常行慈，<a id="a-Fh"></a>不害众生；<a id="a-Fi"></a>二曰、<a id="a-Fj"></a>口宣仁慈，<a id="a-Fk"></a>不演恶言；<a id="a-Fl"></a>三曰、<a id="a-Fm"></a>意念慈心，<a id="a-Fn"></a>不抱增损；<a id="a-Fo"></a>四曰、<a id="a-Fp"></a>以得利养等御于业；<a id="a-Fq"></a>五曰、<a id="a-Fr"></a>等护禁戒而无所犯；<a id="a-Fs"></a>六曰、<a id="a-Ft"></a>等以正见开导曲戾。<a id="a-Fu"></a>是为六。<a id="a-Fv"></a>”</p>
  <p id="aFw">佛告四天王：<a id="a-Fx"></a>“复有四事，<a id="a-Fy"></a>常为法首护于世间。<a id="a-Fz"></a>何谓为四？<a id="a-G0"></a>一曰、<a id="a-G1"></a>有所立行，<a id="a-G2"></a>未曾贪嫉；<a id="a-G3"></a>二曰、<a id="a-G4"></a>不怀瞋恚加害于人；<a id="a-G5"></a>三曰、<a id="a-G6"></a>不用愚冥蔽加不逮；<a id="a-G7"></a>四曰、<a id="a-G8"></a>所行至处不怀恐惧。<a id="a-G9"></a>是为四事。<a id="a-GA"></a>”</p>
  <p id="aGB">佛告四天王：<a id="a-GC"></a>“复有二事，<a id="a-GD"></a>以用护法世间人民。<a id="a-GE"></a>何谓为二？<a id="a-GF"></a>一曰、<a id="a-GG"></a>惭耻从无数劫不应道法；<a id="a-GH"></a>二曰、<a id="a-GI"></a>怀愧自责，<a id="a-GJ"></a>不深入法救护一切。<a id="a-GK"></a>是为二。<a id="a-GL"></a>”</p>
  <p id="aGM">佛言：<a id="a-GN"></a>“诸仁，<a id="a-GO"></a>当行是法以护天下。<a id="a-GP"></a>以能建立如是法行，<a id="a-GQ"></a>乃能护世间。<a id="a-GR"></a>”</p>
  <p id="aGS">尔时，<a id="a-GT"></a>密迹金刚力士，<a id="a-GU"></a>以宝交露用贡覆佛，<a id="a-GV"></a>复白佛言：<a id="a-GW"></a>“菩萨云何无瞋恚法，<a id="a-GX"></a>至于无上正真之道？<a id="a-GY"></a>”</p>
  <p id="aGZ">佛言：<a id="a-Ga"></a>“族姓子，<a id="a-Gb"></a>菩萨有十事，<a id="a-Gc"></a>行无瞋恚法，<a id="a-Gd"></a>至无上正真之道。<a id="a-Ge"></a>何谓为十？<a id="a-Gf"></a>一曰、<a id="a-Gg"></a>常行慈心，<a id="a-Gh"></a>不犯伤害；<a id="a-Gi"></a>二曰、<a id="a-Gj"></a>不厌众难，<a id="a-Gk"></a>常修大哀；<a id="a-Gl"></a>三曰、<a id="a-Gm"></a>所作事业常勤精进而有殊特；<a id="a-Gn"></a>四曰、<a id="a-Go"></a>常奉空行，<a id="a-Gp"></a>逮致三昧；<a id="a-Gq"></a>五曰、<a id="a-Gr"></a>从因缘发入于智慧；<a id="a-Gs"></a>六曰、<a id="a-Gt"></a>以权方便普入一切；<a id="a-Gu"></a>七曰、<a id="a-Gv"></a>解达三世，<a id="a-Gw"></a>净过去来今；<a id="a-Gx"></a>八曰、<a id="a-Gy"></a>以真谛见，<a id="a-Gz"></a>无所挂碍；<a id="a-H0"></a>九曰、<a id="a-H1"></a>遵奉道业，<a id="a-H2"></a>入一切法；<a id="a-H3"></a>十曰、<a id="a-H4"></a>一切诸法皆悉归空。<a id="a-H5"></a>是为十。<a id="a-H6"></a>”</p>
  <p id="aH7">密迹金刚力士复白佛言：<a id="a-H8"></a>“菩萨有几法，<a id="a-H9"></a>闻佛不可思议法，<a id="a-HA"></a>不以恐惧？<a id="a-HB"></a>”</p>
  <p id="aHC">佛言：<a id="a-HD"></a>“族姓子，<a id="a-HE"></a>菩萨有八法，<a id="a-HF"></a>闻佛不可思议，<a id="a-HG"></a>心无恐惧。<a id="a-HH"></a>何谓为八？<a id="a-HI"></a>一曰、<a id="a-HJ"></a>所造功德常能究竟；<a id="a-HK"></a>二曰、<a id="a-HL"></a>一心禅思畅达不乱；<a id="a-HM"></a>三曰、<a id="a-HN"></a>以为善友而见将顺；<a id="a-HO"></a>四曰、<a id="a-HP"></a>心常笃信乐微妙法；<a id="a-HQ"></a>五曰、<a id="a-HR"></a>以解诸法悉如幻化；<a id="a-HS"></a>六曰、<a id="a-HT"></a>晓一切法不可思议；<a id="a-HU"></a>七曰、<a id="a-HV"></a>而了诸法不可成就，<a id="a-HW"></a>犹入虚空；<a id="a-HX"></a>八曰、<a id="a-HY"></a>畅一切法狂惑放逸虚伪之相。<a id="a-HZ"></a>是为八。<a id="a-Ha"></a>”</p>
  <p id="aHb">密迹金刚力士复白佛言：<a id="a-Hc"></a>“何谓菩萨而得自在，<a id="a-Hd"></a>于一切业开士之法？<a id="a-He"></a>”</p>
  <p id="aHf">佛言：<a id="a-Hg"></a>“菩萨有四事法而得自在。<a id="a-Hh"></a>何谓为四？<a id="a-Hi"></a>一曰、<a id="a-Hj"></a>遵行如幻三昧，<a id="a-Hk"></a>畅一切法，<a id="a-Hl"></a>入五神通而特超越；<a id="a-Hm"></a>二曰、<a id="a-Hn"></a>以三脱门过于四禅；<a id="a-Ho"></a>三曰、<a id="a-Hp"></a>以智度无极修四梵行；<a id="a-Hq"></a>四曰、<a id="a-Hr"></a>行权方便，<a id="a-Hs"></a>具六度无极。<a id="a-Ht"></a>是为四。<a id="a-Hu"></a>”</p>
  <p id="aHv">密迹金刚力士复白佛言：<a id="a-Hw"></a>“菩萨有几法入于法门？<a id="a-Hx"></a>”</p>
  <p id="aHy">佛言：<a id="a-Hz"></a>“族姓子，<a id="a-I0"></a>菩萨有四事法，<a id="a-I1"></a>入于法门。<a id="a-I2"></a>何谓为四？<a id="a-I3"></a>一曰、<a id="a-I4"></a>入禅思门，<a id="a-I5"></a>具足晓了一切众生根本；<a id="a-I6"></a>二曰、<a id="a-I7"></a>入智慧门，<a id="a-I8"></a>分别一切章句义理，<a id="a-I9"></a>为众敷演；<a id="a-IA"></a>三曰、<a id="a-IB"></a>入总持门，<a id="a-IC"></a>一切所执常念不忘；<a id="a-ID"></a>四曰、<a id="a-IE"></a>入辩才门，<a id="a-IF"></a>因能可悦诸众生心。<a id="a-IG"></a>是为四。<a id="a-IH"></a>”</p>
  <p id="aII">密迹金刚力士复白佛言：<a id="a-IJ"></a>“菩萨为有几力致开士行？<a id="a-IK"></a>又斯道力，<a id="a-IL"></a>无能当者降伏众魔。<a id="a-IM"></a>”</p>
  <p id="aIN">佛言：<a id="a-IO"></a>“族姓子，<a id="a-IP"></a>菩萨有八力，<a id="a-IQ"></a>莫能当者降伏众魔。<a id="a-IR"></a>何谓为八？<a id="a-IS"></a>一曰、<a id="a-IT"></a>道心之力性行清净；<a id="a-IU"></a>二曰、<a id="a-IV"></a>精进行力而不退转；<a id="a-IW"></a>三曰、<a id="a-IX"></a>博闻行力奉无极慧；<a id="a-IY"></a>四曰、<a id="a-IZ"></a>忍辱行力护众生故；<a id="a-Ia"></a>五曰、<a id="a-Ib"></a>无所生力不怀瞋恚；<a id="a-Ic"></a>六曰、<a id="a-Id"></a>不虚妄力具足解脱；<a id="a-Ie"></a>七曰、<a id="a-If"></a>修道行力备悉智慧；<a id="a-Ig"></a>八曰、<a id="a-Ih"></a>以大哀力开化众生。<a id="a-Ii"></a>是为八。<a id="a-Ij"></a>”</p>
  <p id="aIk">佛说是法时，<a id="a-Il"></a>密迹金刚力士及五百子，<a id="a-Im"></a>悉逮得无所从生法忍。<a id="a-In"></a>以得法忍，<a id="a-Io"></a>前白佛言：<a id="a-Ip"></a>“惟愿大圣，<a id="a-Iq"></a>以是八法经典之要，<a id="a-Ir"></a>使流天下。<a id="a-Is"></a>用愍我等，<a id="a-It"></a>是密迹宫使自然广，<a id="a-Iu"></a>以是德本光明普照；<a id="a-Iv"></a>如来灭已，<a id="a-Iw"></a>令遍流布而不没尽。<a id="a-Ix"></a>”</p>
  <p id="aIy">于时，<a id="a-Iz"></a>世尊睹密迹诸子等心中所念劝助启佛，<a id="a-J0"></a>佛告密迹金刚力士：<a id="a-J1"></a>“密迹堪任斯诸章句。<a id="a-J2"></a>我诣佛树下，<a id="a-J3"></a>汝于彼时与诸菩萨，<a id="a-J4"></a>魔将兵来，<a id="a-J5"></a>卿以威势，<a id="a-J6"></a>至拥护我故降魔兵，<a id="a-J7"></a>即时想念讽诵通利。<a id="a-J8"></a>今复当护将来末世，<a id="a-J9"></a>令法流布，<a id="a-JA"></a>遍阎浮利周于十方，<a id="a-JB"></a>令所施教使法久存，<a id="a-JC"></a>持制一切诸外异学。<a id="a-JD"></a>”</p>
  <p id="aJE">于时，<a id="a-JF"></a>密迹金刚力士，<a id="a-JG"></a>观佛世尊以见劝告，<a id="a-JH"></a>即从座起，<a id="a-JI"></a>长跪叉手，<a id="a-JJ"></a>应时于是言辞章句，<a id="a-JK"></a>用宣咒曰：</p>
  <p id="aJL">“醯黎　休留休留　其强飙聚　各罗眼动摇归救　忍力力尽　寂怕作角鵄伊犁佉丘　佉犁　佉犁护无择</p>
  <p id="aJM">“住胜生往还无曲，<a id="a-JN"></a>以慈受之，<a id="a-JO"></a>调和成施持已，<a id="a-JP"></a>诸天龙告鬼神、<a id="a-JQ"></a>揵沓和、<a id="a-JR"></a>妖魅、<a id="a-JS"></a>若人非人，<a id="a-JT"></a>常吉安隐，<a id="a-JU"></a>动于山王，<a id="a-JV"></a>亦震天地，<a id="a-JW"></a>亦扰水王。<a id="a-JX"></a>用说此咒故，<a id="a-JY"></a>摄伏外道，<a id="a-JZ"></a>法君所救，<a id="a-Ja"></a>晃曜法炎，<a id="a-Jb"></a>笃信是句。<a id="a-Jc"></a>”</p>
  <p id="aJd">闻此咒已，<a id="a-Je"></a>诸天众各各举声而叹曰：</p>
  <p id="aJf">“正法住甚久，<a id="a-Jg"></a>　动三千佛土，</p>
  <p id="aJh">一切众会同，<a id="a-Ji"></a>　自投人王前。</p>
  <p id="aJj">归命使无罪，<a id="a-Jk"></a>　施此无恐难，</p>
  <p id="aJl">其持是言教，<a id="a-Jm"></a>　令正法永存。<a id="a-Jn"></a>”</p>
  <p id="aJo">尔时，<a id="a-Jp"></a>世尊从旷野鬼王土密迹金刚力士宫，<a id="a-Jq"></a>受供七日，<a id="a-Jr"></a>开化无数众生。<a id="a-Js"></a>七日之中，<a id="a-Jt"></a>忽没旷野宫，<a id="a-Ju"></a>踊在虚空，<a id="a-Jv"></a>与诸菩萨及声闻众。<a id="a-Jw"></a>一切诸天于上普共供养佛及圣众，<a id="a-Jx"></a>诸玉女众咸共咨嗟演大光明，<a id="a-Jy"></a>诸天人妓百种自鸣，<a id="a-Jz"></a>空中雨华。<a id="a-K0"></a>佛土大动，<a id="a-K1"></a>显佛大变。<a id="a-K2"></a>佛没密迹力士宫殿，<a id="a-K3"></a>犹凤凰王，<a id="a-K4"></a>还住灵鹫山。<a id="a-K5"></a>佛在灵鹫山，<a id="a-K6"></a>与比丘众俱，<a id="a-K7"></a>及诸菩萨眷属周旋，<a id="a-K8"></a>各思道教。</p>
  <p id="aK9">尔时，<a id="a-KA"></a>王阿阇世出罗阅祇大城，<a id="a-KB"></a>与笃信慕乐长者梵志俱。<a id="a-KC"></a>一国人民闻佛还国，<a id="a-KD"></a>各集晡时亦出其城，<a id="a-KE"></a>往诣灵鹫山到佛所，<a id="a-KF"></a>稽首佛足，<a id="a-KG"></a>右绕七匝，<a id="a-KH"></a>却住一面。</p>
  <p id="aKI">王前白佛：<a id="a-KJ"></a>“我曾立坐有所参议，<a id="a-KK"></a>时诸比丘到太子所，<a id="a-KL"></a>口自宣言：<a id="a-KM"></a>‘今日世尊往到旷野鬼王土界，<a id="a-KN"></a>诣密迹金刚力士舍食。<a id="a-KO"></a>’唯然！<a id="a-KP"></a>世尊，<a id="a-KQ"></a>我得闻是，<a id="a-KR"></a>怪之难及至未曾有。<a id="a-KS"></a>诸佛世尊不可思议，<a id="a-KT"></a>乃能大哀垂愍众生。<a id="a-KU"></a>如来行慈普济众生，<a id="a-KV"></a>犹如虚空言无偏独，<a id="a-KW"></a>用一切故，<a id="a-KX"></a>往到旷野鬼王土界，<a id="a-KY"></a>就密迹金刚力士舍食。<a id="a-KZ"></a>佛大弘志，<a id="a-Ka"></a>至不可喻，<a id="a-Kb"></a>无辞可尽。<a id="a-Kc"></a>若有得蒙如来讲法，<a id="a-Kd"></a>宣传道训，<a id="a-Ke"></a>决疑之律，<a id="a-Kf"></a>靡不得安。<a id="a-Kg"></a>又复世尊，<a id="a-Kh"></a>其密迹力士，<a id="a-Ki"></a>为有几事在于平等，<a id="a-Kj"></a>而逮正觉最为至重，<a id="a-Kk"></a>植众德本，<a id="a-Kl"></a>乃能有是妙大辩才？<a id="a-Km"></a>”</p>
  <p id="aKn">佛言：<a id="a-Ko"></a>“大王，<a id="a-Kp"></a>是事究竟而不可逮，<a id="a-Kq"></a>其至德本无能过上。<a id="a-Kr"></a>”</p>
  <p id="aKs">王白佛言：<a id="a-Kt"></a>“实为至真，<a id="a-Ku"></a>种其德本故获此果。<a id="a-Kv"></a>若有信者，<a id="a-Kw"></a>其功德云何？<a id="a-Kx"></a>”</p>
  <p id="aKy">佛言：<a id="a-Kz"></a>“大王，<a id="a-L0"></a>假使十方各如江河沙数，<a id="a-L1"></a>一一沙尚可知限；<a id="a-L2"></a>密迹金刚力士所见诸佛不可计数，<a id="a-L3"></a>尽其涯际供养奉事，<a id="a-L4"></a>缘是行故今积大辩。<a id="a-L5"></a>当作是观，<a id="a-L6"></a>皆有本末说曰。<a id="a-L7"></a>”</p>
  <p id="aL8">佛告王曰：<a id="a-L9"></a>“乃往过去无央数劫不可限量，<a id="a-LA"></a>尔时有佛，<a id="a-LB"></a>号曰息意如来、<a id="a-LC"></a>至真、<a id="a-LD"></a>等正觉、<a id="a-LE"></a>明行成、<a id="a-LF"></a>为善逝、<a id="a-LG"></a>世间解、<a id="a-LH"></a>无上士、<a id="a-LI"></a>道法御、<a id="a-LJ"></a>天人师，<a id="a-LK"></a>号佛世尊，<a id="a-LL"></a>世界曰选主，<a id="a-LM"></a>劫名不移。<a id="a-LN"></a>其息意佛纯化一切诸菩萨众，<a id="a-LO"></a>皆令精进，<a id="a-LP"></a>言作菩萨，<a id="a-LQ"></a>法无懈怠，<a id="a-LR"></a>心无厌倦，<a id="a-LS"></a>弃身寿命不以为吝，<a id="a-LT"></a>唯志道法。</p>
  <p id="aLU">“时有菩萨，<a id="a-LV"></a>名曰勇力，<a id="a-LW"></a>即从座起，<a id="a-LX"></a>往诣息意佛所，<a id="a-LY"></a>稽首足下，<a id="a-LZ"></a>前白佛言：<a id="a-La"></a>‘如大圣宣，<a id="a-Lb"></a>我承解议。<a id="a-Lc"></a>若有菩萨心自念言：<a id="a-Ld"></a>“我等疾逮无上正真之道，<a id="a-Le"></a>为最正觉。<a id="a-Lf"></a>”念是菩萨，<a id="a-Lg"></a>名曰懈怠。<a id="a-Lh"></a>所以者何？<a id="a-Li"></a>若菩萨不用精进，<a id="a-Lj"></a>厌患生死，<a id="a-Lk"></a>不与此心成佛大道。<a id="a-Ll"></a>若有菩萨，<a id="a-Lm"></a>见生死难则见缚结，<a id="a-Ln"></a>不至灭度唯化众生，<a id="a-Lo"></a>乃成正觉。<a id="a-Lp"></a>所以者何？<a id="a-Lq"></a>唯然！<a id="a-Lr"></a>世尊，<a id="a-Ls"></a>菩萨之法普行勤修，<a id="a-Lt"></a>在在生死常所在处，<a id="a-Lu"></a>开导利益无量众生，<a id="a-Lv"></a>悉令灭度，<a id="a-Lw"></a>亦无所教。<a id="a-Lx"></a>是故，<a id="a-Ly"></a>世尊，<a id="a-Lz"></a>菩萨作行，<a id="a-M0"></a>宜重生死，<a id="a-M1"></a>不敬灭度。<a id="a-M2"></a>菩萨造行重生死已，<a id="a-M3"></a>奉无限佛，<a id="a-M4"></a>导利开化无量众生，<a id="a-M5"></a>闻无数法，<a id="a-M6"></a>入众生念；<a id="a-M7"></a>所行志性敬泥洹行，<a id="a-M8"></a>重于众观，<a id="a-M9"></a>便自堕落没在小节。<a id="a-MA"></a>若有菩萨畏于生死而怀恐难，<a id="a-MB"></a>乐泥洹行，<a id="a-MC"></a>当作是观，<a id="a-MD"></a>如是菩萨则为堕落，<a id="a-ME"></a>以无行堕失如来行，<a id="a-MF"></a>于诸众生则有衅咎。<a id="a-MG"></a>何谓菩萨而不顺行？<a id="a-MH"></a>乐于声闻、<a id="a-MI"></a>缘觉地者，<a id="a-MJ"></a>自观其行欲化众生，<a id="a-MK"></a>是故名曰无开士行。<a id="a-ML"></a>其行声闻，<a id="a-MM"></a>无菩萨行。<a id="a-MN"></a>所以者何？<a id="a-MO"></a>诸声闻行畏生死苦；<a id="a-MP"></a>菩萨游于无量生死，<a id="a-MQ"></a>不以为拘。<a id="a-MR"></a>’时息意如来赞勇力菩萨曰：<a id="a-MS"></a>‘善哉！<a id="a-MT"></a>善哉！<a id="a-MU"></a>正士，<a id="a-MV"></a>仁快说此教，<a id="a-MW"></a>言义淳淑！<a id="a-MX"></a>菩萨行道，<a id="a-MY"></a>舍身之安不舍他人，<a id="a-MZ"></a>常省己身不求他漏。<a id="a-Ma"></a>’又问：<a id="a-Mb"></a>‘何谓菩萨所行？<a id="a-Mc"></a>’佛言：<a id="a-Md"></a>‘族姓子，<a id="a-Me"></a>自正己行而为众生，<a id="a-Mf"></a>宣成败事生死之难，<a id="a-Mg"></a>受于无量生死之患，<a id="a-Mh"></a>而无恐畏。<a id="a-Mi"></a>不乐声闻、<a id="a-Mj"></a>缘觉之地，<a id="a-Mk"></a>习菩萨行。<a id="a-Ml"></a>不近禅思在于三界，<a id="a-Mm"></a>晓了禅定，<a id="a-Mn"></a>分别恶趣，<a id="a-Mo"></a>习乎方便尽了禅智，<a id="a-Mp"></a>功德圣慧而不可尽。<a id="a-Mq"></a>发无生慧为人班宣，<a id="a-Mr"></a>一切本无，<a id="a-Ms"></a>慧无所生，<a id="a-Mt"></a>知其所受，<a id="a-Mu"></a>了诸众生而无吾我，<a id="a-Mv"></a>以慧开化一切众生。<a id="a-Mw"></a>晓诸法寂，<a id="a-Mx"></a>解护诸法，<a id="a-My"></a>畅诸佛土了于一切，<a id="a-Mz"></a>自然虚空佛国清净。<a id="a-N0"></a>其慧鲜明，<a id="a-N1"></a>以慧圣达一切法无，<a id="a-N2"></a>增益相好入于庄严，<a id="a-N3"></a>慧无所行因其奉遵，<a id="a-N4"></a>一切德本未曾忘舍。<a id="a-N5"></a>少恼鲜事，<a id="a-N6"></a>有为众生所可造作，<a id="a-N7"></a>常行拔难身心憺怕，<a id="a-N8"></a>积功累法无所秽厌，<a id="a-N9"></a>兴发法思晓了长寂，<a id="a-NA"></a>正定一心方便觉达深妙之禅。<a id="a-NB"></a>若以宣布若干品教，<a id="a-NC"></a>分别诸观护于德果，<a id="a-ND"></a>开化声闻、<a id="a-NE"></a>缘觉之律。<a id="a-NF"></a>爱乐如来所解脱业，<a id="a-NG"></a>降菩萨行，<a id="a-NH"></a>示现如来所行之本。<a id="a-NI"></a>是为，<a id="a-NJ"></a>族姓子，<a id="a-NK"></a>如来所行之业。<a id="a-NL"></a>’王当知之。</p>
  <p id="aNM">“尔时，<a id="a-NN"></a>勇力菩萨于彼如来所，<a id="a-NO"></a>闻说是法所行清净，<a id="a-NP"></a>复白彼佛：<a id="a-NQ"></a>‘甚难！<a id="a-NR"></a>世尊，<a id="a-NS"></a>至未曾有！<a id="a-NT"></a>于今如来至真之言，<a id="a-NU"></a>宣斯菩萨之所应行。<a id="a-NV"></a>又复世尊，<a id="a-NW"></a>如佛所说，<a id="a-NX"></a>我察解议善权方便，<a id="a-NY"></a>是诸菩萨一切诸法由己所行。<a id="a-NZ"></a>犹如，<a id="a-Na"></a>世尊，<a id="a-Nb"></a>察于虚空含受一切，<a id="a-Nc"></a>十方万物为一切色，<a id="a-Nd"></a>显现己体不可称计，<a id="a-Ne"></a>现苞一切有形之类，<a id="a-Nf"></a>虚空行业已无所碍。<a id="a-Ng"></a>如是，<a id="a-Nh"></a>世尊，<a id="a-Ni"></a>善权方便，<a id="a-Nj"></a>是诸菩萨在一切法而得自在，<a id="a-Nk"></a>诸学之法及未学法、<a id="a-Nl"></a>凡夫之法、<a id="a-Nm"></a>最正觉法，<a id="a-Nn"></a>皆悉由之。<a id="a-No"></a>犹如，<a id="a-Np"></a>世尊，<a id="a-Nq"></a>若火所遇，<a id="a-Nr"></a>草木百谷靡不被烧；<a id="a-Ns"></a>菩萨如是，<a id="a-Nt"></a>于一切法自在所行，<a id="a-Nu"></a>以智慧焰烧诸愚冥，<a id="a-Nv"></a>三界无烟。<a id="a-Nw"></a>犹如，<a id="a-Nx"></a>世尊，<a id="a-Ny"></a>大怒丈夫瞋恚炽盛，<a id="a-Nz"></a>逆害他人无所顾难；<a id="a-O0"></a>菩萨如是，<a id="a-O1"></a>以权方便自在由己，<a id="a-O2"></a>智度无极，<a id="a-O3"></a>断除一切众生尘劳。<a id="a-O4"></a>犹如，<a id="a-O5"></a>世尊，<a id="a-O6"></a>清水宝珠著浊水中寻时清彻；<a id="a-O7"></a>菩萨如是，<a id="a-O8"></a>以权方便消一切尘三垢秽浊。<a id="a-O9"></a>犹如，<a id="a-OA"></a>世尊，<a id="a-OB"></a>有大威药名曰消除，<a id="a-OC"></a>若著毒中，<a id="a-OD"></a>消一切毒永无有余；<a id="a-OE"></a>菩萨如是，<a id="a-OF"></a>以权方便游于一切三界之难，<a id="a-OG"></a>执权智业，<a id="a-OH"></a>灭去众生尘劳爱欲。<a id="a-OI"></a>以是之故，<a id="a-OJ"></a>世尊当作斯观，<a id="a-OK"></a>善权方便，<a id="a-OL"></a>是诸菩萨一切诸法自在己行。<a id="a-OM"></a>’如是，<a id="a-ON"></a>大王，<a id="a-OO"></a>勇力菩萨说是语时，<a id="a-OP"></a>不可计人皆发无上正真道意。</p>
  <p id="aOQ">“王欲知之，<a id="a-OR"></a>尔时勇力菩萨，<a id="a-OS"></a>岂异人乎？<a id="a-OT"></a>莫造斯观！<a id="a-OU"></a>所以者何？<a id="a-OV"></a>则今密迹金刚力士身是也。<a id="a-OW"></a>此正士身，<a id="a-OX"></a>坚强精进，<a id="a-OY"></a>被弘誓德无极大铠，<a id="a-OZ"></a>巍巍如是，<a id="a-Oa"></a>供养诸佛不可称限，<a id="a-Ob"></a>光光若斯，<a id="a-Oc"></a>无以为喻。<a id="a-Od"></a>’”</p>
  <p id="aOe">尔时，<a id="a-Of"></a>阿阇世王心自念言：<a id="a-Og"></a>“是密迹金刚力士，<a id="a-Oh"></a>所执金刚为重几所，<a id="a-Oi"></a>以承大力谓应执持乎？<a id="a-Oj"></a>”</p>
  <p id="aOk">时，<a id="a-Ol"></a>密迹金刚力士知王阿阇世心之所念，<a id="a-Om"></a>以持金刚下著地上。<a id="a-On"></a>适置地上，<a id="a-Oo"></a>三千大千世界六反震动。<a id="a-Op"></a>密迹金刚力士谓王阿阇世：<a id="a-Oq"></a>“王试举此！<a id="a-Or"></a>”</p>
  <p id="aOs">时，<a id="a-Ot"></a>阿阇世王以大力士力，<a id="a-Ou"></a>尽势举之，<a id="a-Ov"></a>而不能摇离地如毛发。<a id="a-Ow"></a>时，<a id="a-Ox"></a>王怪之得未曾有，<a id="a-Oy"></a>前白佛言：<a id="a-Oz"></a>“世尊，<a id="a-P0"></a>我身有大力士之力，<a id="a-P1"></a>被极异铠，<a id="a-P2"></a>牵捉大象，<a id="a-P3"></a>举鼻投身在所无碍。<a id="a-P4"></a>今日举此小金刚杵，<a id="a-P5"></a>不能动移大如毛发。<a id="a-P6"></a>”时王阿阇世益用怀疑：<a id="a-P7"></a>“何故世尊，<a id="a-P8"></a>乃如是乎？<a id="a-P9"></a>”</p>
  <p id="aPA">佛言：<a id="a-PB"></a>“大王，<a id="a-PC"></a>是金刚者，<a id="a-PD"></a>入在重德，<a id="a-PE"></a>不可用被铠力及象力而举移此也。<a id="a-PF"></a>”</p>
  <p id="aPG">尔时，<a id="a-PH"></a>密迹谓天帝释：<a id="a-PI"></a>“仁者名号执持金刚拘翼。<a id="a-PJ"></a>今日仁者，<a id="a-PK"></a>且从地举此金刚杵。<a id="a-PL"></a>”时天帝释以无限神力，<a id="a-PM"></a>极阐神足欲举其金刚，<a id="a-PN"></a>了不能举。</p>
  <p id="aPO">尔时，<a id="a-PP"></a>天帝释前白佛言：<a id="a-PQ"></a>“吾等之身及诸天俱，<a id="a-PR"></a>与阿须轮斗，<a id="a-PS"></a>以一手指，<a id="a-PT"></a>举维质阿须轮所在，<a id="a-PU"></a>投之如一圆丸，<a id="a-PV"></a>皆令犇驰不知所凑。<a id="a-PW"></a>又是金刚其形小小，<a id="a-PX"></a>而不能动乎？<a id="a-PY"></a>”</p>
  <p id="aPZ">佛言：<a id="a-Pa"></a>“拘翼，<a id="a-Pb"></a>是金刚者，<a id="a-Pc"></a>入在重德，<a id="a-Pd"></a>不可以比阿须轮三百三十六万里身在所可投。<a id="a-Pe"></a>于拘翼心所知云何？<a id="a-Pf"></a>须弥山王为重不乎？<a id="a-Pg"></a>”</p>
  <p id="aPh">白言：<a id="a-Pi"></a>“甚重！<a id="a-Pj"></a>世尊，<a id="a-Pk"></a>不可计喻。<a id="a-Pl"></a>”</p>
  <p id="aPm">佛言：<a id="a-Pn"></a>“拘翼，<a id="a-Po"></a>假有勇士大神无极，<a id="a-Pp"></a>取是金刚右手执持，<a id="a-Pq"></a>以是金刚著须弥山边，<a id="a-Pr"></a>藏之在中，<a id="a-Ps"></a>才现形取，<a id="a-Pt"></a>俱举二形。<a id="a-Pu"></a>须弥山王尚复微轻，<a id="a-Pv"></a>不如金刚重。<a id="a-Pw"></a>若天帝释，<a id="a-Px"></a>密迹金刚力士以是金刚，<a id="a-Py"></a>击铁围山、<a id="a-Pz"></a>大铁围山及金刚山，<a id="a-Q0"></a>令碎如尘。<a id="a-Q1"></a>虽尔正士，<a id="a-Q2"></a>未尽现力，<a id="a-Q3"></a>不可喻极。<a id="a-Q4"></a>”</p>
 </body>
</html>