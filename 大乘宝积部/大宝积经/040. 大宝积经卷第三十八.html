<!doctype html>
<html id="z3IBTF1CI" data-ver="1852">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第三十八</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之四如来不思议性品第四之二</h2>
  <p id="a4">尔时，<a id="a-5"></a>佛告舍利子：<a id="a-6"></a>“云何菩萨摩诃萨，<a id="a-7"></a>于如来不思议力，<a id="a-8"></a>信受谛奉，<a id="a-9"></a>清净无疑，<a id="a-A"></a>倍复踊跃，<a id="a-B"></a>深生欢喜，<a id="a-C"></a>发希奇想？</p>
  <p id="aD">“舍利子，<a id="a-E"></a>诸佛如来俱足成就如是十力；<a id="a-F"></a>由成就故，<a id="a-G"></a>如来应正等觉，<a id="a-H"></a>于大众中正师子吼，<a id="a-I"></a>自称：<a id="a-J"></a>‘我处大仙尊位，<a id="a-K"></a>转大梵轮；<a id="a-L"></a>一切世间所有沙门、<a id="a-M"></a>婆罗门，<a id="a-N"></a>若天、<a id="a-O"></a>若魔、<a id="a-P"></a>若梵等，<a id="a-Q"></a>不能如法而转。<a id="a-R"></a>’舍利子，<a id="a-S"></a>何等名为如来十力？<a id="a-T"></a>所谓处非处智力、<a id="a-U"></a>业报智力、<a id="a-V"></a>种种界智力、<a id="a-W"></a>种种解智力、<a id="a-X"></a>种种根智力、<a id="a-Y"></a>一切遍行行智力、<a id="a-Z"></a>静虑解脱三摩地三摩钵底杂染清净智力、<a id="a-a"></a>随念前世宿住作证智力、<a id="a-b"></a>死生作证智力、<a id="a-c"></a>漏尽作证智力。<a id="a-d"></a>舍利子，<a id="a-e"></a>如来成就如是十力故，<a id="a-f"></a>乃至于大众中能转梵轮，<a id="a-g"></a>一切世间所不能转。</p>
  <p id="ah">“复次，<a id="a-i"></a>舍利子，<a id="a-j"></a>云何如来是处非处智力？<a id="a-k"></a>舍利子，<a id="a-l"></a>如来无上智力处非处者，<a id="a-m"></a>所谓于是处如实知是处，<a id="a-n"></a>于非处如实知非处。<a id="a-o"></a>舍利子，<a id="a-p"></a>何等为是处？<a id="a-q"></a>何等为非处？<a id="a-r"></a>”</p>
  <p id="as">“舍利子，<a id="a-t"></a>言非处者，<a id="a-u"></a>无所摄受，<a id="a-v"></a>谓身恶行、<a id="a-w"></a>语恶行、<a id="a-x"></a>意恶行，<a id="a-y"></a>能感可喜、<a id="a-z"></a>可乐、<a id="a-10"></a>可爱、<a id="a-11"></a>可意报者，<a id="a-12"></a>无有是处。<a id="a-13"></a>言是处者，<a id="a-14"></a>有所摄受，<a id="a-15"></a>谓身恶行、<a id="a-16"></a>语恶行、<a id="a-17"></a>意恶行，<a id="a-18"></a>能感不可喜、<a id="a-19"></a>不可乐、<a id="a-1A"></a>不可爱、<a id="a-1B"></a>不可意报者，<a id="a-1C"></a>斯有是处。<a id="a-1D"></a>又舍利子，<a id="a-1E"></a>言非处者，<a id="a-1F"></a>无所摄受，<a id="a-1G"></a>谓身妙行、<a id="a-1H"></a>语妙行、<a id="a-1I"></a>意妙行，<a id="a-1J"></a>能感不可喜、<a id="a-1K"></a>不可乐、<a id="a-1L"></a>不可爱、<a id="a-1M"></a>不可意报者，<a id="a-1N"></a>无有是处。<a id="a-1O"></a>言是处者，<a id="a-1P"></a>有所摄受，<a id="a-1Q"></a>谓身妙行、<a id="a-1R"></a>语妙行、<a id="a-1S"></a>意妙行，<a id="a-1T"></a>能感可喜、<a id="a-1U"></a>可乐、<a id="a-1V"></a>可爱、<a id="a-1W"></a>可意报者，<a id="a-1X"></a>斯有是处。</p>
  <p id="a1Y">“复次，<a id="a-1Z"></a>舍利子，<a id="a-1a"></a>言非处者，<a id="a-1b"></a>无所摄受，<a id="a-1c"></a>谓由悭故能感大富，<a id="a-1d"></a>由犯戒故得生人天，<a id="a-1e"></a>由瞋恚故感得端正，<a id="a-1f"></a>由懈怠故能得对观，<a id="a-1g"></a>谓心乱者入正决定，<a id="a-1h"></a>由恶慧故永断一切相续习气，<a id="a-1i"></a>如是说者，<a id="a-1j"></a>无有是处。<a id="a-1k"></a>言是处者，<a id="a-1l"></a>有所摄受，<a id="a-1m"></a>谓由悭故能感贫穷，<a id="a-1n"></a>由毁犯戒便感地狱、<a id="a-1o"></a>畜生、<a id="a-1p"></a>鬼趣，<a id="a-1q"></a>由瞋恚故感丑陋报，<a id="a-1r"></a>由懈怠故不得对观，<a id="a-1s"></a>由心乱故不入正定，<a id="a-1t"></a>由恶慧故不断一切相续习气，<a id="a-1u"></a>如是说者，<a id="a-1v"></a>斯有是处。<a id="a-1w"></a>又舍利子，<a id="a-1x"></a>言非处者，<a id="a-1y"></a>无所摄受，<a id="a-1z"></a>谓由布施能感贫穷，<a id="a-20"></a>由持戒故堕于地狱、<a id="a-21"></a>畜生、<a id="a-22"></a>鬼趣，<a id="a-23"></a>由含忍故感得丑陋，<a id="a-24"></a>由正勤故不得对观，<a id="a-25"></a>由心一缘不入正定，<a id="a-26"></a>由圣慧故不断一切相续习气，<a id="a-27"></a>如是说者，<a id="a-28"></a>无有是处。<a id="a-29"></a>言是处者，<a id="a-2A"></a>有所摄受，<a id="a-2B"></a>谓由布施能感大富，<a id="a-2C"></a>由持戒故得生人天，<a id="a-2D"></a>由怀忍故感得端正，<a id="a-2E"></a>由正勤故能得对观，<a id="a-2F"></a>由心一缘入正决定，<a id="a-2G"></a>由圣慧故永断一切相续习气，<a id="a-2H"></a>如是说者，<a id="a-2I"></a>斯有是处。</p>
  <p id="a2J">“复次，<a id="a-2K"></a>舍利子，<a id="a-2L"></a>言非处者，<a id="a-2M"></a>无所摄受，<a id="a-2N"></a>谓因杀生而感长寿，<a id="a-2O"></a>不与取者能得大富，<a id="a-2P"></a>行邪欲者感贞良妻，<a id="a-2Q"></a>如是说者，<a id="a-2R"></a>无有是处。<a id="a-2S"></a>言是处者，<a id="a-2T"></a>有所摄受，<a id="a-2U"></a>谓杀生者能感短寿，<a id="a-2V"></a>不与取者能感贫穷，<a id="a-2W"></a>行邪欲者妻不贞良，<a id="a-2X"></a>如是说者，<a id="a-2Y"></a>斯有是处。<a id="a-2Z"></a>又非处者，<a id="a-2a"></a>无所摄受，<a id="a-2b"></a>谓离杀者能感短寿，<a id="a-2c"></a>离不与取能感贫穷，<a id="a-2d"></a>离于邪欲妻不贞良，<a id="a-2e"></a>如是说者，<a id="a-2f"></a>无有是处。<a id="a-2g"></a>言是处者，<a id="a-2h"></a>有所摄受，<a id="a-2i"></a>谓离杀者能感长寿，<a id="a-2j"></a>离不与取能感大富，<a id="a-2k"></a>离邪欲者感贞良妻，<a id="a-2l"></a>如是说者，<a id="a-2m"></a>斯有是处。</p>
  <p id="a2n">“复次，<a id="a-2o"></a>舍利子，<a id="a-2p"></a>如是一切善不善业道、<a id="a-2q"></a>是处非处，<a id="a-2r"></a>今当略说，<a id="a-2s"></a>显示其要。<a id="a-2t"></a>谓妄语者，<a id="a-2u"></a>不感诽谤，<a id="a-2v"></a>无有是处；<a id="a-2w"></a>若能感者，<a id="a-2x"></a>斯有是处。<a id="a-2y"></a>离妄语者，<a id="a-2z"></a>能感诽谤，<a id="a-30"></a>无有是处；<a id="a-31"></a>不感诽谤，<a id="a-32"></a>斯有是处。<a id="a-33"></a>离间语者，<a id="a-34"></a>若能感得不坏眷属，<a id="a-35"></a>无有是处；<a id="a-36"></a>不能感者，<a id="a-37"></a>斯有是处。<a id="a-38"></a>远离间语，<a id="a-39"></a>感坏眷属，<a id="a-3A"></a>无有是处；<a id="a-3B"></a>感不坏眷属，<a id="a-3C"></a>斯有是处。<a id="a-3D"></a>粗恶语者，<a id="a-3E"></a>若得常闻可意之声，<a id="a-3F"></a>无有是处；<a id="a-3G"></a>闻不可意声，<a id="a-3H"></a>斯有是处。<a id="a-3I"></a>离粗恶语，<a id="a-3J"></a>闻不可意声，<a id="a-3K"></a>无有是处；<a id="a-3L"></a>若不闻者，<a id="a-3M"></a>斯有是处。<a id="a-3N"></a>若怀绮语，<a id="a-3O"></a>感说言教令他信受，<a id="a-3P"></a>无有是处；<a id="a-3Q"></a>若不信受，<a id="a-3R"></a>斯有是处。<a id="a-3S"></a>若离绮语，<a id="a-3T"></a>所说言教令他不受，<a id="a-3U"></a>无有是处；<a id="a-3V"></a>若信受者，<a id="a-3W"></a>斯有是处。<a id="a-3X"></a>又舍利子，<a id="a-3Y"></a>若贪著者，<a id="a-3Z"></a>感财不散，<a id="a-3a"></a>无有是处；<a id="a-3b"></a>若感散失，<a id="a-3c"></a>斯有是处。<a id="a-3d"></a>若离贪著，<a id="a-3e"></a>感财散失，<a id="a-3f"></a>无有是处；<a id="a-3g"></a>若不能感，<a id="a-3h"></a>斯有是处。<a id="a-3i"></a>若心瞋恚，<a id="a-3j"></a>不趣地狱，<a id="a-3k"></a>无有是处；<a id="a-3l"></a>若有趣者，<a id="a-3m"></a>斯有是处。<a id="a-3n"></a>若离瞋恚，<a id="a-3o"></a>不生善趣，<a id="a-3p"></a>无有是处；<a id="a-3q"></a>若往生者，<a id="a-3r"></a>斯有是处。<a id="a-3s"></a>若兴邪见受邪见因，<a id="a-3t"></a>能得道者，<a id="a-3u"></a>无有是处；<a id="a-3v"></a>不能得道，<a id="a-3w"></a>斯有是处。<a id="a-3x"></a>谓正见者受正见因，<a id="a-3y"></a>不得圣道，<a id="a-3z"></a>无有是处；<a id="a-40"></a>能得圣道，<a id="a-41"></a>斯有是处。</p>
  <p id="a42">“复次，<a id="a-43"></a>舍利子，<a id="a-44"></a>造无间者，<a id="a-45"></a>心得安住，<a id="a-46"></a>无有是处；<a id="a-47"></a>若不安住，<a id="a-48"></a>斯有是处。<a id="a-49"></a>又舍利子，<a id="a-4A"></a>若戒净者，<a id="a-4B"></a>心不安住，<a id="a-4C"></a>无有是处；<a id="a-4D"></a>若得安住，<a id="a-4E"></a>斯有是处。<a id="a-4F"></a>又舍利子，<a id="a-4G"></a>若住有所得见，<a id="a-4H"></a>能得顺忍，<a id="a-4I"></a>无有是处；<a id="a-4J"></a>若不得者，<a id="a-4K"></a>斯有是处。<a id="a-4L"></a>若信解空，<a id="a-4M"></a>不得顺忍，<a id="a-4N"></a>无有是处；<a id="a-4O"></a>若有得者，<a id="a-4P"></a>斯有是处。<a id="a-4Q"></a>又舍利子，<a id="a-4R"></a>若住恶作，<a id="a-4S"></a>得心安息，<a id="a-4T"></a>无有是处；<a id="a-4U"></a>若不能得，<a id="a-4V"></a>斯有是处。<a id="a-4W"></a>若系心者，<a id="a-4X"></a>不得心安，<a id="a-4Y"></a>无有是处；<a id="a-4Z"></a>若能得者，<a id="a-4a"></a>斯有是处。<a id="a-4b"></a>又舍利子，<a id="a-4c"></a>若有女人为转轮王，<a id="a-4d"></a>为释天主，<a id="a-4e"></a>为梵自在，<a id="a-4f"></a>无有是处；<a id="a-4g"></a>若丈夫作，<a id="a-4h"></a>斯有是处。<a id="a-4i"></a>若有女人出世作佛，<a id="a-4j"></a>无有是处；<a id="a-4k"></a>转女身已，<a id="a-4l"></a>出世作佛，<a id="a-4m"></a>斯有是处。<a id="a-4n"></a>又舍利子，<a id="a-4o"></a>若第八人未证于果而出定者，<a id="a-4p"></a>无有是处；<a id="a-4q"></a>证果已出，<a id="a-4r"></a>斯有是处。<a id="a-4s"></a>若至圣流受第八有，<a id="a-4t"></a>无有是处；<a id="a-4u"></a>即此诸蕴而般涅槃，<a id="a-4v"></a>斯有是处。<a id="a-4w"></a>若一来人受第三有，<a id="a-4x"></a>无有是处；<a id="a-4y"></a>即此诸蕴而般涅槃，<a id="a-4z"></a>斯有是处。<a id="a-50"></a>若不还人复还于此，<a id="a-51"></a>无有是处；<a id="a-52"></a>即于彼处而般涅槃，<a id="a-53"></a>斯有是处。<a id="a-54"></a>若阿罗汉更续生有，<a id="a-55"></a>无有是处；<a id="a-56"></a>若不更续，<a id="a-57"></a>斯有是处。<a id="a-58"></a>又舍利子，<a id="a-59"></a>若诸圣人，<a id="a-5A"></a>更求邪师受邪标帜，<a id="a-5B"></a>无有是处；<a id="a-5C"></a>不求邪师及邪标帜，<a id="a-5D"></a>斯有是处。<a id="a-5E"></a>又舍利子，<a id="a-5F"></a>若得无生法忍菩萨，<a id="a-5G"></a>有退转者，<a id="a-5H"></a>无有是处；<a id="a-5I"></a>定得菩提无有退转，<a id="a-5J"></a>斯有是处。</p>
  <p id="a5K">“复次，<a id="a-5L"></a>舍利子，<a id="a-5M"></a>言非处者，<a id="a-5N"></a>无所摄受，<a id="a-5O"></a>若诸菩萨安坐道场，<a id="a-5P"></a>不证菩提中而起者，<a id="a-5Q"></a>无有是处；<a id="a-5R"></a>言是处者，<a id="a-5S"></a>有所摄受，<a id="a-5T"></a>若诸菩萨坐于道场，<a id="a-5U"></a>证佛道已而便起者，<a id="a-5V"></a>斯有是处。<a id="a-5W"></a>又舍利子，<a id="a-5X"></a>言非处者，<a id="a-5Y"></a>若谓如来习气相续，<a id="a-5Z"></a>无有是处；<a id="a-5a"></a>言是处者，<a id="a-5b"></a>一切如来习气永断，<a id="a-5c"></a>斯有是处。<a id="a-5d"></a>又舍利子，<a id="a-5e"></a>若谓如来智有碍者，<a id="a-5f"></a>无有是处；<a id="a-5g"></a>佛智无碍，<a id="a-5h"></a>斯有是处。<a id="a-5i"></a>又舍利子，<a id="a-5j"></a>若有能观如来顶者，<a id="a-5k"></a>无有是处；<a id="a-5l"></a>无有能观，<a id="a-5m"></a>斯有是处。<a id="a-5n"></a>又舍利子，<a id="a-5o"></a>若有能知如来心住，<a id="a-5p"></a>无有是处；<a id="a-5q"></a>若不能知，<a id="a-5r"></a>斯有是处。<a id="a-5s"></a>又舍利子，<a id="a-5t"></a>若言如来有不定心而可得者，<a id="a-5u"></a>无有是处；<a id="a-5v"></a>诸佛世尊心恒在定，<a id="a-5w"></a>斯有是处。<a id="a-5x"></a>又舍利子，<a id="a-5y"></a>若诸如来行不实语，<a id="a-5z"></a>无有是处；<a id="a-60"></a>若诸如来是真语者，<a id="a-61"></a>是实语者，<a id="a-62"></a>是谛语者、<a id="a-63"></a>不异语者，<a id="a-64"></a>斯有是处。<a id="a-65"></a>又舍利子，<a id="a-66"></a>诸佛如来误失可得，<a id="a-67"></a>无有是处；<a id="a-68"></a>由无误失故名为佛及薄伽梵，<a id="a-69"></a>斯有是处。<a id="a-6A"></a>舍利子，<a id="a-6B"></a>如是四无所畏、<a id="a-6C"></a>十八不共佛法，<a id="a-6D"></a>亦应如是广分别说。</p>
  <p id="a6E">“复次，<a id="a-6F"></a>舍利子，<a id="a-6G"></a>言非处者，<a id="a-6H"></a>无所摄受，<a id="a-6I"></a>乃至如来于现在世，<a id="a-6J"></a>有障有碍智见转者，<a id="a-6K"></a>无有是处；<a id="a-6L"></a>言是处者，<a id="a-6M"></a>有所摄受，<a id="a-6N"></a>佛薄伽梵于现在世，<a id="a-6O"></a>无障无碍智见转者，<a id="a-6P"></a>斯有是处。<a id="a-6Q"></a>舍利子，<a id="a-6R"></a>是名如来处非处智力，<a id="a-6S"></a>不可思议无量无边。<a id="a-6T"></a>譬如虚空无边无际，<a id="a-6U"></a>如是如来处非处智力，<a id="a-6V"></a>无边无际亦复如是。<a id="a-6W"></a>若有欲求如来应正等觉，<a id="a-6X"></a>处非处智力边际者，<a id="a-6Y"></a>不异有人求虚空际。<a id="a-6Z"></a>舍利子，<a id="a-6a"></a>菩萨摩诃萨闻诸如来不可思议是处非处智力，<a id="a-6b"></a>如虚空已，<a id="a-6c"></a>信受谛奉，<a id="a-6d"></a>清净无疑，<a id="a-6e"></a>倍复踊跃，<a id="a-6f"></a>深生欢喜，<a id="a-6g"></a>发希奇想。<a id="a-6h"></a>”</p>
  <p id="a6i">尔时，<a id="a-6j"></a>世尊欲重宣此义，<a id="a-6k"></a>而说颂曰：</p>
  <p id="a6l">“十方虚空无边量，<a id="a-6m"></a>　处非处智亦无边，</p>
  <p id="a6n">如实知处非处已，<a id="a-6o"></a>　为众广宣微妙法。</p>
  <p id="a6p">解脱道器成就人，<a id="a-6q"></a>　佛知其行方为说；</p>
  <p id="a6r">若非解脱道器者，<a id="a-6s"></a>　知非处已便舍离。</p>
  <p id="a6t">假使虚空可移动，<a id="a-6u"></a>　十方大地同时裂，</p>
  <p id="a6v">世出世间大圣尊，<a id="a-6w"></a>　处非处智皆如实。</p>
  <p id="a6x">“舍利子，<a id="a-6y"></a>此谓如来第一处非处智力。<a id="a-6z"></a>由成就故，<a id="a-70"></a>如来应正等觉，<a id="a-71"></a>于大众中正师子吼，<a id="a-72"></a>自称：<a id="a-73"></a>‘我处大仙尊位，<a id="a-74"></a>转大梵轮；<a id="a-75"></a>于诸世间所有沙门、<a id="a-76"></a>婆罗门，<a id="a-77"></a>若天魔梵等，<a id="a-78"></a>一切不能如法而转。<a id="a-79"></a>’</p>
  <p id="a7A">“复次，<a id="a-7B"></a>舍利子，<a id="a-7C"></a>云何如来业报智力？<a id="a-7D"></a>舍利子，<a id="a-7E"></a>如来应正等觉，<a id="a-7F"></a>以无上智力，<a id="a-7G"></a>如实能知去来今业及于业受，<a id="a-7H"></a>若因、<a id="a-7I"></a>若处、<a id="a-7J"></a>若诸异报皆能了知。<a id="a-7K"></a>舍利子，<a id="a-7L"></a>云何如来如实知耶？<a id="a-7M"></a>所谓如来应正等觉，<a id="a-7N"></a>如实能知过去业受，<a id="a-7O"></a>得于善因远离不善，<a id="a-7P"></a>于未来世当与善根为因；<a id="a-7Q"></a>若于过去业受，<a id="a-7R"></a>得不善因远离于善，<a id="a-7S"></a>在未来世当与不善根为因。<a id="a-7T"></a>如是等相，<a id="a-7U"></a>如来于此如实知之。<a id="a-7V"></a>若诸业受于未来世当顺劣分，<a id="a-7W"></a>若诸业受于未来世当顺胜分。<a id="a-7X"></a>如是等相，<a id="a-7Y"></a>如来于此如实知之。<a id="a-7Z"></a>又舍利子，<a id="a-7a"></a>若诸业受于现在世顺下劣分，<a id="a-7b"></a>于未来世当顺胜分；<a id="a-7c"></a>若诸业受于现在世随顺胜分，<a id="a-7d"></a>于未来世顺下劣分；<a id="a-7e"></a>若诸业受于现在世顺下劣分，<a id="a-7f"></a>于未来世亦顺劣分；<a id="a-7g"></a>若诸业受于现在世随顺胜分，<a id="a-7h"></a>于未来世亦顺胜分。<a id="a-7i"></a>如是等相，<a id="a-7j"></a>如来于此如实知之。<a id="a-7k"></a>又舍利子，<a id="a-7l"></a>若诸业受于过去世狭劣方便，<a id="a-7m"></a>于未来世广大方便；<a id="a-7n"></a>若诸业受少有所作获大胜进，<a id="a-7o"></a>若诸业受广有所作得少胜进。<a id="a-7p"></a>如是等相，<a id="a-7q"></a>如实知之。<a id="a-7r"></a>又舍利子，<a id="a-7s"></a>若诸业受当得声闻性因，<a id="a-7t"></a>当得独觉性因，<a id="a-7u"></a>当得佛性因者。<a id="a-7v"></a>如是等相，<a id="a-7w"></a>如来于此如实知之。<a id="a-7x"></a>又舍利子，<a id="a-7y"></a>若诸业受现在世苦，<a id="a-7z"></a>能于未来感乐异报；<a id="a-80"></a>若诸业受现在世乐，<a id="a-81"></a>能于未来感苦异报；<a id="a-82"></a>若诸业受现在世苦，<a id="a-83"></a>能于未来感苦异报；<a id="a-84"></a>若诸业受现在世乐，<a id="a-85"></a>能于未来感乐异报。<a id="a-86"></a>如是等相，<a id="a-87"></a>如来于此如实知之。</p>
  <p id="a88">“复次，<a id="a-89"></a>舍利子，<a id="a-8A"></a>如来如实能知过去、<a id="a-8B"></a>未来、<a id="a-8C"></a>现在，<a id="a-8D"></a>一切有情若业、<a id="a-8E"></a>若因、<a id="a-8F"></a>若诸异报。<a id="a-8G"></a>若即、<a id="a-8H"></a>若离、<a id="a-8I"></a>若有随顺不异分者，<a id="a-8J"></a>如是等相如来知已，<a id="a-8K"></a>为诸有情如实宣说。<a id="a-8L"></a>舍利子，<a id="a-8M"></a>如来应正遍知去来今业，<a id="a-8N"></a>及业受因处所异报智，<a id="a-8O"></a>无量无边不可思议。<a id="a-8P"></a>譬如虚空无边无际，<a id="a-8Q"></a>如是如来业异报智力，<a id="a-8R"></a>无边无际亦复如是。<a id="a-8S"></a>若有欲求如来应正等觉，<a id="a-8T"></a>业异报智力边际者，<a id="a-8U"></a>不异有人求虚空际。<a id="a-8V"></a>舍利子，<a id="a-8W"></a>菩萨摩诃萨闻诸如来业异报智力，<a id="a-8X"></a>如虚空不可思议已，<a id="a-8Y"></a>信受谛奉，<a id="a-8Z"></a>清净无疑，<a id="a-8a"></a>倍复踊跃，<a id="a-8b"></a>深生欢喜，<a id="a-8c"></a>发希奇想。<a id="a-8d"></a>”</p>
  <p id="a8e">尔时，<a id="a-8f"></a>世尊欲重宣此义，<a id="a-8g"></a>而说颂曰：</p>
  <p id="a8h">“如来善知因异报，<a id="a-8i"></a>　明眼如实了诸业，</p>
  <p id="a8j">最胜三世无有碍，<a id="a-8k"></a>　有情诸行如实知。</p>
  <p id="a8l">一切含灵于五趣，<a id="a-8m"></a>　当得成诸苦乐因，</p>
  <p id="a8n">若能转因所转苦，<a id="a-8o"></a>　明照善逝如实知。</p>
  <p id="a8p">黑白异报一切业，<a id="a-8q"></a>　随其所应因异报，</p>
  <p id="a8r">犹若掌中如意宝，<a id="a-8s"></a>　善逝了观如实知。</p>
  <p id="a8t">诸异报业因虽少，<a id="a-8u"></a>　当来获果无有量，</p>
  <p id="a8v">或无量因感少果，<a id="a-8w"></a>　善逝遍能如实知。</p>
  <p id="a8x">若因当证声闻果，<a id="a-8y"></a>　及当证于独觉果，</p>
  <p id="a8z">能感无上妙智力，<a id="a-90"></a>　善逝无余如实知。</p>
  <p id="a91">若业成熟因时苦，<a id="a-92"></a>　此业当获于乐果，</p>
  <p id="a93">若业成熟因时乐，<a id="a-94"></a>　当获苦果如实知。</p>
  <p id="a95">若业因果皆住苦，<a id="a-96"></a>　若业因果皆住乐，</p>
  <p id="a97">若业自体因自体，<a id="a-98"></a>　善逝相应如实知。</p>
  <p id="a99">苦果循环于三世，<a id="a-9A"></a>　有情流转五趣中，</p>
  <p id="a9B">最胜圆满菩提智，<a id="a-9C"></a>　皆能不异如实知。</p>
  <p id="a9D">“舍利子，<a id="a-9E"></a>是名第二如来业异报智力。<a id="a-9F"></a>由成就故，<a id="a-9G"></a>如来应正等觉，<a id="a-9H"></a>于大众中正师子吼，<a id="a-9I"></a>自称：<a id="a-9J"></a>‘我处大仙尊位，<a id="a-9K"></a>转大梵轮；<a id="a-9L"></a>于诸世间所有沙门、<a id="a-9M"></a>婆罗门，<a id="a-9N"></a>若天魔梵等，<a id="a-9O"></a>一切不能如法而转。<a id="a-9P"></a>’</p>
  <p id="a9Q">“复次，<a id="a-9R"></a>舍利子，<a id="a-9S"></a>云何如来种种解智力？<a id="a-9T"></a>舍利子，<a id="a-9U"></a>如来应正等觉以无上智力，<a id="a-9V"></a>能如实知彼有情类，<a id="a-9W"></a>彼数取趣，<a id="a-9X"></a>非一欲解种种欲解，<a id="a-9Y"></a>如来于此能并了知。<a id="a-9Z"></a>舍利子，<a id="a-9a"></a>吾更为汝广分别说。<a id="a-9b"></a>彼数取者，<a id="a-9c"></a>或住贪欲起瞋恚解，<a id="a-9d"></a>或住瞋恚起贪欲解，<a id="a-9e"></a>乃至住于愚痴起贪瞋解。<a id="a-9f"></a>如是等相，<a id="a-9g"></a>如来如实皆能了知。<a id="a-9h"></a>又舍利子，<a id="a-9i"></a>若数取者，<a id="a-9j"></a>住于不善起不善解，<a id="a-9k"></a>或住善法而起善解，<a id="a-9l"></a>是亦如来如实了知。<a id="a-9m"></a>若数取者，<a id="a-9n"></a>住于下劣方便起广大解，<a id="a-9o"></a>或住广大方便起下劣解，<a id="a-9p"></a>或由此解下劣方便当住胜进，<a id="a-9q"></a>或由此解胜进方便当住下劣，<a id="a-9r"></a>是亦如来如实了知。<a id="a-9s"></a>又舍利子，<a id="a-9t"></a>若由此解当殖邪定种，<a id="a-9u"></a>若由此解当殖正定种，<a id="a-9v"></a>若由此解当殖正定解脱种者，<a id="a-9w"></a>是亦如来如实了知。<a id="a-9x"></a>又舍利子，<a id="a-9y"></a>若由此解当趣欲界，<a id="a-9z"></a>或趣色界，<a id="a-A0"></a>或无色界，<a id="a-A1"></a>若由此解遍趣三界，<a id="a-A2"></a>是亦如来如实了知。<a id="a-A3"></a>又舍利子，<a id="a-A4"></a>若由此解顺下劣分当获胜进，<a id="a-A5"></a>或得胜进当住下劣，<a id="a-A6"></a>是亦如来如实了知。<a id="a-A7"></a>又舍利子，<a id="a-A8"></a>若由此解当于来世受种种生，<a id="a-A9"></a>受种种类种种受用，<a id="a-AA"></a>是亦如来如实了知。<a id="a-AB"></a>又舍利子，<a id="a-AC"></a>若由此解当退堕顶，<a id="a-AD"></a>或由此解殖解脱种，<a id="a-AE"></a>是亦如来如实了知。<a id="a-AF"></a>既了知已，<a id="a-AG"></a>如其所应，<a id="a-AH"></a>广为有情如法演说。<a id="a-AI"></a>如是，<a id="a-AJ"></a>舍利子，<a id="a-AK"></a>如来非一解种种解智力，<a id="a-AL"></a>不可思议，<a id="a-AM"></a>无边无际，<a id="a-AN"></a>与虚空等。<a id="a-AO"></a>是诸菩萨摩诃萨，<a id="a-AP"></a>闻如来种种解智力，<a id="a-AQ"></a>如虚空不可思议已，<a id="a-AR"></a>信受谛奉，<a id="a-AS"></a>清净无疑，<a id="a-AT"></a>倍复踊跃，<a id="a-AU"></a>深生欢喜，<a id="a-AV"></a>发希奇想。<a id="a-AW"></a>”</p>
  <p id="aAX">尔时，<a id="a-AY"></a>世尊欲重宣此义，<a id="a-AZ"></a>而说颂曰：</p>
  <p id="aAa">“世间种种解，<a id="a-Ab"></a>　过现无有量，</p>
  <p id="aAc">彼种种解心，<a id="a-Ad"></a>　导师皆能了。</p>
  <p id="aAe">若有贪解者，<a id="a-Af"></a>　复当住瞋恚，</p>
  <p id="aAg">或现住瞋恚，<a id="a-Ah"></a>　痴解如实知。</p>
  <p id="aAi">住痴起贪解，<a id="a-Aj"></a>　心注不思议，</p>
  <p id="aAk">间杂流转起，<a id="a-Al"></a>　导师悉能知。</p>
  <p id="aAm">诸下劣方便，<a id="a-An"></a>　而起广大解，</p>
  <p id="aAo">或增上方便，<a id="a-Ap"></a>　导师悉能知。</p>
  <p id="aAq">随入于邪性，<a id="a-Ar"></a>　复入所不趣，</p>
  <p id="aAs">解脱三界解，<a id="a-At"></a>　如来悉能知。</p>
  <p id="aAu">种种生及类，<a id="a-Av"></a>　诸受用差别，</p>
  <p id="aAw">若退堕于顶，<a id="a-Ax"></a>　两足尊能知。</p>
  <p id="aAy">知种种解已，<a id="a-Az"></a>　导师如法说，</p>
  <p id="aB0">是第三佛力，<a id="a-B1"></a>　最胜子能信。</p>
  <p id="aB2">“舍利子，<a id="a-B3"></a>是名如来第三种种解智力。<a id="a-B4"></a>由成就故，<a id="a-B5"></a>如来应正遍知，<a id="a-B6"></a>于大众中正师子吼，<a id="a-B7"></a>自称：<a id="a-B8"></a>‘我处大仙尊位，<a id="a-B9"></a>能转梵轮；<a id="a-BA"></a>一切世间沙门、<a id="a-BB"></a>婆罗门，<a id="a-BC"></a>及天魔梵，<a id="a-BD"></a>不能如法而转。<a id="a-BE"></a>’</p>
  <p id="aBF">“复次，<a id="a-BG"></a>舍利子，<a id="a-BH"></a>云何如来种种界智力？<a id="a-BI"></a>舍利子，<a id="a-BJ"></a>如来应正等觉以无上智力，<a id="a-BK"></a>如实了知一切世间种种诸界。<a id="a-BL"></a>由此界故，<a id="a-BM"></a>世间含生，<a id="a-BN"></a>集起福行，<a id="a-BO"></a>集非福行，<a id="a-BP"></a>集不动行，<a id="a-BQ"></a>或由此界殖出离种。<a id="a-BR"></a>如是等界，<a id="a-BS"></a>如来于此如实了知。<a id="a-BT"></a>又舍利子，<a id="a-BU"></a>如来如实了知眼界、<a id="a-BV"></a>色界及眼识界。<a id="a-BW"></a>如是等界，<a id="a-BX"></a>云何知耶？<a id="a-BY"></a>谓如实知，<a id="a-BZ"></a>由内空、<a id="a-Ba"></a>外空、<a id="a-Bb"></a>内外空故。<a id="a-Bc"></a>乃至如实了知意界、<a id="a-Bd"></a>法界及意识界。<a id="a-Be"></a>如是等界，<a id="a-Bf"></a>云何知耶？<a id="a-Bg"></a>谓如实知，<a id="a-Bh"></a>由内空、<a id="a-Bi"></a>外空、<a id="a-Bj"></a>内外空故。<a id="a-Bk"></a>又如实知地界、<a id="a-Bl"></a>水界、<a id="a-Bm"></a>火界、<a id="a-Bn"></a>风界。<a id="a-Bo"></a>如是等界，<a id="a-Bp"></a>云何知耶？<a id="a-Bq"></a>谓如实知，<a id="a-Br"></a>如空界故。<a id="a-Bs"></a>如是欲界、<a id="a-Bt"></a>色界及无色界如实了知，<a id="a-Bu"></a>遍分别所起故。<a id="a-Bv"></a>又如实知有为界造作相故，<a id="a-Bw"></a>无为界无造作相故，<a id="a-Bx"></a>杂染界烦恼所引相故，<a id="a-By"></a>清净界自体光净相故。<a id="a-Bz"></a>又如实知诸行界不顺理无明相故，<a id="a-C0"></a>涅槃界顺理明相故。<a id="a-C1"></a>如是诸界，<a id="a-C2"></a>皆能明了。<a id="a-C3"></a>是故，<a id="a-C4"></a>舍利子，<a id="a-C5"></a>若界能安立世间，<a id="a-C6"></a>此界世间之所依住，<a id="a-C7"></a>如是若界能发牵引，<a id="a-C8"></a>若界能兴建立，<a id="a-C9"></a>若界能起方便，<a id="a-CA"></a>若界能生意欲，<a id="a-CB"></a>若界能起炽然，<a id="a-CC"></a>若界能为依止。<a id="a-CD"></a>舍利子，<a id="a-CE"></a>如是等界无量无边，<a id="a-CF"></a>是亦如来如实明了。<a id="a-CG"></a>既明了已，<a id="a-CH"></a>如其所应，<a id="a-CI"></a>广为有情如法演说。<a id="a-CJ"></a>舍利子，<a id="a-CK"></a>如来非一界种种界智力，<a id="a-CL"></a>不可思议，<a id="a-CM"></a>无有边际，<a id="a-CN"></a>与虚空等。<a id="a-CO"></a>若有欲求如来种种界智力边际者，<a id="a-CP"></a>不异有人求于空际。<a id="a-CQ"></a>如是，<a id="a-CR"></a>舍利子，<a id="a-CS"></a>是诸菩萨摩诃萨，<a id="a-CT"></a>闻如来种种界智力，<a id="a-CU"></a>如虚空不可思议已，<a id="a-CV"></a>信受谛奉，<a id="a-CW"></a>清净无疑，<a id="a-CX"></a>倍复踊跃，<a id="a-CY"></a>深生欢喜，<a id="a-CZ"></a>发希奇想。<a id="a-Ca"></a>”</p>
  <p id="aCb">尔时，<a id="a-Cc"></a>世尊欲重宣此义，<a id="a-Cd"></a>而说颂曰：</p>
  <p id="aCe">“世间诸含生，<a id="a-Cf"></a>　依止种种界，</p>
  <p id="aCg">随其所流转，<a id="a-Ch"></a>　最胜悉能知。</p>
  <p id="aCi">福非福不动，<a id="a-Cj"></a>　及顺于出离，</p>
  <p id="aCk">住如是界已，<a id="a-Cl"></a>　证寂静涅槃。</p>
  <p id="aCm">若眼界色界，<a id="a-Cn"></a>　及以眼识界，</p>
  <p id="aCo">耳鼻舌身意，<a id="a-Cp"></a>　诸界悉能知。</p>
  <p id="aCq">又知于法界，<a id="a-Cr"></a>　及以意识界，</p>
  <p id="aCs">内外界悉空，<a id="a-Ct"></a>　佛能如实知。</p>
  <p id="aCu">地界及水界，<a id="a-Cv"></a>　火界与风界，</p>
  <p id="aCw">四界同空相，<a id="a-Cx"></a>　如是悉能知。</p>
  <p id="aCy">若欲界色界，<a id="a-Cz"></a>　及以无色界，</p>
  <p id="aD0">遍分别所起，<a id="a-D1"></a>　佛能如实知。</p>
  <p id="aD2">如虚空无边，<a id="a-D3"></a>　界无边亦尔，</p>
  <p id="aD4">佛皆能照了，<a id="a-D5"></a>　不谓我能知。</p>
  <p id="aD6">诸界本无生，<a id="a-D7"></a>　亦无有灭者，</p>
  <p id="aD8">是谓涅槃界，<a id="a-D9"></a>　胜丈夫能知。</p>
  <p id="aDA">如空量无边，<a id="a-DB"></a>　诸佛智如是，</p>
  <p id="aDC">由智能了知，<a id="a-DD"></a>　变异于诸界。</p>
  <p id="aDE">已知种种界，<a id="a-DF"></a>　调伏诸含生，</p>
  <p id="aDG">是佛第四力，<a id="a-DH"></a>　最胜子能信。</p>
  <p id="aDI">“舍利子，<a id="a-DJ"></a>是名如来第四非一界种种界智力。<a id="a-DK"></a>由成就此力故，<a id="a-DL"></a>如来应正等觉，<a id="a-DM"></a>于大众中正师子吼，<a id="a-DN"></a>自称：<a id="a-DO"></a>‘我处大仙尊位，<a id="a-DP"></a>能转梵轮；<a id="a-DQ"></a>一切世间沙门、<a id="a-DR"></a>婆罗门，<a id="a-DS"></a>及天魔梵，<a id="a-DT"></a>所不能转。<a id="a-DU"></a>’</p>
  <p id="aDV">“复次，<a id="a-DW"></a>舍利子，<a id="a-DX"></a>云何如来非一根种种根智力？<a id="a-DY"></a>舍利子，<a id="a-DZ"></a>如来应正等觉，<a id="a-Da"></a>以无上智力故如实能知，<a id="a-Db"></a>若他有情、<a id="a-Dc"></a>若数取者，<a id="a-Dd"></a>种种诸根差别之相，<a id="a-De"></a>如来皆能分别了知。<a id="a-Df"></a>舍利子，<a id="a-Dg"></a>如是等相，<a id="a-Dh"></a>云何知耶？<a id="a-Di"></a>所谓了知钝根、<a id="a-Dj"></a>中根、<a id="a-Dk"></a>利根、<a id="a-Dl"></a>胜根、<a id="a-Dm"></a>劣根。<a id="a-Dn"></a>由随遍分别根故，<a id="a-Do"></a>能知众生起极重贪，<a id="a-Dp"></a>起极重瞋，<a id="a-Dq"></a>起极重痴。<a id="a-Dr"></a>如是诸根，<a id="a-Ds"></a>是亦如来如实了知。<a id="a-Dt"></a>又舍利子，<a id="a-Du"></a>由随遍分别根故，<a id="a-Dv"></a>如来能知，<a id="a-Dw"></a>或起假立贪瞋痴，<a id="a-Dx"></a>或起微薄贪瞋痴，<a id="a-Dy"></a>或起颠倒贪瞋痴，<a id="a-Dz"></a>或起摧伏贪瞋痴。<a id="a-E0"></a>如是等相，<a id="a-E1"></a>是亦如来如实了知。<a id="a-E2"></a>又舍利子，<a id="a-E3"></a>若不善因所生诸根，<a id="a-E4"></a>若由善因所生诸根，<a id="a-E5"></a>若不勤因所生诸根，<a id="a-E6"></a>若出离因所生诸根，<a id="a-E7"></a>是亦如来如实了知。<a id="a-E8"></a>又舍利子，<a id="a-E9"></a>如来如实了知，<a id="a-EA"></a>眼根、<a id="a-EB"></a>耳根、<a id="a-EC"></a>鼻根、<a id="a-ED"></a>舌根、<a id="a-EE"></a>身根、<a id="a-EF"></a>意根、<a id="a-EG"></a>女根、<a id="a-EH"></a>男根、<a id="a-EI"></a>命根、<a id="a-EJ"></a>乐根、<a id="a-EK"></a>苦根、<a id="a-EL"></a>忧根、<a id="a-EM"></a>喜根、<a id="a-EN"></a>舍根、<a id="a-EO"></a>信根、<a id="a-EP"></a>正勤根、<a id="a-EQ"></a>念根、<a id="a-ER"></a>慧根、<a id="a-ES"></a>三摩地根、<a id="a-ET"></a>未知当知根、<a id="a-EU"></a>知根、<a id="a-EV"></a>知已根。<a id="a-EW"></a>如是诸根差别之相，<a id="a-EX"></a>是亦如来如实了知。<a id="a-EY"></a>又舍利子，<a id="a-EZ"></a>如来如实知彼诸根，<a id="a-Ea"></a>因于眼根当住耳根，<a id="a-Eb"></a>而不住彼鼻舌身根；<a id="a-Ec"></a>或因耳根当住鼻根，<a id="a-Ed"></a>或因鼻根当住舌根，<a id="a-Ee"></a>或因舌根当住身根，<a id="a-Ef"></a>或因身根当住眼根。<a id="a-Eg"></a>如是等根，<a id="a-Eh"></a>如来于此如实知之。</p>
  <p id="aEi">“复次，<a id="a-Ej"></a>舍利子，<a id="a-Ek"></a>若诸有情住布施根修戒方便，<a id="a-El"></a>尔时如来，<a id="a-Em"></a>以胜劣根智为说布施；<a id="a-En"></a>若住戒根修施方便，<a id="a-Eo"></a>为说于戒；<a id="a-Ep"></a>若住忍根修勤方便，<a id="a-Eq"></a>为说忍法；<a id="a-Er"></a>住正勤根修忍方便，<a id="a-Es"></a>为说正勤；<a id="a-Et"></a>住静虑根修慧方便，<a id="a-Eu"></a>为说静虑；<a id="a-Ev"></a>若住慧根修定方便，<a id="a-Ew"></a>为说正慧。<a id="a-Ex"></a>如是一切菩提分法，<a id="a-Ey"></a>诸根差别如实了知，<a id="a-Ez"></a>皆应广说。<a id="a-F0"></a>又舍利子，<a id="a-F1"></a>若诸有情住声闻根而返修于独觉方便，<a id="a-F2"></a>如来以诸根智为说下乘；<a id="a-F3"></a>住独觉根而修声闻智方便者，<a id="a-F4"></a>以诸根智为说中乘；<a id="a-F5"></a>住大乘根而修二乘智方便者，<a id="a-F6"></a>以诸根智为说大乘；<a id="a-F7"></a>住下劣根修大乘行，<a id="a-F8"></a>以诸根智为说二乘。<a id="a-F9"></a>若诸有情无堪任根、<a id="a-FA"></a>无堪任相，<a id="a-FB"></a>如来如实知无堪任非法器已而便舍置。<a id="a-FC"></a>若诸有情有堪任根、<a id="a-FD"></a>有堪任相，<a id="a-FE"></a>如来如实知有堪任是法器者，<a id="a-FF"></a>即便殷勤郑重说法，<a id="a-FG"></a>令其悟入。<a id="a-FH"></a>如是，<a id="a-FI"></a>舍利子，<a id="a-FJ"></a>如来了知一切有情诸根纯熟及不纯熟，<a id="a-FK"></a>诸根出离及不出离。<a id="a-FL"></a>舍利子，<a id="a-FM"></a>诸有情根，<a id="a-FN"></a>如来如实一切了知，<a id="a-FO"></a>住如是相，<a id="a-FP"></a>如是方便，<a id="a-FQ"></a>如是信解，<a id="a-FR"></a>如是本因，<a id="a-FS"></a>如是所缘，<a id="a-FT"></a>如是等流，<a id="a-FU"></a>如是究竟。<a id="a-FV"></a>舍利子，<a id="a-FW"></a>如来种种根智，<a id="a-FX"></a>不可思议，<a id="a-FY"></a>无边无际，<a id="a-FZ"></a>与虚空等。<a id="a-Fa"></a>若有欲求如来诸根智力边际者，<a id="a-Fb"></a>不异有人求虚空际。<a id="a-Fc"></a>诸菩萨摩诃萨闻是根力，<a id="a-Fd"></a>如虚空已，<a id="a-Fe"></a>信受谛奉，<a id="a-Ff"></a>清净无疑，<a id="a-Fg"></a>倍复踊跃，<a id="a-Fh"></a>深生欢喜，<a id="a-Fi"></a>发希奇想。<a id="a-Fj"></a>”</p>
  <p id="aFk">尔时，<a id="a-Fl"></a>世尊欲重宣此义，<a id="a-Fm"></a>而说颂曰：</p>
  <p id="aFn">“到根彼岸含灵尊，<a id="a-Fo"></a>　善达有情意性行，</p>
  <p id="aFp">随诸众生根所堪，<a id="a-Fq"></a>　人中师子为说法。</p>
  <p id="aFr">下中上根所堪任，<a id="a-Fs"></a>　善逝胜智根中起，</p>
  <p id="aFt">观彼解脱器心已，<a id="a-Fu"></a>　知行慧者为说法。</p>
  <p id="aFv">若人诸根能发起，<a id="a-Fw"></a>　至极相续微烦恼，</p>
  <p id="aFx">善达彼人所有根，<a id="a-Fy"></a>　知行随顺为说法。</p>
  <p id="aFz">若诸丈夫有善根，<a id="a-G0"></a>　随勤信欲广开示，</p>
  <p id="aG1">又随根行相差别，<a id="a-G2"></a>　说诸胜义定慧等。</p>
  <p id="aG3">若人发起于信欲，<a id="a-G4"></a>　慧者随根说净道，</p>
  <p id="aG5">知彼所行众行已，<a id="a-G6"></a>　为说胜法超诸苦。</p>
  <p id="aG7">有定住佛菩提根，<a id="a-G8"></a>　迷倒误转声闻智，</p>
  <p id="aG9">为说大乘成正觉，<a id="a-GA"></a>　此佛难伏第五力。</p>
  <p id="aGB">“舍利子，<a id="a-GC"></a>是名如来第五种种根智力。<a id="a-GD"></a>由成就此力故，<a id="a-GE"></a>如来于大众中正师子吼，<a id="a-GF"></a>自称：<a id="a-GG"></a>‘我处大仙尊位，<a id="a-GH"></a>能转梵轮；<a id="a-GI"></a>一切世间沙门、<a id="a-GJ"></a>婆罗门，<a id="a-GK"></a>及天魔梵，<a id="a-GL"></a>不能如法而转。<a id="a-GM"></a>’</p>
  <p id="aGN">“复次，<a id="a-GO"></a>舍利子，<a id="a-GP"></a>云何如来遍趣诸行智力？<a id="a-GQ"></a>舍利子，<a id="a-GR"></a>如来应正等觉以无上智力故，<a id="a-GS"></a>如实了知遍行诸行。<a id="a-GT"></a>舍利子，<a id="a-GU"></a>如是等相，<a id="a-GV"></a>云何了知？<a id="a-GW"></a>谓能了知有情性等，<a id="a-GX"></a>正定之性、<a id="a-GY"></a>不正定性及邪定性。<a id="a-GZ"></a>舍利子，<a id="a-Ga"></a>云何名为正定之性？<a id="a-Gb"></a>谓由因力先世方便，<a id="a-Gc"></a>开智利根之所生故。<a id="a-Gd"></a>若诸如来为彼说法，<a id="a-Ge"></a>若不说法，<a id="a-Gf"></a>如来如实知彼有情前世因果堪任法器，<a id="a-Gg"></a>随应说法令速解脱。<a id="a-Gh"></a>舍利子，<a id="a-Gi"></a>云何名为不定之性？<a id="a-Gj"></a>由外缘力而成熟相。<a id="a-Gk"></a>若得如法教授教诫，<a id="a-Gl"></a>可得解脱；<a id="a-Gm"></a>不得如法教授教诫，<a id="a-Gn"></a>不得解脱。<a id="a-Go"></a>如来为说随顺缘因相应之法，<a id="a-Gp"></a>彼诸有情闻正法已，<a id="a-Gq"></a>如理修行证解脱果。<a id="a-Gr"></a>为如是等得义利故，<a id="a-Gs"></a>诸佛世尊出兴于世。<a id="a-Gt"></a>舍利子，<a id="a-Gu"></a>云何名为邪定之性？<a id="a-Gv"></a>谓有情性，<a id="a-Gw"></a>烦恼所蔽不修净业，<a id="a-Gx"></a>识性薄弱，<a id="a-Gy"></a>愚痴深厚，<a id="a-Gz"></a>住邪见网，<a id="a-H0"></a>非正法器。<a id="a-H1"></a>若使如来为彼说法，<a id="a-H2"></a>若不说法，<a id="a-H3"></a>终不堪任证于解脱。<a id="a-H4"></a>如来如实知彼有情非法器已而便舍置。<a id="a-H5"></a>是故，<a id="a-H6"></a>舍利子，<a id="a-H7"></a>诸菩萨摩诃萨，<a id="a-H8"></a>愍此有情作利益故，<a id="a-H9"></a>被弘誓铠，<a id="a-HA"></a>入邪见军教化摧伏。<a id="a-HB"></a>又舍利子，<a id="a-HC"></a>如来如实了知三种贪行，<a id="a-HD"></a>或净美相起于贪行，<a id="a-HE"></a>或爱恋相起于贪行，<a id="a-HF"></a>或先世因起于贪行。<a id="a-HG"></a>又能了知三种瞋行，<a id="a-HH"></a>或损害相起于瞋行，<a id="a-HI"></a>委练观察起于瞋行，<a id="a-HJ"></a>先世随眠起于瞋行。<a id="a-HK"></a>又观了知三种痴行，<a id="a-HL"></a>或有痴行因无明生，<a id="a-HM"></a>或有痴行因妄有身见生，<a id="a-HN"></a>或有痴行因疑而生。<a id="a-HO"></a>如是一切，<a id="a-HP"></a>如来如实皆能了知。</p>
  <p id="aHQ">“复次，<a id="a-HR"></a>舍利子，<a id="a-HS"></a>如来如实了知诸行。<a id="a-HT"></a>苦乐二行俱能速通，<a id="a-HU"></a>诸根利故；<a id="a-HV"></a>苦乐二行俱是迟通，<a id="a-HW"></a>诸根钝故。<a id="a-HX"></a>又如实知，<a id="a-HY"></a>迟行迟通舍所缘故，<a id="a-HZ"></a>迟行速通道不息故，<a id="a-Ha"></a>速行迟通勇决进故，<a id="a-Hb"></a>速行速通非彼性故。<a id="a-Hc"></a>又如实知，<a id="a-Hd"></a>或有诸行简择力满，<a id="a-He"></a>非修习力；<a id="a-Hf"></a>或有诸行修习力满，<a id="a-Hg"></a>非简择力；<a id="a-Hh"></a>或有诸行简择、<a id="a-Hi"></a>修习二力俱满；<a id="a-Hj"></a>或有诸行简择、<a id="a-Hk"></a>修习力俱不满。<a id="a-Hl"></a>如是诸相，<a id="a-Hm"></a>如来如实皆能了知。<a id="a-Hn"></a>又如实知，<a id="a-Ho"></a>或有诸行信欲具足，<a id="a-Hp"></a>非方便具足；<a id="a-Hq"></a>或有诸行方便具足，<a id="a-Hr"></a>信欲不具足；<a id="a-Hs"></a>或有诸行信欲、<a id="a-Ht"></a>方便俱不具足；<a id="a-Hu"></a>或有诸行信欲、<a id="a-Hv"></a>方便二俱具足。<a id="a-Hw"></a>如是一切皆能了知。<a id="a-Hx"></a>又如实知，<a id="a-Hy"></a>或有诸行身业清净，<a id="a-Hz"></a>非由语心；<a id="a-I0"></a>或有诸行语业清净，<a id="a-I1"></a>非由身心；<a id="a-I2"></a>或有诸行心业清净，<a id="a-I3"></a>非由身语；<a id="a-I4"></a>或有诸行非身语心；<a id="a-I5"></a>或有诸行由身语心，<a id="a-I6"></a>而得清净。<a id="a-I7"></a>舍利子，<a id="a-I8"></a>如是乃至一切有情所有诸行，<a id="a-I9"></a>或因流转，<a id="a-IA"></a>或因不流转，<a id="a-IB"></a>或因流转及不流转，<a id="a-IC"></a>如来以无碍智见故，<a id="a-ID"></a>于如是等一切处转。<a id="a-IE"></a>如是，<a id="a-IF"></a>舍利子，<a id="a-IG"></a>如来遍教行智力，<a id="a-IH"></a>不可思议，<a id="a-II"></a>无边无际，<a id="a-IJ"></a>与虚空等。<a id="a-IK"></a>诸菩萨摩诃萨闻是智力，<a id="a-IL"></a>不可思议如虚空已，<a id="a-IM"></a>信受谛奉，<a id="a-IN"></a>清净无疑，<a id="a-IO"></a>倍复踊跃，<a id="a-IP"></a>深生欢喜，<a id="a-IQ"></a>发希奇想。<a id="a-IR"></a>”</p>
  <p id="aIS">尔时，<a id="a-IT"></a>世尊欲重宣此义，<a id="a-IU"></a>而说颂曰：</p>
  <p id="aIV">“善逝如实了诸行，<a id="a-IW"></a>　能知定因有情性，</p>
  <p id="aIX">又知不定成熟相，<a id="a-IY"></a>　及诸根因相应法。</p>
  <p id="aIZ">诸行三种贪相应，<a id="a-Ia"></a>　及与三种瞋痴合，</p>
  <p id="aIb">无边广惑相应行，<a id="a-Ic"></a>　缘因大师如实知。</p>
  <p id="aId">诸有苦行而根利，<a id="a-Ie"></a>　及有此行而钝根，</p>
  <p id="aIf">诸有乐行根利钝，<a id="a-Ig"></a>　世大依怙如实知。</p>
  <p id="aIh">诸有钝行及钝修，<a id="a-Ii"></a>　或复行钝而修利，</p>
  <p id="aIj">或复行速而修迟，<a id="a-Ik"></a>　或有俱速非彼性。</p>
  <p id="aIl">或有诸行简择生，<a id="a-Im"></a>　不由修习道力起，</p>
  <p id="aIn">或修习生非简择，<a id="a-Io"></a>　俱生别异共相应。</p>
  <p id="aIp">或有诸行信欲转，<a id="a-Iq"></a>　清净而非方便净，</p>
  <p id="aIr">或有返此俱不俱，<a id="a-Is"></a>　佛遍智者皆明了。</p>
  <p id="aIt">复有净修于身业，<a id="a-Iu"></a>　非语非心业清净，</p>
  <p id="aIv">或复语净及身净，<a id="a-Iw"></a>　而彼心体非清净。</p>
  <p id="aIx">或有内心常清净，<a id="a-Iy"></a>　身语二业非清净，</p>
  <p id="aIz">或复语净及心净，<a id="a-J0"></a>　而彼身业未尝净。</p>
  <p id="aJ1">或身语心净不净，<a id="a-J2"></a>　诸行流转及寂灭，</p>
  <p id="aJ3">遍智见者如实知，<a id="a-J4"></a>　是为如来第六力。</p>
  <p id="aJ5">“舍利子，<a id="a-J6"></a>是名如来第六遍趣行智力。<a id="a-J7"></a>由此力故，<a id="a-J8"></a>如来自称处仙尊位，<a id="a-J9"></a>转大梵轮，<a id="a-JA"></a>乃至无有如法转者。</p>
  <p id="aJB">“复次，<a id="a-JC"></a>舍利子，<a id="a-JD"></a>云何如来静虑、<a id="a-JE"></a>解脱、<a id="a-JF"></a>三摩地、<a id="a-JG"></a>三摩钵底发起杂染清净智力？<a id="a-JH"></a>舍利子，<a id="a-JI"></a>如来应正等觉，<a id="a-JJ"></a>以无上智力故，<a id="a-JK"></a>如实了知若自若他，<a id="a-JL"></a>一切静虑、<a id="a-JM"></a>解脱、<a id="a-JN"></a>三摩地，<a id="a-JO"></a>及三摩钵底，<a id="a-JP"></a>发起杂染清净之法。<a id="a-JQ"></a>舍利子，<a id="a-JR"></a>如是等相，<a id="a-JS"></a>云何知耶？<a id="a-JT"></a>谓如实知，<a id="a-JU"></a>由因由缘，<a id="a-JV"></a>一切有情能令杂染；<a id="a-JW"></a>又如实知，<a id="a-JX"></a>由因缘故，<a id="a-JY"></a>一切有情能令清净。<a id="a-JZ"></a>舍利子，<a id="a-Ja"></a>何因何缘能令杂染？<a id="a-Jb"></a>舍利子，<a id="a-Jc"></a>由不称理作意为因，<a id="a-Jd"></a>无明为缘，<a id="a-Je"></a>令诸有情发起杂染。<a id="a-Jf"></a>如是无明为因，<a id="a-Jg"></a>诸行为缘；<a id="a-Jh"></a>诸行为因，<a id="a-Ji"></a>识为其缘；<a id="a-Jj"></a>以识为因，<a id="a-Jk"></a>名色为缘；<a id="a-Jl"></a>名色为因，<a id="a-Jm"></a>六处为缘；<a id="a-Jn"></a>六处为因，<a id="a-Jo"></a>诸触为缘；<a id="a-Jp"></a>诸触为因，<a id="a-Jq"></a>受为其缘；<a id="a-Jr"></a>以受为因，<a id="a-Js"></a>爱为其缘；<a id="a-Jt"></a>以爱为因，<a id="a-Ju"></a>取为其缘；<a id="a-Jv"></a>以取为因，<a id="a-Jw"></a>有为其缘；<a id="a-Jx"></a>以有为因，<a id="a-Jy"></a>生为其缘；<a id="a-Jz"></a>以生为因，<a id="a-K0"></a>老死为缘；<a id="a-K1"></a>烦恼为因，<a id="a-K2"></a>诸业为缘；<a id="a-K3"></a>诸见为因，<a id="a-K4"></a>爱为其缘；<a id="a-K5"></a>随眠为因，<a id="a-K6"></a>诸缠为缘。<a id="a-K7"></a>舍利子，<a id="a-K8"></a>由如此等诸因缘故，<a id="a-K9"></a>令诸有情发起杂染。<a id="a-KA"></a>如是等相，<a id="a-KB"></a>是亦如来如实了知。<a id="a-KC"></a>舍利子，<a id="a-KD"></a>何因何缘能令清净？<a id="a-KE"></a>舍利子，<a id="a-KF"></a>有二因、<a id="a-KG"></a>二缘，<a id="a-KH"></a>能令一切有情清净，<a id="a-KI"></a>所谓由他顺音，<a id="a-KJ"></a>及由内自如理作意；<a id="a-KK"></a>又奢摩他缘于一境，<a id="a-KL"></a>及毗钵舍那善巧方便。<a id="a-KM"></a>复有二因、<a id="a-KN"></a>二缘能令清净，<a id="a-KO"></a>谓不来智及不去智。<a id="a-KP"></a>复有二因、<a id="a-KQ"></a>二缘能令清净，<a id="a-KR"></a>谓无生观及证正定。<a id="a-KS"></a>复有二因、<a id="a-KT"></a>二缘能令清净，<a id="a-KU"></a>谓行具足及明无明解脱作证。<a id="a-KV"></a>复有二因、<a id="a-KW"></a>二缘能令清净，<a id="a-KX"></a>谓修解脱门及性解脱智。<a id="a-KY"></a>复有二因、<a id="a-KZ"></a>二缘能令清净，<a id="a-Ka"></a>谓随觉谛及随得谛。<a id="a-Kb"></a>舍利子，<a id="a-Kc"></a>如是诸因诸缘，<a id="a-Kd"></a>能令一切有情清净，<a id="a-Ke"></a>是亦如来如实了知。</p>
  <p id="aKf">“复次，<a id="a-Kg"></a>舍利子，<a id="a-Kh"></a>如来如实知诸有情杂染境界，<a id="a-Ki"></a>知诸有情清净境界。<a id="a-Kj"></a>或有杂染境界入于清净境界，<a id="a-Kk"></a>或有清净境界入于杂染境界，<a id="a-Kl"></a>如是皆由如实观故；<a id="a-Km"></a>或有杂染境界入于杂染境界，<a id="a-Kn"></a>或有清净境界入于清净境界，<a id="a-Ko"></a>如是皆由增上慢执故。<a id="a-Kp"></a>如来于中，<a id="a-Kq"></a>如实智转。<a id="a-Kr"></a>又舍利子，<a id="a-Ks"></a>如来以如实知，<a id="a-Kt"></a>于诸静虑超越间杂差别中转，<a id="a-Ku"></a>所谓离欲恶不善法，<a id="a-Kv"></a>有寻有伺离生喜乐，<a id="a-Kw"></a>具足安止最初静虑。<a id="a-Kx"></a>如来安住初静虑已从灭定出，<a id="a-Ky"></a>如是乃至入灭定已从初静虑出。<a id="a-Kz"></a>又舍利子，<a id="a-L0"></a>如来以如实知，<a id="a-L1"></a>于八解脱或顺次入，<a id="a-L2"></a>或复逆入，<a id="a-L3"></a>或顺逆入，<a id="a-L4"></a>或间杂入。<a id="a-L5"></a>舍利子，<a id="a-L6"></a>如是解脱，<a id="a-L7"></a>何等为八？<a id="a-L8"></a>谓有色观诸色，<a id="a-L9"></a>是初解脱；<a id="a-LA"></a>内无色想，<a id="a-LB"></a>外观诸色，<a id="a-LC"></a>是第二解脱；<a id="a-LD"></a>于净解脱或于净性起于净解，<a id="a-LE"></a>是第三解脱；<a id="a-LF"></a>虚空想处定，<a id="a-LG"></a>是第四解脱；<a id="a-LH"></a>识想处定，<a id="a-LI"></a>是第五解脱；<a id="a-LJ"></a>无所有处定，<a id="a-LK"></a>是第六解脱；<a id="a-LL"></a>非有想非无想处定，<a id="a-LM"></a>是第七解脱；<a id="a-LN"></a>若想受灭，<a id="a-LO"></a>是第八解脱。<a id="a-LP"></a>又舍利子，<a id="a-LQ"></a>如来以如实智，<a id="a-LR"></a>或安住一三摩地中，<a id="a-LS"></a>而复示现余三摩地及三摩钵底，<a id="a-LT"></a>又复示现种种观解，<a id="a-LU"></a>而诸如来于诸等持未曾混乱。<a id="a-LV"></a>又舍利子，<a id="a-LW"></a>诸佛如来不缘三摩地故，<a id="a-LX"></a>入于三摩地；<a id="a-LY"></a>或依一三摩地故，<a id="a-LZ"></a>成就一切余三摩地；<a id="a-La"></a>或不起一三摩地，<a id="a-Lb"></a>而能遍入诸三摩地。<a id="a-Lc"></a>又诸如来心常住定无展转缘，<a id="a-Ld"></a>又诸如来无不定心而可得者。<a id="a-Le"></a>诸佛如来住定深妙，<a id="a-Lf"></a>无有能观如来所得三摩地者。<a id="a-Lg"></a>舍利子，<a id="a-Lh"></a>声闻所得三摩地，<a id="a-Li"></a>为独觉三摩地之所映夺；<a id="a-Lj"></a>独觉所得三摩地，<a id="a-Lk"></a>为诸菩萨三摩地之所映夺；<a id="a-Ll"></a>菩萨所得三摩地，<a id="a-Lm"></a>为诸佛三摩地之所映夺。<a id="a-Ln"></a>如来所得三摩地，<a id="a-Lo"></a>无映夺者。<a id="a-Lp"></a>何以故？<a id="a-Lq"></a>以诸如来无映夺智常现转故。<a id="a-Lr"></a>舍利子，<a id="a-Ls"></a>如来如实了知，<a id="a-Lt"></a>如是教授，<a id="a-Lu"></a>如是教诫，<a id="a-Lv"></a>而能发起声闻、<a id="a-Lw"></a>独觉诸三摩地；<a id="a-Lx"></a>又以如是教授教诫，<a id="a-Ly"></a>而能发起诸菩萨等妙三摩地。<a id="a-Lz"></a>诸佛如来如实知已，<a id="a-M0"></a>便作如是教授教诫。<a id="a-M1"></a>舍利子，<a id="a-M2"></a>如来静虑、<a id="a-M3"></a>解脱、<a id="a-M4"></a>三摩地、<a id="a-M5"></a>三摩钵底、<a id="a-M6"></a>杂染清净发起智力，<a id="a-M7"></a>不可思议，<a id="a-M8"></a>无边无际，<a id="a-M9"></a>与虚空等。<a id="a-MA"></a>若有欲求如来定力边际者，<a id="a-MB"></a>不异有人求空边际。<a id="a-MC"></a>舍利子，<a id="a-MD"></a>诸菩萨摩诃萨闻是诸定智力，<a id="a-ME"></a>不可思议如虚空已，<a id="a-MF"></a>信受谛奉，<a id="a-MG"></a>清净无疑，<a id="a-MH"></a>倍复踊跃，<a id="a-MI"></a>深生欢喜，<a id="a-MJ"></a>发希奇想。<a id="a-MK"></a>”</p>
  <p id="aML">尔时，<a id="a-MM"></a>世尊欲重宣此义，<a id="a-MN"></a>而说颂曰：</p>
  <p id="aMO">“由此有情兴杂染，<a id="a-MP"></a>　由此有情得清净，</p>
  <p id="aMQ">大雄如是了知已，<a id="a-MR"></a>　广为宣扬微妙法。</p>
  <p id="aMS">由彼违理作意因，<a id="a-MT"></a>　无明为缘生杂染，</p>
  <p id="aMU">复因无明诸行缘，<a id="a-MV"></a>　乃至展转生诸苦。</p>
  <p id="aMW">违理作意及无明，<a id="a-MX"></a>　为彼有支生根本，</p>
  <p id="aMY">诸佛如实了知已，<a id="a-MZ"></a>　随其所应宣妙法。</p>
  <p id="aMa">一切杂染之根本，<a id="a-Mb"></a>　所谓业行及无明，</p>
  <p id="aMc">复从此缘生诸识，<a id="a-Md"></a>　如是展转兴诸苦。</p>
  <p id="aMe">由彼所说随顺音，<a id="a-Mf"></a>　及由内怀如理观，</p>
  <p id="aMg">如斯二因二缘故，<a id="a-Mh"></a>　一切含灵证清净。</p>
  <p id="aMi">由奢摩他如理因，<a id="a-Mj"></a>　及由毗钵舍那缘，</p>
  <p id="aMk">如是含灵证解脱，<a id="a-Ml"></a>　大师如实皆能了。</p>
  <p id="aMm">行者安住净尸罗，<a id="a-Mn"></a>　观察诸法皆空寂，</p>
  <p id="aMo">已善修习解脱门，<a id="a-Mp"></a>　远离诸有迫迮苦。</p>
  <p id="aMq">此皆诸佛如实知，<a id="a-Mr"></a>　一切有情清净行，</p>
  <p id="aMs">空无相愿解脱门，<a id="a-Mt"></a>　善逝随根而显示。</p>
  <p id="aMu">独觉最胜及声闻，<a id="a-Mv"></a>　顺逆履游诸静虑，</p>
  <p id="aMw">如来宣示彼所证，<a id="a-Mx"></a>　如有毒刺及怨仇。</p>
  <p id="aMy">诸佛所证定解脱，<a id="a-Mz"></a>　究竟无怨无毒刺，</p>
  <p id="aN0">当知第七如来力，<a id="a-N1"></a>　不为异证所摧伏。</p>
  <p id="aN2">“舍利子，<a id="a-N3"></a>是名如来第七诸定智力。<a id="a-N4"></a>由得此力故，<a id="a-N5"></a>如来自称处仙尊位，<a id="a-N6"></a>转大梵轮，<a id="a-N7"></a>乃至无有如法转者。</p>
  <p id="aN8">“复次，<a id="a-N9"></a>舍利子，<a id="a-NA"></a>云何如来宿住随念作证智力？<a id="a-NB"></a>舍利子，<a id="a-NC"></a>如来应正等觉，<a id="a-ND"></a>以无上智力故，<a id="a-NE"></a>随所忆念如实了知。<a id="a-NF"></a>舍利子，<a id="a-NG"></a>如来如是如实了知，<a id="a-NH"></a>若自若他一切有情无量宿住，<a id="a-NI"></a>或念一生、<a id="a-NJ"></a>十生、<a id="a-NK"></a>百生、<a id="a-NL"></a>千生，<a id="a-NM"></a>乃至无量拘胝那庾多百千生，<a id="a-NN"></a>悉皆随念而能知之。<a id="a-NO"></a>又随念知劫坏劫成，<a id="a-NP"></a>或劫成坏，<a id="a-NQ"></a>或无量劫坏，<a id="a-NR"></a>无量劫成，<a id="a-NS"></a>无量劫成坏。<a id="a-NT"></a>或复随念百拘胝劫，<a id="a-NU"></a>乃至无量百千拘胝那庾多劫，<a id="a-NV"></a>皆能了知。<a id="a-NW"></a>又能随念我于先世曾彼彼处，<a id="a-NX"></a>如是名，<a id="a-NY"></a>如是姓，<a id="a-NZ"></a>如是种类，<a id="a-Na"></a>如是饮食，<a id="a-Nb"></a>如是色，<a id="a-Nc"></a>如是相，<a id="a-Nd"></a>如是形貌，<a id="a-Ne"></a>如是寿量，<a id="a-Nf"></a>如是久住，<a id="a-Ng"></a>如是苦乐；<a id="a-Nh"></a>我于彼彼处终，<a id="a-Ni"></a>生彼彼处，<a id="a-Nj"></a>复于彼彼处终，<a id="a-Nk"></a>来生此处。<a id="a-Nl"></a>如是若自若他并诸形相，<a id="a-Nm"></a>处所流类，<a id="a-Nn"></a>无量宿住，<a id="a-No"></a>悉能随念而并知之。<a id="a-Np"></a>又舍利子，<a id="a-Nq"></a>如来如实了知，<a id="a-Nr"></a>一切有情随其往因，<a id="a-Ns"></a>以此因故，<a id="a-Nt"></a>如是有情来生于此；<a id="a-Nu"></a>知此因已，<a id="a-Nv"></a>随应说法。<a id="a-Nw"></a>又能了知一切有情，<a id="a-Nx"></a>于过去世诸心相续，<a id="a-Ny"></a>此心无间缘如是境如是心生，<a id="a-Nz"></a>由是所缘不具足故如是心灭。<a id="a-O0"></a>如是一切，<a id="a-O1"></a>如来如实随念了知。<a id="a-O2"></a>又舍利子，<a id="a-O3"></a>若一有情心生展转，<a id="a-O4"></a>从如是心无间次第如是相续，<a id="a-O5"></a>于如殑伽沙劫种种言说不能令尽。<a id="a-O6"></a>如一有情心相如是，<a id="a-O7"></a>一切有情其心亦尔，<a id="a-O8"></a>如来随彼所有一切心相，<a id="a-O9"></a>随念悉能如实了知。<a id="a-OA"></a>又舍利子，<a id="a-OB"></a>如来依诸有情诸心，<a id="a-OC"></a>展转尽于后际，<a id="a-OD"></a>拘胝劫数说不能尽，<a id="a-OE"></a>而如来智亦无有尽。</p>
  <p id="aOF">“复次，<a id="a-OG"></a>舍利子，<a id="a-OH"></a>如来宿住随念作证智力，<a id="a-OI"></a>不可思议，<a id="a-OJ"></a>无有等者，<a id="a-OK"></a>无等等者，<a id="a-OL"></a>无量无数，<a id="a-OM"></a>不可宣说，<a id="a-ON"></a>又不可说有边尽际。<a id="a-OO"></a>舍利子，<a id="a-OP"></a>如来以佛神力，<a id="a-OQ"></a>加诸有情令念宿住，<a id="a-OR"></a>而告之曰：<a id="a-OS"></a>‘汝今应念于过去世，<a id="a-OT"></a>已种如是诸善法根。<a id="a-OU"></a>或于佛所、<a id="a-OV"></a>或声闻所、<a id="a-OW"></a>或独觉所、<a id="a-OX"></a>或于正法种诸善根，<a id="a-OY"></a>如是善根，<a id="a-OZ"></a>悉当忆念。<a id="a-Oa"></a>’彼诸有情以如来力随念皆知。<a id="a-Ob"></a>舍利子，<a id="a-Oc"></a>如是如来以佛神力加彼有情，<a id="a-Od"></a>令知宿住无量善根所缘境已，<a id="a-Oe"></a>如其所应而为说法。<a id="a-Of"></a>舍利子，<a id="a-Og"></a>若诸有情，<a id="a-Oh"></a>于阿耨多罗三藐三菩提得不退转，<a id="a-Oi"></a>随其欲解而求出离，<a id="a-Oj"></a>或依声闻乘，<a id="a-Ok"></a>或依独觉乘，<a id="a-Ol"></a>或发阿耨多罗三藐三菩提心者，<a id="a-Om"></a>如是如来随念智力如实了知。<a id="a-On"></a>如是，<a id="a-Oo"></a>舍利子，<a id="a-Op"></a>如来宿住随念作证智力，<a id="a-Oq"></a>不可思议，<a id="a-Or"></a>无量无数，<a id="a-Os"></a>无有边际，<a id="a-Ot"></a>与虚空等。<a id="a-Ou"></a>诸有欲求如来宿住随念边际者，<a id="a-Ov"></a>不异有人求空边际。<a id="a-Ow"></a>舍利子，<a id="a-Ox"></a>诸菩萨摩诃萨闻是宿住智力，<a id="a-Oy"></a>不可思议如虚空已，<a id="a-Oz"></a>信受谛奉，<a id="a-P0"></a>无惑无疑，<a id="a-P1"></a>乃至踊跃欢喜，<a id="a-P2"></a>发希奇想。<a id="a-P3"></a>”</p>
  <p id="aP4">尔时，<a id="a-P5"></a>世尊欲重宣此义，<a id="a-P6"></a>而说颂曰：</p>
  <p id="aP7">“不思那庾拘胝劫，<a id="a-P8"></a>　照世明灯悉随念，</p>
  <p id="aP9">亦念过往自他生，<a id="a-PA"></a>　如观掌内五庵果。</p>
  <p id="aPB">随念名姓色分别，<a id="a-PC"></a>　住寿命尽诸生趣，</p>
  <p id="aPD">含灵具足如是因，<a id="a-PE"></a>　知时如应为说法。</p>
  <p id="aPF">诸过去世无边际，<a id="a-PG"></a>　众生所有心心法，</p>
  <p id="aPH">是心无间是心生，<a id="a-PI"></a>　最胜大智皆能了。</p>
  <p id="aPJ">善逝了知一有情，<a id="a-PK"></a>　过往无间心相续，</p>
  <p id="aPL">如殑伽沙拘胝劫，<a id="a-PM"></a>　不能说尽其边际。</p>
  <p id="aPN">乃至后际拘胝劫，<a id="a-PO"></a>　演诸含灵往所行，</p>
  <p id="aPP">而不与等智无尽，<a id="a-PQ"></a>　是名诸佛智海量。</p>
  <p id="aPR">一切有情善信欲，<a id="a-PS"></a>　已曾供养诸世尊，</p>
  <p id="aPT">佛威神力所加被，<a id="a-PU"></a>　令缘过去修净行。</p>
  <p id="aPV">大师随念彼所受，<a id="a-PW"></a>　过去曾修诸福行，</p>
  <p id="aPX">念彼所住三乘智，<a id="a-PY"></a>　不退解脱所依处。</p>
  <p id="aPZ">善逝称往无边智，<a id="a-Pa"></a>　诸有情界难思议，</p>
  <p id="aPb">无边名称第八力，<a id="a-Pc"></a>　最胜长子能信受。</p>
  <p id="aPd">“舍利子，<a id="a-Pe"></a>是名如来第八宿住智力。<a id="a-Pf"></a>由得是力故，<a id="a-Pg"></a>如来自称处仙尊位，<a id="a-Ph"></a>转大梵轮，<a id="a-Pi"></a>乃至不能如法而转。</p>
  <p id="aPj">“复次，<a id="a-Pk"></a>舍利子，<a id="a-Pl"></a>云何如来天眼通作证智力？<a id="a-Pm"></a>舍利子，<a id="a-Pn"></a>如来应正等觉，<a id="a-Po"></a>以无上智力，<a id="a-Pp"></a>清净天眼超过于人，<a id="a-Pq"></a>观诸有情死此生彼、<a id="a-Pr"></a>若劣若胜、<a id="a-Ps"></a>好色恶色，<a id="a-Pt"></a>如其习业或往善趣、<a id="a-Pu"></a>或往恶趣。<a id="a-Pv"></a>如是等相，<a id="a-Pw"></a>如来明见如实了知。<a id="a-Px"></a>又能如实知，<a id="a-Py"></a>诸含灵所造业行：<a id="a-Pz"></a>如是有情成就身恶行，<a id="a-Q0"></a>成就语恶行，<a id="a-Q1"></a>成就意恶行，<a id="a-Q2"></a>诽谤贤圣，<a id="a-Q3"></a>起诸邪见；<a id="a-Q4"></a>彼乘如是邪见业受因故，<a id="a-Q5"></a>身坏命终堕诸恶趣，<a id="a-Q6"></a>或生地狱、<a id="a-Q7"></a>或生畜生、<a id="a-Q8"></a>或生鬼趣。<a id="a-Q9"></a>如来又知如是有情，<a id="a-QA"></a>成就身妙行，<a id="a-QB"></a>成就语妙行，<a id="a-QC"></a>成就意妙行，<a id="a-QD"></a>不谤贤圣，<a id="a-QE"></a>修行正见；<a id="a-QF"></a>彼乘如是正见业受因故，<a id="a-QG"></a>身坏命终往诸善趣，<a id="a-QH"></a>若生天上乐世界中。<a id="a-QI"></a>又复如来以净天眼观于十方，<a id="a-QJ"></a>不可宣说过殑伽沙数，<a id="a-QK"></a>尽虚空际穷法界量，<a id="a-QL"></a>诸佛世界种种相状。<a id="a-QM"></a>或复现见诸佛刹土有洞燃者，<a id="a-QN"></a>或见刹土有正坏者，<a id="a-QO"></a>或见刹土有正成者。<a id="a-QP"></a>又复现见一切含识死时生时。<a id="a-QQ"></a>或复现见诸大菩萨从睹史多天降神母胎，<a id="a-QR"></a>或复现见出母胎者，<a id="a-QS"></a>或观诸方各行七步，<a id="a-QT"></a>或复现见入处内宫，<a id="a-QU"></a>或见出家现修苦行，<a id="a-QV"></a>或见诸佛悟大菩提，<a id="a-QW"></a>或复现见转大法轮，<a id="a-QX"></a>或复现见舍诸寿行入大涅槃。<a id="a-QY"></a>或复现见诸声闻众一切毕竟入般涅槃，<a id="a-QZ"></a>或复现见一切独觉示诸神通报净施福而涅槃者。<a id="a-Qa"></a>又诸有情非可现见，<a id="a-Qb"></a>而为如来天眼所见，<a id="a-Qc"></a>亦非彼外五通仙眼之所能见，<a id="a-Qd"></a>亦非声闻、<a id="a-Qe"></a>独觉、<a id="a-Qf"></a>菩萨等眼之所能见，<a id="a-Qg"></a>彼一切如来天眼悉能现见。<a id="a-Qh"></a>如是非所现见微细众生如车轮量，<a id="a-Qi"></a>如来以天眼观之，<a id="a-Qj"></a>多于三千大千世界所有人天。<a id="a-Qk"></a>如是一切无量无边不可思议，<a id="a-Ql"></a>如来悉能如实明见。<a id="a-Qm"></a>舍利子，<a id="a-Qn"></a>如来以净天眼观察一切无量佛土诸含灵性，<a id="a-Qo"></a>何等众生是如来化，<a id="a-Qp"></a>何等众生见如来已方调伏者，<a id="a-Qq"></a>如来尔时随应利见，<a id="a-Qr"></a>即于前住令彼悟解，<a id="a-Qs"></a>非余众生之所能知。<a id="a-Qt"></a>如是，<a id="a-Qu"></a>舍利子，<a id="a-Qv"></a>如来天眼随念作证智力，<a id="a-Qw"></a>不可思议，<a id="a-Qx"></a>无有边际，<a id="a-Qy"></a>与虚空等。<a id="a-Qz"></a>诸有欲求如来天眼智力边际者，<a id="a-R0"></a>不异有人求空边际。<a id="a-R1"></a>舍利子，<a id="a-R2"></a>诸菩萨摩诃萨闻如是力，<a id="a-R3"></a>不可思议如虚空已，<a id="a-R4"></a>信受谛奉，<a id="a-R5"></a>乃至发希奇想。<a id="a-R6"></a>”</p>
  <p id="aR7">尔时，<a id="a-R8"></a>世尊欲重宣此义，<a id="a-R9"></a>而说颂曰：</p>
  <p id="aRA">“善逝天眼净无垢，<a id="a-RB"></a>　净业修治无量劫，</p>
  <p id="aRC">最胜由是观十方，<a id="a-RD"></a>　无垢难思诸佛土。</p>
  <p id="aRE">或坏或成或成坏，<a id="a-RF"></a>　乃至起住火洞燃，</p>
  <p id="aRG">或有佛住或无佛，<a id="a-RH"></a>　自然尊眼悉能见。</p>
  <p id="aRI">有情性广难思议，<a id="a-RJ"></a>　乃至有色及无色，</p>
  <p id="aRK">若堕恶趣善趣生，<a id="a-RL"></a>　自然尊眼悉能见。</p>
  <p id="aRM">或多拘胝佛现在，<a id="a-RN"></a>　或现如来入涅槃，</p>
  <p id="aRO">并及缘觉若声闻，<a id="a-RP"></a>　自然尊眼悉能见。</p>
  <p id="aRQ">或为利生诸菩萨，<a id="a-RR"></a>　或行近妙菩提行，</p>
  <p id="aRS">住诸如来无障处，<a id="a-RT"></a>　自然导师皆能见。</p>
  <p id="aRU">善逝如是眼无垢，<a id="a-RV"></a>　能见极细诸众生，</p>
  <p id="aRW">第九眼力不思议，<a id="a-RX"></a>　最胜聪慧了能信。</p>
  <p id="aRY">“舍利子，<a id="a-RZ"></a>是名如来第九天眼智力。<a id="a-Ra"></a>由此力故，<a id="a-Rb"></a>自称我处大仙尊位，<a id="a-Rc"></a>转大梵轮，<a id="a-Rd"></a>乃至一切世间不能如法而转。</p>
  <p id="aRe">“复次，<a id="a-Rf"></a>舍利子，<a id="a-Rg"></a>云何如来流尽作证智力？<a id="a-Rh"></a>舍利子，<a id="a-Ri"></a>如来应正等觉，<a id="a-Rj"></a>以无上智力如实了知，<a id="a-Rk"></a>为尽诸流无流，<a id="a-Rl"></a>心解脱、<a id="a-Rm"></a>慧解脱、<a id="a-Rn"></a>自然通慧，<a id="a-Ro"></a>作证具足而住，<a id="a-Rp"></a>如实了知，<a id="a-Rq"></a>我生已尽，<a id="a-Rr"></a>梵行已立，<a id="a-Rs"></a>所作已办，<a id="a-Rt"></a>不受后有。<a id="a-Ru"></a>舍利子，<a id="a-Rv"></a>如来流尽智力，<a id="a-Rw"></a>清净无垢光洁圆照，<a id="a-Rx"></a>永断一切相续习气。<a id="a-Ry"></a>诸声闻乘虽复流尽，<a id="a-Rz"></a>唯能断除少分习气；<a id="a-S0"></a>诸独觉乘虽复流尽，<a id="a-S1"></a>亦能断除少分习气，<a id="a-S2"></a>而远离大悲及诸才辩；<a id="a-S3"></a>唯有如来诸流永尽，<a id="a-S4"></a>具一切种微妙佛法，<a id="a-S5"></a>断除一切相续习气，<a id="a-S6"></a>大悲所摄，<a id="a-S7"></a>无畏才辩之所观察，<a id="a-S8"></a>一切世间诸有含识不能映夺，<a id="a-S9"></a>一刹那心而常具足相应无异。<a id="a-SA"></a>何以故？<a id="a-SB"></a>由如来无业、<a id="a-SC"></a>无烦恼、<a id="a-SD"></a>无忘失威仪诸习气故。<a id="a-SE"></a>舍利子，<a id="a-SF"></a>譬如清净虚空，<a id="a-SG"></a>不与一切烟尘云雾而共住止；<a id="a-SH"></a>如是如来流尽智力，<a id="a-SI"></a>不与一切烦恼习气而共住也。<a id="a-SJ"></a>舍利子，<a id="a-SK"></a>诸佛如来住如是等流尽智已，<a id="a-SL"></a>复能为彼有流有取一切众生说流尽法，<a id="a-SM"></a>及说永断一切取法。<a id="a-SN"></a>一切众生诸流诸取，<a id="a-SO"></a>皆从虚妄遍分别起；<a id="a-SP"></a>如来如实观察是已，<a id="a-SQ"></a>欲令一切不复起故，<a id="a-SR"></a>如其所应，<a id="a-SS"></a>以诸譬喻而为说法，<a id="a-ST"></a>令如实知诸流虚妄。<a id="a-SU"></a>由知是已，<a id="a-SV"></a>不取诸法；<a id="a-SW"></a>由不取故，<a id="a-SX"></a>则能毕竟入般涅槃。<a id="a-SY"></a>又舍利子，<a id="a-SZ"></a>如来如实了知一切有情诸流起灭、<a id="a-Sa"></a>诸流趣行，<a id="a-Sb"></a>如是知已，<a id="a-Sc"></a>为诸有情如应说法。<a id="a-Sd"></a>如是，<a id="a-Se"></a>舍利子，<a id="a-Sf"></a>如来流尽作证智力，<a id="a-Sg"></a>不可思议，<a id="a-Sh"></a>无有边际，<a id="a-Si"></a>与虚空等。<a id="a-Sj"></a>若有欲求如来流尽智力边际者，<a id="a-Sk"></a>不异有人求于空际。<a id="a-Sl"></a>舍利子，<a id="a-Sm"></a>诸菩萨摩诃萨闻如来流尽作证智力，<a id="a-Sn"></a>不可思议如虚空已，<a id="a-So"></a>信受谛奉，<a id="a-Sp"></a>心虑清净，<a id="a-Sq"></a>无惑无疑，<a id="a-Sr"></a>倍复踊跃，<a id="a-Ss"></a>深生欢喜，<a id="a-St"></a>发希奇想。<a id="a-Su"></a>”</p>
  <p id="aSv">尔时，<a id="a-Sw"></a>世尊欲重宣此义，<a id="a-Sx"></a>而说颂曰：</p>
  <p id="aSy">“导师流尽智无垢，<a id="a-Sz"></a>　无量广大净无障，</p>
  <p id="aT0">由成如是第十力，<a id="a-T1"></a>　故说寂静妙菩提。</p>
  <p id="aT2">诸声闻乘流尽智，<a id="a-T3"></a>　有量习气随系缚，</p>
  <p id="aT4">人中最胜大导师，<a id="a-T5"></a>　无量结习同灰烬。</p>
  <p id="aT6">有证缘觉菩提者，<a id="a-T7"></a>　远离大悲才与辩，</p>
  <p id="aT8">唯薄伽梵诸流尽，<a id="a-T9"></a>　大悲才辩无有量。</p>
  <p id="aTA">诸佛安住流尽智，<a id="a-TB"></a>　了知众生流取相，</p>
  <p id="aTC">皆从虚妄诸法生，<a id="a-TD"></a>　彼未解斯真理趣。</p>
  <p id="aTE">如来起悲为敷演，<a id="a-TF"></a>　无常不净无我法，</p>
  <p id="aTG">彼观诸法空无性，<a id="a-TH"></a>　当证如来寂静地。</p>
  <p id="aTI">无我无寿无数取，<a id="a-TJ"></a>　无人摩纳作受者，</p>
  <p id="aTK">虚妄遍入诸法中，<a id="a-TL"></a>　起大悲心说令脱。</p>
  <p id="aTM">善逝慈悲无厌倦，<a id="a-TN"></a>　真智常流无忘失，</p>
  <p id="aTO">由是最胜恒方便，<a id="a-TP"></a>　为利众生开妙法。</p>
  <p id="aTQ">能伏他论第十力，<a id="a-TR"></a>　无有边际等虚空，</p>
  <p id="aTS">世尊常住十力故，<a id="a-TT"></a>　无等法轮恒转世。</p>
  <p id="aTU">“舍利子，<a id="a-TV"></a>是名如来第十流尽智力。<a id="a-TW"></a>由成就此力故，<a id="a-TX"></a>如来应正等觉，<a id="a-TY"></a>自称：<a id="a-TZ"></a>‘我处大仙尊位，<a id="a-Ta"></a>于大众中正师子吼，<a id="a-Tb"></a>转大梵轮；<a id="a-Tc"></a>一切世间沙门、<a id="a-Td"></a>婆罗门，<a id="a-Te"></a>诸天魔梵，<a id="a-Tf"></a>不能如法而转。<a id="a-Tg"></a>’</p>
  <p id="aTh">“如是，<a id="a-Ti"></a>舍利子，<a id="a-Tj"></a>诸菩萨摩诃萨，<a id="a-Tk"></a>由闻如来功德不可思议故，<a id="a-Tl"></a>于如来十力信受谛奉，<a id="a-Tm"></a>心虑清净，<a id="a-Tn"></a>无惑无疑，<a id="a-To"></a>倍复踊跃，<a id="a-Tp"></a>深生欢喜，<a id="a-Tq"></a>发希奇想。<a id="a-Tr"></a>”</p>
 </body>
</html>