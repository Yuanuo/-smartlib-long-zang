<!doctype html>
<html id="z3IBTF5CK" data-ver="999">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第四十</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之六如来不思议性品第四之四</h2>
  <p id="a4">尔时，<a id="a-5"></a>佛告舍利子：<a id="a-6"></a>“云何菩萨摩诃萨，<a id="a-7"></a>于如来不思议不共佛法，<a id="a-8"></a>信受谛奉，<a id="a-9"></a>清净无疑，<a id="a-A"></a>乃至发希奇想？</p>
  <p id="aB">“舍利子，<a id="a-C"></a>如来成就十八不共佛法；<a id="a-D"></a>由成就故，<a id="a-E"></a>如来应正等觉，<a id="a-F"></a>于大众中正师子吼，<a id="a-G"></a>自称：<a id="a-H"></a>‘我处大仙尊位，<a id="a-I"></a>转大梵轮；<a id="a-J"></a>一切世间沙门、<a id="a-K"></a>婆罗门，<a id="a-L"></a>诸天魔梵，<a id="a-M"></a>不能如法而转。<a id="a-N"></a>’舍利子，<a id="a-O"></a>何等名为十八不共佛法？</p>
  <p id="aP">“舍利子，<a id="a-Q"></a>所谓如来处世无诸误失，<a id="a-R"></a>以无失故名为如来。<a id="a-S"></a>何等名为无有误失？<a id="a-T"></a>舍利子，<a id="a-U"></a>如来身业无有误失；<a id="a-V"></a>以无失故，<a id="a-W"></a>一切世间若愚若智，<a id="a-X"></a>不能立如法论，<a id="a-Y"></a>谓如来身有误失者。<a id="a-Z"></a>何以故？<a id="a-a"></a>佛薄伽梵身业毕竟无误失故。<a id="a-b"></a>舍利子，<a id="a-c"></a>诸佛如来游步世间，<a id="a-d"></a>直视于前，<a id="a-e"></a>转身回顾，<a id="a-f"></a>若屈若伸，<a id="a-g"></a>服僧伽胝，<a id="a-h"></a>摄持衣钵，<a id="a-i"></a>进止往来，<a id="a-j"></a>行住坐卧，<a id="a-k"></a>如来于中无失威仪，<a id="a-l"></a>端严庠序。<a id="a-m"></a>舍利子，<a id="a-n"></a>如来若往城邑，<a id="a-o"></a>若旋返时，<a id="a-p"></a>双足蹈空，<a id="a-q"></a>而千幅轮现于地际，<a id="a-r"></a>悦意妙香钵特摩华，<a id="a-s"></a>自然踊出承如来足。<a id="a-t"></a>若畜生趣一切有情为如来足之所触者，<a id="a-u"></a>极满七夜受诸快乐，<a id="a-v"></a>命终之后往生善趣乐世界中。<a id="a-w"></a>舍利子，<a id="a-x"></a>如来被服不著其身，<a id="a-y"></a>如四指量吠岚婆风不能披动。<a id="a-z"></a>舍利子，<a id="a-10"></a>如来身光极照无间，<a id="a-11"></a>触彼众生令兴乐受。<a id="a-12"></a>舍利子，<a id="a-13"></a>如是一切身无过相，<a id="a-14"></a>故说如来身无误失。<a id="a-15"></a>如自所证身无误失，<a id="a-16"></a>亦为众生说如斯法，<a id="a-17"></a>令其永断身业误失。<a id="a-18"></a>舍利子，<a id="a-19"></a>如来语业无有误失；<a id="a-1A"></a>以无失故，<a id="a-1B"></a>一切世间若愚若智，<a id="a-1C"></a>不能如法伺求如来语业误失。<a id="a-1D"></a>何以故？<a id="a-1E"></a>舍利子，<a id="a-1F"></a>如来为迦罗时语者，<a id="a-1G"></a>如来为实语者，<a id="a-1H"></a>为谛语者，<a id="a-1I"></a>为三摩耶时语者，<a id="a-1J"></a>为如语而作者，<a id="a-1K"></a>为善训释词语者，<a id="a-1L"></a>为令众生欢悦语者，<a id="a-1M"></a>为无重述语者，<a id="a-1N"></a>为文义庄严语者，<a id="a-1O"></a>为随发一音皆令信解欢悦语者。<a id="a-1P"></a>舍利子，<a id="a-1Q"></a>如是一切语无过相，<a id="a-1R"></a>故说如来语业无失。<a id="a-1S"></a>如自所证语无误失，<a id="a-1T"></a>亦为众生说如是法，<a id="a-1U"></a>令其永断语业误失。<a id="a-1V"></a>舍利子，<a id="a-1W"></a>如来之心无有误失；<a id="a-1X"></a>以无失故，<a id="a-1Y"></a>一切世间若愚若智，<a id="a-1Z"></a>不能如法伺候如来心业误失。<a id="a-1a"></a>何以故？<a id="a-1b"></a>舍利子，<a id="a-1c"></a>如来不舍甚深定法，<a id="a-1d"></a>而能发起作诸佛事不役神虑，<a id="a-1e"></a>于一切法无碍智见任运而转，<a id="a-1f"></a>故说如来心无误失。<a id="a-1g"></a>如自所证心无失故，<a id="a-1h"></a>亦为众生说如斯法，<a id="a-1i"></a>令其永断心业误失。<a id="a-1j"></a>舍利子，<a id="a-1k"></a>如是身、<a id="a-1l"></a>语、<a id="a-1m"></a>心业无有失故，<a id="a-1n"></a>是名如来第一诸业无有误失不共佛法。</p>
  <p id="a1o">“复次，<a id="a-1p"></a>舍利子，<a id="a-1q"></a>云何如来所发言音无有卒暴？<a id="a-1r"></a>舍利子，<a id="a-1s"></a>如来以无卒暴发言音故，<a id="a-1t"></a>一切世间若魔、<a id="a-1u"></a>若魔眷属，<a id="a-1v"></a>及余天子、<a id="a-1w"></a>诸外道等，<a id="a-1x"></a>不能伺候如来便者。<a id="a-1y"></a>何以故？<a id="a-1z"></a>舍利子，<a id="a-20"></a>如来言音本无卒暴，<a id="a-21"></a>无随卒暴。<a id="a-22"></a>何以故？<a id="a-23"></a>久已永离诸爱恚故。<a id="a-24"></a>一切众生虽加尊敬而心不高，<a id="a-25"></a>虽加轻侮而心不戚。<a id="a-26"></a>又舍利子，<a id="a-27"></a>如来无有所作过时及不究竟，<a id="a-28"></a>非由此事而起追悔，<a id="a-29"></a>及随前事起卒暴音。<a id="a-2A"></a>又舍利子，<a id="a-2B"></a>如来无有与世诤讼，<a id="a-2C"></a>是故如来无卒暴音。<a id="a-2D"></a>如来常止无诤深定，<a id="a-2E"></a>无我所执，<a id="a-2F"></a>亦无有取，<a id="a-2G"></a>远离诸缚，<a id="a-2H"></a>是故如来无卒暴音。<a id="a-2I"></a>舍利子，<a id="a-2J"></a>如是无量音无卒暴，<a id="a-2K"></a>如来于中悉皆证入。<a id="a-2L"></a>如佛所证音无卒暴，<a id="a-2M"></a>亦为众生说如斯法，<a id="a-2N"></a>令其永断诸卒暴故。<a id="a-2O"></a>舍利子，<a id="a-2P"></a>是名如来第二言无卒暴不共佛法。</p>
  <p id="a2Q">“复次，<a id="a-2R"></a>舍利子，<a id="a-2S"></a>云何如来念无忘失？<a id="a-2T"></a>舍利子，<a id="a-2U"></a>如来正念无忘失故，<a id="a-2V"></a>不于一法而生愚乱。<a id="a-2W"></a>何以故？<a id="a-2X"></a>如来住于静虑、<a id="a-2Y"></a>解脱、<a id="a-2Z"></a>三摩地、<a id="a-2a"></a>三摩钵底中，<a id="a-2b"></a>不痴忘故；<a id="a-2c"></a>观诸有情心行动转，<a id="a-2d"></a>无挂碍故；<a id="a-2e"></a>如其所应宣说妙法，<a id="a-2f"></a>无忘失故；<a id="a-2g"></a>于诸义法训词辩才无碍解中，<a id="a-2h"></a>无忘失故；<a id="a-2i"></a>于去来今无碍智见，<a id="a-2j"></a>如是无量无忘失故。<a id="a-2k"></a>如自所证去来现在无碍智见无有忘失，<a id="a-2l"></a>亦为有情说如斯法，<a id="a-2m"></a>令其证得无忘失念。<a id="a-2n"></a>舍利子，<a id="a-2o"></a>是名如来第三念无忘失不共佛法。</p>
  <p id="a2p">“复次，<a id="a-2q"></a>舍利子，<a id="a-2r"></a>云何如来无不定心而可得者？<a id="a-2s"></a>舍利子，<a id="a-2t"></a>如来若行若住、<a id="a-2u"></a>若坐若卧、<a id="a-2v"></a>若食若饮、<a id="a-2w"></a>若语若默，<a id="a-2x"></a>常处深定中无出离。<a id="a-2y"></a>何以故？<a id="a-2z"></a>由如来证得甚深三摩地最胜波罗蜜多，<a id="a-30"></a>成就无障无碍深静虑故。<a id="a-31"></a>舍利子，<a id="a-32"></a>无有众生处有情类，<a id="a-33"></a>若定不定能观如来心及心所；<a id="a-34"></a>唯除如来威力加被而能得知。<a id="a-35"></a>如自所证常处定心，<a id="a-36"></a>亦为有情依三摩地说如斯法，<a id="a-37"></a>令其永断散乱之心。<a id="a-38"></a>舍利子，<a id="a-39"></a>是名如来第四无不定心不共佛法。</p>
  <p id="a3A">“复次，<a id="a-3B"></a>舍利子，<a id="a-3C"></a>云何如来无诸异想？<a id="a-3D"></a>何以故？<a id="a-3E"></a>舍利子，<a id="a-3F"></a>由异想故，<a id="a-3G"></a>可有安住不平等心。<a id="a-3H"></a>如来心常安住平等故，<a id="a-3I"></a>于一切法无诸异想。<a id="a-3J"></a>舍利子，<a id="a-3K"></a>如来于诸佛土无诸异想，<a id="a-3L"></a>以彼佛土如虚空故。<a id="a-3M"></a>如来于诸有情无种种想，<a id="a-3N"></a>由彼有情性无我故。<a id="a-3O"></a>如来于诸佛所无种种想，<a id="a-3P"></a>由彼法性无有差别，<a id="a-3Q"></a>平等智故。<a id="a-3R"></a>如来于一切法无种种想，<a id="a-3S"></a>由离欲法性平等故。<a id="a-3T"></a>如来于持戒者其心无爱，<a id="a-3U"></a>于犯戒者其心无恚，<a id="a-3V"></a>于有恩所无不酬报，<a id="a-3W"></a>于有怨所情无加害，<a id="a-3X"></a>于所调伏无不平等，<a id="a-3Y"></a>于住邪定心不轻慢，<a id="a-3Z"></a>于诸法中平等安住，<a id="a-3a"></a>故名如来无种种想。<a id="a-3b"></a>如自所证无异想故，<a id="a-3c"></a>亦为众生说如斯法，<a id="a-3d"></a>令其永断种种异想。<a id="a-3e"></a>舍利子，<a id="a-3f"></a>是名如来第五无诸异想不共佛法。</p>
  <p id="a3g">“复次，<a id="a-3h"></a>舍利子，<a id="a-3i"></a>云何如来无简择舍？<a id="a-3j"></a>何以故？<a id="a-3k"></a>舍利子，<a id="a-3l"></a>如来已修圣道而证此舍，<a id="a-3m"></a>非未修道而有证故。<a id="a-3n"></a>如来已修于心、<a id="a-3o"></a>已修于戒、<a id="a-3p"></a>已修于慧而证此舍，<a id="a-3q"></a>非所未修而有证故。<a id="a-3r"></a>舍利子，<a id="a-3s"></a>如来舍者，<a id="a-3t"></a>随智慧行，<a id="a-3u"></a>不随痴行。<a id="a-3v"></a>如来舍者，<a id="a-3w"></a>是出世间，<a id="a-3x"></a>不堕世间。<a id="a-3y"></a>如来舍者，<a id="a-3z"></a>是圣，<a id="a-40"></a>是出离，<a id="a-41"></a>非为不圣，<a id="a-42"></a>非不出离。<a id="a-43"></a>如来舍者，<a id="a-44"></a>能转梵轮，<a id="a-45"></a>悲愍众生常不舍离。<a id="a-46"></a>如来舍者，<a id="a-47"></a>任运成就，<a id="a-48"></a>不随对治故。<a id="a-49"></a>舍利子，<a id="a-4A"></a>如来舍者，<a id="a-4B"></a>无高不高，<a id="a-4C"></a>亦无下劣，<a id="a-4D"></a>得住不动，<a id="a-4E"></a>远离二边，<a id="a-4F"></a>超过一切思量简择，<a id="a-4G"></a>观待于时亦不过时，<a id="a-4H"></a>无动无思，<a id="a-4I"></a>无有分别，<a id="a-4J"></a>无异分别，<a id="a-4K"></a>无修无损，<a id="a-4L"></a>无有憍逸，<a id="a-4M"></a>无有示现，<a id="a-4N"></a>真性如性，<a id="a-4O"></a>不虚妄性，<a id="a-4P"></a>非不如性，<a id="a-4Q"></a>如是无量。<a id="a-4R"></a>舍利子，<a id="a-4S"></a>如来如是大舍成就，<a id="a-4T"></a>为诸众生舍圆满故说如斯法。<a id="a-4U"></a>舍利子，<a id="a-4V"></a>是名如来第六无简择舍不共佛法。</p>
  <p id="a4W">“复次，<a id="a-4X"></a>舍利子，<a id="a-4Y"></a>云何如来志欲无有退减？<a id="a-4Z"></a>舍利子，<a id="a-4a"></a>何等志欲而无退减？<a id="a-4b"></a>所谓如来善法志欲。<a id="a-4c"></a>复有何义名为志欲？<a id="a-4d"></a>舍利子，<a id="a-4e"></a>如来大慈志欲无减，<a id="a-4f"></a>如来大悲志欲无减，<a id="a-4g"></a>如来说法志欲无减，<a id="a-4h"></a>调伏众生志欲无减，<a id="a-4i"></a>成熟众生志欲无减，<a id="a-4j"></a>兴于远离志欲无减，<a id="a-4k"></a>教导菩萨志欲无减，<a id="a-4l"></a>绍三宝种令不断绝志欲无减，<a id="a-4m"></a>一切如来不随欲行，<a id="a-4n"></a>如来志欲智为前导。<a id="a-4o"></a>如自所证志欲无减，<a id="a-4p"></a>亦为众生说如斯法，<a id="a-4q"></a>令彼证得圆满无上一切智智之志欲故。<a id="a-4r"></a>舍利子，<a id="a-4s"></a>是名如来第七志欲无减不共佛法。</p>
  <p id="a4t">“复次，<a id="a-4u"></a>舍利子，<a id="a-4v"></a>云何如来正勤无有退减？<a id="a-4w"></a>舍利子，<a id="a-4x"></a>何等正勤而不退减？<a id="a-4y"></a>所谓不舍所化众生正勤，<a id="a-4z"></a>于听法众不怀摈遣正勤，<a id="a-50"></a>以如是等无有退没故，<a id="a-51"></a>说如来正勤无减。<a id="a-52"></a>舍利子，<a id="a-53"></a>假使如来值遇如是，<a id="a-54"></a>乐闻法众堪任法器，<a id="a-55"></a>若能听法经劫无倦，<a id="a-56"></a>如来亦随经劫不起于座，<a id="a-57"></a>不缘食饮，<a id="a-58"></a>相续说法中无暂废。<a id="a-59"></a>又舍利子，<a id="a-5A"></a>如来为众生故，<a id="a-5B"></a>假使过于殑伽沙等诸佛世界，<a id="a-5C"></a>唯一众生是佛化限；<a id="a-5D"></a>尔时如来躬往其所，<a id="a-5E"></a>为说法要令其悟入，<a id="a-5F"></a>正勤无厌。<a id="a-5G"></a>舍利子，<a id="a-5H"></a>如来身无疲倦，<a id="a-5I"></a>及以语、<a id="a-5J"></a>心亦无疲倦。<a id="a-5K"></a>何以故？<a id="a-5L"></a>如来身、<a id="a-5M"></a>语及心常安息故。<a id="a-5N"></a>舍利子，<a id="a-5O"></a>如来长劫发起精进，<a id="a-5P"></a>赞叹精进，<a id="a-5Q"></a>为诸众生说如是法，<a id="a-5R"></a>令彼勤修是精进故证圣解脱。<a id="a-5S"></a>舍利子，<a id="a-5T"></a>是名如来第八正勤无减不共佛法。</p>
  <p id="a5U">“复次，<a id="a-5V"></a>舍利子，<a id="a-5W"></a>云何如来于一切法及一切种一切念，<a id="a-5X"></a>无有退减？<a id="a-5Y"></a>何以故？<a id="a-5Z"></a>由诸如来念无退故。<a id="a-5a"></a>舍利子，<a id="a-5b"></a>如来证得阿耨多罗三藐三菩提，<a id="a-5c"></a>无间观察一切众生，<a id="a-5d"></a>去来诸心相续知已，<a id="a-5e"></a>如来于中毕竟了知无有忘念。<a id="a-5f"></a>又如实知众生行已，<a id="a-5g"></a>如来于中无复役智，<a id="a-5h"></a>而如来念曾无退减。<a id="a-5i"></a>又舍利子，<a id="a-5j"></a>如来安立三聚众生，<a id="a-5k"></a>诸根悟入意解趣行，<a id="a-5l"></a>审观察已更不忆念，<a id="a-5m"></a>无重思惟不复观察，<a id="a-5n"></a>常为众生宣说妙法无有断绝。<a id="a-5o"></a>何以故？<a id="a-5p"></a>由如来念无退减故。<a id="a-5q"></a>如自所证无退减念，<a id="a-5r"></a>亦为众生说如斯法，<a id="a-5s"></a>令其永断诸念退减。<a id="a-5t"></a>舍利子，<a id="a-5u"></a>是名如来第九念无退减不共佛法。</p>
  <p id="a5v">“复次，<a id="a-5w"></a>舍利子，<a id="a-5x"></a>云何佛三摩地无有退减？<a id="a-5y"></a>舍利子，<a id="a-5z"></a>佛三摩地与一切法，<a id="a-60"></a>其性平等无非平等。<a id="a-61"></a>何以故？<a id="a-62"></a>由一切法及一切种法无有不平等性故。<a id="a-63"></a>舍利子，<a id="a-64"></a>何因缘故佛三摩地复无退减？<a id="a-65"></a>舍利子，<a id="a-66"></a>以真如平等故，<a id="a-67"></a>即三摩地平等；<a id="a-68"></a>以三摩地平等故，<a id="a-69"></a>即如来平等。<a id="a-6A"></a>以能证入如是平等性故，<a id="a-6B"></a>三摩地者名为等定。<a id="a-6C"></a>又舍利子，<a id="a-6D"></a>若贪际平等即离贪际平等，<a id="a-6E"></a>若瞋际平等即离瞋际平等，<a id="a-6F"></a>若痴际平等即离痴际平等，<a id="a-6G"></a>若有为际平等即无为际平等，<a id="a-6H"></a>若生死际平等即涅槃际平等。<a id="a-6I"></a>以如来证入如是平等性故，<a id="a-6J"></a>于三摩地而无退减。<a id="a-6K"></a>何以故？<a id="a-6L"></a>平等之性无退减故。<a id="a-6M"></a>舍利子，<a id="a-6N"></a>此佛三摩地非眼相应，<a id="a-6O"></a>亦非耳、<a id="a-6P"></a>鼻、<a id="a-6Q"></a>舌、<a id="a-6R"></a>身、<a id="a-6S"></a>意相应。<a id="a-6T"></a>何以故？<a id="a-6U"></a>然彼如来诸根无缺故。<a id="a-6V"></a>又如来三摩地，<a id="a-6W"></a>不依地界，<a id="a-6X"></a>不依水、<a id="a-6Y"></a>火、<a id="a-6Z"></a>风界，<a id="a-6a"></a>不依欲界、<a id="a-6b"></a>色无色界，<a id="a-6c"></a>不依此世及他世间。<a id="a-6d"></a>何以故？<a id="a-6e"></a>由无依故无退无减。<a id="a-6f"></a>是故如来如自所证，<a id="a-6g"></a>诸三摩地无有退减，<a id="a-6h"></a>亦为众生说如是法，<a id="a-6i"></a>令彼证得诸三摩地故。<a id="a-6j"></a>舍利子，<a id="a-6k"></a>是名如来第十三摩地无有退减不共佛法。</p>
  <p id="a6l">“复次，<a id="a-6m"></a>舍利子，<a id="a-6n"></a>云何如来智慧无有退减？<a id="a-6o"></a>舍利子，<a id="a-6p"></a>何等名为如来智慧？<a id="a-6q"></a>所谓了知诸法不缘他知，<a id="a-6r"></a>为他有情及以他人演妙法智，<a id="a-6s"></a>无尽善巧无碍解智，<a id="a-6t"></a>分别一切句智，<a id="a-6u"></a>悟入一句百千大劫说无尽智，<a id="a-6v"></a>如其所闻断疑网智，<a id="a-6w"></a>于一切处无障碍智，<a id="a-6x"></a>宣说安立圣三乘智，<a id="a-6y"></a>能遍了达八万四千有情心行智，<a id="a-6z"></a>如应开示八万四千诸法藏智。<a id="a-70"></a>舍利子，<a id="a-71"></a>此如来智慧，<a id="a-72"></a>无边无际，<a id="a-73"></a>无有穷尽。<a id="a-74"></a>由此智慧不可尽故，<a id="a-75"></a>随慧而说亦无有尽，<a id="a-76"></a>故说如来智慧无有退减。<a id="a-77"></a>如自所证智慧无减，<a id="a-78"></a>亦为众生说如斯法，<a id="a-79"></a>令其证得无尽智慧故。<a id="a-7A"></a>舍利子，<a id="a-7B"></a>是名如来第十一智慧无减不共佛法。</p>
  <p id="a7C">“复次，<a id="a-7D"></a>舍利子，<a id="a-7E"></a>云何如来解脱无有退减？<a id="a-7F"></a>舍利子，<a id="a-7G"></a>何等名为如来解脱？<a id="a-7H"></a>舍利子，<a id="a-7I"></a>诸声闻乘随悟音声故得解脱，<a id="a-7J"></a>诸独觉乘随悟众缘故得解脱，<a id="a-7K"></a>佛薄伽梵远离一切执著二边故得解脱，<a id="a-7L"></a>是故说为如来解脱。<a id="a-7M"></a>何以故？<a id="a-7N"></a>舍利子，<a id="a-7O"></a>如是解脱前际无缚，<a id="a-7P"></a>后际无转，<a id="a-7Q"></a>不住现在故。<a id="a-7R"></a>又舍利子，<a id="a-7S"></a>眼之与色二执解脱，<a id="a-7T"></a>如是耳声、<a id="a-7U"></a>鼻香、<a id="a-7V"></a>舌味、<a id="a-7W"></a>身触二执解脱，<a id="a-7X"></a>摄受无执依止解脱故。<a id="a-7Y"></a>又舍利子，<a id="a-7Z"></a>心之与智自性光洁，<a id="a-7a"></a>体无瑕秽，<a id="a-7b"></a>是故诸佛由刹那心相应慧故，<a id="a-7c"></a>证得阿耨多罗三藐三菩提。<a id="a-7d"></a>以是如来随所证觉，<a id="a-7e"></a>亦为众生说如斯法，<a id="a-7f"></a>令彼证觉如是法故。<a id="a-7g"></a>舍利子，<a id="a-7h"></a>是名如来第十二解脱无减不共佛法。</p>
  <p id="a7i">“复次，<a id="a-7j"></a>舍利子，<a id="a-7k"></a>云何如来一切身业，<a id="a-7l"></a>智为前导，<a id="a-7m"></a>随智而转？<a id="a-7n"></a>何以故？<a id="a-7o"></a>舍利子，<a id="a-7p"></a>由能成就是身业故。<a id="a-7q"></a>一切有情若见如来即便调伏，<a id="a-7r"></a>或闻说法亦皆调伏，<a id="a-7s"></a>是故如来或现默然调伏众生，<a id="a-7t"></a>或现饮食调伏众生，<a id="a-7u"></a>或现诸威仪调伏众生，<a id="a-7v"></a>或现诸胜相调伏众生，<a id="a-7w"></a>或现随形好调伏众生，<a id="a-7x"></a>或现无观顶调伏众生，<a id="a-7y"></a>或现观视相调伏众生，<a id="a-7z"></a>或现神光触照调伏众生，<a id="a-80"></a>或现游步举足下足调伏众生，<a id="a-81"></a>或现往还城邑聚落调伏众生。<a id="a-82"></a>舍利子，<a id="a-83"></a>以要言之，<a id="a-84"></a>佛薄伽梵无有威仪而不调伏诸众生者。<a id="a-85"></a>故说如来一切身业，<a id="a-86"></a>智为前导，<a id="a-87"></a>随智而转，<a id="a-88"></a>亦为众生说如是法，<a id="a-89"></a>令其证入如是智故。<a id="a-8A"></a>舍利子，<a id="a-8B"></a>是名如来第十三身业智导不共佛法。</p>
  <p id="a8C">“复次，<a id="a-8D"></a>舍利子，<a id="a-8E"></a>云何如来一切语业，<a id="a-8F"></a>智为前导，<a id="a-8G"></a>随智而转？<a id="a-8H"></a>何以故？<a id="a-8I"></a>舍利子，<a id="a-8J"></a>佛薄伽梵不虚说法故以智前导，<a id="a-8K"></a>所有记莂无不圆备，<a id="a-8L"></a>凡所宣说言词显妙。<a id="a-8M"></a>舍利子，<a id="a-8N"></a>如来语言随现而转，<a id="a-8O"></a>不可思议，<a id="a-8P"></a>今当略说。<a id="a-8Q"></a>舍利子，<a id="a-8R"></a>如来语者，<a id="a-8S"></a>易解了语，<a id="a-8T"></a>易明识语，<a id="a-8U"></a>不高大语，<a id="a-8V"></a>不卑下语，<a id="a-8W"></a>非不胜语，<a id="a-8X"></a>不邪曲语，<a id="a-8Y"></a>不謇吃语，<a id="a-8Z"></a>不繁乱语，<a id="a-8a"></a>不涩钝语，<a id="a-8b"></a>不粗犷语，<a id="a-8c"></a>不隐没语，<a id="a-8d"></a>柔和声语，<a id="a-8e"></a>可欣乐语，<a id="a-8f"></a>不虚羸语，<a id="a-8g"></a>不轻掉语，<a id="a-8h"></a>不调疾语，<a id="a-8i"></a>不繁重语，<a id="a-8j"></a>不迅急语，<a id="a-8k"></a>善断约语，<a id="a-8l"></a>善调释语，<a id="a-8m"></a>极妙和美语，<a id="a-8n"></a>胜妙音语，<a id="a-8o"></a>善唱导语，<a id="a-8p"></a>大清亮语，<a id="a-8q"></a>大雷震语，<a id="a-8r"></a>无遗逸语，<a id="a-8s"></a>饮甘露语，<a id="a-8t"></a>有义旨语，<a id="a-8u"></a>可亲附语，<a id="a-8v"></a>广大之语，<a id="a-8w"></a>可爱重语，<a id="a-8x"></a>无尘染语，<a id="a-8y"></a>离尘黩语，<a id="a-8z"></a>无栽秽语，<a id="a-90"></a>无垢浊语，<a id="a-91"></a>无鲁钝语，<a id="a-92"></a>威严盛语，<a id="a-93"></a>无障碍语，<a id="a-94"></a>能教导语，<a id="a-95"></a>明洁之语，<a id="a-96"></a>有正直语，<a id="a-97"></a>无怯惮语，<a id="a-98"></a>无缺减语，<a id="a-99"></a>非轻急语，<a id="a-9A"></a>能生喜乐语，<a id="a-9B"></a>令身怡适语，<a id="a-9C"></a>令心踊跃语，<a id="a-9D"></a>寂静贪语，<a id="a-9E"></a>寂静瞋语，<a id="a-9F"></a>坏灭痴语，<a id="a-9G"></a>吞啖魔语，<a id="a-9H"></a>调伏恶语，<a id="a-9I"></a>摧异论语，<a id="a-9J"></a>有表示语，<a id="a-9K"></a>天鼓音语，<a id="a-9L"></a>智者悦语，<a id="a-9M"></a>羯罗频迦音语，<a id="a-9N"></a>上帝音语，<a id="a-9O"></a>梵天音语，<a id="a-9P"></a>海潮音语，<a id="a-9Q"></a>云雷音语，<a id="a-9R"></a>地山震吼音语，<a id="a-9S"></a>鸿鹤王音语，<a id="a-9T"></a>孔雀王音语，<a id="a-9U"></a>黄鹂音语，<a id="a-9V"></a>命命音语，<a id="a-9W"></a>鹅雁王音语，<a id="a-9X"></a>鹿王音语，<a id="a-9Y"></a>箜篌音语，<a id="a-9Z"></a>伐洛迦音语，<a id="a-9a"></a>钵拏缚音语，<a id="a-9b"></a>大螺吼音语，<a id="a-9c"></a>长笛音语，<a id="a-9d"></a>易开解语，<a id="a-9e"></a>易了别语，<a id="a-9f"></a>畅明晓语，<a id="a-9g"></a>适悦意语，<a id="a-9h"></a>可听闻语，<a id="a-9i"></a>深远音语，<a id="a-9j"></a>无喑哑语，<a id="a-9k"></a>悦可耳语，<a id="a-9l"></a>生善根语，<a id="a-9m"></a>文句无缺语，<a id="a-9n"></a>善说文句语，<a id="a-9o"></a>义句相应语，<a id="a-9p"></a>法句相应语，<a id="a-9q"></a>时相应语，<a id="a-9r"></a>时捷对语，<a id="a-9s"></a>不过时语，<a id="a-9t"></a>知根胜劣语，<a id="a-9u"></a>庄严施语，<a id="a-9v"></a>净尸罗语，<a id="a-9w"></a>教授忍语，<a id="a-9x"></a>练正勤语，<a id="a-9y"></a>令乐静虑语，<a id="a-9z"></a>悟入正慧语，<a id="a-A0"></a>慈善集语，<a id="a-A1"></a>悲无倦语，<a id="a-A2"></a>清净喜语证入舍语，<a id="a-A3"></a>安立三乘语，<a id="a-A4"></a>令三宝种不断绝语，<a id="a-A5"></a>安立三聚语，<a id="a-A6"></a>净三解脱语，<a id="a-A7"></a>遍修谛语，<a id="a-A8"></a>遍修智语，<a id="a-A9"></a>达者不毁语，<a id="a-AA"></a>圣者称赞语，<a id="a-AB"></a>随虚空量语，<a id="a-AC"></a>一切种妙成就语。<a id="a-AD"></a>舍利子，<a id="a-AE"></a>如是无量无边微妙清净如来之语故，<a id="a-AF"></a>说如来一切语业，<a id="a-AG"></a>智为前导，<a id="a-AH"></a>随智而转。<a id="a-AI"></a>如自所证如是语业，<a id="a-AJ"></a>亦随诸有情而为说法，<a id="a-AK"></a>令其证入如是语故。<a id="a-AL"></a>舍利子，<a id="a-AM"></a>是名如来第十四语业智导不共佛法。</p>
  <p id="aAN">“复次，<a id="a-AO"></a>舍利子，<a id="a-AP"></a>云何如来一切意业，<a id="a-AQ"></a>智为前导，<a id="a-AR"></a>随智而转？<a id="a-AS"></a>舍利子，<a id="a-AT"></a>夫如来者，<a id="a-AU"></a>心意与识皆不可说故。<a id="a-AV"></a>舍利子，<a id="a-AW"></a>夫如来者，<a id="a-AX"></a>应以智求，<a id="a-AY"></a>智增上故说名如来。<a id="a-AZ"></a>此如来智，<a id="a-Aa"></a>随至一切众生之心，<a id="a-Ab"></a>随入一切众生之意，<a id="a-Ac"></a>不离一切众生之识，<a id="a-Ad"></a>焚荡诸法诸三摩地，<a id="a-Ae"></a>不从他缘，<a id="a-Af"></a>超过一切所缘境界，<a id="a-Ag"></a>远离缘生，<a id="a-Ah"></a>灭三有趣，<a id="a-Ai"></a>超诸慢种，<a id="a-Aj"></a>解脱魔业，<a id="a-Ak"></a>离诸谄诳，<a id="a-Al"></a>舍我我所，<a id="a-Am"></a>除灭无明痴暗之膜，<a id="a-An"></a>善修道支，<a id="a-Ao"></a>与虚空等无有分别，<a id="a-Ap"></a>与诸法界而无差别。<a id="a-Aq"></a>舍利子，<a id="a-Ar"></a>如来证入如是意业，<a id="a-As"></a>为如是相，<a id="a-At"></a>智为前导，<a id="a-Au"></a>随众生心而为说法，<a id="a-Av"></a>令彼证入如来意故。<a id="a-Aw"></a>舍利子，<a id="a-Ax"></a>是名如来第十五意业智导不共佛法。</p>
  <p id="aAy">“复次，<a id="a-Az"></a>舍利子，<a id="a-B0"></a>云何如来于过去世，<a id="a-B1"></a>无著无碍智见转？<a id="a-B2"></a>舍利子，<a id="a-B3"></a>何以此智名之为转？<a id="a-B4"></a>舍利子，<a id="a-B5"></a>如来以无碍智，<a id="a-B6"></a>能知如是无量无边过去世中，<a id="a-B7"></a>所有诸佛国土若成若坏。<a id="a-B8"></a>彼一切事无量无数，<a id="a-B9"></a>如来方便悉能数知。<a id="a-BA"></a>如是乃至诸佛国中，<a id="a-BB"></a>所有卉木、<a id="a-BC"></a>丛林、<a id="a-BD"></a>众药所摄彼一切事，<a id="a-BE"></a>如来于此悉能了知。<a id="a-BF"></a>如是乃至诸佛国中，<a id="a-BG"></a>诸众生身众生假立，<a id="a-BH"></a>彼一切相悉能了知。<a id="a-BI"></a>又能了知彼中所有若干众生种种性、<a id="a-BJ"></a>种种色，<a id="a-BK"></a>乃至广说，<a id="a-BL"></a>如来于此悉能了知。<a id="a-BM"></a>舍利子，<a id="a-BN"></a>如是彼中所有诸佛出现于世，<a id="a-BO"></a>彼一一如来所宣正法，<a id="a-BP"></a>如来于此悉能如实分别了知。<a id="a-BQ"></a>如是乃至尔所众生，<a id="a-BR"></a>于声闻乘已调伏者，<a id="a-BS"></a>或独觉乘已调伏者，<a id="a-BT"></a>或于大乘已调伏者，<a id="a-BU"></a>是亦如来悉能了知。<a id="a-BV"></a>又诸佛土差别之相，<a id="a-BW"></a>苾芻僧众、<a id="a-BX"></a>寿量、<a id="a-BY"></a>法住，<a id="a-BZ"></a>入息出息受用饮食，<a id="a-Ba"></a>如是等类差别之相，<a id="a-Bb"></a>如来于此悉能了知。<a id="a-Bc"></a>舍利子，<a id="a-Bd"></a>一切有情过去世相，<a id="a-Be"></a>若死、<a id="a-Bf"></a>若生、<a id="a-Bg"></a>若界、<a id="a-Bh"></a>若趣，<a id="a-Bi"></a>如来于此悉能分别如实了知。<a id="a-Bj"></a>又诸有情种种根性、<a id="a-Bk"></a>种种行性、<a id="a-Bl"></a>种种意解性，<a id="a-Bm"></a>如是无量悉能了知。<a id="a-Bn"></a>又能了知诸心相续，<a id="a-Bo"></a>所谓如是如是心无间，<a id="a-Bp"></a>如是如是心生起。<a id="a-Bq"></a>彼诸心相若干非一，<a id="a-Br"></a>如来方便悉能数知。<a id="a-Bs"></a>舍利子，<a id="a-Bt"></a>如来或以现智，<a id="a-Bu"></a>或种类智，<a id="a-Bv"></a>证得如是过去谢往诸心相续。<a id="a-Bw"></a>自既证是，<a id="a-Bx"></a>智无不备，<a id="a-By"></a>随众生心而为说法，<a id="a-Bz"></a>欲令证入如是智故。<a id="a-C0"></a>舍利子，<a id="a-C1"></a>是名如来第十六过去无碍智不共佛法。</p>
  <p id="aC2">“复次，<a id="a-C3"></a>舍利子，<a id="a-C4"></a>云何如来于未来世，<a id="a-C5"></a>无著无碍智见转？<a id="a-C6"></a>舍利子，<a id="a-C7"></a>何以此智名之为转？<a id="a-C8"></a>所谓未来世中所有如来，<a id="a-C9"></a>或当出现，<a id="a-CA"></a>或当灭度，<a id="a-CB"></a>或复当有，<a id="a-CC"></a>或复当无，<a id="a-CD"></a>彼一切相，<a id="a-CE"></a>如来于此悉能了知。<a id="a-CF"></a>如是乃至当来火劫烧，<a id="a-CG"></a>当来水劫坏，<a id="a-CH"></a>当来风劫坏，<a id="a-CI"></a>乃至一切诸佛国土，<a id="a-CJ"></a>当住久近若干等异，<a id="a-CK"></a>如来于此悉能了知。<a id="a-CL"></a>如是乃至当来诸佛国土，<a id="a-CM"></a>所有地界若干微尘，<a id="a-CN"></a>所有卉木、<a id="a-CO"></a>丛林、<a id="a-CP"></a>众药等事，<a id="a-CQ"></a>乃至当来星宿色相若干非一，<a id="a-CR"></a>如来于此悉能了知。<a id="a-CS"></a>如是乃至遍满一一诸佛土中，<a id="a-CT"></a>当来诸佛、<a id="a-CU"></a>独觉、<a id="a-CV"></a>声闻，<a id="a-CW"></a>及以菩萨出现于世，<a id="a-CX"></a>所有受用若饮若食，<a id="a-CY"></a>入息出息，<a id="a-CZ"></a>行住威仪，<a id="a-Ca"></a>无量等相，<a id="a-Cb"></a>如来如实悉能了知。<a id="a-Cc"></a>如是乃至一一如来化行差别，<a id="a-Cd"></a>观有情性当证解脱，<a id="a-Ce"></a>或乘声闻乘、<a id="a-Cf"></a>或乘独觉乘、<a id="a-Cg"></a>或乘大乘当证解脱，<a id="a-Ch"></a>如来一切悉能了知。<a id="a-Ci"></a>如是遍满未来之世一一佛土，<a id="a-Cj"></a>尔所众生生处差别，<a id="a-Ck"></a>诸有情心心所有法，<a id="a-Cl"></a>如来一切悉能了知。<a id="a-Cm"></a>舍利子，<a id="a-Cn"></a>如来如是如实了知，<a id="a-Co"></a>非有来世远心相续，<a id="a-Cp"></a>然由如来观于来世如实了知。<a id="a-Cq"></a>自既证已，<a id="a-Cr"></a>亦与众生演说斯法，<a id="a-Cs"></a>欲令证入如是智故。<a id="a-Ct"></a>舍利子，<a id="a-Cu"></a>是名如来第十七未来无碍智不共佛法。</p>
  <p id="aCv">“复次，<a id="a-Cw"></a>舍利子，<a id="a-Cx"></a>云何如来于现在世，<a id="a-Cy"></a>无著无碍智见转？<a id="a-Cz"></a>舍利子，<a id="a-D0"></a>何以此智名之为转？<a id="a-D1"></a>舍利子，<a id="a-D2"></a>如来于现在世十方一切诸佛土中，<a id="a-D3"></a>所有三种方便数知如是了知。<a id="a-D4"></a>现在诸佛、<a id="a-D5"></a>诸菩萨众、<a id="a-D6"></a>诸声闻众、<a id="a-D7"></a>诸独觉众，<a id="a-D8"></a>若干差别悉能了知。<a id="a-D9"></a>又能了知现在世中，<a id="a-DA"></a>星宿、<a id="a-DB"></a>色相、<a id="a-DC"></a>卉木、<a id="a-DD"></a>诸药丛林等事，<a id="a-DE"></a>乃至现在十方一切地界微尘分量，<a id="a-DF"></a>如来如实方便数知。<a id="a-DG"></a>舍利子，<a id="a-DH"></a>十方国土一切水界不可思议，<a id="a-DI"></a>如来以一毛端举滴令尽，<a id="a-DJ"></a>如是无量悉能明了方便数知。<a id="a-DK"></a>又十方国土一切火界焰起差别，<a id="a-DL"></a>如来于此方便数知。<a id="a-DM"></a>又十方国土一切风界依色处起，<a id="a-DN"></a>如来亦能方便了知。<a id="a-DO"></a>又十方国土诸大虚界，<a id="a-DP"></a>毛端际量若干非一，<a id="a-DQ"></a>如来如实方便数知。<a id="a-DR"></a>舍利子，<a id="a-DS"></a>如来如是了知现在三种众生界，<a id="a-DT"></a>乃至了知现在地狱众生界，<a id="a-DU"></a>彼能生因及彼出因。<a id="a-DV"></a>又知现在畜生众生界，<a id="a-DW"></a>生因出因俱能了知；<a id="a-DX"></a>焰魔界众亦复如是。<a id="a-DY"></a>又能了知现在人间诸众生界，<a id="a-DZ"></a>生彼之因及终殁因俱能了知。<a id="a-Da"></a>又能了知现在天趣诸众生界，<a id="a-Db"></a>生彼之因及终殁因俱能了知。<a id="a-Dc"></a>又能了知现在众生诸心相续，<a id="a-Dd"></a>有烦恼性，<a id="a-De"></a>离烦恼性，<a id="a-Df"></a>及以现在所化众生，<a id="a-Dg"></a>诸根差别及非所化。<a id="a-Dh"></a>一切众生诸根差别，<a id="a-Di"></a>如是无量，<a id="a-Dj"></a>如来如实悉能了知。<a id="a-Dk"></a>舍利子，<a id="a-Dl"></a>如来如是了知现在一切诸法，<a id="a-Dm"></a>非如来智随二识行，<a id="a-Dn"></a>为诸众生悟入无二而说斯法，<a id="a-Do"></a>令其觉悟如是之智。<a id="a-Dp"></a>舍利子，<a id="a-Dq"></a>是名如来第十八现在无碍智不共佛法。</p>
  <p id="aDr">“复次，<a id="a-Ds"></a>舍利子，<a id="a-Dt"></a>诸佛如来成就如是十八不共佛法故，<a id="a-Du"></a>圆满无余遍十方界，<a id="a-Dv"></a>光明流照一切大众；<a id="a-Dw"></a>复由是法希有奇特威光名称功德法故，<a id="a-Dx"></a>映夺一切天魔众会。<a id="a-Dy"></a>舍利子，<a id="a-Dz"></a>如来不共佛法不可思议，<a id="a-E0"></a>无边无际犹如虚空。<a id="a-E1"></a>若有欲求如来一切不共佛法边量者，<a id="a-E2"></a>不异有人求于空际。<a id="a-E3"></a>舍利子，<a id="a-E4"></a>是诸菩萨摩诃萨，<a id="a-E5"></a>闻如来不共佛法不可思议如虚空已，<a id="a-E6"></a>信受谛奉，<a id="a-E7"></a>志怀清净，<a id="a-E8"></a>无惑无疑，<a id="a-E9"></a>倍复踊跃，<a id="a-EA"></a>深生欢喜，<a id="a-EB"></a>发希奇想。<a id="a-EC"></a>”</p>
  <p id="aED">尔时，<a id="a-EE"></a>世尊欲重宣此义，<a id="a-EF"></a>而说颂曰：</p>
  <p id="aEG">“导师身语及意业，<a id="a-EH"></a>　无有误失亦无动，</p>
  <p id="aEI">即以此法导众生，<a id="a-EJ"></a>　是为如来不共法。</p>
  <p id="aEK">其心不高亦不下，<a id="a-EL"></a>　究竟远离于瞋爱，</p>
  <p id="aEM">常住无诤诤永灭，<a id="a-EN"></a>　是为如来不共法。</p>
  <p id="aEO">导师于法及与智，<a id="a-EP"></a>　解脱所行无忘念，</p>
  <p id="aEQ">诸无碍解亦无失，<a id="a-ER"></a>　是为如来不共法。</p>
  <p id="aES">若住若食若经行，<a id="a-ET"></a>　若坐若卧心常定，</p>
  <p id="aEU">无乱亦无众生想，<a id="a-EV"></a>　是为如来不共法。</p>
  <p id="aEW">善逝于诸佛国土，<a id="a-EX"></a>　有情及佛无异想，</p>
  <p id="aEY">住平等性大意解，<a id="a-EZ"></a>　是为如来不共法。</p>
  <p id="aEa">最胜无诸简择舍，<a id="a-Eb"></a>　胜决定道善修故，</p>
  <p id="aEc">无有分别异分别，<a id="a-Ed"></a>　是为如来不共法。</p>
  <p id="aEe">大师善欲无退减，<a id="a-Ef"></a>　常与慈悲方便俱，</p>
  <p id="aEg">调伏众生广无量，<a id="a-Eh"></a>　是为如来不共法。</p>
  <p id="aEi">善逝精进曾无减，<a id="a-Ej"></a>　观所化众量无边，</p>
  <p id="aEk">三业调伏诸众生，<a id="a-El"></a>　是为如来不共法。</p>
  <p id="aEm">诸佛大念曾无减，<a id="a-En"></a>　处菩提座成正觉，</p>
  <p id="aEo">已觉诸法无重觉，<a id="a-Ep"></a>　是为如来不共法。</p>
  <p id="aEq">无有分别异分别，<a id="a-Er"></a>　自然住等三摩地，</p>
  <p id="aEs">静虑诸法无所依，<a id="a-Et"></a>　是为如来不共法。</p>
  <p id="aEu">导师智慧最吉祥，<a id="a-Ev"></a>　了达一切众生行，</p>
  <p id="aEw">演说妙法随意解，<a id="a-Ex"></a>　是为如来不共法。</p>
  <p id="aEy">随声而闻缘独觉，<a id="a-Ez"></a>　及与诸佛胜解脱，</p>
  <p id="aF0">无碍离垢譬虚空，<a id="a-F1"></a>　善逝大舍难思虑；</p>
  <p id="aF2">诸佛本来无有心，<a id="a-F3"></a>　自性解脱心相续，</p>
  <p id="aF4">如解脱法为众说，<a id="a-F5"></a>　是为如来不共法。</p>
  <p id="aF6">众生眼见佛威仪，<a id="a-F7"></a>　若住若行入城邑，</p>
  <p id="aF8">相好光明诸所现，<a id="a-F9"></a>　莫不调伏而修善；</p>
  <p id="aFA">真实萨埵放光明，<a id="a-FB"></a>　多拘胝众受安乐，</p>
  <p id="aFC">光现无不度众生，<a id="a-FD"></a>　是为最胜不共法。</p>
  <p id="aFE">自然圣者演法音，<a id="a-FF"></a>　皆得听闻随意解，</p>
  <p id="aFG">所闻法声如响应，<a id="a-FH"></a>　是名最胜不共法。</p>
  <p id="aFI">善逝导师无心业，<a id="a-FJ"></a>　诸行业转皆由智，</p>
  <p id="aFK">智入一切众生心，<a id="a-FL"></a>　是名最胜不共法。</p>
  <p id="aFM">诸三摩地及静虑，<a id="a-FN"></a>　善修成满离戏论，</p>
  <p id="aFO">住平等性类虚空，<a id="a-FP"></a>　是名最胜不共法。</p>
  <p id="aFQ">于过去世一切法，<a id="a-FR"></a>　种种诸趣解脱智，</p>
  <p id="aFS">善逝妙智无碍转，<a id="a-FT"></a>　是名最胜不共法。</p>
  <p id="aFU">诸佛于彼未来世，<a id="a-FV"></a>　世界当有及当无，</p>
  <p id="aFW">众生国土及最胜，<a id="a-FX"></a>　无有遗余正明了；</p>
  <p id="aFY">善逝观于未来世，<a id="a-FZ"></a>　心静曾无散乱时，</p>
  <p id="aFa">众生及法如实知，<a id="a-Fb"></a>　是名最胜不共法。</p>
  <p id="aFc">诸有流行现在世，<a id="a-Fd"></a>　最胜无障悉能知，</p>
  <p id="aFe">导师境界等虚空，<a id="a-Ff"></a>　是名如来不共法。</p>
  <p id="aFg">已说如来不共法，<a id="a-Fh"></a>　最胜十八不思议，</p>
  <p id="aFi">真如实性等虚空，<a id="a-Fj"></a>　聪慧菩萨能信受。</p>
  <p id="aFk">“舍利子，<a id="a-Fl"></a>是名如来成就如是十八不共佛法。<a id="a-Fm"></a>由成就故，<a id="a-Fn"></a>如来应正遍知，<a id="a-Fo"></a>于大众中正师子吼，<a id="a-Fp"></a>自称：<a id="a-Fq"></a>‘我处大仙尊位，<a id="a-Fr"></a>能转梵轮；<a id="a-Fs"></a>一切世间沙门、<a id="a-Ft"></a>婆罗门，<a id="a-Fu"></a>诸天魔梵，<a id="a-Fv"></a>不能如法而转。<a id="a-Fw"></a>’舍利子，<a id="a-Fx"></a>如是安住净信诸菩萨摩诃萨，<a id="a-Fy"></a>于如来十不思议，<a id="a-Fz"></a>及十种不可思议法，<a id="a-G0"></a>信受谛奉，<a id="a-G1"></a>志怀清净，<a id="a-G2"></a>无惑无疑，<a id="a-G3"></a>倍复踊跃，<a id="a-G4"></a>深生欢喜，<a id="a-G5"></a>发希奇想。<a id="a-G6"></a>”</p>
 </body>
</html>