<!doctype html>
<html id="z3IBTGqD5" data-ver="1186">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十七</h1>
  <h2 id="a2">唐三藏法师菩提流志奉诏译</h2>
  <h2 id="a3">大神变会第二十二之二</h2>
  <p id="a4">尔时，<a id="a-5"></a>世尊于大众中，<a id="a-6"></a>赞商主天子：<a id="a-7"></a>“善哉！<a id="a-8"></a>善哉！<a id="a-9"></a>如汝所言。<a id="a-A"></a>天子，<a id="a-B"></a>汝闻文殊师利所说神变，<a id="a-C"></a>而能了知于余神变，<a id="a-D"></a>更无惊怖。<a id="a-E"></a>何以故？<a id="a-F"></a>一切世间大惊怖者，<a id="a-G"></a>所谓于常想中说无常想，<a id="a-H"></a>于乐想中说于苦想，<a id="a-I"></a>于我想中说无我想，<a id="a-J"></a>于净想中说不净想，<a id="a-K"></a>于有想中说于无想，<a id="a-L"></a>于诸见中而说空想，<a id="a-M"></a>寂静想中说于无想，<a id="a-N"></a>于三界中说无愿想，<a id="a-O"></a>于我我所说无著想。<a id="a-P"></a>若于是中不惊不怖，<a id="a-Q"></a>是则名为住正调伏。<a id="a-R"></a>何以故？<a id="a-S"></a>若生惊怖，<a id="a-T"></a>则于是法不能受持，<a id="a-U"></a>所谓执著于我及以我所。<a id="a-V"></a>若无执著则无所住，<a id="a-W"></a>无所住则无所动，<a id="a-X"></a>无所动则无来去，<a id="a-Y"></a>无来去则无所受，<a id="a-Z"></a>无所受则无所取，<a id="a-a"></a>无所取则无颠倒，<a id="a-b"></a>无颠倒则无邪见，<a id="a-c"></a>无邪见则无正信，<a id="a-d"></a>无正信则无正见，<a id="a-e"></a>无正见则无正定，<a id="a-f"></a>无正定则无乱心，<a id="a-g"></a>无乱心则无住处，<a id="a-h"></a>无住处则无建立，<a id="a-i"></a>无建立则无识相，<a id="a-j"></a>无识相则无思惟，<a id="a-k"></a>无思惟则无所得，<a id="a-l"></a>无所得则无攀缘，<a id="a-m"></a>无攀缘则无分别，<a id="a-n"></a>无分别则不见自他，<a id="a-o"></a>不见自他故则无相续，<a id="a-p"></a>无相续故则无热恼，<a id="a-q"></a>无热恼故则无烦恼因，<a id="a-r"></a>无烦恼因故得见光明，<a id="a-s"></a>见光明故则得智慧，<a id="a-t"></a>得智慧故得广大心，<a id="a-u"></a>得广大心故魔不得便，<a id="a-v"></a>摧伏魔故则无障碍，<a id="a-w"></a>无障碍故则为现前得一切佛法。<a id="a-x"></a>如是，<a id="a-y"></a>天子，<a id="a-z"></a>于一切法无生无作，<a id="a-10"></a>开示演说，<a id="a-11"></a>是则名为说大神变。<a id="a-12"></a>”</p>
  <p id="a13">尔时，<a id="a-14"></a>舍利弗白文殊师利言：<a id="a-15"></a>“如我所问，<a id="a-16"></a>仁者皆以秘密说耶？<a id="a-17"></a>”</p>
  <p id="a18">文殊师利言：<a id="a-19"></a>“舍利弗，<a id="a-1A"></a>一切诸法，<a id="a-1B"></a>文字合集假名安立。<a id="a-1C"></a>文字无尽，<a id="a-1D"></a>随乐而说诸法无性，<a id="a-1E"></a>如应得解。<a id="a-1F"></a>舍利弗，<a id="a-1G"></a>一切法自性离，<a id="a-1H"></a>无积集，<a id="a-1I"></a>无所见，<a id="a-1J"></a>但随乐欲如应演说。<a id="a-1K"></a>而此法者，<a id="a-1L"></a>无所从来，<a id="a-1M"></a>亦无所去，<a id="a-1N"></a>不在方，<a id="a-1O"></a>不离方，<a id="a-1P"></a>无集无散。<a id="a-1Q"></a>若以文字说一切佛法、<a id="a-1R"></a>一切众生法，<a id="a-1S"></a>不从身出，<a id="a-1T"></a>不从心出，<a id="a-1U"></a>从因缘生。<a id="a-1V"></a>如彼文字无有积集，<a id="a-1W"></a>心心所法亦无积集；<a id="a-1X"></a>如心心所无有积集，<a id="a-1Y"></a>一切烦恼障碍亦无积集；<a id="a-1Z"></a>如烦恼障碍无有积集，<a id="a-1a"></a>智慧亦无所积集。<a id="a-1b"></a>是故烦恼、<a id="a-1c"></a>智慧二俱舍离，<a id="a-1d"></a>烦恼、<a id="a-1e"></a>智慧无所住故，<a id="a-1f"></a>是则名为说大神变。<a id="a-1g"></a>”</p>
  <p id="a1h">尔时，<a id="a-1i"></a>商主天子白文殊师利言：<a id="a-1j"></a>“何等是菩萨智？<a id="a-1k"></a>”</p>
  <p id="a1l">文殊师利言：<a id="a-1m"></a>“苦智不厌诸蕴故，<a id="a-1n"></a>集智积集善根故，<a id="a-1o"></a>灭智示有生故，<a id="a-1p"></a>道智离恶道故，<a id="a-1q"></a>因智所作不坏故，<a id="a-1r"></a>缘智断生死故，<a id="a-1s"></a>佛智令入证故，<a id="a-1t"></a>缘生智无所著故，<a id="a-1u"></a>蕴智除蕴魔故，<a id="a-1v"></a>界智法界平等故，<a id="a-1w"></a>处智善观空聚故，<a id="a-1x"></a>施智无非时故，<a id="a-1y"></a>戒智摄诸破戒故，<a id="a-1z"></a>忍智守护众生故，<a id="a-20"></a>精进智作善业故，<a id="a-21"></a>禅定智不离定心故，<a id="a-22"></a>智慧智了知诸法故，<a id="a-23"></a>方便智成熟众生故，<a id="a-24"></a>慈智拔诸有故，<a id="a-25"></a>悲智无疲倦故，<a id="a-26"></a>喜智爱乐法故，<a id="a-27"></a>舍智成就佛法故，<a id="a-28"></a>观察智住念处故，<a id="a-29"></a>正勤智顺平等故，<a id="a-2A"></a>神足智无作用故，<a id="a-2B"></a>信根力智离一切著故，<a id="a-2C"></a>精进根力智摧破一切烦恼故，<a id="a-2D"></a>念根力智不失念故，<a id="a-2E"></a>定根力智一切法平等故，<a id="a-2F"></a>慧根力智知诸根性故，<a id="a-2G"></a>菩提分智自然觉故，<a id="a-2H"></a>道智拔诸恶趣故，<a id="a-2I"></a>尽智善根无尽故，<a id="a-2J"></a>无生智得无生忍故，<a id="a-2K"></a>念佛智成就佛身故，<a id="a-2L"></a>念法智转法轮故，<a id="a-2M"></a>念僧智入平等众故，<a id="a-2N"></a>念舍智不舍一切众生故，<a id="a-2O"></a>念戒智圆满一切愿故，<a id="a-2P"></a>念天智离一切恶故，<a id="a-2Q"></a>众生根智了知无量故，<a id="a-2R"></a>圆满智于戒无缺故，<a id="a-2S"></a>众生药智如实相应故，<a id="a-2T"></a>处非处智不见处故，<a id="a-2U"></a>十力智摄诸声闻、<a id="a-2V"></a>缘觉故，<a id="a-2W"></a>无畏智了知障非障故，<a id="a-2X"></a>过去世无碍智无所著故，<a id="a-2Y"></a>未来世无碍智一切法无所趣故，<a id="a-2Z"></a>现在世无碍智无所住故，<a id="a-2a"></a>一切众生受无量身智从语言生故，<a id="a-2b"></a>一切众生言音差别智从心生故，<a id="a-2c"></a>一切众生心所动智能觉了故，<a id="a-2d"></a>无过失智了知一切众生过失故，<a id="a-2e"></a>无卒暴智能息一切诸斗诤故，<a id="a-2f"></a>不失念智安住乱心众生故，<a id="a-2g"></a>摄众生智摄诸懈怠故，<a id="a-2h"></a>佛不共智知应化故，<a id="a-2i"></a>大方便智依般若故。<a id="a-2j"></a>天子，<a id="a-2k"></a>是名诸菩萨智。<a id="a-2l"></a>以是智故，<a id="a-2m"></a>当得如来无碍大智。<a id="a-2n"></a>”</p>
  <p id="a2o">尔时，<a id="a-2p"></a>商主天子白文殊师利言：<a id="a-2q"></a>“希有！<a id="a-2r"></a>希有！<a id="a-2s"></a>是菩萨智，<a id="a-2t"></a>于三界中最为殊胜，<a id="a-2u"></a>不可以少庄严而能成就。<a id="a-2v"></a>若能发生是智慧者，<a id="a-2w"></a>为大神变。<a id="a-2x"></a>文殊师利，<a id="a-2y"></a>云何菩萨，<a id="a-2z"></a>能于此法具足庄严？<a id="a-30"></a>”</p>
  <p id="a31">文殊师利言：<a id="a-32"></a>“天子，<a id="a-33"></a>若闻一切众生本来寂灭，<a id="a-34"></a>不生惊怖，<a id="a-35"></a>是名菩萨具足庄严。<a id="a-36"></a>”</p>
  <p id="a37">天子言：<a id="a-38"></a>“文殊师利，<a id="a-39"></a>云何名菩萨？<a id="a-3A"></a>”</p>
  <p id="a3B">答言：<a id="a-3C"></a>“若行菩提而无所住，<a id="a-3D"></a>是名菩萨。<a id="a-3E"></a>”</p>
  <p id="a3F">又问：<a id="a-3G"></a>“云何名摩诃萨？<a id="a-3H"></a>”</p>
  <p id="a3I">答曰：<a id="a-3J"></a>“已度诸行圆满大智，<a id="a-3K"></a>为摩诃萨。<a id="a-3L"></a>”</p>
  <p id="a3M">又问：<a id="a-3N"></a>“云何说为殊胜众生？<a id="a-3O"></a>”</p>
  <p id="a3P">答曰：<a id="a-3Q"></a>“以智慧故不著于法，<a id="a-3R"></a>以方便力摄受一切，<a id="a-3S"></a>是故说为殊胜众生。<a id="a-3T"></a>”</p>
  <p id="a3U">又问：<a id="a-3V"></a>“云何名为清净众生？<a id="a-3W"></a>”</p>
  <p id="a3X">答曰：<a id="a-3Y"></a>“不与一切烦恼住故，<a id="a-3Z"></a>为除众生烦恼病故，<a id="a-3a"></a>发大精进，<a id="a-3b"></a>是名清净众生。<a id="a-3c"></a>”</p>
  <p id="a3d">又问：<a id="a-3e"></a>“云何名为极清净众生？<a id="a-3f"></a>”</p>
  <p id="a3g">答言：<a id="a-3h"></a>“若为度脱一切众生，<a id="a-3i"></a>净修道品，<a id="a-3j"></a>是名极清净众生。<a id="a-3k"></a>”</p>
  <p id="a3l">又问：<a id="a-3m"></a>“云何菩萨为世导师？<a id="a-3n"></a>”</p>
  <p id="a3o">答曰：<a id="a-3p"></a>“若能安住所行之道，<a id="a-3q"></a>成熟无量无边众生，<a id="a-3r"></a>是名导师。<a id="a-3s"></a>”</p>
  <p id="a3t">又问：<a id="a-3u"></a>“云何菩萨住于调伏？<a id="a-3v"></a>”</p>
  <p id="a3w">答曰：<a id="a-3x"></a>“若于所应调伏众生，<a id="a-3y"></a>能令安住究竟调伏，<a id="a-3z"></a>是名调伏。<a id="a-40"></a>”</p>
  <p id="a41">又问：<a id="a-42"></a>“云何菩萨而得勇猛？<a id="a-43"></a>”</p>
  <p id="a44">答曰：<a id="a-45"></a>“若能成熟一切众生，<a id="a-46"></a>摧破魔怨令出生死，<a id="a-47"></a>是名勇猛。<a id="a-48"></a>”</p>
  <p id="a49">又问：<a id="a-4A"></a>“云何菩萨难可沮坏？<a id="a-4B"></a>”</p>
  <p id="a4C">答曰：<a id="a-4D"></a>“若能成满往昔誓愿，<a id="a-4E"></a>不求声闻、<a id="a-4F"></a>缘觉道证，<a id="a-4G"></a>是名菩萨难可沮坏。<a id="a-4H"></a>”</p>
  <p id="a4I">又问：<a id="a-4J"></a>“云何菩萨胜出一切？<a id="a-4K"></a>”</p>
  <p id="a4L">答曰：<a id="a-4M"></a>“以智方便护持正法，<a id="a-4N"></a>成熟众生，<a id="a-4O"></a>一切天人靡不瞻仰，<a id="a-4P"></a>是名胜出。<a id="a-4Q"></a>”</p>
  <p id="a4R">又问：<a id="a-4S"></a>“云何说法？<a id="a-4T"></a>”</p>
  <p id="a4U">答曰：<a id="a-4V"></a>“依佛所说，<a id="a-4W"></a>摧灭一切众邪异论，<a id="a-4X"></a>是名说法。<a id="a-4Y"></a>”</p>
  <p id="a4Z">又问：<a id="a-4a"></a>“云何说律？<a id="a-4b"></a>”</p>
  <p id="a4c">答曰：<a id="a-4d"></a>“自住于戒，<a id="a-4e"></a>能断众生烦恼恶业，<a id="a-4f"></a>是名说律。<a id="a-4g"></a>”</p>
  <p id="a4h">又问：<a id="a-4i"></a>“云何具足利益众生？<a id="a-4j"></a>”</p>
  <p id="a4k">答曰：<a id="a-4l"></a>“所集善根回向一切，<a id="a-4m"></a>是名具足利益众生。<a id="a-4n"></a>”</p>
  <p id="a4o">又问：<a id="a-4p"></a>“云何直心？<a id="a-4q"></a>”</p>
  <p id="a4r">答曰：<a id="a-4s"></a>“于贪恚痴谄曲众生，<a id="a-4t"></a>不生恚碍。<a id="a-4u"></a>”</p>
  <p id="a4v">又问：<a id="a-4w"></a>“云何不谄？<a id="a-4x"></a>”</p>
  <p id="a4y">答曰：<a id="a-4z"></a>“所言诚实。<a id="a-50"></a>”</p>
  <p id="a51">又问：<a id="a-52"></a>“云何离诳？<a id="a-53"></a>”</p>
  <p id="a54">答曰：<a id="a-55"></a>“谛思后言。<a id="a-56"></a>”</p>
  <p id="a57">又问：<a id="a-58"></a>“云何离慢？<a id="a-59"></a>”</p>
  <p id="a5A">答曰：<a id="a-5B"></a>“于一切众生不起贡高。<a id="a-5C"></a>”</p>
  <p id="a5D">又问：<a id="a-5E"></a>“云何大施？<a id="a-5F"></a>”</p>
  <p id="a5G">答曰：<a id="a-5H"></a>“所集难得无上菩提，<a id="a-5I"></a>犹施众生，<a id="a-5J"></a>何况世间所有之物！<a id="a-5K"></a>”</p>
  <p id="a5L">又问：<a id="a-5M"></a>“云何具戒？<a id="a-5N"></a>”</p>
  <p id="a5O">答曰：<a id="a-5P"></a>“乃至失命终不舍于菩提之心。<a id="a-5Q"></a>”</p>
  <p id="a5R">又问：<a id="a-5S"></a>“云何为忍？<a id="a-5T"></a>”</p>
  <p id="a5U">答曰：<a id="a-5V"></a>“能忍逼迫，<a id="a-5W"></a>不逼恼他。<a id="a-5X"></a>”</p>
  <p id="a5Y">又问：<a id="a-5Z"></a>“云何精进？<a id="a-5a"></a>”</p>
  <p id="a5b">答曰：<a id="a-5c"></a>“简择诸法无少可得。<a id="a-5d"></a>”</p>
  <p id="a5e">又问：<a id="a-5f"></a>“云何禅定？<a id="a-5g"></a>”</p>
  <p id="a5h">答曰：<a id="a-5i"></a>“不见欲界。<a id="a-5j"></a>”</p>
  <p id="a5k">又问：<a id="a-5l"></a>“云何智慧？<a id="a-5m"></a>”</p>
  <p id="a5n">答曰：<a id="a-5o"></a>“无所分别。<a id="a-5p"></a>”</p>
  <p id="a5q">又问：<a id="a-5r"></a>“云何住慈？<a id="a-5s"></a>”</p>
  <p id="a5t">答曰：<a id="a-5u"></a>“观众生界空无所有。<a id="a-5v"></a>”</p>
  <p id="a5w">“云何住悲？<a id="a-5x"></a>”</p>
  <p id="a5y">答曰：<a id="a-5z"></a>“知诸法空而不舍精进。<a id="a-60"></a>”</p>
  <p id="a61">“云何住喜？<a id="a-62"></a>”</p>
  <p id="a63">答曰：<a id="a-64"></a>“住大寂乐，<a id="a-65"></a>求法无厌。<a id="a-66"></a>”</p>
  <p id="a67">“云何住舍？<a id="a-68"></a>”</p>
  <p id="a69">答曰：<a id="a-6A"></a>“不染世法能救世间。<a id="a-6B"></a>”</p>
  <p id="a6C">“云何身清净？<a id="a-6D"></a>”</p>
  <p id="a6E">答曰：<a id="a-6F"></a>“随意生身，<a id="a-6G"></a>于一切众生平等示现。<a id="a-6H"></a>”</p>
  <p id="a6I">“云何语清净？<a id="a-6J"></a>”</p>
  <p id="a6K">答曰：<a id="a-6L"></a>“凡所说法终不空过，<a id="a-6M"></a>悉能满足一切众生。<a id="a-6N"></a>”</p>
  <p id="a6O">“云何意清净？<a id="a-6P"></a>”</p>
  <p id="a6Q">答曰：<a id="a-6R"></a>“一切众生所有心念，<a id="a-6S"></a>于一心中悉能了知。<a id="a-6T"></a>”</p>
  <p id="a6U">“云何天眼？<a id="a-6V"></a>”</p>
  <p id="a6W">答曰：<a id="a-6X"></a>“能见一切色相光明，<a id="a-6Y"></a>而无所著。<a id="a-6Z"></a>”</p>
  <p id="a6a">“云何天耳？<a id="a-6b"></a>”</p>
  <p id="a6c">答曰：<a id="a-6d"></a>“闻一切声离诸声相。<a id="a-6e"></a>”</p>
  <p id="a6f">“云何他心？<a id="a-6g"></a>”</p>
  <p id="a6h">答曰：<a id="a-6i"></a>“了知诸心生灭流注。<a id="a-6j"></a>”</p>
  <p id="a6k">“云何宿命？<a id="a-6l"></a>”</p>
  <p id="a6m">答曰：<a id="a-6n"></a>“不动实际了知前际。<a id="a-6o"></a>”</p>
  <p id="a6p">“云何神通？<a id="a-6q"></a>”</p>
  <p id="a6r">答曰：<a id="a-6s"></a>“不动魔业摧破诸魔。<a id="a-6t"></a>”</p>
  <p id="a6u">“云何调伏？<a id="a-6v"></a>”</p>
  <p id="a6w">答曰：<a id="a-6x"></a>“能调一切难调伏者。<a id="a-6y"></a>”</p>
  <p id="a6z">“云何为护？<a id="a-70"></a>”</p>
  <p id="a71">答曰：<a id="a-72"></a>“不为诸根之所扰乱。<a id="a-73"></a>”</p>
  <p id="a74">“云何调顺？<a id="a-75"></a>”</p>
  <p id="a76">答曰：<a id="a-77"></a>“一切诸法所不能动。<a id="a-78"></a>”</p>
  <p id="a79">“云何寂静？<a id="a-7A"></a>”</p>
  <p id="a7B">答曰：<a id="a-7C"></a>“处烦恼火而不为烧，<a id="a-7D"></a>度烦恼者而演说法。<a id="a-7E"></a>”</p>
  <p id="a7F">“云何净信？<a id="a-7G"></a>”</p>
  <p id="a7H">答曰：<a id="a-7I"></a>“若说佛身是色相法，<a id="a-7J"></a>终不信受不为所坏。<a id="a-7K"></a>”</p>
  <p id="a7L">“云何菩萨善巧方便？<a id="a-7M"></a>”</p>
  <p id="a7N">答曰：<a id="a-7O"></a>“若见众生烦恼过失，<a id="a-7P"></a>等于菩提，<a id="a-7Q"></a>是名菩萨善巧方便。<a id="a-7R"></a>”</p>
  <p id="a7S">说此法时，<a id="a-7T"></a>万二千众生发阿耨多罗三藐三菩提心，<a id="a-7U"></a>五百菩萨得无生法忍。</p>
  <p id="a7V">尔时，<a id="a-7W"></a>世尊赞言：<a id="a-7X"></a>“善哉！<a id="a-7Y"></a>善哉！<a id="a-7Z"></a>文殊师利，<a id="a-7a"></a>善能演说诸菩萨行，<a id="a-7b"></a>则为已摄一切菩萨无量功德。<a id="a-7c"></a>”</p>
  <p id="a7d">尔时，<a id="a-7e"></a>商主天子白文殊师利言：<a id="a-7f"></a>“仁于往昔，<a id="a-7g"></a>恭敬供养几佛世尊得是辩才？<a id="a-7h"></a>”</p>
  <p id="a7i">文殊师利言：<a id="a-7j"></a>“譬如幻人心数已灭。<a id="a-7k"></a>”</p>
  <p id="a7l">天曰：<a id="a-7m"></a>“众生心相尚不可得，<a id="a-7n"></a>何况幻人而有心灭？<a id="a-7o"></a>”</p>
  <p id="a7p">答曰：<a id="a-7q"></a>“诸佛如来性相如是，<a id="a-7r"></a>我依是法供养如来。<a id="a-7s"></a>”</p>
  <p id="a7t">天曰：<a id="a-7u"></a>“仁者，<a id="a-7v"></a>行檀波罗蜜为久近耶？<a id="a-7w"></a>”</p>
  <p id="a7x">答曰：<a id="a-7y"></a>“如佛所化人，<a id="a-7z"></a>若有问言久近行檀波罗蜜，<a id="a-80"></a>当云何答？<a id="a-81"></a>”</p>
  <p id="a82">天曰：<a id="a-83"></a>“无可答也。<a id="a-84"></a>”</p>
  <p id="a85">文殊师利言：<a id="a-86"></a>“我亦如是，<a id="a-87"></a>云何乃问久近行耶？<a id="a-88"></a>”</p>
  <p id="a89">天曰：<a id="a-8A"></a>“汝住悭耶？<a id="a-8B"></a>”</p>
  <p id="a8C">答言：<a id="a-8D"></a>“如是。<a id="a-8E"></a>”</p>
  <p id="a8F">又问：<a id="a-8G"></a>“汝意云何？<a id="a-8H"></a>”</p>
  <p id="a8I">答曰：<a id="a-8J"></a>“我不舍佛法及一切众生，<a id="a-8K"></a>是故为悭。<a id="a-8L"></a>”</p>
  <p id="a8M">天曰：<a id="a-8N"></a>“如文殊师利所说义者，<a id="a-8O"></a>亦破戒耶？<a id="a-8P"></a>”</p>
  <p id="a8Q">答言：<a id="a-8R"></a>“如是。<a id="a-8S"></a>”</p>
  <p id="a8T">天曰：<a id="a-8U"></a>“汝意云何？<a id="a-8V"></a>”</p>
  <p id="a8W">答曰：<a id="a-8X"></a>“夫破戒者，<a id="a-8Y"></a>则堕恶趣。<a id="a-8Z"></a>我为度脱苦众生故，<a id="a-8a"></a>入恶趣中，<a id="a-8b"></a>故名破戒。<a id="a-8c"></a>”</p>
  <p id="a8d">又问：<a id="a-8e"></a>“汝起害心耶？<a id="a-8f"></a>”</p>
  <p id="a8g">答言：<a id="a-8h"></a>“如是。<a id="a-8i"></a>”</p>
  <p id="a8j">天曰：<a id="a-8k"></a>“汝意云何？<a id="a-8l"></a>”</p>
  <p id="a8m">答曰：<a id="a-8n"></a>“夫害心者，<a id="a-8o"></a>名为不爱。<a id="a-8p"></a>我于烦恼及以二乘，<a id="a-8q"></a>都无所爱，<a id="a-8r"></a>故名害心。<a id="a-8s"></a>”</p>
  <p id="a8t">又问：<a id="a-8u"></a>“汝懈怠耶？<a id="a-8v"></a>”</p>
  <p id="a8w">答言：<a id="a-8x"></a>“如是。<a id="a-8y"></a>”</p>
  <p id="a8z">又问：<a id="a-90"></a>“汝意云何？<a id="a-91"></a>”</p>
  <p id="a92">答曰：<a id="a-93"></a>“我不起身口意业，<a id="a-94"></a>无所进求，<a id="a-95"></a>不取不舍故名懈怠。<a id="a-96"></a>”</p>
  <p id="a97">又问：<a id="a-98"></a>“汝散乱耶？<a id="a-99"></a>”</p>
  <p id="a9A">答言：<a id="a-9B"></a>“如是。<a id="a-9C"></a>”</p>
  <p id="a9D">天曰：<a id="a-9E"></a>“汝意云何？<a id="a-9F"></a>”</p>
  <p id="a9G">答曰：<a id="a-9H"></a>“夫散乱者，<a id="a-9I"></a>非谓不住解脱心耶？<a id="a-9J"></a>”</p>
  <p id="a9K">天曰：<a id="a-9L"></a>“如是。<a id="a-9M"></a>”</p>
  <p id="a9N">答曰：<a id="a-9O"></a>“我为成熟一切众生，<a id="a-9P"></a>不住解脱，<a id="a-9Q"></a>故名乱心。<a id="a-9R"></a>”</p>
  <p id="a9S">又问：<a id="a-9T"></a>“汝无智耶？<a id="a-9U"></a>”</p>
  <p id="a9V">答曰：<a id="a-9W"></a>“如是。<a id="a-9X"></a>”</p>
  <p id="a9Y">又问：<a id="a-9Z"></a>“汝意云何？<a id="a-9a"></a>”</p>
  <p id="a9b">答曰：<a id="a-9c"></a>“夫无智者，<a id="a-9d"></a>同诸愚惑，<a id="a-9e"></a>不怖生死，<a id="a-9f"></a>岂不尔耶？<a id="a-9g"></a>”</p>
  <p id="a9h">天曰：<a id="a-9i"></a>“如是。<a id="a-9j"></a>”</p>
  <p id="a9k">答曰：<a id="a-9l"></a>“我于生死不惊不怖，<a id="a-9m"></a>为欲成熟愚惑众生，<a id="a-9n"></a>同其事业，<a id="a-9o"></a>故名无智。<a id="a-9p"></a>”</p>
  <p id="a9q">天曰：<a id="a-9r"></a>“汝为世间堪供养者？<a id="a-9s"></a>”</p>
  <p id="a9t">答曰：<a id="a-9u"></a>“我于一切生杀害心。<a id="a-9v"></a>”</p>
  <p id="a9w">又问：<a id="a-9x"></a>“汝意云何？<a id="a-9y"></a>”</p>
  <p id="a9z">答曰：<a id="a-A0"></a>“我杀害彼贪欲瞋痴故，<a id="a-A1"></a>为世间堪供养者。<a id="a-A2"></a>”</p>
  <p id="aA3">天曰：<a id="a-A4"></a>“如汝所说，<a id="a-A5"></a>令诸世间悉当惊怖。<a id="a-A6"></a>”</p>
  <p id="aA7">答言：<a id="a-A8"></a>“天子，<a id="a-A9"></a>若实际惊怖，<a id="a-AA"></a>则世间惊怖。<a id="a-AB"></a>何以故？<a id="a-AC"></a>一切世间即实际故。<a id="a-AD"></a>”</p>
  <p id="aAE">又问：<a id="a-AF"></a>“若复有人谤毁此说，<a id="a-AG"></a>当何所至？<a id="a-AH"></a>”</p>
  <p id="aAI">答曰：<a id="a-AJ"></a>“当至涅槃。<a id="a-AK"></a>”</p>
  <p id="aAL">又问：<a id="a-AM"></a>“以何意耶？<a id="a-AN"></a>”</p>
  <p id="aAO">答曰：<a id="a-AP"></a>“圣解脱中无有文字，<a id="a-AQ"></a>是故毁于言说，<a id="a-AR"></a>得至涅槃。<a id="a-AS"></a>以是义故，<a id="a-AT"></a>一切诸法本来解脱，<a id="a-AU"></a>不复解脱。<a id="a-AV"></a>”</p>
  <p id="aAW">又问：<a id="a-AX"></a>“是义云何？<a id="a-AY"></a>”</p>
  <p id="aAZ">答曰：<a id="a-Aa"></a>“已解脱者，<a id="a-Ab"></a>宁更解脱？<a id="a-Ac"></a>”</p>
  <p id="aAd">又问：<a id="a-Ae"></a>“谤正法者，<a id="a-Af"></a>岂不入地狱耶？<a id="a-Ag"></a>”</p>
  <p id="aAh">答曰：<a id="a-Ai"></a>“若已解脱则离诸垢，<a id="a-Aj"></a>云何趣地狱耶？<a id="a-Ak"></a>”</p>
  <p id="aAl">天曰：<a id="a-Am"></a>“文殊师利，<a id="a-An"></a>如汝所说无赞助者？<a id="a-Ao"></a>”</p>
  <p id="aAp">答曰：<a id="a-Aq"></a>“空无相愿中，<a id="a-Ar"></a>何所赞助？<a id="a-As"></a>”</p>
  <p id="aAt">又问：<a id="a-Au"></a>“修空行者，<a id="a-Av"></a>当何所住？<a id="a-Aw"></a>”</p>
  <p id="aAx">答曰：<a id="a-Ay"></a>“当住于慈。<a id="a-Az"></a>所以者何？<a id="a-B0"></a>众生如幻自性空故。<a id="a-B1"></a>”</p>
  <p id="aB2">天曰：<a id="a-B3"></a>“文殊师利，<a id="a-B4"></a>云何了知诸众生界？<a id="a-B5"></a>”</p>
  <p id="aB6">答曰：<a id="a-B7"></a>“见一切众生，<a id="a-B8"></a>从因缘起，<a id="a-B9"></a>不断不常，<a id="a-BA"></a>是故遍知众生界也。<a id="a-BB"></a>”</p>
  <p id="aBC">又问：<a id="a-BD"></a>“众生界者，<a id="a-BE"></a>为何义耶？<a id="a-BF"></a>”</p>
  <p id="aBG">答曰：<a id="a-BH"></a>“众生界者即是法界。<a id="a-BI"></a>”</p>
  <p id="aBJ">又问：<a id="a-BK"></a>“云何法界？<a id="a-BL"></a>”</p>
  <p id="aBM">答曰：<a id="a-BN"></a>“自性空界名为法界。<a id="a-BO"></a>”</p>
  <p id="aBP">又问：<a id="a-BQ"></a>“何谓空界？<a id="a-BR"></a>”</p>
  <p id="aBS">答曰：<a id="a-BT"></a>“超过一切境界是虚空界。<a id="a-BU"></a>”</p>
  <p id="aBV">又问：<a id="a-BW"></a>“何等是超过界？<a id="a-BX"></a>”</p>
  <p id="aBY">答曰：<a id="a-BZ"></a>“是佛境界。<a id="a-Ba"></a>”</p>
  <p id="aBb">又问：<a id="a-Bc"></a>“何谓佛境界？<a id="a-Bd"></a>”</p>
  <p id="aBe">答曰：<a id="a-Bf"></a>“眼界是佛境界，<a id="a-Bg"></a>然佛境界非眼、<a id="a-Bh"></a>眼色、<a id="a-Bi"></a>眼识境界故；<a id="a-Bj"></a>耳界是佛境界，<a id="a-Bk"></a>然佛境界非耳、<a id="a-Bl"></a>耳声、<a id="a-Bm"></a>耳识境界故；<a id="a-Bn"></a>乃至意界是佛境界，<a id="a-Bo"></a>然佛境界非意、<a id="a-Bp"></a>意法、<a id="a-Bq"></a>意识境界故。<a id="a-Br"></a>色界是佛境界，<a id="a-Bs"></a>然佛境界非色境界故；<a id="a-Bt"></a>受、<a id="a-Bu"></a>想、<a id="a-Bv"></a>行、<a id="a-Bw"></a>识界是佛境界，<a id="a-Bx"></a>然佛境界非受、<a id="a-By"></a>想、<a id="a-Bz"></a>行、<a id="a-C0"></a>识境界故。<a id="a-C1"></a>无明界是佛境界，<a id="a-C2"></a>然佛境界非无明界故；<a id="a-C3"></a>乃至老病死界是佛境界，<a id="a-C4"></a>然佛境界非老病死境界故。<a id="a-C5"></a>欲界是佛境界，<a id="a-C6"></a>无贪相故；<a id="a-C7"></a>色界是佛境界，<a id="a-C8"></a>非对除贪故；<a id="a-C9"></a>无色界是佛境界，<a id="a-CA"></a>非无明见故。<a id="a-CB"></a>无为界是佛境界，<a id="a-CC"></a>无二相故；<a id="a-CD"></a>有为界是佛境界，<a id="a-CE"></a>非三相故。<a id="a-CF"></a>天子，<a id="a-CG"></a>是名佛境界。<a id="a-CH"></a>如是境界入一切界，<a id="a-CI"></a>若边无边皆悉摄受。<a id="a-CJ"></a>菩萨善入是境界故，<a id="a-CK"></a>常行世间一切境界，<a id="a-CL"></a>超过魔界，<a id="a-CM"></a>佛界、<a id="a-CN"></a>魔界如实了知，<a id="a-CO"></a>寂静平等，<a id="a-CP"></a>是则名为最大神变。</p>
  <p id="aCQ">“复次，<a id="a-CR"></a>菩萨不住平等，<a id="a-CS"></a>以平等法成熟众生。<a id="a-CT"></a>云何平等及非平等？<a id="a-CU"></a>一切诸法自性空寂，<a id="a-CV"></a>如是了知名住平等；<a id="a-CW"></a>不能入于诸法性空，<a id="a-CX"></a>名非平等。<a id="a-CY"></a>菩萨成熟如是众生，<a id="a-CZ"></a>而亦不住空平等故。<a id="a-Ca"></a>一切诸法，<a id="a-Cb"></a>无愿平等，<a id="a-Cc"></a>无作平等，<a id="a-Cd"></a>无生平等，<a id="a-Ce"></a>无灭平等，<a id="a-Cf"></a>离染平等，<a id="a-Cg"></a>寂静平等，<a id="a-Ch"></a>无性平等，<a id="a-Ci"></a>灭平等，<a id="a-Cj"></a>涅槃平等。<a id="a-Ck"></a>彼不了知是平等法，<a id="a-Cl"></a>菩萨成熟如是众生，<a id="a-Cm"></a>而亦不住于平等故。<a id="a-Cn"></a>是故菩萨不住平等，<a id="a-Co"></a>不离平等，<a id="a-Cp"></a>是菩萨行。<a id="a-Cq"></a>”</p>
  <p id="aCr">尔时，<a id="a-Cs"></a>商主天子白文殊师利言：<a id="a-Ct"></a>“愿为我说诸菩萨行。<a id="a-Cu"></a>”</p>
  <p id="aCv">文殊师利言：<a id="a-Cw"></a>“天子，<a id="a-Cx"></a>菩萨行者，<a id="a-Cy"></a>不可思议。<a id="a-Cz"></a>”</p>
  <p id="aD0">天子言：<a id="a-D1"></a>“云何菩萨行不可思议？<a id="a-D2"></a>”</p>
  <p id="aD3">文殊师利言：<a id="a-D4"></a>“贪行是菩萨行，<a id="a-D5"></a>贪不可思议故；<a id="a-D6"></a>瞋行是菩萨行，<a id="a-D7"></a>瞋不可思议故；<a id="a-D8"></a>痴行是菩萨行，<a id="a-D9"></a>痴不可思议故；<a id="a-DA"></a>不悭吝是菩萨行，<a id="a-DB"></a>无施想故；<a id="a-DC"></a>不毁戒是菩萨行，<a id="a-DD"></a>不取戒相故；<a id="a-DE"></a>不恚害是菩萨行，<a id="a-DF"></a>无忍想故；<a id="a-DG"></a>不懈怠是菩萨行，<a id="a-DH"></a>离精进念故；<a id="a-DI"></a>不散乱是菩萨行，<a id="a-DJ"></a>不住定故；<a id="a-DK"></a>离愚痴是菩萨行，<a id="a-DL"></a>不作智想故；<a id="a-DM"></a>无烦恼是菩萨行，<a id="a-DN"></a>无所断故；<a id="a-DO"></a>无贪爱是菩萨行，<a id="a-DP"></a>离身相故；<a id="a-DQ"></a>悲愍心是菩萨行，<a id="a-DR"></a>舍女人慈故；<a id="a-DS"></a>无染污是菩萨行，<a id="a-DT"></a>呵责五欲故；<a id="a-DU"></a>离非法是菩萨行，<a id="a-DV"></a>积集善根故；<a id="a-DW"></a>无吝惜是菩萨行，<a id="a-DX"></a>舍身命故；<a id="a-DY"></a>灭诸恶是菩萨行，<a id="a-DZ"></a>无热恼故；<a id="a-Da"></a>无所著是菩萨行，<a id="a-Db"></a>离爱非爱故；<a id="a-Dc"></a>无所坏是菩萨行，<a id="a-Dd"></a>正观烦恼故；<a id="a-De"></a>不怖畏是菩萨行，<a id="a-Df"></a>入无边生死故；<a id="a-Dg"></a>大精进是菩萨行，<a id="a-Dh"></a>荷负一切众生故；<a id="a-Di"></a>不退转是菩萨行，<a id="a-Dj"></a>成满昔愿故；<a id="a-Dk"></a>众宝行是菩萨行，<a id="a-Dl"></a>摄三宝故；<a id="a-Dm"></a>一切行是菩萨行，<a id="a-Dn"></a>勤修助道法故；<a id="a-Do"></a>无障碍是菩萨行，<a id="a-Dp"></a>离二边故；<a id="a-Dq"></a>无过失是菩萨行，<a id="a-Dr"></a>智者所赞故；<a id="a-Ds"></a>安住心是菩萨行，<a id="a-Dt"></a>念一切众生故；<a id="a-Du"></a>无分别是菩萨行，<a id="a-Dv"></a>等观一切故；<a id="a-Dw"></a>善丈夫是菩萨行，<a id="a-Dx"></a>荷担无倦故；<a id="a-Dy"></a>勇猛是菩萨行，<a id="a-Dz"></a>摧破一切烦恼故；<a id="a-E0"></a>坚固是菩萨行，<a id="a-E1"></a>所作不中废故；<a id="a-E2"></a>胜出是菩萨行，<a id="a-E3"></a>精进不退故；<a id="a-E4"></a>随顺是菩萨行，<a id="a-E5"></a>于诸同侣无违逆故；<a id="a-E6"></a>欢喜是菩萨行，<a id="a-E7"></a>于行恶者令欢喜故；<a id="a-E8"></a>信乐是菩萨行，<a id="a-E9"></a>见佛闻法事师欣悦故；<a id="a-EA"></a>金刚甲胄是菩萨行，<a id="a-EB"></a>不毁律仪故；<a id="a-EC"></a>庄严佛土是菩萨行，<a id="a-ED"></a>净其心故；<a id="a-EE"></a>超过一切是菩萨行，<a id="a-EF"></a>入最上乘故；<a id="a-EG"></a>知恩报恩是菩萨行，<a id="a-EH"></a>不断佛种故；<a id="a-EI"></a>智慧方便是菩萨行，<a id="a-EJ"></a>摄受无断故。<a id="a-EK"></a>”</p>
  <p id="aEL">说此菩萨行时，<a id="a-EM"></a>五百菩萨得无生法忍。</p>
  <p id="aEN">尔时，<a id="a-EO"></a>商主天子白文殊师利言：<a id="a-EP"></a>“快哉！<a id="a-EQ"></a>善说此菩萨行。<a id="a-ER"></a>若诸菩萨能如是行，<a id="a-ES"></a>则为已受如来记别。<a id="a-ET"></a>”</p>
  <p id="aEU">佛告天子：<a id="a-EV"></a>“如是，<a id="a-EW"></a>如是，<a id="a-EX"></a>汝如所言。<a id="a-EY"></a>我昔得此行时，<a id="a-EZ"></a>燃灯世尊与我授记，<a id="a-Ea"></a>我时获得无生法忍，<a id="a-Eb"></a>是名如来最大神变。<a id="a-Ec"></a>若久成就清净业者，<a id="a-Ed"></a>乃能修习此菩萨行。<a id="a-Ee"></a>”</p>
  <p id="aEf">尔时，<a id="a-Eg"></a>商主天子白佛言：<a id="a-Eh"></a>“世尊，<a id="a-Ei"></a>云何名无生？<a id="a-Ej"></a>云何当得此无生忍？<a id="a-Ek"></a>”</p>
  <p id="aEl">佛言：<a id="a-Em"></a>“无生者，<a id="a-En"></a>非先有生后说无生，<a id="a-Eo"></a>本自不生故名无生；<a id="a-Ep"></a>非先有起后说无起，<a id="a-Eq"></a>本来不起故名无起；<a id="a-Er"></a>非先有相后说无相，<a id="a-Es"></a>本来无相故名无相；<a id="a-Et"></a>非先有作后说无作，<a id="a-Eu"></a>本自无作故名无作；<a id="a-Ev"></a>非先有众生后说于空，<a id="a-Ew"></a>众生性空故说为空。<a id="a-Ex"></a>如是了知，<a id="a-Ey"></a>无生无灭，<a id="a-Ez"></a>本无所染，<a id="a-F0"></a>是名无生。</p>
  <p id="aF1">“云何为忍？<a id="a-F2"></a>如是忍可，<a id="a-F3"></a>一切众生、<a id="a-F4"></a>一切刹土本来不生，<a id="a-F5"></a>是名为忍。<a id="a-F6"></a>如是忍可，<a id="a-F7"></a>一切声闻、<a id="a-F8"></a>辟支佛本来不生，<a id="a-F9"></a>是名为忍。<a id="a-FA"></a>如是忍可，<a id="a-FB"></a>一切菩萨、<a id="a-FC"></a>一切诸佛本来不生，<a id="a-FD"></a>是名为忍。<a id="a-FE"></a>如是忍可，<a id="a-FF"></a>一切诸法本来不生，<a id="a-FG"></a>是名为忍。<a id="a-FH"></a>天子，<a id="a-FI"></a>以诸法不生故，<a id="a-FJ"></a>刹那刹那空；<a id="a-FK"></a>以刹那空故，<a id="a-FL"></a>名为无相；<a id="a-FM"></a>刹那无相故，<a id="a-FN"></a>色刹那空；<a id="a-FO"></a>色刹那空故，<a id="a-FP"></a>受、<a id="a-FQ"></a>想、<a id="a-FR"></a>行、<a id="a-FS"></a>识刹那空；<a id="a-FT"></a>识刹那空故，<a id="a-FU"></a>界刹那空；<a id="a-FV"></a>界刹那空故，<a id="a-FW"></a>处刹那空。<a id="a-FX"></a>若刹那空则无所有，<a id="a-FY"></a>无所有故则无所染，<a id="a-FZ"></a>无所染故则自性离，<a id="a-Fa"></a>自性离故，<a id="a-Fb"></a>是名一切法本来寂静。<a id="a-Fc"></a>能如是忍入于平等，<a id="a-Fd"></a>是则名为得无生忍，<a id="a-Fe"></a>受菩提记。<a id="a-Ff"></a>得此忍者为无所得。<a id="a-Fg"></a>云何名为有所得者？<a id="a-Fh"></a>见我、<a id="a-Fi"></a>我所二相可得，<a id="a-Fj"></a>名有所得；<a id="a-Fk"></a>见众生、<a id="a-Fl"></a>寿者、<a id="a-Fm"></a>养育、<a id="a-Fn"></a>我、<a id="a-Fo"></a>人二相可得，<a id="a-Fp"></a>名有所得。<a id="a-Fq"></a>何谓无所得？<a id="a-Fr"></a>见我自性及我所性，<a id="a-Fs"></a>了知无二，<a id="a-Ft"></a>名无所得，<a id="a-Fu"></a>是则名为成就于忍。<a id="a-Fv"></a>天子，<a id="a-Fw"></a>菩萨于无数劫修行此忍，<a id="a-Fx"></a>是名如来最大神变。<a id="a-Fy"></a>”</p>
  <p id="aFz">说此忍时，<a id="a-G0"></a>三千大千世界六种震动，<a id="a-G1"></a>大光遍照一切世界，<a id="a-G2"></a>百千音乐不鼓自鸣，<a id="a-G3"></a>于虚空中雨众妙华，<a id="a-G4"></a>四万二千众生皆发阿耨多罗三藐三菩提心，<a id="a-G5"></a>九万菩萨得随顺法忍。<a id="a-G6"></a>以佛神力，<a id="a-G7"></a>令此娑婆世界，<a id="a-G8"></a>如燃灯佛入莲华城时，<a id="a-G9"></a>等无有异。</p>
  <p id="aGA">尔时，<a id="a-GB"></a>世尊即便微笑，<a id="a-GC"></a>无量百千种种色光从佛口出，<a id="a-GD"></a>遍照无量无边世界乃至梵世，<a id="a-GE"></a>日月光明悉不复现，<a id="a-GF"></a>绕佛三匝还从顶入。</p>
  <p id="aGG">尔时，<a id="a-GH"></a>慧命阿难，<a id="a-GI"></a>即从座起，<a id="a-GJ"></a>偏袒右肩，<a id="a-GK"></a>右膝著地，<a id="a-GL"></a>合掌恭敬，<a id="a-GM"></a>即于佛前，<a id="a-GN"></a>而说偈言：</p>
  <p id="aGO">“我问光庄严，<a id="a-GP"></a>　光明无与等，</p>
  <p id="aGQ">破诸烦恼闇，<a id="a-GR"></a>　微笑何因缘？</p>
  <p id="aGS">摧破众魔怨，<a id="a-GT"></a>　降伏诸外道，</p>
  <p id="aGU">我问十力者，<a id="a-GV"></a>　何缘现微笑？</p>
  <p id="aGW">如来殊妙色，<a id="a-GX"></a>　具三十二相，</p>
  <p id="aGY">十方所尊敬，<a id="a-GZ"></a>　微笑何因缘？</p>
  <p id="aGa">智海智慧树，<a id="a-Gb"></a>　开导诸群生，</p>
  <p id="aGc">功德无有边，<a id="a-Gd"></a>　何缘现微笑？</p>
  <p id="aGe">名称遍三世，<a id="a-Gf"></a>　离垢具三明，</p>
  <p id="aGg">已度三解脱，<a id="a-Gh"></a>　何缘现微笑？</p>
  <p id="aGi">破生死医王，<a id="a-Gj"></a>　足下辋轮具，</p>
  <p id="aGk">金刚身不坏，<a id="a-Gl"></a>　微笑何因缘？</p>
  <p id="aGm">谁能具此忍？<a id="a-Gn"></a> 谁修此净行？</p>
  <p id="aGo">志求佛功德，<a id="a-Gp"></a>　由是尊微笑？</p>
  <p id="aGq">导师所示现，<a id="a-Gr"></a>　是必有因缘，</p>
  <p id="aGs">善哉演梵音，<a id="a-Gt"></a>　令众咸欢喜。<a id="a-Gu"></a>”</p>
  <p id="aGv">佛告阿难：<a id="a-Gw"></a>“我说此法门时，<a id="a-Gx"></a>七万二千众生发阿耨多罗三藐三菩提心，<a id="a-Gy"></a>三万二千菩萨获无生忍。<a id="a-Gz"></a>阿难，<a id="a-H0"></a>汝见是商主天子不？<a id="a-H1"></a>”</p>
  <p id="aH2">阿难白言：<a id="a-H3"></a>“唯然，<a id="a-H4"></a>已见。<a id="a-H5"></a>”</p>
  <p id="aH6">佛言：<a id="a-H7"></a>“阿难，<a id="a-H8"></a>此商主天子，<a id="a-H9"></a>已曾供养无数诸佛，<a id="a-HA"></a>劝发无量众生于阿耨多罗三藐三菩提。<a id="a-HB"></a>阿难，<a id="a-HC"></a>此商主天子，<a id="a-HD"></a>过三百阿僧祇劫，<a id="a-HE"></a>当得阿耨多罗三藐三菩提，<a id="a-HF"></a>号功德王光明如来、<a id="a-HG"></a>应、<a id="a-HH"></a>正等觉、<a id="a-HI"></a>明行足、<a id="a-HJ"></a>善逝、<a id="a-HK"></a>世间解、<a id="a-HL"></a>无上士、<a id="a-HM"></a>调御丈夫、<a id="a-HN"></a>天人师、<a id="a-HO"></a>佛世尊，<a id="a-HP"></a>国名清净，<a id="a-HQ"></a>劫名无垢。<a id="a-HR"></a>其土皆以七宝所成，<a id="a-HS"></a>地平如掌，<a id="a-HT"></a>有八阶道，<a id="a-HU"></a>宝网弥覆，<a id="a-HV"></a>种种庄严。<a id="a-HW"></a>彼佛刹土，<a id="a-HX"></a>无有声闻、<a id="a-HY"></a>辟支佛名，<a id="a-HZ"></a>及余外道勒迦波利罗婆若迦等，<a id="a-Ha"></a>无诸魔事坏正法者，<a id="a-Hb"></a>亦无八难及诸非法苦恼之声，<a id="a-Hc"></a>随心所念饮食自然。<a id="a-Hd"></a>彼土众生衣服珍玩，<a id="a-He"></a>犹如他化自在诸天，<a id="a-Hf"></a>身皆金色三十二相，<a id="a-Hg"></a>住阿耨多罗三藐三菩提，<a id="a-Hh"></a>是故名为清净世界。<a id="a-Hi"></a>彼功德王光明如来，<a id="a-Hj"></a>寿四十小劫。<a id="a-Hk"></a>彼佛法中有六十二俱胝菩萨，<a id="a-Hl"></a>以愿力故随佛涅槃。<a id="a-Hm"></a>阿难，<a id="a-Hn"></a>若有菩萨，<a id="a-Ho"></a>发阿耨多罗三藐三菩提心，<a id="a-Hp"></a>得如是忍，<a id="a-Hq"></a>一切当生清净世界，<a id="a-Hr"></a>为功德王光明如来授阿耨多罗三藐三菩提记。<a id="a-Hs"></a>”</p>
  <p id="aHt">尔时，<a id="a-Hu"></a>会中有天子名曰观察，<a id="a-Hv"></a>以天曼陀罗花散如来上，<a id="a-Hw"></a>作如是言：<a id="a-Hx"></a>“若功德王光明如来成无上道时，<a id="a-Hy"></a>我当生彼清净世界，<a id="a-Hz"></a>为转轮王，<a id="a-I0"></a>承事供养彼佛世尊、<a id="a-I1"></a>诸菩萨众，<a id="a-I2"></a>次补佛处，<a id="a-I3"></a>得阿耨多罗三藐三菩提。<a id="a-I4"></a>”</p>
  <p id="aI5">佛告阿难：<a id="a-I6"></a>“此观察天子，<a id="a-I7"></a>当于彼功德王光明如来法中，<a id="a-I8"></a>作转轮王，<a id="a-I9"></a>名曰善见。<a id="a-IA"></a>以无量供具恭敬供养彼佛如来，<a id="a-IB"></a>具足圆满助菩提法，<a id="a-IC"></a>当于彼土成阿耨多罗三藐三菩提，<a id="a-ID"></a>号普光明如来应正等觉。<a id="a-IE"></a>阿难，<a id="a-IF"></a>彼善见王，<a id="a-IG"></a>立其长子绍王位已，<a id="a-IH"></a>于彼佛所出家修道。<a id="a-II"></a>彼佛世尊临涅槃时，<a id="a-IJ"></a>便与授记：<a id="a-IK"></a>‘此善见菩萨，<a id="a-IL"></a>于我灭后，<a id="a-IM"></a>次当得成阿耨多罗三藐三菩提。<a id="a-IN"></a>’佛授记已便入涅槃。<a id="a-IO"></a>”</p>
  <p id="aIP">尔时，<a id="a-IQ"></a>舍利子告商主天子言：<a id="a-IR"></a>“如来已授汝菩提记。<a id="a-IS"></a>”</p>
  <p id="aIT">天子言：<a id="a-IU"></a>“大德，<a id="a-IV"></a>如佛所化人而与授记，<a id="a-IW"></a>我亦如是。<a id="a-IX"></a>如真如性不增不减，<a id="a-IY"></a>如来授记，<a id="a-IZ"></a>亦无增减。<a id="a-Ia"></a>”</p>
  <p id="aIb">尔时，<a id="a-Ic"></a>世尊告阿难言：<a id="a-Id"></a>“如是法门，<a id="a-Ie"></a>汝当受持广为人说，<a id="a-If"></a>利益安乐无量众生，<a id="a-Ig"></a>摄受未来诸菩萨故。<a id="a-Ih"></a>”</p>
  <p id="aIi">阿难白佛言：<a id="a-Ij"></a>“世尊，<a id="a-Ik"></a>我已顶受，<a id="a-Il"></a>当何名之？<a id="a-Im"></a>云何奉持？<a id="a-In"></a>”</p>
  <p id="aIo">佛告阿难：<a id="a-Ip"></a>“此经名为《说大神变》，<a id="a-Iq"></a>亦名《文殊师利所说密语》，<a id="a-Ir"></a>亦名《商主天子所问》，<a id="a-Is"></a>如是受持。<a id="a-It"></a>阿难，<a id="a-Iu"></a>若善男子、<a id="a-Iv"></a>善女人能于此经信受读诵，<a id="a-Iw"></a>为他广说，<a id="a-Ix"></a>则为已摄一切功德。<a id="a-Iy"></a>”</p>
  <p id="aIz">佛说此经已，<a id="a-J0"></a>慧命阿难并余比丘，<a id="a-J1"></a>商主天子及无量无边阿僧祇那由他诸天子等，<a id="a-J2"></a>文殊师利及无量阿僧祇十方世界诸来集会菩萨摩诃萨众，<a id="a-J3"></a>及一切世间天、<a id="a-J4"></a>人、<a id="a-J5"></a>阿修罗等，<a id="a-J6"></a>闻佛所说，<a id="a-J7"></a>欢喜奉行。</p>
 </body>
</html>