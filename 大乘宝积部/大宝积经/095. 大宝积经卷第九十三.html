<!doctype html>
<html id="z3IBTH4DB" data-ver="927">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十三</h1>
  <h2 id="a2">姚秦三藏法师鸠摩罗什译</h2>
  <h2 id="a3">善臂菩萨会第二十六之一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城迦兰陀竹园。</p>
  <p id="a7">尔时，<a id="a-8"></a>有菩萨摩诃萨善男子，<a id="a-9"></a>名曰善臂，<a id="a-A"></a>来至佛所，<a id="a-B"></a>头面礼佛足，<a id="a-C"></a>礼已却坐一面。</p>
  <p id="aD">尔时，<a id="a-E"></a>世尊告善臂菩萨言：<a id="a-F"></a>“善男子，<a id="a-G"></a>是六波罗蜜，<a id="a-H"></a>菩萨常当具足。<a id="a-I"></a>何等六？<a id="a-J"></a>檀波罗蜜、<a id="a-K"></a>尸波罗蜜、<a id="a-L"></a>羼提波罗蜜、<a id="a-M"></a>毗梨耶波罗蜜、<a id="a-N"></a>禅波罗蜜、<a id="a-O"></a>般若波罗蜜。<a id="a-P"></a>善男子，<a id="a-Q"></a>是六波罗蜜，<a id="a-R"></a>菩萨常当具足。</p>
  <p id="aS">“善臂，<a id="a-T"></a>云何菩萨具足行檀波罗蜜？<a id="a-U"></a>善臂，<a id="a-V"></a>菩萨于诸聚落正命求财，<a id="a-W"></a>非邪命求，<a id="a-X"></a>随顺不逆，<a id="a-Y"></a>不困逼众生以求财物而行布施；<a id="a-Z"></a>非为恭敬、<a id="a-a"></a>供养、<a id="a-b"></a>名称等故而行布施；<a id="a-c"></a>非羞畏故，<a id="a-d"></a>非果报故，<a id="a-e"></a>非生天故，<a id="a-f"></a>非谀谄故，<a id="a-g"></a>于持戒、<a id="a-h"></a>毁戒不起毁誉，<a id="a-i"></a>或是所识，<a id="a-j"></a>或非所识，<a id="a-k"></a>而于其中以平等心，<a id="a-l"></a>供养恭敬，<a id="a-m"></a>尊重赞叹；<a id="a-n"></a>亦于持戒、<a id="a-o"></a>毁戒，<a id="a-p"></a>若亲不亲、<a id="a-q"></a>所识不识，<a id="a-r"></a>若怨非怨，<a id="a-s"></a>恒以深重敬爱信乐。<a id="a-t"></a>是菩萨随其所有，<a id="a-u"></a>常应惠施，<a id="a-v"></a>有少施少，<a id="a-w"></a>有多施多，<a id="a-x"></a>有粗施粗，<a id="a-y"></a>有细施细，<a id="a-z"></a>有妙施妙，<a id="a-10"></a>有不妙施不妙。<a id="a-11"></a>若以上馔甘馔饮食价值十万，<a id="a-12"></a>持用施人；<a id="a-13"></a>或分一钱为十六分，<a id="a-14"></a>持一分用施，<a id="a-15"></a>其心欢喜等无差别。<a id="a-16"></a>善男子，<a id="a-17"></a>是菩萨于诸乞食者，<a id="a-18"></a>须食施食，<a id="a-19"></a>为具足一切智力故；<a id="a-1A"></a>须饮施饮，<a id="a-1B"></a>为断众生渴爱力故；<a id="a-1C"></a>须衣施衣，<a id="a-1D"></a>为得无上惭愧衣故；<a id="a-1E"></a>须乘施乘，<a id="a-1F"></a>为得菩萨乘佛乘故；<a id="a-1G"></a>须香施香，<a id="a-1H"></a>为得正觉持戒香故；<a id="a-1I"></a>须华施华，<a id="a-1J"></a>为得如来七觉华故；<a id="a-1K"></a>须末香者施以末香，<a id="a-1L"></a>为得除灭一切众生不善香故；<a id="a-1M"></a>须涂香者施以涂香，<a id="a-1N"></a>为得无缺戒香身故；<a id="a-1O"></a>须盖施盖，<a id="a-1P"></a>为断众生烦恼火故；<a id="a-1Q"></a>须革簁者施以革簁，<a id="a-1R"></a>为受无量智慧乐故；<a id="a-1S"></a>须床施床，<a id="a-1T"></a>为令众生得释梵圣床快乐力故；<a id="a-1U"></a>须坐处者施以坐处，<a id="a-1V"></a>为坐菩提树下，<a id="a-1W"></a>诸魔结使不能坏乱其坐处故；<a id="a-1X"></a>须舍施舍，<a id="a-1Y"></a>为令众生得覆护处，<a id="a-1Z"></a>无所怖畏得无我力故；<a id="a-1a"></a>以好园观奉施佛僧，<a id="a-1b"></a>为得无上寂静禅定力故；<a id="a-1c"></a>持妙供具种种庄严，<a id="a-1d"></a>施诸佛塔庙，<a id="a-1e"></a>为得三十二相、<a id="a-1f"></a>八十种好大丈夫力故；<a id="a-1g"></a>若于佛塔及闇道中，<a id="a-1h"></a>燃灯施明，<a id="a-1i"></a>为得无量佛眼明故；<a id="a-1j"></a>以种种妓乐供养三宝，<a id="a-1k"></a>为得无量天耳故；<a id="a-1l"></a>以衣钵施，<a id="a-1m"></a>为得无上端严持戒故；<a id="a-1n"></a>以扇澡盥持用施人，<a id="a-1o"></a>为令众生得凉清净故；<a id="a-1p"></a>以纸笔墨及高座施，<a id="a-1q"></a>为得无上大智慧故；<a id="a-1r"></a>施病者药，<a id="a-1s"></a>为除众生结使病故；<a id="a-1t"></a>以地施他，<a id="a-1u"></a>为令众生得三乘分甘露界故；<a id="a-1v"></a>造塔形像，<a id="a-1w"></a>为令众生听正法故；<a id="a-1x"></a>所有之物速以施人，<a id="a-1y"></a>为得神通捷疾力故；<a id="a-1z"></a>布施清净，<a id="a-20"></a>为于无上道中不留难故；<a id="a-21"></a>常施不绝，<a id="a-22"></a>为得无断辩才力故；<a id="a-23"></a>随意布施，<a id="a-24"></a>为令众生得大悲故；<a id="a-25"></a>不逼人求财持用布施，<a id="a-26"></a>为令诸魔外道不能坏乱，<a id="a-27"></a>自然得成无上道故。<a id="a-28"></a>菩萨布施，<a id="a-29"></a>应如上所说而行惠施。<a id="a-2A"></a>若菩萨欲作如上施者，<a id="a-2B"></a>或自无财当生心施，<a id="a-2C"></a>欲得开示无量无边一切众生：<a id="a-2D"></a>‘有力无力，<a id="a-2E"></a>如上布施，<a id="a-2F"></a>是我善行，<a id="a-2G"></a>我是妙胜，<a id="a-2H"></a>是我宝物，<a id="a-2I"></a>能令一切世间众生，<a id="a-2J"></a>所有快乐悉得成就，<a id="a-2K"></a>所谓得和合乐，<a id="a-2L"></a>能舍一切无有狐疑，<a id="a-2M"></a>诸所有愿悉皆成就，<a id="a-2N"></a>得安乐行。<a id="a-2O"></a>若诸世间所有众生，<a id="a-2P"></a>希望欲得所须之物，<a id="a-2Q"></a>我当满足与之，<a id="a-2R"></a>珍宝、<a id="a-2S"></a>金、<a id="a-2T"></a>银、<a id="a-2U"></a>衣服、<a id="a-2V"></a>钱财犹如山积，<a id="a-2W"></a>饮食之具如大巨海无量无边。<a id="a-2X"></a>’是菩萨于昼夜各三时中，<a id="a-2Y"></a>以己所作财施、<a id="a-2Z"></a>法施所得果报，<a id="a-2a"></a>愿与一切众生共之，<a id="a-2b"></a>令过去、<a id="a-2c"></a>未来、<a id="a-2d"></a>现在一切有行众生，<a id="a-2e"></a>生妙国界及出世乐。<a id="a-2f"></a>是人虽作如是布施，<a id="a-2g"></a>终不希望求其果报，<a id="a-2h"></a>开示如是方便，<a id="a-2i"></a>为化众生入于善法。<a id="a-2j"></a>是菩萨布施时，<a id="a-2k"></a>愿令一切众生得度、<a id="a-2l"></a>得解脱，<a id="a-2m"></a>为得一切智具足一切佛法故。<a id="a-2n"></a>若布施布施已，<a id="a-2o"></a>亦愿众生得度、<a id="a-2p"></a>得解脱，<a id="a-2q"></a>为得一切智具足一切佛法故。<a id="a-2r"></a>如此布施，<a id="a-2s"></a>若无有力，<a id="a-2t"></a>不能学之，<a id="a-2u"></a>不能舍财，<a id="a-2v"></a>是菩萨应如是思惟：<a id="a-2w"></a>‘我今当勤加精进，<a id="a-2x"></a>时时渐渐，<a id="a-2y"></a>断除悭贪吝惜之垢。<a id="a-2z"></a>我当勤加精进，<a id="a-30"></a>时时渐渐，<a id="a-31"></a>学舍财施与，<a id="a-32"></a>常令我施心增长广大，<a id="a-33"></a>乃至生有终不懈怠，<a id="a-34"></a>心常欢喜。<a id="a-35"></a>’如是菩萨发菩提心，<a id="a-36"></a>念菩提心，<a id="a-37"></a>修菩提心，<a id="a-38"></a>希望菩提，<a id="a-39"></a>愿求菩提，<a id="a-3A"></a>是名菩萨无量阿僧祇大施、<a id="a-3B"></a>大舍、<a id="a-3C"></a>大出。<a id="a-3D"></a>何以故？<a id="a-3E"></a>如是布施，<a id="a-3F"></a>于诸施中最胜第一，<a id="a-3G"></a>令我未来之世于一切世间所有众生中，<a id="a-3H"></a>雨法雨，<a id="a-3I"></a>雨甘露雨，<a id="a-3J"></a>施法雨，<a id="a-3K"></a>施甘露雨，<a id="a-3L"></a>出法雨，<a id="a-3M"></a>出甘露雨。</p>
  <p id="a3N">“善臂，<a id="a-3O"></a>菩萨摩诃萨如是行施，<a id="a-3P"></a>不以为难，<a id="a-3Q"></a>以为喜乐，<a id="a-3R"></a>速疾具足檀波罗蜜。<a id="a-3S"></a>善男子，<a id="a-3T"></a>菩萨不能自以身体支节施于乞者，<a id="a-3U"></a>若自割，<a id="a-3V"></a>若教他割。<a id="a-3W"></a>何以故？<a id="a-3X"></a>若成是业，<a id="a-3Y"></a>令彼乞者于大地狱受无量罪故。<a id="a-3Z"></a>菩萨摩诃萨，<a id="a-3a"></a>不应自惜身体支节。<a id="a-3b"></a>所以者何？<a id="a-3c"></a>欲令乞者远离广大不善业故。<a id="a-3d"></a>若有乞士，<a id="a-3e"></a>来从菩萨乞索所须，<a id="a-3f"></a>是时菩萨若自无财，<a id="a-3g"></a>不应强逼父母、<a id="a-3h"></a>妻子、<a id="a-3i"></a>眷属、<a id="a-3j"></a>亲戚、<a id="a-3k"></a>奴婢取其财物，<a id="a-3l"></a>令其贫匮持以施人。<a id="a-3m"></a>何以故？<a id="a-3n"></a>菩萨摩诃萨欲于一切众生中，<a id="a-3o"></a>行平等慈悲心故。<a id="a-3p"></a>若菩萨摩诃萨，<a id="a-3q"></a>不逼父母、<a id="a-3r"></a>妻子、<a id="a-3s"></a>眷属、<a id="a-3t"></a>亲戚、<a id="a-3u"></a>奴婢财物持用惠施；<a id="a-3v"></a>菩萨尔时，<a id="a-3w"></a>于众生中得慈悲心。<a id="a-3x"></a>善男子，<a id="a-3y"></a>菩萨不应于他众生有悭吝心，<a id="a-3z"></a>以逼他众生取财惠施，<a id="a-40"></a>诸佛世尊所不赞叹，<a id="a-41"></a>何况自割支节施于他人！<a id="a-42"></a>是名菩萨具足檀波罗蜜。</p>
  <p id="a43">“善臂，<a id="a-44"></a>云何菩萨摩诃萨具足尸波罗蜜？<a id="a-45"></a>善臂，<a id="a-46"></a>是菩萨于一切众生，<a id="a-47"></a>乃至尽形，<a id="a-48"></a>自不杀生，<a id="a-49"></a>教他不杀，<a id="a-4A"></a>愿不杀生；<a id="a-4B"></a>自不偷盗，<a id="a-4C"></a>教人不盗，<a id="a-4D"></a>愿不偷盗；<a id="a-4E"></a>自不邪淫，<a id="a-4F"></a>教人不邪淫，<a id="a-4G"></a>愿不邪淫；<a id="a-4H"></a>自不妄语，<a id="a-4I"></a>教人不妄语，<a id="a-4J"></a>愿不妄语；<a id="a-4K"></a>乃至尽形，<a id="a-4L"></a>自不饮酒，<a id="a-4M"></a>教人不饮酒，<a id="a-4N"></a>愿不饮酒。<a id="a-4O"></a>是菩萨于此五戒中，<a id="a-4P"></a>常坚持专念，<a id="a-4Q"></a>不缓不缺，<a id="a-4R"></a>勤加精进。<a id="a-4S"></a>如是恐怖他人、<a id="a-4T"></a>系缚囚执、<a id="a-4U"></a>鞭杖刑戮，<a id="a-4V"></a>于此事中永断远离；<a id="a-4W"></a>及两舌、<a id="a-4X"></a>恶口、<a id="a-4Y"></a>妄语、<a id="a-4Z"></a>绮语，<a id="a-4a"></a>亦复如是。<a id="a-4b"></a>是菩萨如是思惟：<a id="a-4c"></a>‘我应于一切众生生爱念心，<a id="a-4d"></a>犹如父母爱念一子。<a id="a-4e"></a>若我父母，<a id="a-4f"></a>以种种苦事弓箭刀杖加害于我，<a id="a-4g"></a>我于是中终不生报。<a id="a-4h"></a>我于一切众生，<a id="a-4i"></a>应如父母爱念一子。<a id="a-4j"></a>’譬如父母妻子别离既久，<a id="a-4k"></a>一旦相见，<a id="a-4l"></a>其心欢喜踊跃无量；<a id="a-4m"></a>如是菩萨见一切众生，<a id="a-4n"></a>其心欢喜亦复如是。<a id="a-4o"></a>是菩萨持不杀戒，<a id="a-4p"></a>欲令众生得住无学不杀戒故。<a id="a-4q"></a>是菩萨持不盗戒，<a id="a-4r"></a>欲令众生得住无学不盗戒故。<a id="a-4s"></a>是菩萨持不邪淫戒，<a id="a-4t"></a>欲令众生得住无学不淫戒故。<a id="a-4u"></a>是菩萨持不妄语戒，<a id="a-4v"></a>欲令众生得住无学实语戒故。<a id="a-4w"></a>是菩萨持不饮酒戒，<a id="a-4x"></a>欲令众生得住无学不饮酒戒故。<a id="a-4y"></a>是菩萨持不恐怖戒，<a id="a-4z"></a>为得成就金刚定故。<a id="a-50"></a>是菩萨持不系缚戒，<a id="a-51"></a>欲令一切众生断结使缚故。<a id="a-52"></a>是菩萨持不囚执戒，<a id="a-53"></a>欲令众生出五道故。<a id="a-54"></a>是菩萨持不鞭杖戒，<a id="a-55"></a>为欲远离诸魔结使留难得法定故。<a id="a-56"></a>是菩萨持不刑戮戒，<a id="a-57"></a>为令身口意得不护业故。<a id="a-58"></a>是菩萨持不两舌戒，<a id="a-59"></a>为得不坏和合众故。<a id="a-5A"></a>是菩萨持不恶口戒，<a id="a-5B"></a>为得五种梵音声故。<a id="a-5C"></a>是菩萨持不绮语戒，<a id="a-5D"></a>为得发言说法无障碍故。<a id="a-5E"></a>是菩萨持求畏死众生戒，<a id="a-5F"></a>欲令一切众生脱生老病死、<a id="a-5G"></a>忧愁悲恼恐怖断故。<a id="a-5H"></a>是菩萨爱护他物不令漏失戒，<a id="a-5I"></a>为得无上菩提觉定故。<a id="a-5J"></a>有他众生妇女妻子，<a id="a-5K"></a>或被拘录，<a id="a-5L"></a>尔时菩萨于中救脱，<a id="a-5M"></a>为得不缺法定故。<a id="a-5N"></a>是菩萨若劝他令放，<a id="a-5O"></a>为得心自在故。<a id="a-5P"></a>是菩萨若自放，<a id="a-5Q"></a>或劝他令放，<a id="a-5R"></a>为坐菩提树下破坏一切魔结使故。<a id="a-5S"></a>是菩萨若见系狱众生，<a id="a-5T"></a>若自放，<a id="a-5U"></a>若劝他令放，<a id="a-5V"></a>为得心自在无障碍故。<a id="a-5W"></a>是菩萨若见众生当得鞭杖，<a id="a-5X"></a>若自放，<a id="a-5Y"></a>若劝他令放，<a id="a-5Z"></a>为得四无所畏故。<a id="a-5a"></a>是菩萨若见众生当被刑戮，<a id="a-5b"></a>若自放，<a id="a-5c"></a>若劝他令放，<a id="a-5d"></a>为得四种法身故。<a id="a-5e"></a>是菩萨持不诳戒，<a id="a-5f"></a>为坐菩提树下师子座处，<a id="a-5g"></a>一切魔结使不能留难，<a id="a-5h"></a>得法定故。<a id="a-5i"></a>是菩萨善和斗诤专生欢喜，<a id="a-5j"></a>为得不坏大圣众故。<a id="a-5k"></a>是菩萨持爱语戒，<a id="a-5l"></a>欲令一切众生耳闻好语，<a id="a-5m"></a>心得欢喜乐故。<a id="a-5n"></a>是菩萨随爱语说，<a id="a-5o"></a>欲令言不虚故。<a id="a-5p"></a>是菩萨持读佛文词戒，<a id="a-5q"></a>为得圣人威德成就大众故。<a id="a-5r"></a>是菩萨受持于三时中五体归命一切世间在在处处过去未来现在无量无边诸佛法僧菩萨戒，<a id="a-5s"></a>为得菩提树下师子座处不可破坏，<a id="a-5t"></a>专住信、<a id="a-5u"></a>精进、<a id="a-5v"></a>念、<a id="a-5w"></a>定、<a id="a-5x"></a>慧，<a id="a-5y"></a>得法定故。<a id="a-5z"></a>是菩萨受持于三时中扫洒绕塔戒，<a id="a-60"></a>为得具足一切佛法故。<a id="a-61"></a>是菩萨持赞法戒，<a id="a-62"></a>为得转于无上法轮故。<a id="a-63"></a>是菩萨持赞僧戒，<a id="a-64"></a>为得大众围绕故。<a id="a-65"></a>是菩萨持三时归，<a id="a-66"></a>依三宝戒，<a id="a-67"></a>欲令一切众生得无上归依故。<a id="a-68"></a>是菩萨受持于三时中愿使一切世间常有佛法僧菩萨不空者戒，<a id="a-69"></a>为得无上菩提乐故。<a id="a-6A"></a>是菩萨受持于三时中劝请一切诸佛一切说法戒，<a id="a-6B"></a>为得十住雨法雨故。<a id="a-6C"></a>是菩萨受持于三时中忏悔诸罪舍出诸恶秽污戒，<a id="a-6D"></a>为得断灭一切爱习气故。<a id="a-6E"></a>是菩萨受持于三时中和合一切善根戒，<a id="a-6F"></a>为令一切波罗蜜满足故。<a id="a-6G"></a>是菩萨受持于三时中念一切世间在在处处过去未来现在诸佛声闻缘觉圣众菩萨下至六趣众生所有善根愿戒，<a id="a-6H"></a>为得无上菩提资用故。<a id="a-6I"></a>是菩萨受持于三时中愿求菩提戒，<a id="a-6J"></a>为得无上菩提正决定故。<a id="a-6K"></a>是菩萨于三时中受持一切善根无上道戒，<a id="a-6L"></a>为得毕定如来力无所畏故。<a id="a-6M"></a>是菩萨受持供给父母师长戒，<a id="a-6N"></a>为得无胜法定故。<a id="a-6O"></a>是菩萨若见恐畏贫穷之人，<a id="a-6P"></a>受持不恐怖供施戒，<a id="a-6Q"></a>为得无破坏难论方便故。<a id="a-6R"></a>是菩萨受持救护县官盗贼水火戒，<a id="a-6S"></a>为得诸力波罗蜜故。<a id="a-6T"></a>是菩萨若见佛缘觉声闻菩萨神足变化随而持戒，<a id="a-6U"></a>为得无上神足力故。<a id="a-6V"></a>是菩萨受持护他心身口意业戒，<a id="a-6W"></a>为得如来无量知他心力故。<a id="a-6X"></a>是菩萨若见放逸失念者，<a id="a-6Y"></a>所谓失现在未来三乘义者，<a id="a-6Z"></a>愿起念持不失故。<a id="a-6a"></a>是菩萨持听法集法说法戒，<a id="a-6b"></a>为得具足四无碍辩故。<a id="a-6c"></a>是菩萨持一切身口意业善根摄受奉行，<a id="a-6d"></a>欲令一切众生得度得解脱，<a id="a-6e"></a>为得一切智具足一切佛法故。<a id="a-6f"></a>如是善根，<a id="a-6g"></a>愿为一切众生受行，<a id="a-6h"></a>为令众生得解脱，<a id="a-6i"></a>得一切智具足一切佛法故，<a id="a-6j"></a>如是持戒不缺不破不荒。<a id="a-6k"></a>若无力势能修学者，<a id="a-6l"></a>是菩萨应如是思惟：<a id="a-6m"></a>‘今我当勤加精进，<a id="a-6n"></a>时时渐渐，<a id="a-6o"></a>远离杀害诸不善法；<a id="a-6p"></a>我今复倍加精进，<a id="a-6q"></a>时时渐渐，<a id="a-6r"></a>善学持戒令增长满足，<a id="a-6s"></a>乃至生有终不懈怠，<a id="a-6t"></a>不生忧愁。<a id="a-6u"></a>’</p>
  <p id="a6v">“善臂，<a id="a-6w"></a>如是菩萨摩诃萨，<a id="a-6x"></a>发起菩提心，<a id="a-6y"></a>念菩提心，<a id="a-6z"></a>修菩提道，<a id="a-70"></a>希望菩提，<a id="a-71"></a>愿求菩提，<a id="a-72"></a>是名无量无边持戒善根。<a id="a-73"></a>何以故？<a id="a-74"></a>如此持戒，<a id="a-75"></a>一切善戒中最胜第一；<a id="a-76"></a>受持是戒，<a id="a-77"></a>欲令一切世间所有众生发起无漏戒，<a id="a-78"></a>发起无学戒，<a id="a-79"></a>生无漏戒，<a id="a-7A"></a>生无学戒。<a id="a-7B"></a>善臂，<a id="a-7C"></a>如是菩萨摩诃萨于此持戒，<a id="a-7D"></a>不以为难，<a id="a-7E"></a>以为喜乐，<a id="a-7F"></a>速疾具足尸波罗蜜。</p>
  <p id="a7G">“善臂，<a id="a-7H"></a>云何菩萨摩诃萨具足羼提波罗蜜？<a id="a-7I"></a>是菩萨，<a id="a-7J"></a>若自眷属、<a id="a-7K"></a>若他众生来夺菩萨命者；<a id="a-7L"></a>菩萨尔时于此事中，<a id="a-7M"></a>终不生于瞋报之心。<a id="a-7N"></a>或有他人，<a id="a-7O"></a>来夺菩萨财物乃至妻子，<a id="a-7P"></a>若说两舌、<a id="a-7Q"></a>恶口、<a id="a-7R"></a>妄言、<a id="a-7S"></a>绮语，<a id="a-7T"></a>若有恐怖系缚囚执、<a id="a-7U"></a>鞭杖刑戮，<a id="a-7V"></a>以种种苦加于菩萨；<a id="a-7W"></a>菩萨尔时，<a id="a-7X"></a>亦复不生还报之心。<a id="a-7Y"></a>若夺命根及一切物乃至妻子，<a id="a-7Z"></a>若说两舌、<a id="a-7a"></a>恶口、<a id="a-7b"></a>妄言、<a id="a-7c"></a>绮语，<a id="a-7d"></a>恐怖系缚囚执、<a id="a-7e"></a>鞭杖刑戮，<a id="a-7f"></a>是菩萨思惟如是诸事：<a id="a-7g"></a>‘是我恶行不善业报自作自受，<a id="a-7h"></a>或过去世，<a id="a-7i"></a>或现在世，<a id="a-7j"></a>若先作已今受果报。<a id="a-7k"></a>我今云何于自果报而瞋于他？<a id="a-7l"></a>’复次，<a id="a-7m"></a>善臂，<a id="a-7n"></a>菩萨如是思惟：<a id="a-7o"></a>‘若有他人夺我命根及诸财物乃至妻子，<a id="a-7p"></a>若说两舌、<a id="a-7q"></a>恶口、<a id="a-7r"></a>妄言、<a id="a-7s"></a>绮语，<a id="a-7t"></a>若有恐怖系缚囚执、<a id="a-7u"></a>鞭杖刑戮，<a id="a-7v"></a>我于此中，<a id="a-7w"></a>不应瞋害加他，<a id="a-7x"></a>系缚冤家。<a id="a-7y"></a>何以故？<a id="a-7z"></a>我今现世受少苦恼，<a id="a-80"></a>尚不爱喜不可适意，<a id="a-81"></a>云何生瞋加害于他？<a id="a-82"></a>于当来世，<a id="a-83"></a>受诸罪报，<a id="a-84"></a>无量无边百千万亿苦恼，<a id="a-85"></a>甚多不喜不爱、<a id="a-86"></a>不可适意诸果报也！<a id="a-87"></a>’复次，<a id="a-88"></a>善臂，<a id="a-89"></a>菩萨如是思惟：<a id="a-8A"></a>‘有命根故断截命根，<a id="a-8B"></a>有财物故克夺财物，<a id="a-8C"></a>有妻子故夺其妻子，<a id="a-8D"></a>有耳根故闻两舌、<a id="a-8E"></a>恶口、<a id="a-8F"></a>妄言、<a id="a-8G"></a>绮语，<a id="a-8H"></a>有此身故有恐怖系缚囚执、<a id="a-8I"></a>鞭杖刑戮。<a id="a-8J"></a>今我自受命根、<a id="a-8K"></a>耳根、<a id="a-8L"></a>身受苦入，<a id="a-8M"></a>云何以瞋加害于他？<a id="a-8N"></a>’复次，<a id="a-8O"></a>善臂，<a id="a-8P"></a>菩萨摩诃萨如是思惟：<a id="a-8Q"></a>‘眼根即是地大，<a id="a-8R"></a>即是自物，<a id="a-8S"></a>即是法界，<a id="a-8T"></a>即是自性；<a id="a-8U"></a>湿性水，<a id="a-8V"></a>热性火，<a id="a-8W"></a>动性风，<a id="a-8X"></a>即是己物，<a id="a-8Y"></a>即是法界，<a id="a-8Z"></a>即是自性。<a id="a-8a"></a>如是一切命，<a id="a-8b"></a>即是坏法、<a id="a-8c"></a>灭法、<a id="a-8d"></a>尽法；<a id="a-8e"></a>如是一切诸根，<a id="a-8f"></a>是苦法，<a id="a-8g"></a>是苦触法，<a id="a-8h"></a>是受苦法；<a id="a-8i"></a>一切身即是苦法，<a id="a-8j"></a>是苦触法，<a id="a-8k"></a>是受苦法；<a id="a-8l"></a>即是己物，<a id="a-8m"></a>即是法界，<a id="a-8n"></a>即是己性。<a id="a-8o"></a>我今此命，<a id="a-8p"></a>即是坏法、<a id="a-8q"></a>灭法、<a id="a-8r"></a>尽法、<a id="a-8s"></a>苦法；<a id="a-8t"></a>此六根即是苦触法，<a id="a-8u"></a>即是恶触触。<a id="a-8v"></a>我今云何自于此命坏法、<a id="a-8w"></a>灭法、<a id="a-8x"></a>尽法，<a id="a-8y"></a>而生瞋恚侵害于他，<a id="a-8z"></a>系缚冤家？<a id="a-90"></a>何以故？<a id="a-91"></a>即是己物，<a id="a-92"></a>即是法界，<a id="a-93"></a>即是自性。<a id="a-94"></a>’复次，<a id="a-95"></a>善臂，<a id="a-96"></a>菩萨摩诃萨如是思惟：<a id="a-97"></a>‘内眼、<a id="a-98"></a>耳、<a id="a-99"></a>鼻、<a id="a-9A"></a>舌、<a id="a-9B"></a>身、<a id="a-9C"></a>意，<a id="a-9D"></a>非我、<a id="a-9E"></a>非我所；<a id="a-9F"></a>外眼、<a id="a-9G"></a>耳、<a id="a-9H"></a>鼻、<a id="a-9I"></a>舌、<a id="a-9J"></a>身、<a id="a-9K"></a>意，<a id="a-9L"></a>亦非我、<a id="a-9M"></a>非我所。<a id="a-9N"></a>云何明智之人，<a id="a-9O"></a>于此六根非我、<a id="a-9P"></a>非我所中，<a id="a-9Q"></a>庄严爱著，<a id="a-9R"></a>生于瞋恚加害他人？<a id="a-9S"></a>’复次，<a id="a-9T"></a>善臂，<a id="a-9U"></a>菩萨摩诃萨如是思惟：<a id="a-9V"></a>‘人中苦少，<a id="a-9W"></a>饿鬼苦多，<a id="a-9X"></a>畜生中苦转复增多，<a id="a-9Y"></a>地狱苦恼无量无边不可计倍。<a id="a-9Z"></a>人中少苦尚不欲受，<a id="a-9a"></a>何况于未来世中，<a id="a-9b"></a>受三恶道无量苦恼？<a id="a-9c"></a>是故我今不应生瞋加害于他。<a id="a-9d"></a>’复次，<a id="a-9e"></a>善臂，<a id="a-9f"></a>菩萨摩诃萨如是思惟：<a id="a-9g"></a>‘我今若能利益一人，<a id="a-9h"></a>尚不应瞋、<a id="a-9i"></a>加害于他、<a id="a-9j"></a>系缚冤家，<a id="a-9k"></a>何况我当以甚深法义，<a id="a-9l"></a>利益一切世间无量众生发大庄严，<a id="a-9m"></a>大庄严已，<a id="a-9n"></a>得受记别趣于大乘，<a id="a-9o"></a>而得具足无上佛法？<a id="a-9p"></a>是佛法中，<a id="a-9q"></a>不应不忍侵害于他憎嫉斗讼，<a id="a-9r"></a>此中应行忍辱利益于他，<a id="a-9s"></a>善和斗讼，<a id="a-9t"></a>不怀嫉妒。<a id="a-9u"></a>’善臂，<a id="a-9v"></a>若有善男子、<a id="a-9w"></a>善女人，<a id="a-9x"></a>乃至阿鼻地狱受诸苦痛，<a id="a-9y"></a>于冤家许，<a id="a-9z"></a>尚不应生瞋加害侵毁，<a id="a-A0"></a>何况人中受少苦恼，<a id="a-A1"></a>当生瞋害于他？<a id="a-A2"></a>是善男子、<a id="a-A3"></a>善女人，<a id="a-A4"></a>为他所瞋、<a id="a-A5"></a>骂詈诃责、<a id="a-A6"></a>诽谤轻毁、<a id="a-A7"></a>称扬恶名，<a id="a-A8"></a>如是诸恶悉应忍之，<a id="a-A9"></a>起慈悲心纯净无垢，<a id="a-AA"></a>欲得如来心故。<a id="a-AB"></a>是菩萨受诸鞭杖恐怖、<a id="a-AC"></a>系缚囚执，<a id="a-AD"></a>于此事中，<a id="a-AE"></a>悉应忍之起慈悲心，<a id="a-AF"></a>为于一念中间破一切无明闇障㲉故。<a id="a-AG"></a>是菩萨受行忍辱慈悲心，<a id="a-AH"></a>欲令一切众生断爱恚故；<a id="a-AI"></a>若割耳时，<a id="a-AJ"></a>亦行忍辱起慈悲心，<a id="a-AK"></a>欲令一切众生闻法信故；<a id="a-AL"></a>若割鼻时，<a id="a-AM"></a>亦行忍辱起慈悲心，<a id="a-AN"></a>为受端严无上持戒香故；<a id="a-AO"></a>若截足时，<a id="a-AP"></a>亦行忍辱起慈悲心，<a id="a-AQ"></a>为得如来四神足故；<a id="a-AR"></a>若截手时，<a id="a-AS"></a>亦行忍辱起慈悲心，<a id="a-AT"></a>为欲摄取一切众生得寂静故；<a id="a-AU"></a>若分解支节时，<a id="a-AV"></a>亦行忍辱起慈悲心，<a id="a-AW"></a>为令具足六波罗蜜故；<a id="a-AX"></a>若挑眼时，<a id="a-AY"></a>亦行忍辱起慈悲心，<a id="a-AZ"></a>为得慧眼故；<a id="a-Aa"></a>若斩首时，<a id="a-Ab"></a>亦行忍辱起慈悲心，<a id="a-Ac"></a>为得如来一切智首故。<a id="a-Ad"></a>是菩萨如是忍辱趣向思惟，<a id="a-Ae"></a>愿令一切众生得度得解脱，<a id="a-Af"></a>为得一切智具足一切佛法故。<a id="a-Ag"></a>‘如是忍辱，<a id="a-Ah"></a>我今趣向思惟已，<a id="a-Ai"></a>愿令一切众生得度得解脱，<a id="a-Aj"></a>为得一切智具足佛法故；<a id="a-Ak"></a>如是忍辱，<a id="a-Al"></a>不破不缺不荒。<a id="a-Am"></a>’若无力势不能学者，<a id="a-An"></a>是时，<a id="a-Ao"></a>菩萨应如是思惟：<a id="a-Ap"></a>‘我今当勤加精进，<a id="a-Aq"></a>时时渐渐，<a id="a-Ar"></a>远离断灭不忍之法；<a id="a-As"></a>今我勤加精进，<a id="a-At"></a>时时渐渐勤学忍辱，<a id="a-Au"></a>令此忍辱增广具足，<a id="a-Av"></a>乃至生有，<a id="a-Aw"></a>终不懈怠不生忧愁。<a id="a-Ax"></a>’</p>
  <p id="aAy">“如是菩萨摩诃萨，<a id="a-Az"></a>发菩提心，<a id="a-B0"></a>念菩提心，<a id="a-B1"></a>修菩提心，<a id="a-B2"></a>希望菩提，<a id="a-B3"></a>愿求菩提。<a id="a-B4"></a>是菩萨发起正行，<a id="a-B5"></a>如是等无量无边阿僧祇善忍，<a id="a-B6"></a>欲令一切世间所有众生，<a id="a-B7"></a>发起无漏忍辱，<a id="a-B8"></a>发起无学忍辱，<a id="a-B9"></a>生无漏忍辱，<a id="a-BA"></a>生无学忍辱。<a id="a-BB"></a>善臂，<a id="a-BC"></a>如是菩萨摩诃萨行于忍辱，<a id="a-BD"></a>不以为难，<a id="a-BE"></a>以为喜乐，<a id="a-BF"></a>速疾具足羼提波罗蜜。</p>
  <p id="aBG">“善臂，<a id="a-BH"></a>云何菩萨摩诃萨具足毗梨耶波罗蜜？<a id="a-BI"></a>善臂，<a id="a-BJ"></a>是菩萨应如是思惟：<a id="a-BK"></a>‘今此十方一一方面有无量世界，<a id="a-BL"></a>一一世界有无量无边众生集聚，<a id="a-BM"></a>无有边际。<a id="a-BN"></a>我今当发庄严，<a id="a-BO"></a>令此众生得大利益，<a id="a-BP"></a>亦令得乐。<a id="a-BQ"></a>复次，<a id="a-BR"></a>观知无量众生利益快乐所缘之法故，<a id="a-BS"></a>发起善根法故，<a id="a-BT"></a>我于无量昼夜，<a id="a-BU"></a>若心放逸、<a id="a-BV"></a>或生余念、<a id="a-BW"></a>若睡眠时，<a id="a-BX"></a>常念念中增长福德，<a id="a-BY"></a>于一一念中，<a id="a-BZ"></a>发起无量无边善根菩提资用。<a id="a-Ba"></a>我今当知一一念中，<a id="a-Bb"></a>发起增益无量善根故，<a id="a-Bc"></a>成阿耨多罗三藐三菩提，<a id="a-Bd"></a>则不为难。<a id="a-Be"></a>今我以此缘故，<a id="a-Bf"></a>我见菩萨甚为易得。<a id="a-Bg"></a>是故欲得无上道者，<a id="a-Bh"></a>乃至尽形不应懈怠。<a id="a-Bi"></a>’复次，<a id="a-Bj"></a>善臂，<a id="a-Bk"></a>菩萨摩诃萨如是思惟：<a id="a-Bl"></a>‘若菩萨于无量无边世界众生中，<a id="a-Bm"></a>能令一世界众生得离一切诸苦者。<a id="a-Bn"></a>我尚于一一念中，<a id="a-Bo"></a>发起增益无量善根，<a id="a-Bp"></a>何况乃令无量无边世界众生，<a id="a-Bq"></a>远离断除生老病死、<a id="a-Br"></a>恩爱别离、<a id="a-Bs"></a>冤憎集会、<a id="a-Bt"></a>三恶道苦！<a id="a-Bu"></a>’复次，<a id="a-Bv"></a>善臂，<a id="a-Bw"></a>菩萨摩诃萨如是思惟：<a id="a-Bx"></a>‘若菩萨摩诃萨于一念中，<a id="a-By"></a>欲令无量无边世界所有众生，<a id="a-Bz"></a>远离断除一切诸苦者。<a id="a-C0"></a>此菩萨亦于一念之中，<a id="a-C1"></a>得发起增益无量善根，<a id="a-C2"></a>况当欲令未来无量无边阿僧祇劫，<a id="a-C3"></a>无量无边世界众生，<a id="a-C4"></a>远离断除生老病死、<a id="a-C5"></a>恩爱别离、<a id="a-C6"></a>冤憎集会、<a id="a-C7"></a>三恶道苦！<a id="a-C8"></a>’复次，<a id="a-C9"></a>善臂，<a id="a-CA"></a>菩萨摩诃萨应如是思惟：<a id="a-CB"></a>‘若有人欲得声闻、<a id="a-CC"></a>缘觉法，<a id="a-CD"></a>是人尚得于一一念中，<a id="a-CE"></a>发起增益无量无边善根，<a id="a-CF"></a>何况有善男子、<a id="a-CG"></a>善女人，<a id="a-CH"></a>欲成就具足佛法无量无边威德力势者！<a id="a-CI"></a>善男子、<a id="a-CJ"></a>善女人，<a id="a-CK"></a>四因四缘四境界，<a id="a-CL"></a>于昼夜中，<a id="a-CM"></a>若心放逸、<a id="a-CN"></a>或生余念、<a id="a-CO"></a>若睡眠时，<a id="a-CP"></a>于一一念中，<a id="a-CQ"></a>修集四无量无边善根，<a id="a-CR"></a>发起增益菩提资用。<a id="a-CS"></a>我今当知一一念中，<a id="a-CT"></a>发起增益四无量善根，<a id="a-CU"></a>成阿耨多罗三藐三菩提，<a id="a-CV"></a>则不为难。<a id="a-CW"></a>以是缘故，<a id="a-CX"></a>我见菩提甚为易得。<a id="a-CY"></a>是故欲得菩提道者，<a id="a-CZ"></a>乃至尽形不应懈怠。<a id="a-Ca"></a>譬如四大海，<a id="a-Cb"></a>若南、<a id="a-Cc"></a>若北、<a id="a-Cd"></a>若上、<a id="a-Ce"></a>若下易得边际；<a id="a-Cf"></a>如是四无量善根大海菩提资用，<a id="a-Cg"></a>难得其边。<a id="a-Ch"></a>我今何故，<a id="a-Ci"></a>不于一一念中发起增益四无量善根大海菩提资用？<a id="a-Cj"></a>是故欲成无上道者，<a id="a-Ck"></a>乃至尽形不应懈怠。<a id="a-Cl"></a>’复次，<a id="a-Cm"></a>善臂，<a id="a-Cn"></a>菩萨摩诃萨如是思惟：<a id="a-Co"></a>‘若有师子、<a id="a-Cp"></a>狐、<a id="a-Cq"></a>狼、<a id="a-Cr"></a>鹫、<a id="a-Cs"></a>鹊、<a id="a-Ct"></a>乌鸟、<a id="a-Cu"></a>蛟、<a id="a-Cv"></a>虻、<a id="a-Cw"></a>蝇、<a id="a-Cx"></a>蚤，<a id="a-Cy"></a>如是等类尚得无上道已，<a id="a-Cz"></a>况我今者生于人中而应懈怠？<a id="a-D0"></a>是故欲成无上道者，<a id="a-D1"></a>乃至尽形不应懈怠。<a id="a-D2"></a>’复次，<a id="a-D3"></a>善臂，<a id="a-D4"></a>菩萨摩诃萨如是思惟：<a id="a-D5"></a>‘乃至百人、<a id="a-D6"></a>千人，<a id="a-D7"></a>犹尚得成无上道已，<a id="a-D8"></a>而我今者独不得成？<a id="a-D9"></a>况复十方如恒河沙等现在、<a id="a-DA"></a>未来诸佛世尊，<a id="a-DB"></a>已成、<a id="a-DC"></a>当成，<a id="a-DD"></a>是故我今乃至尽形不应懈怠。<a id="a-DE"></a>’是菩萨复应如是思惟：<a id="a-DF"></a>‘若有法是佛所说、<a id="a-DG"></a>若声闻说、<a id="a-DH"></a>若菩萨说，<a id="a-DI"></a>乃至狂愚人为佛故说，<a id="a-DJ"></a>所谓檀波罗蜜、<a id="a-DK"></a>尸波罗蜜、<a id="a-DL"></a>羼提波罗蜜、<a id="a-DM"></a>毗梨耶波罗蜜、<a id="a-DN"></a>禅波罗蜜、<a id="a-DO"></a>般若波罗蜜。<a id="a-DP"></a>是菩萨为具足佛法欲成无上道，<a id="a-DQ"></a>欲得一切智，<a id="a-DR"></a>于此法中，<a id="a-DS"></a>勤加精进如救头燃，<a id="a-DT"></a>学持通利，<a id="a-DU"></a>思惟分别为他解说，<a id="a-DV"></a>智慧精进一心思惟。<a id="a-DW"></a>是菩萨若一切众生有说法之处，<a id="a-DX"></a>乃至刀杖之难，<a id="a-DY"></a>要至其所听其所说。<a id="a-DZ"></a>或有众生修乐报业，<a id="a-Da"></a>若现世乐、<a id="a-Db"></a>若后世乐，<a id="a-Dc"></a>菩萨尔时即以善法妙义，<a id="a-Dd"></a>如法佐助于此善法亦复勤加精进。<a id="a-De"></a>是菩萨自以己身施于众生，<a id="a-Df"></a>令得自在。<a id="a-Dg"></a>譬如四大，<a id="a-Dh"></a>一切众生于中自在随所须用；<a id="a-Di"></a>菩萨摩诃萨以身施人，<a id="a-Dj"></a>令他自在亦复如是。<a id="a-Dk"></a>智慧精进乃至刀杖之难，<a id="a-Dl"></a>常于佛法僧中，<a id="a-Dm"></a>及诸师长、<a id="a-Dn"></a>羸老病苦、<a id="a-Do"></a>贫穷无护，<a id="a-Dp"></a>增益供养恭敬，<a id="a-Dq"></a>使令勤加精进如救头燃。<a id="a-Dr"></a>随众生心，<a id="a-Ds"></a>布施、<a id="a-Dt"></a>爱语、<a id="a-Du"></a>利益、<a id="a-Dv"></a>同事，<a id="a-Dw"></a>随所摄之：<a id="a-Dx"></a>欲得声闻乘者，<a id="a-Dy"></a>调伏安置于声闻乘；<a id="a-Dz"></a>欲得缘觉乘者，<a id="a-E0"></a>调伏安置于缘觉乘；<a id="a-E1"></a>欲得菩萨乘者，<a id="a-E2"></a>调伏安置于菩萨乘，<a id="a-E3"></a>智慧精进如救头燃。<a id="a-E4"></a>是菩萨为善法故，<a id="a-E5"></a>六波罗蜜因缘故，<a id="a-E6"></a>不计寒热饥渴、<a id="a-E7"></a>蚊虻毒螫、<a id="a-E8"></a>风飘日曝、<a id="a-E9"></a>恶触诽谤骂詈、<a id="a-EA"></a>种种苦恼疲极睡眠，<a id="a-EB"></a>于此事中，<a id="a-EC"></a>乃至尽形终不忆念，<a id="a-ED"></a>智慧精进如救头燃，<a id="a-EE"></a>乃至刀杖之难亦不懈怠。<a id="a-EF"></a>是菩萨为无上道因缘故，<a id="a-EG"></a>能受种种苦，<a id="a-EH"></a>所谓阿修罗人三恶道苦不以为难，<a id="a-EI"></a>智慧精进如救头燃。<a id="a-EJ"></a>是菩萨牢强精进意勇坚固，<a id="a-EK"></a>欲出于世成佛无上精进之力。<a id="a-EL"></a>是菩萨欲得毗梨耶波罗蜜，<a id="a-EM"></a>趣向毗梨耶波罗蜜，<a id="a-EN"></a>愿令众生得度得解脱故，<a id="a-EO"></a>为得一切智具足一切佛法故。<a id="a-EP"></a>‘我今趣向毗梨耶波罗蜜已，<a id="a-EQ"></a>愿令众生得度得解脱故，<a id="a-ER"></a>为得知一切智具足一切佛法故，<a id="a-ES"></a>如是精进不破不缺不荒。<a id="a-ET"></a>’若无力势不能具足学者，<a id="a-EU"></a>是菩萨如是思惟：<a id="a-EV"></a>‘我今当勤加精进，<a id="a-EW"></a>时时渐渐，<a id="a-EX"></a>断除懈怠懒惰；<a id="a-EY"></a>复当勤加精进，<a id="a-EZ"></a>时时渐渐善学精进，<a id="a-Ea"></a>令此精进增广具足，<a id="a-Eb"></a>乃至生有，<a id="a-Ec"></a>终不懈怠不生忧愁。<a id="a-Ed"></a>’</p>
  <p id="aEe">“如是菩萨，<a id="a-Ef"></a>发起菩提心，<a id="a-Eg"></a>念菩提心，<a id="a-Eh"></a>修菩提心，<a id="a-Ei"></a>希望菩提，<a id="a-Ej"></a>是名无量无边阿僧祇善精进波罗蜜。<a id="a-Ek"></a>何以故？<a id="a-El"></a>如是精进，<a id="a-Em"></a>于余善法精进中最胜第一，<a id="a-En"></a>欲令一切世间在在处处所有众生，<a id="a-Eo"></a>发起无漏精进，<a id="a-Ep"></a>发起无学精进，<a id="a-Eq"></a>生无漏精进，<a id="a-Er"></a>生无学精进。<a id="a-Es"></a>善臂，<a id="a-Et"></a>如是菩萨摩诃萨行于精进，<a id="a-Eu"></a>不以为难，<a id="a-Ev"></a>以为喜乐，<a id="a-Ew"></a>速疾具足毗梨耶波罗蜜。</p>
 </body>
</html>