<!doctype html>
<html id="z3IBTH1D9" data-ver="956">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十一</h1>
  <h2 id="a2">唐三藏法师菩提流志奉诏译</h2>
  <h2 id="a3">发胜志乐会第二十五之一</h2>
  <p id="a4">如是我闻：<a id="a-5"></a>一时，<a id="a-6"></a>佛在波罗奈城仙人住处施鹿苑中，<a id="a-7"></a>与大比丘众满足千人，<a id="a-8"></a>复有五百诸菩萨众。<a id="a-9"></a>是时，<a id="a-A"></a>众中多有菩萨，<a id="a-B"></a>业障深重，<a id="a-C"></a>诸根闇钝，<a id="a-D"></a>善法微少，<a id="a-E"></a>好于愦闹，<a id="a-F"></a>谈说世事，<a id="a-G"></a>耽乐睡眠，<a id="a-H"></a>多诸戏论，<a id="a-I"></a>广营众务，<a id="a-J"></a>种种贪著为所不应，<a id="a-K"></a>忘失正念修习邪慧，<a id="a-L"></a>下劣精勤行迷惑行。</p>
  <p id="aM">尔时，<a id="a-N"></a>弥勒菩萨摩诃萨在于会中，<a id="a-O"></a>见诸菩萨具足如是不善诸行，<a id="a-P"></a>作是念言：<a id="a-Q"></a>“此诸菩萨于无上菩提圆满道分，<a id="a-R"></a>皆已退转。<a id="a-S"></a>我今当令是诸菩萨，<a id="a-T"></a>觉悟开晓，<a id="a-U"></a>生欢喜心。<a id="a-V"></a>”作是念已，<a id="a-W"></a>即于晡时从禅定起，<a id="a-X"></a>往到其所共相慰问，<a id="a-Y"></a>复以种种柔软言词，<a id="a-Z"></a>为说法要令其欢喜，<a id="a-a"></a>因告之曰：<a id="a-b"></a>“诸仁者，<a id="a-c"></a>云何汝等于无上菩提圆满道分而得增长不退转耶？<a id="a-d"></a>”</p>
  <p id="ae">是诸菩萨同声白言：<a id="a-f"></a>“尊者，<a id="a-g"></a>我等今于无上菩提圆满道分，<a id="a-h"></a>无复增长，<a id="a-i"></a>唯有退转。<a id="a-j"></a>何以故？<a id="a-k"></a>我心常为疑惑所覆，<a id="a-l"></a>于无上菩提不能解了。<a id="a-m"></a>云何我等当作佛耶？<a id="a-n"></a>不作佛耶？<a id="a-o"></a>于堕落法亦不能了，<a id="a-p"></a>云何我等当堕落耶？<a id="a-q"></a>不堕落耶？<a id="a-r"></a>以是因缘善法欲生，<a id="a-s"></a>常为疑惑之所缠覆。<a id="a-t"></a>”</p>
  <p id="au">尔时，<a id="a-v"></a>弥勒菩萨而告之曰：<a id="a-w"></a>“诸仁者，<a id="a-x"></a>可共往诣如来应供正遍知所。<a id="a-y"></a>而彼如来，<a id="a-z"></a>一切知者、<a id="a-10"></a>一切见者，<a id="a-11"></a>具足成就无障碍智解脱知见，<a id="a-12"></a>以方便力善知一切众生所行，<a id="a-13"></a>当为汝等随其根性种种说法。<a id="a-14"></a>”是时，<a id="a-15"></a>五百众中有六十菩萨，<a id="a-16"></a>与弥勒菩萨往诣佛所，<a id="a-17"></a>五体投地，<a id="a-18"></a>顶礼佛足，<a id="a-19"></a>悲感流泪不能自起。<a id="a-1A"></a>弥勒菩萨修敬已毕，<a id="a-1B"></a>退坐一面。</p>
  <p id="a1C">尔时，<a id="a-1D"></a>佛告诸菩萨言：<a id="a-1E"></a>“善男子，<a id="a-1F"></a>汝等应起，<a id="a-1G"></a>勿复悲号生大热恼。<a id="a-1H"></a>汝于往昔造作恶业，<a id="a-1I"></a>于诸众生以畅悦心，<a id="a-1J"></a>瞋骂毁辱，<a id="a-1K"></a>障恼损害，<a id="a-1L"></a>随自分别，<a id="a-1M"></a>不能了知业报差别。<a id="a-1N"></a>是故汝等，<a id="a-1O"></a>今为业障之所缠覆，<a id="a-1P"></a>于诸善法不能修行。<a id="a-1Q"></a>”</p>
  <p id="a1R">时，<a id="a-1S"></a>诸菩萨闻是语已，<a id="a-1T"></a>从地而起，<a id="a-1U"></a>偏袒右肩，<a id="a-1V"></a>右膝著地，<a id="a-1W"></a>合掌恭敬，<a id="a-1X"></a>而白佛言：<a id="a-1Y"></a>“善哉！<a id="a-1Z"></a>世尊，<a id="a-1a"></a>愿为我等说此业障，<a id="a-1b"></a>我等知罪当自调伏，<a id="a-1c"></a>我从今日更不敢作。<a id="a-1d"></a>”</p>
  <p id="a1e">尔时，<a id="a-1f"></a>佛告诸菩萨言：<a id="a-1g"></a>“善男子，<a id="a-1h"></a>汝曾往昔，<a id="a-1i"></a>于俱留孙如来法中出家为道，<a id="a-1j"></a>自恃多闻修持净戒，<a id="a-1k"></a>常怀憍慢傲逸之心；<a id="a-1l"></a>又行头陀少欲知足，<a id="a-1m"></a>于是功德复生执著。<a id="a-1n"></a>尔时，<a id="a-1o"></a>有二说法比丘，<a id="a-1p"></a>多诸亲友名闻利养，<a id="a-1q"></a>汝于是人以悭嫉心，<a id="a-1r"></a>妄言诽谤行淫欲事。<a id="a-1s"></a>是时法师亲友眷属，<a id="a-1t"></a>由汝离间说其重过，<a id="a-1u"></a>皆令疑惑不生信受。<a id="a-1v"></a>彼诸众生于是法师，<a id="a-1w"></a>无随顺心断诸善根。<a id="a-1x"></a>是故汝等由斯恶业，<a id="a-1y"></a>已于六十百千岁中生阿鼻地狱；<a id="a-1z"></a>余业未尽，<a id="a-20"></a>复于四十百千岁中，<a id="a-21"></a>生等活地狱；<a id="a-22"></a>余业未尽，<a id="a-23"></a>复于二十百千岁中，<a id="a-24"></a>生黑绳地狱；<a id="a-25"></a>余业未尽，<a id="a-26"></a>复于六十百千岁中，<a id="a-27"></a>生烧热地狱。<a id="a-28"></a>从彼殁已还得为人，<a id="a-29"></a>五百世中生盲无目，<a id="a-2A"></a>以残业故，<a id="a-2B"></a>在在所生，<a id="a-2C"></a>常多蒙钝忘失正念，<a id="a-2D"></a>障覆善根福德微少，<a id="a-2E"></a>形容丑缺人不喜见，<a id="a-2F"></a>诽谤轻贱戏弄欺嫌，<a id="a-2G"></a>常生边地贫穷下劣，<a id="a-2H"></a>丧失财宝资生艰难，<a id="a-2I"></a>不为众人尊重敬爱。<a id="a-2J"></a>从此殁已，<a id="a-2K"></a>于后末世五百岁中法欲灭时，<a id="a-2L"></a>还于边地下劣家生，<a id="a-2M"></a>匮乏饥冻为人诽谤，<a id="a-2N"></a>忘失正念不修善法，<a id="a-2O"></a>设欲修行多诸留难，<a id="a-2P"></a>虽暂发起智慧光明，<a id="a-2Q"></a>以业障故寻复还没。<a id="a-2R"></a>汝等从彼五百岁后，<a id="a-2S"></a>是诸业障尔乃消灭，<a id="a-2T"></a>于后得生阿弥陀佛极乐世界，<a id="a-2U"></a>是时彼佛当为汝等授阿耨多罗三藐三菩提记。<a id="a-2V"></a>”</p>
  <p id="a2W">尔时，<a id="a-2X"></a>诸菩萨等闻佛所说，<a id="a-2Y"></a>举身毛竖，<a id="a-2Z"></a>深生忧悔，<a id="a-2a"></a>便自抆泪，<a id="a-2b"></a>前白佛言：<a id="a-2c"></a>“世尊，<a id="a-2d"></a>我今发露悔其过咎。<a id="a-2e"></a>我等常于菩萨乘人，<a id="a-2f"></a>轻慢嫉恚及余业障，<a id="a-2g"></a>今于佛前如罪忏悔。<a id="a-2h"></a>我等今日于世尊前发弘誓愿：</p>
  <p id="a2i">“世尊，<a id="a-2j"></a>我从今日至未来际，<a id="a-2k"></a>若于菩萨乘人，<a id="a-2l"></a>见有违犯举露其过，<a id="a-2m"></a>我等则为欺诳如来。</p>
  <p id="a2n">“世尊，<a id="a-2o"></a>我从今日至未来际，<a id="a-2p"></a>若于菩萨乘人，<a id="a-2q"></a>戏弄讥嫌恐惧轻贱，<a id="a-2r"></a>我等则为欺诳如来。</p>
  <p id="a2s">“世尊，<a id="a-2t"></a>我从今日至未来际，<a id="a-2u"></a>若见在家、<a id="a-2v"></a>出家菩萨乘人，<a id="a-2w"></a>以五欲乐游戏欢娱，<a id="a-2x"></a>见受用时，<a id="a-2y"></a>终不于彼伺求其过，<a id="a-2z"></a>常生信敬起教师想。<a id="a-30"></a>若不尔者，<a id="a-31"></a>我等则为欺诳如来。</p>
  <p id="a32">“世尊，<a id="a-33"></a>我从今日至未来际，<a id="a-34"></a>若于菩萨乘人，<a id="a-35"></a>悭亲友家及诸利养，<a id="a-36"></a>恼彼身心令其逼迫，<a id="a-37"></a>我等则为欺诳如来。</p>
  <p id="a38">“世尊，<a id="a-39"></a>我从今日至未来际，<a id="a-3A"></a>若于菩萨乘人，<a id="a-3B"></a>以一粗言令其不悦，<a id="a-3C"></a>我等则为欺诳如来。</p>
  <p id="a3D">“世尊，<a id="a-3E"></a>我从今日至未来际，<a id="a-3F"></a>若于菩萨乘人，<a id="a-3G"></a>昼夜六时不勤礼事，<a id="a-3H"></a>我等则为欺诳如来。</p>
  <p id="a3I">“世尊，<a id="a-3J"></a>我从今日至未来际，<a id="a-3K"></a>为欲护持此弘誓故不惜身命。<a id="a-3L"></a>若不尔者，<a id="a-3M"></a>我等则为欺诳如来。</p>
  <p id="a3N">“世尊，<a id="a-3O"></a>我从今日至未来际，<a id="a-3P"></a>若于声闻及辟支佛，<a id="a-3Q"></a>以轻慢心，<a id="a-3R"></a>谓于彼等不胜于我，<a id="a-3S"></a>我等则为欺诳如来。</p>
  <p id="a3T">“世尊，<a id="a-3U"></a>我从今日至未来际，<a id="a-3V"></a>若不善能摧伏其身，<a id="a-3W"></a>生下劣想，<a id="a-3X"></a>如旃陀罗及于狗犬，<a id="a-3Y"></a>我等则为欺诳如来。</p>
  <p id="a3Z">“世尊，<a id="a-3a"></a>我从今日至未来际，<a id="a-3b"></a>若自赞叹于他毁呰，<a id="a-3c"></a>我等则为欺诳如来。</p>
  <p id="a3d">“世尊，<a id="a-3e"></a>我从今日至未来际，<a id="a-3f"></a>若不怖畏斗诤之处，<a id="a-3g"></a>去百由旬如疾风吹，<a id="a-3h"></a>我等则为欺诳如来。</p>
  <p id="a3i">“世尊，<a id="a-3j"></a>我从今日至未来际，<a id="a-3k"></a>若于持戒多闻头陀，<a id="a-3l"></a>少欲知足一切功德，<a id="a-3m"></a>身自炫曜，<a id="a-3n"></a>我等则为欺诳如来。</p>
  <p id="a3o">“世尊，<a id="a-3p"></a>我从今日至未来际，<a id="a-3q"></a>所修善本不自矜伐，<a id="a-3r"></a>所行罪业惭愧发露。<a id="a-3s"></a>若不尔者，<a id="a-3t"></a>我等则为欺诳如来。<a id="a-3u"></a>”</p>
  <p id="a3v">尔时，<a id="a-3w"></a>世尊赞诸菩萨：<a id="a-3x"></a>“善哉！<a id="a-3y"></a>善哉！<a id="a-3z"></a>善男子，<a id="a-40"></a>善说如是觉悟之法，<a id="a-41"></a>善发如是广大誓愿！<a id="a-42"></a>能以如是决定之心，<a id="a-43"></a>安住其中，<a id="a-44"></a>一切业障皆悉消灭，<a id="a-45"></a>无量善根亦当增长。<a id="a-46"></a>”</p>
  <p id="a47">佛复告弥勒菩萨摩诃萨言：<a id="a-48"></a>“弥勒，<a id="a-49"></a>若有菩萨为欲清净诸业障者，<a id="a-4A"></a>当发如是广大誓愿。<a id="a-4B"></a>”</p>
  <p id="a4C">尔时，<a id="a-4D"></a>弥勒菩萨白佛言：<a id="a-4E"></a>“世尊，<a id="a-4F"></a>颇有善男子、<a id="a-4G"></a>善女人等护持此愿，<a id="a-4H"></a>当得圆满不退转耶？<a id="a-4I"></a>”</p>
  <p id="a4J">佛告弥勒菩萨言：<a id="a-4K"></a>“有善男子、<a id="a-4L"></a>善女人等，<a id="a-4M"></a>行菩萨道护持此愿，<a id="a-4N"></a>宁舍身命，<a id="a-4O"></a>终不缺减令其退转。<a id="a-4P"></a>”</p>
  <p id="a4Q">尔时，<a id="a-4R"></a>弥勒菩萨复白佛言：<a id="a-4S"></a>“世尊，<a id="a-4T"></a>若有菩萨于后末世五百岁中法欲灭时，<a id="a-4U"></a>成就几法，<a id="a-4V"></a>安隐无恼而得解脱？<a id="a-4W"></a>”</p>
  <p id="a4X">佛告弥勒菩萨言：<a id="a-4Y"></a>“弥勒，<a id="a-4Z"></a>若有菩萨于后末世五百岁中法欲灭时，<a id="a-4a"></a>当成就四法，<a id="a-4b"></a>安隐无恼而得解脱。<a id="a-4c"></a>何等为四？<a id="a-4d"></a>所谓于诸众生不求其过；<a id="a-4e"></a>见诸菩萨有所违犯，<a id="a-4f"></a>终不举露；<a id="a-4g"></a>于诸亲友及施主家，<a id="a-4h"></a>不生执著；<a id="a-4i"></a>永断一切粗犷之言。<a id="a-4j"></a>弥勒，<a id="a-4k"></a>是为菩萨于后末世五百岁中法欲灭时，<a id="a-4l"></a>成就四法，<a id="a-4m"></a>安隐无恼而得解脱。<a id="a-4n"></a>”</p>
  <p id="a4o">尔时，<a id="a-4p"></a>世尊欲重宣此义，<a id="a-4q"></a>而说偈言：</p>
  <p id="a4r">“不求他过失，<a id="a-4s"></a>　亦不举人罪，</p>
  <p id="a4t">离粗语悭吝，<a id="a-4u"></a>　是人当解脱。</p>
  <p id="a4v">“弥勒，<a id="a-4w"></a>复有菩萨于后末世五百岁中法欲灭时，<a id="a-4x"></a>当成就四法，<a id="a-4y"></a>安隐无恼而得解脱。<a id="a-4z"></a>何等为四？<a id="a-50"></a>所谓不应亲近懈怠之人，<a id="a-51"></a>舍离一切愦闹之众，<a id="a-52"></a>独处闲静常勤精进，<a id="a-53"></a>以善方便调伏其身。<a id="a-54"></a>弥勒，<a id="a-55"></a>是为菩萨于后末世五百岁中法欲灭时，<a id="a-56"></a>成就四法，<a id="a-57"></a>安隐无恼而得解脱。<a id="a-58"></a>”</p>
  <p id="a59">尔时，<a id="a-5A"></a>世尊欲重宣此义，<a id="a-5B"></a>而说偈言：</p>
  <p id="a5C">“当舍于懈怠，<a id="a-5D"></a>　远离诸愦闹，</p>
  <p id="a5E">寂静常知足，<a id="a-5F"></a>　是人当解脱。<a id="a-5G"></a>”</p>
  <p id="a5H">尔时，<a id="a-5I"></a>世尊说此偈已，<a id="a-5J"></a>告弥勒菩萨言：<a id="a-5K"></a>“弥勒，<a id="a-5L"></a>是故菩萨于后末世五百岁时，<a id="a-5M"></a>欲自无恼而解脱者，<a id="a-5N"></a>除灭一切诸业障者，<a id="a-5O"></a>应当舍离愦闹之处，<a id="a-5P"></a>住阿兰若寂静林中，<a id="a-5Q"></a>于不应修而修行者，<a id="a-5R"></a>及诸懒堕懈怠之属，<a id="a-5S"></a>皆当远离；<a id="a-5T"></a>但自观身，<a id="a-5U"></a>不求他过，<a id="a-5V"></a>乐于恬默，<a id="a-5W"></a>勤行般若波罗蜜多相应之行。<a id="a-5X"></a>若欲于彼诸众生等，<a id="a-5Y"></a>深生怜愍多所饶益，<a id="a-5Z"></a>应以无希望心清净说法。</p>
  <p id="a5a">“复次，<a id="a-5b"></a>弥勒，<a id="a-5c"></a>若菩萨以无希望心行法施时，<a id="a-5d"></a>不著名闻利养果报，<a id="a-5e"></a>以饶益事而为上首，<a id="a-5f"></a>常为众生广宣正法，<a id="a-5g"></a>当得成就二十种利。<a id="a-5h"></a>云何名为二十种利？<a id="a-5i"></a>所谓正念成就，<a id="a-5j"></a>智慧具足，<a id="a-5k"></a>有坚持力，<a id="a-5l"></a>住清净行，<a id="a-5m"></a>生觉悟心，<a id="a-5n"></a>得出世智，<a id="a-5o"></a>不为众魔之所得便，<a id="a-5p"></a>少于贪欲，<a id="a-5q"></a>无有瞋恚，<a id="a-5r"></a>亦不愚痴，<a id="a-5s"></a>诸佛世尊之所忆念，<a id="a-5t"></a>非人守护，<a id="a-5u"></a>无量诸天加其威德，<a id="a-5v"></a>眷属亲友无能沮坏，<a id="a-5w"></a>有所言说人必信受，<a id="a-5x"></a>不为冤家伺求其便，<a id="a-5y"></a>得无所畏，<a id="a-5z"></a>多诸快乐，<a id="a-60"></a>为诸智人之所称叹，<a id="a-61"></a>善能说法众人敬仰。<a id="a-62"></a>弥勒，<a id="a-63"></a>是为菩萨当得成就二十种利，<a id="a-64"></a>不著名闻利养果报，<a id="a-65"></a>行饶益事而为上首，<a id="a-66"></a>常为众生以无希望心清净说法。</p>
  <p id="a67">“复次，<a id="a-68"></a>弥勒，<a id="a-69"></a>若菩萨以无希望心行法施时，<a id="a-6A"></a>不著名闻利养果报，<a id="a-6B"></a>以饶益事而为上首，<a id="a-6C"></a>常为众生广宣正法，<a id="a-6D"></a>又能成就二十种利。<a id="a-6E"></a>云何名为二十种利？<a id="a-6F"></a>所谓未生辩才而能得生，<a id="a-6G"></a>已生辩才终不忘失，<a id="a-6H"></a>常勤修习得陀罗尼；<a id="a-6I"></a>以少功用善能利益无量众生，<a id="a-6J"></a>以少功用令诸众生起增上心恭敬尊重；<a id="a-6K"></a>得身、<a id="a-6L"></a>口、<a id="a-6M"></a>意清净律仪，<a id="a-6N"></a>超过一切恶道怖畏，<a id="a-6O"></a>于命终时心得欢喜；<a id="a-6P"></a>显扬正法，<a id="a-6Q"></a>摧伏异论，<a id="a-6R"></a>一切豪贵威德尊严，<a id="a-6S"></a>犹自不能有所窥望，<a id="a-6T"></a>何况下劣少福众生？<a id="a-6U"></a>诸根成就无能映蔽，<a id="a-6V"></a>具足摄受殊胜意乐；<a id="a-6W"></a>得奢摩他、<a id="a-6X"></a>毗婆舍那，<a id="a-6Y"></a>难行之行皆得圆满；<a id="a-6Z"></a>发起精进，<a id="a-6a"></a>普护正法，<a id="a-6b"></a>速疾能超不退转地，<a id="a-6c"></a>一切行中随顺而住。<a id="a-6d"></a>弥勒，<a id="a-6e"></a>是为菩萨当得成就二十种利，<a id="a-6f"></a>不著名闻利养果报，<a id="a-6g"></a>行饶益事而为上首，<a id="a-6h"></a>常为众生以无希望心清净说法。<a id="a-6i"></a>”</p>
  <p id="a6j">佛告弥勒：<a id="a-6k"></a>“汝观未来后五百岁，<a id="a-6l"></a>有诸菩萨甚为无智，<a id="a-6m"></a>行法施时，<a id="a-6n"></a>若有利养生欢喜心，<a id="a-6o"></a>若无利养不生欢喜。<a id="a-6p"></a>彼诸菩萨为人说法，<a id="a-6q"></a>作如是心：<a id="a-6r"></a>‘云何常令亲友檀越归属于我？<a id="a-6s"></a>’复更念言：<a id="a-6t"></a>‘云何当令在家、<a id="a-6u"></a>出家诸菩萨等，<a id="a-6v"></a>而于我所生净信心，<a id="a-6w"></a>恭敬供养衣服、<a id="a-6x"></a>饭食、<a id="a-6y"></a>卧具、<a id="a-6z"></a>汤药。<a id="a-70"></a>’如是菩萨，<a id="a-71"></a>以财利故为人说法，<a id="a-72"></a>若无利养心生疲厌。</p>
  <p id="a73">“弥勒，<a id="a-74"></a>譬如有人志乐清净，<a id="a-75"></a>或为死蛇、<a id="a-76"></a>死狗、<a id="a-77"></a>死人等尸，<a id="a-78"></a>脓血烂坏系著其颈，<a id="a-79"></a>是人忧恼深生厌患，<a id="a-7A"></a>以违逆故迷闷不安。<a id="a-7B"></a>弥勒，<a id="a-7C"></a>当知于后末世五百岁中，<a id="a-7D"></a>说法之人亦复如是，<a id="a-7E"></a>于诸一切无利养处，<a id="a-7F"></a>不顺其心无有滋味，<a id="a-7G"></a>便生厌倦弃舍而去。<a id="a-7H"></a>彼诸法师作如是念：<a id="a-7I"></a>‘我于此中说法无益。<a id="a-7J"></a>何以故？<a id="a-7K"></a>是诸人等，<a id="a-7L"></a>于我所须衣服、<a id="a-7M"></a>饮食、<a id="a-7N"></a>卧具、<a id="a-7O"></a>医药，<a id="a-7P"></a>不生忧念。<a id="a-7Q"></a>何缘于此徒自疲劳？<a id="a-7R"></a>’弥勒，<a id="a-7S"></a>是诸法师，<a id="a-7T"></a>自求供养给侍尊重，<a id="a-7U"></a>摄受同住及于近住，<a id="a-7V"></a>不为于法及利益事而摄受之。<a id="a-7W"></a>是诸法师自求饮食、<a id="a-7X"></a>衣服、<a id="a-7Y"></a>卧具，<a id="a-7Z"></a>诈现异相，<a id="a-7a"></a>入于王城国邑聚落，<a id="a-7b"></a>而实不为利益成熟于诸众生而行法施。<a id="a-7c"></a>所以者何？</p>
  <p id="a7d">“弥勒，<a id="a-7e"></a>我不说言，<a id="a-7f"></a>有希求者为法施清净。<a id="a-7g"></a>何以故？<a id="a-7h"></a>若心有希求则法无平等。<a id="a-7i"></a>我不说言，<a id="a-7j"></a>贪污心者能成熟众生。<a id="a-7k"></a>何以故？<a id="a-7l"></a>自未成熟能成熟他，<a id="a-7m"></a>无有是处。<a id="a-7n"></a>弥勒，<a id="a-7o"></a>我不说言，<a id="a-7p"></a>尊重供养安乐其身，<a id="a-7q"></a>贪著摄受不净物者，<a id="a-7r"></a>为利益事。<a id="a-7s"></a>何以故？<a id="a-7t"></a>为求自身安隐丰乐，<a id="a-7u"></a>摄受众会，<a id="a-7v"></a>不能令其安住正信。<a id="a-7w"></a>弥勒，<a id="a-7x"></a>我不说言，<a id="a-7y"></a>矫诈之人住阿兰若，<a id="a-7z"></a>薄福德者而为少欲，<a id="a-80"></a>贪胜味者名易满足，<a id="a-81"></a>多求美膳以为乞食。<a id="a-82"></a>弥勒，<a id="a-83"></a>我不说言，<a id="a-84"></a>乞求种种上妙衣服，<a id="a-85"></a>谓如是等持粪扫衣。<a id="a-86"></a>弥勒，<a id="a-87"></a>我不说言，<a id="a-88"></a>在家、<a id="a-89"></a>出家无识知者，<a id="a-8A"></a>为离愦闹。<a id="a-8B"></a>弥勒，<a id="a-8C"></a>我不说言，<a id="a-8D"></a>谄曲之人值佛兴世求他短者，<a id="a-8E"></a>为如理修行；<a id="a-8F"></a>多损害者，<a id="a-8G"></a>名戒蕴清净；<a id="a-8H"></a>增上慢者，<a id="a-8I"></a>为多闻第一。<a id="a-8J"></a>弥勒，<a id="a-8K"></a>我不说言，<a id="a-8L"></a>好朋党者，<a id="a-8M"></a>名住律仪；<a id="a-8N"></a>心贡高者，<a id="a-8O"></a>名尊敬法师；<a id="a-8P"></a>绮语轻弄，<a id="a-8Q"></a>为善说法；<a id="a-8R"></a>与俗交杂，<a id="a-8S"></a>能于僧众离诸过失。<a id="a-8T"></a>弥勒，<a id="a-8U"></a>我不说言，<a id="a-8V"></a>简胜福田，<a id="a-8W"></a>为施不望报；<a id="a-8X"></a>求恩报者，<a id="a-8Y"></a>为善摄诸事；<a id="a-8Z"></a>求恭敬利养，<a id="a-8a"></a>为志乐清净；<a id="a-8b"></a>多妄计者，<a id="a-8c"></a>以为出家。<a id="a-8d"></a>弥勒，<a id="a-8e"></a>我不说言，<a id="a-8f"></a>分别彼我，<a id="a-8g"></a>名乐持戒；<a id="a-8h"></a>不尊敬者，<a id="a-8i"></a>名为听法；<a id="a-8j"></a>乐著世典咒诅言论，<a id="a-8k"></a>以为受法。<a id="a-8l"></a>弥勒，<a id="a-8m"></a>我不说言，<a id="a-8n"></a>于诸空性无胜解者，<a id="a-8o"></a>能出离生死；<a id="a-8p"></a>多执著者，<a id="a-8q"></a>为离诸行。<a id="a-8r"></a>弥勒，<a id="a-8s"></a>我不说言，<a id="a-8t"></a>于菩提分住有所得，<a id="a-8u"></a>名为证智。<a id="a-8v"></a>弥勒，<a id="a-8w"></a>我不说言，<a id="a-8x"></a>无势力者，<a id="a-8y"></a>忍辱成就；<a id="a-8z"></a>无娆触者，<a id="a-90"></a>被忍辱甲；<a id="a-91"></a>少烦恼者，<a id="a-92"></a>名律仪清净；<a id="a-93"></a>邪方便者，<a id="a-94"></a>为如说修行。<a id="a-95"></a>弥勒，<a id="a-96"></a>我不说言，<a id="a-97"></a>爱言说者，<a id="a-98"></a>为一心住；<a id="a-99"></a>好营世务，<a id="a-9A"></a>于法无损；<a id="a-9B"></a>志乐清净，<a id="a-9C"></a>堕诸恶趣；<a id="a-9D"></a>修习智慧，<a id="a-9E"></a>为愦闹行。<a id="a-9F"></a>弥勒，<a id="a-9G"></a>我不说言，<a id="a-9H"></a>方便相应，<a id="a-9I"></a>名为谄曲；<a id="a-9J"></a>不求利养，<a id="a-9K"></a>而为妄语；<a id="a-9L"></a>无执著者，<a id="a-9M"></a>诽谤正法；<a id="a-9N"></a>护正法者，<a id="a-9O"></a>而惜身命；<a id="a-9P"></a>所行下劣，<a id="a-9Q"></a>为无胜慢。<a id="a-9R"></a>如是，<a id="a-9S"></a>弥勒，<a id="a-9T"></a>于后末世五百岁中，<a id="a-9U"></a>当有菩萨，<a id="a-9V"></a>钝根小智，<a id="a-9W"></a>谄曲虚诳，<a id="a-9X"></a>住于贼行，<a id="a-9Y"></a>汝应护之。<a id="a-9Z"></a>”</p>
  <p id="a9a">尔时，<a id="a-9b"></a>弥勒菩萨白佛言：<a id="a-9c"></a>“世尊，<a id="a-9d"></a>最后末世五百岁中，<a id="a-9e"></a>唯此六十诸菩萨等，<a id="a-9f"></a>业障所缠，<a id="a-9g"></a>为复更有余菩萨耶？<a id="a-9h"></a>”</p>
  <p id="a9i">佛告弥勒菩萨言：<a id="a-9j"></a>“弥勒，<a id="a-9k"></a>于后末世五百岁中，<a id="a-9l"></a>有诸菩萨，<a id="a-9m"></a>多为业障之所缠覆；<a id="a-9n"></a>是诸业障，<a id="a-9o"></a>或有消灭，<a id="a-9p"></a>或复增长。<a id="a-9q"></a>弥勒，<a id="a-9r"></a>于此五百诸菩萨中，<a id="a-9s"></a>有二十菩萨业障微少，<a id="a-9t"></a>后五百岁还来生此，<a id="a-9u"></a>城邑聚落廛闬山野，<a id="a-9v"></a>种姓尊豪有大威德，<a id="a-9w"></a>聪明智慧善巧方便，<a id="a-9x"></a>心意调柔常怀慈愍，<a id="a-9y"></a>多所饶益，<a id="a-9z"></a>颜貌端严，<a id="a-A0"></a>辩才清妙，<a id="a-A1"></a>数术工巧皆能善知；<a id="a-A2"></a>自隐其德，<a id="a-A3"></a>安住头陀功德之行，<a id="a-A4"></a>在在所生舍家为道，<a id="a-A5"></a>已于无量阿僧祇俱胝劫中，<a id="a-A6"></a>积集阿耨多罗三藐三菩提，<a id="a-A7"></a>护持正法不惜身命，<a id="a-A8"></a>住阿兰若空闲林中，<a id="a-A9"></a>常勤精进不求利养；<a id="a-AA"></a>善入一切众生心行，<a id="a-AB"></a>咒术言论悉能了知，<a id="a-AC"></a>于诸义理少闻多解，<a id="a-AD"></a>辩才智慧皆悉具足。<a id="a-AE"></a>彼诸菩萨于是法中，<a id="a-AF"></a>精勤修习得陀罗尼、<a id="a-AG"></a>无碍辩才，<a id="a-AH"></a>于四众中宣说正法。<a id="a-AI"></a>以佛威德加被力故，<a id="a-AJ"></a>于佛所说修多罗、<a id="a-AK"></a>祇夜、<a id="a-AL"></a>授记、<a id="a-AM"></a>伽陀、<a id="a-AN"></a>优陀那、<a id="a-AO"></a>尼陀那、<a id="a-AP"></a>阿波陀那、<a id="a-AQ"></a>伊帝越多伽、<a id="a-AR"></a>阇多伽、<a id="a-AS"></a>毗佛略、<a id="a-AT"></a>阿浮陀达摩、<a id="a-AU"></a>优波提舍，<a id="a-AV"></a>皆得辩才无碍自在。</p>
  <p id="aAW">“弥勒，<a id="a-AX"></a>彼诸二十善巧菩萨，<a id="a-AY"></a>从于和尚阿阇梨所，<a id="a-AZ"></a>得闻无量百千契经，<a id="a-Aa"></a>皆能受持，<a id="a-Ab"></a>当说是言：<a id="a-Ac"></a>‘我此法门，<a id="a-Ad"></a>从某和尚阿阇梨所，<a id="a-Ae"></a>亲自听受，<a id="a-Af"></a>无有疑惑。<a id="a-Ag"></a>’弥勒，<a id="a-Ah"></a>于彼时中，<a id="a-Ai"></a>当有在家、<a id="a-Aj"></a>出家诸菩萨等，<a id="a-Ak"></a>无有智慧善巧方便，<a id="a-Al"></a>于此受持正法菩萨所说之法，<a id="a-Am"></a>却生讥笑轻毁谤言：<a id="a-An"></a>‘如是之法，<a id="a-Ao"></a>皆由汝等善巧言词，<a id="a-Ap"></a>随意制造，<a id="a-Aq"></a>实非如来之所宣说。<a id="a-Ar"></a>我等于中，<a id="a-As"></a>不能信乐发希有心。<a id="a-At"></a>’弥勒，<a id="a-Au"></a>当尔之时，<a id="a-Av"></a>无量众生于是法师皆生诽谤，<a id="a-Aw"></a>舍之而去，<a id="a-Ax"></a>互相谓言：<a id="a-Ay"></a>‘是诸比丘无有轨范，<a id="a-Az"></a>多诸邪说，<a id="a-B0"></a>不依契经，<a id="a-B1"></a>不依戒律，<a id="a-B2"></a>犹如倡妓戏弄之法。<a id="a-B3"></a>汝等于中，<a id="a-B4"></a>莫生信乐发希有心，<a id="a-B5"></a>非正法也。<a id="a-B6"></a>’弥勒，<a id="a-B7"></a>彼诸愚人为魔所持，<a id="a-B8"></a>于是法中不能解了，<a id="a-B9"></a>谓非如来之所演说，<a id="a-BA"></a>于是持法诸比丘所，<a id="a-BB"></a>生于诽谤作坏法业，<a id="a-BC"></a>以是因缘，<a id="a-BD"></a>当堕恶道。<a id="a-BE"></a>是故，<a id="a-BF"></a>弥勒，<a id="a-BG"></a>若诸智慧善巧菩萨，<a id="a-BH"></a>欲护正法，<a id="a-BI"></a>当隐其德，<a id="a-BJ"></a>于多分别诸众生所，<a id="a-BK"></a>应须护念，<a id="a-BL"></a>莫令于汝生不善心。<a id="a-BM"></a>”</p>
  <p id="aBN">尔时，<a id="a-BO"></a>弥勒菩萨而白佛言：<a id="a-BP"></a>“希有世尊！<a id="a-BQ"></a>于后末世五百岁中，<a id="a-BR"></a>有诸菩萨甚为无智，<a id="a-BS"></a>于大众中诽谤正法及持法者，<a id="a-BT"></a>复于其中，<a id="a-BU"></a>当于辩才及陀罗尼，<a id="a-BV"></a>而于是法不能信受。</p>
  <p id="aBW">“世尊，<a id="a-BX"></a>譬如有人渴乏须水，<a id="a-BY"></a>往诣泉池而欲饮之。<a id="a-BZ"></a>是人先来，<a id="a-Ba"></a>投诸粪秽于此水中；<a id="a-Bb"></a>后不觉知，<a id="a-Bc"></a>欲饮其水，<a id="a-Bd"></a>便取嗅之，<a id="a-Be"></a>既闻臭已不饮其水。<a id="a-Bf"></a>彼之自污，<a id="a-Bg"></a>更说其过，<a id="a-Bh"></a>乃至叹言：<a id="a-Bi"></a>‘奇哉！<a id="a-Bj"></a>此水甚大臭秽。<a id="a-Bk"></a>’是人过失都不觉知，<a id="a-Bl"></a>而于是水反生怨咎。<a id="a-Bm"></a>世尊，<a id="a-Bn"></a>如泉池者，<a id="a-Bo"></a>当知即是持法比丘，<a id="a-Bp"></a>由佛神力，<a id="a-Bq"></a>于此法眼善能解说。<a id="a-Br"></a>又复如彼愚痴之人，<a id="a-Bs"></a>若于泉池自投粪秽，<a id="a-Bt"></a>后不觉知欲饮水者。<a id="a-Bu"></a>世尊，<a id="a-Bv"></a>最后末世五百岁中，<a id="a-Bw"></a>有诸无智诸菩萨等，<a id="a-Bx"></a>亦复如是。<a id="a-By"></a>于彼正法及持法者，<a id="a-Bz"></a>生诽谤已，<a id="a-C0"></a>复于是人听受法味，<a id="a-C1"></a>彼人自失都不觉知，<a id="a-C2"></a>以疑惑过污染意根。<a id="a-C3"></a>彼持法者当被戏弄，<a id="a-C4"></a>或受讥笑，<a id="a-C5"></a>乃至叹言：<a id="a-C6"></a>‘奇哉此法，<a id="a-C7"></a>为诸过失之所染污！<a id="a-C8"></a>’彼无智人，<a id="a-C9"></a>于此正法及是法师，<a id="a-CA"></a>不能听受，<a id="a-CB"></a>伺求其短，<a id="a-CC"></a>谤言污辱，<a id="a-CD"></a>生厌离心舍之而去。<a id="a-CE"></a>”</p>
  <p id="aCF">尔时，<a id="a-CG"></a>世尊赞弥勒菩萨言：<a id="a-CH"></a>“善哉！<a id="a-CI"></a>善哉！<a id="a-CJ"></a>弥勒，<a id="a-CK"></a>善能演说如是譬喻，<a id="a-CL"></a>无能伺求说其短者。<a id="a-CM"></a>弥勒，<a id="a-CN"></a>以是因缘，<a id="a-CO"></a>汝应当知有四辩才，<a id="a-CP"></a>一切诸佛之所宣说；<a id="a-CQ"></a>有四辩才，<a id="a-CR"></a>一切诸佛之所遮止。<a id="a-CS"></a>云何名为有四辩才，<a id="a-CT"></a>一切诸佛之所宣说？<a id="a-CU"></a>所谓利益相应，<a id="a-CV"></a>非不利益相应；<a id="a-CW"></a>与法相应，<a id="a-CX"></a>非不与法相应；<a id="a-CY"></a>烦恼灭尽相应，<a id="a-CZ"></a>非与烦恼增长相应；<a id="a-Ca"></a>涅槃功德相应，<a id="a-Cb"></a>非与生死过漏相应。<a id="a-Cc"></a>弥勒，<a id="a-Cd"></a>是为一切诸佛之所宣说四种辩才。</p>
  <p id="aCe">“弥勒，<a id="a-Cf"></a>若比丘、<a id="a-Cg"></a>比丘尼、<a id="a-Ch"></a>优婆塞、<a id="a-Ci"></a>优婆夷，<a id="a-Cj"></a>欲说法者，<a id="a-Ck"></a>应当安住如是辩才。<a id="a-Cl"></a>若善男子、<a id="a-Cm"></a>善女人等，<a id="a-Cn"></a>有信顺心，<a id="a-Co"></a>当于是人而生佛想，<a id="a-Cp"></a>作教师想，<a id="a-Cq"></a>亦于是人听受其法。<a id="a-Cr"></a>何以故？<a id="a-Cs"></a>是人所说，<a id="a-Ct"></a>当知皆是一切如来之所宣说，<a id="a-Cu"></a>一切诸佛诚实之语。<a id="a-Cv"></a>弥勒，<a id="a-Cw"></a>若有诽谤此四辩才，<a id="a-Cx"></a>言非佛说，<a id="a-Cy"></a>不生尊重恭敬之心；<a id="a-Cz"></a>是人以怨憎故，<a id="a-D0"></a>于彼一切诸佛如来所说辩才，<a id="a-D1"></a>皆生诽谤，<a id="a-D2"></a>诽谤法已作坏法业，<a id="a-D3"></a>作坏法已当堕恶道。<a id="a-D4"></a>是故，<a id="a-D5"></a>弥勒，<a id="a-D6"></a>若有净信诸善男子，<a id="a-D7"></a>为欲解脱诽谤正法业因缘者，<a id="a-D8"></a>不以憎嫉人故而憎嫉于法，<a id="a-D9"></a>不以人过失故而于法生过，<a id="a-DA"></a>不以于人怨故而于法亦怨。</p>
  <p id="aDB">“弥勒，<a id="a-DC"></a>云何名为四种辩才，<a id="a-DD"></a>一切诸佛之所遮止？<a id="a-DE"></a>所谓非利益相应，<a id="a-DF"></a>不与利益相应；<a id="a-DG"></a>非法相应，<a id="a-DH"></a>不与法相应；<a id="a-DI"></a>烦恼相应，<a id="a-DJ"></a>不与烦恼灭尽相应；<a id="a-DK"></a>生死相应，<a id="a-DL"></a>不与涅槃功德相应。<a id="a-DM"></a>弥勒，<a id="a-DN"></a>是为一切诸佛之所遮止四种辩才。<a id="a-DO"></a>”</p>
  <p id="aDP">尔时，<a id="a-DQ"></a>弥勒菩萨白佛言：<a id="a-DR"></a>“世尊，<a id="a-DS"></a>如佛所说，<a id="a-DT"></a>若有辩才增长生死，<a id="a-DU"></a>非诸如来之所宣说。<a id="a-DV"></a>云何世尊说诸烦恼，<a id="a-DW"></a>能为菩萨利益之事？<a id="a-DX"></a>又复称赞摄取生死，<a id="a-DY"></a>而能圆满菩提分法？<a id="a-DZ"></a>如是等辩，<a id="a-Da"></a>岂非如来之所说耶？<a id="a-Db"></a>”</p>
  <p id="aDc">佛告弥勒菩萨摩诃萨言：<a id="a-Dd"></a>“弥勒，<a id="a-De"></a>我今问汝，<a id="a-Df"></a>随汝意答。<a id="a-Dg"></a>若有说言：<a id="a-Dh"></a>‘菩萨为欲圆满成就菩提分故，<a id="a-Di"></a>摄取生死。<a id="a-Dj"></a>’又复说言：<a id="a-Dk"></a>‘以诸烦恼为利益事。<a id="a-Dl"></a>’如是说者，<a id="a-Dm"></a>为与利益相应，<a id="a-Dn"></a>非利益相应？<a id="a-Do"></a>为与法相应，<a id="a-Dp"></a>非法相应？<a id="a-Dq"></a>”</p>
  <p id="aDr">弥勒菩萨白佛言：<a id="a-Ds"></a>“世尊，<a id="a-Dt"></a>若正说者，<a id="a-Du"></a>则与义利相应，<a id="a-Dv"></a>与法相应，<a id="a-Dw"></a>能令菩萨菩提分法得圆满故。<a id="a-Dx"></a>”</p>
  <p id="aDy">佛言：<a id="a-Dz"></a>“弥勒，<a id="a-E0"></a>若说菩萨为欲圆满菩提分故摄取生死，<a id="a-E1"></a>说诸烦恼能为菩萨利益之事，<a id="a-E2"></a>如是辩才，<a id="a-E3"></a>诸佛如来之所宣说。<a id="a-E4"></a>何以故？<a id="a-E5"></a>弥勒，<a id="a-E6"></a>此诸菩萨得法自在，<a id="a-E7"></a>所起烦恼无有过失，<a id="a-E8"></a>是为菩萨善巧方便，<a id="a-E9"></a>非诸声闻、<a id="a-EA"></a>缘觉境界。<a id="a-EB"></a>弥勒，<a id="a-EC"></a>若有烦恼，<a id="a-ED"></a>不能为他作利益事，<a id="a-EE"></a>亦不能满菩提分法，<a id="a-EF"></a>而发起者，<a id="a-EG"></a>不与义利相应，<a id="a-EH"></a>不与法相应，<a id="a-EI"></a>但为下劣善根因者。<a id="a-EJ"></a>菩萨于中宁舍身命，<a id="a-EK"></a>亦不随彼烦恼而行。<a id="a-EL"></a>何以故？<a id="a-EM"></a>弥勒，<a id="a-EN"></a>有异菩萨得智力故，<a id="a-EO"></a>于诸烦恼现有攀缘；<a id="a-EP"></a>有异菩萨无智力故，<a id="a-EQ"></a>于诸烦恼增上执著。<a id="a-ER"></a>”</p>
  <p id="aES">尔时，<a id="a-ET"></a>弥勒菩萨白佛言：<a id="a-EU"></a>“世尊，<a id="a-EV"></a>如我解佛所说义，<a id="a-EW"></a>若诸菩萨于后末世五百岁中，<a id="a-EX"></a>乐欲离诸业障缠缚，<a id="a-EY"></a>自无损害而得解脱；<a id="a-EZ"></a>是人当于菩萨行中深生信解，<a id="a-Ea"></a>于他过失不生分别，<a id="a-Eb"></a>志求如来真实功德。<a id="a-Ec"></a>”</p>
  <p id="aEd">佛言：<a id="a-Ee"></a>“如是，<a id="a-Ef"></a>如是。<a id="a-Eg"></a>弥勒，<a id="a-Eh"></a>是故当于诸菩萨等方便行中，<a id="a-Ei"></a>深生信解。<a id="a-Ej"></a>何以故？<a id="a-Ek"></a>慧行菩萨方便之行，<a id="a-El"></a>难信解故。<a id="a-Em"></a>弥勒，<a id="a-En"></a>譬如须陀洹人示凡夫行，<a id="a-Eo"></a>如是凡夫与须陀洹位各差别。<a id="a-Ep"></a>凡夫愚人以贪瞋痴之所缠故，<a id="a-Eq"></a>堕诸恶道；<a id="a-Er"></a>而须陀洹于贪瞋痴善能了达，<a id="a-Es"></a>终不堕落三恶道耳！<a id="a-Et"></a>弥勒，<a id="a-Eu"></a>慧行菩萨亦复如是，<a id="a-Ev"></a>于贪瞋痴习气未断，<a id="a-Ew"></a>彼亦别余初业菩萨。<a id="a-Ex"></a>何以故？<a id="a-Ey"></a>其心不为烦恼所覆，<a id="a-Ez"></a>不同初业诸菩萨等。<a id="a-F0"></a>钝行菩萨无有善巧，<a id="a-F1"></a>同诸凡夫不能出离。<a id="a-F2"></a>弥勒，<a id="a-F3"></a>慧行菩萨一切重罪，<a id="a-F4"></a>以智慧力悉能摧灭，<a id="a-F5"></a>亦不因彼堕于恶道。<a id="a-F6"></a>弥勒，<a id="a-F7"></a>譬如有人，<a id="a-F8"></a>于大火聚投以薪木数数添之，<a id="a-F9"></a>如是添已，<a id="a-FA"></a>其焰转炽，<a id="a-FB"></a>弥更增明，<a id="a-FC"></a>无有尽灭。<a id="a-FD"></a>弥勒，<a id="a-FE"></a>慧行菩萨亦复如是，<a id="a-FF"></a>以智慧火烧烦恼薪，<a id="a-FG"></a>数数添于烦恼薪木，<a id="a-FH"></a>如是添已，<a id="a-FI"></a>智慧之火转更增明，<a id="a-FJ"></a>无有尽灭。<a id="a-FK"></a>弥勒，<a id="a-FL"></a>如是，<a id="a-FM"></a>如是，<a id="a-FN"></a>慧行菩萨智慧之力，<a id="a-FO"></a>善巧方便难可了知。<a id="a-FP"></a>”</p>
 </body>
</html>