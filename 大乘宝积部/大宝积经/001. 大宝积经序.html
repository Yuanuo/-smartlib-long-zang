<!doctype html>
<html id="z3IBTDDBf" data-ver="130">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经序</h1>
  <h2 id="a2">唐睿宗皇帝制</h2>
  <p id="a3">朕闻：<a id="a-4"></a>天之为大也高，<a id="a-5"></a>上下之容可纪；<a id="a-6"></a>地之为大也广，<a id="a-7"></a>纵横之数可推。<a id="a-8"></a>则知无去无来，<a id="a-9"></a>不生不灭，<a id="a-A"></a>拯沉沦于沙劫，<a id="a-B"></a>救焚灼于尘区。<a id="a-C"></a>毒龙惧其威光，<a id="a-D"></a>醉象惮其神力。<a id="a-E"></a>其大则包于宇宙，<a id="a-F"></a>其小则隐于毫芒。<a id="a-G"></a>七十二君，<a id="a-H"></a>先在陶钧之内；<a id="a-I"></a>万八千载，<a id="a-J"></a>即为俄顷之间。<a id="a-K"></a>汉日载其通晖，<a id="a-L"></a>周星彰其降诞。<a id="a-M"></a>鹫头峰下，<a id="a-N"></a>演金口之微言；<a id="a-O"></a>鸡足山中，<a id="a-P"></a>舒玉毫之瑞色。<a id="a-Q"></a>干戈不用，<a id="a-R"></a>梵志摧锋；<a id="a-S"></a>甲胄无施，<a id="a-T"></a>波旬溃旅。<a id="a-U"></a>辟圆明之净域，<a id="a-V"></a>启方便之禅门。<a id="a-W"></a>慧晷耀于昏衢，<a id="a-X"></a>慈云清于朽宅。<a id="a-Y"></a>无得而称者，<a id="a-Z"></a>其惟正觉乎！<a id="a-a"></a>然则教自西方，<a id="a-b"></a>法流东夏，<a id="a-c"></a>马鸣、<a id="a-d"></a>龙树肇阐琼编，<a id="a-e"></a>罗什、<a id="a-f"></a>道安承宣宝偈。<a id="a-g"></a>关中道俗，<a id="a-h"></a>虽传贝叶之文；<a id="a-i"></a>江左黎元，<a id="a-j"></a>未极莲华之旨。<a id="a-k"></a>又以元魏迷于释典，<a id="a-l"></a>宇文扇于魔风。<a id="a-m"></a>开皇之初，<a id="a-n"></a>暂为修建。<a id="a-o"></a>大业之末，<a id="a-p"></a>遽即分崩。<a id="a-q"></a>我大唐之有天下也，<a id="a-r"></a>睿圣重光，<a id="a-s"></a>文思御历；<a id="a-t"></a>吞沙静[薛/女]，<a id="a-u"></a>练石称神；<a id="a-v"></a>巢燧执鞭，<a id="a-w"></a>羲农拥彗；<a id="a-x"></a>悬法王之镜，<a id="a-y"></a>转梵帝之轮；<a id="a-z"></a>被正朔于蟠桃，<a id="a-10"></a>混车书于细柳。</p>
  <p id="a11">三藏沙门菩提流志者，<a id="a-12"></a>南天竺国净行婆罗门种，<a id="a-13"></a>姓迦葉氏也。<a id="a-14"></a>年十有二，<a id="a-15"></a>外道出家，<a id="a-16"></a>事波罗奢罗，<a id="a-17"></a>学声明僧佉等论，<a id="a-18"></a>并历数咒术，<a id="a-19"></a>及阴阳等。<a id="a-1A"></a>年踰耳顺，<a id="a-1B"></a>遽乃心归，<a id="a-1C"></a>知外法之乖违，<a id="a-1D"></a>悟释教之深妙。<a id="a-1E"></a>隐居名岳，<a id="a-1F"></a>积习头陀，<a id="a-1G"></a>初就耶舍瞿沙三藏学经论，<a id="a-1H"></a>其后遍游五天竺国。<a id="a-1I"></a>高宗天皇大帝，<a id="a-1J"></a>闻其远誉，<a id="a-1K"></a>挹其道风。<a id="a-1L"></a>永淳二年，<a id="a-1M"></a>遣使迎接。<a id="a-1N"></a>天后圣帝，<a id="a-1O"></a>应乾司契，<a id="a-1P"></a>当宇披图。<a id="a-1Q"></a>令住东都居大福先寺，<a id="a-1R"></a>译佛境界宝雨、<a id="a-1S"></a>华严等经一十一部。</p>
  <p id="a1T">中宗孝和皇帝，<a id="a-1U"></a>循机履运，<a id="a-1V"></a>配永登枢。<a id="a-1W"></a>神龙二年，<a id="a-1X"></a>令住京下于大崇福寺翻译此经。<a id="a-1Y"></a>俄属灵祐亏微，<a id="a-1Z"></a>绵区集祸。<a id="a-1a"></a>乔岳之仙长往，<a id="a-1b"></a>茂陵之驾不还。<a id="a-1c"></a>朕以庸虚，<a id="a-1d"></a>谬膺不构，<a id="a-1e"></a>敬遵前旨，<a id="a-1f"></a>勖就斯编。<a id="a-1g"></a>法师寻绎故文，<a id="a-1h"></a>发挥新句，<a id="a-1i"></a>炎凉不懈，<a id="a-1j"></a>晓夕忘疲。<a id="a-1k"></a>旧翻、<a id="a-1l"></a>新翻，<a id="a-1m"></a>凡有四十九会，<a id="a-1n"></a>总其部帙一百二十卷成。<a id="a-1o"></a>以先天二年六月八日，<a id="a-1p"></a>毕功进内。<a id="a-1q"></a>法师戒珠在握，<a id="a-1r"></a>慧炬明心，<a id="a-1s"></a>为法门之栋梁，<a id="a-1t"></a>启僧徒之耳目。<a id="a-1u"></a>伏愿上资七庙，<a id="a-1v"></a>八百之祚长延。<a id="a-1w"></a>下及万方，<a id="a-1x"></a>亿兆之甿恒逸。<a id="a-1y"></a>远迩宁谧，<a id="a-1z"></a>朝野欢娱；<a id="a-20"></a>致浇俗于淳源，<a id="a-21"></a>归迷生于寿域。<a id="a-22"></a>暂乘紫机之暇，<a id="a-23"></a>聊题缃帙之前，<a id="a-24"></a>所有会名，<a id="a-25"></a>具于其目云尔。</p>
 </body>
</html>