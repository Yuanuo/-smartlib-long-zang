<!doctype html>
<html id="z3IBTHoDL" data-ver="1395">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百三</h1>
  <h2 id="a2">隋三藏达摩笈多译</h2>
  <h2 id="a3">善住意天子会第三十六之二开实义品第二</h2>
  <p id="a4">尔时，<a id="a-5"></a>大集众中有上首天，<a id="a-6"></a>所谓善住意天子、<a id="a-7"></a>善寂天子、<a id="a-8"></a>惭愧天子，<a id="a-9"></a>与如是等九十六亿诸天子俱，<a id="a-A"></a>一切皆行菩萨之道，<a id="a-B"></a>咸共往诣文殊师利所，<a id="a-C"></a>至其门外右绕七匝；<a id="a-D"></a>绕七匝已，<a id="a-E"></a>然后雨天曼陀罗华，<a id="a-F"></a>其所雨华遍覆虚空，<a id="a-G"></a>高十由旬成华网台，<a id="a-H"></a>形如宝塔。<a id="a-I"></a>时，<a id="a-J"></a>文殊师利持此华台，<a id="a-K"></a>供养世尊；<a id="a-L"></a>供养已，<a id="a-M"></a>即以神力，<a id="a-N"></a>令此三千大千世界一切国土虚空之中华网遍覆。<a id="a-O"></a>是华光明，<a id="a-P"></a>普照三千大千世界，<a id="a-Q"></a>皆大明盛，<a id="a-R"></a>复雨天曼陀罗华。<a id="a-S"></a>尔时，<a id="a-T"></a>文殊师利菩萨摩诃萨，<a id="a-U"></a>闲雅安庠从精舍出，<a id="a-V"></a>更以神力，<a id="a-W"></a>令所居地，<a id="a-X"></a>自然而有七宝妙座。<a id="a-Y"></a>其座巍巍具足庄严，<a id="a-Z"></a>文殊师利敛容整服，<a id="a-a"></a>升此宝座。<a id="a-b"></a>时，<a id="a-c"></a>善住意天子，<a id="a-d"></a>见文殊师利升宝座已，<a id="a-e"></a>即以顶礼文殊师利足，<a id="a-f"></a>退住一面。<a id="a-g"></a>一切诸天，<a id="a-h"></a>亦皆顶礼文殊师利足。</p>
  <p id="ai">尔时，<a id="a-j"></a>文殊师利如是思惟：<a id="a-k"></a>“谁于今日，<a id="a-l"></a>堪任与我在世尊前对扬深法？<a id="a-m"></a>谁为法器，<a id="a-n"></a>能受如是不思议句、<a id="a-o"></a>甚难证句、<a id="a-p"></a>无处所句、<a id="a-q"></a>无所著句、<a id="a-r"></a>无戏论句、<a id="a-s"></a>不可得句、<a id="a-t"></a>不可说句、<a id="a-u"></a>甚深句、<a id="a-v"></a>真实句、<a id="a-w"></a>无碍句、<a id="a-x"></a>不可坏句、<a id="a-y"></a>空句、<a id="a-z"></a>无相句、<a id="a-10"></a>无愿句、<a id="a-11"></a>如如句、<a id="a-12"></a>实际句、<a id="a-13"></a>法界句、<a id="a-14"></a>无形貌句、<a id="a-15"></a>不取句、<a id="a-16"></a>不舍句、<a id="a-17"></a>佛句、<a id="a-18"></a>法句、<a id="a-19"></a>僧句、<a id="a-1A"></a>智慧满足句、<a id="a-1B"></a>三界平等句、<a id="a-1C"></a>一切法无所得句、<a id="a-1D"></a>一切法无生句、<a id="a-1E"></a>师子句、<a id="a-1F"></a>勇猛句、<a id="a-1G"></a>无句句？<a id="a-1H"></a>如斯说已，<a id="a-1I"></a>谁听者乎？<a id="a-1J"></a>”于是，<a id="a-1K"></a>文殊师利复更思惟：<a id="a-1L"></a>“今此唯有善住意天子，<a id="a-1M"></a>已于过去供养多佛，<a id="a-1N"></a>入深法忍，<a id="a-1O"></a>具足辩才，<a id="a-1P"></a>当能与我处世尊前共谈实义。<a id="a-1Q"></a>”</p>
  <p id="a1R">尔时，<a id="a-1S"></a>文殊师利如是念已，<a id="a-1T"></a>即语善住意天子言：<a id="a-1U"></a>“天子，<a id="a-1V"></a>汝今已得甚深法忍，<a id="a-1W"></a>又能具足无碍辩才。<a id="a-1X"></a>今当与我诣世尊所，<a id="a-1Y"></a>对论如是深妙义乎？<a id="a-1Z"></a>”</p>
  <p id="a1a">时，<a id="a-1b"></a>善住意天子报文殊师利言：<a id="a-1c"></a>“大士，<a id="a-1d"></a>我如是说，<a id="a-1e"></a>彼若于我无有语言，<a id="a-1f"></a>不为演说，<a id="a-1g"></a>不存咨问，<a id="a-1h"></a>亦无报答，<a id="a-1i"></a>无佛法众，<a id="a-1j"></a>断灭三乘，<a id="a-1k"></a>无生死，<a id="a-1l"></a>无涅槃，<a id="a-1m"></a>不合不散，<a id="a-1n"></a>不启不发，<a id="a-1o"></a>不出声音，<a id="a-1p"></a>除诸文字，<a id="a-1q"></a>如是说者我当共谈。<a id="a-1r"></a>”</p>
  <p id="a1s">文殊师利语善住意天子言：<a id="a-1t"></a>“天子，<a id="a-1u"></a>我如是说，<a id="a-1v"></a>彼能于我，<a id="a-1w"></a>无听无闻，<a id="a-1x"></a>无读无诵，<a id="a-1y"></a>无受不持，<a id="a-1z"></a>不思不念，<a id="a-20"></a>不取不舍，<a id="a-21"></a>不觉不知，<a id="a-22"></a>不闻我言，<a id="a-23"></a>不为他说。<a id="a-24"></a>所以者何？<a id="a-25"></a>诸佛菩提本无文字，<a id="a-26"></a>无心离心，<a id="a-27"></a>无有觉悟，<a id="a-28"></a>虽假名说其名亦空。<a id="a-29"></a>”</p>
  <p id="a2A">善住又言：<a id="a-2B"></a>“大士，<a id="a-2C"></a>今者且为诸天子说。<a id="a-2D"></a>斯诸天子，<a id="a-2E"></a>于大士说乐欲听闻。<a id="a-2F"></a>”</p>
  <p id="a2G">文殊师利言：<a id="a-2H"></a>“天子，<a id="a-2I"></a>我终不为乐听者说，<a id="a-2J"></a>又亦不为闻受者说。<a id="a-2K"></a>所以者何？<a id="a-2L"></a>凡有听受则为取著。<a id="a-2M"></a>云何取著？<a id="a-2N"></a>所谓我著、<a id="a-2O"></a>人著、<a id="a-2P"></a>众生著、<a id="a-2Q"></a>寿命著、<a id="a-2R"></a>士夫著。<a id="a-2S"></a>以取著故便有听受，<a id="a-2T"></a>如是听受，<a id="a-2U"></a>当知彼住三种缚中。<a id="a-2V"></a>何谓三缚？<a id="a-2W"></a>一见我缚，<a id="a-2X"></a>二见众生缚，<a id="a-2Y"></a>三见法缚。<a id="a-2Z"></a>天子，<a id="a-2a"></a>若无如是三种见缚而听法者，<a id="a-2b"></a>当知彼住三种净中。<a id="a-2c"></a>何谓三净？<a id="a-2d"></a>一不见自身，<a id="a-2e"></a>不分别，<a id="a-2f"></a>不思念，<a id="a-2g"></a>不证知；<a id="a-2h"></a>二不见说者，<a id="a-2i"></a>不分别，<a id="a-2j"></a>不思念，<a id="a-2k"></a>不证知；<a id="a-2l"></a>三不见所说，<a id="a-2m"></a>不分别，<a id="a-2n"></a>不思念，<a id="a-2o"></a>不证知。<a id="a-2p"></a>天子，<a id="a-2q"></a>是则名为三种净也。<a id="a-2r"></a>天子，<a id="a-2s"></a>若有能作如是听者，<a id="a-2t"></a>是平等听，<a id="a-2u"></a>非不平等。<a id="a-2v"></a>”</p>
  <p id="a2w">尔时，<a id="a-2x"></a>善住意天子赞文殊师利言：<a id="a-2y"></a>“善哉！<a id="a-2z"></a>善哉！<a id="a-30"></a>快作斯说。<a id="a-31"></a>大士，<a id="a-32"></a>若有能作如是说者，<a id="a-33"></a>当知即是不退转说。<a id="a-34"></a>”</p>
  <p id="a35">文殊师利言：<a id="a-36"></a>“且止！<a id="a-37"></a>天子，<a id="a-38"></a>汝今不应妄想分别菩萨退转。<a id="a-39"></a>何以故？<a id="a-3A"></a>若使菩萨有退转者，<a id="a-3B"></a>彼终不能成等正觉。<a id="a-3C"></a>所以者何？<a id="a-3D"></a>是菩提中无退法故。<a id="a-3E"></a>”</p>
  <p id="a3F">善住复言：<a id="a-3G"></a>“大士，<a id="a-3H"></a>若如是者，<a id="a-3I"></a>当于何处有斯退转？<a id="a-3J"></a>”</p>
  <p id="a3K">文殊师利言：<a id="a-3L"></a>“天子，<a id="a-3M"></a>当知从贪欲故有退转，<a id="a-3N"></a>从瞋恚故有退转，<a id="a-3O"></a>从愚痴故有退转，<a id="a-3P"></a>从有爱故有退转，<a id="a-3Q"></a>从无明故有退转，<a id="a-3R"></a>乃至从十二有分生死所生故有退转；<a id="a-3S"></a>从因故有退转，<a id="a-3T"></a>从见故有退转，<a id="a-3U"></a>从名故有退转，<a id="a-3V"></a>从色故有退转，<a id="a-3W"></a>从欲界故有退转，<a id="a-3X"></a>从色界故有退转，<a id="a-3Y"></a>从无色界故有退转，<a id="a-3Z"></a>从声闻行故有退转，<a id="a-3a"></a>从辟支佛行故有退转，<a id="a-3b"></a>从分别故有退转，<a id="a-3c"></a>从执著故有退转，<a id="a-3d"></a>从相故有退转，<a id="a-3e"></a>从取相故有退转，<a id="a-3f"></a>从断见故有退转，<a id="a-3g"></a>从常见故有退转，<a id="a-3h"></a>从取故有退转，<a id="a-3i"></a>从舍故有退转，<a id="a-3j"></a>从我想故有退转，<a id="a-3k"></a>从众生想故有退转，<a id="a-3l"></a>从寿命想故有退转，<a id="a-3m"></a>从士夫想故有退转，<a id="a-3n"></a>从福伽罗想故有退转，<a id="a-3o"></a>从思想故有退转，<a id="a-3p"></a>从系缚故有退转，<a id="a-3q"></a>从颠倒故有退转，<a id="a-3r"></a>从我见故有退转，<a id="a-3s"></a>从我见为根本六十二见故有退转，<a id="a-3t"></a>从诸盖故有退转，<a id="a-3u"></a>从诸阴故有退转，<a id="a-3v"></a>从诸入故有退转，<a id="a-3w"></a>从诸界故有退转，<a id="a-3x"></a>从佛想故有退转，<a id="a-3y"></a>从法想故有退转，<a id="a-3z"></a>从僧想故有退转，<a id="a-40"></a>如是乃至‘我当成佛’、<a id="a-41"></a>‘我当说法’、<a id="a-42"></a>‘我度众生’、<a id="a-43"></a>‘我当破魔’、<a id="a-44"></a>‘我得智慧’，<a id="a-45"></a>从是诸想故有退转。<a id="a-46"></a>如是，<a id="a-47"></a>天子，<a id="a-48"></a>若能不分别如来十力，<a id="a-49"></a>不分别四无所畏，<a id="a-4A"></a>不分别十八不共法，<a id="a-4B"></a>不分别一切根、<a id="a-4C"></a>力、<a id="a-4D"></a>觉、<a id="a-4E"></a>道，<a id="a-4F"></a>不分别诸相好，<a id="a-4G"></a>不分别庄严佛国，<a id="a-4H"></a>不分别声闻，<a id="a-4I"></a>不分别菩萨，<a id="a-4J"></a>乃至不分别一切分别退转者，<a id="a-4K"></a>是名不退转。<a id="a-4L"></a>”</p>
  <p id="a4M">尔时，<a id="a-4N"></a>善住意天子复白文殊师利言：<a id="a-4O"></a>“大士，<a id="a-4P"></a>若如是者，<a id="a-4Q"></a>当于何处得不退转？<a id="a-4R"></a>”</p>
  <p id="a4S">文殊师利言：<a id="a-4T"></a>“天子当知，<a id="a-4U"></a>从通达佛慧故得不退转，<a id="a-4V"></a>从空故不退转，<a id="a-4W"></a>从无相故不退转，<a id="a-4X"></a>从无愿故不退转，<a id="a-4Y"></a>从如如故不退转，<a id="a-4Z"></a>从法性故不退转，<a id="a-4a"></a>从实际故不退转，<a id="a-4b"></a>从平等故不退转。<a id="a-4c"></a>”</p>
  <p id="a4d">善住意言：<a id="a-4e"></a>“大士，<a id="a-4f"></a>若如是说，<a id="a-4g"></a>一切诸分别无分别，<a id="a-4h"></a>二俱不异。<a id="a-4i"></a>所以者何？<a id="a-4j"></a>皆从思惟分别生故，<a id="a-4k"></a>是故得言彼有退转。<a id="a-4l"></a>”</p>
  <p id="a4m">又问：<a id="a-4n"></a>“如是退转为有法耶？<a id="a-4o"></a>为无法乎？<a id="a-4p"></a>”</p>
  <p id="a4q">文殊师利言：<a id="a-4r"></a>“非有非无如是退转。<a id="a-4s"></a>”</p>
  <p id="a4t">善住意言：<a id="a-4u"></a>“大士若尔，<a id="a-4v"></a>何处退转？<a id="a-4w"></a>”</p>
  <p id="a4x">文殊师利言：<a id="a-4y"></a>“若有若无，<a id="a-4z"></a>是虚妄取，<a id="a-50"></a>是颠倒取，<a id="a-51"></a>是不如取，<a id="a-52"></a>彼则不取亦非不取。<a id="a-53"></a>以是义故，<a id="a-54"></a>得言退转；<a id="a-55"></a>而彼退法不可说有，<a id="a-56"></a>不可说无。<a id="a-57"></a>何以故？<a id="a-58"></a>若有无中有退转者，<a id="a-59"></a>彼即为过。<a id="a-5A"></a>所以者何？<a id="a-5B"></a>若有法退转则堕常边，<a id="a-5C"></a>无法退转则堕断边。<a id="a-5D"></a>然世尊说不住常中，<a id="a-5E"></a>不住断中，<a id="a-5F"></a>非断非常。<a id="a-5G"></a>世尊所说，<a id="a-5H"></a>天子，<a id="a-5I"></a>若彼于先不真实想，<a id="a-5J"></a>而彼证知，<a id="a-5K"></a>则名非断非常。<a id="a-5L"></a>天子，<a id="a-5M"></a>是为菩萨退转法门。<a id="a-5N"></a>”</p>
  <p id="a5O">说是法时，<a id="a-5P"></a>十千天子得无生法忍。</p>
  <p data-pb></p>
  <h2 id="a5Q">文殊神变品第三</h2>
  <p id="a5R">尔时，<a id="a-5S"></a>善住意天子白文殊师利言：<a id="a-5T"></a>“大士，<a id="a-5U"></a>今可俱行诣如来所，<a id="a-5V"></a>奉见顶礼，<a id="a-5W"></a>咨受未闻，<a id="a-5X"></a>亦因此时如法问难。<a id="a-5Y"></a>”</p>
  <p id="a5Z">文殊师利言：<a id="a-5a"></a>“天子，<a id="a-5b"></a>汝莫分别取著如来！<a id="a-5c"></a>”</p>
  <p id="a5d">善住意言：<a id="a-5e"></a>“大士，<a id="a-5f"></a>如来何在而言莫著？<a id="a-5g"></a>”</p>
  <p id="a5h">文殊师利言：<a id="a-5i"></a>“即在现前。<a id="a-5j"></a>”</p>
  <p id="a5k">善住意言：<a id="a-5l"></a>“若如是者，<a id="a-5m"></a>我何不见？<a id="a-5n"></a>”</p>
  <p id="a5o">文殊师利言：<a id="a-5p"></a>“天子，<a id="a-5q"></a>汝今若能一切不见，<a id="a-5r"></a>是则名为真见如来。<a id="a-5s"></a>”</p>
  <p id="a5t">善住意言：<a id="a-5u"></a>“若现前者，<a id="a-5v"></a>云何诫我莫取如来？<a id="a-5w"></a>”</p>
  <p id="a5x">文殊师利言：<a id="a-5y"></a>“天子，<a id="a-5z"></a>汝谓今者现前何有？<a id="a-60"></a>”</p>
  <p id="a61">善住意言：<a id="a-62"></a>“有虚空界。<a id="a-63"></a>”</p>
  <p id="a64">文殊师利言：<a id="a-65"></a>“如是，<a id="a-66"></a>天子，<a id="a-67"></a>言如来者即虚空界。<a id="a-68"></a>何以故？<a id="a-69"></a>诸法平等如虚空故。<a id="a-6A"></a>是故虚空即是如来，<a id="a-6B"></a>如来即是虚空，<a id="a-6C"></a>虚空、<a id="a-6D"></a>如来无二无别。<a id="a-6E"></a>天子，<a id="a-6F"></a>以是义故，<a id="a-6G"></a>若人欲求见如来者，<a id="a-6H"></a>当作斯观，<a id="a-6I"></a>如实真际觉了，<a id="a-6J"></a>是中无有一物可分别者。<a id="a-6K"></a>”</p>
  <p id="a6L">尔时，<a id="a-6M"></a>文殊师利菩萨摩诃萨复以神力，<a id="a-6N"></a>化作三十二所重阁宝堂，<a id="a-6O"></a>辇轩具足，<a id="a-6P"></a>四面正方，<a id="a-6Q"></a>四角有柱，<a id="a-6R"></a>周匝栏楯，<a id="a-6S"></a>宝网交络，<a id="a-6T"></a>殊特妙好，<a id="a-6U"></a>高显巍巍，<a id="a-6V"></a>具足庄严甚可爱乐。<a id="a-6W"></a>诸堂阁内咸有胜床，<a id="a-6X"></a>众宝所成，<a id="a-6Y"></a>天衣覆上。<a id="a-6Z"></a>其床各有化菩萨坐，<a id="a-6a"></a>具三十二大人之相。</p>
  <p id="a6b">尔时，<a id="a-6c"></a>文殊师利普现如是庄严事已，<a id="a-6d"></a>遂更与彼莲华化佛，<a id="a-6e"></a>并化菩萨，<a id="a-6f"></a>及此宝辇、<a id="a-6g"></a>重阁、<a id="a-6h"></a>殿堂、<a id="a-6i"></a>诸菩萨众，<a id="a-6j"></a>俱往佛所，<a id="a-6k"></a>绕佛七匝，<a id="a-6l"></a>并亦围绕比丘众已，<a id="a-6m"></a>踊在虚空，<a id="a-6n"></a>光明普照众会道场，<a id="a-6o"></a>四面而住。</p>
  <p id="a6p">尔时，<a id="a-6q"></a>文殊师利后善住意发，<a id="a-6r"></a>忽然在前，<a id="a-6s"></a>先至佛所。<a id="a-6t"></a>善住意天子反更后到，<a id="a-6u"></a>白言：<a id="a-6v"></a>“大士，<a id="a-6w"></a>吾发在前，<a id="a-6x"></a>更在后至。<a id="a-6y"></a>仁从何路乃至于斯？<a id="a-6z"></a>”</p>
  <p id="a70">文殊师利言：<a id="a-71"></a>“天子，<a id="a-72"></a>假使供养满恒河沙诸如来等，<a id="a-73"></a>稽首为礼，<a id="a-74"></a>终不见吾往来进止。<a id="a-75"></a>”</p>
  <p id="a76">尔时，<a id="a-77"></a>华台诸化菩萨，<a id="a-78"></a>及宝堂中诸菩萨众，<a id="a-79"></a>同声说偈，<a id="a-7A"></a>赞叹如来：</p>
  <p id="a7B">“已曾供养过恒河，<a id="a-7C"></a>　不可思议诸世尊，</p>
  <p id="a7D">炽然修行求菩提，<a id="a-7E"></a>　是故超出天人上。</p>
  <p id="a7F">光明妙色三界雄，<a id="a-7G"></a>　牟尼众相实奇特，</p>
  <p id="a7H">为众宣说甚深法，<a id="a-7I"></a>　无有寿命及人我。</p>
  <p id="a7J">世尊行施持净戒，<a id="a-7K"></a>　忍辱精进具修禅，</p>
  <p id="a7L">智慧清净三界表，<a id="a-7M"></a>　我礼彼岸最胜尊。</p>
  <p id="a7N">其有发意求菩提，<a id="a-7O"></a>　则受天人妙供养，</p>
  <p id="a7P">若于深空无疑惑，<a id="a-7Q"></a>　当绍出世大法王。</p>
  <p id="a7R">过去诸佛等正觉，<a id="a-7S"></a>　现在一切两足尊，</p>
  <p id="a7T">常说如是诸法空，<a id="a-7U"></a>　本来无相亦无作。</p>
  <p id="a7V">众生体性不可得，<a id="a-7W"></a>　何有生者及死灭？</p>
  <p id="a7X">本既无来亦无去，<a id="a-7Y"></a>　一切诸法如虚空。</p>
  <p id="a7Z">如彼化人观众事，<a id="a-7a"></a>　虽复示现而无真，</p>
  <p id="a7b">世尊说法亦如是，<a id="a-7c"></a>　斯皆虚诳同幻梦。</p>
  <p id="a7d">恒沙世界满中宝，<a id="a-7e"></a>　持以布施一切人，</p>
  <p id="a7f">若能修忍善说空，<a id="a-7g"></a>　如是行施超于彼。</p>
  <p id="a7h">复于恒沙诸劫中，<a id="a-7i"></a>　供养诸佛天人上，</p>
  <p id="a7j">奉献香华及众具，<a id="a-7k"></a>　为求菩提离世间。</p>
  <p id="a7l">得闻如是甚深法，<a id="a-7m"></a>　无有众生及命人，</p>
  <p id="a7n">当知彼得明净忍，<a id="a-7o"></a>　是为供养十方佛。</p>
  <p id="a7p">于无数劫行布施，<a id="a-7q"></a>　衣食象马及众珍，</p>
  <p id="a7r">当知彼非解脱因，<a id="a-7s"></a>　以有我人众生想。</p>
  <p id="a7t">归命灭度人中尊，<a id="a-7u"></a>　救济众生无量数，</p>
  <p id="a7v">诸法皆空本清净，<a id="a-7w"></a>　如是解脱智庄严。</p>
  <p id="a7x">诸佛出世甚难值，<a id="a-7y"></a>　得闻正法生信难，</p>
  <p id="a7z">人身难得今已获，<a id="a-80"></a>　善哉佛法汝顺行。</p>
  <p id="a81">已得蠲除斯八难，<a id="a-82"></a>　永绝迫窄处空闲，</p>
  <p id="a83">于诸正法得信行，<a id="a-84"></a>　应当勇猛发精进。</p>
  <p id="a85">若闻法已应正思，<a id="a-86"></a>　不可闻声即取著，</p>
  <p id="a87">汝等常行阿兰若，<a id="a-88"></a>　必当速疾成人雄。</p>
  <p id="a89">近善知识及法师，<a id="a-8A"></a>　应速远离诸恶友，</p>
  <p id="a8B">汝于众生平等想，<a id="a-8C"></a>　慎勿妄起我人心。</p>
  <p id="a8D">常乐多闻持禁戒，<a id="a-8E"></a>　捐弃舍宅坐林间，</p>
  <p id="a8F">腐药治病莫诈善，<a id="a-8G"></a>　亦恒乞食受粪衣。</p>
  <p id="a8H">一切有为即无为，<a id="a-8I"></a>　等同一相如阳焰，</p>
  <p id="a8J">若了实际见真如，<a id="a-8K"></a>　疾成无上菩提道。</p>
  <p id="a8L">当观五阴犹如幻，<a id="a-8M"></a>　内外诸入如空舍，</p>
  <p id="a8N">世尊常说如斯法，<a id="a-8O"></a>　法等于彼莫生著。</p>
  <p id="a8P">贪欲瞋恚性自空，<a id="a-8Q"></a>　愚痴我慢分别起，</p>
  <p id="a8R">彼法已灭今亦无，<a id="a-8S"></a>　如是知者得成佛。<a id="a-8T"></a>”</p>
  <p id="a8U">如是诸化菩萨说是偈时，<a id="a-8V"></a>彼会众中二万二千众生，<a id="a-8W"></a>皆发阿耨多罗三藐三菩提心；<a id="a-8X"></a>五百比丘漏尽意解，<a id="a-8Y"></a>心得解脱；<a id="a-8Z"></a>三百比丘尼，<a id="a-8a"></a>远尘离垢，<a id="a-8b"></a>得法眼净；<a id="a-8c"></a>七千优婆塞、<a id="a-8d"></a>优婆夷，<a id="a-8e"></a>二万五千诸天子，<a id="a-8f"></a>亦离尘垢，<a id="a-8g"></a>法眼清净；<a id="a-8h"></a>三百菩萨得无生法忍。<a id="a-8i"></a>于是三千大千世界大地六种振动，<a id="a-8j"></a>所谓动、<a id="a-8k"></a>遍动、<a id="a-8l"></a>等遍动，<a id="a-8m"></a>震、<a id="a-8n"></a>遍震、<a id="a-8o"></a>等遍震，<a id="a-8p"></a>涌、<a id="a-8q"></a>遍涌、<a id="a-8r"></a>等遍涌，<a id="a-8s"></a>乃至吼起觉等，<a id="a-8t"></a>亦复如是。</p>
  <p data-pb></p>
  <h2 id="a8u">破魔品第四</h2>
  <p id="a8v">尔时，<a id="a-8w"></a>尊者舍利弗白佛言：<a id="a-8x"></a>“世尊，<a id="a-8y"></a>今此瑞相谁之所为，<a id="a-8z"></a>能令如是三千大千世界大地六种振动？<a id="a-90"></a>又是宝辇、<a id="a-91"></a>殿堂、<a id="a-92"></a>莲华座上诸菩萨等，<a id="a-93"></a>放大光明照斯众会，<a id="a-94"></a>演说如是微妙深法；<a id="a-95"></a>复令如是无量亿数诸天子众皆来集会，<a id="a-96"></a>复有亿数诸菩萨等亦来集也？<a id="a-97"></a>”</p>
  <p id="a98">尔时，<a id="a-99"></a>佛告舍利弗：<a id="a-9A"></a>“斯乃文殊师利威神之力，<a id="a-9B"></a>故现如是妙庄严事，<a id="a-9C"></a>亦令菩萨诸天云集！<a id="a-9D"></a>所以者何？<a id="a-9E"></a>舍利弗，<a id="a-9F"></a>是文殊师利与善住意天子，<a id="a-9G"></a>将诸大众欲来我所，<a id="a-9H"></a>请问如是破散诸魔三昧法门，<a id="a-9I"></a>具足成就诸不思议甚深佛法故。<a id="a-9J"></a>”</p>
  <p id="a9K">时，<a id="a-9L"></a>舍利弗复白佛言：<a id="a-9M"></a>“世尊，<a id="a-9N"></a>若如是者，<a id="a-9O"></a>何因缘故我观此众，<a id="a-9P"></a>竟不见彼文殊师利？<a id="a-9Q"></a>”</p>
  <p id="a9R">佛告舍利弗：<a id="a-9S"></a>“汝宜且待！<a id="a-9T"></a>今文殊师利，<a id="a-9U"></a>已与一切魔王、<a id="a-9V"></a>一切魔众、<a id="a-9W"></a>一切魔宫，<a id="a-9X"></a>作大衰耗；<a id="a-9Y"></a>所为神变极妙庄严，<a id="a-9Z"></a>将至我所，<a id="a-9a"></a>汝当自见。<a id="a-9b"></a>”</p>
  <p id="a9c">于是，<a id="a-9d"></a>文殊师利即入破散诸魔三昧。<a id="a-9e"></a>三昧力故，<a id="a-9f"></a>即时三千大千世界百亿魔宫，<a id="a-9g"></a>朽故暗冥若将毁坏，<a id="a-9h"></a>其变已现无复威光，<a id="a-9i"></a>令一切魔不乐其所，<a id="a-9j"></a>各自见身，<a id="a-9k"></a>惛耄羸瘠，<a id="a-9l"></a>柱杖而行，<a id="a-9m"></a>诸天女辈变成老母。<a id="a-9n"></a>一切众魔见是事故，<a id="a-9o"></a>心大忧愁，<a id="a-9p"></a>身毛皆竖，<a id="a-9q"></a>惶怖思念：<a id="a-9r"></a>“是何变怪，<a id="a-9s"></a>令吾内外不祥若斯？<a id="a-9t"></a>将无死没时至，<a id="a-9u"></a>果报离散耶？<a id="a-9v"></a>为是世间将坏劫灾事乎？<a id="a-9w"></a>”</p>
  <p id="a9x">彼诸魔众如是念时，<a id="a-9y"></a>文殊师利复以神力，<a id="a-9z"></a>即现百亿天子住在魔前，<a id="a-A0"></a>告魔众曰：<a id="a-A1"></a>“汝勿忧惧！<a id="a-A2"></a>此非汝灾，<a id="a-A3"></a>亦非劫尽。<a id="a-A4"></a>所以者何？<a id="a-A5"></a>今此适有住不退转菩萨大士，<a id="a-A6"></a>名文殊师利，<a id="a-A7"></a>有大威神，<a id="a-A8"></a>道德超世，<a id="a-A9"></a>即时正入破散诸魔三昧法门。<a id="a-AA"></a>以彼大士三昧威神，<a id="a-AB"></a>其事若此，<a id="a-AC"></a>非有他也。<a id="a-AD"></a>”诸化天子说是语时，<a id="a-AE"></a>一切魔王及诸魔众，<a id="a-AF"></a>闻诸化天说文殊师利大士名号，<a id="a-AG"></a>更增惶恐，<a id="a-AH"></a>战悼不安，<a id="a-AI"></a>一切魔宫皆大震动。</p>
  <p id="aAJ">时，<a id="a-AK"></a>诸魔王答化天曰：<a id="a-AL"></a>“惟愿仁慈救我危厄！<a id="a-AM"></a>”</p>
  <p id="aAN">诸化天子复语魔言：<a id="a-AO"></a>“勿怖！<a id="a-AP"></a>勿怖！<a id="a-AQ"></a>汝等今宜速疾往诣释迦牟尼佛世尊所。<a id="a-AR"></a>所以者何？<a id="a-AS"></a>彼佛如来有大慈悲，<a id="a-AT"></a>若诸众生忧恐煎迫，<a id="a-AU"></a>但往归依，<a id="a-AV"></a>皆蒙安乐，<a id="a-AW"></a>除诸忧苦。<a id="a-AX"></a>”时，<a id="a-AY"></a>诸化天如是语已，<a id="a-AZ"></a>即于其处忽然不现。</p>
  <p id="aAa">尔时，<a id="a-Ab"></a>一切魔王及诸魔众，<a id="a-Ac"></a>闻化天教，<a id="a-Ad"></a>莫不欢欣，<a id="a-Ae"></a>皆共同心，<a id="a-Af"></a>于须臾顷羸弊柱杖，<a id="a-Ag"></a>皆来住于释迦牟尼佛前，<a id="a-Ah"></a>同声白言：<a id="a-Ai"></a>“大德世尊，<a id="a-Aj"></a>愿见救护，<a id="a-Ak"></a>愿见救护，<a id="a-Al"></a>免兹变怪困苦大厄！<a id="a-Am"></a>世尊，<a id="a-An"></a>我等宁受百千万亿诸佛名号，<a id="a-Ao"></a>不愿闻彼文殊师利一菩萨名。<a id="a-Ap"></a>何以故？<a id="a-Aq"></a>我即闻是文殊师利菩萨名时，<a id="a-Ar"></a>便大惊恐，<a id="a-As"></a>若丧自身。<a id="a-At"></a>”</p>
  <p id="aAu">尔时，<a id="a-Av"></a>世尊告诸魔言：<a id="a-Aw"></a>“波旬，<a id="a-Ax"></a>汝今何忽发如是言？<a id="a-Ay"></a>所以者何？<a id="a-Az"></a>是文殊大士，<a id="a-B0"></a>凡所开导利益众生，<a id="a-B1"></a>亿百千佛昔所未作，<a id="a-B2"></a>今亦不作，<a id="a-B3"></a>当亦不作。<a id="a-B4"></a>唯此文殊师利去来现在，<a id="a-B5"></a>常为众生建斯大事，<a id="a-B6"></a>众生熟已置解脱中。<a id="a-B7"></a>是故汝等虽复闻彼百千佛名，<a id="a-B8"></a>不生苦恼，<a id="a-B9"></a>亦无惊怖。<a id="a-BA"></a>云何而言，<a id="a-BB"></a>我今忽闻一文殊师利名，<a id="a-BC"></a>皆大惊恐？<a id="a-BD"></a>”</p>
  <p id="aBE">时，<a id="a-BF"></a>彼魔众白言：<a id="a-BG"></a>“世尊，<a id="a-BH"></a>我诚惭耻，<a id="a-BI"></a>此弊老身加以惶惧，<a id="a-BJ"></a>发斯言耳！<a id="a-BK"></a>世尊，<a id="a-BL"></a>我等从今归依正觉，<a id="a-BM"></a>惟愿哀愍，<a id="a-BN"></a>复我本形。<a id="a-BO"></a>”</p>
  <p id="aBP">佛告之曰：<a id="a-BQ"></a>“且待须臾！<a id="a-BR"></a>文殊师利亦既来已，<a id="a-BS"></a>自除汝耻。<a id="a-BT"></a>”</p>
  <p id="aBU">于是，<a id="a-BV"></a>文殊师利从三昧起，<a id="a-BW"></a>遂与无量百千天众，<a id="a-BX"></a>复与无量百千诸大菩萨摩诃萨等，<a id="a-BY"></a>及无量百千诸龙、<a id="a-BZ"></a>夜叉、<a id="a-Ba"></a>乾闼婆、<a id="a-Bb"></a>阿修罗、<a id="a-Bc"></a>迦楼罗、<a id="a-Bd"></a>紧那罗、<a id="a-Be"></a>摩睺罗伽等，<a id="a-Bf"></a>前后围绕。<a id="a-Bg"></a>复作无量百千微妙乐音，<a id="a-Bh"></a>复雨如是无量妙华，<a id="a-Bi"></a>所谓优钵罗华、<a id="a-Bj"></a>钵头摩华、<a id="a-Bk"></a>拘物头华、<a id="a-Bl"></a>分陀利华，<a id="a-Bm"></a>具大庄严，<a id="a-Bn"></a>有大神通，<a id="a-Bo"></a>威德无极，<a id="a-Bp"></a>俱来佛所，<a id="a-Bq"></a>头面礼敬，<a id="a-Br"></a>右绕三匝，<a id="a-Bs"></a>退住一面。</p>
  <p id="aBt">尔时，<a id="a-Bu"></a>世尊告文殊师利言：<a id="a-Bv"></a>“文殊师利，<a id="a-Bw"></a>汝入如是破散诸魔三昧耶？<a id="a-Bx"></a>”</p>
  <p id="aBy">文殊师利白言：<a id="a-Bz"></a>“世尊，<a id="a-C0"></a>唯然，<a id="a-C1"></a>已入。<a id="a-C2"></a>”</p>
  <p id="aC3">佛言：<a id="a-C4"></a>“文殊师利，<a id="a-C5"></a>汝从何佛闻是三昧？<a id="a-C6"></a>修经几时而得成满？<a id="a-C7"></a>”</p>
  <p id="aC8">文殊师利言：<a id="a-C9"></a>“世尊，<a id="a-CA"></a>我本未发菩提心时，<a id="a-CB"></a>从佛得闻如是三昧。<a id="a-CC"></a>”</p>
  <p id="aCD">又问：<a id="a-CE"></a>“文殊师利，<a id="a-CF"></a>彼佛世尊名号何等，<a id="a-CG"></a>说是三昧令汝得闻？<a id="a-CH"></a>”</p>
  <p id="aCI">文殊师利白言：<a id="a-CJ"></a>“世尊，<a id="a-CK"></a>我忆过去无量无边不可思议阿僧祇劫，<a id="a-CL"></a>尔时有佛，<a id="a-CM"></a>号曼陀罗华香如来、<a id="a-CN"></a>应供、<a id="a-CO"></a>正遍知、<a id="a-CP"></a>明行足、<a id="a-CQ"></a>善逝、<a id="a-CR"></a>世间解、<a id="a-CS"></a>无上士、<a id="a-CT"></a>调御丈夫、<a id="a-CU"></a>天人师、<a id="a-CV"></a>佛世尊，<a id="a-CW"></a>出现世时，<a id="a-CX"></a>宣说如是破散诸魔三昧，<a id="a-CY"></a>我于彼时初得听闻。<a id="a-CZ"></a>”</p>
  <p id="aCa">佛告文殊师利：<a id="a-Cb"></a>“如是三昧云何修得？<a id="a-Cc"></a>”</p>
  <p id="aCd">文殊师利白言：<a id="a-Ce"></a>“世尊，<a id="a-Cf"></a>若菩萨摩诃萨，<a id="a-Cg"></a>具足成就二十种法，<a id="a-Ch"></a>则能得是破魔三昧。<a id="a-Ci"></a>何等二十？<a id="a-Cj"></a>所谓：<a id="a-Ck"></a>一者、<a id="a-Cl"></a>诃毁贪欲破坏贪心，<a id="a-Cm"></a>二者、<a id="a-Cn"></a>诃毁瞋怒破坏瞋心，<a id="a-Co"></a>三者、<a id="a-Cp"></a>诃毁愚痴破坏痴心，<a id="a-Cq"></a>四者、<a id="a-Cr"></a>诃毁嫉妒破坏妒心，<a id="a-Cs"></a>五者、<a id="a-Ct"></a>诃毁憍慢破坏慢心，<a id="a-Cu"></a>六者、<a id="a-Cv"></a>诃毁诸盖破坏盖心，<a id="a-Cw"></a>七者、<a id="a-Cx"></a>诃毁热恼破坏恼心，<a id="a-Cy"></a>八者、<a id="a-Cz"></a>诃毁想念破坏想心，<a id="a-D0"></a>九者、<a id="a-D1"></a>诃毁诸见破坏见心，<a id="a-D2"></a>十者、<a id="a-D3"></a>呵毁分别破分别心，<a id="a-D4"></a>十一、<a id="a-D5"></a>呵毁取事破坏取心，<a id="a-D6"></a>十二、<a id="a-D7"></a>诃毁执著破坏执心，<a id="a-D8"></a>十三、<a id="a-D9"></a>诃毁诸相破坏相心，<a id="a-DA"></a>十四、<a id="a-DB"></a>诃毁有法破坏有心，<a id="a-DC"></a>十五、<a id="a-DD"></a>呵毁常法破坏常心，<a id="a-DE"></a>十六、<a id="a-DF"></a>诃毁断法破坏断心，<a id="a-DG"></a>十七、<a id="a-DH"></a>诃毁诸阴破坏阴心，<a id="a-DI"></a>十八、<a id="a-DJ"></a>诃毁诸入破坏入心，<a id="a-DK"></a>十九、<a id="a-DL"></a>诃毁诸界破坏界心，<a id="a-DM"></a>二十、<a id="a-DN"></a>诃毁三界破坏三界心。<a id="a-DO"></a>世尊，<a id="a-DP"></a>是为菩萨摩诃萨具二十法，<a id="a-DQ"></a>毕竟成就如是三昧。</p>
  <p id="aDR">“世尊，<a id="a-DS"></a>菩萨摩诃萨复有四法，<a id="a-DT"></a>具足修行得是三昧。<a id="a-DU"></a>何等为四？<a id="a-DV"></a>一者、<a id="a-DW"></a>建立心行清净调柔，<a id="a-DX"></a>二者、<a id="a-DY"></a>心性淳直无诸谄曲，<a id="a-DZ"></a>三者、<a id="a-Da"></a>心无攀缘入深法忍，<a id="a-Db"></a>四者、<a id="a-Dc"></a>外内所有一切能施。<a id="a-Dd"></a>是为菩萨摩诃萨，<a id="a-De"></a>具足四法成就三昧。<a id="a-Df"></a>世尊，<a id="a-Dg"></a>菩萨摩诃萨复有四法，<a id="a-Dh"></a>能得三昧。<a id="a-Di"></a>何等为四？<a id="a-Dj"></a>一者、<a id="a-Dk"></a>毕竟深心，<a id="a-Dl"></a>二者、<a id="a-Dm"></a>成就实语，<a id="a-Dn"></a>三者、<a id="a-Do"></a>常乐空闲，<a id="a-Dp"></a>四者、<a id="a-Dq"></a>不取诸相。<a id="a-Dr"></a>是为菩萨具足四法成就三昧。<a id="a-Ds"></a>复有四法，<a id="a-Dt"></a>菩萨成就得是三昧。<a id="a-Du"></a>何等为四？<a id="a-Dv"></a>一者、<a id="a-Dw"></a>亲近善友，<a id="a-Dx"></a>二者、<a id="a-Dy"></a>常知止足，<a id="a-Dz"></a>三者、<a id="a-E0"></a>独坐思惟，<a id="a-E1"></a>四者、<a id="a-E2"></a>不乐諠猥。<a id="a-E3"></a>是为菩萨具足四法成就三昧。<a id="a-E4"></a>复有四法，<a id="a-E5"></a>菩萨成就得是三昧。<a id="a-E6"></a>何等为四？<a id="a-E7"></a>一者、<a id="a-E8"></a>不破坏戒，<a id="a-E9"></a>二者、<a id="a-EA"></a>不缺犯戒，<a id="a-EB"></a>三者、<a id="a-EC"></a>无所依戒，<a id="a-ED"></a>四者、<a id="a-EE"></a>不望报戒。<a id="a-EF"></a>是为菩萨具足四法成就三昧。<a id="a-EG"></a>复有四法，<a id="a-EH"></a>菩萨成就得是三昧。<a id="a-EI"></a>何等为四？<a id="a-EJ"></a>一者、<a id="a-EK"></a>舍声闻心，<a id="a-EL"></a>二者、<a id="a-EM"></a>离缘觉心，<a id="a-EN"></a>三者、<a id="a-EO"></a>住菩萨忍，<a id="a-EP"></a>四者、<a id="a-EQ"></a>不舍众生。<a id="a-ER"></a>是为菩萨具足四法成就三昧。<a id="a-ES"></a>复有四法，<a id="a-ET"></a>菩萨成就得是三昧。<a id="a-EU"></a>何等为四？<a id="a-EV"></a>一者、<a id="a-EW"></a>修空舍我，<a id="a-EX"></a>二者、<a id="a-EY"></a>无相离相，<a id="a-EZ"></a>三者、<a id="a-Ea"></a>无愿除愿，<a id="a-Eb"></a>四者、<a id="a-Ec"></a>舍诸所有。<a id="a-Ed"></a>是为菩萨具足四法能得三昧。</p>
  <p id="aEe">“世尊，<a id="a-Ef"></a>时彼曼陀罗华香如来应供正遍觉，<a id="a-Eg"></a>说此破散诸魔法门，<a id="a-Eh"></a>我从彼佛闻已初修。<a id="a-Ei"></a>次复有佛，<a id="a-Ej"></a>号一切宝电蔽日月光如来应供正遍觉，<a id="a-Ek"></a>我时于彼具足成就。<a id="a-El"></a>彼佛世尊说此法门时，<a id="a-Em"></a>彼众会中十千菩萨，<a id="a-En"></a>皆得成就此三昧门。<a id="a-Eo"></a>”</p>
  <p id="aEp">尔时，<a id="a-Eq"></a>尊者舍利弗白佛言：<a id="a-Er"></a>“希有世尊！<a id="a-Es"></a>今此文殊师利，<a id="a-Et"></a>乃能久远成就如是降魔三昧。<a id="a-Eu"></a>三昧力故，<a id="a-Ev"></a>能令波旬及诸魔众，<a id="a-Ew"></a>发白老耄，<a id="a-Ex"></a>形志俱衰，<a id="a-Ey"></a>一至斯也。<a id="a-Ez"></a>”</p>
  <p id="aF0">佛告舍利弗：<a id="a-F1"></a>“于意云何？<a id="a-F2"></a>汝今言此文殊师利，<a id="a-F3"></a>独是三千大千世界，<a id="a-F4"></a>变此众魔如斯老耄耶？<a id="a-F5"></a>舍利弗，<a id="a-F6"></a>汝今不应作如是见。<a id="a-F7"></a>所以者何？<a id="a-F8"></a>舍利弗，<a id="a-F9"></a>今者十方如恒河沙等，<a id="a-FA"></a>诸佛世界所有诸魔，<a id="a-FB"></a>一切皆悉如是变坏，<a id="a-FC"></a>尽是文殊师利威力所为。<a id="a-FD"></a>”</p>
  <p id="aFE">于是，<a id="a-FF"></a>世尊告文殊师利言：<a id="a-FG"></a>“文殊师利，<a id="a-FH"></a>汝今当且摄汝神力，<a id="a-FI"></a>令彼众魔得复本形。<a id="a-FJ"></a>”</p>
  <p id="aFK">尔时，<a id="a-FL"></a>文殊师利受佛教已，<a id="a-FM"></a>告诸魔曰：<a id="a-FN"></a>“众仁者，<a id="a-FO"></a>实为厌患此身仪耶？<a id="a-FP"></a>”</p>
  <p id="aFQ">魔报曰：<a id="a-FR"></a>“唯然，<a id="a-FS"></a>大士。<a id="a-FT"></a>”</p>
  <p id="aFU">文殊师利言：<a id="a-FV"></a>“若如是者，<a id="a-FW"></a>汝今亦当厌患贪欲，<a id="a-FX"></a>勿著三界。<a id="a-FY"></a>”</p>
  <p id="aFZ">诸魔报曰：<a id="a-Fa"></a>“善哉！<a id="a-Fb"></a>大士，<a id="a-Fc"></a>敬闻嘉诲，<a id="a-Fd"></a>岂敢有违？<a id="a-Fe"></a>惟愿少假威神除此惭苦！<a id="a-Ff"></a>”文殊师利遂摄神力，<a id="a-Fg"></a>令一切魔复彼天形，<a id="a-Fh"></a>庄严如故。</p>
  <p id="aFi">尔时，<a id="a-Fj"></a>文殊师利告诸魔言：<a id="a-Fk"></a>“波旬，<a id="a-Fl"></a>汝所有眼，<a id="a-Fm"></a>何者为眼？<a id="a-Fn"></a>何者眼想？<a id="a-Fo"></a>如是何处是眼？<a id="a-Fp"></a>著是眼相，<a id="a-Fq"></a>是眼攀缘，<a id="a-Fr"></a>是眼障碍，<a id="a-Fs"></a>是眼思，<a id="a-Ft"></a>是眼我，<a id="a-Fu"></a>是眼依止，<a id="a-Fv"></a>是眼喜乐，<a id="a-Fw"></a>是眼戏论，<a id="a-Fx"></a>是眼我所，<a id="a-Fy"></a>是眼护，<a id="a-Fz"></a>是眼念，<a id="a-G0"></a>是眼取，<a id="a-G1"></a>是眼舍，<a id="a-G2"></a>是眼分别，<a id="a-G3"></a>是眼思量，<a id="a-G4"></a>是眼成就，<a id="a-G5"></a>是眼生，<a id="a-G6"></a>是眼灭，<a id="a-G7"></a>乃至是眼来去。<a id="a-G8"></a>如是等法，<a id="a-G9"></a>为汝境界魔业障碍。<a id="a-GA"></a>如眼，<a id="a-GB"></a>乃至身、<a id="a-GC"></a>意亦如是。<a id="a-GD"></a>又如色，<a id="a-GE"></a>乃至触、<a id="a-GF"></a>法，<a id="a-GG"></a>为汝境界魔业障碍，<a id="a-GH"></a>亦复如是。<a id="a-GI"></a>汝等皆应如实了知。</p>
  <p id="aGJ">“复次，<a id="a-GK"></a>波旬，<a id="a-GL"></a>汝所有眼，<a id="a-GM"></a>即为非眼，<a id="a-GN"></a>亦为无眼，<a id="a-GO"></a>为无眼想，<a id="a-GP"></a>无眼著，<a id="a-GQ"></a>无眼相，<a id="a-GR"></a>无眼攀缘，<a id="a-GS"></a>无眼障碍，<a id="a-GT"></a>无眼思，<a id="a-GU"></a>无眼我，<a id="a-GV"></a>无眼依止，<a id="a-GW"></a>无眼爱，<a id="a-GX"></a>无眼戏论，<a id="a-GY"></a>无眼我所，<a id="a-GZ"></a>无眼护，<a id="a-Ga"></a>无眼念，<a id="a-Gb"></a>无眼取，<a id="a-Gc"></a>无眼舍，<a id="a-Gd"></a>无眼分别，<a id="a-Ge"></a>无眼思量，<a id="a-Gf"></a>无眼决定，<a id="a-Gg"></a>无眼生，<a id="a-Gh"></a>无眼灭，<a id="a-Gi"></a>无眼去，<a id="a-Gj"></a>无眼来。<a id="a-Gk"></a>如是等法，<a id="a-Gl"></a>非汝境界，<a id="a-Gm"></a>汝于是中不能为主，<a id="a-Gn"></a>无法无力，<a id="a-Go"></a>不得自在，<a id="a-Gp"></a>亦无取著。<a id="a-Gq"></a>如眼，<a id="a-Gr"></a>乃至身、<a id="a-Gs"></a>意亦如是。<a id="a-Gt"></a>又如色，<a id="a-Gu"></a>乃至触、<a id="a-Gv"></a>法亦如是。<a id="a-Gw"></a>汝等皆应如实了知。<a id="a-Gx"></a>”</p>
  <p id="aGy">文殊师利说是法时，<a id="a-Gz"></a>众中一万魔王波旬，<a id="a-H0"></a>皆发阿耨多罗三藐三菩提心；<a id="a-H1"></a>八万四千诸魔眷属，<a id="a-H2"></a>远尘离垢，<a id="a-H3"></a>得法眼净。</p>
  <p data-pb></p>
  <h2 id="aH4">菩萨身行品第五</h2>
  <p id="aH5">尔时，<a id="a-H6"></a>尊者摩诃迦葉白佛言：<a id="a-H7"></a>“世尊，<a id="a-H8"></a>我等愿请文殊师利，<a id="a-H9"></a>令我睹见彼诸菩萨摩诃萨等。<a id="a-HA"></a>所以者何？<a id="a-HB"></a>世尊，<a id="a-HC"></a>斯诸大士难可值遇。<a id="a-HD"></a>”</p>
  <p id="aHE">尔时，<a id="a-HF"></a>世尊即告文殊师利言：<a id="a-HG"></a>“汝应当知，<a id="a-HH"></a>今此大众咸皆渴仰，<a id="a-HI"></a>思愿睹见十方所有诸来菩萨摩诃萨身。<a id="a-HJ"></a>今正是时，<a id="a-HK"></a>汝应显现。<a id="a-HL"></a>”</p>
  <p id="aHM">于是，<a id="a-HN"></a>文殊师利蒙圣教已，<a id="a-HO"></a>即便告彼法轮菩萨、<a id="a-HP"></a>月光菩萨、<a id="a-HQ"></a>除魔菩萨、<a id="a-HR"></a>妙音菩萨、<a id="a-HS"></a>离垢菩萨、<a id="a-HT"></a>寂灭菩萨、<a id="a-HU"></a>选择菩萨、<a id="a-HV"></a>法王吼菩萨，<a id="a-HW"></a>如是等无量菩萨摩诃萨言：<a id="a-HX"></a>“诸大士，<a id="a-HY"></a>汝等今宜各于宫殿自显其身，<a id="a-HZ"></a>分明现汝本国形状也。<a id="a-Ha"></a>”</p>
  <p id="aHb">文殊师利发斯语已，<a id="a-Hc"></a>于是诸菩萨众从三昧起，<a id="a-Hd"></a>各现本身，<a id="a-He"></a>令诸大众一切咸见：<a id="a-Hf"></a>或有菩萨，<a id="a-Hg"></a>其身高大若须弥山王；<a id="a-Hh"></a>或有菩萨，<a id="a-Hi"></a>身大八万四千由旬；<a id="a-Hj"></a>或有身大百千由旬，<a id="a-Hk"></a>或九十千，<a id="a-Hl"></a>乃至五十、<a id="a-Hm"></a>四十、<a id="a-Hn"></a>三十、<a id="a-Ho"></a>二十千者；<a id="a-Hp"></a>或有身大十千由旬，<a id="a-Hq"></a>乃至或有五千、<a id="a-Hr"></a>四千、<a id="a-Hs"></a>三千、<a id="a-Ht"></a>二千者；<a id="a-Hu"></a>或有身大一千由旬，<a id="a-Hv"></a>乃至或有五百、<a id="a-Hw"></a>四百、<a id="a-Hx"></a>三百、<a id="a-Hy"></a>二百者；<a id="a-Hz"></a>或有身大一百由旬，<a id="a-I0"></a>乃至或有五十、<a id="a-I1"></a>四十、<a id="a-I2"></a>三十、<a id="a-I3"></a>二十者；<a id="a-I4"></a>或有身大十由旬者，<a id="a-I5"></a>乃至或有五、<a id="a-I6"></a>四、<a id="a-I7"></a>三、<a id="a-I8"></a>二、<a id="a-I9"></a>一由旬者；<a id="a-IA"></a>如是乃至或有菩萨，<a id="a-IB"></a>身量大小长短宽狭，<a id="a-IC"></a>如此娑婆世界人身无异。<a id="a-ID"></a>当尔之时，<a id="a-IE"></a>此三千大千世界，<a id="a-IF"></a>大众充满，<a id="a-IG"></a>无有空处如杖头许。<a id="a-IH"></a>其中所有诸大菩萨摩诃萨众，<a id="a-II"></a>一切多是功德巍巍，<a id="a-IJ"></a>智慧深远，<a id="a-IK"></a>具足威力，<a id="a-IL"></a>成就神通，<a id="a-IM"></a>放大光明，<a id="a-IN"></a>遍照十方无量百千诸佛世界。<a id="a-IO"></a>乃至一切大威德天，<a id="a-IP"></a>及诸天、<a id="a-IQ"></a>龙、<a id="a-IR"></a>夜叉、<a id="a-IS"></a>乾闼婆、<a id="a-IT"></a>阿修罗、<a id="a-IU"></a>迦楼罗、<a id="a-IV"></a>紧那罗、<a id="a-IW"></a>摩睺罗伽、<a id="a-IX"></a>人非人等，<a id="a-IY"></a>大小诸王皆悉充满。</p>
  <p id="aIZ">尔时，<a id="a-Ia"></a>文殊师利从座而起，<a id="a-Ib"></a>整理衣服，<a id="a-Ic"></a>偏袒右髆，<a id="a-Id"></a>右膝著地，<a id="a-Ie"></a>合掌向佛，<a id="a-If"></a>白言：<a id="a-Ig"></a>“世尊，<a id="a-Ih"></a>我于今者，<a id="a-Ii"></a>欲少咨问如来应供正遍觉所有心疑。<a id="a-Ij"></a>未审世尊，<a id="a-Ik"></a>见垂听不？<a id="a-Il"></a>”</p>
  <p id="aIm">佛告文殊师利：<a id="a-In"></a>“如来应供正遍觉，<a id="a-Io"></a>恣汝所问，<a id="a-Ip"></a>当为汝释，<a id="a-Iq"></a>决汝所疑，<a id="a-Ir"></a>令汝心喜。<a id="a-Is"></a>”</p>
  <p id="aIt">文殊师利言：<a id="a-Iu"></a>“唯然！<a id="a-Iv"></a>世尊，<a id="a-Iw"></a>愿为宣说，<a id="a-Ix"></a>我当听受。<a id="a-Iy"></a>”</p>
  <p id="aIz">文殊师利言：<a id="a-J0"></a>“世尊，<a id="a-J1"></a>云何名为菩萨摩诃萨？<a id="a-J2"></a>言菩萨者，<a id="a-J3"></a>义何谓也？<a id="a-J4"></a>”</p>
  <p id="aJ5">佛告文殊师利：<a id="a-J6"></a>“汝问云何为菩萨，<a id="a-J7"></a>菩萨有何义者，<a id="a-J8"></a>以能觉了一切法故，<a id="a-J9"></a>名为菩萨摩诃萨也。<a id="a-JA"></a>文殊师利，<a id="a-JB"></a>彼一切法菩萨觉者，<a id="a-JC"></a>所谓言说。<a id="a-JD"></a>文殊师利，<a id="a-JE"></a>菩萨云何觉一切法？<a id="a-JF"></a>所谓觉眼、<a id="a-JG"></a>觉耳、<a id="a-JH"></a>觉鼻、<a id="a-JI"></a>觉舌、<a id="a-JJ"></a>觉身、<a id="a-JK"></a>觉意。<a id="a-JL"></a>文殊师利，<a id="a-JM"></a>云何菩萨觉眼、<a id="a-JN"></a>觉耳乃至觉意？<a id="a-JO"></a>文殊师利，<a id="a-JP"></a>所谓菩萨觉彼眼法本性空故，<a id="a-JQ"></a>如是觉已，<a id="a-JR"></a>终不生念我能觉知；<a id="a-JS"></a>如是觉耳乃至觉意皆本性空，<a id="a-JT"></a>如是觉已，<a id="a-JU"></a>亦不生念我能觉知。<a id="a-JV"></a>菩萨如是觉眼等已，<a id="a-JW"></a>复觉彼色本性自空，<a id="a-JX"></a>如是觉已，<a id="a-JY"></a>亦不分别我能觉知；<a id="a-JZ"></a>如是觉声乃至觉法皆本性空，<a id="a-Ja"></a>亦不分别我能觉知。<a id="a-Jb"></a>是为菩萨觉一切法也。</p>
  <p id="aJc">“复次，<a id="a-Jd"></a>文殊师利，<a id="a-Je"></a>云何菩萨觉彼五阴？<a id="a-Jf"></a>所谓菩萨观见阴体本性自空，<a id="a-Jg"></a>如斯觉故观无相，<a id="a-Jh"></a>如斯觉故观无愿，<a id="a-Ji"></a>如斯觉故观无欲，<a id="a-Jj"></a>如斯觉故观寂静，<a id="a-Jk"></a>如斯觉故观远离，<a id="a-Jl"></a>如斯觉故观无所有，<a id="a-Jm"></a>如斯觉故观无实，<a id="a-Jn"></a>如斯觉故观无动，<a id="a-Jo"></a>如斯觉故观无生，<a id="a-Jp"></a>如斯觉故观无来，<a id="a-Jq"></a>如斯觉故观无去，<a id="a-Jr"></a>如斯觉故观无真，<a id="a-Js"></a>如斯觉故观无主，<a id="a-Jt"></a>如斯觉故观无证，<a id="a-Ju"></a>如斯觉故观无知，<a id="a-Jv"></a>如斯觉故观无见，<a id="a-Jw"></a>如斯觉故观无人，<a id="a-Jx"></a>如斯觉故观无想，<a id="a-Jy"></a>如斯觉故观不可说，<a id="a-Jz"></a>如斯觉故觉但有名，<a id="a-K0"></a>如斯觉故观无我，<a id="a-K1"></a>如斯觉故观分别起，<a id="a-K2"></a>如斯觉故观从缘生，<a id="a-K3"></a>如斯觉故观如幻，<a id="a-K4"></a>如斯觉故观如化，<a id="a-K5"></a>如斯觉故观如梦，<a id="a-K6"></a>如斯觉故观如镜像，<a id="a-K7"></a>如斯觉故观如声响，<a id="a-K8"></a>如斯觉故观如芭蕉，<a id="a-K9"></a>如斯觉故观不久住，<a id="a-KA"></a>如斯觉故观不牢固，<a id="a-KB"></a>如斯觉故观虚妄，<a id="a-KC"></a>如斯觉故观无物。<a id="a-KD"></a>如斯觉故，<a id="a-KE"></a>是为菩萨觉一切法。</p>
  <p id="aKF">“复次，<a id="a-KG"></a>文殊师利，<a id="a-KH"></a>云何菩萨摩诃萨觉贪恚痴？<a id="a-KI"></a>所谓觉彼贪欲因分别起故，<a id="a-KJ"></a>觉彼瞋恚因分别起故，<a id="a-KK"></a>觉彼愚痴因分别起故，<a id="a-KL"></a>而亦觉彼分别，<a id="a-KM"></a>空无所有，<a id="a-KN"></a>无物、<a id="a-KO"></a>无戏论，<a id="a-KP"></a>不可说、<a id="a-KQ"></a>不可证故。<a id="a-KR"></a>是为菩萨觉一切法。</p>
  <p id="aKS">“复次，<a id="a-KT"></a>文殊师利，<a id="a-KU"></a>云何菩萨摩诃萨觉于三界？<a id="a-KV"></a>所谓觉彼欲界无我人故，<a id="a-KW"></a>觉彼色界无所作故，<a id="a-KX"></a>觉无色界空无有故，<a id="a-KY"></a>觉彼三界皆远离故，<a id="a-KZ"></a>是为菩萨觉一切法。</p>
  <p id="aKa">“复次，<a id="a-Kb"></a>文殊师利，<a id="a-Kc"></a>云何菩萨摩诃萨觉众生行？<a id="a-Kd"></a>所谓觉是众生贪欲行故，<a id="a-Ke"></a>觉是众生瞋恚行故，<a id="a-Kf"></a>觉是众生愚痴行故，<a id="a-Kg"></a>觉是众生等分行故。<a id="a-Kh"></a>如是觉已，<a id="a-Ki"></a>如是证知，<a id="a-Kj"></a>如是为说，<a id="a-Kk"></a>如是教化众生，<a id="a-Kl"></a>如是令得解脱，<a id="a-Km"></a>是为菩萨觉一切法。</p>
  <p id="aKn">“复次，<a id="a-Ko"></a>文殊师利，<a id="a-Kp"></a>云何菩萨摩诃萨觉一切众生？<a id="a-Kq"></a>所谓觉一切众生但有其名，<a id="a-Kr"></a>离彼名已无别众生，<a id="a-Ks"></a>是故一切众生即一众生，<a id="a-Kt"></a>彼一众生即一切众生，<a id="a-Ku"></a>如是众生即非众生。<a id="a-Kv"></a>若能如是无分别者，<a id="a-Kw"></a>是为菩萨摩诃萨觉一切法。<a id="a-Kx"></a>又复云何觉一切法？<a id="a-Ky"></a>能如是觉菩萨道故，<a id="a-Kz"></a>是为菩萨摩诃萨觉一切法。<a id="a-L0"></a>”</p>
  <p id="aL1">尔时，<a id="a-L2"></a>世尊重明此义，<a id="a-L3"></a>以偈颂曰：</p>
  <p id="aL4">“觉眼及与耳，<a id="a-L5"></a>　自体常空寂，</p>
  <p id="aL6">不言我能觉，<a id="a-L7"></a>　是名为菩萨。</p>
  <p id="aL8">观鼻及与舌，<a id="a-L9"></a>　本性无所有，</p>
  <p id="aLA">不分别我觉，<a id="a-LB"></a>　是名为菩萨。</p>
  <p id="aLC">智慧观察身，<a id="a-LD"></a>　亦觉意自然，</p>
  <p id="aLE">觉已为他说，<a id="a-LF"></a>　是名为菩萨。</p>
  <p id="aLG">色声香味触，<a id="a-LH"></a>　意所乐诸尘，</p>
  <p id="aLI">觉知本性空，<a id="a-LJ"></a>　是名为菩萨。</p>
  <p id="aLK">觉色及受想，<a id="a-LL"></a>　诸行与识心，</p>
  <p id="aLM">一切斯同幻，<a id="a-LN"></a>　是名为菩萨。</p>
  <p id="aLO">五阴聚如梦，<a id="a-LP"></a>　觉彼无一相，</p>
  <p id="aLQ">不分别我知，<a id="a-LR"></a>　是名为菩萨。</p>
  <p id="aLS">不生亦不出，<a id="a-LT"></a>　无作复无言，</p>
  <p id="aLU">如是说唯名，<a id="a-LV"></a>　彼名亦非物。</p>
  <p id="aLW">觉贪欲瞋恚，<a id="a-LX"></a>　斯由分别起，</p>
  <p id="aLY">彼分别无体，<a id="a-LZ"></a>　毕竟终自空。</p>
  <p id="aLa">痴亦分别生，<a id="a-Lb"></a>　分别因缘生，</p>
  <p id="aLc">缘此生诸见，<a id="a-Ld"></a>　诸见不可得。</p>
  <p id="aLe">觉察三界空，<a id="a-Lf"></a>　一切无真实，</p>
  <p id="aLg">于彼不可动，<a id="a-Lh"></a>　故名为菩萨。</p>
  <p id="aLi">欲界不成就，<a id="a-Lj"></a>　皆缘分别起，</p>
  <p id="aLk">色有无色有，<a id="a-Ll"></a>　一切不牢固。</p>
  <p id="aLm">众生之所行，<a id="a-Ln"></a>　智者悉明了，</p>
  <p id="aLo">贪欲与瞋恚，<a id="a-Lp"></a>　及彼愚痴等。</p>
  <p id="aLq">一切诸众生，<a id="a-Lr"></a>　即彼一众生，</p>
  <p id="aLs">智者无所觉，<a id="a-Lt"></a>　不念彼众生。</p>
  <p id="aLu">诸法之所起，<a id="a-Lv"></a>　悉因颠倒生，</p>
  <p id="aLw">觉彼颠倒者，<a id="a-Lx"></a>　知颠倒真相。</p>
  <p id="aLy">智慧甚微妙，<a id="a-Lz"></a>　不取诸音声，</p>
  <p id="aM0">觉已无所著，<a id="a-M1"></a>　故名为菩萨。</p>
  <p id="aM2">能舍己肉身，<a id="a-M3"></a>　终亦无依止，</p>
  <p id="aM4">如是觉真实，<a id="a-M5"></a>　乃名为菩萨。</p>
  <p id="aM6">至持戒彼岸，<a id="a-M7"></a>　亦不念彼岸，</p>
  <p id="aM8">觉戒行法如，<a id="a-M9"></a>　无生亦无尽。</p>
  <p id="aMA">慈心遍众生，<a id="a-MB"></a>　不得众生相，</p>
  <p id="aMC">觉彼众生际，<a id="a-MD"></a>　但以假言宣。</p>
  <p id="aME">勇猛大精进，<a id="a-MF"></a>　深心厌有为，</p>
  <p id="aMG">见三界空虚，<a id="a-MH"></a>　证无上等觉。</p>
  <p id="aMI">常入微妙禅，<a id="a-MJ"></a>　无著无所依，</p>
  <p id="aMK">无住无攀缘，<a id="a-ML"></a>　智者定如是。</p>
  <p id="aMM">能以利智刀，<a id="a-MN"></a>　断除诸见缚，</p>
  <p id="aMO">观察法界性，<a id="a-MP"></a>　无割亦无伤。</p>
  <p id="aMQ">若人真觉了，<a id="a-MR"></a>　一切法如实，</p>
  <p id="aMS">应时利众生，<a id="a-MT"></a>　乃名为菩萨。<a id="a-MU"></a>”</p>
 </body>
</html>