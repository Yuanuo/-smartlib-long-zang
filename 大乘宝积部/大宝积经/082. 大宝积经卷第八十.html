<!doctype html>
<html id="z3IBTGcCy" data-ver="1504">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十</h1>
  <h2 id="a2">隋北天竺三藏阇那崛多译</h2>
  <h2 id="a3">护国菩萨会第一十八之一</h2>
  <p id="a4">如是我闻：<a id="a-5"></a>一时，<a id="a-6"></a>婆伽婆在王舍城耆阇崛山中，<a id="a-7"></a>与大比丘众千二百五十人俱；<a id="a-8"></a>菩萨摩诃萨五千人，<a id="a-9"></a>一切皆得无碍辩才，<a id="a-A"></a>大忍成就降伏魔怨，<a id="a-B"></a>近于佛智一生补处，<a id="a-C"></a>皆得陀罗尼无边辩才，<a id="a-D"></a>力无所畏，<a id="a-E"></a>自在神通，<a id="a-F"></a>乃至一切功德皆悉具足，<a id="a-G"></a>其名曰：<a id="a-H"></a>普贤菩萨、<a id="a-I"></a>普眼菩萨、<a id="a-J"></a>普明菩萨、<a id="a-K"></a>普光菩萨、<a id="a-L"></a>圆光菩萨、<a id="a-M"></a>上意菩萨、<a id="a-N"></a>无边意菩萨、<a id="a-O"></a>广意菩萨、<a id="a-P"></a>无尽意菩萨、<a id="a-Q"></a>持地菩萨、<a id="a-R"></a>持世菩萨、<a id="a-S"></a>益意菩萨、<a id="a-T"></a>咒手菩萨、<a id="a-U"></a>文殊师利等六十不思议菩萨，<a id="a-V"></a>贤护等十六菩萨，<a id="a-W"></a>如是等菩萨摩诃萨五千人俱。</p>
  <p id="aX">复有娑婆世界主梵天王，<a id="a-Y"></a>及释提桓因、<a id="a-Z"></a>护世四王、<a id="a-a"></a>功德天子、<a id="a-b"></a>正意天子，<a id="a-c"></a>一切天王、<a id="a-d"></a>一切龙王、<a id="a-e"></a>一切紧那罗王、<a id="a-f"></a>一切乾闼婆王、<a id="a-g"></a>一切夜叉王、<a id="a-h"></a>一切阿修罗王、<a id="a-i"></a>一切迦楼罗王，<a id="a-j"></a>如是等王，<a id="a-k"></a>各各皆与百千眷属俱悉来集会。</p>
  <p id="al">尔时，<a id="a-m"></a>世尊坐功德藏师子宝座，<a id="a-n"></a>于大众中色象显现如须弥山，<a id="a-o"></a>普照世间如日天子，<a id="a-p"></a>显现世界如月天子，<a id="a-q"></a>其德寂静如梵天王，<a id="a-r"></a>威德难瞻如天帝释，<a id="a-s"></a>七菩提分皆悉具足如转轮王，<a id="a-t"></a>宣说无相空无愿法，<a id="a-u"></a>心无所畏如师子王，<a id="a-v"></a>身光照耀如大火聚，<a id="a-w"></a>又放光明犹如诸天最胜无上摩尼宝珠，<a id="a-x"></a>普照三千大千世界。<a id="a-y"></a>以大梵音，<a id="a-z"></a>令诸众生悉得欢喜，<a id="a-10"></a>于一切法解其深义，<a id="a-11"></a>于大众中而为说法，<a id="a-12"></a>初中后善，<a id="a-13"></a>其义微妙，<a id="a-14"></a>具足无杂清净梵行。</p>
  <p id="a15">尔时，<a id="a-16"></a>众中有一菩萨摩诃萨，<a id="a-17"></a>名曰喜王，<a id="a-18"></a>在众中坐，<a id="a-19"></a>睹见如来坐师子座放大光明，<a id="a-1A"></a>如百千日普照一切，<a id="a-1B"></a>令天人光隐蔽不现；<a id="a-1C"></a>见是事已，<a id="a-1D"></a>踊跃欢喜，<a id="a-1E"></a>遍满身心不能自胜，<a id="a-1F"></a>即从座起，<a id="a-1G"></a>合掌向佛，<a id="a-1H"></a>以偈赞曰：</p>
  <p id="a1I">“世尊覆蔽此大众，<a id="a-1J"></a>　天龙修罗乾闼婆，</p>
  <p id="a1K">菩萨声闻无威德，<a id="a-1L"></a>　普照一切如金山。</p>
  <p id="a1M">犹如须弥诸天俱，<a id="a-1N"></a>　处于大海佛亦然，</p>
  <p id="a1O">世尊住于慈悲海，<a id="a-1P"></a>　放大光明百千种。</p>
  <p id="a1Q">住于梵行犹梵王，<a id="a-1R"></a>　光明威德过诸天，</p>
  <p id="a1S">安住禅定解脱中，<a id="a-1T"></a>　照曜世间胜众生。</p>
  <p id="a1U">犹如帝释在天众，<a id="a-1V"></a>　色象光明最为胜，</p>
  <p id="a1W">佛过世间亦复然，<a id="a-1X"></a>　诸相庄严功德具。</p>
  <p id="a1Y">犹如轮王典四域，<a id="a-1Z"></a>　照曜世间说法时，</p>
  <p id="a1a">令诸众生入圣道，<a id="a-1b"></a>　世尊显现慈悲意。</p>
  <p id="a1c">光明障蔽火摩尼，<a id="a-1d"></a>　犹如秋日行虚空，</p>
  <p id="a1e">佛比千日最为胜，<a id="a-1f"></a>　佛日普照于世间。</p>
  <p id="a1g">如夜闇时秋满月，<a id="a-1h"></a>　佛光清净亦复然，</p>
  <p id="a1i">面部圆满犹如月，<a id="a-1j"></a>　覆翳一切天人光。</p>
  <p id="a1k">犹如山顶夜火聚，<a id="a-1l"></a>　清净显现无边界，</p>
  <p id="a1m">能灭一切无明闇，<a id="a-1n"></a>　世尊智慧光普照。</p>
  <p id="a1o">佛音遍满山谷中，<a id="a-1p"></a>　能伏外道犹师子，</p>
  <p id="a1q">宣说无我空无愿，<a id="a-1r"></a>　令诸外道皆恐怖。</p>
  <p id="a1s">威光犹如摩尼王，<a id="a-1t"></a>　映夺一切摩尼光，</p>
  <p id="a1u">如来躯体真金色，<a id="a-1v"></a>　普照世间胜诸光。</p>
  <p id="a1w">如来世间无与等，<a id="a-1x"></a>　况复有胜世尊者？</p>
  <p id="a1y">福智精进方便等，<a id="a-1z"></a>　一切功德无能过。</p>
  <p id="a20">救护世间大丈夫，<a id="a-21"></a>　我今睹见功德海，</p>
  <p id="a22">令我欢喜生尊重，<a id="a-23"></a>　是故顶礼世尊足。</p>
  <p id="a24">我已赞叹胜调御，<a id="a-25"></a>　功德圆满世间灯，</p>
  <p id="a26">我今所有诸功德，<a id="a-27"></a>　令诸众生证菩提。<a id="a-28"></a>”</p>
  <p id="a29">尔时，<a id="a-2A"></a>喜王菩萨摩诃萨，<a id="a-2B"></a>偈赞佛已，<a id="a-2C"></a>合十指掌，<a id="a-2D"></a>谛观佛身，<a id="a-2E"></a>目不暂舍，<a id="a-2F"></a>观察法界甚深、<a id="a-2G"></a>难解难行难入、<a id="a-2H"></a>不可思惟、<a id="a-2I"></a>难知寂静微细之法，<a id="a-2J"></a>不可思量诸佛境界，<a id="a-2K"></a>内心观察周遍法界，<a id="a-2L"></a>观如来智世尊境界无有等等。<a id="a-2M"></a>作是观已，<a id="a-2N"></a>入如来智不思议境方便行中，<a id="a-2O"></a>诸佛世尊同一法性而无有异，<a id="a-2P"></a>思惟观察诸佛世尊，<a id="a-2Q"></a>无所染著犹如虚空。<a id="a-2R"></a>作是观时，<a id="a-2S"></a>入于实证真如体性，<a id="a-2T"></a>一切诸法性皆如是。<a id="a-2U"></a>生如是信，<a id="a-2V"></a>爱乐诸佛如来无碍解脱之门，<a id="a-2W"></a>知常乐我净，<a id="a-2X"></a>知佛之身。<a id="a-2Y"></a>作是思惟：<a id="a-2Z"></a>“如来之身遍一切刹，<a id="a-2a"></a>现众生前。<a id="a-2b"></a>诸佛功德于无量劫说不可尽。<a id="a-2c"></a>”喜王菩萨作是念已，<a id="a-2d"></a>默然而住观于法界。</p>
  <p id="a2e">尔时，<a id="a-2f"></a>有一慧命菩萨比丘，<a id="a-2g"></a>名曰护国，<a id="a-2h"></a>在舍婆提城，<a id="a-2i"></a>受夏安居三月过已，<a id="a-2j"></a>执持衣钵，<a id="a-2k"></a>共诸年少初学比丘，<a id="a-2l"></a>游行诸国，<a id="a-2m"></a>至王舍城耆阇崛山。<a id="a-2n"></a>尔时，<a id="a-2o"></a>慧命护国菩萨，<a id="a-2p"></a>到世尊前，<a id="a-2q"></a>顶礼佛足，<a id="a-2r"></a>右绕三匝，<a id="a-2s"></a>却住一面，<a id="a-2t"></a>合掌向佛，<a id="a-2u"></a>以偈赞曰：</p>
  <p id="a2v">“敬礼最胜放光者！<a id="a-2w"></a> 敬礼意如虚空者！</p>
  <p id="a2x">敬礼能决他疑网！<a id="a-2y"></a> 敬礼超过三界尊！</p>
  <p id="a2z">十方无数刹土中，<a id="a-30"></a>　闻赞如来功德事，</p>
  <p id="a31">彼国所有诸菩萨，<a id="a-32"></a>　欢喜皆来供养佛。</p>
  <p id="a33">菩萨如法供养已，<a id="a-34"></a>　一心听佛所说法，</p>
  <p id="a35">闻法欢喜还本土，<a id="a-36"></a>　赞叹如来诸功德。</p>
  <p id="a37">如来积行为众生，<a id="a-38"></a>　经于无量无边劫，</p>
  <p id="a39">为他求于菩提时，<a id="a-3A"></a>　其心初无有疲惓。</p>
  <p id="a3B">世尊行檀持戒坚，<a id="a-3C"></a>　羼提精进游诸禅，</p>
  <p id="a3D">智慧方便皆具足，<a id="a-3E"></a>　是故稽首大圣尊。</p>
  <p id="a3F">如来具足四如意，<a id="a-3G"></a>　诸根诸力诸解脱，</p>
  <p id="a3H">又知众生心意识，<a id="a-3I"></a>　是故顶礼大智海。</p>
  <p id="a3J">知诸众生心所念，<a id="a-3K"></a>　身口所作善恶业，</p>
  <p id="a3L">亦知解脱方便等，<a id="a-3M"></a>　世尊知已为说法。</p>
  <p id="a3N">贪欲恚痴迷众生，<a id="a-3O"></a>　能令入于三恶道，</p>
  <p id="a3P">如来知已教断除，<a id="a-3Q"></a>　令彼众生生善趣。</p>
  <p id="a3R">过去一切诸世尊，<a id="a-3S"></a>　天人魔梵所恭敬，</p>
  <p id="a3T">未来功德具足者，<a id="a-3U"></a>　世尊皆悉了了知。</p>
  <p id="a3V">诸佛净土所生处，<a id="a-3W"></a>　菩萨声闻及缘觉，</p>
  <p id="a3X">天人眷属与种姓，<a id="a-3Y"></a>　寿命长短皆悉知。</p>
  <p id="a3Z">灭度已后正法住，<a id="a-3a"></a>　供养舍利起庙塔，</p>
  <p id="a3b">受法藏人若干种，<a id="a-3c"></a>　调御丈夫皆悉知。</p>
  <p id="a3d">十力智慧无障碍，<a id="a-3e"></a>　悉能了达三世事，</p>
  <p id="a3f">入于一切法智中，<a id="a-3g"></a>　故我稽首大智海。</p>
  <p id="a3h">佛无等等况有过，<a id="a-3i"></a>　诸相庄严如来身，</p>
  <p id="a3j">譬如星宿在虚空，<a id="a-3k"></a>　是故我礼胜丈夫。</p>
  <p id="a3l">如来妙色无与等，<a id="a-3m"></a>　映蔽大会天人光，</p>
  <p id="a3n">释梵威德在佛边，<a id="a-3o"></a>　一切隐没皆不现。</p>
  <p id="a3p">身如金山无垢秽，<a id="a-3q"></a>　绀发柔软而右旋，</p>
  <p id="a3r">佛顶显现如须弥，<a id="a-3s"></a>　无量功德光明聚。</p>
  <p id="a3t">眉间毫相放大光，<a id="a-3u"></a>　无量无边无有数，</p>
  <p id="a3v">佛眼修广如青莲，<a id="a-3w"></a>　以大慈悲视众生。</p>
  <p id="a3x">如秋满月行虚空，<a id="a-3y"></a>　如来面部亦复尔，</p>
  <p id="a3z">众生观者无厌足，<a id="a-40"></a>　是故我礼面中王。</p>
  <p id="a41">犹如师子鹅孔雀，<a id="a-42"></a>　安行徐步如象王，</p>
  <p id="a43">游止震动于大地，<a id="a-44"></a>　敬礼十力大苦行。</p>
  <p id="a45">手指佣纤无不爱，<a id="a-46"></a>　网缦珊瑚赤铜色，</p>
  <p id="a47">臂肘修长立过膝，<a id="a-48"></a>　敬礼如来金色身。</p>
  <p id="a49">足下轮相罗网具，<a id="a-4A"></a>　行时足迹犹采画，</p>
  <p id="a4B">若有顶礼世尊者，<a id="a-4C"></a>　佛光照曜得生天。</p>
  <p id="a4D">法王具足七财宝，<a id="a-4E"></a>　常以法施调伏心，</p>
  <p id="a4F">教照众生以法行，<a id="a-4G"></a>　我今顶礼于法王。</p>
  <p id="a4H">慈悲为铠念为刀，<a id="a-4I"></a>　持戒为弓智慧箭，</p>
  <p id="a4J">以此能破烦恼怨，<a id="a-4K"></a>　生死有爱增长种。</p>
  <p id="a4L">自度度他亿众生，<a id="a-4M"></a>　解脱一切诸系缚，</p>
  <p id="a4N">能示无畏安隐路，<a id="a-4O"></a>　令其得至常乐道。</p>
  <p id="a4P">行此乘者断生死，<a id="a-4Q"></a>　无有恩爱别离苦，</p>
  <p id="a4R">得至微妙无为处，<a id="a-4S"></a>　慈心说法为众生。</p>
  <p id="a4T">赞叹最胜世尊已，<a id="a-4U"></a>　一切法中自在者，</p>
  <p id="a4V">以此赞叹胜善根，<a id="a-4W"></a>　令诸众生证菩提。<a id="a-4X"></a>”</p>
  <p id="a4Y">尔时，<a id="a-4Z"></a>护国菩萨偈赞佛已，<a id="a-4a"></a>合十指掌，<a id="a-4b"></a>而白佛言：<a id="a-4c"></a>“世尊，<a id="a-4d"></a>我心有疑，<a id="a-4e"></a>欲问如来，<a id="a-4f"></a>惟愿听许。<a id="a-4g"></a>”</p>
  <p id="a4h">尔时，<a id="a-4i"></a>佛告护国菩萨比丘：<a id="a-4j"></a>“恣汝所问，<a id="a-4k"></a>我当为汝分别解说，<a id="a-4l"></a>断汝所疑，<a id="a-4m"></a>令汝欢喜。<a id="a-4n"></a>”</p>
  <p id="a4o">尔时，<a id="a-4p"></a>护国既蒙听许，<a id="a-4q"></a>即白佛言：<a id="a-4r"></a>“菩萨摩诃萨修行何等，<a id="a-4s"></a>于一切法增长功德，<a id="a-4t"></a>到究竟处而得自在，<a id="a-4u"></a>证捷疾智，<a id="a-4v"></a>得决定智；<a id="a-4w"></a>于法明了入一切智，<a id="a-4x"></a>教化众生能决疑网，<a id="a-4y"></a>解一切智以巧方便济度众生；<a id="a-4z"></a>如言而行常宣真实，<a id="a-50"></a>得念佛三昧，<a id="a-51"></a>善能咨问一切深义，<a id="a-52"></a>闻已能持，<a id="a-53"></a>速疾证得一切种智？<a id="a-54"></a>”</p>
  <p id="a55">尔时，<a id="a-56"></a>护国菩萨欲重宣此义，<a id="a-57"></a>而说偈言：</p>
  <p id="a58">“菩萨行行常决定，<a id="a-59"></a>　真实决定从何生？</p>
  <p id="a5A">智慧大海分别处，<a id="a-5B"></a>　愿胜丈夫为我说。</p>
  <p id="a5C">佛身微妙犹真金，<a id="a-5D"></a>　人天中胜大福聚，</p>
  <p id="a5E">慈愍我等大归依，<a id="a-5F"></a>　清净之行为我说。</p>
  <p id="a5G">云何而得无尽利，<a id="a-5H"></a>　觉道总持甘露生？</p>
  <p id="a5I">云何清净智慧海，<a id="a-5J"></a>　而断众生诸疑惑？</p>
  <p id="a5K">无量亿劫在生死，<a id="a-5L"></a>　而无疲倦悔厌心，</p>
  <p id="a5M">观诸众生逼切苦，<a id="a-5N"></a>　常为众生作利益。</p>
  <p id="a5O">清净刹土佛眷属，<a id="a-5P"></a>　最胜国土及寿命，</p>
  <p id="a5Q">一切众事微妙处，<a id="a-5R"></a>　愿说清净菩提行。</p>
  <p id="a5S">降伏众魔破邪见，<a id="a-5T"></a>　枯竭爱海得解脱，</p>
  <p id="a5U">法行相续无绝断，<a id="a-5V"></a>　无上最胜为我说。</p>
  <p id="a5W">色力财宝及四辩，<a id="a-5X"></a>　哀愍软言令众喜，</p>
  <p id="a5Y">慈悲云雨润一切，<a id="a-5Z"></a>　愿为我说佛境界。</p>
  <p id="a5a">愿出迦陵频伽声，<a id="a-5b"></a>　大梵雷音破邪见，</p>
  <p id="a5c">众会渴仰为法来，<a id="a-5d"></a>　愿施解脱甘露浆。</p>
  <p id="a5e">我今欲成微妙道，<a id="a-5f"></a>　若不乐法则不请，</p>
  <p id="a5g">闻法时至恭敬待，<a id="a-5h"></a>　惟愿为说大法宝。</p>
  <p id="a5i">世尊我愿成菩提，<a id="a-5j"></a>　如来深知我志乐，</p>
  <p id="a5k">非为恼乱故问佛，<a id="a-5l"></a>　善哉愿说最胜行。<a id="a-5m"></a>”</p>
  <p id="a5n">尔时，<a id="a-5o"></a>世尊告护国菩萨言：<a id="a-5p"></a>“善哉！<a id="a-5q"></a>护国，<a id="a-5r"></a>汝今乃能问如是义，<a id="a-5s"></a>利益多人，<a id="a-5t"></a>安乐天人，<a id="a-5u"></a>亦大饶益于未来世，<a id="a-5v"></a>摄诸菩萨。<a id="a-5w"></a>谛听！<a id="a-5x"></a>谛受！<a id="a-5y"></a>当为汝说。<a id="a-5z"></a>”</p>
  <p id="a60">护国白言：<a id="a-61"></a>“善哉！<a id="a-62"></a>世尊，<a id="a-63"></a>愿为我说。<a id="a-64"></a>”</p>
  <p id="a65">佛言：<a id="a-66"></a>“护国，<a id="a-67"></a>菩萨有四法，<a id="a-68"></a>能成如上清净之事。<a id="a-69"></a>何等为四？<a id="a-6A"></a>一者、<a id="a-6B"></a>真实心无谄曲，<a id="a-6C"></a>二者、<a id="a-6D"></a>于诸众生行于平等，<a id="a-6E"></a>三者、<a id="a-6F"></a>心念行空，<a id="a-6G"></a>四者、<a id="a-6H"></a>如言而行。<a id="a-6I"></a>护国当知，<a id="a-6J"></a>如此四种能得菩萨清净之法。<a id="a-6K"></a>”</p>
  <p id="a6L">尔时，<a id="a-6M"></a>世尊欲重宣此义，<a id="a-6N"></a>而说偈曰：</p>
  <p id="a6O">“若有菩萨心无谄，<a id="a-6P"></a>　而常不退菩提道，</p>
  <p id="a6Q">亦无佷戾贡高意，<a id="a-6R"></a>　彼则名为无边智。</p>
  <p id="a6S">见诸众生无救护，<a id="a-6T"></a>　生老病死所逼切，</p>
  <p id="a6U">发心欲度于有海，<a id="a-6V"></a>　能为一切作法船。</p>
  <p id="a6W">调伏平等于众生，<a id="a-6X"></a>　观诸众生如一子，</p>
  <p id="a6Y">皆当救度令解脱，<a id="a-6Z"></a>　最胜丈夫发此心。</p>
  <p id="a6a">行住坐卧念空门，<a id="a-6b"></a>　寿者我想皆悉无，</p>
  <p id="a6c">一切世间都如幻，<a id="a-6d"></a>　众生愚痴所迷惑。</p>
  <p id="a6e">大智菩萨所言说，<a id="a-6f"></a>　依之行行无违失，</p>
  <p id="a6g">调伏寂静离诸过，<a id="a-6h"></a>　能求菩提名佛子。<a id="a-6i"></a>”</p>
  <p id="a6j">佛说偈已，<a id="a-6k"></a>告护国菩萨言：<a id="a-6l"></a>“善男子，<a id="a-6m"></a>菩萨摩诃萨，<a id="a-6n"></a>复有四种无畏之法。<a id="a-6o"></a>何等为四？<a id="a-6p"></a>一者、<a id="a-6q"></a>所谓得陀罗尼，<a id="a-6r"></a>二者、<a id="a-6s"></a>值善知识，<a id="a-6t"></a>三者、<a id="a-6u"></a>得深法忍，<a id="a-6v"></a>四者、<a id="a-6w"></a>戒行清净。<a id="a-6x"></a>是名菩萨四无畏法。<a id="a-6y"></a>”</p>
  <p id="a6z">尔时，<a id="a-70"></a>世尊欲重宣此义，<a id="a-71"></a>而说偈言：</p>
  <p id="a72">“菩萨大名称，<a id="a-73"></a>　由得总持故，</p>
  <p id="a74">受持最妙法，<a id="a-75"></a>　如来所宣说。</p>
  <p id="a76">恒常无忘失，<a id="a-77"></a>　增长于智慧，</p>
  <p id="a78">彼等智无碍，<a id="a-79"></a>　超过一切法。</p>
  <p id="a7A">常遇善知识，<a id="a-7B"></a>　增于助道法，</p>
  <p id="a7C">常说于菩提，<a id="a-7D"></a>　诸佛所行处。</p>
  <p id="a7E">恶知识如火，<a id="a-7F"></a>　畏烧故远离，</p>
  <p id="a7G">若闻空相法，<a id="a-7H"></a>　勇猛坚其心。</p>
  <p id="a7I">菩萨离我人，<a id="a-7J"></a>　一切诸见等，</p>
  <p id="a7K">持戒无缺漏，<a id="a-7L"></a>　其心调寂静。</p>
  <p id="a7M">教化诸众生，<a id="a-7N"></a>　安住于佛戒。<a id="a-7O"></a>”</p>
  <p id="a7P">佛说偈已，<a id="a-7Q"></a>复告护国：<a id="a-7R"></a>“诸菩萨众行圆满到究竟处，<a id="a-7S"></a>有四功德令心欢喜。<a id="a-7T"></a>何等为四？<a id="a-7U"></a>一者、<a id="a-7V"></a>菩萨见佛而生欢喜，<a id="a-7W"></a>二者、<a id="a-7X"></a>闻正法而生欢喜，<a id="a-7Y"></a>三者、<a id="a-7Z"></a>舍一切而生欢喜，<a id="a-7a"></a>四者、<a id="a-7b"></a>顺法忍而生欢喜。<a id="a-7c"></a>是为四法生于欢喜。<a id="a-7d"></a>”</p>
  <p id="a7e">尔时，<a id="a-7f"></a>世尊重说偈言：</p>
  <p id="a7g">“菩萨所生处，<a id="a-7h"></a>　常见最胜人，</p>
  <p id="a7i">威光遍一切，<a id="a-7j"></a>　照曜于世间。</p>
  <p id="a7k">见已心恭敬，<a id="a-7l"></a>　如天奉帝释，</p>
  <p id="a7m">为度众生故，<a id="a-7n"></a>　求于菩提时。</p>
  <p id="a7o">从佛闻正法，<a id="a-7p"></a>　不怖而欢喜，</p>
  <p id="a7q">一心信敬已，<a id="a-7r"></a>　随顺于佛教。</p>
  <p id="a7s">闻于随顺法，<a id="a-7t"></a>　得忍心无疑，</p>
  <p id="a7u">诸法无众生，<a id="a-7v"></a>　我想亦复尔。</p>
  <p id="a7w">常观如是已，<a id="a-7x"></a>　舍相生欢喜，</p>
  <p id="a7y">既不取我相，<a id="a-7z"></a>　见乞心踊跃。</p>
  <p id="a80">城邑与大地，<a id="a-81"></a>　妻子及寿命，</p>
  <p id="a82">一切布施时，<a id="a-83"></a>　其心初无悔。<a id="a-84"></a>”</p>
  <p id="a85">佛说偈已，<a id="a-86"></a>复告护国：<a id="a-87"></a>“菩萨作如是言，<a id="a-88"></a>有四种法应当弃舍。<a id="a-89"></a>何等为四？<a id="a-8A"></a>一者、<a id="a-8B"></a>菩萨弃舍居家，<a id="a-8C"></a>二者、<a id="a-8D"></a>既出家已不贪利养，<a id="a-8E"></a>三者、<a id="a-8F"></a>离诸檀越，<a id="a-8G"></a>四者、<a id="a-8H"></a>不惜身命。<a id="a-8I"></a>是为四法应当弃舍。<a id="a-8J"></a>”</p>
  <p id="a8K">尔时，<a id="a-8L"></a>世尊重说偈言：</p>
  <p id="a8M">“菩萨见家过，<a id="a-8N"></a>　舍之而出家，</p>
  <p id="a8O">游止于山林，<a id="a-8P"></a>　无人寂静处。</p>
  <p id="a8Q">远离男与女，<a id="a-8R"></a>　眷属及大众，</p>
  <p id="a8S">单己无等侣，<a id="a-8T"></a>　譬如犀一角。</p>
  <p id="a8U">专意求净道，<a id="a-8V"></a>　得失心无忧，</p>
  <p id="a8W">少欲及知足，<a id="a-8X"></a>　离谄除憍慢。</p>
  <p id="a8Y">精进为众生，<a id="a-8Z"></a>　布施调伏心，</p>
  <p id="a8a">苦行修禅定，<a id="a-8b"></a>　一心求佛智。</p>
  <p id="a8c">不惜身与命，<a id="a-8d"></a>　远离爱眷属，</p>
  <p id="a8e">坚心求菩提，<a id="a-8f"></a>　其志犹金刚。</p>
  <p id="a8g">若人来割截，<a id="a-8h"></a>　无有恚恨想，</p>
  <p id="a8i">勇猛心增长，<a id="a-8j"></a>　求于一切智。<a id="a-8k"></a>”</p>
  <p id="a8l">佛说偈已，<a id="a-8m"></a>复告护国：<a id="a-8n"></a>“菩萨有四种无悔之法。<a id="a-8o"></a>何等为四？<a id="a-8p"></a>一者、<a id="a-8q"></a>不破禁戒无悔之法，<a id="a-8r"></a>二者、<a id="a-8s"></a>住阿兰若处无悔之法，<a id="a-8t"></a>三者、<a id="a-8u"></a>行四圣种无悔之法，<a id="a-8v"></a>四者、<a id="a-8w"></a>多闻无悔之法。<a id="a-8x"></a>是为四种无悔之法。<a id="a-8y"></a>”</p>
  <p id="a8z">尔时，<a id="a-90"></a>世尊重说偈言：</p>
  <p id="a91">“持戒净无垢，<a id="a-92"></a>　犹如摩尼珠，</p>
  <p id="a93">不生贡高心，<a id="a-94"></a>　言我能持戒。</p>
  <p id="a95">复以此戒善，<a id="a-96"></a>　转教于多人，</p>
  <p id="a97">常怀如是望，<a id="a-98"></a>　成就于佛戒。</p>
  <p id="a99">彼等住空闲，<a id="a-9A"></a>　清净兰若处，</p>
  <p id="a9B">亦不生我想，<a id="a-9C"></a>　及以寿者想。</p>
  <p id="a9D">观察男女色，<a id="a-9E"></a>　犹如于草木，</p>
  <p id="a9F">不生男女想，<a id="a-9G"></a>　及以吾我想。</p>
  <p id="a9H">彼住四圣种，<a id="a-9I"></a>　无懈怠谄曲，</p>
  <p id="a9J">至心恒修行，<a id="a-9K"></a>　远离于放逸。</p>
  <p id="a9L">求多闻功德，<a id="a-9M"></a>　精勤常修习，</p>
  <p id="a9N">愿成一切智，<a id="a-9O"></a>　最上功德处。</p>
  <p id="a9P">众生处牢狱，<a id="a-9Q"></a>　无有救护者，</p>
  <p id="a9R">轮转于生死，<a id="a-9S"></a>　求财以自给。</p>
  <p id="a9T">我当求法船，<a id="a-9U"></a>　济度彼生死，</p>
  <p id="a9V">烦恼海众生，<a id="a-9W"></a>　令其至彼岸。</p>
  <p id="a9X">众生无归依，<a id="a-9Y"></a>　亦无救护者，</p>
  <p id="a9Z">众生在有为，<a id="a-9a"></a>　无能令其出。</p>
  <p id="a9b">我当作导师，<a id="a-9c"></a>　救之令解脱，</p>
  <p id="a9d">是故我发心，<a id="a-9e"></a>　求于菩提道。<a id="a-9f"></a>”</p>
  <p id="a9g">佛说偈已，<a id="a-9h"></a>复告护国：<a id="a-9i"></a>“菩萨有四种调伏之行，<a id="a-9j"></a>应当行之。<a id="a-9k"></a>何等为四？<a id="a-9l"></a>一者、<a id="a-9m"></a>愿生善处常值诸佛，<a id="a-9n"></a>二者、<a id="a-9o"></a>供养师长而不求报，<a id="a-9p"></a>三者、<a id="a-9q"></a>常乐空闲弃舍利养，<a id="a-9r"></a>四者、<a id="a-9s"></a>得无碍辩头陀忍法。<a id="a-9t"></a>是为四种调伏之法。<a id="a-9u"></a>”</p>
  <p id="a9v">尔时，<a id="a-9w"></a>世尊重说偈言：</p>
  <p id="a9x">“菩萨勇猛乐山林，<a id="a-9y"></a>　常不从人求利养，</p>
  <p id="a9z">恒得深智无碍辩，<a id="a-A0"></a>　善能通达诸法相。</p>
  <p id="aA1">常当供养诸师长，<a id="a-A2"></a>　随顺师教无违背，</p>
  <p id="aA3">随所生处值诸佛，<a id="a-A4"></a>　供养恭敬求菩提。</p>
  <p id="aA5">常生胜处名高远，<a id="a-A6"></a>　若生天上天中尊，</p>
  <p id="aA7">又得成就菩提道，<a id="a-A8"></a>　教诸众生行十善。</p>
  <p id="aA9">念佛功德常欢喜，<a id="a-AA"></a>　我亦不久成佛道，</p>
  <p id="aAB">既成正觉功德满，<a id="a-AC"></a>　度脱众生生死苦。<a id="a-AD"></a>”</p>
  <p id="aAE">佛说偈已，<a id="a-AF"></a>复告护国：<a id="a-AG"></a>“菩萨有四种法净菩萨行。<a id="a-AH"></a>何等为四？<a id="a-AI"></a>一者、<a id="a-AJ"></a>行菩提时心无嗔恨；<a id="a-AK"></a>二者、<a id="a-AL"></a>弃舍眷属、<a id="a-AM"></a>宫殿、<a id="a-AN"></a>财宝，<a id="a-AO"></a>乐处山林，<a id="a-AP"></a>亦不称说己之功德；<a id="a-AQ"></a>三者、<a id="a-AR"></a>虽行布施，<a id="a-AS"></a>不求果报；<a id="a-AT"></a>四者、<a id="a-AU"></a>精勤乐法，<a id="a-AV"></a>不见师过。<a id="a-AW"></a>是为四法净菩提行。<a id="a-AX"></a>”</p>
  <p id="aAY">尔时，<a id="a-AZ"></a>世尊重说偈言：</p>
  <p id="aAa">“其心清净无怨恨，<a id="a-Ab"></a>　亦不求人之过罪，</p>
  <p id="aAc">自不谄曲无染著，<a id="a-Ad"></a>　行于大道求菩提。</p>
  <p id="aAe">深观居家是苦本，<a id="a-Af"></a>　亲近恶友无正念，</p>
  <p id="aAg">是故弃舍行出家，<a id="a-Ah"></a>　处于山林求解脱。</p>
  <p id="aAi">游行空闲寂静乐，<a id="a-Aj"></a>　永断眷属恩爱念，</p>
  <p id="aAk">不惜于身及寿命，<a id="a-Al"></a>　独步无畏犹师子。</p>
  <p id="aAm">乞食支身常知足，<a id="a-An"></a>　犹如飞禽无储积，</p>
  <p id="aAo">不乐生天及人中，<a id="a-Ap"></a>　惟求无上菩提道。</p>
  <p id="aAq">独行无侣惟一己，<a id="a-Ar"></a>　恒不恐怖如师子，</p>
  <p id="aAs">畏诸烦恼如野兽，<a id="a-At"></a>　若得利养心不喜。</p>
  <p id="aAu">观诸众生恒放逸，<a id="a-Av"></a>　慈悲誓愿为破之，</p>
  <p id="aAw">我为救护诸众生，<a id="a-Ax"></a>　常当炽然勤精进。</p>
  <p id="aAy">凡所出言恒哀愍，<a id="a-Az"></a>　于憎爱人常含笑，</p>
  <p id="aB0">不著一切亦如风，<a id="a-B1"></a>　惟当求于丈夫行。</p>
  <p id="aB2">常乐行于空无相，<a id="a-B3"></a>　观有为法如幻化，</p>
  <p id="aB4">调伏诸根意广大，<a id="a-B5"></a>　行住常乐甘露法。</p>
  <p id="aB6">常依佛教行大道，<a id="a-B7"></a>　恒当清净于内心，</p>
  <p id="aB8">求陀罗尼及辩才，<a id="a-B9"></a>　荷负诸苦求菩提。</p>
  <p id="aBA">菩萨常观如是行，<a id="a-BB"></a>　见前利益生欢喜，</p>
  <p id="aBC">若不爱乐于菩提，<a id="a-BD"></a>　是人无恶而不造。<a id="a-BE"></a>”</p>
  <p id="aBF">佛说偈已，<a id="a-BG"></a>复告护国：<a id="a-BH"></a>“菩萨有四种堕落之法。<a id="a-BI"></a>何等为四？<a id="a-BJ"></a>一者、<a id="a-BK"></a>不恭敬他，<a id="a-BL"></a>二者、<a id="a-BM"></a>背恩谄曲，<a id="a-BN"></a>三者、<a id="a-BO"></a>多求利养名闻，<a id="a-BP"></a>四者、<a id="a-BQ"></a>诈善扬德。<a id="a-BR"></a>是为四种堕落之法。<a id="a-BS"></a>”</p>
  <p id="aBT">尔时，<a id="a-BU"></a>世尊重说偈言：</p>
  <p id="aBV">“彼于父母及师长，<a id="a-BW"></a>　常怀憍慢不恭敬，</p>
  <p id="aBX">违背恩养心谄曲，<a id="a-BY"></a>　诸根散乱多愚痴。</p>
  <p id="aBZ">常念利养不休息，<a id="a-Ba"></a>　谄曲诈现精进相，</p>
  <p id="aBb">自谓持戒及苦行，<a id="a-Bc"></a>　一切无有如己者。</p>
  <p id="aBd">恶口粗言喜斗诤，<a id="a-Be"></a>　常求人过不休息，</p>
  <p id="aBf">彼恒违离沙门行，<a id="a-Bg"></a>　营理田作及贩卖。</p>
  <p id="aBh">未来世中诸比丘，<a id="a-Bi"></a>　弃舍功德及戒行，</p>
  <p id="aBj">以怀嫉妒斗诤故，<a id="a-Bk"></a>　覆灭损坏我正法。</p>
  <p id="aBl">彼去菩提甚悬远，<a id="a-Bm"></a>　亦复远离七圣财，</p>
  <p id="aBn">违背解脱八正路，<a id="a-Bo"></a>　流转五道生死中。<a id="a-Bp"></a>”</p>
  <p id="aBq">尔时，<a id="a-Br"></a>世尊说此偈已，<a id="a-Bs"></a>复告护国：<a id="a-Bt"></a>“菩萨有四种障道之法。<a id="a-Bu"></a>何等为四？<a id="a-Bv"></a>一者、<a id="a-Bw"></a>懈怠，<a id="a-Bx"></a>二者、<a id="a-By"></a>不信，<a id="a-Bz"></a>三者、<a id="a-C0"></a>我慢，<a id="a-C1"></a>四者、<a id="a-C2"></a>嗔恚。<a id="a-C3"></a>是为四种障道之法。<a id="a-C4"></a>”</p>
  <p id="aC5">尔时，<a id="a-C6"></a>世尊重说偈言：</p>
  <p id="aC7">“懈怠不信闇钝心，<a id="a-C8"></a>　常为我慢及嗔恚，</p>
  <p id="aC9">见有忍辱诸比丘，<a id="a-CA"></a>　驱逐傧出于塔寺。</p>
  <p id="aCB">若得利养心欢喜，<a id="a-CC"></a>　各言我是常住者，</p>
  <p id="aCD">恒作方便求人短，<a id="a-CE"></a>　何人有过我治罚。</p>
  <p id="aCF">如是等人去法远，<a id="a-CG"></a>　憎嫉功德坠三塗，</p>
  <p id="aCH">厌恶诸佛微妙法，<a id="a-CI"></a>　是人当入猛火中。</p>
  <p id="aCJ">彼人造恶不休息，<a id="a-CK"></a>　必当具受苦中苦，</p>
  <p id="aCL">是故汝等求菩提，<a id="a-CM"></a>　无令后悔堕恶道。</p>
  <p id="aCN">无量亿劫佛乃出，<a id="a-CO"></a>　为诸众生作利益，</p>
  <p id="aCP">汝等既得善趣身，<a id="a-CQ"></a>　应舍放逸求解脱。<a id="a-CR"></a>”</p>
  <p id="aCS">尔时，<a id="a-CT"></a>世尊说此偈已，<a id="a-CU"></a>复告护国：<a id="a-CV"></a>“菩萨须舍四种福伽罗，<a id="a-CW"></a>不得亲近。<a id="a-CX"></a>何等为四？<a id="a-CY"></a>一者、<a id="a-CZ"></a>不得亲近恶知识，<a id="a-Ca"></a>二者、<a id="a-Cb"></a>不得亲近执见之人，<a id="a-Cc"></a>三者、<a id="a-Cd"></a>不得亲近谤法之人，<a id="a-Ce"></a>四者、<a id="a-Cf"></a>不得亲近贪利养人。<a id="a-Cg"></a>是谓四种之人不得亲近。<a id="a-Ch"></a>”</p>
  <p id="aCi">尔时，<a id="a-Cj"></a>世尊重说偈言：</p>
  <p id="aCk">“能舍恶知识，<a id="a-Cl"></a>　亲近善知识，</p>
  <p id="aCm">菩提道增长，<a id="a-Cn"></a>　犹月渐圆满。</p>
  <p id="aCo">远离执见人，<a id="a-Cp"></a>　及舍我寿等，</p>
  <p id="aCq">为求佛道故，<a id="a-Cr"></a>　弃之如毒器。</p>
  <p id="aCs">诽谤于佛法，<a id="a-Ct"></a>　寂静甘露味，</p>
  <p id="aCu">若欲求菩提，<a id="a-Cv"></a>　应避如粪秽。</p>
  <p id="aCw">远离贪利养，<a id="a-Cx"></a>　亦舍恶行人，</p>
  <p id="aCy">是等不应近，<a id="a-Cz"></a>　犹如避火坑。</p>
  <p id="aD0">若欲降众魔，<a id="a-D1"></a>　转无上法轮，</p>
  <p id="aD2">欲求第一利，<a id="a-D3"></a>　速远恶知识。</p>
  <p id="aD4">舍爱及憎恶，<a id="a-D5"></a>　利誉亦嫉妒，</p>
  <p id="aD6">若求无上道，<a id="a-D7"></a>　常修于佛智。<a id="a-D8"></a>”</p>
  <p id="aD9">尔时，<a id="a-DA"></a>世尊说此偈已，<a id="a-DB"></a>复告护国：<a id="a-DC"></a>“菩萨有四种法受未来苦。<a id="a-DD"></a>何等为四？<a id="a-DE"></a>一者、<a id="a-DF"></a>轻慢有智之人，<a id="a-DG"></a>二者、<a id="a-DH"></a>常怀嫉妒之心，<a id="a-DI"></a>三者、<a id="a-DJ"></a>于一切法无有信心，<a id="a-DK"></a>四者、<a id="a-DL"></a>于净智法常疑无忍而求利养。<a id="a-DM"></a>是谓四法受未来苦。<a id="a-DN"></a>”</p>
  <p id="aDO">尔时，<a id="a-DP"></a>世尊重说偈言：</p>
  <p id="aDQ">“侍佛之人有智者，<a id="a-DR"></a>　一切天人应供养，</p>
  <p id="aDS">而反贡高怀憍慢，<a id="a-DT"></a>　是故彼受无边苦。</p>
  <p id="aDU">于净法中心无忍，<a id="a-DV"></a>　所求利养皆非法，</p>
  <p id="aDW">常怀憍慢而贡高，<a id="a-DX"></a>　见有智者不恭敬。</p>
  <p id="aDY">于佛法中无信解，<a id="a-DZ"></a>　于贤圣众亦复然，</p>
  <p id="aDa">此人常游三恶道，<a id="a-Db"></a>　若在人中多愚痴。</p>
  <p id="aDc">彼舍人间寿命已，<a id="a-Dd"></a>　在大地狱受剧苦，</p>
  <p id="aDe">若此劫尽生余方，<a id="a-Df"></a>　畜生饿鬼亦复然。</p>
  <p id="aDg">若欲求作世间灯，<a id="a-Dh"></a>　能尽诸苦胜丈夫，</p>
  <p id="aDi">常当远离三塗业，<a id="a-Dj"></a>　修诸功德成菩提。<a id="a-Dk"></a>”</p>
  <p id="aDl">尔时，<a id="a-Dm"></a>世尊说此偈已，<a id="a-Dn"></a>复告护国：<a id="a-Do"></a>“菩萨有四系缚。<a id="a-Dp"></a>何等为四？<a id="a-Dq"></a>一者、<a id="a-Dr"></a>轻慢于他，<a id="a-Ds"></a>是菩萨系缚；<a id="a-Dt"></a>二者、<a id="a-Du"></a>于世俗定其心乐著，<a id="a-Dv"></a>不求究竟，<a id="a-Dw"></a>是菩萨系缚；<a id="a-Dx"></a>三者、<a id="a-Dy"></a>不守自心，<a id="a-Dz"></a>智慧未成而行放逸，<a id="a-E0"></a>是菩萨系缚；<a id="a-E1"></a>四者、<a id="a-E2"></a>为求利养而入他家，<a id="a-E3"></a>是菩萨系缚。<a id="a-E4"></a>护国，<a id="a-E5"></a>当知是谓菩萨四种系缚。<a id="a-E6"></a>”</p>
  <p id="aE7">尔时，<a id="a-E8"></a>世尊重说偈言：</p>
  <p id="aE9">“恒常轻慢他，<a id="a-EA"></a>　乐住世间善，</p>
  <p id="aEB">贪著诸见缠，<a id="a-EC"></a>　如象没深泥。</p>
  <p id="aED">乐入白衣家，<a id="a-EE"></a>　常怀于放逸，</p>
  <p id="aEF">暗钝无智慧，<a id="a-EG"></a>　此行名系缚。</p>
  <p id="aEH">欲断诸有苦，<a id="a-EI"></a>　远离老病死，</p>
  <p id="aEJ">当舍于憍慢，<a id="a-EK"></a>　常行菩萨道。</p>
  <p id="aEL">受于无边苦，<a id="a-EM"></a>　弃舍诸乐事，</p>
  <p id="aEN">亦离于憎爱，<a id="a-EO"></a>　成佛无染著。</p>
  <p id="aEP">“汝等常应行六度，<a id="a-EQ"></a>　诸地诸智诸力等，</p>
  <p id="aER">一切功德若成就，<a id="a-ES"></a>　常得解脱死罗网。</p>
  <p id="aET">我于往昔无量劫，<a id="a-EU"></a>　为诸众生求菩提，</p>
  <p id="aEV">常行布施以调伏，<a id="a-EW"></a>　舍离恩爱住正道。</p>
  <p id="aEX">恒不舍离阿兰若，<a id="a-EY"></a>　苦行羸瘦求菩提，</p>
  <p id="aEZ">炽然精进无懈怠，<a id="a-Ea"></a>　求于最胜丈夫智。</p>
  <p id="aEb">见诸众生在有狱，<a id="a-Ec"></a>　轮转生死五道中，</p>
  <p id="aEd">慈念一切起大悲，<a id="a-Ee"></a>　是故求于菩提道。</p>
  <p id="aEf">舍于爱子及妻妾，<a id="a-Eg"></a>　亦舍资财七宝等，</p>
  <p id="aEh">寿命国土及大地，<a id="a-Ei"></a>　为求菩提佛智故。</p>
  <p id="aEj">我昔处于胜山林，<a id="a-Ek"></a>　时作仙人名忍辱，</p>
  <p id="aEl">为王歌利截鼻耳，<a id="a-Em"></a>　血变为乳无恚恨。</p>
  <p id="aEn">往昔亦曾作睒子，<a id="a-Eo"></a>　慈孝供养于二亲，</p>
  <p id="aEp">时被迦夷箭所中，<a id="a-Eq"></a>　尔时亦无嗔恚想。</p>
  <p id="aEr">不惜身命投高岩，<a id="a-Es"></a>　为求诸佛善言故，</p>
  <p id="aEt">尔时亦无身命想，<a id="a-Eu"></a>　为成菩提大事故。</p>
  <p id="aEv">往昔慈愍于饥兽，<a id="a-Ew"></a>　身肉充济于八虎，</p>
  <p id="aEx">尔时空中诸天众，<a id="a-Ey"></a>　赞言善哉大丈夫。</p>
  <p id="aEz">往昔乐行大布施，<a id="a-F0"></a>　曾作净行婆罗门，</p>
  <p id="aF1">怜愍众生贫苦故，<a id="a-F2"></a>　入海求于如意珠。</p>
  <p id="aF3">还为海神所盗窃，<a id="a-F4"></a>　我时勇猛抒大海，</p>
  <p id="aF5">寻时得珠还阎浮，<a id="a-F6"></a>　用济贫苦诸群生。</p>
  <p id="aF7">亦曾作王名苏摩，<a id="a-F8"></a>　乃至失命不妄语，</p>
  <p id="aF9">诸王因我皆解脱，<a id="a-FA"></a>　名闻广流于十方。</p>
  <p id="aFB">我昔曾见贫穷人，<a id="a-FC"></a>　时我为王以身施，</p>
  <p id="aFD">令彼巨富多财宝，<a id="a-FE"></a>　是故号我一切施。</p>
  <p id="aFF">我昔曾为尸毗王，<a id="a-FG"></a>　有鸽恐怖来投我，</p>
  <p id="aFH">我以身肉代彼命，<a id="a-FI"></a>　令彼得离于恐怖。</p>
  <p id="aFJ">我昔作王名师子，<a id="a-FK"></a>　身遇重病医授药，</p>
  <p id="aFL">时有病人乞此药，<a id="a-FM"></a>　我不爱命先施与。</p>
  <p id="aFN">我昔修行为众生，<a id="a-FO"></a>　曾作王子苏达拏，</p>
  <p id="aFP">时有人来乞妻子，<a id="a-FQ"></a>　我不爱惜尽施与。</p>
  <p id="aFR">曾作菩萨名严炽，<a id="a-FS"></a>　为化才德国王故，</p>
  <p id="aFT">经于八万四千年，<a id="a-FU"></a>　勤行精进始受化。</p>
  <p id="aFV">亦作王子名净威，<a id="a-FW"></a>　于佛塔前自燃身，</p>
  <p id="aFX">恭敬供养于十方，<a id="a-FY"></a>　无上最胜两足尊。</p>
  <p id="aFZ">曾作国王名月光，<a id="a-Fa"></a>　时有梵志名可畏，</p>
  <p id="aFb">从我求索于身首，<a id="a-Fc"></a>　我无爱惜以头施。</p>
  <p id="aFd">又作国王名福德，<a id="a-Fe"></a>　于诸聚落街巷中，</p>
  <p id="aFf">积满医药及饮食，<a id="a-Fg"></a>　拟施一切诸众生。</p>
  <p id="aFh">曾作大王名日净，<a id="a-Fi"></a>　端正妓女有千人，</p>
  <p id="aFj">七宝璎珞庄严体，<a id="a-Fk"></a>　心不爱惜用布施。</p>
  <p id="aFl">又作国王名宝髻，<a id="a-Fm"></a>　七宝天冠庄严首，</p>
  <p id="aFn">最妙华香而严饰，<a id="a-Fo"></a>　亦用布施一切人。</p>
  <p id="aFp">又作国王名知足，<a id="a-Fq"></a>　手脚柔软如兜罗，</p>
  <p id="aFr">色妙清净如莲华，<a id="a-Fs"></a>　亦以布施众生等。</p>
  <p id="aFt">又作商主名师子，<a id="a-Fu"></a>　有罗刹女欲害人，</p>
  <p id="aFv">能以方便驱遣彼，<a id="a-Fw"></a>　安置商人于洲渚。</p>
  <p id="aFx">又作商主名善眼，<a id="a-Fy"></a>　将众五百采七宝，</p>
  <p id="aFz">有诸罗刹像美女，<a id="a-G0"></a>　亦令商人脱彼难。</p>
  <p id="aG1">曾作王子名福焰，<a id="a-G2"></a>　妻妾妓女有数亿，</p>
  <p id="aG3">端正殊妙犹天女，<a id="a-G4"></a>　舍之出家无爱恋。</p>
  <p id="aG5">又作商主名金色，<a id="a-G6"></a>　时有如来号无垢，</p>
  <p id="aG7">于彼佛前燃十指，<a id="a-G8"></a>　供养最胜两足尊。</p>
  <p id="aG9">又作国王号华眼，<a id="a-GA"></a>　一切瞻仰心无厌，</p>
  <p id="aGB">如是妙眼用布施，<a id="a-GC"></a>　怜愍一切众生故。</p>
  <p id="aGD">又作菩萨名多发，<a id="a-GE"></a>　见有妇人丧其夫，</p>
  <p id="aGF">昼夜思念不能舍，<a id="a-GG"></a>　缠绵裸形心发狂。</p>
  <p id="aGH">菩萨尔时生慈悲，<a id="a-GI"></a>　化作死女言丧妻，</p>
  <p id="aGJ">渐渐教化彼狂妇，<a id="a-GK"></a>　还令醒悟得本心。</p>
  <p id="aGL">又作菩萨名普瞻，<a id="a-GM"></a>　见有一人病羸困，</p>
  <p id="aGN">我于尔时生慈悲，<a id="a-GO"></a>　以己血肉用施彼。</p>
  <p id="aGP">又作国王名华敷，<a id="a-GQ"></a>　见有一人病困笃，</p>
  <p id="aGR">我于彼人起慈心，<a id="a-GS"></a>　破于骨髓疗彼病。</p>
  <p id="aGT">又作国王名成利，<a id="a-GU"></a>　见有一人甚贫穷，</p>
  <p id="aGV">施以一切诸财宝，<a id="a-GW"></a>　及舍爱命心无恋。</p>
  <p id="aGX">又作国王名信幢，<a id="a-GY"></a>　两手柔软具轮相，</p>
  <p id="aGZ">时有人来乞我手，<a id="a-Ga"></a>　为求菩提用施彼。</p>
  <p id="aGb">又作国王名普现，<a id="a-Gc"></a>　有四天下多财宝，</p>
  <p id="aGd">丰乐安隐男女盛，<a id="a-Ge"></a>　为求菩提用布施。</p>
  <p id="aGf">又作王女名智意，<a id="a-Gg"></a>　其身白净甚柔软，</p>
  <p id="aGh">慈悲欢喜割股肉，<a id="a-Gi"></a>　及以血施心无悔。</p>
  <p id="aGj">又作女人名银色，<a id="a-Gk"></a>　金色城中有妇女，</p>
  <p id="aGl">新产饥渴欲食子，<a id="a-Gm"></a>　我割两乳用施之。</p>
  <p id="aGn">又作国王名闻德，<a id="a-Go"></a>　多饶最胜诸璎珞，</p>
  <p id="aGp">金银七宝诸车乘，<a id="a-Gq"></a>　世间难舍皆能施。</p>
  <p id="aGr">又作王子名知恩，<a id="a-Gs"></a>　有人堕海名无恩，</p>
  <p id="aGt">无恩为宝坏我眼，<a id="a-Gu"></a>　我于尔时心不恨。</p>
  <p id="aGv">又念过去作战夫，<a id="a-Gw"></a>　在大阵中心无杀，</p>
  <p id="aGx">宁自丧身不害人，<a id="a-Gy"></a>　乃至蚁子无杀想。</p>
  <p id="aGz">又念过去曾作雉，<a id="a-H0"></a>　恭敬供养于尊者，</p>
  <p id="aH1">同类老小皆给恤，<a id="a-H2"></a>　尔时亦无傲慢心。</p>
  <p id="aH3">又念过去作猿猴，<a id="a-H4"></a>　在山逢值于猎师，</p>
  <p id="aH5">诸猕猴众皆归我，<a id="a-H6"></a>　我怀慈心救彼命。</p>
  <p id="aH7">又念过去作象王，<a id="a-H8"></a>　时被国王所执缚，</p>
  <p id="aH9">我念父母盲无目，<a id="a-HA"></a>　分舍身命饥不餐。</p>
  <p id="aHB">又念过去受罴身，<a id="a-HC"></a>　有人失道我救养，</p>
  <p id="aHD">彼将猎师反害我，<a id="a-HE"></a>　我于尔时亦无恨。</p>
  <p id="aHF">又念过去作象王，<a id="a-HG"></a>　时被猎者箭所著，</p>
  <p id="aHH">我求菩提功德故，<a id="a-HI"></a>　以牙奉施于彼人。</p>
  <p id="aHJ">又念过去作雉身，<a id="a-HK"></a>　在于旷野缺林里，</p>
  <p id="aHL">彼林为火所焚燎，<a id="a-HM"></a>　时我救林天雨华。</p>
  <p id="aHN">我昔曾作九色鹿，<a id="a-HO"></a>　饮水食草恒河边，</p>
  <p id="aHP">其水深广漂流急，<a id="a-HQ"></a>　有人堕河我救之；</p>
  <p id="aHR">其人贪财受王募，<a id="a-HS"></a>　多将兵众来害我，</p>
  <p id="aHT">我求菩提行慈悲，<a id="a-HU"></a>　于彼人所亦无恨。</p>
  <p id="aHV">又念过去曾作龟，<a id="a-HW"></a>　济度商人令过海，</p>
  <p id="aHX">五百商人食我肉，<a id="a-HY"></a>　我时亦无嗔恨想。</p>
  <p id="aHZ">我念过去行菩提，<a id="a-Ha"></a>　曾作鱼身游水里，</p>
  <p id="aHb">怜愍一切舍身命，<a id="a-Hc"></a>　百千众生来食我。</p>
  <p id="aHd">我见百千众生病，<a id="a-He"></a>　化身为药犹如山，</p>
  <p id="aHf">欲令众生除病苦，<a id="a-Hg"></a>　变作虫身名为月。</p>
  <p id="aHh">又念曾作师子王，<a id="a-Hi"></a>　巨身大力仍有慈，</p>
  <p id="aHj">时被毒箭所中射，<a id="a-Hk"></a>　于彼人所起慈愍。</p>
  <p id="aHl">又念过去作马王，<a id="a-Hm"></a>　身色白净犹珂雪，</p>
  <p id="aHn">常在大海高山顶，<a id="a-Ho"></a>　度诸商人罗刹难。</p>
  <p id="aHp">又念过去求菩提，<a id="a-Hq"></a>　曾作国王名居邪，</p>
  <p id="aHr">见于五欲多诸患，<a id="a-Hs"></a>　不随淫女谄诳言。</p>
  <p id="aHt">又念过去曾作兔，<a id="a-Hu"></a>　常化诸兔以善事，</p>
  <p id="aHv">时与仙人同居处，<a id="a-Hw"></a>　舍身投火救仙饥。</p>
  <p id="aHx">又念过去作鹦鹉，<a id="a-Hy"></a>　常处多饶华果林，</p>
  <p id="aHz">报枯树恩不舍离，<a id="a-I0"></a>　释变枯树生华果。</p>
  <p id="aI1">又念曾作猕猴王，<a id="a-I2"></a>　见诸猕猴被龙害，</p>
  <p id="aI3">遂教猕猴竹筒饮，<a id="a-I4"></a>　猕猴悉免诸龙难。</p>
  <p id="aI5">又复重念作鹦鹉，<a id="a-I6"></a>　取人稻谷养二亲，</p>
  <p id="aI7">稻主执我生嗔恚：<a id="a-I8"></a> 云何盗我熟苗稼？</p>
  <p id="aI9">我即报言汝种时，<a id="a-IA"></a>　云施一切众生等，</p>
  <p id="aIB">我今取以养父母，<a id="a-IC"></a>　是故不名为偷盗。</p>
  <p id="aID">稻主即时生欢喜：<a id="a-IE"></a> 我是禽兽汝为人，</p>
  <p id="aIF">善哉鹦鹉有智慧，<a id="a-IG"></a>　能怀孝养供父母。</p>
  <p id="aIH">我从今去以稻施，<a id="a-II"></a>　任汝供养于二亲。</p>
  <p id="aIJ">如是过去无量事，<a id="a-IK"></a>　无有苦行而不作，</p>
  <p id="aIL">未曾有怀疲倦意，<a id="a-IM"></a>　以求无上清净道。</p>
  <p id="aIN">若内若外所有物，<a id="a-IO"></a>　无有一种而不起，</p>
  <p id="aIP">持戒忍辱精进禅，<a id="a-IQ"></a>　无量方便及智慧，</p>
  <p id="aIR">皮肉骨髓及以血，<a id="a-IS"></a>　以施一切诸众生。</p>
  <p id="aIT">往昔住于山林中，<a id="a-IU"></a>　勇猛精进身枯竭，</p>
  <p id="aIV">为求佛说大小乘，<a id="a-IW"></a>　教示众生令入道，</p>
  <p id="aIX">常乐在于头陀所，<a id="a-IY"></a>　曾所修行无弃舍。</p>
  <p id="aIZ">如是一切难苦行，<a id="a-Ia"></a>　我于往昔无不行，</p>
  <p id="aIb">我说未来众生等，<a id="a-Ic"></a>　闻我此等生轻笑，</p>
  <p id="aId">不信受行一句偈，<a id="a-Ie"></a>　反更毁谤如是法。</p>
  <p id="aIf">斯由贪著衣食等，<a id="a-Ig"></a>　心常觉观多睡眠，</p>
  <p id="aIh">谄曲毁法无惭愧，<a id="a-Ii"></a>　破坏正教无功德，</p>
  <p id="aIj">闻此微妙寂静法，<a id="a-Ik"></a>　各共相诤非佛语：</p>
  <p id="aIl">我师多闻犹如海，<a id="a-Im"></a>　能讲能说最第一，</p>
  <p id="aIn">彼亦不行如此法，<a id="a-Io"></a>　决定非是佛所说。</p>
  <p id="aIp">次前亦有耆老等，<a id="a-Iq"></a>　从昔已来诸名德，</p>
  <p id="aIr">亦未受行如是法，<a id="a-Is"></a>　汝等勿求虚妄事。</p>
  <p id="aIt">于中无我无寿命，<a id="a-Iu"></a>　亦不说有富伽罗，</p>
  <p id="aIv">唐自疲劳无福祐，<a id="a-Iw"></a>　徒修精勤苦行等。</p>
  <p id="aIx">既言有法名大乘，<a id="a-Iy"></a>　云何复言空无我？</p>
  <p id="aIz">以无众生无作者，<a id="a-J0"></a>　是故于中不须求。</p>
  <p id="aJ1">此等文句假设作，<a id="a-J2"></a>　亦如外道邪意说，</p>
  <p id="aJ3">如来不说如是事，<a id="a-J4"></a>　呵骂毁辱诸比丘。</p>
  <p id="aJ5">此等不善无羞耻，<a id="a-J6"></a>　姧伪欺诳无不作，</p>
  <p id="aJ7">来世于我教法中，<a id="a-J8"></a>　而作形相诸比丘。</p>
  <p id="aJ9">内怀嫉妒慢覆心，<a id="a-JA"></a>　手足扰动失威仪，</p>
  <p id="aJB">袈裟恒常垂两角，<a id="a-JC"></a>　身被法服常在村。</p>
  <p id="aJD">游于俗间恒酒醉，<a id="a-JE"></a>　身著法衣亲俗人，</p>
  <p id="aJF">弃舍正教功德聚，<a id="a-JG"></a>　乐为俗人通信使。</p>
  <p id="aJH">畜养牛马诸畜等，<a id="a-JI"></a>　奴婢作人不净物，</p>
  <p id="aJJ">种莳田园恒乱心，<a id="a-JK"></a>　心乐诸恶无善行。</p>
  <p id="aJL">亦不亲近善知识，<a id="a-JM"></a>　口恒不择于语言，</p>
  <p id="aJN">身中恶行无不作，<a id="a-JO"></a>　贪取佛塔众僧物，</p>
  <p id="aJP">何况己物而肯施？<a id="a-JQ"></a> 见他持戒诸比丘，</p>
  <p id="aJR">谤毁言非真梵行，<a id="a-JS"></a>　不护禁戒无威德。</p>
  <p id="aJT">乐处俗家侵他妻，<a id="a-JU"></a>　白衣畜妇犹怀愧，</p>
  <p id="aJV">彼恶比丘贪转甚，<a id="a-JW"></a>　畜养妻子求不厌，</p>
  <p id="aJX">与诸俗人无有别。<a id="a-JY"></a> 若有檀越请供养，</p>
  <p id="aJZ">施与衣食汤药等，<a id="a-Ja"></a>　受他信施无善念，</p>
  <p id="aJb">惟增贪欲侵彼妻，<a id="a-Jc"></a>　心常系念女色边，</p>
  <p id="aJd">随顺烦恼无圣行，<a id="a-Je"></a>　方便诱诳诸妇女。</p>
  <p id="aJf">教化俗人令断欲，<a id="a-Jg"></a>　谓贪欲者堕恶道，</p>
  <p id="aJh">地狱及以畜生等，<a id="a-Ji"></a>　然于自身不依教。</p>
  <p id="aJj">云何传欲教化他，<a id="a-Jk"></a>　此人三业不如法，</p>
  <p id="aJl">所有眷属亦复尔，<a id="a-Jm"></a>　昼夜聚语无休息。</p>
  <p id="aJn">惟论五欲诸世事，<a id="a-Jo"></a>　受畜门徒惟驱使，</p>
  <p id="aJp">终无教诲以善道，<a id="a-Jq"></a>　多受弟子自围绕。</p>
  <p id="aJr">显己德大招名利，<a id="a-Js"></a>　外现异相诈慈悲，</p>
  <p id="aJt">摄诸徒众不求利，<a id="a-Ju"></a>　门徒眷属多疾患。</p>
  <p id="aJv">干枯病癞癣疮等，<a id="a-Jw"></a>　惟是杂类下人辈，</p>
  <p id="aJx">终不教示圣种等，<a id="a-Jy"></a>　戒闻定慧悉弃舍。</p>
  <p id="aJz">不行比丘所作事，<a id="a-K0"></a>　非道非俗无所名，</p>
  <p id="aK1">犹如烂坏腐朽木，<a id="a-K2"></a>　于诸律仪生轻贱。</p>
  <p id="aK3">布萨毗尼亦复然，<a id="a-K4"></a>　自在游行背师教，</p>
  <p id="aK5">唐突如象醉无钩，<a id="a-K6"></a>　或时诈现在山林。</p>
  <p id="aK7">心常念于聚落事，<a id="a-K8"></a>　三毒烦恼恒炽然，</p>
  <p id="aK9">暂时不能寂静住，<a id="a-KA"></a>　忘失诸佛教诫事。</p>
  <p id="aKB">及以头陀功德等，<a id="a-KC"></a>　我慢贡高满身中，</p>
  <p id="aKD">堕于可畏阿鼻狱，<a id="a-KE"></a>　昼夜恒论国土事。</p>
  <p id="aKF">亦复论说于贼盗，<a id="a-KG"></a>　身心专营亲缘事，</p>
  <p id="aKH">舍离禅定及智慧，<a id="a-KI"></a>　设有所作乐粗事。</p>
  <p id="aKJ">心存自安故营造，<a id="a-KK"></a>　假使营理僧伽蓝，</p>
  <p id="aKL">贪著房舍眉恒蹴，<a id="a-KM"></a>　自身口意不调柔。</p>
  <p id="aKN">徒众相学亦复尔，<a id="a-KO"></a>　彼恶比丘设造寺，</p>
  <p id="aKP">专为己身及眷属，<a id="a-KQ"></a>　若有比丘顺从彼，</p>
  <p id="aKR">即便安置摄受住；<a id="a-KS"></a> 若有持戒诸大德，</p>
  <p id="aKT">方便善能说法利，<a id="a-KU"></a>　自能调伏亦调他，</p>
  <p id="aKV">如是比丘终不受。<a id="a-KW"></a> 此房现今我受用，</p>
  <p id="aKX">余房是我弟子住，<a id="a-KY"></a>　自外己属诸同学，</p>
  <p id="aKZ">汝去此中无处停。<a id="a-Ka"></a> 现今所有床铺者，</p>
  <p id="aKb">各以付他有所属，<a id="a-Kc"></a>　更无剩长可相容，</p>
  <p id="aKd">亦无衣食汝须去。<a id="a-Ke"></a> 暂时所须尚不与，</p>
  <p id="aKf">况借房舍及诸物，<a id="a-Kg"></a>　如是不行僧次法。</p>
  <p id="aKh">彼恶比丘如俗人，<a id="a-Ki"></a>　多畜钱财眷属等，</p>
  <p id="aKj">我诸弟子如法者，<a id="a-Kk"></a>　处处驱遣不听住。</p>
  <p id="aKl">彼时忆念我所说，<a id="a-Km"></a>　各怀悲伤入山林：</p>
  <p id="aKn">呜呼我师微妙法，<a id="a-Ko"></a>　不久悉灭不复现，</p>
  <p id="aKp">现有比丘求多利，<a id="a-Kq"></a>　身无法行疾有德。</p>
  <p id="aKr">设有具戒功德者，<a id="a-Ks"></a>　为彼恶贱无利养，</p>
  <p id="aKt">皆自伤叹去城邑，<a id="a-Ku"></a>　常住空静山林中。</p>
  <p id="aKv">痴慢贡高诸恶行，<a id="a-Kw"></a>　常行斗诤两舌者，</p>
  <p id="aKx">欺诳世人得利养，<a id="a-Ky"></a>　自谓与圣等无异。</p>
  <p id="aKz">我此法教功德藏，<a id="a-L0"></a>　具足一切妙功德，</p>
  <p id="aL1">来世破坏不复现，<a id="a-L2"></a>　以无持戒我慢故。</p>
  <p id="aL3">又如宝藏为他坏，<a id="a-L4"></a>　又如华池枯干竭，</p>
  <p id="aL5">犹如宝舆自摧折，<a id="a-L6"></a>　我法未来亦复然。</p>
  <p id="aL7">彼恶比丘难调伏，<a id="a-L8"></a>　灭我法行无有余，</p>
  <p id="aL9">未来如是恶世中，<a id="a-LA"></a>　破坏我法甚可畏。</p>
  <p id="aLB">如是乐喜诸恶者，<a id="a-LC"></a>　远离天人及善行，</p>
  <p id="aLD">从于此身舍命已，<a id="a-LE"></a>　堕于地狱畜生中。</p>
  <p id="aLF">于彼无量亿千岁，<a id="a-LG"></a>　具受一切诸苦恼，</p>
  <p id="aLH">于后假使得人身，<a id="a-LI"></a>　多苦秽恶恒不净。</p>
  <p id="aLJ">若盲若聋若眼瞎，<a id="a-LK"></a>　恒常身体怀疾病，</p>
  <p id="aLL">颜色丑恶见不喜，<a id="a-LM"></a>　常怀畏惧承事他。</p>
  <p id="aLN">难得心意无亲爱，<a id="a-LO"></a>　所说语言无信受，</p>
  <p id="aLP">若有如是恶行者，<a id="a-LQ"></a>　在所呵责驱出众。</p>
  <p id="aLR">彼人多饶诸病苦，<a id="a-LS"></a>　常被杖石打驱逐，</p>
  <p id="aLT">常为饥渴恼其身，<a id="a-LU"></a>　他人见者常轻贱。</p>
  <p id="aLV">若闻如是众多苦，<a id="a-LW"></a>　应舍诸恶心调伏，</p>
  <p id="aLX">于诸众生行善行，<a id="a-LY"></a>　勿令于后生悔心。</p>
  <p id="aLZ">若有爱敬佛世尊，<a id="a-La"></a>　圣众持戒头陀法，</p>
  <p id="aLb">汝应勤求如是行，<a id="a-Lc"></a>　应舍眷属及名利。</p>
  <p id="aLd">此皆颠倒如幻化，<a id="a-Le"></a>　应观有为如泡梦，</p>
  <p id="aLf">恩爱合会必别离，<a id="a-Lg"></a>　一切有为不久住。</p>
  <p id="aLh">莫舍正勤诸力等，<a id="a-Li"></a>　勤求诸地波罗蜜，</p>
  <p id="aLj">乃至未觉妙菩提，<a id="a-Lk"></a>　常应修集一切行。<a id="a-Ll"></a>”</p>
  <p id="aLm">尔时，<a id="a-Ln"></a>佛复告护国菩萨言：<a id="a-Lo"></a>“善男子，<a id="a-Lp"></a>于未来世，<a id="a-Lq"></a>行大乘菩萨富伽罗等，<a id="a-Lr"></a>有如是等过患应自远离，<a id="a-Ls"></a>自不勤求而与此人共相习近。<a id="a-Lt"></a>不勤正行，<a id="a-Lu"></a>自行谄曲，<a id="a-Lv"></a>亲近行谄曲者，<a id="a-Lw"></a>自无智慧随顺无智慧者，<a id="a-Lx"></a>贪求世利恒无厌足，<a id="a-Ly"></a>悭惜他家嫉妒胜己，<a id="a-Lz"></a>谄曲诈伪无羞无惭，<a id="a-M0"></a>诈现圣相自尊自重，<a id="a-M1"></a>徒众眷属各相誉赞以求名利，<a id="a-M2"></a>求利养故常入聚落；<a id="a-M3"></a>既不怜愍一切众生，<a id="a-M4"></a>亦不为教化诸众生故，<a id="a-M5"></a>常自说言我有平等，<a id="a-M6"></a>恒作是念：<a id="a-M7"></a>‘云何他知我是众生真善知识，<a id="a-M8"></a>知我多闻？<a id="a-M9"></a>’实于佛法无恭敬心，<a id="a-MA"></a>无求法心，<a id="a-MB"></a>犹如破器无所复用。<a id="a-MC"></a>如懈怠人无有成办，<a id="a-MD"></a>相求过失行于方便，<a id="a-ME"></a>无智懈怠惟恶觉观，<a id="a-MF"></a>各各论说破法等事，<a id="a-MG"></a>固执恶心至死不悔，<a id="a-MH"></a>多集悭贪。<a id="a-MI"></a>所畜眷属亦学是师，<a id="a-MJ"></a>以自围绕在我法中。<a id="a-MK"></a>如是行者凡所作事，<a id="a-ML"></a>不问明哲，<a id="a-MM"></a>不求佛法，<a id="a-MN"></a>以无精进行故生贫穷家，<a id="a-MO"></a>从贫穷家而得出家，<a id="a-MP"></a>于我教中得少利养，<a id="a-MQ"></a>心生欢喜而无惭愧。<a id="a-MR"></a>彼等尚无忏悔之心，<a id="a-MS"></a>何能自觉胜智？<a id="a-MT"></a>彼等弃舍诸佛功德，<a id="a-MU"></a>而取现在名利，<a id="a-MV"></a>以得现在利故，<a id="a-MW"></a>自言我是沙门也。<a id="a-MX"></a>护国，<a id="a-MY"></a>我于如是富伽罗，<a id="a-MZ"></a>如是人等，<a id="a-Ma"></a>我不说其有随顺俗忍，<a id="a-Mb"></a>何况能有诸佛大智？<a id="a-Mc"></a>彼等远于人天道，<a id="a-Md"></a>况成佛道？</p>
  <p id="aMe">“护国，<a id="a-Mf"></a>如是等人，<a id="a-Mg"></a>我说有八种法障碍于菩提。<a id="a-Mh"></a>何等为八？<a id="a-Mi"></a>一者、<a id="a-Mj"></a>当生三恶道，<a id="a-Mk"></a>二者、<a id="a-Ml"></a>当生边地下贱，<a id="a-Mm"></a>三者、<a id="a-Mn"></a>当生贫穷，<a id="a-Mo"></a>四者、<a id="a-Mp"></a>颜色不正，<a id="a-Mq"></a>五者、<a id="a-Mr"></a>愚痴无智，<a id="a-Ms"></a>六者、<a id="a-Mt"></a>常与恶知识相会，<a id="a-Mu"></a>七者、<a id="a-Mv"></a>多诸病患，<a id="a-Mw"></a>八者、<a id="a-Mx"></a>得大恶病以取命终。<a id="a-My"></a>护国，<a id="a-Mz"></a>此等八法是障碍菩提。<a id="a-N0"></a>所以者何？<a id="a-N1"></a>护国，<a id="a-N2"></a>我亦不说但以有言说而得菩提，<a id="a-N3"></a>我亦不说诈现圣者有清净行也，<a id="a-N4"></a>我亦不说有谄曲者有菩提行也，<a id="a-N5"></a>我亦不说多贪利养者有供养佛行也，<a id="a-N6"></a>我亦不说有我慢者有清净般若行也，<a id="a-N7"></a>我亦不说无智慧者能决他疑行也，<a id="a-N8"></a>我亦不说有妒嫉者有净心行也，<a id="a-N9"></a>我亦不说不精进者能得诸陀罗尼行也，<a id="a-NA"></a>我亦不说不乐功德者而得善道行也，<a id="a-NB"></a>我亦不说悭惜他家者有身心清净行也，<a id="a-NC"></a>我亦不说诈现威仪者能值遇佛会也，<a id="a-ND"></a>我亦不说乐在俗家者有清净口业行也，<a id="a-NE"></a>我亦不说不恭敬者有心清净行也，<a id="a-NF"></a>我亦不说有不知足者有乐法行也，<a id="a-NG"></a>我亦不说惜身命者有求法行也。<a id="a-NH"></a>护国，<a id="a-NI"></a>我虽呵骂毁呰六师，<a id="a-NJ"></a>然彼诸外道在我法外，<a id="a-NK"></a>入我法中作诸恶业，<a id="a-NL"></a>我若毁辱过患倍彼六师。<a id="a-NM"></a>何以故？<a id="a-NN"></a>彼等但为自口言‘我是比丘’，<a id="a-NO"></a>而以无行欺诳一切天人世间故。<a id="a-NP"></a>”</p>
  <p id="aNQ">尔时，<a id="a-NR"></a>世尊欲重宣此义，<a id="a-NS"></a>而说偈言：</p>
  <p id="aNT">“威仪浊乱无恭敬，<a id="a-NU"></a>　惟增我慢贪名誉，</p>
  <p id="aNV">烦恼覆蔽心迷醉，<a id="a-NW"></a>　此等远离妙菩提。</p>
  <p id="aNX">耽著名利及懈怠，<a id="a-NY"></a>　懈怠增长失正念，</p>
  <p id="aNZ">若无正念失持戒，<a id="a-Na"></a>　若无持戒失善道。</p>
  <p id="aNb">彼人生在贫穷家，<a id="a-Nc"></a>　得出家已著利养，</p>
  <p id="aNd">如人弃舍于真金，<a id="a-Ne"></a>　担负草秽以为宝。</p>
  <p id="aNf">为求名利住山林，<a id="a-Ng"></a>　至彼更求诸等侣，</p>
  <p id="aNh">弃舍神通辩才智，<a id="a-Ni"></a>　求现名利及眷属。</p>
  <p id="aNj">若彼命终堕恶道，<a id="a-Nk"></a>　或生贫穷下贱中，</p>
  <p id="aNl">懈怠恶色无威德，<a id="a-Nm"></a>　斯等皆由我慢受。</p>
  <p id="aNn">彼既远离诸善行，<a id="a-No"></a>　亦由放逸失正念，</p>
  <p id="aNp">在于长远大恶道，<a id="a-Nq"></a>　亿千劫中未能脱。</p>
  <p id="aNr">若求名利得菩提，<a id="a-Ns"></a>　提婆达多应是佛，</p>
  <p id="aNt">毗岚猛风吹坏物，<a id="a-Nu"></a>　懈怠无戒亦复然。</p>
  <p id="aNv">自无善行贪女色，<a id="a-Nw"></a>　戒行不净失功德，</p>
  <p id="aNx">于我法中无所用，<a id="a-Ny"></a>　无智犹如朽烂木。</p>
  <p id="aNz">若为菩提求佛法，<a id="a-O0"></a>　何得不依解脱行？</p>
  <p id="aO1">犹如黐胶缚猕猴，<a id="a-O2"></a>　我慢求道亦复然。</p>
  <p id="aO3">我昔为求一句法，<a id="a-O4"></a>　弃舍身命为菩提，</p>
  <p id="aO5">彼人懈怠舍我教，<a id="a-O6"></a>　如是无利于我法。</p>
  <p id="aO7">我昔为求善教故，<a id="a-O8"></a>　投身高崖及火聚，</p>
  <p id="aO9">我得闻已如法行，<a id="a-OA"></a>　弃舍一切爱憎等。</p>
  <p id="aOB">彼人闻我功德法，<a id="a-OC"></a>　曾不爱乐于一句，</p>
  <p id="aOD">无法云何得菩提？<a id="a-OE"></a> 犹如盲前说道路。<a id="a-OF"></a>”</p>
 </body>
</html>