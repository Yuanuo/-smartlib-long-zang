<!doctype html>
<html id="z3IBTFICN" data-ver="1491">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第四十三</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之九尸波罗蜜品第七之二</h2>
  <p id="a4">尔时，<a id="a-5"></a>佛告舍利子：<a id="a-6"></a>“菩萨摩诃萨，<a id="a-7"></a>行尸罗波罗蜜多时，<a id="a-8"></a>成就如是善根力故，<a id="a-9"></a>获得四种广胜处法。<a id="a-A"></a>何等为四？<a id="a-B"></a>一者、<a id="a-C"></a>于诸善法速能趣入，<a id="a-D"></a>二者、<a id="a-E"></a>为说法师之所赞美，<a id="a-F"></a>三者、<a id="a-G"></a>修行成满无有毁犯，<a id="a-H"></a>四者、<a id="a-I"></a>于佛正法坚持不坏。<a id="a-J"></a>舍利子，<a id="a-K"></a>是为菩萨摩诃萨获得四种广胜处法。</p>
  <p id="aL">“又舍利子，<a id="a-M"></a>菩萨摩诃萨，<a id="a-N"></a>由是力故处在人中，<a id="a-O"></a>复获四种广胜处法。<a id="a-P"></a>何等为四？<a id="a-Q"></a>一者、<a id="a-R"></a>为多众生随逐修学，<a id="a-S"></a>于诸白法究竟安住；<a id="a-T"></a>二者、<a id="a-U"></a>于夷坦路营建逆旅极当坚密，<a id="a-V"></a>速令众生获得欢喜；<a id="a-W"></a>三者、<a id="a-X"></a>于长夜中得法利故，<a id="a-Y"></a>欢泰之心无有退减；<a id="a-Z"></a>四者、<a id="a-a"></a>临终舍命无惑缠心，<a id="a-b"></a>往生善趣安乐世界。<a id="a-c"></a>舍利子，<a id="a-d"></a>是为菩萨摩诃萨处在人中，<a id="a-e"></a>获得四种广胜处法。</p>
  <p id="af">“又舍利子，<a id="a-g"></a>菩萨摩诃萨，<a id="a-h"></a>由是力故处在天中，<a id="a-i"></a>复获四种广胜处法。<a id="a-j"></a>何等为四？<a id="a-k"></a>一者、<a id="a-l"></a>以福感故能摄天众；<a id="a-m"></a>二者、<a id="a-n"></a>诸天集会瞻仰面门：<a id="a-o"></a>‘菩萨今者将何所演？<a id="a-p"></a>我等闻已当有开悟。<a id="a-q"></a>’三者、<a id="a-r"></a>为天帝释及余天子之所参觐，<a id="a-s"></a>请法断疑，<a id="a-t"></a>而是菩萨不往其所；<a id="a-u"></a>四者、<a id="a-v"></a>现大宫殿，<a id="a-w"></a>为于菩萨之所受用。<a id="a-x"></a>舍利子，<a id="a-y"></a>是为菩萨摩诃萨处在天中，<a id="a-z"></a>获得四种广胜处法。</p>
  <p id="a10">“舍利子，<a id="a-11"></a>如是菩萨摩诃萨，<a id="a-12"></a>行尸罗波罗蜜多时，<a id="a-13"></a>若在天上、<a id="a-14"></a>若生人中，<a id="a-15"></a>复得无量无边百千万亿诸妙法门，<a id="a-16"></a>皆为满足尸罗波罗蜜多故。<a id="a-17"></a>”</p>
  <p id="a18">尔时，<a id="a-19"></a>世尊欲重宣此义，<a id="a-1A"></a>而说颂曰：</p>
  <p id="a1B">“菩萨处高座，<a id="a-1C"></a>　诸天所礼敬，</p>
  <p id="a1D">瞻仰彼尊颜，<a id="a-1E"></a>　将宣何等法。</p>
  <p id="a1F">一切皆恭敬，<a id="a-1G"></a>　具慧除悭吝，</p>
  <p id="a1H">处欢喜宫殿，<a id="a-1I"></a>　释天来请疑。</p>
  <p id="a1J">天中命尽已，<a id="a-1K"></a>　来生于人间，</p>
  <p id="a1L">为转轮圣王，<a id="a-1M"></a>　大力无悭吝。</p>
  <p id="a1N">若人中命终，<a id="a-1O"></a>　还复生天上，</p>
  <p id="a1P">曾未更众苦，<a id="a-1Q"></a>　奉养法师故。</p>
  <p id="a1R">恒获如是等，<a id="a-1S"></a>　四种广胜处，</p>
  <p id="a1T">为无下劣心，<a id="a-1U"></a>　恭敬说法者。</p>
  <p id="a1V">若以敬爱心，<a id="a-1W"></a>　奉施于水器，</p>
  <p id="a1X">则天龙及人，<a id="a-1Y"></a>　所应亲供养。</p>
  <p id="a1Z">“复次，<a id="a-1a"></a>舍利子，<a id="a-1b"></a>是诸菩萨摩诃萨，<a id="a-1c"></a>行尸罗波罗蜜多时，<a id="a-1d"></a>成就如是诸善根故，<a id="a-1e"></a>复于天中得四种法。<a id="a-1f"></a>何等为四？<a id="a-1g"></a>一者、<a id="a-1h"></a>了知先世所经造业；<a id="a-1i"></a>二者、<a id="a-1j"></a>了知因此善故来生天上，<a id="a-1k"></a>及能了知退失善法；<a id="a-1l"></a>三者、<a id="a-1m"></a>了知从此命终当生某处；<a id="a-1n"></a>四者、<a id="a-1o"></a>为诸天众宣说妙法示教赞喜，<a id="a-1p"></a>既利益已便舍天身。<a id="a-1q"></a>舍利子，<a id="a-1r"></a>是为菩萨摩诃萨生在天中得四种法，<a id="a-1s"></a>皆由尸罗波罗蜜多故，</p>
  <p id="a1t">“复次，<a id="a-1u"></a>舍利子，<a id="a-1v"></a>菩萨摩诃萨，<a id="a-1w"></a>行尸罗波罗蜜多时，<a id="a-1x"></a>成就如是诸善根故，<a id="a-1y"></a>复得四种圆成胜法。<a id="a-1z"></a>舍利子，<a id="a-20"></a>何等为四？<a id="a-21"></a>一者、<a id="a-22"></a>菩萨摩诃萨舍天宫已，<a id="a-23"></a>还来人趣与戒俱生。<a id="a-24"></a>二者、<a id="a-25"></a>菩萨摩诃萨处在人中，<a id="a-26"></a>获得五种成胜生法。<a id="a-27"></a>云何为五？<a id="a-28"></a>所谓得生胜家，<a id="a-29"></a>得胜妙色，<a id="a-2A"></a>得胜净戒，<a id="a-2B"></a>得胜眷属，<a id="a-2C"></a>于诸众生得修胜慈，<a id="a-2D"></a>如是名为获得五种成胜生法。<a id="a-2E"></a>三者、<a id="a-2F"></a>菩萨摩诃萨处在人中，<a id="a-2G"></a>复得五种成不坏法。<a id="a-2H"></a>云何为五？<a id="a-2I"></a>所谓得善知识不可破坏，<a id="a-2J"></a>所受之身终无中夭，<a id="a-2K"></a>所得财位中无退失，<a id="a-2L"></a>得菩提心无能坏者，<a id="a-2M"></a>于匮法时得自丰足，<a id="a-2N"></a>如是名为获得五种成不坏法。<a id="a-2O"></a>四者、<a id="a-2P"></a>菩萨摩诃萨处在人中，<a id="a-2Q"></a>又复获得五种希有圆满之法。<a id="a-2R"></a>云何为五？<a id="a-2S"></a>菩萨摩诃萨，<a id="a-2T"></a>于舍宅中安设空器，<a id="a-2U"></a>随菩萨手所及之处，<a id="a-2V"></a>一切众宝即皆盈满，<a id="a-2W"></a>是名第一获得希有圆满之法。<a id="a-2X"></a>菩萨摩诃萨若遇渴时，<a id="a-2Y"></a>即于其前具八德池自然涌现，<a id="a-2Z"></a>是名第二获得希有圆满之法。<a id="a-2a"></a>菩萨摩诃萨福德持身，<a id="a-2b"></a>不为外物之所侵害，<a id="a-2c"></a>所谓若毒、<a id="a-2d"></a>若刀、<a id="a-2e"></a>若火、<a id="a-2f"></a>若水，<a id="a-2g"></a>吸精气者，<a id="a-2h"></a>或复药叉及诸恶鬼，<a id="a-2i"></a>不能损害，<a id="a-2j"></a>是名第三获得希有圆满之法。<a id="a-2k"></a>菩萨摩诃萨，<a id="a-2l"></a>于赡部洲诸灾劫起，<a id="a-2m"></a>所谓若刀兵劫、<a id="a-2n"></a>若饥馑劫、<a id="a-2o"></a>若疾病劫、<a id="a-2p"></a>若火劫、<a id="a-2q"></a>若水劫、<a id="a-2r"></a>若风劫、<a id="a-2s"></a>若渴劫、<a id="a-2t"></a>若热光劫、<a id="a-2u"></a>若药叉劫。<a id="a-2v"></a>舍利子，<a id="a-2w"></a>如是别劫兴起之时，<a id="a-2x"></a>尔时菩萨不生其中，<a id="a-2y"></a>便处天上受极快乐、<a id="a-2z"></a>受多极乐，<a id="a-30"></a>是名第四获得希有圆满之法。<a id="a-31"></a>菩萨摩诃萨，<a id="a-32"></a>即以如是善根力故，<a id="a-33"></a>永不复生诸难之处，<a id="a-34"></a>不生恶趣，<a id="a-35"></a>若悔缠心，<a id="a-36"></a>即能见知速疾远离，<a id="a-37"></a>是名第五获得希有圆满之法。<a id="a-38"></a>舍利子，<a id="a-39"></a>是名菩萨摩诃萨，<a id="a-3A"></a>行尸罗波罗蜜多故，<a id="a-3B"></a>又复获得四种希有圆成胜法。</p>
  <p id="a3C">“复次，<a id="a-3D"></a>舍利子，<a id="a-3E"></a>菩萨摩诃萨，<a id="a-3F"></a>行尸罗波罗蜜多时，<a id="a-3G"></a>成就如是善根力故，<a id="a-3H"></a>常不远离四种妙法。<a id="a-3I"></a>云何为四？<a id="a-3J"></a>一者、<a id="a-3K"></a>菩萨摩诃萨，<a id="a-3L"></a>但见有苦诸众生时，<a id="a-3M"></a>即便获得大悲之心；<a id="a-3N"></a>二者、<a id="a-3O"></a>菩萨摩诃萨，<a id="a-3P"></a>所有男女皆于菩萨，<a id="a-3Q"></a>恭敬随顺；<a id="a-3R"></a>三者、<a id="a-3S"></a>菩萨摩诃萨，<a id="a-3T"></a>能制衰老不为所侵；<a id="a-3U"></a>四者、<a id="a-3V"></a>菩萨摩诃萨，<a id="a-3W"></a>资生作业百倍获利，<a id="a-3X"></a>或复过此二倍、<a id="a-3Y"></a>三倍。<a id="a-3Z"></a>舍利子，<a id="a-3a"></a>是为菩萨摩诃萨，<a id="a-3b"></a>行尸罗波罗蜜多时，<a id="a-3c"></a>成就如是四种妙法，<a id="a-3d"></a>恒无远离。</p>
  <p id="a3e">“复次，<a id="a-3f"></a>舍利子，<a id="a-3g"></a>菩萨摩诃萨，<a id="a-3h"></a>行尸罗波罗蜜多时，<a id="a-3i"></a>成就如是诸善根故，<a id="a-3j"></a>不为三法之所劫夺。<a id="a-3k"></a>何等为三？<a id="a-3l"></a>一者、<a id="a-3m"></a>不为贪欲之所劫夺，<a id="a-3n"></a>二者、<a id="a-3o"></a>不为瞋恚之所劫夺，<a id="a-3p"></a>三者、<a id="a-3q"></a>不为愚痴之所劫夺。<a id="a-3r"></a>舍利子，<a id="a-3s"></a>是为菩萨摩诃萨，<a id="a-3t"></a>行尸罗波罗蜜多故，<a id="a-3u"></a>远离三种劫夺之法。</p>
  <p id="a3v">“复次，<a id="a-3w"></a>舍利子，<a id="a-3x"></a>菩萨摩诃萨，<a id="a-3y"></a>行尸罗波罗蜜多时，<a id="a-3z"></a>成就如是诸善根故，<a id="a-40"></a>获得四种无病之法。<a id="a-41"></a>何等为四？<a id="a-42"></a>一者、<a id="a-43"></a>菩萨摩诃萨，<a id="a-44"></a>不为长病之所缠逼；<a id="a-45"></a>二者、<a id="a-46"></a>菩萨摩诃萨，<a id="a-47"></a>支体鲜泽，<a id="a-48"></a>未曾羸瘁；<a id="a-49"></a>三者、<a id="a-4A"></a>菩萨摩诃萨，<a id="a-4B"></a>资生众具无有损减；<a id="a-4C"></a>四者、<a id="a-4D"></a>菩萨摩诃萨，<a id="a-4E"></a>不为国王、<a id="a-4F"></a>盗贼、<a id="a-4G"></a>恶人及余众生，<a id="a-4H"></a>所加恼害。<a id="a-4I"></a>舍利子，<a id="a-4J"></a>是为菩萨摩诃萨，<a id="a-4K"></a>行尸罗波罗蜜多故，<a id="a-4L"></a>获得四种成无病法。</p>
  <p id="a4M">“复次，<a id="a-4N"></a>舍利子，<a id="a-4O"></a>菩萨摩诃萨，<a id="a-4P"></a>行尸罗波罗蜜多时，<a id="a-4Q"></a>成就如是诸善根故，<a id="a-4R"></a>获得四种尊位之相。<a id="a-4S"></a>何等为四？<a id="a-4T"></a>一者、<a id="a-4U"></a>菩萨摩诃萨，<a id="a-4V"></a>为转轮王威加四域，<a id="a-4W"></a>以法御世名为法王，<a id="a-4X"></a>七宝来应皆悉成就。<a id="a-4Y"></a>何等为七？<a id="a-4Z"></a>所谓轮宝、<a id="a-4a"></a>象宝、<a id="a-4b"></a>马宝、<a id="a-4c"></a>女宝、<a id="a-4d"></a>末尼珠宝、<a id="a-4e"></a>主家藏宝、<a id="a-4f"></a>主兵臣宝。<a id="a-4g"></a>千子满足，<a id="a-4h"></a>形貌端严，<a id="a-4i"></a>威势雄猛，<a id="a-4j"></a>降伏怨敌。<a id="a-4k"></a>是转轮王为四大洲之所朝宗，<a id="a-4l"></a>钦仰归化。<a id="a-4m"></a>又为宰相、<a id="a-4n"></a>群臣守卫，<a id="a-4o"></a>众会国界人民，<a id="a-4p"></a>及诸小王共所遵敬。<a id="a-4q"></a>舍利子，<a id="a-4r"></a>是为菩萨摩诃萨，<a id="a-4s"></a>获得第一尊位之相。<a id="a-4t"></a>又舍利子，<a id="a-4u"></a>菩萨摩诃萨，<a id="a-4v"></a>于妙五欲不染乐著，<a id="a-4w"></a>所谓眼所识色、<a id="a-4x"></a>耳所识声、<a id="a-4y"></a>鼻所识香、<a id="a-4z"></a>舌所识味、<a id="a-50"></a>身所识触。<a id="a-51"></a>菩萨摩诃萨，<a id="a-52"></a>于是五欲不染著故，<a id="a-53"></a>以净信心舍家入道，<a id="a-54"></a>速获五通，<a id="a-55"></a>人及非人之所恭敬。<a id="a-56"></a>舍利子，<a id="a-57"></a>是为菩萨摩诃萨，<a id="a-58"></a>获得第二尊位之相。<a id="a-59"></a>舍利子，<a id="a-5A"></a>菩萨摩诃萨在所生处，<a id="a-5B"></a>自然常得最上觉、<a id="a-5C"></a>最上慧、<a id="a-5D"></a>最上辩，<a id="a-5E"></a>为诸大王之所尊敬。<a id="a-5F"></a>如过去世大乌末荼，<a id="a-5G"></a>为王敬重；<a id="a-5H"></a>而是菩萨亦复如是，<a id="a-5I"></a>为王敬重，<a id="a-5J"></a>请升御座。<a id="a-5K"></a>又为宰相、<a id="a-5L"></a>群臣守卫，<a id="a-5M"></a>众会国界人民，<a id="a-5N"></a>所共尊仰。<a id="a-5O"></a>舍利子，<a id="a-5P"></a>是为菩萨摩诃萨，<a id="a-5Q"></a>获得第三尊位之相。<a id="a-5R"></a>又舍利子，<a id="a-5S"></a>菩萨摩诃萨，<a id="a-5T"></a>既悟阿耨多罗三藐三菩提已，<a id="a-5U"></a>威德殊胜圆满第一，<a id="a-5V"></a>为诸天、<a id="a-5W"></a>龙、<a id="a-5X"></a>药叉、<a id="a-5Y"></a>健达缚、<a id="a-5Z"></a>阿素洛、<a id="a-5a"></a>揭路茶、<a id="a-5b"></a>紧捺洛、<a id="a-5c"></a>牟呼洛伽、<a id="a-5d"></a>人非人等，<a id="a-5e"></a>一切有情同所归敬。<a id="a-5f"></a>何以故？<a id="a-5g"></a>由是菩萨成就最胜戒、<a id="a-5h"></a>定、<a id="a-5i"></a>慧品，<a id="a-5j"></a>解脱、<a id="a-5k"></a>解脱智见品，<a id="a-5l"></a>于此法中证得清净故。<a id="a-5m"></a>舍利子，<a id="a-5n"></a>是为菩萨摩诃萨，<a id="a-5o"></a>获得第四尊位之相。<a id="a-5p"></a>舍利子，<a id="a-5q"></a>是名菩萨摩诃萨，<a id="a-5r"></a>行尸罗波罗蜜多时，<a id="a-5s"></a>获得四种尊位之相，<a id="a-5t"></a>皆为成满尸罗波罗蜜多故，</p>
  <p id="a5u">“复次，<a id="a-5v"></a>舍利子，<a id="a-5w"></a>如是菩萨摩诃萨，<a id="a-5x"></a>行尸罗波罗蜜多时，<a id="a-5y"></a>具清净心以贮水器，<a id="a-5z"></a>奉施邬波柁耶及阿遮利耶二尊师故，<a id="a-60"></a>获得如是无量无边功德妙法。<a id="a-61"></a>所谓菩萨摩诃萨为求法故，<a id="a-62"></a>去来进止随顺于师，<a id="a-63"></a>如其所言终不违逆，<a id="a-64"></a>成就如是善根力故，<a id="a-65"></a>复获四种最胜资财。<a id="a-66"></a>何等为四？<a id="a-67"></a>一者、<a id="a-68"></a>菩萨摩诃萨，<a id="a-69"></a>所生之处，<a id="a-6A"></a>获得大王所用资财，<a id="a-6B"></a>非余众生下劣资具；<a id="a-6C"></a>二者、<a id="a-6D"></a>菩萨摩诃萨，<a id="a-6E"></a>所生之处，<a id="a-6F"></a>受离欲法，<a id="a-6G"></a>获得仙财，<a id="a-6H"></a>以净信心舍家入道，<a id="a-6I"></a>名圣法财；<a id="a-6J"></a>三者、<a id="a-6K"></a>菩萨摩诃萨，<a id="a-6L"></a>所生之处得宿命念，<a id="a-6M"></a>名获念财，<a id="a-6N"></a>由此念故，<a id="a-6O"></a>生生之处，<a id="a-6P"></a>终不忘失菩提之心；<a id="a-6Q"></a>四者、<a id="a-6R"></a>菩萨摩诃萨，<a id="a-6S"></a>证得阿耨多罗三藐三菩提已，<a id="a-6T"></a>名菩提财，<a id="a-6U"></a>常为四众、<a id="a-6V"></a>天、<a id="a-6W"></a>龙、<a id="a-6X"></a>药叉、<a id="a-6Y"></a>健达缚、<a id="a-6Z"></a>阿素洛、<a id="a-6a"></a>揭路荼、<a id="a-6b"></a>紧捺洛、<a id="a-6c"></a>牟呼洛伽、<a id="a-6d"></a>人非人等，<a id="a-6e"></a>前后围绕。<a id="a-6f"></a>舍利子，<a id="a-6g"></a>是名菩萨摩诃萨，<a id="a-6h"></a>行尸罗波罗蜜多故，<a id="a-6i"></a>证得四种最胜资财。</p>
  <p id="a6j">“复次，<a id="a-6k"></a>舍利子，<a id="a-6l"></a>菩萨摩诃萨，<a id="a-6m"></a>行尸罗波罗蜜多时，<a id="a-6n"></a>于说法师，<a id="a-6o"></a>乃至受持四句颂等，<a id="a-6p"></a>去来进止随顺教命，<a id="a-6q"></a>所谓是善是不善、<a id="a-6r"></a>是有罪是无罪、<a id="a-6s"></a>是应修是不应修。<a id="a-6t"></a>又如是教，<a id="a-6u"></a>乃至作此事已，<a id="a-6v"></a>于长夜中，<a id="a-6w"></a>能感无义无利，<a id="a-6x"></a>诸苦恼法；<a id="a-6y"></a>若作此已，<a id="a-6z"></a>于长夜中，<a id="a-70"></a>能感有义有利，<a id="a-71"></a>诸安乐法。<a id="a-72"></a>如是等教，<a id="a-73"></a>随师所命，<a id="a-74"></a>不作不善，<a id="a-75"></a>修习善法，<a id="a-76"></a>无违无逆。<a id="a-77"></a>由是菩萨摩诃萨，<a id="a-78"></a>成就如是善根力故，<a id="a-79"></a>复获四种成高胜法。<a id="a-7A"></a>何等为四？<a id="a-7B"></a>一者、<a id="a-7C"></a>菩萨摩诃萨，<a id="a-7D"></a>得具尸罗成高胜法；<a id="a-7E"></a>二者、<a id="a-7F"></a>菩萨摩诃萨，<a id="a-7G"></a>所感形体一切身分悉皆圆满；<a id="a-7H"></a>三者、<a id="a-7I"></a>菩萨摩诃萨，<a id="a-7J"></a>获得大慧、<a id="a-7K"></a>涌慧、<a id="a-7L"></a>高慧、<a id="a-7M"></a>广慧、<a id="a-7N"></a>捷慧、<a id="a-7O"></a>利慧、<a id="a-7P"></a>速慧、<a id="a-7Q"></a>深慧、<a id="a-7R"></a>决择之慧；<a id="a-7S"></a>四者、<a id="a-7T"></a>菩萨摩诃萨，<a id="a-7U"></a>身坏命终，<a id="a-7V"></a>生于善趣诸天世界。<a id="a-7W"></a>舍利子，<a id="a-7X"></a>是名菩萨摩诃萨，<a id="a-7Y"></a>行尸罗波罗蜜多时，<a id="a-7Z"></a>获得四种成高胜法。</p>
  <p id="a7a">“复次，<a id="a-7b"></a>舍利子，<a id="a-7c"></a>菩萨摩诃萨，<a id="a-7d"></a>行尸罗波罗蜜多时，<a id="a-7e"></a>成就如是善根力故，<a id="a-7f"></a>又获四种无能观法。<a id="a-7g"></a>何等为四？<a id="a-7h"></a>舍利子，<a id="a-7i"></a>菩萨摩诃萨，<a id="a-7j"></a>成就如是善根力故，<a id="a-7k"></a>所在生处感得隐密阴藏之相，<a id="a-7l"></a>是名第一无能观法。<a id="a-7m"></a>舍利子，<a id="a-7n"></a>菩萨摩诃萨，<a id="a-7o"></a>成就如是善根力故，<a id="a-7p"></a>从初生已，<a id="a-7q"></a>若母、<a id="a-7r"></a>若父、<a id="a-7s"></a>若余眷属，<a id="a-7t"></a>若天、<a id="a-7u"></a>若龙、<a id="a-7v"></a>药叉、<a id="a-7w"></a>罗刹、<a id="a-7x"></a>健达缚、<a id="a-7y"></a>阿素洛、<a id="a-7z"></a>揭路荼、<a id="a-80"></a>紧捺洛、<a id="a-81"></a>牟呼洛伽、<a id="a-82"></a>人非人等，<a id="a-83"></a>所有众生若清净心、<a id="a-84"></a>若杂染心，<a id="a-85"></a>皆不能见菩萨之顶，<a id="a-86"></a>是名第二无能观法。<a id="a-87"></a>舍利子，<a id="a-88"></a>菩萨摩诃萨，<a id="a-89"></a>成就如是善根力故，<a id="a-8A"></a>从初生已，<a id="a-8B"></a>若母、<a id="a-8C"></a>若父，<a id="a-8D"></a>乃至人非人等，<a id="a-8E"></a>所有众生若清净心、<a id="a-8F"></a>若杂染心，<a id="a-8G"></a>于菩萨面无能修饰。<a id="a-8H"></a>瞻睹之者若有起心：<a id="a-8I"></a>‘我当瞻饰菩萨面者。<a id="a-8J"></a>’便于两足而现面像。<a id="a-8K"></a>何以故？<a id="a-8L"></a>舍利子，<a id="a-8M"></a>以是菩萨摩诃萨，<a id="a-8N"></a>成就如是希奇法故，<a id="a-8O"></a>名善丈夫。<a id="a-8P"></a>又复成就最胜丈夫第一词辩，<a id="a-8Q"></a>是名第三无能观法。<a id="a-8R"></a>舍利子，<a id="a-8S"></a>菩萨摩诃萨，<a id="a-8T"></a>成就如是善根力故，<a id="a-8U"></a>初生之时无人扶侍，<a id="a-8V"></a>自立于地，<a id="a-8W"></a>遍观四方，<a id="a-8X"></a>即便获得明利之智。<a id="a-8Y"></a>何以故？<a id="a-8Z"></a>由是菩萨摩诃萨，<a id="a-8a"></a>于过去世以无谄心求闻法故。<a id="a-8b"></a>而是菩萨摩诃萨，<a id="a-8c"></a>又复获得无邪谄眼；<a id="a-8d"></a>由成就是无谄眼故，<a id="a-8e"></a>以净天眼超胜于人，<a id="a-8f"></a>乃至能观三千大千世界所有众生。<a id="a-8g"></a>又此菩萨摩诃萨，<a id="a-8h"></a>获得速疾广大之智；<a id="a-8i"></a>由成就是广大智故，<a id="a-8j"></a>而能了知一切众生，<a id="a-8k"></a>于三时中所积集心。<a id="a-8l"></a>何以故？<a id="a-8m"></a>由是菩萨摩诃萨，<a id="a-8n"></a>于彼往昔求法之时，<a id="a-8o"></a>作意摄心，<a id="a-8p"></a>勤加恭敬，<a id="a-8q"></a>于正法所起良药想、<a id="a-8r"></a>起珍宝想、<a id="a-8s"></a>起难遭想、<a id="a-8t"></a>起妙善想，<a id="a-8u"></a>如其所念求闻正法，<a id="a-8v"></a>闻已受持。<a id="a-8w"></a>菩萨摩诃萨又因是故，<a id="a-8x"></a>复获捷疾简择之智；<a id="a-8y"></a>由成就是简择智故，<a id="a-8z"></a>善能称量诸众生戒，<a id="a-90"></a>乃至善能称量正闻，<a id="a-91"></a>定、<a id="a-92"></a>慧、<a id="a-93"></a>解脱、<a id="a-94"></a>解脱智见。<a id="a-95"></a>又菩萨摩诃萨，<a id="a-96"></a>善能称量一切众生尸罗同性，<a id="a-97"></a>乃至善能称量正闻，<a id="a-98"></a>定、<a id="a-99"></a>慧、<a id="a-9A"></a>解脱、<a id="a-9B"></a>解脱智见同性。<a id="a-9C"></a>又菩萨摩诃萨，<a id="a-9D"></a>善能称量一切众生戒之等流，<a id="a-9E"></a>乃至善能称量正闻，<a id="a-9F"></a>定、<a id="a-9G"></a>慧、<a id="a-9H"></a>解脱、<a id="a-9I"></a>解脱智见等流。<a id="a-9J"></a>又菩萨摩诃萨，<a id="a-9K"></a>善能称量一切众生，<a id="a-9L"></a>尸罗等流超胜之相，<a id="a-9M"></a>乃至善能称量正闻，<a id="a-9N"></a>定、<a id="a-9O"></a>慧、<a id="a-9P"></a>解脱、<a id="a-9Q"></a>解脱智见等流超胜之相。<a id="a-9R"></a>又菩萨摩诃萨，<a id="a-9S"></a>善能称量一切众生进止威仪，<a id="a-9T"></a>修行正行勇猛之相。<a id="a-9U"></a>舍利子，<a id="a-9V"></a>菩萨摩诃萨，<a id="a-9W"></a>如是展转称量思惟，<a id="a-9X"></a>一切众生诸功德已，<a id="a-9Y"></a>而作是念：<a id="a-9Z"></a>‘是诸众生所有戒、<a id="a-9a"></a>闻，<a id="a-9b"></a>乃至解脱、<a id="a-9c"></a>解脱智见。<a id="a-9d"></a>是诸众生所有尸罗同性，<a id="a-9e"></a>乃至正闻，<a id="a-9f"></a>定、<a id="a-9g"></a>慧、<a id="a-9h"></a>解脱、<a id="a-9i"></a>解脱智见同性。<a id="a-9j"></a>是诸众生所有尸罗等流，<a id="a-9k"></a>乃至正闻，<a id="a-9l"></a>定、<a id="a-9m"></a>慧、<a id="a-9n"></a>解脱、<a id="a-9o"></a>解脱智见等流。<a id="a-9p"></a>是诸众生所有尸罗等流超胜之相，<a id="a-9q"></a>乃至正闻，<a id="a-9r"></a>定、<a id="a-9s"></a>慧、<a id="a-9t"></a>解脱、<a id="a-9u"></a>解脱智见等流超胜之相。<a id="a-9v"></a>是诸众生所有进止威仪，<a id="a-9w"></a>修行正行勇猛之相，<a id="a-9x"></a>如是等相，<a id="a-9y"></a>皆是众生所有功德。<a id="a-9z"></a>我今于中称量观察，<a id="a-A0"></a>不见与己有平等者。<a id="a-A1"></a>’尔时，<a id="a-A2"></a>菩萨又更思惟：<a id="a-A3"></a>‘一切众生根本坚住，<a id="a-A4"></a>与己校量，<a id="a-A5"></a>不见一切与我等者。<a id="a-A6"></a>’又舍利子，<a id="a-A7"></a>菩萨摩诃萨初生之时，<a id="a-A8"></a>于刹那顷，<a id="a-A9"></a>能速发起业报妙智；<a id="a-AA"></a>由此智故，<a id="a-AB"></a>一弹指顷善能了知，<a id="a-AC"></a>一切众生千种心相。<a id="a-AD"></a>是时菩萨摩诃萨，<a id="a-AE"></a>以智寻思此一切心，<a id="a-AF"></a>不见与己有平等者。<a id="a-AG"></a>菩萨摩诃萨如是正知：<a id="a-AH"></a>‘我今独处最上尊位，<a id="a-AI"></a>如师子王安住无畏，<a id="a-AJ"></a>如大龙王有大威德。<a id="a-AK"></a>’足不践地各行七步，<a id="a-AL"></a>念菩提座微妙业报，<a id="a-AM"></a>住在现前，<a id="a-AN"></a>唱如是言：<a id="a-AO"></a>‘我于世间最为尊大！<a id="a-AP"></a>我于世间最为殊胜！<a id="a-AQ"></a>我今当证生老死边！<a id="a-AR"></a>我当度脱一切众生生老病死忧悲苦恼！<a id="a-AS"></a>我当为诸众生宣说广大微妙最胜无上正法！<a id="a-AT"></a>’舍利子，<a id="a-AU"></a>菩萨摩诃萨发是语时，<a id="a-AV"></a>中无有间，<a id="a-AW"></a>其声遍告，<a id="a-AX"></a>满此三千大千佛之世界。<a id="a-AY"></a>其中众生闻是声已，<a id="a-AZ"></a>惊怖毛竖，<a id="a-Aa"></a>天鼓战掉，<a id="a-Ab"></a>数发大声，<a id="a-Ac"></a>而此世界皆悉震动。<a id="a-Ad"></a>唯有菩萨所住之地，<a id="a-Ae"></a>如车轮许嶷然安静。<a id="a-Af"></a>即此地轮下依水聚，<a id="a-Ag"></a>亦不为彼大风摇动。<a id="a-Ah"></a>是菩萨摩诃萨自观己身，<a id="a-Ai"></a>见无量光遍身而住，<a id="a-Aj"></a>即证阿耨多罗三藐三菩提已，<a id="a-Ak"></a>为诸众生所共瞻仰，<a id="a-Al"></a>是名第四无能观法。<a id="a-Am"></a>舍利子，<a id="a-An"></a>是名菩萨摩诃萨获得四种无能观法。<a id="a-Ao"></a>何以故？<a id="a-Ap"></a>皆是菩萨摩诃萨，<a id="a-Aq"></a>于过去世，<a id="a-Ar"></a>行尸罗波罗蜜多时，<a id="a-As"></a>随顺法师去来进止，<a id="a-At"></a>遵承教命无违逆故。</p>
  <p id="aAu">“复次，<a id="a-Av"></a>舍利子，<a id="a-Aw"></a>菩萨摩诃萨，<a id="a-Ax"></a>行尸罗波罗蜜多时，<a id="a-Ay"></a>成就如是诸善根已，<a id="a-Az"></a>复获四种迅速之法。<a id="a-B0"></a>何等为四？<a id="a-B1"></a>菩萨摩诃萨成佛之时，<a id="a-B2"></a>具足如是诸佛如来所说之法，<a id="a-B3"></a>无有缺减；<a id="a-B4"></a>又所说法言无虚设，<a id="a-B5"></a>是名第一迅速之法。<a id="a-B6"></a>菩萨摩诃萨成佛之时，<a id="a-B7"></a>具足如是。<a id="a-B8"></a>诸佛如来若有所命，<a id="a-B9"></a>作如是言：<a id="a-BA"></a>‘进来，<a id="a-BB"></a>苾芻。<a id="a-BC"></a>’尔时众生便进佛所，<a id="a-BD"></a>发自断落，<a id="a-BE"></a>被服袈裟，<a id="a-BF"></a>持钵多罗，<a id="a-BG"></a>是名第二迅速之法。<a id="a-BH"></a>菩萨摩诃萨成佛之时，<a id="a-BI"></a>具足如是。<a id="a-BJ"></a>诸佛如来善知众生三时之心，<a id="a-BK"></a>是名第三迅速之法。<a id="a-BL"></a>菩萨摩诃萨成佛之时，<a id="a-BM"></a>具足如是。<a id="a-BN"></a>诸佛如来善知众生应病药智，<a id="a-BO"></a>是名第四迅速之法。<a id="a-BP"></a>舍利子，<a id="a-BQ"></a>是名菩萨摩诃萨，<a id="a-BR"></a>获得四种迅速之法。<a id="a-BS"></a>何以故？<a id="a-BT"></a>由于往昔行尸罗波罗蜜多时，<a id="a-BU"></a>以清净心奉施邬波柁耶及阿遮利耶，<a id="a-BV"></a>诸说法师之水器故。</p>
  <p id="aBW">“复次，<a id="a-BX"></a>舍利子，<a id="a-BY"></a>菩萨摩诃萨，<a id="a-BZ"></a>依尸罗波罗蜜多，<a id="a-Ba"></a>具足如是善根力故，<a id="a-Bb"></a>成佛之时，<a id="a-Bc"></a>复得四种他不害法。<a id="a-Bd"></a>何等为四？<a id="a-Be"></a>舍利子，<a id="a-Bf"></a>如来身者无依无受。<a id="a-Bg"></a>何以故？<a id="a-Bh"></a>如来之身，<a id="a-Bi"></a>若为火、<a id="a-Bj"></a>刀、<a id="a-Bk"></a>毒药、<a id="a-Bl"></a>他物能损害者，<a id="a-Bm"></a>无有是处。<a id="a-Bn"></a>舍利子，<a id="a-Bo"></a>是为菩萨摩诃萨成佛之时，<a id="a-Bp"></a>具尸罗故，<a id="a-Bq"></a>能获得四种无损害法。</p>
  <p id="aBr">“复次，<a id="a-Bs"></a>舍利子，<a id="a-Bt"></a>菩萨摩诃萨，<a id="a-Bu"></a>依尸罗波罗蜜多，<a id="a-Bv"></a>由具如是善根力故，<a id="a-Bw"></a>成佛之时，<a id="a-Bx"></a>复得四种他无过法。<a id="a-By"></a>何等为四？<a id="a-Bz"></a>一者、<a id="a-C0"></a>诸佛如来无依无受。<a id="a-C1"></a>所以者何？<a id="a-C2"></a>无有众生于如来前能发是言‘我为如来说未闻法’乃至一句。<a id="a-C3"></a>若能说者，<a id="a-C4"></a>无有是处。<a id="a-C5"></a>二者、<a id="a-C6"></a>诸佛如来无依无受。<a id="a-C7"></a>所以者何？<a id="a-C8"></a>无有众生于如来前如法立论乃至一句。<a id="a-C9"></a>若立论者，<a id="a-CA"></a>无有是处。<a id="a-CB"></a>三者、<a id="a-CC"></a>诸佛如来无依无受。<a id="a-CD"></a>所以者何？<a id="a-CE"></a>无有众生能得如来乃至微分一不定心。<a id="a-CF"></a>若能得者，<a id="a-CG"></a>无有是处。<a id="a-CH"></a>何以故？<a id="a-CI"></a>舍利子，<a id="a-CJ"></a>诸佛如来心恒在定，<a id="a-CK"></a>谓住慈悲喜舍等故。<a id="a-CL"></a>四者、<a id="a-CM"></a>诸佛如来无依无受。<a id="a-CN"></a>所以者何？<a id="a-CO"></a>无有众生能取如来身色诸相。<a id="a-CP"></a>若取相者，<a id="a-CQ"></a>无有是处。<a id="a-CR"></a>舍利子，<a id="a-CS"></a>诸佛如来具尸罗故，<a id="a-CT"></a>获得四种他无过法。</p>
  <p id="aCU">“复次，<a id="a-CV"></a>舍利子，<a id="a-CW"></a>诸佛如来成就如是善根力故，<a id="a-CX"></a>获得具足五无量法。<a id="a-CY"></a>何等为五？<a id="a-CZ"></a>一者、<a id="a-Ca"></a>诸佛如来尸罗无量，<a id="a-Cb"></a>二者、<a id="a-Cc"></a>诸佛如来正闻无量，<a id="a-Cd"></a>三者、<a id="a-Ce"></a>诸佛如来正定无量，<a id="a-Cf"></a>四者、<a id="a-Cg"></a>诸佛如来正慧无量，<a id="a-Ch"></a>五者、<a id="a-Ci"></a>诸佛如来解脱解脱智见无量。<a id="a-Cj"></a>舍利子，<a id="a-Ck"></a>如是如来五无量法，<a id="a-Cl"></a>皆由往昔行尸罗波罗蜜多时，<a id="a-Cm"></a>于邬波柁耶、<a id="a-Cn"></a>阿遮利耶诸尊重所，<a id="a-Co"></a>随顺师教，<a id="a-Cp"></a>去来进止无违逆故。</p>
  <p id="aCq">“复次，<a id="a-Cr"></a>舍利子，<a id="a-Cs"></a>诸佛如来具足尸罗波罗蜜多已，<a id="a-Ct"></a>成就如是善根力故，<a id="a-Cu"></a>获得四种无障碍智。<a id="a-Cv"></a>何等为四？<a id="a-Cw"></a>所谓诸佛世尊，<a id="a-Cx"></a>于过去世，<a id="a-Cy"></a>无障无碍智见转；<a id="a-Cz"></a>诸佛世尊，<a id="a-D0"></a>于未来世，<a id="a-D1"></a>无障无碍智见转；<a id="a-D2"></a>诸佛世尊，<a id="a-D3"></a>于现在世，<a id="a-D4"></a>无障无碍智见转；<a id="a-D5"></a>诸佛世尊，<a id="a-D6"></a>善能发起平等之心，<a id="a-D7"></a>由起如是平等之心故，<a id="a-D8"></a>能知三世平等之性。<a id="a-D9"></a>舍利子，<a id="a-DA"></a>是为如来具尸罗故，<a id="a-DB"></a>获得四种无障碍智。</p>
  <p id="aDC">“复次，<a id="a-DD"></a>舍利子，<a id="a-DE"></a>诸佛如来，<a id="a-DF"></a>又复善能成就正智；<a id="a-DG"></a>由正智故不依属他，<a id="a-DH"></a>而能悉知一切诸法。<a id="a-DI"></a>诸佛如来，<a id="a-DJ"></a>又能成就不思议智；<a id="a-DK"></a>由成就此不思议智故，<a id="a-DL"></a>而能了知诸风雨相。<a id="a-DM"></a>舍利子，<a id="a-DN"></a>如来善知世有大风，<a id="a-DO"></a>名乌卢博迦；<a id="a-DP"></a>乃至众生诸有觉受，<a id="a-DQ"></a>皆由此风所摇动故；<a id="a-DR"></a>此风轮量高，<a id="a-DS"></a>三拘卢舍。<a id="a-DT"></a>于此风上虚空之中，<a id="a-DU"></a>复有风起，<a id="a-DV"></a>名曰云风；<a id="a-DW"></a>此风轮量高，<a id="a-DX"></a>五拘卢舍。<a id="a-DY"></a>于此风上虚空之中，<a id="a-DZ"></a>复有风起，<a id="a-Da"></a>名瞻薄迦；<a id="a-Db"></a>此风轮量高，<a id="a-Dc"></a>十踰缮那。<a id="a-Dd"></a>于此风上虚空之中，<a id="a-De"></a>复有风起，<a id="a-Df"></a>名吠索缚迦；<a id="a-Dg"></a>此风轮量高，<a id="a-Dh"></a>三十踰缮那。<a id="a-Di"></a>又此风上虚空之中，<a id="a-Dj"></a>复有风起，<a id="a-Dk"></a>名曰去来；<a id="a-Dl"></a>此风轮量高，<a id="a-Dm"></a>四十踰缮那。<a id="a-Dn"></a>如是，<a id="a-Do"></a>舍利子，<a id="a-Dp"></a>次第转上，<a id="a-Dq"></a>六万八千拘胝风轮之相，<a id="a-Dr"></a>如来应正等觉，<a id="a-Ds"></a>依止大慧悉能了知。<a id="a-Dt"></a>舍利子，<a id="a-Du"></a>最上风轮，<a id="a-Dv"></a>名为周遍，<a id="a-Dw"></a>上界水轮之所依止。<a id="a-Dx"></a>其水高量，<a id="a-Dy"></a>六十八百千踰缮那，<a id="a-Dz"></a>为彼大地之所依止。<a id="a-E0"></a>其地量高，<a id="a-E1"></a>六十八千踰缮那。</p>
  <p id="aE2">“舍利子，<a id="a-E3"></a>是地量表，<a id="a-E4"></a>有一三千大千世界，<a id="a-E5"></a>其中有佛，<a id="a-E6"></a>号曰弘蕴如来应正等觉，<a id="a-E7"></a>今现在彼住世施化。<a id="a-E8"></a>其佛寿量，<a id="a-E9"></a>三十拘胝岁。<a id="a-EA"></a>声闻弟子，<a id="a-EB"></a>有三十拘胝那庾多，<a id="a-EC"></a>一切皆是大阿罗汉，<a id="a-ED"></a>诸漏已尽，<a id="a-EE"></a>无复烦恼，<a id="a-EF"></a>乃至证得诸心自在，<a id="a-EG"></a>最上波罗蜜。<a id="a-EH"></a>尔时，<a id="a-EI"></a>彼佛与如是等大声闻众，<a id="a-EJ"></a>同共集会。<a id="a-EK"></a>复有百拘胝等菩萨摩诃萨，<a id="a-EL"></a>皆悉证得菩萨藏法，<a id="a-EM"></a>于诸义理妙善决定，<a id="a-EN"></a>为多闻海，<a id="a-EO"></a>为大法师，<a id="a-EP"></a>住空无相及以无愿。<a id="a-EQ"></a>舍利子，<a id="a-ER"></a>我涅槃后具满千岁，<a id="a-ES"></a>彼佛方乃入般涅槃，<a id="a-ET"></a>正法住世满于千岁；<a id="a-EU"></a>流布舍利遍益世间，<a id="a-EV"></a>亦如我今般涅槃后，<a id="a-EW"></a>舍利流布遍益之相。</p>
  <p id="aEX">“舍利子，<a id="a-EY"></a>如来无障碍智，<a id="a-EZ"></a>又能了知过于彼佛世界之上，<a id="a-Ea"></a>无量无边风轮圆相，<a id="a-Eb"></a>并诸佛土具足圆相。<a id="a-Ec"></a>舍利子，<a id="a-Ed"></a>又过此上有别世界，<a id="a-Ee"></a>现无如来，<a id="a-Ef"></a>而有百千独觉所住。<a id="a-Eg"></a>其中众生，<a id="a-Eh"></a>皆于独觉而种善根。<a id="a-Ei"></a>舍利子，<a id="a-Ej"></a>如来依彼智故，<a id="a-Ek"></a>复能了知此世界上，<a id="a-El"></a>有殑伽沙等诸佛如来出兴于世，<a id="a-Em"></a>今现在彼度诸众生。<a id="a-En"></a>如是十方，<a id="a-Eo"></a>无量无数、<a id="a-Ep"></a>不可思议、<a id="a-Eq"></a>不可称量诸佛如来应正等觉出兴于世，<a id="a-Er"></a>今现在彼度诸众生，<a id="a-Es"></a>如来妙智悉能了知。<a id="a-Et"></a>舍利子，<a id="a-Eu"></a>如来又能了知如上所说，<a id="a-Ev"></a>诸佛世界现烧燃等成坏之相无量无边，<a id="a-Ew"></a>如来妙智皆悉明了。<a id="a-Ex"></a>”</p>
  <p id="aEy">尔时，<a id="a-Ez"></a>世尊说是语已，<a id="a-F0"></a>长老舍利子白佛言：<a id="a-F1"></a>“世尊，<a id="a-F2"></a>如来应正等觉，<a id="a-F3"></a>成就何等诸善根故，<a id="a-F4"></a>而能获得如是无量不可思议无障碍智？<a id="a-F5"></a>”</p>
  <p id="aF6">佛告舍利子：<a id="a-F7"></a>“如来由住尸罗波罗蜜多故，<a id="a-F8"></a>妙善自在，<a id="a-F9"></a>于正法所，<a id="a-FA"></a>发起恭敬尊重之想，<a id="a-FB"></a>起良药想，<a id="a-FC"></a>起珍宝想，<a id="a-FD"></a>起难遭想，<a id="a-FE"></a>起善根想，<a id="a-FF"></a>如所应想，<a id="a-FG"></a>生深敬想，<a id="a-FH"></a>又能安住摄正法想。<a id="a-FI"></a>舍利子，<a id="a-FJ"></a>如来由住尸罗波罗蜜多，<a id="a-FK"></a>敬重法故，<a id="a-FL"></a>获得如是明利大智；<a id="a-FM"></a>如是大智又能了知，<a id="a-FN"></a>无量无数过于前量。<a id="a-FO"></a>舍利子，<a id="a-FP"></a>诸佛世尊无断之智，<a id="a-FQ"></a>无量无数，<a id="a-FR"></a>不可思议，<a id="a-FS"></a>不可称量，<a id="a-FT"></a>不可宣说往来之相。<a id="a-FU"></a>舍利子，<a id="a-FV"></a>诸佛如来具尸罗故，<a id="a-FW"></a>复得如是自在之力。<a id="a-FX"></a>是故如来如弹指顷，<a id="a-FY"></a>往殑伽沙等诸佛世界，<a id="a-FZ"></a>而复旋返还本住处。<a id="a-Fa"></a>舍利子，<a id="a-Fb"></a>诸佛如来，<a id="a-Fc"></a>于是正法尸罗波罗蜜多，<a id="a-Fd"></a>所以净信解听闻受持，<a id="a-Fe"></a>由此获得速疾解脱，<a id="a-Ff"></a>由此解脱我善解脱。<a id="a-Fg"></a>于何法中而得解脱？<a id="a-Fh"></a>谓于诸苦善得解脱。</p>
  <p id="aFi">“复次，<a id="a-Fj"></a>舍利子，<a id="a-Fk"></a>若有菩萨摩诃萨，<a id="a-Fl"></a>于此四种恭敬住处，<a id="a-Fm"></a>闻斯法已得清净信，<a id="a-Fn"></a>行尸罗波罗蜜多故，<a id="a-Fo"></a>发如是心：<a id="a-Fp"></a>‘我如是住，<a id="a-Fq"></a>我于此住。<a id="a-Fr"></a>由我如是常安住故，<a id="a-Fs"></a>我常不离诸佛正法。<a id="a-Ft"></a>’舍利子，<a id="a-Fu"></a>菩萨摩诃萨，<a id="a-Fv"></a>受持是经法门章句，<a id="a-Fw"></a>彼由如是善根力故，<a id="a-Fx"></a>复获四种慧所成法。<a id="a-Fy"></a>何等为四？<a id="a-Fz"></a>一者、<a id="a-G0"></a>由具慧故，<a id="a-G1"></a>能发大慧；<a id="a-G2"></a>二者、<a id="a-G3"></a>由具慧故，<a id="a-G4"></a>逢值诸佛亲觐承事；<a id="a-G5"></a>三者、<a id="a-G6"></a>由具慧故，<a id="a-G7"></a>以净信心舍家入道；<a id="a-G8"></a>四者、<a id="a-G9"></a>由具慧故，<a id="a-GA"></a>速证阿耨多罗三藐三菩提。<a id="a-GB"></a>舍利子，<a id="a-GC"></a>是名菩萨摩诃萨，<a id="a-GD"></a>行尸罗波罗蜜多时，<a id="a-GE"></a>获得四种慧所作法。</p>
  <p id="aGF">“复次，<a id="a-GG"></a>舍利子，<a id="a-GH"></a>菩萨摩诃萨，<a id="a-GI"></a>行尸罗波罗蜜多时，<a id="a-GJ"></a>由成就是善根力故，<a id="a-GK"></a>又获四种多所作法。<a id="a-GL"></a>何等为四？<a id="a-GM"></a>一者、<a id="a-GN"></a>受得人身，<a id="a-GO"></a>名多所作；<a id="a-GP"></a>二者、<a id="a-GQ"></a>值佛出世，<a id="a-GR"></a>名多所作；<a id="a-GS"></a>三者、<a id="a-GT"></a>以净信心舍家入道，<a id="a-GU"></a>名多所作；<a id="a-GV"></a>四者、<a id="a-GW"></a>速证阿耨多罗三藐三菩提，<a id="a-GX"></a>名多所作。<a id="a-GY"></a>舍利子，<a id="a-GZ"></a>是名菩萨摩诃萨，<a id="a-Ga"></a>行尸罗波罗蜜多时，<a id="a-Gb"></a>获得四种多所作法。</p>
  <p id="aGc">“复次，<a id="a-Gd"></a>舍利子，<a id="a-Ge"></a>菩萨摩诃萨，<a id="a-Gf"></a>行尸罗波罗蜜多时，<a id="a-Gg"></a>由成就是善根力故，<a id="a-Gh"></a>复获四种支分之法。<a id="a-Gi"></a>何等为四？<a id="a-Gj"></a>一者、<a id="a-Gk"></a>菩萨摩诃萨获转轮支，<a id="a-Gl"></a>谓处人中作转轮王。<a id="a-Gm"></a>二者、<a id="a-Gn"></a>菩萨摩诃萨，<a id="a-Go"></a>处于梵世为大梵王。<a id="a-Gp"></a>三者、<a id="a-Gq"></a>菩萨摩诃萨，<a id="a-Gr"></a>处诸天众而为天帝。<a id="a-Gs"></a>四者、<a id="a-Gt"></a>菩萨摩诃萨，<a id="a-Gu"></a>证得阿耨多罗三藐三菩提已，<a id="a-Gv"></a>于一切法具足圆满，<a id="a-Gw"></a>号为法王，<a id="a-Gx"></a>处世垂化；<a id="a-Gy"></a>又复获得吉祥诸力净众生智神通境界，<a id="a-Gz"></a>如是诸相皆能了知，<a id="a-H0"></a>为诸世间天人之眼。<a id="a-H1"></a>”</p>
  <p id="aH2">尔时，<a id="a-H3"></a>世尊欲重宣此义，<a id="a-H4"></a>而说颂曰：</p>
  <p id="aH5">“救世之明眼，<a id="a-H6"></a>　诸群生最上，</p>
  <p id="aH7">善解诸医法，<a id="a-H8"></a>　由斯证寂灭。</p>
  <p id="aH9">往返随师教，<a id="a-HA"></a>　感报为如是，</p>
  <p id="aHB">未曾受众苦，<a id="a-HC"></a>　及不善自在。</p>
  <p id="aHD">速往生天上，<a id="a-HE"></a>　速还返人中，</p>
  <p id="aHF">速奉见诸佛，<a id="a-HG"></a>　速得离诸难。</p>
  <p id="aHH">巨富丰大财，<a id="a-HI"></a>　目观诸伏藏，</p>
  <p id="aHJ">随手之所及，<a id="a-HK"></a>　众宝皆盈满。</p>
  <p id="aHL">化现妙池沼，<a id="a-HM"></a>　八德水常盈，</p>
  <p id="aHN">未曾受忧恼，<a id="a-HO"></a>　为善自在果。</p>
  <p id="aHP">手足不缭戾，<a id="a-HQ"></a>　又无丑短相，</p>
  <p id="aHR">支体不干枯，<a id="a-HS"></a>　亦复不减少。</p>
  <p id="aHT">不伛不缺目，<a id="a-HU"></a>　指相无增减，</p>
  <p id="aHV">首异于象顶，<a id="a-HW"></a>　为善自在果。</p>
  <p id="aHX">仪貌皆圆满，<a id="a-HY"></a>　质重如金聚，</p>
  <p id="aHZ">端严众乐观，<a id="a-Ha"></a>　容相皆鲜妙。</p>
  <p id="aHb">诸天龙鬼神，<a id="a-Hc"></a>　及以世人等，</p>
  <p id="aHd">供养而尊敬，<a id="a-He"></a>　为妙自在德。</p>
  <p id="aHf">远离诸恶道，<a id="a-Hg"></a>　往人天善趣，</p>
  <p id="aHh">速悟大菩提，<a id="a-Hi"></a>　为善自在果。</p>
  <p id="aHj">若人悉能了，<a id="a-Hk"></a>　一切众生心，</p>
  <p id="aHl">各行七步已，<a id="a-Hm"></a>　妙音告世界。</p>
  <p id="aHn">斯人智最上，<a id="a-Ho"></a>　斯人慧最上，</p>
  <p id="aHp">解脱亦最上，<a id="a-Hq"></a>　众生中最上。</p>
  <p id="aHr">慧令慧清净，<a id="a-Hs"></a>　慧依智安立，</p>
  <p id="aHt">慧智与解脱，<a id="a-Hu"></a>　皆依诸佛证。</p>
  <p id="aHv">由慧自性生，<a id="a-Hw"></a>　所知由智了，</p>
  <p id="aHx">若有具智慧，<a id="a-Hy"></a>　所求无不遂。</p>
  <p id="aHz">如是甚深义，<a id="a-I0"></a>　我为汝略说，</p>
  <p id="aI1">无慧少欲人，<a id="a-I2"></a>　宁当受此义？</p>
  <p id="aI3">彼由痴所痴，<a id="a-I4"></a>　众恶所逼迫，</p>
  <p id="aI5">发起于忿恚，<a id="a-I6"></a>　不恭敬正法。</p>
  <p id="aI7">若少欲众生，<a id="a-I8"></a>　于如是正法，</p>
  <p id="aI9">不复兴恭敬，<a id="a-IA"></a>　更起诸余事。</p>
  <p id="aIB">不敬法众生，<a id="a-IC"></a>　忿恚所迷执，</p>
  <p id="aID">常怀染污心，<a id="a-IE"></a>　不应为宣说。</p>
  <p id="aIF">诸老熟所及，<a id="a-IG"></a>　衰迈摩诃罗，</p>
  <p id="aIH">彼临命终时，<a id="a-II"></a>　虚言住后有。</p>
  <p id="aIJ">诸老熟所及，<a id="a-IK"></a>　衰迈摩诃罗，</p>
  <p id="aIL">妄吞罗汉供，<a id="a-IM"></a>　速堕于地狱。</p>
  <p id="aIN">具戒尚难得，<a id="a-IO"></a>　况阿罗汉果？</p>
  <p id="aIP">信者营灵庙，<a id="a-IQ"></a>　复由沉恶趣。</p>
  <p id="aIR">“复次，<a id="a-IS"></a>舍利子，<a id="a-IT"></a>菩萨摩诃萨，<a id="a-IU"></a>行尸罗波罗蜜多时，<a id="a-IV"></a>如是精勤修行戒行，<a id="a-IW"></a>为求菩萨藏故，<a id="a-IX"></a>以身承事正行诸师，<a id="a-IY"></a>获得如上所说功德；<a id="a-IZ"></a>又复获得倍过前数、<a id="a-Ia"></a>无量无边、<a id="a-Ib"></a>不可思议功德利益。<a id="a-Ic"></a>舍利子，<a id="a-Id"></a>当知菩萨摩诃萨，<a id="a-Ie"></a>安住如是菩萨藏故，<a id="a-If"></a>行善自在妙清净戒诸菩萨行。<a id="a-Ig"></a>舍利子，<a id="a-Ih"></a>云何名为妙戒清净？<a id="a-Ii"></a>舍利子，<a id="a-Ij"></a>菩萨摩诃萨，<a id="a-Ik"></a>行尸罗波罗蜜多故，<a id="a-Il"></a>获得十种清净尸罗，<a id="a-Im"></a>汝应知之。<a id="a-In"></a>何等为十？<a id="a-Io"></a>一者、<a id="a-Ip"></a>于诸众生曾无损害；<a id="a-Iq"></a>二者、<a id="a-Ir"></a>于他财物不行劫盗；<a id="a-Is"></a>三者、<a id="a-It"></a>于他妻妾远诸染习；<a id="a-Iu"></a>四者、<a id="a-Iv"></a>于诸众生不兴欺诳；<a id="a-Iw"></a>五者、<a id="a-Ix"></a>和合眷属无有乖离；<a id="a-Iy"></a>六者、<a id="a-Iz"></a>于诸众生不起粗言，<a id="a-J0"></a>由能堪忍彼恶言故；<a id="a-J1"></a>七者、<a id="a-J2"></a>远离绮语，<a id="a-J3"></a>凡有所言谛审说故；<a id="a-J4"></a>八者、<a id="a-J5"></a>远离贪著，<a id="a-J6"></a>于他受用无我所故；<a id="a-J7"></a>九者、<a id="a-J8"></a>远离瞋恚，<a id="a-J9"></a>善能忍受粗言辱故；<a id="a-JA"></a>十者、<a id="a-JB"></a>远离邪见，<a id="a-JC"></a>由不敬事诸余天仙及神鬼故。<a id="a-JD"></a>舍利子，<a id="a-JE"></a>是为菩萨摩诃萨行尸罗波罗蜜多时，<a id="a-JF"></a>获得十种清净尸罗，<a id="a-JG"></a>当如是学。</p>
  <p id="aJH">“复次，<a id="a-JI"></a>舍利子，<a id="a-JJ"></a>菩萨摩诃萨，<a id="a-JK"></a>行尸罗波罗蜜多时，<a id="a-JL"></a>复有十种清净尸罗，<a id="a-JM"></a>汝今当知。<a id="a-JN"></a>何等为十？<a id="a-JO"></a>一者、<a id="a-JP"></a>不缺尸罗，<a id="a-JQ"></a>不由无智之所证故；<a id="a-JR"></a>二者、<a id="a-JS"></a>不穿尸罗，<a id="a-JT"></a>不平等生所远离故；<a id="a-JU"></a>三者、<a id="a-JV"></a>不班尸罗，<a id="a-JW"></a>一切烦恼所不杂故；<a id="a-JX"></a>四者、<a id="a-JY"></a>不染尸罗，<a id="a-JZ"></a>唯为白法所增长故；<a id="a-Ja"></a>五者、<a id="a-Jb"></a>应供尸罗，<a id="a-Jc"></a>随其所欲自在行故；<a id="a-Jd"></a>六者、<a id="a-Je"></a>称赞尸罗，<a id="a-Jf"></a>诸聪慧者不诃毁故；<a id="a-Jg"></a>七者、<a id="a-Jh"></a>不呰尸罗，<a id="a-Ji"></a>一切过恶不容受故；<a id="a-Jj"></a>八者、<a id="a-Jk"></a>善护尸罗，<a id="a-Jl"></a>善能守护诸根门故；<a id="a-Jm"></a>九者、<a id="a-Jn"></a>善守尸罗，<a id="a-Jo"></a>自然正智恒现前故；<a id="a-Jp"></a>十者、<a id="a-Jq"></a>善趣尸罗，<a id="a-Jr"></a>大菩提愿为助伴故。<a id="a-Js"></a>舍利子，<a id="a-Jt"></a>是为菩萨摩诃萨行尸罗波罗蜜多时，<a id="a-Ju"></a>获得十种清净尸罗，<a id="a-Jv"></a>当如是学。</p>
  <p id="aJw">“复次，<a id="a-Jx"></a>舍利子，<a id="a-Jy"></a>菩萨摩诃萨，<a id="a-Jz"></a>行尸罗波罗蜜多故，<a id="a-K0"></a>复有十种清净尸罗，<a id="a-K1"></a>汝今当知。<a id="a-K2"></a>云何为十？<a id="a-K3"></a>一者、<a id="a-K4"></a>少欲尸罗，<a id="a-K5"></a>如法清净善知量故；<a id="a-K6"></a>二者、<a id="a-K7"></a>知足尸罗，<a id="a-K8"></a>永断一切诸贪著故；<a id="a-K9"></a>三者、<a id="a-KA"></a>正行尸罗，<a id="a-KB"></a>能令身心皆远离故；<a id="a-KC"></a>四者、<a id="a-KD"></a>住静尸罗，<a id="a-KE"></a>于诸愦闹皆舍远故；<a id="a-KF"></a>五者、<a id="a-KG"></a>杜多功德蠲除嗜欲尸罗，<a id="a-KH"></a>自在善根之所成故；<a id="a-KI"></a>六者、<a id="a-KJ"></a>圣种知足尸罗，<a id="a-KK"></a>不顾他颜无希望故；<a id="a-KL"></a>七者、<a id="a-KM"></a>如说而行尸罗，<a id="a-KN"></a>幽明奉摄不欺人天故；<a id="a-KO"></a>八者、<a id="a-KP"></a>自省己过尸罗，<a id="a-KQ"></a>常以法镜照了自心故；<a id="a-KR"></a>九者、<a id="a-KS"></a>不讥他阙尸罗，<a id="a-KT"></a>将护彼意故；<a id="a-KU"></a>十者、<a id="a-KV"></a>成熟众生尸罗，<a id="a-KW"></a>不舍诸摄法故。<a id="a-KX"></a>舍利子，<a id="a-KY"></a>是为菩萨摩诃萨行尸罗波罗蜜多故，<a id="a-KZ"></a>获得十种清净尸罗，<a id="a-Ka"></a>当如是学。</p>
  <p id="aKb">“复次，<a id="a-Kc"></a>舍利子，<a id="a-Kd"></a>菩萨摩诃萨，<a id="a-Ke"></a>行尸罗波罗蜜多时，<a id="a-Kf"></a>复有十种清净尸罗，<a id="a-Kg"></a>汝今当知。<a id="a-Kh"></a>云何为十？<a id="a-Ki"></a>一者、<a id="a-Kj"></a>于佛净信尸罗，<a id="a-Kk"></a>离心栽枿故；<a id="a-Kl"></a>二者、<a id="a-Km"></a>于法净信尸罗，<a id="a-Kn"></a>守护正法故；<a id="a-Ko"></a>三者、<a id="a-Kp"></a>于僧净信尸罗，<a id="a-Kq"></a>恭敬圣众故；<a id="a-Kr"></a>四者、<a id="a-Ks"></a>俯屈从事尸罗，<a id="a-Kt"></a>不离思惟佛菩提故；<a id="a-Ku"></a>五者、<a id="a-Kv"></a>亲近善友尸罗，<a id="a-Kw"></a>觉分资粮善积集故；<a id="a-Kx"></a>六者、<a id="a-Ky"></a>远离恶友尸罗，<a id="a-Kz"></a>弃舍一切不善法故；<a id="a-L0"></a>七者、<a id="a-L1"></a>大慈波罗蜜多尸罗，<a id="a-L2"></a>成熟一切诸众生故；<a id="a-L3"></a>八者、<a id="a-L4"></a>大悲波罗蜜多尸罗，<a id="a-L5"></a>困厄众生令解脱故；<a id="a-L6"></a>九者、<a id="a-L7"></a>大喜波罗蜜多尸罗，<a id="a-L8"></a>于彼正法生喜乐故；<a id="a-L9"></a>十者、<a id="a-LA"></a>大舍波罗蜜多尸罗，<a id="a-LB"></a>于诸爱恚两俱舍故。<a id="a-LC"></a>舍利子，<a id="a-LD"></a>是为菩萨摩诃萨行尸罗波罗蜜多故，<a id="a-LE"></a>获得十种清净尸罗，<a id="a-LF"></a>当如是学。</p>
  <p id="aLG">“复次，<a id="a-LH"></a>舍利子，<a id="a-LI"></a>菩萨摩诃萨，<a id="a-LJ"></a>行尸罗波罗蜜多时，<a id="a-LK"></a>复有十种清净尸罗，<a id="a-LL"></a>汝今当知。<a id="a-LM"></a>何等为十？<a id="a-LN"></a>一者、<a id="a-LO"></a>柁那波罗蜜多尸罗，<a id="a-LP"></a>为善成熟诸众生故；<a id="a-LQ"></a>二者、<a id="a-LR"></a>羼底波罗蜜多尸罗，<a id="a-LS"></a>善护一切众生心故；<a id="a-LT"></a>三者、<a id="a-LU"></a>毗利耶波罗蜜多尸罗，<a id="a-LV"></a>于诸正行不退转故；<a id="a-LW"></a>四者、<a id="a-LX"></a>静虑波罗蜜多尸罗，<a id="a-LY"></a>静虑资粮善满足故；<a id="a-LZ"></a>五者、<a id="a-La"></a>般若波罗蜜多尸罗，<a id="a-Lb"></a>听闻根本无厌足故；<a id="a-Lc"></a>六者、<a id="a-Ld"></a>乐求闻法尸罗，<a id="a-Le"></a>常乐请求菩萨藏故；<a id="a-Lf"></a>七者、<a id="a-Lg"></a>不顾惜身尸罗，<a id="a-Lh"></a>以无常想恒观察故；<a id="a-Li"></a>八者、<a id="a-Lj"></a>不宝重命尸罗，<a id="a-Lk"></a>以如幻心常现观故；<a id="a-Ll"></a>九者、<a id="a-Lm"></a>诸意满足尸罗，<a id="a-Ln"></a>从初发心善清净故；<a id="a-Lo"></a>十者、<a id="a-Lp"></a>佛戒和合尸罗，<a id="a-Lq"></a>回向如来一切戒故。<a id="a-Lr"></a>舍利子，<a id="a-Ls"></a>是为菩萨摩诃萨行尸罗波罗蜜多故，<a id="a-Lt"></a>获得清净尸罗，<a id="a-Lu"></a>当如是学。</p>
  <p id="aLv">“复次，<a id="a-Lw"></a>舍利子，<a id="a-Lx"></a>是诸菩萨摩诃萨，<a id="a-Ly"></a>行尸罗波罗蜜多时，<a id="a-Lz"></a>具足如是清净戒故，<a id="a-M0"></a>无有人天诸妙快乐是诸菩萨而不受者，<a id="a-M1"></a>无有世间工巧等处是诸菩萨所不知者，<a id="a-M2"></a>无有世间诸众生等所受用具是诸菩萨不获感者，<a id="a-M3"></a>无有凡夫不互为怨而是菩萨于彼众生曾无瞋恚，<a id="a-M4"></a>无有世间虚诳妄语菩萨于彼不生信受，<a id="a-M5"></a>无有世间诸众生等菩萨于彼不起母想，<a id="a-M6"></a>无有世间诸众生等菩萨于彼不生父想，<a id="a-M7"></a>无有世间诸众生等菩萨于彼不生保任亲附之想，<a id="a-M8"></a>无有一切有为之法菩萨于彼不起无常生灭之想。<a id="a-M9"></a>舍利子，<a id="a-MA"></a>菩萨摩诃萨，<a id="a-MB"></a>了知诸行皆无常已，<a id="a-MC"></a>不顾身命修清净戒，<a id="a-MD"></a>行诸菩萨所行正行，<a id="a-ME"></a>皆为成满尸罗波罗蜜多故。<a id="a-MF"></a>”</p>
  <p id="aMG">尔时，<a id="a-MH"></a>世尊欲重宣此义，<a id="a-MI"></a>而说颂曰：</p>
  <p id="aMJ">“妙色妙音声，<a id="a-MK"></a>　能济乐法者，</p>
  <p id="aML">菩萨未为难，<a id="a-MM"></a>　住净尸罗故。</p>
  <p id="aMN">面目皆圆净，<a id="a-MO"></a>　不生盲跛伛，</p>
  <p id="aMP">诸身分端正，<a id="a-MQ"></a>　皆由净戒生。</p>
  <p id="aMR">具大力大势，<a id="a-MS"></a>　赫奕大威光，</p>
  <p id="aMT">复由精进慧，<a id="a-MU"></a>　令恶魔惊怖。</p>
  <p id="aMV">诸王咸供养，<a id="a-MW"></a>　天龙所尊敬，</p>
  <p id="aMX">善断诸疑网，<a id="a-MY"></a>　深心行大慈。</p>
  <p id="aMZ">安住于戒聚，<a id="a-Ma"></a>　法行大名称，</p>
  <p id="aMb">苦逼不生畏，<a id="a-Mc"></a>　终不堕恶道。</p>
  <p id="aMd">众生皆惛睡，<a id="a-Me"></a>　菩萨能觉之，</p>
  <p id="aMf">常无有暂眠，<a id="a-Mg"></a>　遍四方求法。</p>
  <p id="aMh">安住于戒聚，<a id="a-Mi"></a>　为求菩提道，</p>
  <p id="aMj">舍最上名珍，<a id="a-Mk"></a>　妻子身肉等。</p>
  <p id="aMl">求最胜法教，<a id="a-Mm"></a>　及无上佛法，</p>
  <p id="aMn">于世间所依，<a id="a-Mo"></a>　应修诸供养。</p>
  <p id="aMp">若诃责骂詈，<a id="a-Mq"></a>　恼害兴恶行，</p>
  <p id="aMr">加哀及赞美，<a id="a-Ms"></a>　斯由住忍故。</p>
  <p id="aMt">如所说修行，<a id="a-Mu"></a>　言常不虚诳，</p>
  <p id="aMv">安坐道场已，<a id="a-Mw"></a>　震动于大地。</p>
  <p id="aMx">于佛法无疑，<a id="a-My"></a>　舍离邪天众，</p>
  <p id="aMz">恒事天所尊，<a id="a-N0"></a>　谓佛薄伽梵。</p>
  <p id="aN1">世间诸众生，<a id="a-N2"></a>　刀杖等相加，</p>
  <p id="aN3">能令彼和合，<a id="a-N4"></a>　是为聪敏相。</p>
  <p id="aN5">众生受重苦，<a id="a-N6"></a>　多百拘胝劫，</p>
  <p id="aN7">虽不来见求，<a id="a-N8"></a>　若睹常无舍。</p>
  <p id="aN9">善友交谈论，<a id="a-NA"></a>　义利由斯获，</p>
  <p id="aNB">而众生不求，<a id="a-NC"></a>　反更相加害。</p>
  <p id="aND">我以赡部洲，<a id="a-NE"></a>　及诸佛国土，</p>
  <p id="aNF">满中珍宝聚，<a id="a-NG"></a>　用资求善友。</p>
  <p id="aNH">假使以利刀，<a id="a-NI"></a>　割断我支节，</p>
  <p id="aNJ">于彼众生类，<a id="a-NK"></a>　常行平等心。</p>
  <p id="aNL">舍愚夫作业，<a id="a-NM"></a>　为佛法因缘，</p>
  <p id="aNN">常守净尸罗，<a id="a-NO"></a>　安住微妙法。</p>
  <p id="aNP">修习法随法，<a id="a-NQ"></a>　行菩萨妙行，</p>
  <p id="aNR">为求佛菩提，<a id="a-NS"></a>　三明慧甘露。</p>
  <p id="aNT">安住于戒聚，<a id="a-NU"></a>　修学诸佛法，</p>
  <p id="aNV">是为聪慧者，<a id="a-NW"></a>　天世应修供。</p>
  <p id="aNX">一切法无疑，<a id="a-NY"></a>　善达诸工巧，</p>
  <p id="aNZ">深晓众生意，<a id="a-Na"></a>　弘扬美妙法。</p>
  <p id="aNb">戒聚已清净，<a id="a-Nc"></a>　安坐菩提树，</p>
  <p id="aNd">降伏恶魔军，<a id="a-Ne"></a>　悟无上正觉。</p>
  <p id="aNf">扬晖满世界，<a id="a-Ng"></a>　犹如日月光，</p>
  <p id="aNh">菩萨有情尊，<a id="a-Ni"></a>　能开圣慧眼。</p>
  <p id="aNj">授手引群生，<a id="a-Nk"></a>　问道皆开示，</p>
  <p id="aNl">常欢笑先言，<a id="a-Nm"></a>　曾无怀嫉恚。</p>
  <p id="aNn">舍无量自身，<a id="a-No"></a>　及施多财宝，</p>
  <p id="aNp">未尝有远离，<a id="a-Nq"></a>　最上佛菩提。</p>
  <p id="aNr">信戒已圆具，<a id="a-Ns"></a>　善住谛实言，</p>
  <p id="aNt">曾无有幻伪，<a id="a-Nu"></a>　安住尸罗聚。</p>
  <p id="aNv">诸来菩萨所，<a id="a-Nw"></a>　或设虚妄言，</p>
  <p id="aNx">有闻皆信受，<a id="a-Ny"></a>　而恒依谛语。</p>
  <p id="aNz">若有许菩萨，<a id="a-O0"></a>　假言衣食施，</p>
  <p id="aO1">终无有惠及，<a id="a-O2"></a>　菩萨无恚心。</p>
 </body>
</html>