<!doctype html>
<html id="z3IBTFpCd" data-ver="1441">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十九</h1>
  <h2 id="a2">唐于阗三藏实叉难陀译</h2>
  <h2 id="a3">文殊师利授记会第十五之二</h2>
  <p id="a4">尔时，<a id="a-5"></a>世尊告弥勒菩萨摩诃萨言：<a id="a-6"></a>“汝今为佛严办法座，<a id="a-7"></a>我当升已，<a id="a-8"></a>说往昔志乐所修诸行善巧出生诸佛刹土功德庄严趣向真实法门。<a id="a-9"></a>”</p>
  <p id="aA">尔时，<a id="a-B"></a>弥勒菩萨即作是念：<a id="a-C"></a>“今者世尊，<a id="a-D"></a>以何义故令我严座，<a id="a-E"></a>不使阿难、<a id="a-F"></a>大目连等？<a id="a-G"></a>如何弃舍彼诸声闻，<a id="a-H"></a>将非唯为诸菩萨说？<a id="a-I"></a>或彼声闻及辟支佛，<a id="a-J"></a>于此法门而非器故，<a id="a-K"></a>以是世尊令我敷座。<a id="a-L"></a>”</p>
  <p id="aM">尔时，<a id="a-N"></a>弥勒菩萨即为如来，<a id="a-O"></a>以神通力，<a id="a-P"></a>化作众宝师子之座，<a id="a-Q"></a>高四万由旬，<a id="a-R"></a>周匝严丽柔软天衣以敷其上。<a id="a-S"></a>从其座出种种光明，<a id="a-T"></a>照此三千大千世界。<a id="a-U"></a>尔时，<a id="a-V"></a>如来升其座已，<a id="a-W"></a>令此世界六种震动。</p>
  <p id="aX">尔时，<a id="a-Y"></a>世尊告长老舍利弗：<a id="a-Z"></a>“菩萨成就四法，<a id="a-a"></a>能令所愿皆得满足。<a id="a-b"></a>何等为四？<a id="a-c"></a>一者、<a id="a-d"></a>发胜志乐，<a id="a-e"></a>二者、<a id="a-f"></a>于诸众生起悲愍心，<a id="a-g"></a>三者、<a id="a-h"></a>发起精进，<a id="a-i"></a>四者、<a id="a-j"></a>承事善知识。</p>
  <p id="ak">“复次，<a id="a-l"></a>舍利弗，<a id="a-m"></a>菩萨成就一法，<a id="a-n"></a>令愿不退严净佛刹。<a id="a-o"></a>何谓一法？<a id="a-p"></a>是菩萨应当乐学不动如来为菩萨时，<a id="a-q"></a>本所修行立弘誓愿：<a id="a-r"></a>‘我当所在生处，<a id="a-s"></a>初生之时，<a id="a-t"></a>若不出家，<a id="a-u"></a>则为欺诳十方诸佛。<a id="a-v"></a>’如是，<a id="a-w"></a>舍利弗，<a id="a-x"></a>是诸菩萨应随顺学。<a id="a-y"></a>若佛出世、<a id="a-z"></a>若不出世，<a id="a-10"></a>一切生处皆悉决定舍家出家。<a id="a-11"></a>何以故？<a id="a-12"></a>而诸菩萨最胜利益，<a id="a-13"></a>所谓出家。<a id="a-14"></a>舍利弗，<a id="a-15"></a>乐出家者，<a id="a-16"></a>则能摄取十种功德。<a id="a-17"></a>何等为十？<a id="a-18"></a>一者、<a id="a-19"></a>不著诸欲，<a id="a-1A"></a>二者、<a id="a-1B"></a>乐阿兰若，<a id="a-1C"></a>三者、<a id="a-1D"></a>行佛所行，<a id="a-1E"></a>四者、<a id="a-1F"></a>离凡夫行，<a id="a-1G"></a>五者、<a id="a-1H"></a>不著妻子及以财产，<a id="a-1I"></a>六者、<a id="a-1J"></a>离恶道因，<a id="a-1K"></a>七者、<a id="a-1L"></a>修善趣法，<a id="a-1M"></a>八者、<a id="a-1N"></a>宿世善根皆不损减，<a id="a-1O"></a>九者、<a id="a-1P"></a>恒为诸天之所叹羡，<a id="a-1Q"></a>十者、<a id="a-1R"></a>一切鬼神恭敬守护。<a id="a-1S"></a>若菩萨常乐出家，<a id="a-1T"></a>获得如是十种功德。<a id="a-1U"></a>是故，<a id="a-1V"></a>舍利弗，<a id="a-1W"></a>菩萨志求菩提，<a id="a-1X"></a>欲度众生，<a id="a-1Y"></a>常当出家。<a id="a-1Z"></a>是名菩萨成就一法。</p>
  <p id="a1a">“复次，<a id="a-1b"></a>舍利弗，<a id="a-1c"></a>菩萨成就二法，<a id="a-1d"></a>令愿不退严净佛刹。<a id="a-1e"></a>何等为二？<a id="a-1f"></a>所谓菩萨不乐声闻地，<a id="a-1g"></a>不求声闻乘，<a id="a-1h"></a>不爱乐说声闻乘处，<a id="a-1i"></a>不亲近声闻乘者，<a id="a-1j"></a>不学声闻戒，<a id="a-1k"></a>不乐宣说共声闻乘相应之法，<a id="a-1l"></a>亦不劝他行声闻乘，<a id="a-1m"></a>于缘觉乘亦复如是；<a id="a-1n"></a>唯为佛法，<a id="a-1o"></a>劝发众生成就最上阿耨多罗三藐三菩提。<a id="a-1p"></a>是名为二。<a id="a-1q"></a>舍利弗，<a id="a-1r"></a>若有劝他趣入佛乘，<a id="a-1s"></a>此菩萨则能摄取十种功德。<a id="a-1t"></a>何等为十？<a id="a-1u"></a>一者、<a id="a-1v"></a>得清净刹，<a id="a-1w"></a>无有声闻及辟支佛；<a id="a-1x"></a>二者、<a id="a-1y"></a>得纯一清净诸菩萨众；<a id="a-1z"></a>三者、<a id="a-20"></a>诸佛世尊之所护念；<a id="a-21"></a>四者、<a id="a-22"></a>常为诸佛称名赞叹而为说法；<a id="a-23"></a>五者、<a id="a-24"></a>所发之心皆悉广大；<a id="a-25"></a>六者、<a id="a-26"></a>若生天上，<a id="a-27"></a>当作帝释或梵天王；<a id="a-28"></a>七者、<a id="a-29"></a>若生人中，<a id="a-2A"></a>作转轮王；<a id="a-2B"></a>八者、<a id="a-2C"></a>常见诸佛；<a id="a-2D"></a>九者、<a id="a-2E"></a>为诸天人之所爱乐；<a id="a-2F"></a>十者、<a id="a-2G"></a>摄取无量无边阿僧祇功德。<a id="a-2H"></a>何以故？<a id="a-2I"></a>舍利弗，<a id="a-2J"></a>若有能令三千大千世界所有众生，<a id="a-2K"></a>一切皆得阿罗汉果，<a id="a-2L"></a>或复置于缘觉之地；<a id="a-2M"></a>若复有能置一众生于佛菩提，<a id="a-2N"></a>此之功德甚多于彼。<a id="a-2O"></a>何以故？<a id="a-2P"></a>舍利弗，<a id="a-2Q"></a>不由声闻、<a id="a-2R"></a>缘觉出现，<a id="a-2S"></a>佛种不断。<a id="a-2T"></a>世若无佛，<a id="a-2U"></a>则无声闻及辟支佛。<a id="a-2V"></a>舍利弗，<a id="a-2W"></a>以佛出现，<a id="a-2X"></a>令佛种不断，<a id="a-2Y"></a>亦复出生声闻、<a id="a-2Z"></a>缘觉。<a id="a-2a"></a>是故，<a id="a-2b"></a>舍利弗，<a id="a-2c"></a>菩萨令他住佛乘中，<a id="a-2d"></a>得如是等十种功德，<a id="a-2e"></a>得清净刹。</p>
  <p id="a2f">“复次，<a id="a-2g"></a>舍利弗，<a id="a-2h"></a>菩萨成就三法，<a id="a-2i"></a>令愿不退，<a id="a-2j"></a>摄受佛刹功德庄严。<a id="a-2k"></a>何等为三？<a id="a-2l"></a>一者、<a id="a-2m"></a>尊重爱乐住阿兰若，<a id="a-2n"></a>二者、<a id="a-2o"></a>无所染著而行法施，<a id="a-2p"></a>三者、<a id="a-2q"></a>坚固安住净戒律仪。<a id="a-2r"></a>舍利弗，<a id="a-2s"></a>菩萨坚住戒律，<a id="a-2t"></a>得十无畏。<a id="a-2u"></a>何等为十？<a id="a-2v"></a>一者、<a id="a-2w"></a>入聚落无畏，<a id="a-2x"></a>二者、<a id="a-2y"></a>众中说法无畏，<a id="a-2z"></a>三者、<a id="a-30"></a>饮食无畏，<a id="a-31"></a>四者、<a id="a-32"></a>出聚落无畏，<a id="a-33"></a>五者、<a id="a-34"></a>入寺无畏，<a id="a-35"></a>六者、<a id="a-36"></a>大众中食无畏，<a id="a-37"></a>七者、<a id="a-38"></a>教授无畏，<a id="a-39"></a>八者、<a id="a-3A"></a>亲近和尚阿阇梨无畏，<a id="a-3B"></a>九者、<a id="a-3C"></a>于自眷属慈心教诲无畏，<a id="a-3D"></a>十者、<a id="a-3E"></a>受用衣服、<a id="a-3F"></a>饮食、<a id="a-3G"></a>卧具、<a id="a-3H"></a>医药无畏。<a id="a-3I"></a>住戒律者，<a id="a-3J"></a>所有言说，<a id="a-3K"></a>令他信受。<a id="a-3L"></a>舍利弗，<a id="a-3M"></a>是为菩萨十种无畏。<a id="a-3N"></a>舍利弗，<a id="a-3O"></a>菩萨说法心无所著，<a id="a-3P"></a>则能摄受十种功德。<a id="a-3Q"></a>何等为十？<a id="a-3R"></a>一者、<a id="a-3S"></a>不生恶欲，<a id="a-3T"></a>二者、<a id="a-3U"></a>不求他人识知，<a id="a-3V"></a>三者、<a id="a-3W"></a>不起名闻心，<a id="a-3X"></a>四者、<a id="a-3Y"></a>于檀越家心不系著，<a id="a-3Z"></a>五者、<a id="a-3a"></a>不占护他家，<a id="a-3b"></a>六者、<a id="a-3c"></a>于极下劣四事供养而生喜足，<a id="a-3d"></a>七者、<a id="a-3e"></a>说法令他信受，<a id="a-3f"></a>八者、<a id="a-3g"></a>善神守护，<a id="a-3h"></a>九者、<a id="a-3i"></a>不生邪觉，<a id="a-3j"></a>十者、<a id="a-3k"></a>起念佛心。<a id="a-3l"></a>是名为十。<a id="a-3m"></a>舍利弗，<a id="a-3n"></a>菩萨尊敬爱乐住阿兰若，<a id="a-3o"></a>成就十种功德利益。<a id="a-3p"></a>何等为十？<a id="a-3q"></a>一者、<a id="a-3r"></a>远离世俗言论，<a id="a-3s"></a>二者、<a id="a-3t"></a>专习闲静，<a id="a-3u"></a>三者、<a id="a-3v"></a>心缘定境，<a id="a-3w"></a>四者、<a id="a-3x"></a>舍诸营务，<a id="a-3y"></a>五者、<a id="a-3z"></a>爱乐诸佛，<a id="a-40"></a>六者、<a id="a-41"></a>恒受禅定喜乐，<a id="a-42"></a>七者、<a id="a-43"></a>修梵行时无有障碍，<a id="a-44"></a>八者、<a id="a-45"></a>少用功力而得三昧，<a id="a-46"></a>九者、<a id="a-47"></a>所受教法未尝忘失，<a id="a-48"></a>十者、<a id="a-49"></a>所闻法义皆悉了知。<a id="a-4A"></a>是名为十。</p>
  <p id="a4B">“复次，<a id="a-4C"></a>舍利弗，<a id="a-4D"></a>菩萨成就四法，<a id="a-4E"></a>令愿不退严净佛刹。<a id="a-4F"></a>何等为四？<a id="a-4G"></a>一者、<a id="a-4H"></a>如说能行，<a id="a-4I"></a>如行能说；<a id="a-4J"></a>二者、<a id="a-4K"></a>常自谦下；<a id="a-4L"></a>三者、<a id="a-4M"></a>远离悭嫉；<a id="a-4N"></a>四者、<a id="a-4O"></a>见他得利，<a id="a-4P"></a>心生欢喜。<a id="a-4Q"></a>是名为四。<a id="a-4R"></a>舍利弗，<a id="a-4S"></a>是菩萨如行能说，<a id="a-4T"></a>有四种利益。<a id="a-4U"></a>何等为四？<a id="a-4V"></a>一者、<a id="a-4W"></a>口中常出青莲华香，<a id="a-4X"></a>二者、<a id="a-4Y"></a>语业清净言无错谬，<a id="a-4Z"></a>三者、<a id="a-4a"></a>一切世间所共信受，<a id="a-4b"></a>四者、<a id="a-4c"></a>摄受诸佛圆满音声。<a id="a-4d"></a>是名为四。<a id="a-4e"></a>舍利弗，<a id="a-4f"></a>菩萨谦下，<a id="a-4g"></a>有四种利益。<a id="a-4h"></a>何等为四？<a id="a-4i"></a>一者、<a id="a-4j"></a>远离恶趣畜生等身，<a id="a-4k"></a>二者、<a id="a-4l"></a>受妙快乐，<a id="a-4m"></a>三者、<a id="a-4n"></a>潜谋暴贼俱不能害，<a id="a-4o"></a>四者、<a id="a-4p"></a>堪受人天恭敬礼拜。<a id="a-4q"></a>是名为四。<a id="a-4r"></a>舍利弗，<a id="a-4s"></a>菩萨远离悭嫉，<a id="a-4t"></a>有四种利益。<a id="a-4u"></a>何等为四？<a id="a-4v"></a>一者、<a id="a-4w"></a>不忘施心；<a id="a-4x"></a>二者、<a id="a-4y"></a>于饥馑时作大施主；<a id="a-4z"></a>三者、<a id="a-50"></a>见持戒者来承迎引纳；<a id="a-51"></a>四者、<a id="a-52"></a>若受他施及施于他，<a id="a-53"></a>无有一人而生嫉妒。<a id="a-54"></a>是名为四。<a id="a-55"></a>舍利弗，<a id="a-56"></a>菩萨见他得利生欢喜心，<a id="a-57"></a>有四种利益。<a id="a-58"></a>何等为四？<a id="a-59"></a>一者、<a id="a-5A"></a>常生是心，<a id="a-5B"></a>我摄众生应与利乐，<a id="a-5C"></a>彼既自得故生欢喜；<a id="a-5D"></a>二者、<a id="a-5E"></a>所有财物，<a id="a-5F"></a>王难、<a id="a-5G"></a>水火劫贼、<a id="a-5H"></a>怨亲无能侵夺；<a id="a-5I"></a>三者、<a id="a-5J"></a>随所生处，<a id="a-5K"></a>财宝诸子皆悉具足，<a id="a-5L"></a>王不嫉忌，<a id="a-5M"></a>何况余人？<a id="a-5N"></a>四者、<a id="a-5O"></a>蓄用资财俱无穷尽。<a id="a-5P"></a>是名为四。<a id="a-5Q"></a>舍利弗，<a id="a-5R"></a>是菩萨成就四法。</p>
  <p id="a5S">“复次，<a id="a-5T"></a>舍利弗，<a id="a-5U"></a>菩萨成就五法，<a id="a-5V"></a>令愿不退严净佛刹。<a id="a-5W"></a>何等为五？<a id="a-5X"></a>一者、<a id="a-5Y"></a>彼菩萨诣说法者而问之言：<a id="a-5Z"></a>‘修何等行，<a id="a-5a"></a>能得佛刹清净庄严？<a id="a-5b"></a>’若得闻已，<a id="a-5c"></a>如说修行。<a id="a-5d"></a>二者、<a id="a-5e"></a>菩萨清净持戒及愿力故生佛国中，<a id="a-5f"></a>生彼国已，<a id="a-5g"></a>观察彼土种种庄严众宝资具，<a id="a-5h"></a>及诸声闻、<a id="a-5i"></a>菩萨大众诸相微妙，<a id="a-5j"></a>于如来所恭敬尊重，<a id="a-5k"></a>白言：<a id="a-5l"></a>‘世尊，<a id="a-5m"></a>菩萨修何等行，<a id="a-5n"></a>得广大佛刹清净庄严？<a id="a-5o"></a>’而彼如来知此菩萨志乐殊胜，<a id="a-5p"></a>即为宣说如是功德成就佛刹，<a id="a-5q"></a>彼得闻已如法修行。<a id="a-5r"></a>三者、<a id="a-5s"></a>菩萨有智有行，<a id="a-5t"></a>应净其智，<a id="a-5u"></a>应进其行。<a id="a-5v"></a>云何净智？<a id="a-5w"></a>谓于能缘及所缘法，<a id="a-5x"></a>远离声闻、<a id="a-5y"></a>缘觉智故。<a id="a-5z"></a>云何进行？<a id="a-60"></a>谓如所闻必定修行，<a id="a-61"></a>离不行故。<a id="a-62"></a>四者、<a id="a-63"></a>菩萨善知有因及知出离，<a id="a-64"></a>言：<a id="a-65"></a>‘有因者，<a id="a-66"></a>谓不正思惟，<a id="a-67"></a>是四颠倒之所依止，<a id="a-68"></a>为生死因故。<a id="a-69"></a>言出离者，<a id="a-6A"></a>谓正修行，<a id="a-6B"></a>于一切法不起分别，<a id="a-6C"></a>为出离故。<a id="a-6D"></a>’五者、<a id="a-6E"></a>菩萨了知诸佛体性及刹土性，<a id="a-6F"></a>俱但有名，<a id="a-6G"></a>名亦寂灭，<a id="a-6H"></a>如是了知，<a id="a-6I"></a>不起知想。<a id="a-6J"></a>是名为五。</p>
  <p id="a6K">“复次，<a id="a-6L"></a>舍利弗，<a id="a-6M"></a>菩萨成就六法，<a id="a-6N"></a>速得阿耨多罗三藐三菩提，<a id="a-6O"></a>亦能摄取一切世界最上佛刹。<a id="a-6P"></a>何等为六？<a id="a-6Q"></a>一者、<a id="a-6R"></a>此菩萨为大施主，<a id="a-6S"></a>所有珍玩可爱乐物，<a id="a-6T"></a>欢喜布施，<a id="a-6U"></a>无所吝著。<a id="a-6V"></a>又作是念：<a id="a-6W"></a>‘我行大施，<a id="a-6X"></a>圆满大乘，<a id="a-6Y"></a>所谓求阿耨多罗三藐三菩提时，<a id="a-6Z"></a>一切悉舍，<a id="a-6a"></a>心无所著，<a id="a-6b"></a>具足成就菩提资粮。<a id="a-6c"></a>舍自身命尚不生悔，<a id="a-6d"></a>何况财产及妻子等？<a id="a-6e"></a>’舍利弗，<a id="a-6f"></a>何故如来名一切智？<a id="a-6g"></a>谓行菩萨行时，<a id="a-6h"></a>于自所有一切皆舍，<a id="a-6i"></a>以是义故，<a id="a-6j"></a>得菩提已，<a id="a-6k"></a>名一切智。<a id="a-6l"></a>二者、<a id="a-6m"></a>若菩萨在家、<a id="a-6n"></a>出家，<a id="a-6o"></a>宁舍身命终不破戒；<a id="a-6p"></a>以此持戒，<a id="a-6q"></a>共诸众生，<a id="a-6r"></a>回向阿耨多罗三藐三菩提。<a id="a-6s"></a>如是持戒自觉欢喜，<a id="a-6t"></a>乐修梵行昼夜安乐，<a id="a-6u"></a>益加求法住正修行，<a id="a-6v"></a>厌怖三界希求出离，<a id="a-6w"></a>虽见出要顾念众生：<a id="a-6x"></a>‘如我所苦，<a id="a-6y"></a>彼亦皆然。<a id="a-6z"></a>我当荷兹重担摄取众生，<a id="a-70"></a>置于涅槃安乐之处。<a id="a-71"></a>’如是持戒，<a id="a-72"></a>自觉喜时获大悲心，<a id="a-73"></a>乃至未得一切种智，<a id="a-74"></a>不舍精进如救头燃。<a id="a-75"></a>三者、<a id="a-76"></a>菩萨被忍辱铠，<a id="a-77"></a>离于高慢，<a id="a-78"></a>得大忍力。<a id="a-79"></a>若遇骂辱及捶打时，<a id="a-7A"></a>忍心成就，<a id="a-7B"></a>不生瞋恨。<a id="a-7C"></a>假使有棒如须弥山，<a id="a-7D"></a>有人执持，<a id="a-7E"></a>于亿劫中常见打骂，<a id="a-7F"></a>而亦不生怨恨之心。<a id="a-7G"></a>何以故？<a id="a-7H"></a>‘彼诸众生未随佛学，<a id="a-7I"></a>而我方将随佛修学。<a id="a-7J"></a>’是故于彼所得打骂，<a id="a-7K"></a>便能增长尔所大悲：<a id="a-7L"></a>‘我当为诸众生被弘誓铠，<a id="a-7M"></a>摄取众生令得解脱入于涅槃，<a id="a-7N"></a>是故我今不应瞋恨。<a id="a-7O"></a>’菩萨正住如是忍时，<a id="a-7P"></a>则得成就十种具足。<a id="a-7Q"></a>何等为十？<a id="a-7R"></a>一者、<a id="a-7S"></a>种姓，<a id="a-7T"></a>二者、<a id="a-7U"></a>财产，<a id="a-7V"></a>三者、<a id="a-7W"></a>眷属，<a id="a-7X"></a>四者、<a id="a-7Y"></a>色相，<a id="a-7Z"></a>五者、<a id="a-7a"></a>善舍，<a id="a-7b"></a>六者、<a id="a-7c"></a>善友，<a id="a-7d"></a>七者、<a id="a-7e"></a>得闻正法，<a id="a-7f"></a>八者、<a id="a-7g"></a>如说修行，<a id="a-7h"></a>九者、<a id="a-7i"></a>临命终时得见诸佛，<a id="a-7j"></a>十者、<a id="a-7k"></a>既见佛已生净信心。<a id="a-7l"></a>是为十种功德具足。<a id="a-7m"></a>四者、<a id="a-7n"></a>菩萨为欲成就善法，<a id="a-7o"></a>坚固自课发起精进；<a id="a-7p"></a>又为一一众生，<a id="a-7q"></a>尽未来际于生死中，<a id="a-7r"></a>次第修行诸精进行而不疲倦。<a id="a-7s"></a>以自课业及此大悲，<a id="a-7t"></a>为一切众生，<a id="a-7u"></a>于尔所时，<a id="a-7v"></a>流转生死不舍众生。<a id="a-7w"></a>舍利弗，<a id="a-7x"></a>若有菩萨，<a id="a-7y"></a>十方各如恒沙世界满中七宝，<a id="a-7z"></a>于念念中奉上如来，<a id="a-80"></a>如是相续尽未来际；<a id="a-81"></a>若有菩萨，<a id="a-82"></a>发大悲心，<a id="a-83"></a>被精进铠，<a id="a-84"></a>而此功德复多于彼。<a id="a-85"></a>舍利弗，<a id="a-86"></a>菩萨具此精进，<a id="a-87"></a>得十种胜志乐法。<a id="a-88"></a>何等为十？<a id="a-89"></a>一者、<a id="a-8A"></a>离凡愚行，<a id="a-8B"></a>二者、<a id="a-8C"></a>摄受佛行，<a id="a-8D"></a>三者、<a id="a-8E"></a>见生死过，<a id="a-8F"></a>四者、<a id="a-8G"></a>住大悲心，<a id="a-8H"></a>五者、<a id="a-8I"></a>不退本愿，<a id="a-8J"></a>六者、<a id="a-8K"></a>少诸疾病，<a id="a-8L"></a>七者、<a id="a-8M"></a>顺诸佛教，<a id="a-8N"></a>八者、<a id="a-8O"></a>薄淫怒痴，<a id="a-8P"></a>九者、<a id="a-8Q"></a>随文了义，<a id="a-8R"></a>十者、<a id="a-8S"></a>修行成就。<a id="a-8T"></a>是名为十。<a id="a-8U"></a>五者、<a id="a-8V"></a>菩萨作是思惟：<a id="a-8W"></a>‘诸佛如来心常在定，<a id="a-8X"></a>未曾失念。<a id="a-8Y"></a>我应随佛所行；<a id="a-8Z"></a>若心散乱，<a id="a-8a"></a>终不能证佛所行处。<a id="a-8b"></a>是故应当舍离一切心所取著，<a id="a-8c"></a>亦舍一切利养、<a id="a-8d"></a>恭敬、<a id="a-8e"></a>聚落城邑、<a id="a-8f"></a>饮食资生及诸亲友。<a id="a-8g"></a>’为欲利益诸众生故，<a id="a-8h"></a>不舍众生，<a id="a-8i"></a>乐阿兰若住寂静处，<a id="a-8j"></a>独行无侣如犀一角，<a id="a-8k"></a>住静处已起大慈心，<a id="a-8l"></a>初遍一方渐至十方普遍众生，<a id="a-8m"></a>慈心遍已得入禅定。<a id="a-8n"></a>舍利弗，<a id="a-8o"></a>若有在家菩萨，<a id="a-8p"></a>以一切乐具，<a id="a-8q"></a>于恒沙劫，<a id="a-8r"></a>供养一切恒河沙诸佛及比丘众；<a id="a-8s"></a>若有出家菩萨，<a id="a-8t"></a>行于七步，<a id="a-8u"></a>向阿兰若寂静之处，<a id="a-8v"></a>而此福德甚多于彼，<a id="a-8w"></a>以能速得大菩提故。<a id="a-8x"></a>舍利弗，<a id="a-8y"></a>菩萨乐住寂静入禅定者，<a id="a-8z"></a>获十种功德利益。<a id="a-90"></a>何等为十？<a id="a-91"></a>一者、<a id="a-92"></a>得念，<a id="a-93"></a>二者、<a id="a-94"></a>得慧，<a id="a-95"></a>三者、<a id="a-96"></a>修行，<a id="a-97"></a>四者、<a id="a-98"></a>迅辩，<a id="a-99"></a>五者、<a id="a-9A"></a>得陀罗尼，<a id="a-9B"></a>六者、<a id="a-9C"></a>善知法生，<a id="a-9D"></a>七者、<a id="a-9E"></a>善知法灭，<a id="a-9F"></a>八者、<a id="a-9G"></a>戒聚无犯，<a id="a-9H"></a>九者、<a id="a-9I"></a>诸天供养，<a id="a-9J"></a>十者、<a id="a-9K"></a>不贪他好。<a id="a-9L"></a>是名为十。<a id="a-9M"></a>六者、<a id="a-9N"></a>菩萨善知智慧等流，<a id="a-9O"></a>谓作是念：<a id="a-9P"></a>‘智慧以戒为首，<a id="a-9Q"></a>白法增长以慧为首，<a id="a-9R"></a>是故菩萨应学智慧。<a id="a-9S"></a>世间所有难作难成，<a id="a-9T"></a>一切工巧，<a id="a-9U"></a>一切医药，<a id="a-9V"></a>皆悉遍学，<a id="a-9W"></a>而此智慧不能证入离欲寂灭，<a id="a-9X"></a>亦复不能趣向菩提，<a id="a-9Y"></a>非向沙门，<a id="a-9Z"></a>非婆罗门，<a id="a-9a"></a>非向涅槃。<a id="a-9b"></a>是故我今应更遍求法药工巧，<a id="a-9c"></a>以如是智，<a id="a-9d"></a>令我得彼究竟寂灭。<a id="a-9e"></a>’彼菩萨求诸法本，<a id="a-9f"></a>不见少法能起于法，<a id="a-9g"></a>以不见故住于寂灭，<a id="a-9h"></a>住寂灭故则无热恼，<a id="a-9i"></a>无热恼故了知生死，<a id="a-9j"></a>为众生故而受彼生，<a id="a-9k"></a>令诸众生除灭苦故。<a id="a-9l"></a>是名为六。</p>
  <p id="a9m">“复次，<a id="a-9n"></a>舍利弗，<a id="a-9o"></a>菩萨成就七法，<a id="a-9p"></a>令愿不退严净佛刹。<a id="a-9q"></a>何等为七？<a id="a-9r"></a>一者、<a id="a-9s"></a>自舍一切而施不可得故，<a id="a-9t"></a>二者、<a id="a-9u"></a>戒不缺犯不计著戒故，<a id="a-9v"></a>三者、<a id="a-9w"></a>忍辱柔和而众生不可得故，<a id="a-9x"></a>四者、<a id="a-9y"></a>发起精进身心不可得故，<a id="a-9z"></a>五者、<a id="a-A0"></a>成就禅定不住禅故，<a id="a-A1"></a>六者、<a id="a-A2"></a>智慧圆满无分别故，<a id="a-A3"></a>七者、<a id="a-A4"></a>随念诸佛远离相故。<a id="a-A5"></a>是名为七。</p>
  <p id="aA6">“复次，<a id="a-A7"></a>舍利弗，<a id="a-A8"></a>菩萨成就八法，<a id="a-A9"></a>令愿不退严净佛刹。<a id="a-AA"></a>何等为八？<a id="a-AB"></a>一者、<a id="a-AC"></a>不乐涅槃，<a id="a-AD"></a>二者、<a id="a-AE"></a>施庄严具，<a id="a-AF"></a>三者、<a id="a-AG"></a>其心广大，<a id="a-AH"></a>四者、<a id="a-AI"></a>尊敬法师，<a id="a-AJ"></a>五者、<a id="a-AK"></a>不行邪名，<a id="a-AL"></a>六者、<a id="a-AM"></a>平等惠施，<a id="a-AN"></a>七者、<a id="a-AO"></a>不自矜高，<a id="a-AP"></a>八者、<a id="a-AQ"></a>不凌蔑他。<a id="a-AR"></a>是名为八。</p>
  <p id="aAS">“复次，<a id="a-AT"></a>舍利弗，<a id="a-AU"></a>菩萨成就九法，<a id="a-AV"></a>令愿不退严净佛刹。<a id="a-AW"></a>何等为九：<a id="a-AX"></a>一者、<a id="a-AY"></a>具身律仪，<a id="a-AZ"></a>二者、<a id="a-Aa"></a>具语律仪，<a id="a-Ab"></a>三者、<a id="a-Ac"></a>具意律仪，<a id="a-Ad"></a>四者、<a id="a-Ae"></a>灭诸贪欲，<a id="a-Af"></a>五者、<a id="a-Ag"></a>灭诸瞋恚，<a id="a-Ah"></a>六者、<a id="a-Ai"></a>灭诸愚痴，<a id="a-Aj"></a>七者、<a id="a-Ak"></a>不行欺诳，<a id="a-Al"></a>八者、<a id="a-Am"></a>为坚固友，<a id="a-An"></a>九者、<a id="a-Ao"></a>不轻慢善知识。<a id="a-Ap"></a>是名为九。</p>
  <p id="aAq">“复次，<a id="a-Ar"></a>舍利弗，<a id="a-As"></a>菩萨成就十法，<a id="a-At"></a>令愿不退严净佛刹。<a id="a-Au"></a>何等为十？<a id="a-Av"></a>一者、<a id="a-Aw"></a>闻地狱苦，<a id="a-Ax"></a>但起大悲，<a id="a-Ay"></a>不生怖畏。<a id="a-Az"></a>二者、<a id="a-B0"></a>闻畜生苦，<a id="a-B1"></a>但起大悲，<a id="a-B2"></a>不生怖畏。<a id="a-B3"></a>三者、<a id="a-B4"></a>闻饿鬼苦，<a id="a-B5"></a>但起大悲，<a id="a-B6"></a>不生怖畏。<a id="a-B7"></a>四者、<a id="a-B8"></a>闻诸天衰恼，<a id="a-B9"></a>但起大悲，<a id="a-BA"></a>不生怖畏。<a id="a-BB"></a>五者、<a id="a-BC"></a>闻人中饥馑、<a id="a-BD"></a>贼盗怨敌杀害，<a id="a-BE"></a>但起大悲，<a id="a-BF"></a>不生怖畏。<a id="a-BG"></a>六者、<a id="a-BH"></a>菩萨作如是念：<a id="a-BI"></a>‘我于此时当起精进，<a id="a-BJ"></a>乃至未得清净佛刹，<a id="a-BK"></a>终不懈慢。<a id="a-BL"></a>’七者、<a id="a-BM"></a>令我刹中饮食、<a id="a-BN"></a>衣服随念即得。<a id="a-BO"></a>八者、<a id="a-BP"></a>我佛刹中，<a id="a-BQ"></a>诸众生等寿命无量。<a id="a-BR"></a>九者、<a id="a-BS"></a>我佛刹中，<a id="a-BT"></a>诸众生等无彼我心。<a id="a-BU"></a>十者、<a id="a-BV"></a>我佛刹中，<a id="a-BW"></a>所有众生决定趣向无上菩提。<a id="a-BX"></a>是名为十。</p>
  <p id="aBY">“复次，<a id="a-BZ"></a>舍利弗，<a id="a-Ba"></a>若菩萨执持妙华诣如来所，<a id="a-Bb"></a>或佛塔所，<a id="a-Bc"></a>兴供养时，<a id="a-Bd"></a>作是愿言：<a id="a-Be"></a>‘如此妙华色香殊胜，<a id="a-Bf"></a>见者欣悦。<a id="a-Bg"></a>我成佛时，<a id="a-Bh"></a>令我刹中如是种种妙华遍布，<a id="a-Bi"></a>及众宝树周匝庄严，<a id="a-Bj"></a>乃至末香、<a id="a-Bk"></a>涂香、<a id="a-Bl"></a>衣服、<a id="a-Bm"></a>饮食、<a id="a-Bn"></a>宝盖、<a id="a-Bo"></a>幢幡、<a id="a-Bp"></a>金、<a id="a-Bq"></a>银、<a id="a-Br"></a>琉璃、<a id="a-Bs"></a>真珠等宝，<a id="a-Bt"></a>用供养时，<a id="a-Bu"></a>亦应如是。<a id="a-Bv"></a>’回向佛刹功德庄严，<a id="a-Bw"></a>以彼菩萨住戒律故，<a id="a-Bx"></a>随心所愿皆得成就。</p>
  <p id="aBy">“复次，<a id="a-Bz"></a>舍利弗，<a id="a-C0"></a>菩萨不求自乐，<a id="a-C1"></a>喜他得乐。<a id="a-C2"></a>是故菩萨得菩提时，<a id="a-C3"></a>彼佛刹中所有众生，<a id="a-C4"></a>悉皆具足一向快乐。</p>
  <p id="aC5">“复次，<a id="a-C6"></a>舍利弗，<a id="a-C7"></a>菩萨常应普皆摄取十善业道，<a id="a-C8"></a>悉以回向一切种智。<a id="a-C9"></a>是故菩萨得菩提时，<a id="a-CA"></a>彼佛刹中所有众生，<a id="a-CB"></a>初生即具十善业道，<a id="a-CC"></a>及出离智。</p>
  <p id="aCD">“复次，<a id="a-CE"></a>舍利弗，<a id="a-CF"></a>菩萨随所至方劝诸众生，<a id="a-CG"></a>悉皆令趣无上菩提，<a id="a-CH"></a>唯赞佛乘，<a id="a-CI"></a>不说二乘及所共法。<a id="a-CJ"></a>是故菩萨得菩提时，<a id="a-CK"></a>彼佛刹中所有众生，<a id="a-CL"></a>决定当得无上菩提，<a id="a-CM"></a>永离声闻及辟支佛，<a id="a-CN"></a>无量菩萨充满其国。</p>
  <p id="aCO">“复次，<a id="a-CP"></a>舍利弗，<a id="a-CQ"></a>菩萨于他利养终不遮断，<a id="a-CR"></a>见他得利常生欢喜。<a id="a-CS"></a>是故菩萨得菩提时，<a id="a-CT"></a>彼佛刹中所有众生，<a id="a-CU"></a>受用资具恒无断绝，<a id="a-CV"></a>具足获得大法光明。</p>
  <p id="aCW">“复次，<a id="a-CX"></a>舍利弗，<a id="a-CY"></a>菩萨若见比丘、<a id="a-CZ"></a>比丘尼有过犯者，<a id="a-Ca"></a>终不发扬，<a id="a-Cb"></a>但自安住正法之中。<a id="a-Cc"></a>是故菩萨得菩提时，<a id="a-Cd"></a>彼佛刹中，<a id="a-Ce"></a>一切无有过失之名。<a id="a-Cf"></a>何以故？<a id="a-Cg"></a>以彼大众皆得清净无过失法。</p>
  <p id="aCh">“复次，<a id="a-Ci"></a>舍利弗，<a id="a-Cj"></a>菩萨乐法求法不生热恼，<a id="a-Ck"></a>如所闻法正住修行。<a id="a-Cl"></a>是故菩萨得菩提时，<a id="a-Cm"></a>彼佛刹中众生生者，<a id="a-Cn"></a>求法乐法皆无热恼，<a id="a-Co"></a>如所闻法随顺修行。</p>
  <p id="aCp">“复次，<a id="a-Cq"></a>舍利弗，<a id="a-Cr"></a>菩萨弦歌鼓吹种种音乐，<a id="a-Cs"></a>供养佛塔，<a id="a-Ct"></a>以此善根，<a id="a-Cu"></a>回向佛刹功德庄严。<a id="a-Cv"></a>是故菩萨得菩提时，<a id="a-Cw"></a>彼佛刹中百千音乐不鼓自鸣。</p>
  <p id="aCx">“复次，<a id="a-Cy"></a>舍利弗，<a id="a-Cz"></a>菩萨若见失念众生，<a id="a-D0"></a>令得正念。<a id="a-D1"></a>是故菩萨得菩提时，<a id="a-D2"></a>令诸弟子得禅悦食。</p>
  <p id="aD3">“舍利弗，<a id="a-D4"></a>如是佛刹功德，<a id="a-D5"></a>具足如来辩才，<a id="a-D6"></a>或一劫或过一劫说不能尽。<a id="a-D7"></a>舍利弗，<a id="a-D8"></a>然我今者随诸菩萨之所乐欲，<a id="a-D9"></a>如是略说。<a id="a-DA"></a>胜志乐者，<a id="a-DB"></a>闻已趣向，<a id="a-DC"></a>当得圆满佛刹功德。<a id="a-DD"></a>舍利弗，<a id="a-DE"></a>菩萨成就三法，<a id="a-DF"></a>速得阿耨多罗三藐三菩提，<a id="a-DG"></a>所求佛刹皆得成就。<a id="a-DH"></a>何等为三？<a id="a-DI"></a>一者、<a id="a-DJ"></a>大愿殊胜，<a id="a-DK"></a>二者、<a id="a-DL"></a>住不放逸，<a id="a-DM"></a>三者、<a id="a-DN"></a>如所闻法起正修行。<a id="a-DO"></a>是名为三。<a id="a-DP"></a>”</p>
  <p id="aDQ">尔时，<a id="a-DR"></a>舍利弗白佛言：<a id="a-DS"></a>“世尊，<a id="a-DT"></a>如来希有，<a id="a-DU"></a>善说此法！<a id="a-DV"></a>世尊住不放逸故，<a id="a-DW"></a>得菩提分法；<a id="a-DX"></a>住修行故，<a id="a-DY"></a>得大菩提；<a id="a-DZ"></a>住胜愿故，<a id="a-Da"></a>成就佛刹功德庄严。<a id="a-Db"></a>”</p>
  <p id="aDc">佛告舍利弗：<a id="a-Dd"></a>“如是，<a id="a-De"></a>如是，<a id="a-Df"></a>如汝所说，<a id="a-Dg"></a>如我往昔以大愿力成就佛刹，<a id="a-Dh"></a>不放逸故得成菩提。<a id="a-Di"></a>舍利弗，<a id="a-Dj"></a>若但言说，<a id="a-Dk"></a>住于放逸而不修行，<a id="a-Dl"></a>彼尚不能至声闻地，<a id="a-Dm"></a>何况能得阿耨多罗三藐三菩提？<a id="a-Dn"></a>是故菩萨若欲自知是真菩萨，<a id="a-Do"></a>如菩萨所学，<a id="a-Dp"></a>应如是学。<a id="a-Dq"></a>”</p>
  <p id="aDr">尔时，<a id="a-Ds"></a>会中四万菩萨从座而起，<a id="a-Dt"></a>合掌向佛，<a id="a-Du"></a>同声白言：<a id="a-Dv"></a>“如佛所说，<a id="a-Dw"></a>菩萨学处，<a id="a-Dx"></a>我当随学。<a id="a-Dy"></a>住不放逸，<a id="a-Dz"></a>修行成就，<a id="a-E0"></a>满足大愿，<a id="a-E1"></a>严净佛刹。<a id="a-E2"></a>”</p>
  <p id="aE3">尔时，<a id="a-E4"></a>世尊熙怡微笑。</p>
  <p id="aE5">时，<a id="a-E6"></a>舍利弗白佛言：<a id="a-E7"></a>“世尊，<a id="a-E8"></a>以何因缘现此微笑？<a id="a-E9"></a>”</p>
  <p id="aEA">佛告舍利弗：<a id="a-EB"></a>“汝见此诸善男子师子吼不？<a id="a-EC"></a>”</p>
  <p id="aED">舍利弗言：<a id="a-EE"></a>“唯然！<a id="a-EF"></a>已见。<a id="a-EG"></a>”</p>
  <p id="aEH">佛言：<a id="a-EI"></a>“舍利弗，<a id="a-EJ"></a>此诸善男子，<a id="a-EK"></a>过百千劫，<a id="a-EL"></a>各于异刹，<a id="a-EM"></a>得阿耨多罗三藐三菩提，<a id="a-EN"></a>同号愿庄严。<a id="a-EO"></a>亦如当来师子佛等，<a id="a-EP"></a>其土清净如无量寿国，<a id="a-EQ"></a>唯除寿量。<a id="a-ER"></a>”</p>
  <p id="aES">舍利弗言：<a id="a-ET"></a>“彼诸如来寿量几何？<a id="a-EU"></a>”</p>
  <p id="aEV">佛言：<a id="a-EW"></a>“彼一一佛皆寿十劫。<a id="a-EX"></a>”</p>
  <p id="aEY">尔时，<a id="a-EZ"></a>师子勇猛雷音菩萨，<a id="a-Ea"></a>即从座起，<a id="a-Eb"></a>偏袒右肩，<a id="a-Ec"></a>右膝著地，<a id="a-Ed"></a>合掌向佛，<a id="a-Ee"></a>白言：<a id="a-Ef"></a>“是文殊师利童真菩萨，<a id="a-Eg"></a>诸佛世尊常所称叹，<a id="a-Eh"></a>久如当得阿耨多罗三藐三菩提？<a id="a-Ei"></a>所得佛刹，<a id="a-Ej"></a>当复云何？<a id="a-Ek"></a>”</p>
  <p id="aEl">佛言：<a id="a-Em"></a>“善男子，<a id="a-En"></a>汝当自问文殊师利？<a id="a-Eo"></a>”</p>
  <p id="aEp">时，<a id="a-Eq"></a>师子勇猛问文殊师利言：<a id="a-Er"></a>“仁者何时当得阿耨多罗三藐三菩提？<a id="a-Es"></a>”</p>
  <p id="aEt">答言：<a id="a-Eu"></a>“善男子，<a id="a-Ev"></a>何不问我趣菩提不？<a id="a-Ew"></a>而乃问我成菩提耶？<a id="a-Ex"></a>何以故？<a id="a-Ey"></a>我于菩提尚不趣向，<a id="a-Ez"></a>何况当得？<a id="a-F0"></a>”</p>
  <p id="aF1">问言：<a id="a-F2"></a>“文殊师利，<a id="a-F3"></a>仁者岂不为利众生故，<a id="a-F4"></a>趣菩提耶？<a id="a-F5"></a>”</p>
  <p id="aF6">答言：<a id="a-F7"></a>“不也。<a id="a-F8"></a>何以故？<a id="a-F9"></a>众生不可得故。<a id="a-FA"></a>若众生是有，<a id="a-FB"></a>可为利益趣向菩提；<a id="a-FC"></a>而众生寿命及福伽罗皆无所有，<a id="a-FD"></a>是故我今不趣菩提，<a id="a-FE"></a>亦不退转。<a id="a-FF"></a>”</p>
  <p id="aFG">师子勇猛言：<a id="a-FH"></a>“文殊师利，<a id="a-FI"></a>仁者趣向诸佛法不？<a id="a-FJ"></a>”</p>
  <p id="aFK">答言：<a id="a-FL"></a>“不也。<a id="a-FM"></a>善男子，<a id="a-FN"></a>一切诸法皆趣向佛法。<a id="a-FO"></a>何以故？<a id="a-FP"></a>诸法无漏、<a id="a-FQ"></a>无系、<a id="a-FR"></a>无形、<a id="a-FS"></a>无相，<a id="a-FT"></a>为趣向佛，<a id="a-FU"></a>如趣向佛，<a id="a-FV"></a>诸法亦然。<a id="a-FW"></a>善男子，<a id="a-FX"></a>而汝所问趣向佛法，<a id="a-FY"></a>我今问汝，<a id="a-FZ"></a>随汝意答。<a id="a-Fa"></a>于意云何？<a id="a-Fb"></a>为色求菩提耶？<a id="a-Fc"></a>为色本性求，<a id="a-Fd"></a>为色如求，<a id="a-Fe"></a>为色自体求，<a id="a-Ff"></a>为色空求，<a id="a-Fg"></a>为色离求，<a id="a-Fh"></a>为色法性求菩提耶？<a id="a-Fi"></a>善男子，<a id="a-Fj"></a>于意云何？<a id="a-Fk"></a>为色得菩提耶？<a id="a-Fl"></a>乃至为色法性得菩提耶？<a id="a-Fm"></a>”</p>
  <p id="aFn">答言：<a id="a-Fo"></a>“不也，<a id="a-Fp"></a>文殊师利。<a id="a-Fq"></a>色不求菩提，<a id="a-Fr"></a>乃至色法性不求菩提；<a id="a-Fs"></a>色不得菩提，<a id="a-Ft"></a>乃至色法性亦不得菩提。<a id="a-Fu"></a>”</p>
  <p id="aFv">文殊师利言：<a id="a-Fw"></a>“于意云何？<a id="a-Fx"></a>受、<a id="a-Fy"></a>想、<a id="a-Fz"></a>行、<a id="a-G0"></a>识求菩提，<a id="a-G1"></a>乃至识法性求菩提耶？<a id="a-G2"></a>识得菩提，<a id="a-G3"></a>乃至识法性得菩提耶？<a id="a-G4"></a>”</p>
  <p id="aG5">答言：<a id="a-G6"></a>“不也，<a id="a-G7"></a>文殊师利。<a id="a-G8"></a>受、<a id="a-G9"></a>想、<a id="a-GA"></a>行、<a id="a-GB"></a>识不求菩提，<a id="a-GC"></a>乃至识法性不求菩提；<a id="a-GD"></a>识不得菩提，<a id="a-GE"></a>乃至识法性不得菩提。<a id="a-GF"></a>”</p>
  <p id="aGG">文殊师利言：<a id="a-GH"></a>“于意云何？<a id="a-GI"></a>离于五蕴，<a id="a-GJ"></a>有我我所耶？<a id="a-GK"></a>”</p>
  <p id="aGL">答言：<a id="a-GM"></a>“不也。<a id="a-GN"></a>”</p>
  <p id="aGO">文殊师利言：<a id="a-GP"></a>“如是，<a id="a-GQ"></a>如是。<a id="a-GR"></a>善男子，<a id="a-GS"></a>更以何法而求菩提及得菩提？<a id="a-GT"></a>”</p>
  <p id="aGU">师子勇猛言：<a id="a-GV"></a>“文殊师利，<a id="a-GW"></a>仁者所言众皆诚信，<a id="a-GX"></a>而今乃说不求菩提、<a id="a-GY"></a>不得菩提。<a id="a-GZ"></a>新发意菩萨闻此所说，<a id="a-Ga"></a>必生惊怖。<a id="a-Gb"></a>”</p>
  <p id="aGc">文殊师利言：<a id="a-Gd"></a>“善男子，<a id="a-Ge"></a>一切诸法无有惊怖，<a id="a-Gf"></a>于实际中亦无惊怖。<a id="a-Gg"></a>如来为于无惊怖者而演说法；<a id="a-Gh"></a>若惊怖者，<a id="a-Gi"></a>彼即生厌；<a id="a-Gj"></a>若生厌者，<a id="a-Gk"></a>彼则离欲；<a id="a-Gl"></a>若离欲者，<a id="a-Gm"></a>彼则解脱；<a id="a-Gn"></a>若解脱者，<a id="a-Go"></a>则无菩提；<a id="a-Gp"></a>若无菩提，<a id="a-Gq"></a>是则无住；<a id="a-Gr"></a>彼若无住，<a id="a-Gs"></a>是即无去；<a id="a-Gt"></a>若无有去，<a id="a-Gu"></a>是则无来，<a id="a-Gv"></a>则无愿求；<a id="a-Gw"></a>若无愿求，<a id="a-Gx"></a>则不退转；<a id="a-Gy"></a>若不退转，<a id="a-Gz"></a>则为退转。<a id="a-H0"></a>退转何法？<a id="a-H1"></a>所谓执我、<a id="a-H2"></a>众生、<a id="a-H3"></a>命者及福伽罗，<a id="a-H4"></a>若断若常取相分别，<a id="a-H5"></a>悉皆退转；<a id="a-H6"></a>彼若退转，<a id="a-H7"></a>则不退转。<a id="a-H8"></a>不退何法？<a id="a-H9"></a>谓空、<a id="a-HA"></a>无相、<a id="a-HB"></a>无愿、<a id="a-HC"></a>实际，<a id="a-HD"></a>及诸佛法皆不退转。<a id="a-HE"></a>何谓佛法？<a id="a-HF"></a>谓不离不著及无所缘，<a id="a-HG"></a>无入无出，<a id="a-HH"></a>无有所行，<a id="a-HI"></a>亦无表示，<a id="a-HJ"></a>但有其名，<a id="a-HK"></a>空无有生，<a id="a-HL"></a>无去无来，<a id="a-HM"></a>无染无净，<a id="a-HN"></a>无尘离尘，<a id="a-HO"></a>无我无分别，<a id="a-HP"></a>无和合无执取，<a id="a-HQ"></a>平等无违，<a id="a-HR"></a>是为佛法。<a id="a-HS"></a>善男子，<a id="a-HT"></a>此诸佛法，<a id="a-HU"></a>非法非非法。<a id="a-HV"></a>何以故？<a id="a-HW"></a>以诸佛法无生处故。<a id="a-HX"></a>彼新发意菩萨闻此说已，<a id="a-HY"></a>若生惊怖，<a id="a-HZ"></a>速得菩提。<a id="a-Ha"></a>若起分别，<a id="a-Hb"></a>作如是念：<a id="a-Hc"></a>‘而今我等所成菩提，<a id="a-Hd"></a>随有发心，<a id="a-He"></a>住于现证，<a id="a-Hf"></a>乃得菩提。<a id="a-Hg"></a>若不发心，<a id="a-Hh"></a>终不能得。<a id="a-Hi"></a>’如是分别皆不生故，<a id="a-Hj"></a>菩提及心俱不可得；<a id="a-Hk"></a>不可得故，<a id="a-Hl"></a>则无分别；<a id="a-Hm"></a>若无分别，<a id="a-Hn"></a>则无现证。<a id="a-Ho"></a>何以故？<a id="a-Hp"></a>现证所因不可得故。<a id="a-Hq"></a>善男子，<a id="a-Hr"></a>于意云何？<a id="a-Hs"></a>虚空可得菩提耶？<a id="a-Ht"></a>”</p>
  <p id="aHu">答言：<a id="a-Hv"></a>“不也。<a id="a-Hw"></a>”</p>
  <p id="aHx">又言：<a id="a-Hy"></a>“善男子，<a id="a-Hz"></a>如来岂不证一切法同虚空耶？<a id="a-I0"></a>”</p>
  <p id="aI1">答言：<a id="a-I2"></a>“如是，<a id="a-I3"></a>如是。<a id="a-I4"></a>”</p>
  <p id="aI5">又言：<a id="a-I6"></a>“善男子，<a id="a-I7"></a>如虚空，<a id="a-I8"></a>菩提亦尔；<a id="a-I9"></a>如菩提，<a id="a-IA"></a>虚空亦然。<a id="a-IB"></a>虚空、<a id="a-IC"></a>菩提无二无别。<a id="a-ID"></a>若菩萨知此平等，<a id="a-IE"></a>则无有知，<a id="a-IF"></a>亦无不知，<a id="a-IG"></a>亦无不见。<a id="a-IH"></a>”</p>
  <p id="aII">说此法时，<a id="a-IJ"></a>一万四千比丘，<a id="a-IK"></a>尽诸有漏，<a id="a-IL"></a>心得解脱。<a id="a-IM"></a>十二那由他比丘，<a id="a-IN"></a>远尘离垢，<a id="a-IO"></a>于诸法中得法眼净。<a id="a-IP"></a>九万六千众生，<a id="a-IQ"></a>发菩提心。<a id="a-IR"></a>五万二千菩萨，<a id="a-IS"></a>得无生忍。</p>
  <p id="aIT">尔时，<a id="a-IU"></a>师子勇猛雷音菩萨，<a id="a-IV"></a>白文殊师利言：<a id="a-IW"></a>“仁者发菩提心来，<a id="a-IX"></a>为几时耶？<a id="a-IY"></a>”</p>
  <p id="aIZ">文殊师利言：<a id="a-Ia"></a>“止！<a id="a-Ib"></a>善男子，<a id="a-Ic"></a>莫生妄念。<a id="a-Id"></a>若有于无生法中，<a id="a-Ie"></a>说如是言，<a id="a-If"></a>我发菩提心，<a id="a-Ig"></a>我行菩提行，<a id="a-Ih"></a>为大邪见。<a id="a-Ii"></a>善男子，<a id="a-Ij"></a>我都不见有心发向菩提，<a id="a-Ik"></a>以不见心及菩提故，<a id="a-Il"></a>是故无发。<a id="a-Im"></a>”</p>
  <p id="aIn">师子勇猛言：<a id="a-Io"></a>“文殊师利，<a id="a-Ip"></a>都不见心，<a id="a-Iq"></a>是何句义？<a id="a-Ir"></a>”</p>
  <p id="aIs">文殊师利言：<a id="a-It"></a>“善男子，<a id="a-Iu"></a>是都不见，<a id="a-Iv"></a>说名平等。<a id="a-Iw"></a>”</p>
  <p id="aIx">又问：<a id="a-Iy"></a>“云何说为平等？<a id="a-Iz"></a>”</p>
  <p id="aJ0">答言：<a id="a-J1"></a>“善男子，<a id="a-J2"></a>如是平等，<a id="a-J3"></a>以种种性皆无所有，<a id="a-J4"></a>彼彼诸法一味故说。<a id="a-J5"></a>一味说者，<a id="a-J6"></a>所谓离故，<a id="a-J7"></a>无染无净，<a id="a-J8"></a>不断不常，<a id="a-J9"></a>不生不灭，<a id="a-JA"></a>无我无受，<a id="a-JB"></a>不取不舍。<a id="a-JC"></a>如是说法，<a id="a-JD"></a>不念我说，<a id="a-JE"></a>亦无分别。<a id="a-JF"></a>善男子，<a id="a-JG"></a>于此平等法中，<a id="a-JH"></a>了知修行，<a id="a-JI"></a>是名平等。<a id="a-JJ"></a>复次，<a id="a-JK"></a>善男子，<a id="a-JL"></a>若菩萨入此平等，<a id="a-JM"></a>都不见有种种界若一若多，<a id="a-JN"></a>于平等中不见平等，<a id="a-JO"></a>于相违中不见相违，<a id="a-JP"></a>以彼本来性清净故。</p>
  <p id="aJQ">尔时，<a id="a-JR"></a>师子勇猛雷音菩萨，<a id="a-JS"></a>白佛言：<a id="a-JT"></a>“世尊，<a id="a-JU"></a>此文殊师利不肯自说发心久近，<a id="a-JV"></a>此诸大众皆乐欲闻。<a id="a-JW"></a>”</p>
  <p id="aJX">佛言：<a id="a-JY"></a>“善男子，<a id="a-JZ"></a>文殊师利是甚深忍者。<a id="a-Ja"></a>于甚深忍中，<a id="a-Jb"></a>菩提及心皆不可得；<a id="a-Jc"></a>以不可得，<a id="a-Jd"></a>是故不说。<a id="a-Je"></a>然善男子，<a id="a-Jf"></a>我今当说文殊师利发心久近。<a id="a-Jg"></a>善男子，<a id="a-Jh"></a>过去久远过七十万阿僧祇恒河沙劫，<a id="a-Ji"></a>有佛名雷音如来应正等觉，<a id="a-Jj"></a>出现于世。<a id="a-Jk"></a>在于东方，<a id="a-Jl"></a>去此过七十二那由他佛刹，<a id="a-Jm"></a>有世界名无生，<a id="a-Jn"></a>彼雷音如来于中说法。<a id="a-Jo"></a>诸声闻众，<a id="a-Jp"></a>有八十四亿那由他，<a id="a-Jq"></a>诸菩萨众二倍过前。</p>
  <p id="aJr">“善男子，<a id="a-Js"></a>彼时有王，<a id="a-Jt"></a>名曰普覆，<a id="a-Ju"></a>七宝具足，<a id="a-Jv"></a>王四天下，<a id="a-Jw"></a>正法理化，<a id="a-Jx"></a>为法轮王。<a id="a-Jy"></a>而于八万四千岁中，<a id="a-Jz"></a>以衣服、<a id="a-K0"></a>饮食、<a id="a-K1"></a>宫殿台观、<a id="a-K2"></a>僮仆给侍一一殊妙，<a id="a-K3"></a>恭敬供养雷音如来及诸菩萨、<a id="a-K4"></a>声闻大众。<a id="a-K5"></a>其王亲族、<a id="a-K6"></a>中宫、<a id="a-K7"></a>婇女、<a id="a-K8"></a>王子、<a id="a-K9"></a>大臣，<a id="a-KA"></a>唯务供养余无所作，<a id="a-KB"></a>虽经多岁初无疲倦。<a id="a-KC"></a>过是已后，<a id="a-KD"></a>其王独在静处思惟：<a id="a-KE"></a>‘我今已集广大善根，<a id="a-KF"></a>而犹未定所回向处，<a id="a-KG"></a>为求帝释、<a id="a-KH"></a>大梵天王、<a id="a-KI"></a>转轮王耶？<a id="a-KJ"></a>为求声闻、<a id="a-KK"></a>辟支佛耶？<a id="a-KL"></a>’作是念已，<a id="a-KM"></a>空中诸天告言：<a id="a-KN"></a>‘大王，<a id="a-KO"></a>勿起如是狭劣之心。<a id="a-KP"></a>何以故？<a id="a-KQ"></a>王之所集福德甚多，<a id="a-KR"></a>当发阿耨多罗三藐三菩提心。<a id="a-KS"></a>’善男子，<a id="a-KT"></a>时普覆王，<a id="a-KU"></a>闻是语已，<a id="a-KV"></a>欢喜念言：<a id="a-KW"></a>‘我今于此决定不退。<a id="a-KX"></a>何以故？<a id="a-KY"></a>天知我心而来告我。<a id="a-KZ"></a>’善男子，<a id="a-Ka"></a>尔时彼王，<a id="a-Kb"></a>与诸大众八十亿那由他百千众生，<a id="a-Kc"></a>往诣雷音佛所，<a id="a-Kd"></a>顶礼双足，<a id="a-Ke"></a>右绕七匝，<a id="a-Kf"></a>曲躬恭敬，<a id="a-Kg"></a>合掌向佛，<a id="a-Kh"></a>而说颂曰：</p>
  <p id="aKi">“‘我今问最胜，<a id="a-Kj"></a>　愿当为我说：</p>
  <p id="aKk">云何得成就，<a id="a-Kl"></a>　最上人中尊？</p>
  <p id="aKm">世间所依止，<a id="a-Kn"></a>　我已广供养，</p>
  <p id="aKo">以不决定心，<a id="a-Kp"></a>　未知回向处。</p>
  <p id="aKq">已修广大福，<a id="a-Kr"></a>　当何所回向，</p>
  <p id="aKs">为求梵天位，<a id="a-Kt"></a>　帝释转轮王？</p>
  <p id="aKu">为求于声闻，<a id="a-Kv"></a>　及以辟支佛？</p>
  <p id="aKw">我发此念时，<a id="a-Kx"></a>　空中天告我：</p>
  <p id="aKy">大王汝勿起，<a id="a-Kz"></a>　狭劣回向心；</p>
  <p id="aL0">为一切众生，<a id="a-L1"></a>　当兴广大愿，</p>
  <p id="aL2">利益世间故，<a id="a-L3"></a>　应发菩提心。</p>
  <p id="aL4">我今请世尊，<a id="a-L5"></a>　于法自在者，</p>
  <p id="aL6">愿说菩提心，<a id="a-L7"></a>　发起之方便。</p>
  <p id="aL8">发菩提心已，<a id="a-L9"></a>　当得如牟尼，</p>
  <p id="aLA">惟愿两足尊，<a id="a-LB"></a>　为我具宣说。<a id="a-LC"></a>’</p>
  <p id="aLD">“尔时，<a id="a-LE"></a>雷音如来为普覆王，<a id="a-LF"></a>而说颂曰：</p>
  <p id="aLG">“‘大王汝谛听，<a id="a-LH"></a>　我当次第说：</p>
  <p id="aLI">一切因缘法，<a id="a-LJ"></a>　随根欲所行，</p>
  <p id="aLK">如其所有愿，<a id="a-LL"></a>　得如是果报。</p>
  <p id="aLM">我亦于往昔，<a id="a-LN"></a>　发起菩提心，</p>
  <p id="aLO">为诸众生故，<a id="a-LP"></a>　愿当作利益。</p>
  <p id="aLQ">如我所作愿，<a id="a-LR"></a>　如昔所发心，</p>
  <p id="aLS">得不退菩提，<a id="a-LT"></a>　意愿速圆满。</p>
  <p id="aLU">大王应坚固，<a id="a-LV"></a>　修习于诸行，</p>
  <p id="aLW">汝当得广大，<a id="a-LX"></a>　无上佛菩提。<a id="a-LY"></a>’</p>
  <p id="aLZ">“时，<a id="a-La"></a>普覆王闻佛所说，<a id="a-Lb"></a>欢喜踊跃，<a id="a-Lc"></a>得未曾有；<a id="a-Ld"></a>于众会前，<a id="a-Le"></a>大师子吼，<a id="a-Lf"></a>而说颂曰：</p>
  <p id="aLg">“‘今对一切众，<a id="a-Lh"></a>　发大菩提心：</p>
  <p id="aLi">为一一众生，<a id="a-Lj"></a>　誓尽未来际，</p>
  <p id="aLk">受无量生死，<a id="a-Ll"></a>　而作大饶益，</p>
  <p id="aLm">备修菩萨行，<a id="a-Ln"></a>　救诸众生苦。</p>
  <p id="aLo">从今若违誓，<a id="a-Lp"></a>　起于贪欲心，</p>
  <p id="aLq">及悭嫉怨恨，<a id="a-Lr"></a>　则诳十方佛。</p>
  <p id="aLs">又我从今日，<a id="a-Lt"></a>　乃至成菩提，</p>
  <p id="aLu">常当学诸佛，<a id="a-Lv"></a>　修行于梵行，</p>
  <p id="aLw">随顺净戒律，<a id="a-Lx"></a>　远离诸过咎。</p>
  <p id="aLy">又我于菩提，<a id="a-Lz"></a>　亦不愿速证，</p>
  <p id="aM0">当尽未来际，<a id="a-M1"></a>　广利诸群生，</p>
  <p id="aM2">严净诸佛刹，<a id="a-M3"></a>　无量不思议。</p>
  <p id="aM4">当令我名号，<a id="a-M5"></a>　普闻十方界，</p>
  <p id="aM6">我今自授记，<a id="a-M7"></a>　决定当成佛。</p>
  <p id="aM8">志乐胜清净，<a id="a-M9"></a>　于此固无疑，</p>
  <p id="aMA">我当净三业，<a id="a-MB"></a>　不令起诸恶。</p>
  <p id="aMC">我以此真实，<a id="a-MD"></a>　成佛人中尊，</p>
  <p id="aME">若此心真实，<a id="a-MF"></a>　地当六种动。</p>
  <p id="aMG">若我语诚谛，<a id="a-MH"></a>　无有虚妄者，</p>
  <p id="aMI">当使虚空中，<a id="a-MJ"></a>　音乐自然奏。</p>
  <p id="aMK">若我无谄曲，<a id="a-ML"></a>　及以怨恨心，</p>
  <p id="aMM">由此真实故，<a id="a-MN"></a>　当雨曼陀华。<a id="a-MO"></a>’</p>
  <p id="aMP">“时，<a id="a-MQ"></a>普覆王说此颂已，<a id="a-MR"></a>心诚实故，<a id="a-MS"></a>十方亿刹六种震动，<a id="a-MT"></a>于虚空中奏诸音乐，<a id="a-MU"></a>雨曼陀罗华。<a id="a-MV"></a>时，<a id="a-MW"></a>二十亿众生随从王者，<a id="a-MX"></a>皆大欢喜，<a id="a-MY"></a>而自庆言：<a id="a-MZ"></a>‘我等当得最上菩提。<a id="a-Ma"></a>’即学彼王发菩提心。<a id="a-Mb"></a>”</p>
  <p id="aMc">佛告大众：<a id="a-Md"></a>“尔时普覆王者，<a id="a-Me"></a>岂异人乎？<a id="a-Mf"></a>今文殊师利菩萨是也。<a id="a-Mg"></a>彼于往昔过七十万阿僧祇恒河沙劫，<a id="a-Mh"></a>初发菩提之心；<a id="a-Mi"></a>次过六十四恒河沙劫，<a id="a-Mj"></a>得无生法忍，<a id="a-Mk"></a>能具足菩萨十地、<a id="a-Ml"></a>如来十力，<a id="a-Mm"></a>佛地诸法悉皆圆满，<a id="a-Mn"></a>而未曾起一念之心‘我当得佛’。<a id="a-Mo"></a>善男子，<a id="a-Mp"></a>尔时二十亿众生随逐彼王，<a id="a-Mq"></a>于雷音佛所发菩提心者，<a id="a-Mr"></a>皆由文殊师利劝发，<a id="a-Ms"></a>令入布施、<a id="a-Mt"></a>持戒、<a id="a-Mu"></a>忍辱、<a id="a-Mv"></a>精进、<a id="a-Mw"></a>禅定、<a id="a-Mx"></a>智慧，<a id="a-My"></a>今并证得阿耨多罗三藐三菩提，<a id="a-Mz"></a>转大法轮，<a id="a-N0"></a>作佛事已，<a id="a-N1"></a>而般涅槃。<a id="a-N2"></a>文殊师利，<a id="a-N3"></a>皆悉供养彼诸如来，<a id="a-N4"></a>亦皆护持彼诸佛法。<a id="a-N5"></a>唯有一佛，<a id="a-N6"></a>号地持山，<a id="a-N7"></a>在此下方过四十恒河沙刹土，<a id="a-N8"></a>其佛世界名曰地持，<a id="a-N9"></a>亦有无数诸声闻众，<a id="a-NA"></a>佛寿无量于今现在。<a id="a-NB"></a>”</p>
  <p id="aNC">说此文殊师利宿缘之时，<a id="a-ND"></a>众中七千众生，<a id="a-NE"></a>发阿耨多罗三藐三菩提心。</p>
 </body>
</html>