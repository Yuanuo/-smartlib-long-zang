<!doctype html>
<html id="z3IBTE1C6" data-ver="1098">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十六</h1>
  <h2 id="a2">梁三藏法师曼陀罗奉诏译</h2>
  <h2 id="a3">法界体性无分别会第八之一</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇陀林给孤独园，<a id="a-7"></a>与大比丘八千人俱。<a id="a-8"></a>菩萨摩诃萨万二千人，<a id="a-9"></a>从无量佛土而来集会。<a id="a-A"></a>复有三万二千天子，<a id="a-B"></a>悉向大乘。</p>
  <p id="aC">时，<a id="a-D"></a>大众中有菩萨摩诃萨，<a id="a-E"></a>名文殊师利童子及宝上天子，<a id="a-F"></a>尔时，<a id="a-G"></a>宝上天子作是思惟：<a id="a-H"></a>“若今世尊告文殊师利演说于法，<a id="a-I"></a>若告已说，<a id="a-J"></a>令诸魔宫皆悉闇蔽无复威德，<a id="a-K"></a>使魔波旬忧恼不悦，<a id="a-L"></a>令诸魔众悉善调伏，<a id="a-M"></a>诸增上慢者破增上慢，<a id="a-N"></a>自记所得善修行者获沙门果，<a id="a-O"></a>已得果者转更增上，<a id="a-P"></a>使佛法僧种相续不断，<a id="a-Q"></a>令多众人发菩提心，<a id="a-R"></a>此如来无量阿僧祇劫所集菩提令得久住。<a id="a-S"></a>若如来在世及灭度后，<a id="a-T"></a>常闻说此法，<a id="a-U"></a>随所向乘，<a id="a-V"></a>疾得灭度。<a id="a-W"></a>”</p>
  <p id="aX">尔时，<a id="a-Y"></a>世尊于宝上天子所念，<a id="a-Z"></a>即告文殊师利童子：<a id="a-a"></a>“于此众中可少说法，<a id="a-b"></a>今此大众欲从汝闻。<a id="a-c"></a>”</p>
  <p id="ad">尔时，<a id="a-e"></a>文殊师利童子，<a id="a-f"></a>即白佛言：<a id="a-g"></a>“世尊，<a id="a-h"></a>当说何法？<a id="a-i"></a>”</p>
  <p id="aj">佛言：<a id="a-k"></a>“说于法界体性因缘。<a id="a-l"></a>”</p>
  <p id="am">文殊师利言：<a id="a-n"></a>“世尊，<a id="a-o"></a>一切诸法界法界体性。<a id="a-p"></a>世尊，<a id="a-q"></a>出法界外，<a id="a-r"></a>无有所闻。<a id="a-s"></a>世尊，<a id="a-t"></a>云何言因法界演说于法？<a id="a-u"></a>”</p>
  <p id="av">佛言：<a id="a-w"></a>“文殊师利，<a id="a-x"></a>憍慢众生若闻此法生于惊怪。<a id="a-y"></a>”</p>
  <p id="az">文殊师利言：<a id="a-10"></a>“世尊，<a id="a-11"></a>法界体性无有惊怪。<a id="a-12"></a>世尊，<a id="a-13"></a>是惊怪者即法界体性。<a id="a-14"></a>”</p>
  <p id="a15">尔时，<a id="a-16"></a>大德舍利弗，<a id="a-17"></a>问于文殊师利童子：<a id="a-18"></a>“文殊师利，<a id="a-19"></a>若一切法皆法界体性，<a id="a-1A"></a>众生何处有污染净？<a id="a-1B"></a>法界体性无污净故。<a id="a-1C"></a>”</p>
  <p id="a1D">文殊师利言：<a id="a-1E"></a>“大德舍利弗，<a id="a-1F"></a>是诸众生身见颠倒，<a id="a-1G"></a>安住我胜、<a id="a-1H"></a>我所胜。<a id="a-1I"></a>是凡夫人发起我想，<a id="a-1J"></a>是众生等执著我想，<a id="a-1K"></a>及著他想，<a id="a-1L"></a>起心心数法。<a id="a-1M"></a>是心心数法，<a id="a-1N"></a>造作诸业若善不善，<a id="a-1O"></a>是诸众生行业因故获得果报。<a id="a-1P"></a>大德舍利弗，<a id="a-1Q"></a>若已有生即有染污，<a id="a-1R"></a>是污染者法界体性。<a id="a-1S"></a>大德舍利弗，<a id="a-1T"></a>若知污染是法界体性，<a id="a-1U"></a>是名白净。<a id="a-1V"></a>然第一义，<a id="a-1W"></a>无有污净，<a id="a-1X"></a>若污染法、<a id="a-1Y"></a>若白净法。<a id="a-1Z"></a>”</p>
  <p id="a1a">文殊师利说是法时，<a id="a-1b"></a>五百比丘悉断诸漏，<a id="a-1c"></a>得无漏心。</p>
  <p id="a1d">尔时，<a id="a-1e"></a>大德舍利弗语文殊师利童子言：<a id="a-1f"></a>“所说法界无有错谬。<a id="a-1g"></a>”</p>
  <p id="a1h">说是法已，<a id="a-1i"></a>过百比丘悉断诸漏，<a id="a-1j"></a>得无漏心。</p>
  <p id="a1k">文殊师利言：<a id="a-1l"></a>“大德舍利弗，<a id="a-1m"></a>此法界者，<a id="a-1n"></a>本是系缚，<a id="a-1o"></a>今得解耶？<a id="a-1p"></a>”</p>
  <p id="a1q">舍利弗言：<a id="a-1r"></a>“文殊师利，<a id="a-1s"></a>是法界者，<a id="a-1t"></a>非本系缚，<a id="a-1u"></a>今得解耶？<a id="a-1v"></a>”</p>
  <p id="a1w">“大德舍利弗，<a id="a-1x"></a>是诸比丘今于何处心得解脱？<a id="a-1y"></a>”</p>
  <p id="a1z">舍利弗言：<a id="a-20"></a>“文殊师利，<a id="a-21"></a>如来甚多调伏声闻，<a id="a-22"></a>皆断诸漏，<a id="a-23"></a>心得解脱。<a id="a-24"></a>”</p>
  <p id="a25">文殊师利言：<a id="a-26"></a>“大德舍利弗，<a id="a-27"></a>汝是世尊声闻不耶？<a id="a-28"></a>”</p>
  <p id="a29">舍利弗言：<a id="a-2A"></a>“文殊师利，<a id="a-2B"></a>如是，<a id="a-2C"></a>如是，<a id="a-2D"></a>如汝所说，<a id="a-2E"></a>我是世尊声闻人也。<a id="a-2F"></a>”</p>
  <p id="a2G">文殊师利言：<a id="a-2H"></a>“大德舍利弗，<a id="a-2I"></a>汝断诸漏，<a id="a-2J"></a>得于无漏解脱心耶？<a id="a-2K"></a>”</p>
  <p id="a2L">舍利弗言：<a id="a-2M"></a>“我得无漏解脱之心。<a id="a-2N"></a>”</p>
  <p id="a2O">文殊师利言：<a id="a-2P"></a>“大德，<a id="a-2Q"></a>以何等心得于解脱？<a id="a-2R"></a>为过去心，<a id="a-2S"></a>为未来心、<a id="a-2T"></a>现在心耶？<a id="a-2U"></a>大德，<a id="a-2V"></a>过去世心已灭之想，<a id="a-2W"></a>未来世心未至之想，<a id="a-2X"></a>现在世心不住之想，<a id="a-2Y"></a>云何大德心得解脱？<a id="a-2Z"></a>”</p>
  <p id="a2a">舍利弗言：<a id="a-2b"></a>“文殊师利，<a id="a-2c"></a>非过去心得于解脱，<a id="a-2d"></a>非未来、<a id="a-2e"></a>现在心得于解脱。<a id="a-2f"></a>”</p>
  <p id="a2g">文殊师利言：<a id="a-2h"></a>“大德，<a id="a-2i"></a>汝云何言心得解脱？<a id="a-2j"></a>”</p>
  <p id="a2k">舍利弗言：<a id="a-2l"></a>“文殊师利，<a id="a-2m"></a>住世谛说心得解脱；<a id="a-2n"></a>第一义中，<a id="a-2o"></a>都无有心系缚解脱。<a id="a-2p"></a>”</p>
  <p id="a2q">文殊师利言：<a id="a-2r"></a>“大德舍利弗，<a id="a-2s"></a>汝欲令法界体性，<a id="a-2t"></a>有于世谛、<a id="a-2u"></a>第一义谛耶？<a id="a-2v"></a>”</p>
  <p id="a2w">舍利弗言：<a id="a-2x"></a>“文殊师利，<a id="a-2y"></a>法界体性无有世谛、<a id="a-2z"></a>第一义谛。<a id="a-30"></a>”</p>
  <p id="a31">文殊师利言：<a id="a-32"></a>“大德，<a id="a-33"></a>汝云何说住于世谛，<a id="a-34"></a>心得解脱？<a id="a-35"></a>”</p>
  <p id="a36">舍利弗言：<a id="a-37"></a>“文殊师利，<a id="a-38"></a>宁无有心得解脱耶？<a id="a-39"></a>”</p>
  <p id="a3A">文殊师利言：<a id="a-3B"></a>“大德舍利弗，<a id="a-3C"></a>若心有内、<a id="a-3D"></a>有外、<a id="a-3E"></a>中者，<a id="a-3F"></a>是得解脱。<a id="a-3G"></a>大德，<a id="a-3H"></a>而是心者无内外中，<a id="a-3I"></a>无系缚、<a id="a-3J"></a>解脱。<a id="a-3K"></a>”</p>
  <p id="a3L">尔时，<a id="a-3M"></a>众中有二百比丘，<a id="a-3N"></a>闻于文殊师利所说，<a id="a-3O"></a>即从座起，<a id="a-3P"></a>说如是言：<a id="a-3Q"></a>“若无解脱，<a id="a-3R"></a>无解脱心，<a id="a-3S"></a>我等何故出家修道？<a id="a-3T"></a>若无出世，<a id="a-3U"></a>何故修道？<a id="a-3V"></a>”是诸比丘说粗语已，<a id="a-3W"></a>背众而去。</p>
  <p id="a3X">尔时，<a id="a-3Y"></a>文殊师利童子，<a id="a-3Z"></a>欲调伏是诸比丘故，<a id="a-3a"></a>知诸比丘所去道，<a id="a-3b"></a>前化一比丘。<a id="a-3c"></a>是诸比丘到化比丘所在，<a id="a-3d"></a>化比丘前，<a id="a-3e"></a>如是问言：<a id="a-3f"></a>“大德，<a id="a-3g"></a>从何处来？<a id="a-3h"></a>”</p>
  <p id="a3i">是化比丘答诸比丘：<a id="a-3j"></a>“大德，<a id="a-3k"></a>我于文殊师利所说，<a id="a-3l"></a>不解不知，<a id="a-3m"></a>不信不向，<a id="a-3n"></a>以是缘故从彼众来。<a id="a-3o"></a>”</p>
  <p id="a3p">是诸比丘即复语此化比丘言：<a id="a-3q"></a>“大德，<a id="a-3r"></a>我等亦尔，<a id="a-3s"></a>不解不知，<a id="a-3t"></a>不信不向，<a id="a-3u"></a>以是缘故从彼众来。<a id="a-3v"></a>”</p>
  <p id="a3w">化比丘言：<a id="a-3x"></a>“大德，<a id="a-3y"></a>于文殊师利所说法中，<a id="a-3z"></a>云何不适？<a id="a-40"></a>违逆汝意从众出来。<a id="a-41"></a>”</p>
  <p id="a42">诸比丘言：<a id="a-43"></a>“大德，<a id="a-44"></a>以文殊师利说无向果，<a id="a-45"></a>无有证果，<a id="a-46"></a>又无解脱。<a id="a-47"></a>我等闻已作如是念：<a id="a-48"></a>‘若无向果，<a id="a-49"></a>无有证果，<a id="a-4A"></a>无解脱者，<a id="a-4B"></a>我等何义修行梵行？<a id="a-4C"></a>若无出者，<a id="a-4D"></a>何故修道？<a id="a-4E"></a>’思是义故出彼众来。<a id="a-4F"></a>”</p>
  <p id="a4G">是化比丘作如是言：<a id="a-4H"></a>“大德，<a id="a-4I"></a>汝不解故，<a id="a-4J"></a>为诽谤故，<a id="a-4K"></a>为骂詈故，<a id="a-4L"></a>出彼众来。<a id="a-4M"></a>”</p>
  <p id="a4N">诸比丘言：<a id="a-4O"></a>“我等亦不诽谤骂詈，<a id="a-4P"></a>但以不见于解脱故出彼众来。<a id="a-4Q"></a>”</p>
  <p id="a4R">是化比丘即便称叹诸比丘言：<a id="a-4S"></a>“善哉！<a id="a-4T"></a>善哉！<a id="a-4U"></a>大德，<a id="a-4V"></a>我等今当善共思议。<a id="a-4W"></a>若非骂詈，<a id="a-4X"></a>则非诤讼；<a id="a-4Y"></a>非诤讼者，<a id="a-4Z"></a>是第一义沙门法也。<a id="a-4a"></a>汝等心者，<a id="a-4b"></a>何等相耶？<a id="a-4c"></a>为青、<a id="a-4d"></a>黄、<a id="a-4e"></a>赤、<a id="a-4f"></a>白、<a id="a-4g"></a>紫、<a id="a-4h"></a>玻瓈色？<a id="a-4i"></a>实耶？<a id="a-4j"></a>不实耶？<a id="a-4k"></a>常耶？<a id="a-4l"></a>无常耶？<a id="a-4m"></a>色耶？<a id="a-4n"></a>非色耶？<a id="a-4o"></a>”</p>
  <p id="a4p">诸比丘言：<a id="a-4q"></a>“大德，<a id="a-4r"></a>心者非色，<a id="a-4s"></a>而不可见，<a id="a-4t"></a>无有形照，<a id="a-4u"></a>亦无触对，<a id="a-4v"></a>无处无教。<a id="a-4w"></a>”</p>
  <p id="a4x">化比丘言：<a id="a-4y"></a>“大德，<a id="a-4z"></a>而是心者，<a id="a-50"></a>实非是色，<a id="a-51"></a>而不可见，<a id="a-52"></a>无有形照，<a id="a-53"></a>亦无触对，<a id="a-54"></a>无处无教。<a id="a-55"></a>而是心者，<a id="a-56"></a>内住、<a id="a-57"></a>外住、<a id="a-58"></a>内外住耶？<a id="a-59"></a>”</p>
  <p id="a5A">是诸比丘答言：<a id="a-5B"></a>“不耶。<a id="a-5C"></a>”</p>
  <p id="a5D">化比丘言：<a id="a-5E"></a>“大德，<a id="a-5F"></a>汝心非色，<a id="a-5G"></a>而不可见，<a id="a-5H"></a>无有形照，<a id="a-5I"></a>无有触对，<a id="a-5J"></a>无处无教，<a id="a-5K"></a>非内外中，<a id="a-5L"></a>是正成就不？<a id="a-5M"></a>”</p>
  <p id="a5N">是诸比丘答言：<a id="a-5O"></a>“不也。<a id="a-5P"></a>”</p>
  <p id="a5Q">化比丘言：<a id="a-5R"></a>“大德，<a id="a-5S"></a>汝心非色，<a id="a-5T"></a>而不可见，<a id="a-5U"></a>无有形照，<a id="a-5V"></a>无有触对，<a id="a-5W"></a>无处无教，<a id="a-5X"></a>非内外中，<a id="a-5Y"></a>是正成就不？<a id="a-5Z"></a>”</p>
  <p id="a5a">诸比丘答言：<a id="a-5b"></a>“不也。<a id="a-5c"></a>”</p>
  <p id="a5d">化比丘言：<a id="a-5e"></a>“大德，<a id="a-5f"></a>若心不实，<a id="a-5g"></a>无成就者，<a id="a-5h"></a>云何解脱？<a id="a-5i"></a>”</p>
  <p id="a5j">是诸比丘答言：<a id="a-5k"></a>“不也。<a id="a-5l"></a>”</p>
  <p id="a5m">化比丘言：<a id="a-5n"></a>“大德，<a id="a-5o"></a>以是义故，<a id="a-5p"></a>文殊师利说法界体性无污染净。<a id="a-5q"></a>大德，<a id="a-5r"></a>汝凡夫颠倒故，<a id="a-5s"></a>执我我所而起于心，<a id="a-5t"></a>行诸境界起攀缘心。<a id="a-5u"></a>是尽能灭一切攀缘生灭，<a id="a-5v"></a>不住变易之法，<a id="a-5w"></a>若心缘出家受具足戒，<a id="a-5x"></a>修道得果。<a id="a-5y"></a>是心体性，<a id="a-5z"></a>空无有实，<a id="a-60"></a>从妄想起。<a id="a-61"></a>若不实妄想，<a id="a-62"></a>则是不生、<a id="a-63"></a>不住、<a id="a-64"></a>不灭。<a id="a-65"></a>若其非是生、<a id="a-66"></a>住、<a id="a-67"></a>灭者，<a id="a-68"></a>无有系缚，<a id="a-69"></a>亦无解脱，<a id="a-6A"></a>无向无得。<a id="a-6B"></a>大德，<a id="a-6C"></a>以是义故，<a id="a-6D"></a>文殊师利说法界体性无污染净，<a id="a-6E"></a>亦无向得，<a id="a-6F"></a>无解脱者。<a id="a-6G"></a>”</p>
  <p id="a6H">是化比丘如是说时，<a id="a-6I"></a>诸比丘等无漏解脱。<a id="a-6J"></a>得解脱已，<a id="a-6K"></a>即便还向文殊师利所，<a id="a-6L"></a>到已各脱郁多罗僧，<a id="a-6M"></a>以用供养文殊师利，<a id="a-6N"></a>说如是言：<a id="a-6O"></a>“文殊师利，<a id="a-6P"></a>汝今善能守护我等。<a id="a-6Q"></a>我等不信向是甚深调伏法故，<a id="a-6R"></a>远离舍去。<a id="a-6S"></a>”</p>
  <p id="a6T">尔时，<a id="a-6U"></a>大德须菩提如是问言：<a id="a-6V"></a>“诸大德等，<a id="a-6W"></a>为何所得？<a id="a-6X"></a>为何所觉？<a id="a-6Y"></a>各各脱于郁多罗僧，<a id="a-6Z"></a>以为供养文殊师利？<a id="a-6a"></a>”</p>
  <p id="a6b">诸比丘言：<a id="a-6c"></a>“大德须菩提，<a id="a-6d"></a>我等今者无得无觉，<a id="a-6e"></a>是故我等供养文殊师利童子。<a id="a-6f"></a>大德须菩提，<a id="a-6g"></a>我等以有所得想故，<a id="a-6h"></a>于此众中从坐起去。<a id="a-6i"></a>我等已能舍离得想，<a id="a-6j"></a>是故还此。<a id="a-6k"></a>”</p>
  <p id="a6l">须菩提言：<a id="a-6m"></a>“何故汝等说如是语？<a id="a-6n"></a>”</p>
  <p id="a6o">诸比丘言：<a id="a-6p"></a>“大德须菩提，<a id="a-6q"></a>著名为动摇爱著。<a id="a-6r"></a>若有动摇、<a id="a-6s"></a>有爱著者，<a id="a-6t"></a>无向无得。<a id="a-6u"></a>大德须菩提，<a id="a-6v"></a>若无向、<a id="a-6w"></a>得，<a id="a-6x"></a>即于此处能断一切动摇爱著。<a id="a-6y"></a>”</p>
  <p id="a6z">须菩提言：<a id="a-70"></a>“谁调伏汝？<a id="a-71"></a>”</p>
  <p id="a72">诸比丘言：<a id="a-73"></a>“大德须菩提，<a id="a-74"></a>无有所得，<a id="a-75"></a>无所觉者，<a id="a-76"></a>是调伏我。<a id="a-77"></a>是人不生亦不灭度，<a id="a-78"></a>亦非禅定又非乱心。<a id="a-79"></a>”</p>
  <p id="a7A">须菩提言：<a id="a-7B"></a>“谁调伏汝？<a id="a-7C"></a>”</p>
  <p id="a7D">诸比丘言：<a id="a-7E"></a>“可问文殊师利童子！<a id="a-7F"></a>”</p>
  <p id="a7G">尔时，<a id="a-7H"></a>大德阿难问文殊师利言：<a id="a-7I"></a>“此诸比丘谁所调伏？<a id="a-7J"></a>”</p>
  <p id="a7K">文殊师利言：<a id="a-7L"></a>“大德阿难，<a id="a-7M"></a>无阴、<a id="a-7N"></a>界、<a id="a-7O"></a>入者，<a id="a-7P"></a>亦非凡夫，<a id="a-7Q"></a>非缘觉，<a id="a-7R"></a>非声闻，<a id="a-7S"></a>非菩萨，<a id="a-7T"></a>非如来，<a id="a-7U"></a>非身相应，<a id="a-7V"></a>非言相应，<a id="a-7W"></a>非心相应。<a id="a-7X"></a>”</p>
  <p id="a7Y">阿难言：<a id="a-7Z"></a>“文殊师利，<a id="a-7a"></a>尔说谁耶？<a id="a-7b"></a>”</p>
  <p id="a7c">文殊师利言：<a id="a-7d"></a>“大德阿难，<a id="a-7e"></a>若如来化化，<a id="a-7f"></a>而是化者有相应乎？<a id="a-7g"></a>”</p>
  <p id="a7h">阿难言：<a id="a-7i"></a>“文殊师利，<a id="a-7j"></a>化无有法可与相应、<a id="a-7k"></a>不相应者。<a id="a-7l"></a>”</p>
  <p id="a7m">文殊师利言：<a id="a-7n"></a>“大德阿难，<a id="a-7o"></a>一切诸法体性是化。</p>
  <p id="a7p">阿难言：<a id="a-7q"></a>“文殊师利，<a id="a-7r"></a>如汝所说，<a id="a-7s"></a>一切诸法体性是化。<a id="a-7t"></a>”</p>
  <p id="a7u">文殊师利言：<a id="a-7v"></a>“大德阿难，<a id="a-7w"></a>是化调伏此诸比丘。<a id="a-7x"></a>大德阿难，<a id="a-7y"></a>如化调伏者，<a id="a-7z"></a>一切声闻亦复如是。<a id="a-80"></a>大德阿难，<a id="a-81"></a>如是调伏者正是调伏。<a id="a-82"></a>若不解如是调伏者，<a id="a-83"></a>当知名为增上慢者。<a id="a-84"></a>”</p>
  <p id="a85">尔时，<a id="a-86"></a>大德阿难问于文殊师利童子：<a id="a-87"></a>“文殊师利，<a id="a-88"></a>是增上慢比丘可识知也？<a id="a-89"></a>”</p>
  <p id="a8A">文殊师利言：<a id="a-8B"></a>“大德阿难，<a id="a-8C"></a>戒聚清净即是动摇，<a id="a-8D"></a>当知此即是增上慢；<a id="a-8E"></a>定聚、<a id="a-8F"></a>慧聚、<a id="a-8G"></a>解脱聚、<a id="a-8H"></a>解脱知见聚清净即是动摇，<a id="a-8I"></a>当知此即是增上慢；<a id="a-8J"></a>我得我证，<a id="a-8K"></a>如是思惟动摇妄想，<a id="a-8L"></a>当知此即是增上慢；<a id="a-8M"></a>惊畏身见，<a id="a-8N"></a>亦空如空，<a id="a-8O"></a>入一道亦空，<a id="a-8P"></a>此说是正说，<a id="a-8Q"></a>当知此即是增上慢。<a id="a-8R"></a>复次，<a id="a-8S"></a>大德阿难，<a id="a-8T"></a>若比丘云：<a id="a-8U"></a>‘身见是空，<a id="a-8V"></a>乃至入一道空，<a id="a-8W"></a>如是之空是平等空。<a id="a-8X"></a>’当知此即是增上慢。<a id="a-8Y"></a>何以故？<a id="a-8Z"></a>大德阿难，<a id="a-8a"></a>身见异空，<a id="a-8b"></a>异故身见即是空，<a id="a-8c"></a>空与异道不异，<a id="a-8d"></a>道者即是空。<a id="a-8e"></a>复次，<a id="a-8f"></a>大德阿难，<a id="a-8g"></a>若有惊畏无明，<a id="a-8h"></a>有爱喜明解脱，<a id="a-8i"></a>当知此即是增上慢。<a id="a-8j"></a>何以故？<a id="a-8k"></a>若有二相，<a id="a-8l"></a>非是解脱。</p>
  <p id="a8m">“复次，<a id="a-8n"></a>大德阿难，<a id="a-8o"></a>若有比丘，<a id="a-8p"></a>畏贪瞋痴，<a id="a-8q"></a>喜三解脱；<a id="a-8r"></a>惊畏四倒，<a id="a-8s"></a>喜于四相；<a id="a-8t"></a>惊畏五盖，<a id="a-8u"></a>喜于五根；<a id="a-8v"></a>惊畏六入，<a id="a-8w"></a>喜于六通；<a id="a-8x"></a>惊畏七识住，<a id="a-8y"></a>喜七助道法；<a id="a-8z"></a>惊畏八邪，<a id="a-90"></a>喜八圣道；<a id="a-91"></a>惊畏九众生居，<a id="a-92"></a>喜九次第定；<a id="a-93"></a>惊畏十不善，<a id="a-94"></a>喜十无漏善；<a id="a-95"></a>惊畏有为界，<a id="a-96"></a>喜无为法。<a id="a-97"></a>当知此即是增上慢。<a id="a-98"></a>何以故？<a id="a-99"></a>大德阿难，<a id="a-9A"></a>而是一切皆是动摇，<a id="a-9B"></a>皆是戏论。<a id="a-9C"></a>大德阿难，<a id="a-9D"></a>若有动摇，<a id="a-9E"></a>若有戏论，<a id="a-9F"></a>心即自高。<a id="a-9G"></a>自在摄取，<a id="a-9H"></a>依止妄想，<a id="a-9I"></a>堪忍成就，<a id="a-9J"></a>如是等法，<a id="a-9K"></a>名为自在；<a id="a-9L"></a>自在故生于憍慢。<a id="a-9M"></a>大德阿难，<a id="a-9N"></a>如是比丘，<a id="a-9O"></a>当知名有增上慢也。<a id="a-9P"></a>所以者何？<a id="a-9Q"></a>大德阿难，<a id="a-9R"></a>云何有为界空？<a id="a-9S"></a>是空入空。<a id="a-9T"></a>当知此比丘有增上慢。<a id="a-9U"></a>”</p>
  <p id="a9V">大德阿难，<a id="a-9W"></a>问文殊师利：<a id="a-9X"></a>“云何比丘无增上慢？<a id="a-9Y"></a>”</p>
  <p id="a9Z">文殊师利言：<a id="a-9a"></a>“大德阿难，<a id="a-9b"></a>若有比丘，<a id="a-9c"></a>寂静于内则外寂静，<a id="a-9d"></a>一切境界，<a id="a-9e"></a>若平等非平等、<a id="a-9f"></a>若有若无、<a id="a-9g"></a>若有为无为，<a id="a-9h"></a>无有动摇，<a id="a-9i"></a>亦无妄想无不妄想，<a id="a-9j"></a>无二无一，<a id="a-9k"></a>无庄严无不庄严，<a id="a-9l"></a>非有戏论不执著，<a id="a-9m"></a>始见于一切诸法平等，<a id="a-9n"></a>亦无平等无不平等，<a id="a-9o"></a>无有一法能作平等非平等者。<a id="a-9p"></a>如是不动不摇，<a id="a-9q"></a>无有妄想无不妄想，<a id="a-9r"></a>又不执著亦不见妄想，<a id="a-9s"></a>何况向解脱得果智证？<a id="a-9t"></a>有动摇者，<a id="a-9u"></a>无有是处。</p>
  <p id="a9v">“大德阿难，<a id="a-9w"></a>如是比丘，<a id="a-9x"></a>无增上慢侣，<a id="a-9y"></a>亦无戏论，<a id="a-9z"></a>远自他伴，<a id="a-A0"></a>舍诸爱著，<a id="a-A1"></a>一切爱著非爱著故。<a id="a-A2"></a>离诸攀缘，<a id="a-A3"></a>觉观思惟；<a id="a-A4"></a>思惟解脱、<a id="a-A5"></a>解脱向，<a id="a-A6"></a>无有取者，<a id="a-A7"></a>悉皆寂静；<a id="a-A8"></a>因寂静缘，<a id="a-A9"></a>是我身、<a id="a-AA"></a>我所身度到彼岸，<a id="a-AB"></a>不见有法解向断证。<a id="a-AC"></a>若有比丘如是修行，<a id="a-AD"></a>无增上慢，<a id="a-AE"></a>空平等故；<a id="a-AF"></a>解知一切诸法平等，<a id="a-AG"></a>无有上下、<a id="a-AH"></a>若善不善、<a id="a-AI"></a>可作不可作、<a id="a-AJ"></a>有漏无漏、<a id="a-AK"></a>若世出世、<a id="a-AL"></a>有为无为，<a id="a-AM"></a>如是等上下动摇，<a id="a-AN"></a>无不妄想亦不见知；<a id="a-AO"></a>如是诸法悉见平等，<a id="a-AP"></a>喻如虚空。<a id="a-AQ"></a>大德阿难，<a id="a-AR"></a>若有比丘如是解者，<a id="a-AS"></a>名善解脱，<a id="a-AT"></a>如是比丘无增上慢。<a id="a-AU"></a>以是义故，<a id="a-AV"></a>如来说言：<a id="a-AW"></a>‘若有比丘解诸法平等，<a id="a-AX"></a>喻如虚空，<a id="a-AY"></a>如动于虚空，<a id="a-AZ"></a>无所触著；<a id="a-Aa"></a>沙门法者，<a id="a-Ab"></a>亦复如是。<a id="a-Ac"></a>’”</p>
  <p id="aAd">说是语时，<a id="a-Ae"></a>二百比丘悉断诸漏，<a id="a-Af"></a>得于无漏解脱之法。</p>
  <p id="aAg">尔时，<a id="a-Ah"></a>宝上天子问文殊师利：<a id="a-Ai"></a>“云何菩萨无增上慢？<a id="a-Aj"></a>愿如实说！<a id="a-Ak"></a>”</p>
  <p id="aAl">文殊师利言：<a id="a-Am"></a>“天子，<a id="a-An"></a>若有菩萨一切智心、<a id="a-Ao"></a>无等等心、<a id="a-Ap"></a>三界最胜心，<a id="a-Aq"></a>过诸声闻及缘觉外诸境界，<a id="a-Ar"></a>以安住心。<a id="a-As"></a>然亦修行一切善根，<a id="a-At"></a>为增上故，<a id="a-Au"></a>化众生故，<a id="a-Av"></a>摄正法故，<a id="a-Aw"></a>为余众生、<a id="a-Ax"></a>为他人说一切智心。<a id="a-Ay"></a>是心如实解本始平等，<a id="a-Az"></a>如随所闻其心体性，<a id="a-B0"></a>解知一切众生体性；<a id="a-B1"></a>解知一切诸法体性故，<a id="a-B2"></a>解知一切善根体性；<a id="a-B3"></a>解知一切善根体性故，<a id="a-B4"></a>解知演说菩萨体性。<a id="a-B5"></a>天子，<a id="a-B6"></a>是菩提萨埵如实说授记。</p>
  <p id="aB7">“复次，<a id="a-B8"></a>天子，<a id="a-B9"></a>若菩萨布施、<a id="a-BA"></a>随所施与、<a id="a-BB"></a>随所愿施及诸余施，<a id="a-BC"></a>一切无碍。<a id="a-BD"></a>施无所依不著，<a id="a-BE"></a>无觉无有解，<a id="a-BF"></a>无有解故即是空也。<a id="a-BG"></a>若能如是解施体性，<a id="a-BH"></a>解施体性故，<a id="a-BI"></a>解如实始体性；<a id="a-BJ"></a>解如实始体性故，<a id="a-BK"></a>解诸法体性；<a id="a-BL"></a>解诸法体性故，<a id="a-BM"></a>解诸一切众生体性；<a id="a-BN"></a>解诸一切众生体性故，<a id="a-BO"></a>说菩萨体性。<a id="a-BP"></a>天子，<a id="a-BQ"></a>是名菩萨施清净故说授记也。</p>
  <p id="aBR">“复次，<a id="a-BS"></a>天子，<a id="a-BT"></a>若有菩萨，<a id="a-BU"></a>解知身者即解知戒，<a id="a-BV"></a>解知口者即解知戒，<a id="a-BW"></a>解知心者即解知戒，<a id="a-BX"></a>解身口者解觉寂静；<a id="a-BY"></a>解觉寂静故，<a id="a-BZ"></a>解众生寂静；<a id="a-Ba"></a>解众生寂静故，<a id="a-Bb"></a>解一切法寂静；<a id="a-Bc"></a>解一切法寂静故，<a id="a-Bd"></a>解如实始寂静；<a id="a-Be"></a>解如实始寂静故，<a id="a-Bf"></a>得寂静法，<a id="a-Bg"></a>因寂静、<a id="a-Bh"></a>缘寂静，<a id="a-Bi"></a>随有所闻一切诸法能说寂静。<a id="a-Bj"></a>天子，<a id="a-Bk"></a>是名菩萨戒清净故如实说授记。</p>
  <p id="aBl">“复次，<a id="a-Bm"></a>天子，<a id="a-Bn"></a>若有菩萨，<a id="a-Bo"></a>知于法性毕竟是空，<a id="a-Bp"></a>知于法性毕竟自在，<a id="a-Bq"></a>于诸众生能忍众恶，<a id="a-Br"></a>心不起忍，<a id="a-Bs"></a>不思外事，<a id="a-Bt"></a>不背众生，<a id="a-Bu"></a>能灭一切众恶。<a id="a-Bv"></a>如诸众生性，<a id="a-Bw"></a>忍体性亦尔；<a id="a-Bx"></a>如忍体性，<a id="a-By"></a>菩提性亦尔；<a id="a-Bz"></a>如菩提性，<a id="a-C0"></a>一切诸法体性亦尔；<a id="a-C1"></a>如知一切诸法体性，<a id="a-C2"></a>如实如法亦尔。<a id="a-C3"></a>如所闻同尽法性，<a id="a-C4"></a>法性界毕竟空，<a id="a-C5"></a>法性毕竟空说行顺忍。<a id="a-C6"></a>天子，<a id="a-C7"></a>是名菩萨真实净忍说授记也。</p>
  <p id="aC8">“复次，<a id="a-C9"></a>天子，<a id="a-CA"></a>菩萨知慎一切法行离诸思惟，<a id="a-CB"></a>无诸庄严成舍进行，<a id="a-CC"></a>如有所为亦无所作。<a id="a-CD"></a>其知坚固一切能离，<a id="a-CE"></a>内性寂静，<a id="a-CF"></a>外化众生。<a id="a-CG"></a>知精进寂故，<a id="a-CH"></a>知菩提寂；<a id="a-CI"></a>知菩提寂故，<a id="a-CJ"></a>亦知一切诸法寂静；<a id="a-CK"></a>知诸法寂故，<a id="a-CL"></a>知如实始、<a id="a-CM"></a>如所闻法，<a id="a-CN"></a>精进性寂故一切能说。<a id="a-CO"></a>天子，<a id="a-CP"></a>是名菩萨清净精进如实知授记。</p>
  <p id="aCQ">“复次，<a id="a-CR"></a>天子，<a id="a-CS"></a>若菩萨入诸法平等无增减禅，<a id="a-CT"></a>以禅力故，<a id="a-CU"></a>其心安住；<a id="a-CV"></a>心安住故，<a id="a-CW"></a>识无所住；<a id="a-CX"></a>识无所住故，<a id="a-CY"></a>七觉心平等；<a id="a-CZ"></a>七觉心平等故，<a id="a-Ca"></a>得禅定平等；<a id="a-Cb"></a>得禅定平等故，<a id="a-Cc"></a>知菩提平等；<a id="a-Cd"></a>知菩提平等故，<a id="a-Ce"></a>知一切众生平等；<a id="a-Cf"></a>知识一切众生平等故，<a id="a-Cg"></a>知诸法平等。<a id="a-Ch"></a>若如是知诸法平等，<a id="a-Ci"></a>随所闻法，<a id="a-Cj"></a>能说诸法体性平等。<a id="a-Ck"></a>天子，<a id="a-Cl"></a>是名菩萨清净禅定如实说授记。</p>
  <p id="aCm">“复次，<a id="a-Cn"></a>天子，<a id="a-Co"></a>若有菩萨慧眼清净，<a id="a-Cp"></a>如实知见于一切法，<a id="a-Cq"></a>随所见法皆无所见、<a id="a-Cr"></a>无有动摇，<a id="a-Cs"></a>得无动智无行无因无缘行，<a id="a-Ct"></a>亦不行诸威仪法则亦非不行，<a id="a-Cu"></a>不行因缘，<a id="a-Cv"></a>知诸法平等不救不行。<a id="a-Cw"></a>何以故？<a id="a-Cx"></a>若不行者即无分别，<a id="a-Cy"></a>断诸妄想希望贪著。<a id="a-Cz"></a>是菩提萨埵离诸所有，<a id="a-D0"></a>亦行一切众生行处，<a id="a-D1"></a>为欲教化诸众生故，<a id="a-D2"></a>聚集一切助菩提法故，<a id="a-D3"></a>摄取正法故，<a id="a-D4"></a>不断三宝种故。<a id="a-D5"></a>如来所行者，<a id="a-D6"></a>于一切法清净体性无所分别，<a id="a-D7"></a>以此般若体性净故，<a id="a-D8"></a>知菩提体性净；<a id="a-D9"></a>知菩提体性净故，<a id="a-DA"></a>知众生体性净；<a id="a-DB"></a>知众生体性净故，<a id="a-DC"></a>知一切法体性净；<a id="a-DD"></a>知一切法体性净故，<a id="a-DE"></a>于诸法体性得如实智；<a id="a-DF"></a>得如实智故，<a id="a-DG"></a>随所闻事是法界性说无分别。<a id="a-DH"></a>天子，<a id="a-DI"></a>是名菩萨慧眼清净如实说授记。</p>
  <p id="aDJ">“复次，<a id="a-DK"></a>天子，<a id="a-DL"></a>菩萨观身行身念处，<a id="a-DM"></a>知过去身无有边际；<a id="a-DN"></a>知未来身无趣向者；<a id="a-DO"></a>现在身者，<a id="a-DP"></a>犹如草木瓦石墙壁，<a id="a-DQ"></a>身亦如是。<a id="a-DR"></a>若能如是观身身行，<a id="a-DS"></a>是身体性痴行寂静，<a id="a-DT"></a>思惟并行亦无发起，<a id="a-DU"></a>不思惟不起自在是名离我，<a id="a-DV"></a>识无所住修身念处行，<a id="a-DW"></a>亦无有法可修行者亦非不修，<a id="a-DX"></a>知一切法无有体性非不有性。<a id="a-DY"></a>如是观身修于身行，<a id="a-DZ"></a>观心如幻化，<a id="a-Da"></a>知心如响应，<a id="a-Db"></a>如实知心，<a id="a-Dc"></a>受乐不爱，<a id="a-Dd"></a>受苦不苦，<a id="a-De"></a>受不苦乐不失正念，<a id="a-Df"></a>不执无明，<a id="a-Dg"></a>离受于受不为所牵，<a id="a-Dh"></a>是名如实知见受念处。<a id="a-Di"></a>若能如是观受行者，<a id="a-Dj"></a>于诸受法，<a id="a-Dk"></a>心无所行，<a id="a-Dl"></a>心不安住，<a id="a-Dm"></a>是一切心亦不放舍，<a id="a-Dn"></a>菩提之心亦不失念，<a id="a-Do"></a>亦不远离，<a id="a-Dp"></a>是名观心行心念处。<a id="a-Dq"></a>善知法，<a id="a-Dr"></a>知见法行法，<a id="a-Ds"></a>无念无思惟，<a id="a-Dt"></a>入于法性无身受心，<a id="a-Du"></a>非观法相，<a id="a-Dv"></a>发起见行入于法性，<a id="a-Dw"></a>是名观法行法念处。<a id="a-Dx"></a>是一切法体性和合，<a id="a-Dy"></a>聚集无物犹如虚空，<a id="a-Dz"></a>如所闻事无念无思惟，<a id="a-E0"></a>自然说法念处。<a id="a-E1"></a>天子，<a id="a-E2"></a>是名知于净法念处说授记也。</p>
  <p id="aE3">“复次，<a id="a-E4"></a>天子，<a id="a-E5"></a>又是菩萨一切智心，<a id="a-E6"></a>而得自在如所教悔，<a id="a-E7"></a>正住不施不乱不失，<a id="a-E8"></a>念于初发一切善根无垢心行，<a id="a-E9"></a>随所行处一切能舍，<a id="a-EA"></a>诃犯戒心不依止戒，<a id="a-EB"></a>忍无诤讼，<a id="a-EC"></a>身口心意于诸众生不生瞋心，<a id="a-ED"></a>不起声闻、<a id="a-EE"></a>缘觉精进乘进，<a id="a-EF"></a>不念思惟一切善法，<a id="a-EG"></a>不依诸禅定次第定，<a id="a-EH"></a>心无所行不见行诸见，<a id="a-EI"></a>不行诸法入一切法，<a id="a-EJ"></a>如诸圣人，<a id="a-EK"></a>于诸境界而无所行。<a id="a-EL"></a>虽近非圣身口意业，<a id="a-EM"></a>未曾被诃，<a id="a-EN"></a>不以信故；<a id="a-EO"></a>求于善法独行无侣，<a id="a-EP"></a>欲自过世行精进行，<a id="a-EQ"></a>永断贪欲瞋痴结故；<a id="a-ER"></a>心无烦恼，<a id="a-ES"></a>不破戒故；<a id="a-ET"></a>亦不亲近行恶行者，<a id="a-EU"></a>无有谀谄内行净故；<a id="a-EV"></a>无散乱语者，<a id="a-EW"></a>口业净故；<a id="a-EX"></a>无所求者，<a id="a-EY"></a>自财知足故；<a id="a-EZ"></a>非驱使者，<a id="a-Ea"></a>非邪命活故；<a id="a-Eb"></a>无积聚者，<a id="a-Ec"></a>随有所得皆知足故；<a id="a-Ed"></a>无希望者，<a id="a-Ee"></a>离三界欲故；<a id="a-Ef"></a>是知足者，<a id="a-Eg"></a>离恶求故；<a id="a-Eh"></a>是寂静者，<a id="a-Ei"></a>解一切法皆寂静故；<a id="a-Ej"></a>现瞋痴者，<a id="a-Ek"></a>舍世行故；<a id="a-El"></a>无戏论者，<a id="a-Em"></a>断诸戏论故；<a id="a-En"></a>是不还者，<a id="a-Eo"></a>断欲瞋痴故；<a id="a-Ep"></a>贪嗜法者，<a id="a-Eq"></a>调伏憍慢故；<a id="a-Er"></a>是易解者，<a id="a-Es"></a>善调心故；<a id="a-Et"></a>善守护者，<a id="a-Eu"></a>护戒聚故；<a id="a-Ev"></a>心善解脱者，<a id="a-Ew"></a>慧聚净故；<a id="a-Ex"></a>是不舍者，<a id="a-Ey"></a>行圣种故；<a id="a-Ez"></a>无退转者，<a id="a-F0"></a>发菩提心毕究竟故；<a id="a-F1"></a>无所用者，<a id="a-F2"></a>一切世行故；<a id="a-F3"></a>无诤讼者，<a id="a-F4"></a>等一切众生故；<a id="a-F5"></a>善自护者，<a id="a-F6"></a>护他人故；<a id="a-F7"></a>调自心者，<a id="a-F8"></a>不求他过故；<a id="a-F9"></a>离诸希望者，<a id="a-FA"></a>护净戒故；<a id="a-FB"></a>广说法者，<a id="a-FC"></a>无吝惜故；<a id="a-FD"></a>是爱护者，<a id="a-FE"></a>护于一切众生心故；<a id="a-FF"></a>初发心者，<a id="a-FG"></a>集一切善法故；<a id="a-FH"></a>无异行者，<a id="a-FI"></a>于一切法得一味故；<a id="a-FJ"></a>不动摇者，<a id="a-FK"></a>断诸动故；<a id="a-FL"></a>不观种性者，<a id="a-FM"></a>教化众生故；<a id="a-FN"></a>等众生者，<a id="a-FO"></a>摄取一切诸众生故；<a id="a-FP"></a>初观空者，<a id="a-FQ"></a>一切法故；<a id="a-FR"></a>调诸见者，<a id="a-FS"></a>善教化故；<a id="a-FT"></a>无想行者，<a id="a-FU"></a>调伏行想诸众生故；<a id="a-FV"></a>知无愿者，<a id="a-FW"></a>所愿满足善调伏故；<a id="a-FX"></a>一切知者，<a id="a-FY"></a>观无作故；<a id="a-FZ"></a>是行善者，<a id="a-Fa"></a>不知足故；<a id="a-Fb"></a>无物观物者，<a id="a-Fc"></a>示现非物而是物故；<a id="a-Fd"></a>不思惟观者，<a id="a-Fe"></a>我寂静故；<a id="a-Ff"></a>无自我者，<a id="a-Fg"></a>观化众生以无我故；<a id="a-Fh"></a>无非道行者，<a id="a-Fi"></a>化诸众生离结使故；<a id="a-Fj"></a>方便之心得毕竟者，<a id="a-Fk"></a>修行般若故；<a id="a-Fl"></a>定住无去者，<a id="a-Fm"></a>终不证触一切声闻、<a id="a-Fn"></a>缘觉乘故；<a id="a-Fo"></a>离道非道者，<a id="a-Fp"></a>第一义故；<a id="a-Fq"></a>离行非行者，<a id="a-Fr"></a>一切凡夫证正行故；<a id="a-Fs"></a>无庄严无不庄严者，<a id="a-Ft"></a>无不希望诸法故；<a id="a-Fu"></a>不自赞者，<a id="a-Fv"></a>不戏论他故；<a id="a-Fw"></a>无等等智者，<a id="a-Fx"></a>具佛法故；<a id="a-Fy"></a>无生法忍者，<a id="a-Fz"></a>一切诸法无生无灭忍故。<a id="a-G0"></a>天子，<a id="a-G1"></a>是名菩萨得于自在。</p>
  <p id="aG2">“天子，<a id="a-G3"></a>菩萨者随所生处，<a id="a-G4"></a>非不知故生，<a id="a-G5"></a>以知故生；<a id="a-G6"></a>而是菩萨摄取生死得自在故，<a id="a-G7"></a>亦得具足成就佛法；<a id="a-G8"></a>而是菩萨非生死流转，<a id="a-G9"></a>以愿力故，<a id="a-GA"></a>在在处生得自在智，<a id="a-GB"></a>是名菩萨得自在智。<a id="a-GC"></a>菩萨非以得边际故，<a id="a-GD"></a>名自在智；<a id="a-GE"></a>若不断绝一切善根，<a id="a-GF"></a>是名菩萨得自在智。<a id="a-GG"></a>菩萨非得诸善根故，<a id="a-GH"></a>名自在智；<a id="a-GI"></a>于诸善根无厌足故，<a id="a-GJ"></a>名自在智。<a id="a-GK"></a>菩萨非不生三界得名自在，<a id="a-GL"></a>为化众生故生三界名为自在。<a id="a-GM"></a>菩萨非以离自结故得名自在，<a id="a-GN"></a>为诸众生断结使故勤修精进，<a id="a-GO"></a>是名菩萨得自在智。<a id="a-GP"></a>菩萨不以为己身故得名自在，<a id="a-GQ"></a>为于寂静一切众生诸苦恼故名为自在。<a id="a-GR"></a>菩萨非以舍故自在，<a id="a-GS"></a>摄取教化众生故名为自在。<a id="a-GT"></a>菩萨非断自贪瞋痴得名自在，<a id="a-GU"></a>断诸众生贪欲瞋痴诸结使故名为自在。<a id="a-GV"></a>菩萨非自证灭法故得名自在，<a id="a-GW"></a>为诸众生证灭法故得名自在。<a id="a-GX"></a>菩萨非自断漏故得名自在，<a id="a-GY"></a>菩萨为诸善根增长不断漏法名得自在。<a id="a-GZ"></a>菩萨非证三解脱故名得自在，<a id="a-Ga"></a>菩萨解了三解脱故名为自在。<a id="a-Gb"></a>菩萨非自在寂灭五阴名得自在，<a id="a-Gc"></a>为舍一切众生重担故名为自在。<a id="a-Gd"></a>菩萨非以灭六根故名得自在，<a id="a-Ge"></a>知诸众生上下根故名为自在。<a id="a-Gf"></a>菩萨非以生分尽故名得自在，<a id="a-Gg"></a>菩萨不以断绝生故名为自在。<a id="a-Gh"></a>菩萨非得过于声闻、<a id="a-Gi"></a>缘觉解脱名得自在，<a id="a-Gj"></a>菩萨道场得解脱果，<a id="a-Gk"></a>受用一切诸众生故名为自在。<a id="a-Gl"></a>”</p>
  <p id="aGm">演说如是自在品时，<a id="a-Gn"></a>于是众中三万二千诸天子等皆发无上正真道心。</p>
  <p id="aGo">尔时，<a id="a-Gp"></a>世尊赞于文殊师利童子：<a id="a-Gq"></a>“善哉！<a id="a-Gr"></a>善哉！<a id="a-Gs"></a>善说一切菩萨授记。<a id="a-Gt"></a>文殊师利，<a id="a-Gu"></a>若有菩萨闻说如是菩萨授记，<a id="a-Gv"></a>一向信解，<a id="a-Gw"></a>不生惊畏，<a id="a-Gx"></a>诸佛世尊为说真实无上道记。<a id="a-Gy"></a>”</p>
  <p id="aGz">尔时，<a id="a-H0"></a>宝上天子语文殊师利童子：<a id="a-H1"></a>“汝今演说于授记也。<a id="a-H2"></a>”</p>
  <p id="aH3">文殊师利言：<a id="a-H4"></a>“天子，<a id="a-H5"></a>我说授记，<a id="a-H6"></a>我有是法，<a id="a-H7"></a>有觉了者，<a id="a-H8"></a>我说授记。<a id="a-H9"></a>天子，<a id="a-HA"></a>我今不得乃至一法亦无觉了，<a id="a-HB"></a>云何说授记？<a id="a-HC"></a>”</p>
  <p id="aHD">天子言：<a id="a-HE"></a>“文殊师利，<a id="a-HF"></a>恒河沙等诸佛世尊，<a id="a-HG"></a>岂无解向而得果耶？<a id="a-HH"></a>”</p>
  <p id="aHI">文殊师利言：<a id="a-HJ"></a>“天子，<a id="a-HK"></a>诸佛世尊无解向得果。<a id="a-HL"></a>天子，<a id="a-HM"></a>诸佛世尊不为解向得果说法。<a id="a-HN"></a>”</p>
  <p id="aHO">天子言：<a id="a-HP"></a>“文殊师利，<a id="a-HQ"></a>诸佛世尊云何说法？<a id="a-HR"></a>”</p>
  <p id="aHS">文殊师利言：<a id="a-HT"></a>“天子，<a id="a-HU"></a>诸佛世尊亦不分别体性而说法也。<a id="a-HV"></a>无生无灭，<a id="a-HW"></a>无因无缘，<a id="a-HX"></a>无去无来，<a id="a-HY"></a>无有众生非无众生，<a id="a-HZ"></a>无污染无白净，<a id="a-Ha"></a>无生死无涅槃。<a id="a-Hb"></a>天子，<a id="a-Hc"></a>诸佛世尊如是说法。<a id="a-Hd"></a>”</p>
  <p id="aHe">天子问文殊师利言：<a id="a-Hf"></a>“诸佛世尊不为涅槃而说法者，<a id="a-Hg"></a>何以故名为佛出世耶？<a id="a-Hh"></a>”</p>
 </body>
</html>