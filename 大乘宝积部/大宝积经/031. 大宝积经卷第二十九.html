<!doctype html>
<html id="z3IBTE5C9" data-ver="843">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十九</h1>
  <h2 id="a2">唐三藏法师菩提流志奉诏译</h2>
  <h2 id="a3">文殊师利普门会第十</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山中，<a id="a-7"></a>与大比丘众八百人俱，<a id="a-8"></a>菩萨摩诃萨四万二千。<a id="a-9"></a>时有菩萨名无垢藏，<a id="a-A"></a>与九万二千诸菩萨众，<a id="a-B"></a>恭敬围绕从空而来。</p>
  <p id="aC">尔时，<a id="a-D"></a>世尊即告大众：<a id="a-E"></a>“彼诸菩萨，<a id="a-F"></a>为遍清净行世界普华如来，<a id="a-G"></a>劝发来此娑婆世界，<a id="a-H"></a>令于我所听受普入不思议法门。<a id="a-I"></a>其诸菩萨亦当集会。<a id="a-J"></a>”说是语已，<a id="a-K"></a>无量无边他方此界诸菩萨众，<a id="a-L"></a>悉来集会耆阇崛山，<a id="a-M"></a>顶礼佛足，<a id="a-N"></a>却住一面。</p>
  <p id="aO">尔时，<a id="a-P"></a>无垢藏菩萨，<a id="a-Q"></a>手持七宝千叶莲花，<a id="a-R"></a>至如来所，<a id="a-S"></a>头面礼足，<a id="a-T"></a>白佛言：<a id="a-U"></a>“世尊，<a id="a-V"></a>遍清净行世界普华如来，<a id="a-W"></a>以是宝华奉上世尊，<a id="a-X"></a>致问无量：<a id="a-Y"></a>‘少病少恼，<a id="a-Z"></a>起居轻利，<a id="a-a"></a>安乐行不？<a id="a-b"></a>’”作是语已，<a id="a-c"></a>即升虚空，<a id="a-d"></a>结跏趺坐。</p>
  <p id="ae">尔时，<a id="a-f"></a>文殊师利菩萨摩诃萨，<a id="a-g"></a>于大众中即从座起，<a id="a-h"></a>偏袒右肩，<a id="a-i"></a>右膝著地，<a id="a-j"></a>合掌恭敬而白佛言：<a id="a-k"></a>“我念过去久远世时，<a id="a-l"></a>曾于普灯佛所，<a id="a-m"></a>闻说普入不思议法门。<a id="a-n"></a>我于尔时，<a id="a-o"></a>即便获得八千四百亿那由他三昧，<a id="a-p"></a>又能了知七十七万亿那由他三昧。<a id="a-q"></a>善哉！<a id="a-r"></a>世尊，<a id="a-s"></a>愿垂哀愍，<a id="a-t"></a>为诸菩萨说此法门。<a id="a-u"></a>”</p>
  <p id="av">尔时，<a id="a-w"></a>佛告文殊师利：<a id="a-x"></a>“汝今谛听，<a id="a-y"></a>善思念之，<a id="a-z"></a>当为汝说。<a id="a-10"></a>”</p>
  <p id="a11">文殊师利言：<a id="a-12"></a>“唯然！<a id="a-13"></a>世尊，<a id="a-14"></a>愿乐欲闻。<a id="a-15"></a>”</p>
  <p id="a16">佛言：<a id="a-17"></a>“若诸菩萨欲学此法，<a id="a-18"></a>应当修习诸三昧门，<a id="a-19"></a>所谓色相三昧、<a id="a-1A"></a>声相三昧、<a id="a-1B"></a>香相三昧、<a id="a-1C"></a>味相三昧、<a id="a-1D"></a>触相三昧、<a id="a-1E"></a>意界三昧、<a id="a-1F"></a>女相三昧、<a id="a-1G"></a>男相三昧、<a id="a-1H"></a>童男相三昧、<a id="a-1I"></a>童女相三昧、<a id="a-1J"></a>天相三昧、<a id="a-1K"></a>龙相三昧、<a id="a-1L"></a>夜叉相三昧、<a id="a-1M"></a>乾闼婆相三昧、<a id="a-1N"></a>阿修罗相三昧、<a id="a-1O"></a>迦楼罗相三昧、<a id="a-1P"></a>紧那罗相三昧、<a id="a-1Q"></a>摩睺罗伽相三昧、<a id="a-1R"></a>地狱相三昧、<a id="a-1S"></a>畜生相三昧、<a id="a-1T"></a>阎魔罗界三昧、<a id="a-1U"></a>贪相三昧、<a id="a-1V"></a>瞋相三昧、<a id="a-1W"></a>痴相三昧、<a id="a-1X"></a>不善法三昧、<a id="a-1Y"></a>善法三昧、<a id="a-1Z"></a>有为三昧、<a id="a-1a"></a>无为三昧。<a id="a-1b"></a>文殊师利，<a id="a-1c"></a>若诸菩萨于如是等一切三昧，<a id="a-1d"></a>善通达者，<a id="a-1e"></a>是则已为修学此法。</p>
  <p id="a1f">“文殊师利，<a id="a-1g"></a>云何名为色相三昧？<a id="a-1h"></a>”即说颂曰：</p>
  <p id="a1i">“观色如聚沫，<a id="a-1j"></a>　中无有坚实，</p>
  <p id="a1k">不可执持故，<a id="a-1l"></a>　是名色三昧。</p>
  <p id="a1m">“复次，<a id="a-1n"></a>文殊师利，<a id="a-1o"></a>云何名为声相三昧？<a id="a-1p"></a>”即说颂曰：</p>
  <p id="a1q">“观声如谷响，<a id="a-1r"></a>　其性不可得，</p>
  <p id="a1s">诸法亦如是，<a id="a-1t"></a>　无相无差别，</p>
  <p id="a1u">了知皆寂静，<a id="a-1v"></a>　是名声三昧。</p>
  <p id="a1w">“复次，<a id="a-1x"></a>文殊师利，<a id="a-1y"></a>云何名为香相三昧？<a id="a-1z"></a>”即说颂曰：</p>
  <p id="a20">“假令百千劫，<a id="a-21"></a>　常嗅种种香，</p>
  <p id="a22">如海纳众流，<a id="a-23"></a>　而无有厌足。</p>
  <p id="a24">其香若是实，<a id="a-25"></a>　则应可满足，</p>
  <p id="a26">但有假名字，<a id="a-27"></a>　其实不可取。</p>
  <p id="a28">以不可取故，<a id="a-29"></a>　鼻亦无所有，</p>
  <p id="a2A">了知性空寂，<a id="a-2B"></a>　是名香三昧。</p>
  <p id="a2C">“复次，<a id="a-2D"></a>文殊师利，<a id="a-2E"></a>云何名为味相三昧？<a id="a-2F"></a>”即说颂曰：</p>
  <p id="a2G">“舌根之所受，<a id="a-2H"></a>　碱醋等诸味，</p>
  <p id="a2I">皆从众缘生，<a id="a-2J"></a>　其性无所有。</p>
  <p id="a2K">若能如是知，<a id="a-2L"></a>　因缘和合起，</p>
  <p id="a2M">了此不思议，<a id="a-2N"></a>　是名味三昧。</p>
  <p id="a2O">“复次，<a id="a-2P"></a>文殊师利，<a id="a-2Q"></a>云何名为触相三昧？<a id="a-2R"></a>”即说颂曰：</p>
  <p id="a2S">“触但有名字，<a id="a-2T"></a>　其性不可得，</p>
  <p id="a2U">细滑等诸法，<a id="a-2V"></a>　皆是从缘生。</p>
  <p id="a2W">若能知触性，<a id="a-2X"></a>　因缘和合起，</p>
  <p id="a2Y">毕竟无所有，<a id="a-2Z"></a>　是名触三昧。</p>
  <p id="a2a">“复次，<a id="a-2b"></a>文殊师利，<a id="a-2c"></a>云何名为意界相三昧？<a id="a-2d"></a>”即说颂曰：</p>
  <p id="a2e">“设集三千界，<a id="a-2f"></a>　无量诸众生，</p>
  <p id="a2g">一心共思求，<a id="a-2h"></a>　意界不可得。</p>
  <p id="a2i">不在于内外，<a id="a-2j"></a>　亦不可聚集，</p>
  <p id="a2k">但以于假名，<a id="a-2l"></a>　说有种种相。</p>
  <p id="a2m">犹如于幻化，<a id="a-2n"></a>　无住无处所，</p>
  <p id="a2o">了知彼性空，<a id="a-2p"></a>　是名意三昧。</p>
  <p id="a2q">“复次，<a id="a-2r"></a>文殊师利，<a id="a-2s"></a>云何名为女相三昧？<a id="a-2t"></a>”即说颂曰：</p>
  <p id="a2u">“四大假为女，<a id="a-2v"></a>　其中无所有，</p>
  <p id="a2w">凡夫迷惑心，<a id="a-2x"></a>　执取以为实。</p>
  <p id="a2y">女人如幻化，<a id="a-2z"></a>　愚者不能了，</p>
  <p id="a30">妄见女相故，<a id="a-31"></a>　生于染著心。</p>
  <p id="a32">譬如幻化女，<a id="a-33"></a>　而非实女人，</p>
  <p id="a34">无智者迷惑，<a id="a-35"></a>　便生于欲想。</p>
  <p id="a36">如是了知已，<a id="a-37"></a>　一切女无相，</p>
  <p id="a38">此相皆寂静，<a id="a-39"></a>　是名女三昧。</p>
  <p id="a3A">“复次，<a id="a-3B"></a>文殊师利，<a id="a-3C"></a>云何名为男相三昧？<a id="a-3D"></a>”即说颂曰：</p>
  <p id="a3E">“自谓是男子，<a id="a-3F"></a>　见彼为女人，</p>
  <p id="a3G">由斯分别心，<a id="a-3H"></a>　而生于欲想。</p>
  <p id="a3I">欲心本无有，<a id="a-3J"></a>　心相不可得，</p>
  <p id="a3K">由妄分别故，<a id="a-3L"></a>　于身起男想。</p>
  <p id="a3M">是中实无男，<a id="a-3N"></a>　我说如阳焰，</p>
  <p id="a3O">知男相寂静，<a id="a-3P"></a>　是名男三昧。</p>
  <p id="a3Q">“复次，<a id="a-3R"></a>文殊师利，<a id="a-3S"></a>云何名为童男相三昧？<a id="a-3T"></a>”即说颂曰：</p>
  <p id="a3U">“如树无根枝，<a id="a-3V"></a>　花则不可得，</p>
  <p id="a3W">以花无有故，<a id="a-3X"></a>　其果亦不生。</p>
  <p id="a3Y">由无彼女人，<a id="a-3Z"></a>　童男亦非有，</p>
  <p id="a3a">随于分别者，<a id="a-3b"></a>　假说如是名。</p>
  <p id="a3c">了知彼女人，<a id="a-3d"></a>　及童男非有，</p>
  <p id="a3e">能如是观察，<a id="a-3f"></a>　是童男三昧。</p>
  <p id="a3g">“复次，<a id="a-3h"></a>文殊师利，<a id="a-3i"></a>云何名为童女相三昧？<a id="a-3j"></a>”即说颂曰：</p>
  <p id="a3k">“如断多罗树，<a id="a-3l"></a>　毕竟不复生，</p>
  <p id="a3m">何有智慧人，<a id="a-3n"></a>　于中求果实？</p>
  <p id="a3o">若有能了知，<a id="a-3p"></a>　诸法无生者，</p>
  <p id="a3q">不应起分别，<a id="a-3r"></a>　童女为能生。</p>
  <p id="a3s">又如焦谷种，<a id="a-3t"></a>　其芽本不生，</p>
  <p id="a3u">女人亦复然，<a id="a-3v"></a>　是童女三昧。</p>
  <p id="a3w">“复次，<a id="a-3x"></a>文殊师利，<a id="a-3y"></a>云何名为天相三昧？<a id="a-3z"></a>”即说颂曰：</p>
  <p id="a40">“因清净信心，<a id="a-41"></a>　及以众善业，</p>
  <p id="a42">受诸天胜报，<a id="a-43"></a>　端正殊妙身。</p>
  <p id="a44">珍宝诸宫殿，<a id="a-45"></a>　非由造作成，</p>
  <p id="a46">曼陀罗妙华，<a id="a-47"></a>　亦无种植者。</p>
  <p id="a48">如是不思议，<a id="a-49"></a>　皆因业力起，</p>
  <p id="a4A">能现种种相，<a id="a-4B"></a>　犹若净琉璃。</p>
  <p id="a4C">如是殊妙身，<a id="a-4D"></a>　及诸宫殿等，</p>
  <p id="a4E">皆从虚妄生，<a id="a-4F"></a>　是名天三昧。</p>
  <p id="a4G">“复次，<a id="a-4H"></a>文殊师利，<a id="a-4I"></a>云何名为龙相三昧？<a id="a-4J"></a>”即说颂曰：</p>
  <p id="a4K">“受此诸龙身，<a id="a-4L"></a>　由不修于忍，</p>
  <p id="a4M">兴澍大云雨，<a id="a-4N"></a>　遍满阎浮提。</p>
  <p id="a4O">不从前后际，<a id="a-4P"></a>　亦不在中间，</p>
  <p id="a4Q">而能生此水，<a id="a-4R"></a>　复归于大海。</p>
  <p id="a4S">如是诸龙等，<a id="a-4T"></a>　积习性差别，</p>
  <p id="a4U">起于种种业，<a id="a-4V"></a>　业亦无有生。</p>
  <p id="a4W">一切非真实，<a id="a-4X"></a>　愚者谓为有，</p>
  <p id="a4Y">能如是了知，<a id="a-4Z"></a>　是名龙三昧。</p>
  <p id="a4a">“复次，<a id="a-4b"></a>文殊师利，<a id="a-4c"></a>云何名为夜叉相三昧？<a id="a-4d"></a>”即说颂曰：</p>
  <p id="a4e">“是大夜叉身，<a id="a-4f"></a>　从于自心起，</p>
  <p id="a4g">是中无有实，<a id="a-4h"></a>　妄生于恐怖。</p>
  <p id="a4i">亦无有怖心，<a id="a-4j"></a>　而生于怖畏，</p>
  <p id="a4k">观法非实故，<a id="a-4l"></a>　无相无所得。</p>
  <p id="a4m">空无寂静处，<a id="a-4n"></a>　现此夜叉相，</p>
  <p id="a4o">如是知虚妄，<a id="a-4p"></a>　是夜叉三昧。</p>
  <p id="a4q">“复次，<a id="a-4r"></a>文殊师利，<a id="a-4s"></a>云何名为乾闼婆相三昧？<a id="a-4t"></a>”即说颂曰：</p>
  <p id="a4u">“彼实无所趣，<a id="a-4v"></a>　名言假施设，</p>
  <p id="a4w">了知趣非趣，<a id="a-4x"></a>　乾闼婆三昧。</p>
  <p id="a4y">“复次，<a id="a-4z"></a>文殊师利，<a id="a-50"></a>云何名为阿修罗相三昧？<a id="a-51"></a>”即说颂曰：</p>
  <p id="a52">“修罗相所印，<a id="a-53"></a>　其相本无生，</p>
  <p id="a54">无生故无灭，<a id="a-55"></a>　阿修罗三昧。</p>
  <p id="a56">“复次，<a id="a-57"></a>文殊师利，<a id="a-58"></a>云何名为迦楼罗相三昧？<a id="a-59"></a>”即说颂曰：</p>
  <p id="a5A">“无身以为身，<a id="a-5B"></a>　名字假施设，</p>
  <p id="a5C">名相无所有，<a id="a-5D"></a>　迦楼罗三昧。</p>
  <p id="a5E">“复次，<a id="a-5F"></a>文殊师利，<a id="a-5G"></a>云何名为紧那罗相三昧？<a id="a-5H"></a>”即说颂曰：</p>
  <p id="a5I">“法无作而作，<a id="a-5J"></a>　说为紧那罗，</p>
  <p id="a5K">了知此不生，<a id="a-5L"></a>　紧那罗三昧。</p>
  <p id="a5M">“复次，<a id="a-5N"></a>文殊师利，<a id="a-5O"></a>云何名为摩睺罗伽相三昧？<a id="a-5P"></a>”即说颂曰：</p>
  <p id="a5Q">“彼由于名字，<a id="a-5R"></a>　随世而安立，</p>
  <p id="a5S">是中无有法，<a id="a-5T"></a>　而妄起分别。</p>
  <p id="a5U">了知此分别，<a id="a-5V"></a>　自性无所有，</p>
  <p id="a5W">彼相寂静故，<a id="a-5X"></a>　摩睺罗三昧。</p>
  <p id="a5Y">“复次，<a id="a-5Z"></a>文殊师利，<a id="a-5a"></a>云何名为地狱相三昧？<a id="a-5b"></a>”即说颂曰：</p>
  <p id="a5c">“地狱空无相，<a id="a-5d"></a>　其性极清净，</p>
  <p id="a5e">是中无作者，<a id="a-5f"></a>　从自分别生。</p>
  <p id="a5g">我坐道场时，<a id="a-5h"></a>　了此无生相，</p>
  <p id="a5i">无相无生故，<a id="a-5j"></a>　其性如虚空。</p>
  <p id="a5k">此相皆寂静，<a id="a-5l"></a>　是地狱三昧。</p>
  <p id="a5m">“复次，<a id="a-5n"></a>文殊师利，<a id="a-5o"></a>云何名为畜生相三昧？<a id="a-5p"></a>”即说颂曰：</p>
  <p id="a5q">“如云现众色，<a id="a-5r"></a>　是中无有实，</p>
  <p id="a5s">能令无智人，<a id="a-5t"></a>　于此生迷惑。</p>
  <p id="a5u">于彼畜生趣，<a id="a-5v"></a>　而受种种身，</p>
  <p id="a5w">犹如虚空云，<a id="a-5x"></a>　现于诸色像。</p>
  <p id="a5y">了知业如幻，<a id="a-5z"></a>　不生迷惑心，</p>
  <p id="a60">彼相本寂静，<a id="a-61"></a>　是畜生三昧。</p>
  <p id="a62">“复次，<a id="a-63"></a>文殊师利，<a id="a-64"></a>云何名为阎魔罗界三昧？<a id="a-65"></a>”即说颂曰：</p>
  <p id="a66">“造作纯黑业，<a id="a-67"></a>　及以杂业者，</p>
  <p id="a68">流转阎罗界，<a id="a-69"></a>　受于种种苦。</p>
  <p id="a6A">实无阎罗界，<a id="a-6B"></a>　亦无流转者，</p>
  <p id="a6C">自性本无生，<a id="a-6D"></a>　诸苦犹如梦。</p>
  <p id="a6E">若能如是观，<a id="a-6F"></a>　阎罗界三昧。</p>
  <p id="a6G">“复次，<a id="a-6H"></a>文殊师利，<a id="a-6I"></a>云何名为贪相三昧？<a id="a-6J"></a>”即说颂曰：</p>
  <p id="a6K">“贪从分别生，<a id="a-6L"></a>　分别亦非有，</p>
  <p id="a6M">无生亦无相，<a id="a-6N"></a>　住处不可得。</p>
  <p id="a6O">贪性如虚空，<a id="a-6P"></a>　亦无有建立，</p>
  <p id="a6Q">凡夫妄分别，<a id="a-6R"></a>　由斯贪染生。</p>
  <p id="a6S">法性本无染，<a id="a-6T"></a>　清净如虚空，</p>
  <p id="a6U">十方遍推求，<a id="a-6V"></a>　其性不可得。</p>
  <p id="a6W">不了性空故，<a id="a-6X"></a>　见贪生怖畏，</p>
  <p id="a6Y">无畏生畏想，<a id="a-6Z"></a>　于何得安乐？</p>
  <p id="a6a">譬如愚痴人，<a id="a-6b"></a>　怖畏于虚空，</p>
  <p id="a6c">惊惧而驰走，<a id="a-6d"></a>　避空不欲见。</p>
  <p id="a6e">虚空遍一切，<a id="a-6f"></a>　于何而得离？</p>
  <p id="a6g">愚夫迷惑故，<a id="a-6h"></a>　颠倒分别生。</p>
  <p id="a6i">贪本无自性，<a id="a-6j"></a>　妄生厌离心，</p>
  <p id="a6k">如人欲避空，<a id="a-6l"></a>　终无能脱者。</p>
  <p id="a6m">诸法性自离，<a id="a-6n"></a>　犹如于涅槃，</p>
  <p id="a6o">三世一切佛，<a id="a-6p"></a>　了知贪性空。</p>
  <p id="a6q">住此境界中，<a id="a-6r"></a>　未曾有舍离，</p>
  <p id="a6s">于贪怖畏者，<a id="a-6t"></a>　思惟求解脱。</p>
  <p id="a6u">如是贪自性，<a id="a-6v"></a>　究竟常清净，</p>
  <p id="a6w">我证菩提时，<a id="a-6x"></a>　了达皆平等。</p>
  <p id="a6y">若执贪为有，<a id="a-6z"></a>　于彼当舍离，</p>
  <p id="a70">由妄分别故，<a id="a-71"></a>　而言舍离贪。</p>
  <p id="a72">此唯分别心，<a id="a-73"></a>　实无有舍离，</p>
  <p id="a74">其性不可得，<a id="a-75"></a>　亦无有灭坏。</p>
  <p id="a76">平等实际中，<a id="a-77"></a>　无解脱分别，</p>
  <p id="a78">若于贪解脱，<a id="a-79"></a>　于空亦解脱。</p>
  <p id="a7A">虚空及与贪，<a id="a-7B"></a>　无尽无差别，</p>
  <p id="a7C">若见差别者，<a id="a-7D"></a>　我说令舍离。</p>
  <p id="a7E">贪实无有生，<a id="a-7F"></a>　妄起生分别，</p>
  <p id="a7G">彼贪本性空，<a id="a-7H"></a>　但有假名字。</p>
  <p id="a7I">不应以此名，<a id="a-7J"></a>　而生于执著，</p>
  <p id="a7K">了贪无染故，<a id="a-7L"></a>　是则毕竟空。</p>
  <p id="a7M">不由灭坏贪，<a id="a-7N"></a>　而得于解脱，</p>
  <p id="a7O">贪法与佛法，<a id="a-7P"></a>　平等即涅槃。</p>
  <p id="a7Q">智者应当知，<a id="a-7R"></a>　了贪寂静已，</p>
  <p id="a7S">入于寂静界，<a id="a-7T"></a>　是名贪三昧。</p>
  <p id="a7U">“复次，<a id="a-7V"></a>文殊师利，<a id="a-7W"></a>云何名为瞋相三昧？<a id="a-7X"></a>”即说颂曰：</p>
  <p id="a7Y">“以虚妄因缘，<a id="a-7Z"></a>　而起于瞋恚，</p>
  <p id="a7a">无我执为我，<a id="a-7b"></a>　及由粗恶声。</p>
  <p id="a7c">起猛利瞋心，<a id="a-7d"></a>　犹如于恶毒，</p>
  <p id="a7e">音声及瞋恚，<a id="a-7f"></a>　究竟无所有。</p>
  <p id="a7g">如钻木出火，<a id="a-7h"></a>　要假众缘力，</p>
  <p id="a7i">若缘不和合，<a id="a-7j"></a>　火终不得生。</p>
  <p id="a7k">是不悦意声，<a id="a-7l"></a>　毕竟无所有，</p>
  <p id="a7m">知声性空故，<a id="a-7n"></a>　瞋亦不复生。</p>
  <p id="a7o">瞋不在于声，<a id="a-7p"></a>　亦不身中住，</p>
  <p id="a7q">因缘和合起，<a id="a-7r"></a>　离缘终不生。</p>
  <p id="a7s">如因乳等缘，<a id="a-7t"></a>　和合生酥酪，</p>
  <p id="a7u">瞋自性无起，<a id="a-7v"></a>　因于粗恶声。</p>
  <p id="a7w">愚者不能了，<a id="a-7x"></a>　热恼自烧燃，</p>
  <p id="a7y">应当如是知，<a id="a-7z"></a>　究竟无所有。</p>
  <p id="a80">瞋性本寂静，<a id="a-81"></a>　但有于假名，</p>
  <p id="a82">瞋恚即实际，<a id="a-83"></a>　以依真如起。</p>
  <p id="a84">了知如法界，<a id="a-85"></a>　是名瞋三昧。</p>
  <p id="a86">“复次，<a id="a-87"></a>文殊师利，<a id="a-88"></a>云何名为痴相三昧？<a id="a-89"></a>”即说颂曰：</p>
  <p id="a8A">“无明体性空，<a id="a-8B"></a>　本自无生起，</p>
  <p id="a8C">是中无少法，<a id="a-8D"></a>　而可说为痴。</p>
  <p id="a8E">凡夫于无痴，<a id="a-8F"></a>　而妄生痴想，</p>
  <p id="a8G">于无著生著，<a id="a-8H"></a>　犹若结虚空。</p>
  <p id="a8I">奇哉愚痴人，<a id="a-8J"></a>　不应作而作，</p>
  <p id="a8K">诸法皆非有，<a id="a-8L"></a>　杂染分别生。</p>
  <p id="a8M">如欲取虚空，<a id="a-8N"></a>　安置于一处，</p>
  <p id="a8O">设经千万劫，<a id="a-8P"></a>　终无有积聚。</p>
  <p id="a8Q">愚夫从本来，<a id="a-8R"></a>　经不思议劫，</p>
  <p id="a8S">所起于痴结，<a id="a-8T"></a>　而无少分增。</p>
  <p id="a8U">如彼取虚空，<a id="a-8V"></a>　终无有增减，</p>
  <p id="a8W">多劫集于痴，<a id="a-8X"></a>　增减亦如是。</p>
  <p id="a8Y">又如于槖籥，<a id="a-8Z"></a>　受风无际限，</p>
  <p id="a8a">愚痴著欲乐，<a id="a-8b"></a>　无有厌足时。</p>
  <p id="a8c">是痴无所有，<a id="a-8d"></a>　无根无住处，</p>
  <p id="a8e">以根非有故，<a id="a-8f"></a>　亦无痴可尽。</p>
  <p id="a8g">以痴无尽故，<a id="a-8h"></a>　边际不可得，</p>
  <p id="a8i">是故诸众生，<a id="a-8j"></a>　我不能令尽。</p>
  <p id="a8k">设我一日中，<a id="a-8l"></a>　能度三千界，</p>
  <p id="a8m">所有诸众生，<a id="a-8n"></a>　皆令入涅槃。</p>
  <p id="a8o">复经不思议，<a id="a-8p"></a>　无量千万劫，</p>
  <p id="a8q">日日如是化，<a id="a-8r"></a>　众生界不尽。</p>
  <p id="a8s">痴界众生界，<a id="a-8t"></a>　是二俱无相，</p>
  <p id="a8u">彼皆如幻化，<a id="a-8v"></a>　故不能令尽。</p>
  <p id="a8w">痴性与佛性，<a id="a-8x"></a>　平等无差别，</p>
  <p id="a8y">若分别于佛，<a id="a-8z"></a>　彼则住愚痴。</p>
  <p id="a90">痴及一切智，<a id="a-91"></a>　性皆不可得，</p>
  <p id="a92">然彼诸众生，<a id="a-93"></a>　皆与痴平等。</p>
  <p id="a94">众生不思议，<a id="a-95"></a>　痴亦不思议，</p>
  <p id="a96">以不思议故，<a id="a-97"></a>　不应取分别。</p>
  <p id="a98">如是思惟心，<a id="a-99"></a>　思量不可得，</p>
  <p id="a9A">痴亦不可量，<a id="a-9B"></a>　以无边际故。</p>
  <p id="a9C">既无有边际，<a id="a-9D"></a>　从何而得生？</p>
  <p id="a9E">自性无生故，<a id="a-9F"></a>　相亦不可得。</p>
  <p id="a9G">了痴无有相，<a id="a-9H"></a>　观佛亦复然，</p>
  <p id="a9I">应当如是知，<a id="a-9J"></a>　一切法无二。</p>
  <p id="a9K">痴性本寂静，<a id="a-9L"></a>　但有于假名，</p>
  <p id="a9M">我证菩提时，<a id="a-9N"></a>　亦了痴平等。</p>
  <p id="a9O">能作如是观，<a id="a-9P"></a>　是名痴三昧。</p>
  <p id="a9Q">“复次，<a id="a-9R"></a>文殊师利，<a id="a-9S"></a>云何名为不善三昧？<a id="a-9T"></a>”即说颂曰：</p>
  <p id="a9U">“知彼贪瞋痴，<a id="a-9V"></a>　种种诸烦恼，</p>
  <p id="a9W">所有诸行相，<a id="a-9X"></a>　虚妄无真实。</p>
  <p id="a9Y">能如是观察，<a id="a-9Z"></a>　是不善三昧。</p>
  <p id="a9a">“复次，<a id="a-9b"></a>文殊师利，<a id="a-9c"></a>云何名为善法三昧？<a id="a-9d"></a>”即说颂曰：</p>
  <p id="a9e">“汝等应当知，<a id="a-9f"></a>　诸善意乐者，</p>
  <p id="a9g">心行各差别，<a id="a-9h"></a>　皆同于一行。</p>
  <p id="a9i">以一出离相，<a id="a-9j"></a>　了知于一切，</p>
  <p id="a9k">皆悉寂静故，<a id="a-9l"></a>　是名善三昧。</p>
  <p id="a9m">“复次，<a id="a-9n"></a>文殊师利，<a id="a-9o"></a>云何名有为三昧？<a id="a-9p"></a>”即说颂曰：</p>
  <p id="a9q">“汝等应当知，<a id="a-9r"></a>　一切有为法，</p>
  <p id="a9s">非是所造作，<a id="a-9t"></a>　亦无可称量。</p>
  <p id="a9u">我了知诸行，<a id="a-9v"></a>　性无有积集，</p>
  <p id="a9w">一切皆寂静，<a id="a-9x"></a>　名有为三昧。</p>
  <p id="a9y">“复次，<a id="a-9z"></a>文殊师利，<a id="a-A0"></a>云何名无为三昧？<a id="a-A1"></a>”即说颂曰：</p>
  <p id="aA2">“无为性寂静，<a id="a-A3"></a>　于中无所著，</p>
  <p id="aA4">亦复无出离，<a id="a-A5"></a>　但有假名字。</p>
  <p id="aA6">为执著众生，<a id="a-A7"></a>　而说彼名字，</p>
  <p id="aA8">能如是了知，<a id="a-A9"></a>　名无为三昧。<a id="a-AA"></a>”</p>
  <p id="aAB">尔时，<a id="a-AC"></a>世尊说如是等不可思议微妙偈时，<a id="a-AD"></a>九万二千菩萨得无生法忍，<a id="a-AE"></a>三万六千比丘而于诸漏心得解脱，<a id="a-AF"></a>七十二万亿那由他诸天，<a id="a-AG"></a>及六千比丘尼，<a id="a-AH"></a>一百八十万优婆塞，<a id="a-AI"></a>二千二百优婆夷等，<a id="a-AJ"></a>皆发阿耨多罗三藐三菩提心。</p>
  <p id="aAK">尔时，<a id="a-AL"></a>文殊师利菩萨复白佛言：<a id="a-AM"></a>“惟愿世尊，<a id="a-AN"></a>为诸菩萨演说种种三昧名字，<a id="a-AO"></a>令其闻者诸根通利，<a id="a-AP"></a>而于诸法得智慧明，<a id="a-AQ"></a>不为一切邪见众生之所摧伏；<a id="a-AR"></a>亦令证得四无碍辩，<a id="a-AS"></a>于一文字而能了知种种文字，<a id="a-AT"></a>于诸文字了一文字；<a id="a-AU"></a>复以无边辩才，<a id="a-AV"></a>为诸众生善说法要，<a id="a-AW"></a>亦令证得甚深法忍，<a id="a-AX"></a>于一刹那了一切行；<a id="a-AY"></a>是一切行，<a id="a-AZ"></a>各各复有无边行相，<a id="a-Aa"></a>皆能了知。<a id="a-Ab"></a>”</p>
  <p id="aAc">佛言：<a id="a-Ad"></a>“文殊师利，<a id="a-Ae"></a>有三昧名无边离垢，<a id="a-Af"></a>若菩萨得此三昧，<a id="a-Ag"></a>能现一切诸清净色。<a id="a-Ah"></a>复有三昧名可畏面，<a id="a-Ai"></a>得此三昧，<a id="a-Aj"></a>有大威光映蔽日月。<a id="a-Ak"></a>复有三昧名出焰光，<a id="a-Al"></a>得此三昧，<a id="a-Am"></a>能蔽一切释梵威光。<a id="a-An"></a>复有三昧名为出离，<a id="a-Ao"></a>得此三昧，<a id="a-Ap"></a>令诸众生出离一切贪恚愚痴。<a id="a-Aq"></a>复有三昧名无碍光，<a id="a-Ar"></a>得此三昧，<a id="a-As"></a>则能照曜一切佛刹。<a id="a-At"></a>复有三昧名无忘失，<a id="a-Au"></a>得此三昧，<a id="a-Av"></a>能持诸佛所说教法，<a id="a-Aw"></a>亦能为他敷演斯义。<a id="a-Ax"></a>复有三昧名曰雷音，<a id="a-Ay"></a>得此三昧，<a id="a-Az"></a>善能显示一切言音上至梵世。<a id="a-B0"></a>复有三昧名为喜乐，<a id="a-B1"></a>得此三昧，<a id="a-B2"></a>令诸众生喜乐满足。<a id="a-B3"></a>复有三昧名喜无厌，<a id="a-B4"></a>得此三昧，<a id="a-B5"></a>其见闻者无有厌足。<a id="a-B6"></a>复有三昧名专一境难思功德，<a id="a-B7"></a>得此三昧，<a id="a-B8"></a>而能示现一切神变。<a id="a-B9"></a>复有三昧名解一切众生语言，<a id="a-BA"></a>得此三昧，<a id="a-BB"></a>善能宣说一切语言，<a id="a-BC"></a>于一字中说一切字，<a id="a-BD"></a>了一切字同于一字。<a id="a-BE"></a>复有三昧名超一切陀罗尼王，<a id="a-BF"></a>得此三昧，<a id="a-BG"></a>能善了知诸陀罗尼。<a id="a-BH"></a>复有三昧名为一切辩才庄严，<a id="a-BI"></a>得此三昧，<a id="a-BJ"></a>善能分别一切文字种种言音。<a id="a-BK"></a>复有三昧名为积集一切善法，<a id="a-BL"></a>得此三昧，<a id="a-BM"></a>能令众生悉闻佛声、<a id="a-BN"></a>法声、<a id="a-BO"></a>僧声、<a id="a-BP"></a>声闻声、<a id="a-BQ"></a>缘觉声、<a id="a-BR"></a>菩萨声、<a id="a-BS"></a>波罗蜜声；<a id="a-BT"></a>如是菩萨住三昧时，<a id="a-BU"></a>令诸众生闻声不绝。<a id="a-BV"></a>”</p>
  <p id="aBW">尔时，<a id="a-BX"></a>文殊师利白佛言：<a id="a-BY"></a>“惟愿世尊，<a id="a-BZ"></a>加威护念，<a id="a-Ba"></a>令我获得无碍辩才，<a id="a-Bb"></a>说此法门殊胜功德。<a id="a-Bc"></a>”</p>
  <p id="aBd">佛言：<a id="a-Be"></a>“善哉！<a id="a-Bf"></a>随汝所愿。<a id="a-Bg"></a>”</p>
  <p id="aBh">文殊师利复白佛言：<a id="a-Bi"></a>“若有菩萨于此法门，<a id="a-Bj"></a>受持读诵无疑惑者，<a id="a-Bk"></a>当知是人于现身中，<a id="a-Bl"></a>决定获得四种辩才，<a id="a-Bm"></a>所谓捷疾辩才、<a id="a-Bn"></a>广大辩才、<a id="a-Bo"></a>甚深辩才、<a id="a-Bp"></a>无尽辩才；<a id="a-Bq"></a>于诸众生心常护念，<a id="a-Br"></a>随所修行欲毁坏者，<a id="a-Bs"></a>皆能觉悟令无毁坏。<a id="a-Bt"></a>”</p>
  <p id="aBu">尔时，<a id="a-Bv"></a>世尊赞文殊师利菩萨言：<a id="a-Bw"></a>“善哉！<a id="a-Bx"></a>善哉！<a id="a-By"></a>汝于斯义能善分别。<a id="a-Bz"></a>如布施者获大财富，<a id="a-C0"></a>持禁戒者决定生天；<a id="a-C1"></a>若能受持此经典者，<a id="a-C2"></a>现得辩才必无虚妄。<a id="a-C3"></a>如日光出能除诸暝，<a id="a-C4"></a>亦如菩萨坐菩提座，<a id="a-C5"></a>成等正觉决定无疑；<a id="a-C6"></a>受持读诵是经典者，<a id="a-C7"></a>现得辩才亦复如是。<a id="a-C8"></a>文殊师利，<a id="a-C9"></a>若复有人，<a id="a-CA"></a>于现身中欲求辩才，<a id="a-CB"></a>当于此经心生信乐，<a id="a-CC"></a>受持读诵，<a id="a-CD"></a>广为人说，<a id="a-CE"></a>勿生疑惑。<a id="a-CF"></a>”</p>
  <p id="aCG">尔时，<a id="a-CH"></a>无垢藏菩萨白佛言：<a id="a-CI"></a>“世尊，<a id="a-CJ"></a>若诸菩萨、<a id="a-CK"></a>佛涅槃后，<a id="a-CL"></a>于此法门心无疑惑，<a id="a-CM"></a>受持读诵，<a id="a-CN"></a>为他广说，<a id="a-CO"></a>我当摄受加其辩才。<a id="a-CP"></a>”</p>
  <p id="aCQ">尔时，<a id="a-CR"></a>天魔波旬愁忧苦恼，<a id="a-CS"></a>悲涕流泪，<a id="a-CT"></a>来诣佛所，<a id="a-CU"></a>而白佛言：<a id="a-CV"></a>“如来昔证无上菩提，<a id="a-CW"></a>我于尔时已怀忧恼。<a id="a-CX"></a>复于今者说此法门，<a id="a-CY"></a>倍生大苦如中毒箭。<a id="a-CZ"></a>若诸众生闻是经典，<a id="a-Ca"></a>决定当于阿耨多罗三藐三菩提，<a id="a-Cb"></a>无有退转入般涅槃，<a id="a-Cc"></a>令我境界皆悉空虚。<a id="a-Cd"></a>如来应正等觉能令一切诸苦众生，<a id="a-Ce"></a>咸得安乐。<a id="a-Cf"></a>愿垂哀愍与大慈悲，<a id="a-Cg"></a>不于此经加威护念，<a id="a-Ch"></a>令我安隐忧苦皆除。<a id="a-Ci"></a>”</p>
  <p id="aCj">尔时，<a id="a-Ck"></a>世尊告波旬言：<a id="a-Cl"></a>“勿怀忧恼！<a id="a-Cm"></a>我于此法不作加护，<a id="a-Cn"></a>诸众生等亦不涅槃。<a id="a-Co"></a>”</p>
  <p id="aCp">天魔波旬闻是语已，<a id="a-Cq"></a>欢喜踊跃，<a id="a-Cr"></a>忧恼悉除，<a id="a-Cs"></a>即于佛前忽然不现。</p>
  <p id="aCt">尔时，<a id="a-Cu"></a>文殊师利菩萨前白佛言：<a id="a-Cv"></a>“如来今者有何密意，<a id="a-Cw"></a>告波旬言，<a id="a-Cx"></a>我于此法不作加护？<a id="a-Cy"></a>”</p>
  <p id="aCz">佛言：<a id="a-D0"></a>“文殊师利，<a id="a-D1"></a>以无加护加护此法，<a id="a-D2"></a>是故为彼说如是言。<a id="a-D3"></a>以一切法平等实际，<a id="a-D4"></a>皆归真如同于法界，<a id="a-D5"></a>离诸言说不二相故，<a id="a-D6"></a>无有加护。<a id="a-D7"></a>以我如是诚实之言无有虚妄，<a id="a-D8"></a>能令此经于阎浮提广行流布。<a id="a-D9"></a>”</p>
  <p id="aDA">尔时，<a id="a-DB"></a>世尊说是语已，<a id="a-DC"></a>告阿难言：<a id="a-DD"></a>“此经名为《普入不思议法门》。<a id="a-DE"></a>若能受持如是经典，<a id="a-DF"></a>则为受持八万四千法门等无差别。<a id="a-DG"></a>何以故？<a id="a-DH"></a>我于此经善通达已，<a id="a-DI"></a>方能为彼诸众生等，<a id="a-DJ"></a>演说八万四千法门。<a id="a-DK"></a>是故，<a id="a-DL"></a>阿难，<a id="a-DM"></a>汝于此法当善护持，<a id="a-DN"></a>读诵流通，<a id="a-DO"></a>无令忘失。<a id="a-DP"></a>”</p>
  <p id="aDQ">佛说是经已，<a id="a-DR"></a>文殊师利菩萨、<a id="a-DS"></a>无垢藏菩萨、<a id="a-DT"></a>尊者阿难，<a id="a-DU"></a>及诸世间天、<a id="a-DV"></a>人、<a id="a-DW"></a>阿修罗、<a id="a-DX"></a>乾闼婆等，<a id="a-DY"></a>闻佛所说，<a id="a-DZ"></a>皆大欢喜，<a id="a-Da"></a>信受奉行。</p>
 </body>
</html>