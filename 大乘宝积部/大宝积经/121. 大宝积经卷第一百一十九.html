<!doctype html>
<html id="z3IBTIFDb" data-ver="1501">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百一十九</h1>
  <h2 id="a2">唐三藏法师菩提流志奉诏译</h2>
  <h2 id="a3">胜鬘夫人会第四十八</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇树给孤独园。</p>
  <p id="a7">时，<a id="a-8"></a>憍萨罗波斯匿王及末利夫人，<a id="a-9"></a>初证法已，<a id="a-A"></a>共相谓言：<a id="a-B"></a>“我女胜鬘，<a id="a-C"></a>慈晤聪愍，<a id="a-D"></a>多闻智慧，<a id="a-E"></a>若见如来，<a id="a-F"></a>于甚深法速能解了无诸疑惑。<a id="a-G"></a>我今应当令善谕者发其诚信。<a id="a-H"></a>”作是议已，<a id="a-I"></a>王及夫人即便作书，<a id="a-J"></a>称扬如来真实功德。<a id="a-K"></a>时，<a id="a-L"></a>遣一使名真提罗，<a id="a-M"></a>奉持王书诣无斗城，<a id="a-N"></a>授胜鬘夫人。<a id="a-O"></a>时，<a id="a-P"></a>胜鬘夫人发书寻绎，<a id="a-Q"></a>顶受忻庆生希有心，<a id="a-R"></a>向真提罗而说偈言：</p>
  <p id="aS">“我闻如来声，<a id="a-T"></a>　世间颇难遇，</p>
  <p id="aU">斯言若真实，<a id="a-V"></a>　当赐汝衣服。</p>
  <p id="aW">若彼佛世尊，<a id="a-X"></a>　为利世间现，</p>
  <p id="aY">必应见哀愍，<a id="a-Z"></a>　令我睹真相。<a id="a-a"></a>”</p>
  <p id="ab">言念须臾顷，<a id="a-c"></a>　佛于虚空中，</p>
  <p id="ad">现不思议身，<a id="a-e"></a>　普放大光明，</p>
  <p id="af">胜鬘及眷属，<a id="a-g"></a>　皆悉来集会，</p>
  <p id="ah">合掌瞻仰礼，<a id="a-i"></a>　称赞大导师：</p>
  <p id="aj">“如来妙色身，<a id="a-k"></a>　世间无与等，</p>
  <p id="al">无比不思议，<a id="a-m"></a>　是故今敬礼。</p>
  <p id="an">如来色无尽，<a id="a-o"></a>　智慧亦复然，</p>
  <p id="ap">一切法常住，<a id="a-q"></a>　是故我归依。</p>
  <p id="ar">善调心过恶，<a id="a-s"></a>　及与身四种，</p>
  <p id="at">到不思议地，<a id="a-u"></a>　故我今敬礼。</p>
  <p id="av">知诸尔炎法，<a id="a-w"></a>　智身无挂碍，</p>
  <p id="ax">于法无忘失，<a id="a-y"></a>　故我今敬礼。</p>
  <p id="az">稽首过称量，<a id="a-10"></a>　稽首无伦等，</p>
  <p id="a11">稽首法自在，<a id="a-12"></a>　稽首超思惟。</p>
  <p id="a13">哀愍覆护我，<a id="a-14"></a>　令法种增长，</p>
  <p id="a15">逮及最后身，<a id="a-16"></a>　常在如来前。</p>
  <p id="a17">我所修福业，<a id="a-18"></a>　此世及余生，</p>
  <p id="a19">由斯善根力，<a id="a-1A"></a>　愿佛恒摄受。<a id="a-1B"></a>”</p>
  <p id="a1C">时，<a id="a-1D"></a>胜鬘夫人说此偈已，<a id="a-1E"></a>及诸眷属一切大众，<a id="a-1F"></a>顶礼佛足。<a id="a-1G"></a>尔时，<a id="a-1H"></a>世尊即为胜鬘而说偈言：</p>
  <p id="a1I">“我昔为菩提，<a id="a-1J"></a>　曾已开示汝，</p>
  <p id="a1K">今复值遇我，<a id="a-1L"></a>　及来世亦然。<a id="a-1M"></a>”</p>
  <p id="a1N">说此偈已，<a id="a-1O"></a>即于会中，<a id="a-1P"></a>授胜鬘夫人阿耨多罗三藐三菩提记：<a id="a-1Q"></a>“汝今称叹如来殊胜功德，<a id="a-1R"></a>以此善根，<a id="a-1S"></a>当于无量阿僧祇劫天人之中为自在王，<a id="a-1T"></a>诸所受用皆悉具足，<a id="a-1U"></a>所生之处常得遇我，<a id="a-1V"></a>现前称叹如今无异；<a id="a-1W"></a>复当供养无量无数诸佛世尊，<a id="a-1X"></a>过二万阿僧祇劫，<a id="a-1Y"></a>当得作佛，<a id="a-1Z"></a>号曰普光如来应正等觉。<a id="a-1a"></a>彼佛国土，<a id="a-1b"></a>无诸恶趣衰老病苦，<a id="a-1c"></a>亦无不善恶业道名。<a id="a-1d"></a>其中众生形色端严，<a id="a-1e"></a>具五妙境纯受快乐，<a id="a-1f"></a>蔽于他化自在诸天。<a id="a-1g"></a>彼诸众生皆趣大乘，<a id="a-1h"></a>诸有如是学大乘者，<a id="a-1i"></a>悉来生彼。<a id="a-1j"></a>”时，<a id="a-1k"></a>胜鬘夫人得授记已，<a id="a-1l"></a>无量天人心怀踊跃，<a id="a-1m"></a>咸愿往生彼佛世界。<a id="a-1n"></a>是时，<a id="a-1o"></a>世尊皆与授记当生彼国。</p>
  <p id="a1p">时，<a id="a-1q"></a>胜鬘夫人闻佛记已，<a id="a-1r"></a>于如来前合掌而立，<a id="a-1s"></a>发十弘誓，<a id="a-1t"></a>作如是言：<a id="a-1u"></a>“世尊，<a id="a-1v"></a>我从今日乃至菩提，<a id="a-1w"></a>于诸受戒不起犯心。<a id="a-1x"></a>世尊，<a id="a-1y"></a>我从今日乃至菩提，<a id="a-1z"></a>于诸师长不起慢心。<a id="a-20"></a>世尊，<a id="a-21"></a>我从今日乃至菩提，<a id="a-22"></a>于诸众生不起恚心。<a id="a-23"></a>世尊，<a id="a-24"></a>我从今日乃至菩提，<a id="a-25"></a>于诸胜已及诸胜事不起妒心。<a id="a-26"></a>世尊，<a id="a-27"></a>我从今日乃至菩提，<a id="a-28"></a>虽有少食不起悭心。<a id="a-29"></a>世尊，<a id="a-2A"></a>我从今日乃至菩提，<a id="a-2B"></a>不自为己受畜财物，<a id="a-2C"></a>凡有所受为济贫苦有情之类。<a id="a-2D"></a>世尊，<a id="a-2E"></a>我从今日乃至菩提，<a id="a-2F"></a>不求恩报行四摄事，<a id="a-2G"></a>无贪利心、<a id="a-2H"></a>无厌足心、<a id="a-2I"></a>无限碍心摄受众生。<a id="a-2J"></a>世尊，<a id="a-2K"></a>我从今日乃至菩提，<a id="a-2L"></a>见诸众生无有依怙，<a id="a-2M"></a>幽系疾恼种种危厄，<a id="a-2N"></a>终不舍离必愿安隐，<a id="a-2O"></a>以善饶益令免众苦。<a id="a-2P"></a>世尊，<a id="a-2Q"></a>我从今日乃至菩提，<a id="a-2R"></a>若见一切诸恶律仪，<a id="a-2S"></a>毁犯如来清净禁戒，<a id="a-2T"></a>凡我所摄城邑聚落，<a id="a-2U"></a>应调伏者而调伏之，<a id="a-2V"></a>应摄受者而摄受之。<a id="a-2W"></a>何以故？<a id="a-2X"></a>以调伏摄受故，<a id="a-2Y"></a>则正法久住；<a id="a-2Z"></a>正法久住故，<a id="a-2a"></a>天人充满恶道减少，<a id="a-2b"></a>能令如来法轮常转。<a id="a-2c"></a>世尊，<a id="a-2d"></a>我从今日乃至菩提，<a id="a-2e"></a>摄受正法终不忘失。<a id="a-2f"></a>何以故？<a id="a-2g"></a>忘失正法则忘大乘，<a id="a-2h"></a>忘大乘者则忘波罗蜜，<a id="a-2i"></a>忘波罗蜜者则舍大乘。<a id="a-2j"></a>若诸菩萨，<a id="a-2k"></a>有于大乘不决定者，<a id="a-2l"></a>摄受正法则不坚固，<a id="a-2m"></a>便不堪任超凡夫境，<a id="a-2n"></a>则为大失。</p>
  <p id="a2o">“世尊，<a id="a-2p"></a>现在、<a id="a-2q"></a>未来摄受正法诸菩萨等，<a id="a-2r"></a>具足无边广大利益，<a id="a-2s"></a>发斯弘誓。<a id="a-2t"></a>圣主世尊虽复证知，<a id="a-2u"></a>而诸有情善根微薄，<a id="a-2v"></a>或起疑网，<a id="a-2w"></a>以十弘誓难成就故。<a id="a-2x"></a>彼或长夜习不善法受诸苦恼，<a id="a-2y"></a>为欲利益如斯众生，<a id="a-2z"></a>今于佛前发诚实誓。<a id="a-30"></a>世尊，<a id="a-31"></a>我今发此十弘誓愿，<a id="a-32"></a>若实不虚，<a id="a-33"></a>于大众上，<a id="a-34"></a>当雨天花，<a id="a-35"></a>出天妙音。<a id="a-36"></a>”</p>
  <p id="a37">胜鬘夫人于如来前作斯言已，<a id="a-38"></a>时虚空中即雨天花，<a id="a-39"></a>出天妙音，<a id="a-3A"></a>叹言：<a id="a-3B"></a>“善哉！<a id="a-3C"></a>胜鬘夫人，<a id="a-3D"></a>如汝所说，<a id="a-3E"></a>真实无异。<a id="a-3F"></a>”</p>
  <p id="a3G">尔时，<a id="a-3H"></a>众会既睹斯瑞，<a id="a-3I"></a>无诸疑惑，<a id="a-3J"></a>生大欢喜，<a id="a-3K"></a>同声唱言：<a id="a-3L"></a>“愿与胜鬘夫人所生之处同其愿行。<a id="a-3M"></a>”时，<a id="a-3N"></a>佛世尊悉记大众如其所愿。</p>
  <p id="a3O">尔时，<a id="a-3P"></a>胜鬘夫人复于佛前发三弘愿，<a id="a-3Q"></a>以兹愿力，<a id="a-3R"></a>利益无边诸有情类：<a id="a-3S"></a>“第一愿者，<a id="a-3T"></a>以我善根，<a id="a-3U"></a>于一切生得正法智；<a id="a-3V"></a>第二愿者，<a id="a-3W"></a>若我所生得正智已，<a id="a-3X"></a>为诸众生演说无倦；<a id="a-3Y"></a>第三愿者，<a id="a-3Z"></a>我为摄受护持正法，<a id="a-3a"></a>于所生身不惜躯命。<a id="a-3b"></a>”</p>
  <p id="a3c">尔时，<a id="a-3d"></a>世尊闻斯愿已，<a id="a-3e"></a>告胜鬘言：<a id="a-3f"></a>“如一切色悉入空界，<a id="a-3g"></a>如是菩萨恒沙诸愿悉入兹愿。<a id="a-3h"></a>此三愿者真实广大！<a id="a-3i"></a>”</p>
  <p id="a3j">尔时，<a id="a-3k"></a>胜鬘夫人复白佛言：<a id="a-3l"></a>“世尊，<a id="a-3m"></a>今当承佛威神辩才之力，<a id="a-3n"></a>欲说大愿，<a id="a-3o"></a>幸垂听许。<a id="a-3p"></a>”</p>
  <p id="a3q">佛言胜鬘：<a id="a-3r"></a>“恣汝所说。<a id="a-3s"></a>”</p>
  <p id="a3t">胜鬘夫人言：<a id="a-3u"></a>“菩萨所有恒沙诸愿，<a id="a-3v"></a>一切皆入一大愿中。<a id="a-3w"></a>一大愿者，<a id="a-3x"></a>所谓摄受如来正法。<a id="a-3y"></a>如是摄受正法，<a id="a-3z"></a>真实广大。<a id="a-40"></a>”</p>
  <p id="a41">佛言：<a id="a-42"></a>“善哉！<a id="a-43"></a>胜鬘，<a id="a-44"></a>汝久修习，<a id="a-45"></a>智慧方便甚深微妙。<a id="a-46"></a>有能解了汝所说义，<a id="a-47"></a>彼于长夜植诸善本。<a id="a-48"></a>如汝所说摄受正法，<a id="a-49"></a>皆是过去、<a id="a-4A"></a>未来、<a id="a-4B"></a>现在诸佛，<a id="a-4C"></a>已说、<a id="a-4D"></a>今说、<a id="a-4E"></a>当说。<a id="a-4F"></a>我得无上正等菩提，<a id="a-4G"></a>亦复常以种种相说摄受正法。<a id="a-4H"></a>如是称扬摄受正法，<a id="a-4I"></a>所有功德无有边际，<a id="a-4J"></a>如来智慧亦无边际。<a id="a-4K"></a>何以故？<a id="a-4L"></a>是摄受正法有大功德，<a id="a-4M"></a>有大利益。<a id="a-4N"></a>”</p>
  <p id="a4O">时，<a id="a-4P"></a>胜鬘夫人复白佛言：<a id="a-4Q"></a>“世尊，<a id="a-4R"></a>我当承佛威神之力，<a id="a-4S"></a>更复演说摄受正法广大之义。<a id="a-4T"></a>”</p>
  <p id="a4U">佛言：<a id="a-4V"></a>“听汝所说。<a id="a-4W"></a>”</p>
  <p id="a4X">胜鬘夫人言：<a id="a-4Y"></a>“摄受正法广大义者，<a id="a-4Z"></a>为得无量一切佛法，<a id="a-4a"></a>乃至能摄八万行蕴。<a id="a-4b"></a>譬如劫初，<a id="a-4c"></a>兴诸色云，<a id="a-4d"></a>雨众宝雨；<a id="a-4e"></a>如是摄受正法善根之云，<a id="a-4f"></a>能雨无量福报之雨。<a id="a-4g"></a>世尊，<a id="a-4h"></a>又如劫初，<a id="a-4i"></a>大水之中能生三千大千界藏及四百亿种种类洲；<a id="a-4j"></a>如是摄受正法，<a id="a-4k"></a>出生大乘无量界藏，<a id="a-4l"></a>并诸菩萨神通之力，<a id="a-4m"></a>种种法门，<a id="a-4n"></a>一切世间及出世间安乐具足，<a id="a-4o"></a>一切天人所未曾有。</p>
  <p id="a4p">“又如大地荷四重担。<a id="a-4q"></a>何等为四？<a id="a-4r"></a>一者、<a id="a-4s"></a>大海，<a id="a-4t"></a>二者、<a id="a-4u"></a>诸山，<a id="a-4v"></a>三者、<a id="a-4w"></a>草木，<a id="a-4x"></a>四者、<a id="a-4y"></a>众生。<a id="a-4z"></a>如是摄受正法诸善男子及善女人，<a id="a-50"></a>堪能荷负四种重任逾彼大地。<a id="a-51"></a>何等为四？<a id="a-52"></a>谓离善友，<a id="a-53"></a>无闻非法诸有情类，<a id="a-54"></a>以人天善根而成熟之，<a id="a-55"></a>求声闻者授声闻乘，<a id="a-56"></a>求独觉者授独觉乘，<a id="a-57"></a>求大乘者授以大乘，<a id="a-58"></a>是名摄受正法诸善男子及善女人，<a id="a-59"></a>堪能荷负四种重任逾彼大地。<a id="a-5A"></a>世尊，<a id="a-5B"></a>如是摄受正法善男子、<a id="a-5C"></a>善女人等，<a id="a-5D"></a>建立大地，<a id="a-5E"></a>堪能荷负四种重任，<a id="a-5F"></a>普为众生作不请友，<a id="a-5G"></a>大悲利益哀愍有情为世法母。</p>
  <p id="a5H">“又如大地，<a id="a-5I"></a>是四种宝所生之处。<a id="a-5J"></a>何等为四？<a id="a-5K"></a>一者、<a id="a-5L"></a>无价，<a id="a-5M"></a>二者、<a id="a-5N"></a>上价，<a id="a-5O"></a>三者、<a id="a-5P"></a>中价，<a id="a-5Q"></a>四者、<a id="a-5R"></a>下价。<a id="a-5S"></a>如是摄受正法善男子、<a id="a-5T"></a>善女人，<a id="a-5U"></a>建立大地，<a id="a-5V"></a>有情遇已获四大宝，<a id="a-5W"></a>一切宝中最为殊胜。<a id="a-5X"></a>何等为四？<a id="a-5Y"></a>谓诸有情遇斯善友，<a id="a-5Z"></a>或有获得人天善根，<a id="a-5a"></a>有证声闻及辟支佛，<a id="a-5b"></a>或无上乘善根功德，<a id="a-5c"></a>是名摄受正法善男子、<a id="a-5d"></a>善女人，<a id="a-5e"></a>建立大地，<a id="a-5f"></a>有情遇已，<a id="a-5g"></a>便能获得四种大宝。<a id="a-5h"></a>世尊，<a id="a-5i"></a>出大宝者，<a id="a-5j"></a>名为真实摄受正法。<a id="a-5k"></a>世尊，<a id="a-5l"></a>言摄受正法者，<a id="a-5m"></a>谓无异正法，<a id="a-5n"></a>无异摄受正法，<a id="a-5o"></a>正法即是摄受正法。</p>
  <p id="a5p">“世尊，<a id="a-5q"></a>无异波罗蜜，<a id="a-5r"></a>无异摄受正法，<a id="a-5s"></a>摄受正法即是波罗蜜。<a id="a-5t"></a>何以故？<a id="a-5u"></a>摄受正法善男子、<a id="a-5v"></a>善女人，<a id="a-5w"></a>应以施成熟者以施成熟，<a id="a-5x"></a>乃至舍身随顺彼意而成熟之，<a id="a-5y"></a>令彼有情安住正法，<a id="a-5z"></a>是名施波罗蜜。<a id="a-60"></a>应以戒成熟者，<a id="a-61"></a>守护六根净身语意乃至威仪，<a id="a-62"></a>随顺彼意而成熟之，<a id="a-63"></a>令彼有情安住正法，<a id="a-64"></a>是名戒波罗蜜。<a id="a-65"></a>应以忍成熟者，<a id="a-66"></a>若彼有情骂詈毁辱，<a id="a-67"></a>诽谤扰乱，<a id="a-68"></a>以无恚心及利益心最上忍力，<a id="a-69"></a>乃至颜色亦不变异，<a id="a-6A"></a>随顺彼意而成熟之，<a id="a-6B"></a>令彼有情安住正法，<a id="a-6C"></a>是名忍波罗蜜。<a id="a-6D"></a>应以精进而成熟者，<a id="a-6E"></a>于彼有情不起懈怠下劣之心，<a id="a-6F"></a>起大乐欲最上精进，<a id="a-6G"></a>于四威仪随顺彼意而成熟之，<a id="a-6H"></a>令彼有情安住正法，<a id="a-6I"></a>是名精进波罗蜜。<a id="a-6J"></a>应以静虑而成熟者，<a id="a-6K"></a>于彼有情以无散乱成就正念，<a id="a-6L"></a>曾所作事终不忘失，<a id="a-6M"></a>随顺彼意而成熟之，<a id="a-6N"></a>令彼有情安住正法，<a id="a-6O"></a>是名静虑波罗蜜。<a id="a-6P"></a>应以智慧而成熟者，<a id="a-6Q"></a>彼诸有情为利益故，<a id="a-6R"></a>问诸法义以无倦心，<a id="a-6S"></a>而为演说一切诸论、<a id="a-6T"></a>一切明处乃至种种工巧之处，<a id="a-6U"></a>令得究竟随顺彼意而成熟之，<a id="a-6V"></a>令彼有情安住正法，<a id="a-6W"></a>是名智慧波罗蜜。<a id="a-6X"></a>是故，<a id="a-6Y"></a>世尊，<a id="a-6Z"></a>无异波罗蜜，<a id="a-6a"></a>无异摄受正法，<a id="a-6b"></a>摄受正法即是波罗蜜。<a id="a-6c"></a>”</p>
  <p id="a6d">时，<a id="a-6e"></a>胜鬘夫人复白佛言：<a id="a-6f"></a>“世尊，<a id="a-6g"></a>我今承佛威神辩才之力，<a id="a-6h"></a>复说大义。<a id="a-6i"></a>”</p>
  <p id="a6j">佛言：<a id="a-6k"></a>“云何大义？<a id="a-6l"></a>”</p>
  <p id="a6m">“世尊，<a id="a-6n"></a>摄受正法者，<a id="a-6o"></a>无异摄受正法；<a id="a-6p"></a>无异摄受正法者，<a id="a-6q"></a>摄受正法善男子、<a id="a-6r"></a>善女人，<a id="a-6s"></a>则是摄受正法。<a id="a-6t"></a>何以故？<a id="a-6u"></a>若摄受正法善男子、<a id="a-6v"></a>善女人为正法故舍身命财，<a id="a-6w"></a>如是人等以舍身故，<a id="a-6x"></a>证生死后际，<a id="a-6y"></a>远离老病得不坏常，<a id="a-6z"></a>无有变易究竟寂静，<a id="a-70"></a>不可思议如来法身；<a id="a-71"></a>以舍命故，<a id="a-72"></a>证生死后际，<a id="a-73"></a>永离于死得无边常，<a id="a-74"></a>成就不可思议诸善功德，<a id="a-75"></a>安住一切佛法神变；<a id="a-76"></a>以舍财故，<a id="a-77"></a>证生死后际，<a id="a-78"></a>超过有情，<a id="a-79"></a>无尽无减果报圆满，<a id="a-7A"></a>具不思议功德庄严，<a id="a-7B"></a>为诸有情尊重供养。<a id="a-7C"></a>世尊，<a id="a-7D"></a>舍身、<a id="a-7E"></a>命、<a id="a-7F"></a>财摄受正法善男子、<a id="a-7G"></a>善女人等，<a id="a-7H"></a>为诸如来之所授记。<a id="a-7I"></a>世尊，<a id="a-7J"></a>若善男子、<a id="a-7K"></a>善女人正法欲灭，<a id="a-7L"></a>有诸比丘、<a id="a-7M"></a>比丘尼、<a id="a-7N"></a>优婆塞、<a id="a-7O"></a>优婆夷，<a id="a-7P"></a>互相朋党起诸诤讼，<a id="a-7Q"></a>以不谄曲、<a id="a-7R"></a>不欺诳心，<a id="a-7S"></a>爱乐正法，<a id="a-7T"></a>摄受正法，<a id="a-7U"></a>入善朋中；<a id="a-7V"></a>入善朋者，<a id="a-7W"></a>必为诸佛之所授记。<a id="a-7X"></a>世尊，<a id="a-7Y"></a>我见摄受正法有斯大力。<a id="a-7Z"></a>如来以此为眼，<a id="a-7a"></a>为法根本，<a id="a-7b"></a>为引导法，<a id="a-7c"></a>为通达法。<a id="a-7d"></a>”</p>
  <p id="a7e">尔时，<a id="a-7f"></a>世尊闻胜鬘夫人所说摄受正法有大威力，<a id="a-7g"></a>叹言：<a id="a-7h"></a>“如是，<a id="a-7i"></a>如是。<a id="a-7j"></a>善哉！<a id="a-7k"></a>胜鬘，<a id="a-7l"></a>如汝所说，<a id="a-7m"></a>摄受正法大威德力。<a id="a-7n"></a>如大力士，<a id="a-7o"></a>微触末摩生大苦痛，<a id="a-7p"></a>更增重病；<a id="a-7q"></a>如是，<a id="a-7r"></a>胜鬘，<a id="a-7s"></a>假令少分摄受正法，<a id="a-7t"></a>令魔波旬痛切愁恼、<a id="a-7u"></a>悲号叹息，<a id="a-7v"></a>亦复如是。<a id="a-7w"></a>胜鬘，<a id="a-7x"></a>我常不见余一善法令魔愁恼，<a id="a-7y"></a>犹如少分摄受正法。<a id="a-7z"></a>胜鬘，<a id="a-80"></a>譬如牛王形色端正，<a id="a-81"></a>身量殊特蔽于诸牛；<a id="a-82"></a>如是，<a id="a-83"></a>胜鬘，<a id="a-84"></a>修大乘者，<a id="a-85"></a>设令少分摄受正法，<a id="a-86"></a>即能蔽于声闻、<a id="a-87"></a>独觉一切善法。<a id="a-88"></a>胜鬘，<a id="a-89"></a>又如须弥山王，<a id="a-8A"></a>高广严丽蔽于众山；<a id="a-8B"></a>如是，<a id="a-8C"></a>胜鬘，<a id="a-8D"></a>初趣大乘，<a id="a-8E"></a>以饶益心不顾身命摄受正法，<a id="a-8F"></a>便能超过顾其身命，<a id="a-8G"></a>久住大乘一切善根。<a id="a-8H"></a>是故，<a id="a-8I"></a>胜鬘，<a id="a-8J"></a>当以摄受正法，<a id="a-8K"></a>开示教化一切有情。<a id="a-8L"></a>如是，<a id="a-8M"></a>胜鬘，<a id="a-8N"></a>摄受正法，<a id="a-8O"></a>获大福利及大果报。<a id="a-8P"></a>胜鬘，<a id="a-8Q"></a>我于无数阿僧祇劫，<a id="a-8R"></a>称赞如是摄受正法所有功德不得边际，<a id="a-8S"></a>是故摄受正法，<a id="a-8T"></a>成就如是无量功德。<a id="a-8U"></a>”</p>
  <p id="a8V">佛告胜鬘：<a id="a-8W"></a>“汝今复应演我所说摄受正法，<a id="a-8X"></a>一切诸佛共所爱乐。<a id="a-8Y"></a>”</p>
  <p id="a8Z">胜鬘白言：<a id="a-8a"></a>“善哉！<a id="a-8b"></a>世尊，<a id="a-8c"></a>摄受正法者则名大乘。<a id="a-8d"></a>何以故？<a id="a-8e"></a>大乘者，<a id="a-8f"></a>出生一切声闻、<a id="a-8g"></a>独觉，<a id="a-8h"></a>世、<a id="a-8i"></a>出世间所有善法。<a id="a-8j"></a>如阿耨达池出八大河；<a id="a-8k"></a>如是大乘，<a id="a-8l"></a>出生一切声闻、<a id="a-8m"></a>独觉，<a id="a-8n"></a>世、<a id="a-8o"></a>出世间所有善法。<a id="a-8p"></a>世尊，<a id="a-8q"></a>又如一切种子草木丛林，<a id="a-8r"></a>皆依大地而得生长；<a id="a-8s"></a>如是一切声闻、<a id="a-8t"></a>独觉，<a id="a-8u"></a>世、<a id="a-8v"></a>出世间所有善法，<a id="a-8w"></a>皆依大乘而得生长。<a id="a-8x"></a>是故，<a id="a-8y"></a>世尊，<a id="a-8z"></a>住于大乘摄受大乘，<a id="a-90"></a>即住摄受声闻、<a id="a-91"></a>独觉，<a id="a-92"></a>世、<a id="a-93"></a>出世间所有善法。<a id="a-94"></a>如佛世尊所说六处，<a id="a-95"></a>谓正法住、<a id="a-96"></a>正法灭、<a id="a-97"></a>别解脱、<a id="a-98"></a>毗奈耶、<a id="a-99"></a>正出家、<a id="a-9A"></a>受具足，<a id="a-9B"></a>为大乘故说此六处。<a id="a-9C"></a>所以者何？<a id="a-9D"></a>正法住者为大乘说，<a id="a-9E"></a>大乘住者即正法住，<a id="a-9F"></a>正法灭者为大乘说，<a id="a-9G"></a>大乘灭者即正法灭。<a id="a-9H"></a>别解脱、<a id="a-9I"></a>毗奈耶，<a id="a-9J"></a>此之二法，<a id="a-9K"></a>义一名异，<a id="a-9L"></a>毗奈耶者即大乘学。<a id="a-9M"></a>所以者何？<a id="a-9N"></a>为佛出家而受具足，<a id="a-9O"></a>是故大乘戒蕴是毗奈耶，<a id="a-9P"></a>是正出家，<a id="a-9Q"></a>是受具足。</p>
  <p id="a9R">“世尊，<a id="a-9S"></a>阿罗汉者，<a id="a-9T"></a>无有出家及受具足。<a id="a-9U"></a>何以故？<a id="a-9V"></a>阿罗汉，<a id="a-9W"></a>不为如来出家受具足故。<a id="a-9X"></a>阿罗汉，<a id="a-9Y"></a>有怖畏想归依如来。<a id="a-9Z"></a>何以故？<a id="a-9a"></a>阿罗汉，<a id="a-9b"></a>于一切行住怖畏想，<a id="a-9c"></a>如人执剑欲来害己。<a id="a-9d"></a>是故，<a id="a-9e"></a>阿罗汉，<a id="a-9f"></a>不证出离究竟安乐。<a id="a-9g"></a>世尊，<a id="a-9h"></a>依不求依，<a id="a-9i"></a>如诸众生无有归依彼彼恐怖，<a id="a-9j"></a>为安隐故求于归依。<a id="a-9k"></a>世尊，<a id="a-9l"></a>如是阿罗汉，<a id="a-9m"></a>有恐怖故归依如来，<a id="a-9n"></a>是故阿罗汉及辟支佛，<a id="a-9o"></a>生法有余，<a id="a-9p"></a>梵行未立，<a id="a-9q"></a>所作未办，<a id="a-9r"></a>当有所断未究竟故，<a id="a-9s"></a>去涅槃远。<a id="a-9t"></a>何以故？<a id="a-9u"></a>唯有如来应正等觉，<a id="a-9v"></a>证得涅槃，<a id="a-9w"></a>成就无量不可思议一切功德，<a id="a-9x"></a>所应断者皆悉已断，<a id="a-9y"></a>究竟清净，<a id="a-9z"></a>为诸有情之所瞻仰，<a id="a-A0"></a>超过二乘、<a id="a-A1"></a>菩萨境界。<a id="a-A2"></a>阿罗汉等则不如是，<a id="a-A3"></a>言得涅槃佛之方便，<a id="a-A4"></a>是故阿罗汉等去涅槃远。</p>
  <p id="aA5">“世尊，<a id="a-A6"></a>说阿罗汉及辟支佛，<a id="a-A7"></a>观察解脱四智究竟得苏息者，<a id="a-A8"></a>皆是如来随他意语、<a id="a-A9"></a>不了义说。<a id="a-AA"></a>何以故？<a id="a-AB"></a>有二种死。<a id="a-AC"></a>何等为二？<a id="a-AD"></a>一者、<a id="a-AE"></a>分段，<a id="a-AF"></a>二者、<a id="a-AG"></a>变易。<a id="a-AH"></a>分段死者，<a id="a-AI"></a>谓相续有情；<a id="a-AJ"></a>变易死者，<a id="a-AK"></a>谓阿罗汉及辟支佛、<a id="a-AL"></a>自在菩萨，<a id="a-AM"></a>随意生身乃至菩提。<a id="a-AN"></a>二种死中，<a id="a-AO"></a>以分段死说阿罗汉及辟支佛，<a id="a-AP"></a>生于我生已尽之智；<a id="a-AQ"></a>由能证得有余果故，<a id="a-AR"></a>生于梵行已立之智；<a id="a-AS"></a>一切愚夫所不能作，<a id="a-AT"></a>七种学人未能成办，<a id="a-AU"></a>相续烦恼究竟断故，<a id="a-AV"></a>生于所作已办之智。<a id="a-AW"></a>世尊，<a id="a-AX"></a>说生不受后有智者，<a id="a-AY"></a>谓阿罗汉及辟支佛，<a id="a-AZ"></a>不能断于一切烦恼，<a id="a-Aa"></a>不了一切受生之智。<a id="a-Ab"></a>何以故？<a id="a-Ac"></a>是阿罗汉及辟支佛，<a id="a-Ad"></a>有余烦恼不断尽故，<a id="a-Ae"></a>不能了知一切受生。<a id="a-Af"></a>烦恼有二，<a id="a-Ag"></a>谓住地烦恼，<a id="a-Ah"></a>及起烦恼。<a id="a-Ai"></a>住地有四。<a id="a-Aj"></a>何等为四？<a id="a-Ak"></a>谓见一处住地、<a id="a-Al"></a>欲爱住地、<a id="a-Am"></a>色爱住地、<a id="a-An"></a>有爱住地。<a id="a-Ao"></a>世尊，<a id="a-Ap"></a>此四住地，<a id="a-Aq"></a>能生一切遍起烦恼；<a id="a-Ar"></a>起烦恼者，<a id="a-As"></a>刹那刹那与心相应。<a id="a-At"></a>世尊，<a id="a-Au"></a>无明住地，<a id="a-Av"></a>无始时来心不相应。<a id="a-Aw"></a>世尊，<a id="a-Ax"></a>四住地力，<a id="a-Ay"></a>能作遍起烦恼所依，<a id="a-Az"></a>比无明地，<a id="a-B0"></a>算数譬喻所不能及。<a id="a-B1"></a>世尊，<a id="a-B2"></a>如是无明住地，<a id="a-B3"></a>于有爱住地，<a id="a-B4"></a>其力最大。<a id="a-B5"></a>譬如魔王色力威德及众眷属，<a id="a-B6"></a>蔽于他化自在诸天；<a id="a-B7"></a>如是无明住地蔽四住地，<a id="a-B8"></a>过恒沙数烦恼所依，<a id="a-B9"></a>亦令四种烦恼久住，<a id="a-BA"></a>声闻、<a id="a-BB"></a>独觉智不能断，<a id="a-BC"></a>唯有如来智所能断。<a id="a-BD"></a>世尊，<a id="a-BE"></a>如是，<a id="a-BF"></a>如是，<a id="a-BG"></a>无明住地其力最大。<a id="a-BH"></a>世尊，<a id="a-BI"></a>如取为缘有漏业因而生三有，<a id="a-BJ"></a>如是无明住地为缘无漏业因能生阿罗汉及辟支佛、<a id="a-BK"></a>大力菩萨随意生身。<a id="a-BL"></a>此之三地随意生身及无漏业，<a id="a-BM"></a>皆以无明住地为所依处，<a id="a-BN"></a>彼虽有缘亦能为缘。<a id="a-BO"></a>世尊，<a id="a-BP"></a>是故三种随意生身及无漏业，<a id="a-BQ"></a>皆以无明住地为缘，<a id="a-BR"></a>同于有爱。<a id="a-BS"></a>世尊，<a id="a-BT"></a>有爱住地，<a id="a-BU"></a>不与无明住地业同，<a id="a-BV"></a>无明住地异四住地，<a id="a-BW"></a>异四住地唯佛能断。<a id="a-BX"></a>何以故？<a id="a-BY"></a>阿罗汉、<a id="a-BZ"></a>辟支佛断四住地，<a id="a-Ba"></a>于漏尽力不得自在，<a id="a-Bb"></a>不能现证。<a id="a-Bc"></a>何以故？<a id="a-Bd"></a>世尊，<a id="a-Be"></a>言漏尽之增语。<a id="a-Bf"></a>是故阿罗汉、<a id="a-Bg"></a>辟支佛，<a id="a-Bh"></a>及最后有诸菩萨等，<a id="a-Bi"></a>为无明地所覆蔽故，<a id="a-Bj"></a>于彼彼法不知不见；<a id="a-Bk"></a>以不知见，<a id="a-Bl"></a>于彼彼法应断不断，<a id="a-Bm"></a>应尽不尽；<a id="a-Bn"></a>于彼彼法不断不尽故，<a id="a-Bo"></a>得有余解脱非一切解脱，<a id="a-Bp"></a>得有余清净非一切清净，<a id="a-Bq"></a>得有余功德非一切功德。<a id="a-Br"></a>世尊，<a id="a-Bs"></a>以得有余解脱非一切解脱，<a id="a-Bt"></a>乃至有余功德非一切功德故，<a id="a-Bu"></a>知有余苦，<a id="a-Bv"></a>断有余集，<a id="a-Bw"></a>证有余灭，<a id="a-Bx"></a>修有余道。<a id="a-By"></a>”</p>
  <p id="aBz">尔时，<a id="a-C0"></a>胜鬘夫人复白佛言：<a id="a-C1"></a>“世尊，<a id="a-C2"></a>若复知有余苦，<a id="a-C3"></a>断有余集，<a id="a-C4"></a>证有余灭，<a id="a-C5"></a>修有余道，<a id="a-C6"></a>是名少分灭度，<a id="a-C7"></a>证少分涅槃向涅槃界。<a id="a-C8"></a>若知一切苦，<a id="a-C9"></a>断一切集，<a id="a-CA"></a>证一切灭，<a id="a-CB"></a>修一切道，<a id="a-CC"></a>彼于无常败坏世间，<a id="a-CD"></a>得证常寂清凉涅槃。<a id="a-CE"></a>世尊，<a id="a-CF"></a>彼于无护无依世间，<a id="a-CG"></a>为护为依。<a id="a-CH"></a>何以故？<a id="a-CI"></a>于诸法中见高下者不证涅槃，<a id="a-CJ"></a>智平等者、<a id="a-CK"></a>解脱等者、<a id="a-CL"></a>清净等者，<a id="a-CM"></a>乃证涅槃。<a id="a-CN"></a>是故涅槃名等一味。<a id="a-CO"></a>云何一味？<a id="a-CP"></a>谓解脱味。</p>
  <p id="aCQ">“世尊，<a id="a-CR"></a>若无明地不断不尽，<a id="a-CS"></a>不得涅槃一味等味。<a id="a-CT"></a>何以故？<a id="a-CU"></a>无明住地不断不尽故，<a id="a-CV"></a>过恒沙等一切过法，<a id="a-CW"></a>应断不断，<a id="a-CX"></a>应尽不尽；<a id="a-CY"></a>过恒沙等一切过法不断不尽故，<a id="a-CZ"></a>过恒沙等诸功德法不了不证。<a id="a-Ca"></a>是故无明住地，<a id="a-Cb"></a>与于一切所应断法诸随烦恼为生处故，<a id="a-Cc"></a>从于彼生障心烦恼、<a id="a-Cd"></a>障止烦恼、<a id="a-Ce"></a>障观烦恼、<a id="a-Cf"></a>障静虑烦恼，<a id="a-Cg"></a>如是乃至障三摩钵底。<a id="a-Ch"></a>加行智果证力无畏，<a id="a-Ci"></a>所有过恒沙等一切烦恼，<a id="a-Cj"></a>如来菩提、<a id="a-Ck"></a>佛金刚智之所能断。<a id="a-Cl"></a>诸起烦恼，<a id="a-Cm"></a>一切皆依无明住地，<a id="a-Cn"></a>无明住地为因缘故。</p>
  <p id="aCo">“世尊，<a id="a-Cp"></a>此起烦恼，<a id="a-Cq"></a>刹那刹那与心相应。<a id="a-Cr"></a>世尊，<a id="a-Cs"></a>无明住地从无始来心不相应。<a id="a-Ct"></a>世尊，<a id="a-Cu"></a>若复过恒河沙如来菩提、<a id="a-Cv"></a>佛金刚智所应断法，<a id="a-Cw"></a>一切皆是无明住地依持建立。<a id="a-Cx"></a>譬如一切种子丛林，<a id="a-Cy"></a>皆依大地之所生长；<a id="a-Cz"></a>若地坏者，<a id="a-D0"></a>彼亦随坏。<a id="a-D1"></a>如是过恒沙等如来菩提、<a id="a-D2"></a>佛金刚智所应断法，<a id="a-D3"></a>一切皆依无明住地之所生长；<a id="a-D4"></a>若彼无明住地断者，<a id="a-D5"></a>过恒沙等如来菩提、<a id="a-D6"></a>佛金刚智所应断法，<a id="a-D7"></a>皆亦随断。<a id="a-D8"></a>如是过恒沙等所应断法，<a id="a-D9"></a>一切烦恼及起烦恼，<a id="a-DA"></a>皆已断故，<a id="a-DB"></a>便能证得过恒沙等不可思议诸佛之法，<a id="a-DC"></a>于一切法而能证得无碍神通，<a id="a-DD"></a>得诸智见，<a id="a-DE"></a>离一切过，<a id="a-DF"></a>得诸功德为大法王，<a id="a-DG"></a>于法自在，<a id="a-DH"></a>证一切法自在之地，<a id="a-DI"></a>正师子吼：<a id="a-DJ"></a>我生已尽，<a id="a-DK"></a>梵行已立，<a id="a-DL"></a>所作已办，<a id="a-DM"></a>不受后有。<a id="a-DN"></a>是故，<a id="a-DO"></a>世尊，<a id="a-DP"></a>以师子吼，<a id="a-DQ"></a>依于了义一向记说。</p>
  <p id="aDR">“世尊，<a id="a-DS"></a>不受后有智有二种。<a id="a-DT"></a>何谓为二？<a id="a-DU"></a>一者、<a id="a-DV"></a>谓诸如来以调御力，<a id="a-DW"></a>摧伏四魔超诸世间，<a id="a-DX"></a>一切有情之所瞻仰，<a id="a-DY"></a>证不思议清净法身，<a id="a-DZ"></a>于所知地得法自在，<a id="a-Da"></a>最胜无上更无所作，<a id="a-Db"></a>不见更有所证之地，<a id="a-Dc"></a>具足十力，<a id="a-Dd"></a>登于最胜无畏之地，<a id="a-De"></a>于一切法无碍观察，<a id="a-Df"></a>正师子吼，<a id="a-Dg"></a>不受后有。<a id="a-Dh"></a>二者、<a id="a-Di"></a>谓阿罗汉及辟支佛，<a id="a-Dj"></a>得度无量生死怖畏，<a id="a-Dk"></a>受解脱乐，<a id="a-Dl"></a>作如是念：<a id="a-Dm"></a>‘我今已离生死怖畏，<a id="a-Dn"></a>不受诸苦。<a id="a-Do"></a>’</p>
  <p id="aDp">“世尊，<a id="a-Dq"></a>阿罗汉、<a id="a-Dr"></a>辟支佛，<a id="a-Ds"></a>如是观察谓不受后有，<a id="a-Dt"></a>不证第一苏息涅槃。<a id="a-Du"></a>彼等于未证地不遇法故，<a id="a-Dv"></a>能自解了：<a id="a-Dw"></a>‘我今证得有余依地，<a id="a-Dx"></a>决定当证阿耨多罗三藐三菩提。<a id="a-Dy"></a>’何以故？<a id="a-Dz"></a>声闻、<a id="a-E0"></a>独觉皆入大乘，<a id="a-E1"></a>而大乘者即是佛乘，<a id="a-E2"></a>是故三乘即是一乘，<a id="a-E3"></a>证一乘者得阿耨多罗三藐三菩提，<a id="a-E4"></a>阿耨多罗三藐三菩提者即是涅槃，<a id="a-E5"></a>言涅槃者即是如来清净法身，<a id="a-E6"></a>证法身者即是一乘，<a id="a-E7"></a>无异如来，<a id="a-E8"></a>无异法身，<a id="a-E9"></a>言如来者即是法身，<a id="a-EA"></a>证究竟法身者即究竟一乘，<a id="a-EB"></a>究竟一乘者即离相续。<a id="a-EC"></a>何以故？<a id="a-ED"></a>世尊，<a id="a-EE"></a>如来住时无有限量，<a id="a-EF"></a>等于后际。<a id="a-EG"></a>如来能以无限大悲、<a id="a-EH"></a>无限誓愿，<a id="a-EI"></a>利益世间。<a id="a-EJ"></a>作是说者，<a id="a-EK"></a>是名善说。<a id="a-EL"></a>若复说言如来是常、<a id="a-EM"></a>是无尽法、<a id="a-EN"></a>一切世间究竟依者，<a id="a-EO"></a>亦名善说。<a id="a-EP"></a>是故能于无护世间、<a id="a-EQ"></a>无依世间，<a id="a-ER"></a>与等后际，<a id="a-ES"></a>作无尽归依、<a id="a-ET"></a>常住归依、<a id="a-EU"></a>究竟归依者，<a id="a-EV"></a>谓如来应正等觉。<a id="a-EW"></a>法者，<a id="a-EX"></a>是一乘道；<a id="a-EY"></a>僧者，<a id="a-EZ"></a>是三乘众——此二归依非究竟依，<a id="a-Ea"></a>名少分依。<a id="a-Eb"></a>何以故？<a id="a-Ec"></a>说一乘道证究竟法身，<a id="a-Ed"></a>于后更无说一乘道，<a id="a-Ee"></a>三乘众者有恐怖故，<a id="a-Ef"></a>归依如来求出修学；<a id="a-Eg"></a>有所作故，<a id="a-Eh"></a>向阿耨多罗三藐三菩提故，<a id="a-Ei"></a>二依非究竟依，<a id="a-Ej"></a>是有限依。<a id="a-Ek"></a>若诸有情，<a id="a-El"></a>如来调伏归依如来，<a id="a-Em"></a>得法津润，<a id="a-En"></a>由信乐心，<a id="a-Eo"></a>归依于法及比丘僧——是二归依，<a id="a-Ep"></a>由法津润信入归依。<a id="a-Eq"></a>如来者，<a id="a-Er"></a>非法津润信入归依。<a id="a-Es"></a>言如来者是真实依，<a id="a-Et"></a>此二归依以真实义，<a id="a-Eu"></a>即名究竟归依如来。<a id="a-Ev"></a>何以故？<a id="a-Ew"></a>如来不异此二归依，<a id="a-Ex"></a>是故如来即三归依。<a id="a-Ey"></a>何以故？<a id="a-Ez"></a>说一乘道，<a id="a-F0"></a>如来最胜具四无畏，<a id="a-F1"></a>正师子吼。<a id="a-F2"></a>若诸如来，<a id="a-F3"></a>随彼所欲而以方便，<a id="a-F4"></a>说于二乘即是大乘。<a id="a-F5"></a>以第一义无有二乘，<a id="a-F6"></a>二乘者同入一乘，<a id="a-F7"></a>一乘者即胜义乘。</p>
  <p id="aF8">“世尊，<a id="a-F9"></a>声闻、<a id="a-FA"></a>独觉初证圣谛，<a id="a-FB"></a>非以一智断诸住地，<a id="a-FC"></a>亦非一智证四遍知诸功德等，<a id="a-FD"></a>亦非以法能善了知此四法义。<a id="a-FE"></a>世尊，<a id="a-FF"></a>于出世智，<a id="a-FG"></a>无有四智渐至渐缘。<a id="a-FH"></a>世尊，<a id="a-FI"></a>出世间智无渐至法，<a id="a-FJ"></a>如金刚喻。<a id="a-FK"></a>世尊，<a id="a-FL"></a>声闻、<a id="a-FM"></a>独觉，<a id="a-FN"></a>以于种种圣谛之智，<a id="a-FO"></a>断诸住地，<a id="a-FP"></a>无有出世第一义智。<a id="a-FQ"></a>唯有如来应正遍知，<a id="a-FR"></a>非诸声闻、<a id="a-FS"></a>独觉境界，<a id="a-FT"></a>以不思议空性之智，<a id="a-FU"></a>能破一切诸烦恼㲉。<a id="a-FV"></a>世尊，<a id="a-FW"></a>破烦恼㲉究竟之智，<a id="a-FX"></a>是名出世第一义智。<a id="a-FY"></a>初圣谛智非究竟智，<a id="a-FZ"></a>是于趣向阿耨多罗三藐三菩提智。<a id="a-Fa"></a>世尊，<a id="a-Fb"></a>真圣义者即非二乘。<a id="a-Fc"></a>何以故？<a id="a-Fd"></a>声闻、<a id="a-Fe"></a>独觉，<a id="a-Ff"></a>唯能成就少分功德，<a id="a-Fg"></a>名之为圣。</p>
  <p id="aFh">“世尊，<a id="a-Fi"></a>言圣谛者，<a id="a-Fj"></a>非诸声闻、<a id="a-Fk"></a>独觉之谛及彼功德。<a id="a-Fl"></a>而此谛者，<a id="a-Fm"></a>唯有如来应正等觉初始了知，<a id="a-Fn"></a>然后为彼无明㲉藏世间众生，<a id="a-Fo"></a>开示演说，<a id="a-Fp"></a>故名圣谛。<a id="a-Fq"></a>世尊，<a id="a-Fr"></a>此圣谛者，<a id="a-Fs"></a>甚深微妙难见难了，<a id="a-Ft"></a>不可分别，<a id="a-Fu"></a>非思量境，<a id="a-Fv"></a>一切世间所不能信，<a id="a-Fw"></a>唯有如来应正等觉之所能知。<a id="a-Fx"></a>何以故？<a id="a-Fy"></a>此说甚深如来之藏。<a id="a-Fz"></a>如来藏者，<a id="a-G0"></a>是佛境界，<a id="a-G1"></a>非诸声闻、<a id="a-G2"></a>独觉所行。<a id="a-G3"></a>于如来藏说圣谛义，<a id="a-G4"></a>此如来藏甚深微妙，<a id="a-G5"></a>所说圣谛亦复深妙，<a id="a-G6"></a>难见难了，<a id="a-G7"></a>不可分别，<a id="a-G8"></a>非思量境，<a id="a-G9"></a>一切世间所不能信，<a id="a-GA"></a>唯有如来应正等觉之所能知。<a id="a-GB"></a>若于无量烦恼所缠如来之藏，<a id="a-GC"></a>不疑惑者，<a id="a-GD"></a>于出一切烦恼之藏，<a id="a-GE"></a>如来法身亦无疑惑。</p>
  <p id="aGF">“世尊，<a id="a-GG"></a>若有于此如来之藏及佛法身，<a id="a-GH"></a>不可思议佛秘密境，<a id="a-GI"></a>心得究竟，<a id="a-GJ"></a>于彼所说二圣谛义，<a id="a-GK"></a>能信能了，<a id="a-GL"></a>能生胜解。<a id="a-GM"></a>何等名为二圣谛义？<a id="a-GN"></a>所谓有作及以无作。<a id="a-GO"></a>作圣谛者，<a id="a-GP"></a>是不圆满四圣谛义。<a id="a-GQ"></a>何以故？<a id="a-GR"></a>由他护故，<a id="a-GS"></a>而不能得知一切苦、<a id="a-GT"></a>断一切集、<a id="a-GU"></a>证一切灭、<a id="a-GV"></a>修一切道，<a id="a-GW"></a>是故不知有为、<a id="a-GX"></a>无为及于涅槃。<a id="a-GY"></a>世尊，<a id="a-GZ"></a>无作谛者，<a id="a-Ga"></a>是说圆满四圣谛义。<a id="a-Gb"></a>何以故？<a id="a-Gc"></a>能自护故，<a id="a-Gd"></a>知一切苦、<a id="a-Ge"></a>断一切集、<a id="a-Gf"></a>证一切灭、<a id="a-Gg"></a>修一切道。<a id="a-Gh"></a>如是所说八圣谛义，<a id="a-Gi"></a>如来但以四圣谛说。<a id="a-Gj"></a>于此无作四圣谛义，<a id="a-Gk"></a>唯有如来应正等觉作事究竟，<a id="a-Gl"></a>非阿罗汉及辟支佛力所能及。<a id="a-Gm"></a>何以故？<a id="a-Gn"></a>非诸胜劣下中上法能证涅槃。<a id="a-Go"></a>云何如来于无作谛得事究竟？<a id="a-Gp"></a>谓诸如来应正等觉，<a id="a-Gq"></a>遍知诸苦，<a id="a-Gr"></a>断诸烦恼，<a id="a-Gs"></a>及超烦恼所摄苦集，<a id="a-Gt"></a>能证一切意生身蕴所有苦灭，<a id="a-Gu"></a>及修一切苦灭之道。<a id="a-Gv"></a>世尊，<a id="a-Gw"></a>非坏法故，<a id="a-Gx"></a>名为苦灭。<a id="a-Gy"></a>何以故？<a id="a-Gz"></a>言苦灭者，<a id="a-H0"></a>无始无作，<a id="a-H1"></a>无起无尽，<a id="a-H2"></a>常住不动，<a id="a-H3"></a>本性清净，<a id="a-H4"></a>出烦恼㲉。</p>
  <p id="aH5">“世尊，<a id="a-H6"></a>如来成就过于恒沙具解脱智不思议法，<a id="a-H7"></a>说名法身。<a id="a-H8"></a>世尊，<a id="a-H9"></a>如是法身不离烦恼，<a id="a-HA"></a>名如来藏。<a id="a-HB"></a>世尊，<a id="a-HC"></a>如来藏者，<a id="a-HD"></a>即是如来空性之智。<a id="a-HE"></a>如来藏者，<a id="a-HF"></a>一切声闻、<a id="a-HG"></a>独觉所未曾见，<a id="a-HH"></a>亦未曾得，<a id="a-HI"></a>唯佛了知及能作证。<a id="a-HJ"></a>世尊，<a id="a-HK"></a>此如来藏空性之智，<a id="a-HL"></a>复有二种。<a id="a-HM"></a>何等为二？<a id="a-HN"></a>谓空如来藏，<a id="a-HO"></a>所谓离于不解脱智一切烦恼。<a id="a-HP"></a>世尊，<a id="a-HQ"></a>不空如来藏，<a id="a-HR"></a>具过恒沙佛解脱智不思议法。<a id="a-HS"></a>世尊，<a id="a-HT"></a>此二空智诸大声闻由信能入。<a id="a-HU"></a>世尊，<a id="a-HV"></a>如是一切声闻、<a id="a-HW"></a>独觉空性之智，<a id="a-HX"></a>于四倒境攀缘而转，<a id="a-HY"></a>是故一切声闻、<a id="a-HZ"></a>独觉所未曾见，<a id="a-Ha"></a>亦未曾证。<a id="a-Hb"></a>一切苦灭，<a id="a-Hc"></a>唯佛现证，<a id="a-Hd"></a>坏诸烦恼，<a id="a-He"></a>修苦灭道。</p>
  <p id="aHf">“世尊，<a id="a-Hg"></a>此四谛中，<a id="a-Hh"></a>三谛无常，<a id="a-Hi"></a>一谛是常。<a id="a-Hj"></a>何以故？<a id="a-Hk"></a>如是三谛入有为相，<a id="a-Hl"></a>有为相者则是无常，<a id="a-Hm"></a>言无常者是破坏法，<a id="a-Hn"></a>破坏法者非谛、<a id="a-Ho"></a>非常、<a id="a-Hp"></a>非归依处。<a id="a-Hq"></a>是故三谛以第一义，<a id="a-Hr"></a>非谛、<a id="a-Hs"></a>非常、<a id="a-Ht"></a>非归依处。<a id="a-Hu"></a>世尊，<a id="a-Hv"></a>一苦灭谛离有为相，<a id="a-Hw"></a>离有为相则性常住，<a id="a-Hx"></a>性常住者非破坏法，<a id="a-Hy"></a>非破坏者是谛、<a id="a-Hz"></a>是常、<a id="a-I0"></a>是归依处。<a id="a-I1"></a>世尊，<a id="a-I2"></a>是故苦灭圣谛以胜义故，<a id="a-I3"></a>是谛、<a id="a-I4"></a>是常、<a id="a-I5"></a>是归依处。</p>
  <p id="aI6">“世尊，<a id="a-I7"></a>此苦灭谛是不思议，<a id="a-I8"></a>过诸有情心识境界，<a id="a-I9"></a>亦非一切声闻、<a id="a-IA"></a>独觉智所能及。<a id="a-IB"></a>譬如生盲不见众色，<a id="a-IC"></a>七日婴儿不见日轮；<a id="a-ID"></a>苦灭谛者亦复如是，<a id="a-IE"></a>非诸凡夫心识所缘，<a id="a-IF"></a>亦非一切声闻、<a id="a-IG"></a>独觉智之境界。<a id="a-IH"></a>凡夫识者，<a id="a-II"></a>谓二边见；<a id="a-IJ"></a>一切声闻、<a id="a-IK"></a>独觉智者，<a id="a-IL"></a>名为净智。<a id="a-IM"></a>言边见者，<a id="a-IN"></a>于五取蕴执著为我，<a id="a-IO"></a>生异分别。<a id="a-IP"></a>边见有二。<a id="a-IQ"></a>何者为二？<a id="a-IR"></a>所谓常见及以断见。<a id="a-IS"></a>世尊，<a id="a-IT"></a>若复有见生死无常、<a id="a-IU"></a>涅槃是常，<a id="a-IV"></a>非断常见，<a id="a-IW"></a>是名正见。<a id="a-IX"></a>何以故？<a id="a-IY"></a>诸计度者见身诸根，<a id="a-IZ"></a>受者、<a id="a-Ia"></a>思者，<a id="a-Ib"></a>现法灭坏，<a id="a-Ic"></a>于有相续不能了知，<a id="a-Id"></a>盲无慧目起于断见；<a id="a-Ie"></a>于心相续刹那灭坏，<a id="a-If"></a>愚闇不了意识境界，<a id="a-Ig"></a>起于常见。<a id="a-Ih"></a>世尊，<a id="a-Ii"></a>然彼彼义，<a id="a-Ij"></a>过诸分别及下劣见，<a id="a-Ik"></a>由诸愚夫妄生异想颠倒执著，<a id="a-Il"></a>谓断、<a id="a-Im"></a>谓常。<a id="a-In"></a>世尊，<a id="a-Io"></a>颠倒有情于五取蕴，<a id="a-Ip"></a>无常常想，<a id="a-Iq"></a>苦为乐想，<a id="a-Ir"></a>无我我想，<a id="a-Is"></a>不净净想。<a id="a-It"></a>声闻、<a id="a-Iu"></a>独觉所有净智，<a id="a-Iv"></a>于如来境及佛法身所未曾见。<a id="a-Iw"></a>或有众生信如来故，<a id="a-Ix"></a>于如来所，<a id="a-Iy"></a>起于常想、<a id="a-Iz"></a>乐想、<a id="a-J0"></a>我想及于净想，<a id="a-J1"></a>非颠倒见，<a id="a-J2"></a>即是正见。<a id="a-J3"></a>何以故？<a id="a-J4"></a>如来法身是常波罗蜜、<a id="a-J5"></a>乐波罗蜜、<a id="a-J6"></a>我波罗蜜、<a id="a-J7"></a>净波罗蜜。<a id="a-J8"></a>若诸有情作如是见，<a id="a-J9"></a>是名正见。<a id="a-JA"></a>若正见者名真佛子，<a id="a-JB"></a>从佛口生，<a id="a-JC"></a>从正法生，<a id="a-JD"></a>从法化生，<a id="a-JE"></a>得佛法分。</p>
  <p id="aJF">“世尊，<a id="a-JG"></a>言净智者，<a id="a-JH"></a>则是一切声闻、<a id="a-JI"></a>独觉智波罗蜜。<a id="a-JJ"></a>此之净智，<a id="a-JK"></a>于苦灭谛尚非境界，<a id="a-JL"></a>况苦灭谛是四入流智之所行？<a id="a-JM"></a>何以故？<a id="a-JN"></a>三乘初业，<a id="a-JO"></a>不愚法者，<a id="a-JP"></a>能于彼义当证当了。<a id="a-JQ"></a>世尊，<a id="a-JR"></a>为何义故说四入流？<a id="a-JS"></a>世尊，<a id="a-JT"></a>此四入流是世间法。<a id="a-JU"></a>世尊，<a id="a-JV"></a>能一入流，<a id="a-JW"></a>于诸入流为最为上，<a id="a-JX"></a>以第一义是为入流，<a id="a-JY"></a>是为归依，<a id="a-JZ"></a>是苦灭谛。</p>
  <p id="aJa">“世尊，<a id="a-Jb"></a>生死者依如来藏；<a id="a-Jc"></a>以如来藏故，<a id="a-Jd"></a>说前际不可了知。<a id="a-Je"></a>世尊，<a id="a-Jf"></a>有如来藏故得有生死，<a id="a-Jg"></a>是名善说。<a id="a-Jh"></a>世尊，<a id="a-Ji"></a>生死者，<a id="a-Jj"></a>诸受根灭无间相续，<a id="a-Jk"></a>未受根起名为生死。<a id="a-Jl"></a>世尊，<a id="a-Jm"></a>生死二法是如来藏，<a id="a-Jn"></a>于世俗法名为生死。<a id="a-Jo"></a>世尊，<a id="a-Jp"></a>死者，<a id="a-Jq"></a>诸受根灭；<a id="a-Jr"></a>生者，<a id="a-Js"></a>诸受根起；<a id="a-Jt"></a>如来藏者则不生不死，<a id="a-Ju"></a>不升不坠，<a id="a-Jv"></a>离有为相。<a id="a-Jw"></a>世尊，<a id="a-Jx"></a>如来藏者常恒不坏。<a id="a-Jy"></a>是故，<a id="a-Jz"></a>世尊，<a id="a-K0"></a>如来藏者，<a id="a-K1"></a>与不离解脱智藏，<a id="a-K2"></a>是依、<a id="a-K3"></a>是持、<a id="a-K4"></a>是为建立；<a id="a-K5"></a>亦与外离不解脱智诸有为法，<a id="a-K6"></a>依、<a id="a-K7"></a>持、<a id="a-K8"></a>建立。<a id="a-K9"></a>世尊，<a id="a-KA"></a>若无如来藏者，<a id="a-KB"></a>应无厌苦乐求涅槃。<a id="a-KC"></a>何以故？<a id="a-KD"></a>于此六识及以所知如是七法，<a id="a-KE"></a>刹那不住不受众苦，<a id="a-KF"></a>不堪厌离愿求涅槃。<a id="a-KG"></a>如来藏者，<a id="a-KH"></a>无有前际、<a id="a-KI"></a>无生无灭；<a id="a-KJ"></a>法受诸苦，<a id="a-KK"></a>彼为厌苦愿求涅槃。</p>
  <p id="aKL">“世尊，<a id="a-KM"></a>如来藏者，<a id="a-KN"></a>非有我、<a id="a-KO"></a>人、<a id="a-KP"></a>众生、<a id="a-KQ"></a>寿者。<a id="a-KR"></a>如来藏者，<a id="a-KS"></a>身见有情，<a id="a-KT"></a>颠倒有情，<a id="a-KU"></a>空见有情，<a id="a-KV"></a>非所行境。<a id="a-KW"></a>世尊，<a id="a-KX"></a>如来藏者，<a id="a-KY"></a>是法界藏，<a id="a-KZ"></a>是法身藏、<a id="a-Ka"></a>出世间藏、<a id="a-Kb"></a>性清净藏，<a id="a-Kc"></a>此本性净。<a id="a-Kd"></a>如来藏者，<a id="a-Ke"></a>如我所解，<a id="a-Kf"></a>纵为客尘烦恼所染，<a id="a-Kg"></a>犹是不可思议如来境界。<a id="a-Kh"></a>何以故？<a id="a-Ki"></a>世尊，<a id="a-Kj"></a>刹那刹那善不善心，<a id="a-Kk"></a>客尘烦恼所不能染。<a id="a-Kl"></a>何以故？<a id="a-Km"></a>烦恼不触心，<a id="a-Kn"></a>心不触烦恼，<a id="a-Ko"></a>云何不触法而能得染心？<a id="a-Kp"></a>世尊，<a id="a-Kq"></a>由有烦恼，<a id="a-Kr"></a>有随染心，<a id="a-Ks"></a>随烦恼染，<a id="a-Kt"></a>难解难了；<a id="a-Ku"></a>唯佛世尊为眼、<a id="a-Kv"></a>为智、<a id="a-Kw"></a>为法根本、<a id="a-Kx"></a>为尊、<a id="a-Ky"></a>为导、<a id="a-Kz"></a>为正法依，<a id="a-L0"></a>如实知见。<a id="a-L1"></a>”</p>
  <p id="aL2">尔时，<a id="a-L3"></a>世尊叹胜鬘夫人言：<a id="a-L4"></a>“善哉！<a id="a-L5"></a>善哉！<a id="a-L6"></a>如汝所说，<a id="a-L7"></a>性清净心随烦恼染，<a id="a-L8"></a>难可了知。<a id="a-L9"></a>复次，<a id="a-LA"></a>胜鬘，<a id="a-LB"></a>有二种法难可了知。<a id="a-LC"></a>何等为二？<a id="a-LD"></a>谓性清净心难可了知，<a id="a-LE"></a>彼心为烦恼染亦难了知。<a id="a-LF"></a>如此二法，<a id="a-LG"></a>汝及成就大法菩萨乃能听受，<a id="a-LH"></a>诸余声闻由信能解。<a id="a-LI"></a>胜鬘，<a id="a-LJ"></a>若我弟子增上信者，<a id="a-LK"></a>随顺法智，<a id="a-LL"></a>于此法中而得究竟。<a id="a-LM"></a>顺法智者，<a id="a-LN"></a>观根识境，<a id="a-LO"></a>观察业报，<a id="a-LP"></a>观罗汉眠，<a id="a-LQ"></a>观心自在爱乐禅乐，<a id="a-LR"></a>观声闻、<a id="a-LS"></a>独觉圣神变通，<a id="a-LT"></a>由成就此五善巧观。<a id="a-LU"></a>现在、<a id="a-LV"></a>未来声闻弟子，<a id="a-LW"></a>因增上信随顺法智，<a id="a-LX"></a>善能解了性清净心，<a id="a-LY"></a>烦恼所染而得究竟。<a id="a-LZ"></a>胜鬘，<a id="a-La"></a>是究竟者为大乘因。<a id="a-Lb"></a>汝今当知，<a id="a-Lc"></a>信如来者，<a id="a-Ld"></a>于甚深法不生诽谤。<a id="a-Le"></a>”</p>
  <p id="aLf">尔时，<a id="a-Lg"></a>胜鬘夫人白佛言：<a id="a-Lh"></a>“世尊，<a id="a-Li"></a>复有余义能多利益。<a id="a-Lj"></a>我当承佛威神之力，<a id="a-Lk"></a>演说斯事。<a id="a-Ll"></a>”</p>
  <p id="aLm">佛言：<a id="a-Ln"></a>“善哉！<a id="a-Lo"></a>今恣汝说。<a id="a-Lp"></a>”</p>
  <p id="aLq">胜鬘夫人言：<a id="a-Lr"></a>“有三种善男子、<a id="a-Ls"></a>善女人，<a id="a-Lt"></a>于甚深法离自毁伤，<a id="a-Lu"></a>生多功德入大乘道。<a id="a-Lv"></a>何等为三？<a id="a-Lw"></a>若善男子、<a id="a-Lx"></a>善女人等，<a id="a-Ly"></a>能自成就甚深法智；<a id="a-Lz"></a>或有成就随顺法智；<a id="a-M0"></a>或有于此甚深法中不能解了，<a id="a-M1"></a>仰推如来，<a id="a-M2"></a>唯佛所知，<a id="a-M3"></a>非我境界。<a id="a-M4"></a>除此三种善男子、<a id="a-M5"></a>善女人已，<a id="a-M6"></a>诸余有情于甚深法，<a id="a-M7"></a>随己所取执著妄说，<a id="a-M8"></a>违背正法，<a id="a-M9"></a>习诸外道，<a id="a-MA"></a>腐败种子；<a id="a-MB"></a>设在余方，<a id="a-MC"></a>应往除灭。<a id="a-MD"></a>彼腐败者，<a id="a-ME"></a>一切天人应共摧伏。<a id="a-MF"></a>”胜鬘夫人说是语已，<a id="a-MG"></a>与诸眷属顶礼佛足。</p>
  <p id="aMH">时，<a id="a-MI"></a>佛世尊赞言：<a id="a-MJ"></a>“善哉！<a id="a-MK"></a>胜鬘，<a id="a-ML"></a>于甚深法方便守护，<a id="a-MM"></a>降伏怨敌善能通达。<a id="a-MN"></a>汝已亲近百千俱胝诸佛如来，<a id="a-MO"></a>能说此义。<a id="a-MP"></a>”</p>
  <p id="aMQ">尔时，<a id="a-MR"></a>世尊放胜光明普照大众，<a id="a-MS"></a>身升虚空高七多罗量，<a id="a-MT"></a>以神通力足步虚空，<a id="a-MU"></a>还舍卫城。</p>
  <p id="aMV">时，<a id="a-MW"></a>胜鬘夫人与诸眷属，<a id="a-MX"></a>瞻仰世尊目不暂舍，<a id="a-MY"></a>过眼境已欢喜踊跃，<a id="a-MZ"></a>递共称叹如来功德，<a id="a-Ma"></a>一心念佛还无斗城，<a id="a-Mb"></a>劝友称王建立大乘。<a id="a-Mc"></a>城中女人七岁已上化以大乘，<a id="a-Md"></a>友称大王亦以大乘化诸男子七岁已上，<a id="a-Me"></a>举国人民无不学者。</p>
  <p id="aMf">尔时，<a id="a-Mg"></a>世尊入逝多林，<a id="a-Mh"></a>告尊者阿难及念天帝。<a id="a-Mi"></a>时，<a id="a-Mj"></a>天帝释与诸眷属，<a id="a-Mk"></a>应念而至住于佛前。</p>
  <p id="aMl">尔时，<a id="a-Mm"></a>世尊告帝释言：<a id="a-Mn"></a>“憍尸迦，<a id="a-Mo"></a>汝当受持此经演说开示，<a id="a-Mp"></a>为三十三天得安乐故。<a id="a-Mq"></a>”复告阿难：<a id="a-Mr"></a>“汝亦受持，<a id="a-Ms"></a>为诸四众分别演说。<a id="a-Mt"></a>”</p>
  <p id="aMu">时，<a id="a-Mv"></a>天帝释白佛言：<a id="a-Mw"></a>“世尊，<a id="a-Mx"></a>当何名斯经？<a id="a-My"></a>云何奉持？<a id="a-Mz"></a>”</p>
  <p id="aN0">佛告天帝：<a id="a-N1"></a>“此经成就无边功德，<a id="a-N2"></a>一切声闻、<a id="a-N3"></a>独觉力不能及，<a id="a-N4"></a>况余有情？<a id="a-N5"></a>憍尸迦当知，<a id="a-N6"></a>此经甚深微妙，<a id="a-N7"></a>大功德聚。<a id="a-N8"></a>今当为汝略说其名，<a id="a-N9"></a>谛听！<a id="a-NA"></a>谛听！<a id="a-NB"></a>善思念之。<a id="a-NC"></a>”</p>
  <p id="aND">时，<a id="a-NE"></a>天帝释及尊者阿难白言：<a id="a-NF"></a>“善哉！<a id="a-NG"></a>世尊，<a id="a-NH"></a>唯然受教。<a id="a-NI"></a>”</p>
  <p id="aNJ">佛言：<a id="a-NK"></a>“此经《赞叹如来真实功德》，<a id="a-NL"></a>应如是持；<a id="a-NM"></a>《说不思议十种弘誓》，<a id="a-NN"></a>应如是持；<a id="a-NO"></a>《以一大愿摄一切愿》，<a id="a-NP"></a>应如是持；<a id="a-NQ"></a>《说不思议摄受正法》，<a id="a-NR"></a>应如是持；<a id="a-NS"></a>《说入一乘》，<a id="a-NT"></a>应如是持；<a id="a-NU"></a>《说无边谛》，<a id="a-NV"></a>应如是持；<a id="a-NW"></a>《说如来藏》，<a id="a-NX"></a>应如是持；<a id="a-NY"></a>《说佛法身》，<a id="a-NZ"></a>应如是持；<a id="a-Na"></a>《说空性义隐覆真实》，<a id="a-Nb"></a>应如是持；<a id="a-Nc"></a>《说一谛义》，<a id="a-Nd"></a>应如是持；<a id="a-Ne"></a>《说常住不动寂静一依》，<a id="a-Nf"></a>应如是持；<a id="a-Ng"></a>《说颠倒真实》，<a id="a-Nh"></a>应如是持；<a id="a-Ni"></a>《说自性清净心烦恼隐覆》，<a id="a-Nj"></a>应如是持；<a id="a-Nk"></a>《说如来真子》，<a id="a-Nl"></a>应如是持；<a id="a-Nm"></a>《说胜鬘夫人正师子吼》，<a id="a-Nn"></a>应如是持。<a id="a-No"></a>复次，<a id="a-Np"></a>憍尸迦，<a id="a-Nq"></a>此经所说断一切疑，<a id="a-Nr"></a>决定了义入一乘道。<a id="a-Ns"></a>憍尸迦，<a id="a-Nt"></a>今以所说胜鬘夫人师子吼经，<a id="a-Nu"></a>付嘱于汝，<a id="a-Nv"></a>乃至法住，<a id="a-Nw"></a>于十方界开示演说。<a id="a-Nx"></a>”</p>
  <p id="aNy">天帝释言：<a id="a-Nz"></a>“善哉！<a id="a-O0"></a>世尊，<a id="a-O1"></a>惟然受教。<a id="a-O2"></a>”</p>
  <p id="aO3">时，<a id="a-O4"></a>天帝释、<a id="a-O5"></a>尊者阿难，<a id="a-O6"></a>及诸大会天、<a id="a-O7"></a>人、<a id="a-O8"></a>阿修罗、<a id="a-O9"></a>揵闼婆等，<a id="a-OA"></a>闻佛所说，<a id="a-OB"></a>皆大欢喜，<a id="a-OC"></a>信受奉行。</p>
 </body>
</html>