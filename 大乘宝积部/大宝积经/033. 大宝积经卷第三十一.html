<!doctype html>
<html id="z3IBTEBCB" data-ver="1144">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第三十一</h1>
  <h2 id="a2">唐三藏法师菩提流志奉诏译</h2>
  <h2 id="a3">出现光明会第十一之二</h2>
  <p id="a4">“我昔为是经，<a id="a-5"></a>　护持清净戒，</p>
  <p id="a6">常修于定慧，<a id="a-7"></a>　及施诸众生。</p>
  <p id="a8">我昔为是经，<a id="a-9"></a>　恶人来毁骂，</p>
  <p id="aA">我时生怜愍，<a id="a-B"></a>　于彼不加害。</p>
  <p id="aC">我昔为是经，<a id="a-D"></a>　求者皆施与，</p>
  <p id="aE">各随其所乐，<a id="a-F"></a>　悉令得欢喜。</p>
  <p id="aG">我昔为是经，<a id="a-H"></a>　奉施诸宫殿，</p>
  <p id="aI">庄严众宝网，<a id="a-J"></a>　供养于诸佛。</p>
  <p id="aK">我昔为是经，<a id="a-L"></a>　舍种种珍玩，</p>
  <p id="aM">及以摩尼宝，<a id="a-N"></a>　供养于诸佛。</p>
  <p id="aO">我昔为是经，<a id="a-P"></a>　有恩常忆念，</p>
  <p id="aQ">乃至闻一偈，<a id="a-R"></a>　于彼恒尊重。</p>
  <p id="aS">我昔为是经，<a id="a-T"></a>　尊重持戒者，</p>
  <p id="aU">乃至经行处，<a id="a-V"></a>　于彼常恭敬。</p>
  <p id="aW">我昔为是经，<a id="a-X"></a>　或处于生死，</p>
  <p id="aY">乃至有少恩，<a id="a-Z"></a>　于彼常怀报。</p>
  <p id="aa">我昔为是经，<a id="a-b"></a>　不求利谤法，</p>
  <p id="ac">哀愍于亲友，<a id="a-d"></a>　乃至诸众生。</p>
  <p id="ae">我昔为是经，<a id="a-f"></a>　具多闻善说，</p>
  <p id="ag">于法无所著，<a id="a-h"></a>　不悭亲友家。</p>
  <p id="ai">我昔为是经，<a id="a-j"></a>　若心生不善，</p>
  <p id="ak">速忏令除灭，<a id="a-l"></a>　终不使增长。</p>
  <p id="am">我昔为是经，<a id="a-n"></a>　身为王太子，</p>
  <p id="ao">所得诸珍宝，<a id="a-p"></a>　涂香及末香，</p>
  <p id="aq">我时生净心，<a id="a-r"></a>　回施于诸佛。</p>
  <p id="as">我昔为是经，<a id="a-t"></a>　愍诸囚徒类，</p>
  <p id="au">种种加楚毒，<a id="a-v"></a>　以身而代受。</p>
  <p id="aw">我昔为是经，<a id="a-x"></a>　舍诸五欲乐，</p>
  <p id="ay">常于月六斋，<a id="a-z"></a>　受持诸禁戒。</p>
  <p id="a10">我昔为是经，<a id="a-11"></a>　常修行忍辱，</p>
  <p id="a12">乃至于妻室，<a id="a-13"></a>　亦不生贪吝。</p>
  <p id="a14">我昔为是经，<a id="a-15"></a>　令诸贫乏者，</p>
  <p id="a16">皆悉得安乐，<a id="a-17"></a>　丰足诸财宝。</p>
  <p id="a18">我昔为是经，<a id="a-19"></a>　摄受于一切，</p>
  <p id="a1A">沙门婆罗门，<a id="a-1B"></a>　种种群生类。</p>
  <p id="a1C">我昔为是经，<a id="a-1D"></a>　利益于一切。</p>
  <p id="a1E">常为大施主，<a id="a-1F"></a>　求者心无吝，</p>
  <p id="a1G">或莳于华果，<a id="a-1H"></a>　不令人剪伐，</p>
  <p id="a1I">普施诸众生，<a id="a-1J"></a>　随意皆充足。</p>
  <p id="a1K">我昔布施时，<a id="a-1L"></a>　其心常平等，</p>
  <p id="a1M">持戒具功德，<a id="a-1N"></a>　破戒无惭愧，</p>
  <p id="a1O">或证大神通，<a id="a-1P"></a>　下至凡愚类，</p>
  <p id="a1Q">皆生希有心，<a id="a-1R"></a>　恭敬而周给。</p>
  <p id="a1S">我昔布施时，<a id="a-1T"></a>　其心无高下，</p>
  <p id="a1U">不求生善趣，<a id="a-1V"></a>　志乐于此经，</p>
  <p id="a1W">或令国界中，<a id="a-1X"></a>　一切无怨敌，</p>
  <p id="a1Y">调伏诸龙众，<a id="a-1Z"></a>　应时霔甘雨。</p>
  <p id="a1a">月光汝当知，<a id="a-1b"></a>　我于无量劫，</p>
  <p id="a1c">为求是经故，<a id="a-1d"></a>　修习诸苦行，</p>
  <p id="a1e">设于百千劫，<a id="a-1f"></a>　宣说不能尽。</p>
  <p id="a1g">汝已住净信，<a id="a-1h"></a>　当来末世时，</p>
  <p id="a1i">应生正念心，<a id="a-1j"></a>　演说是经典。</p>
  <p id="a1k">我以佛眼观，<a id="a-1l"></a>　明见未来世，</p>
  <p id="a1m">随其种种行，<a id="a-1n"></a>　一切皆了知。</p>
  <p id="a1o">若有诸比丘，<a id="a-1p"></a>　为求无上智，</p>
  <p id="a1q">能以净信心，<a id="a-1r"></a>　演说此经典，</p>
  <p id="a1s">是人及方所，<a id="a-1t"></a>　一切皆了知。</p>
  <p id="a1u">若于末世时，<a id="a-1v"></a>　闻是经爱乐，</p>
  <p id="a1w">志愿及方便，<a id="a-1x"></a>　一切皆了知。</p>
  <p id="a1y">若诸下劣人，<a id="a-1z"></a>　不闻是经典，</p>
  <p id="a20">诽谤宣说者，<a id="a-21"></a>　一切皆了知。</p>
  <p id="a22">若有诸比丘，<a id="a-23"></a>　及诸比丘尼，</p>
  <p id="a24">得闻于是经，<a id="a-25"></a>　悲感而涕泣，</p>
  <p id="a26">我皆与授记，<a id="a-27"></a>　得见最胜尊。</p>
  <p id="a28">月光汝当知，<a id="a-29"></a>　诸佛神通力，</p>
  <p id="a2A">若人意清净，<a id="a-2B"></a>　或有不清净，</p>
  <p id="a2C">乃至于信解，<a id="a-2D"></a>　一切皆了知。</p>
  <p id="a2E">若有诸众生，<a id="a-2F"></a>　志乐常寂静，</p>
  <p id="a2G">安住诸禅定，<a id="a-2H"></a>　不著生死中，</p>
  <p id="a2I">乃至于习气，<a id="a-2J"></a>　究竟皆永断，</p>
  <p id="a2K">如是等功德，<a id="a-2L"></a>　一切皆了知。</p>
  <p id="a2M">或有诸众生，<a id="a-2N"></a>　耽著虚妄法；</p>
  <p id="a2O">或有诸众生，<a id="a-2P"></a>　于佛生欣乐；</p>
  <p id="a2Q">如是未来事，<a id="a-2R"></a>　一切皆了知。</p>
  <p id="a2S">若有诸众生，<a id="a-2T"></a>　染著世间乐，</p>
  <p id="a2U">于佛菩提种，<a id="a-2V"></a>　不能善开发，</p>
  <p id="a2W">以是因缘故，<a id="a-2X"></a>　退失诸方便。</p>
  <p id="a2Y">若有能了知，<a id="a-2Z"></a>　诸佛菩提种，</p>
  <p id="a2a">是人当获得，<a id="a-2b"></a>　清净无边光。</p>
  <p id="a2c">月光汝当观，<a id="a-2d"></a>　如是光明等，</p>
  <p id="a2e">一一诸因缘，<a id="a-2f"></a>　各各有差别，</p>
  <p id="a2g">汝以智慧力，<a id="a-2h"></a>　一切应了知。</p>
  <p id="a2i">若舍恶知识，<a id="a-2j"></a>　亲近于善友，</p>
  <p id="a2k">护持清净戒，<a id="a-2l"></a>　成就佛光明。</p>
  <p id="a2m">汝当护诸根，<a id="a-2n"></a>　舍离无惭愧，</p>
  <p id="a2o">修行于善法，<a id="a-2p"></a>　随护诸众生。</p>
  <p id="a2q">汝当舍违诤，<a id="a-2r"></a>　了达于性空，</p>
  <p id="a2s">不贪著利养，<a id="a-2t"></a>　具多闻善说。</p>
  <p id="a2u">汝当观利养，<a id="a-2v"></a>　犹如于粪秽，</p>
  <p id="a2w">无以利养垢，<a id="a-2x"></a>　染污清净心，</p>
  <p id="a2y">常求于明脱，<a id="a-2z"></a>　常得无上利。</p>
  <p id="a30">汝当修佛道，<a id="a-31"></a>　观佛同法性，</p>
  <p id="a32">常燃大法炬，<a id="a-33"></a>　普照于世间。</p>
  <p id="a34">汝当如山王，<a id="a-35"></a>　其心安不动，</p>
  <p id="a36">毁骂及捶打，<a id="a-37"></a>　一切皆能忍。</p>
  <p id="a38">汝当为众生，<a id="a-39"></a>　作真实善友，</p>
  <p id="a3A">应舍下劣心，<a id="a-3B"></a>　常修于净业。</p>
  <p id="a3C">汝以坚固心，<a id="a-3D"></a>　演说无上法，</p>
  <p id="a3E">如是微妙经，<a id="a-3F"></a>　当授慈心者。</p>
  <p id="a3G">欲求无上智，<a id="a-3H"></a>　勿怖于生死，</p>
  <p id="a3I">由此舍诸恶，<a id="a-3J"></a>　当得于胜利。</p>
  <p id="a3K">譬如明智人，<a id="a-3L"></a>　善能用于火，</p>
  <p id="a3M">成熟种种味，<a id="a-3N"></a>　不为火所烧。</p>
  <p id="a3O">若诸愚痴人，<a id="a-3P"></a>　无有善方便，</p>
  <p id="a3Q">将火置于掌，<a id="a-3R"></a>　便为火所烧。</p>
  <p id="a3S">亦如人中毒，<a id="a-3T"></a>　迷闷心狂乱，</p>
  <p id="a3U">以火而炙疗，<a id="a-3V"></a>　因此得除愈。</p>
  <p id="a3W">月光汝当知，<a id="a-3X"></a>　智者亦如是，</p>
  <p id="a3Y">依意了意空，<a id="a-3Z"></a>　故处于生死。</p>
  <p id="a3a">依眼了眼空，<a id="a-3b"></a>　于眼无执著，</p>
  <p id="a3c">若能如是知，<a id="a-3d"></a>　住眼亦无恼。</p>
  <p id="a3e">若了眼性空，<a id="a-3f"></a>　成就真实智，</p>
  <p id="a3g">以真实智故，<a id="a-3h"></a>　当得出现光。</p>
  <p id="a3i">若了眼性空，<a id="a-3j"></a>　永灭于贪欲，</p>
  <p id="a3k">以无贪欲故，<a id="a-3l"></a>　当得出现光。</p>
  <p id="a3m">如是瞋与痴，<a id="a-3n"></a>　我执并覆恼，</p>
  <p id="a3o">悭嫉无惭愧，<a id="a-3p"></a>　不忍将贡高，</p>
  <p id="a3q">憍慢及增上，<a id="a-3r"></a>　谄诳兼放逸，</p>
  <p id="a3s">乃至憍诈等，<a id="a-3t"></a>　一一如贪说。</p>
  <p id="a3u">若得真实智，<a id="a-3v"></a>　了知眼寂灭，</p>
  <p id="a3w">以知寂灭故，<a id="a-3x"></a>　当得出现光。</p>
  <p id="a3y">若得真实智，<a id="a-3z"></a>　住佛理趣中，</p>
  <p id="a40">以住理趣故，<a id="a-41"></a>　当得出现光。</p>
  <p id="a42">若得真实智，<a id="a-43"></a>　住佛方便中，</p>
  <p id="a44">以住方便故，<a id="a-45"></a>　当得出现光。</p>
  <p id="a46">若不修实智，<a id="a-47"></a>　永离于障恼，</p>
  <p id="a48">成就出现光，<a id="a-49"></a>　我昔未闻见。</p>
  <p id="a4A">若勤修实智，<a id="a-4B"></a>　永离于障恼，</p>
  <p id="a4C">能顺于是行，<a id="a-4D"></a>　当得出现光。</p>
  <p id="a4E">若求最胜行，<a id="a-4F"></a>　当学于此经，</p>
  <p id="a4G">供养诸如来，<a id="a-4H"></a>　得实智方便。</p>
  <p id="a4I">若修真实智，<a id="a-4J"></a>　当供养诸佛，</p>
  <p id="a4K">成就出现光，<a id="a-4L"></a>　犹如掌中果。</p>
  <p id="a4M">若迷眼无我，<a id="a-4N"></a>　退失沙门法，</p>
  <p id="a4O">彼人不能得，<a id="a-4P"></a>　如是出现光。</p>
  <p id="a4Q">若了眼无我，<a id="a-4R"></a>　成就沙门法，</p>
  <p id="a4S">彼人当证得，<a id="a-4T"></a>　如是出现光。</p>
  <p id="a4U">若了眼尽际，<a id="a-4V"></a>　亦了耳生边，</p>
  <p id="a4W">由了耳生边，<a id="a-4X"></a>　是大沙门法。</p>
  <p id="a4Y">若不遍了知，<a id="a-4Z"></a>　眼性之边际，</p>
  <p id="a4a">于眼生边际，<a id="a-4b"></a>　亦不能遍知，</p>
  <p id="a4c">彼人不能得，<a id="a-4d"></a>　如是出现光。</p>
  <p id="a4e">若能遍了知，<a id="a-4f"></a>　眼性之边际，</p>
  <p id="a4g">于眼生边际，<a id="a-4h"></a>　亦能遍了知，</p>
  <p id="a4i">彼人当证得，<a id="a-4j"></a>　如是出现光。</p>
  <p id="a4k">若不善了知，<a id="a-4l"></a>　眼性之边际，</p>
  <p id="a4m">于眼生边际，<a id="a-4n"></a>　亦不能善知，</p>
  <p id="a4o">彼人不能得，<a id="a-4p"></a>　如是出现光。</p>
  <p id="a4q">若能善了知，<a id="a-4r"></a>　眼性之边际，</p>
  <p id="a4s">于眼生边际，<a id="a-4t"></a>　亦能善了知，</p>
  <p id="a4u">彼人当证得，<a id="a-4v"></a>　如是出现光。</p>
  <p id="a4w">若不现了知，<a id="a-4x"></a>　眼性之边际，</p>
  <p id="a4y">于眼生边际，<a id="a-4z"></a>　亦不能现知，</p>
  <p id="a50">彼人不能得，<a id="a-51"></a>　如是出现光。</p>
  <p id="a52">若能现了知，<a id="a-53"></a>　眼性之边际，</p>
  <p id="a54">于眼生边际，<a id="a-55"></a>　亦能现了知，</p>
  <p id="a56">彼人当证得，<a id="a-57"></a>　如是出现光。</p>
  <p id="a58">若不善了知，<a id="a-59"></a>　眼性之边际，</p>
  <p id="a5A">于眼生边际，<a id="a-5B"></a>　亦不能遍知，</p>
  <p id="a5C">彼人不能得，<a id="a-5D"></a>　如是出现光。</p>
  <p id="a5E">若能善了知，<a id="a-5F"></a>　眼性之边际，</p>
  <p id="a5G">于眼生边际，<a id="a-5H"></a>　亦能现了知，</p>
  <p id="a5I">彼人当证得，<a id="a-5J"></a>　如是出现光。</p>
  <p id="a5K">若不善了知，<a id="a-5L"></a>　眼性之清净，</p>
  <p id="a5M">于耳性清净，<a id="a-5N"></a>　亦不能善知，</p>
  <p id="a5O">彼人不能得，<a id="a-5P"></a>　如是出现光。</p>
  <p id="a5Q">若能善了知，<a id="a-5R"></a>　眼性之清净，</p>
  <p id="a5S">于耳性清净，<a id="a-5T"></a>　亦能善了知，</p>
  <p id="a5U">彼人当证得，<a id="a-5V"></a>　如是出现光。</p>
  <p id="a5W">乃至耳鼻舌，<a id="a-5X"></a>　身意与色声，</p>
  <p id="a5Y">香味并触法，<a id="a-5Z"></a>　地水若火风，</p>
  <p id="a5a">性事世间苦，<a id="a-5b"></a>　蕴界世将生，</p>
  <p id="a5c">及以声名等，<a id="a-5d"></a>　一切皆如是。</p>
  <p id="a5e">尔时，<a id="a-5f"></a>世尊告月光童子言：<a id="a-5g"></a>“善男子，<a id="a-5h"></a>若有众生发趣大乘，<a id="a-5i"></a>为欲圆满成就如是出现光者，<a id="a-5j"></a>有八十种善根资粮。<a id="a-5k"></a>云何八十？<a id="a-5l"></a>所谓护念众生，<a id="a-5m"></a>心无损害，<a id="a-5n"></a>于清净戒奉持无缺，<a id="a-5o"></a>其心平等，<a id="a-5p"></a>无有谄曲，<a id="a-5q"></a>亦无悭、<a id="a-5r"></a>嫉、<a id="a-5s"></a>贪诳之心，<a id="a-5t"></a>深信大乘微妙经典，<a id="a-5u"></a>亦不耽爱富贵憍逸，<a id="a-5v"></a>忍力具足，<a id="a-5w"></a>志愿无退，<a id="a-5x"></a>意乐清净，<a id="a-5y"></a>住阿兰若，<a id="a-5z"></a>不依眷属、<a id="a-60"></a>利养、<a id="a-61"></a>名闻，<a id="a-62"></a>安住诸禅现光三昧，<a id="a-63"></a>于有戒者无谄承事，<a id="a-64"></a>于同梵行起胜意乐，<a id="a-65"></a>以敬法故常于和尚、<a id="a-66"></a>阿阇黎所深生尊重，<a id="a-67"></a>了达契经，<a id="a-68"></a>善巧宣说，<a id="a-69"></a>所言诚谛，<a id="a-6A"></a>住正思惟，<a id="a-6B"></a>勤种善根，<a id="a-6C"></a>常行慧施，<a id="a-6D"></a>觉知魔业，<a id="a-6E"></a>密护诸根，<a id="a-6F"></a>言词安审，<a id="a-6G"></a>善解真谛，<a id="a-6H"></a>亦能了知诸地自相，<a id="a-6I"></a>求无尽色，<a id="a-6J"></a>不惜身命教于四众，<a id="a-6K"></a>绝世思惟，<a id="a-6L"></a>离诸邪见无后世法，<a id="a-6M"></a>不于未学矫现其相，<a id="a-6N"></a>常于已学任力开示，<a id="a-6O"></a>曾不赞美歌咏音声，<a id="a-6P"></a>亦不称誉庄严资具，<a id="a-6Q"></a>证入诸谛，<a id="a-6R"></a>具足多闻，<a id="a-6S"></a>舍离睡眠，<a id="a-6T"></a>勤求正法，<a id="a-6U"></a>于佛尊重，<a id="a-6V"></a>发菩提心，<a id="a-6W"></a>舍于世业，<a id="a-6X"></a>修诸学处，<a id="a-6Y"></a>为爱法故依于胜友，<a id="a-6Z"></a>求诸善根心无厌足，<a id="a-6a"></a>爱乐出家，<a id="a-6b"></a>护持佛法，<a id="a-6c"></a>不起恶业，<a id="a-6d"></a>于教无疑，<a id="a-6e"></a>善说譬喻，<a id="a-6f"></a>开示秘密，<a id="a-6g"></a>于大菩提志求无倦，<a id="a-6h"></a>所受经典未尝忘失，<a id="a-6i"></a>不舍自学，<a id="a-6j"></a>摧伏他论，<a id="a-6k"></a>求出离道，<a id="a-6l"></a>修无量行，<a id="a-6m"></a>于彼法智其心决定，<a id="a-6n"></a>明见因果相续轮回，<a id="a-6o"></a>不著三有，<a id="a-6p"></a>离增上慢，<a id="a-6q"></a>为于信者建立对治，<a id="a-6r"></a>了达未来果报差别，<a id="a-6s"></a>善知前际不假他缘，<a id="a-6t"></a>于远离行精勤修习，<a id="a-6u"></a>于佛相好具足庄严，<a id="a-6v"></a>是为八十。<a id="a-6w"></a>复次，<a id="a-6x"></a>月光，<a id="a-6y"></a>此八十法入于五法。<a id="a-6z"></a>云何为五？<a id="a-70"></a>所谓知生死，<a id="a-71"></a>知涅槃，<a id="a-72"></a>知烦恼尽，<a id="a-73"></a>知增上，<a id="a-74"></a>知福果。<a id="a-75"></a>复次，<a id="a-76"></a>月光，<a id="a-77"></a>如是五法入于二法。<a id="a-78"></a>云何为二？<a id="a-79"></a>所谓心清净庄严，<a id="a-7A"></a>色清净庄严。<a id="a-7B"></a>复次，<a id="a-7C"></a>月光，<a id="a-7D"></a>如是二法入于一法。<a id="a-7E"></a>云何为一？<a id="a-7F"></a>所谓能成诸佛如来无碍解脱。</p>
  <p id="a7G">“复次，<a id="a-7H"></a>月光，<a id="a-7I"></a>复有八十种法，<a id="a-7J"></a>善能成就诸佛如来无碍解脱。<a id="a-7K"></a>云何八十？<a id="a-7L"></a>所谓布施资粮，<a id="a-7M"></a>广大智慧，<a id="a-7N"></a>修清净戒，<a id="a-7O"></a>离烦恼热，<a id="a-7P"></a>摧伏憍慢，<a id="a-7Q"></a>柔软言词，<a id="a-7R"></a>于种种事无不知时，<a id="a-7S"></a>亦知善友，<a id="a-7T"></a>发趣大乘，<a id="a-7U"></a>被精进甲，<a id="a-7V"></a>威仪利物，<a id="a-7W"></a>堕烦恼者令断疑惑，<a id="a-7X"></a>毁诸不善，<a id="a-7Y"></a>修行白法，<a id="a-7Z"></a>不与恶人而为伴侣，<a id="a-7a"></a>种诸善根无有厌足，<a id="a-7b"></a>发菩提心，<a id="a-7c"></a>勇猛精进，<a id="a-7d"></a>觉知魔事，<a id="a-7e"></a>证于诸谛，<a id="a-7f"></a>真实供养，<a id="a-7g"></a>决了无疑，<a id="a-7h"></a>心念众生常怀济度，<a id="a-7i"></a>不著诸有，<a id="a-7j"></a>起于大心，<a id="a-7k"></a>不善众生示其过恶，<a id="a-7l"></a>舍贪、<a id="a-7m"></a>瞋、<a id="a-7n"></a>痴，<a id="a-7o"></a>不求欲利成熟众生，<a id="a-7p"></a>修治佛塔，<a id="a-7q"></a>于诸圣者尊重恭敬，<a id="a-7r"></a>住大乘者亲近承事，<a id="a-7s"></a>终不赞叹下劣乘人，<a id="a-7t"></a>远离声闻，<a id="a-7u"></a>摧伏怨敌，<a id="a-7v"></a>于世尊所广大供养，<a id="a-7w"></a>以殊胜心种种奉施，<a id="a-7x"></a>得无碍智，<a id="a-7y"></a>具足辩才，<a id="a-7z"></a>以诸譬喻开示正法，<a id="a-80"></a>而于性空不相违背，<a id="a-81"></a>求法无懈，<a id="a-82"></a>显发深义，<a id="a-83"></a>具大总持，<a id="a-84"></a>说法无染，<a id="a-85"></a>能广流布，<a id="a-86"></a>化导无厌，<a id="a-87"></a>圆满诸行，<a id="a-88"></a>有大威德，<a id="a-89"></a>辩才无滞，<a id="a-8A"></a>成就多闻，<a id="a-8B"></a>不赞恶人，<a id="a-8C"></a>修于善业，<a id="a-8D"></a>解了诸蕴，<a id="a-8E"></a>舍离诸见，<a id="a-8F"></a>通达因性，<a id="a-8G"></a>超过所行，<a id="a-8H"></a>远离非境，<a id="a-8I"></a>生清净信，<a id="a-8J"></a>住于正道，<a id="a-8K"></a>爱乐大乘，<a id="a-8L"></a>平等摄受，<a id="a-8M"></a>不著无我，<a id="a-8N"></a>不厌生死乐求涅槃，<a id="a-8O"></a>以少欲故住阿兰若，<a id="a-8P"></a>常行乞食无有懈惓，<a id="a-8Q"></a>随有所得心生喜足，<a id="a-8R"></a>离无惭愧，<a id="a-8S"></a>亲近于佛，<a id="a-8T"></a>善友同止，<a id="a-8U"></a>舍于非类，<a id="a-8V"></a>愍诸凡夫，<a id="a-8W"></a>同众生行，<a id="a-8X"></a>于佛净信，<a id="a-8Y"></a>离于非器，<a id="a-8Z"></a>有相违者不与言说，<a id="a-8a"></a>不来求者不为开晓，<a id="a-8b"></a>若有来求如应为说，<a id="a-8c"></a>于食平等，<a id="a-8d"></a>常施，<a id="a-8e"></a>等施，<a id="a-8f"></a>开门大施。<a id="a-8g"></a>如是，<a id="a-8h"></a>童子，<a id="a-8i"></a>此八十法，<a id="a-8j"></a>能得诸佛无碍解脱。<a id="a-8k"></a>”</p>
  <p id="a8l">尔时，<a id="a-8m"></a>月光童子得闻是法，<a id="a-8n"></a>生大欢喜，<a id="a-8o"></a>即于佛前，<a id="a-8p"></a>以偈赞曰：</p>
  <p id="a8q">“如来了知眼尽边，<a id="a-8r"></a>　故能出现清净智，</p>
  <p id="a8s">以能出现清净智，<a id="a-8t"></a>　具足如来清净光。</p>
  <p id="a8u">如来了知眼无我，<a id="a-8v"></a>　故能出现清净音，</p>
  <p id="a8w">以能出现清净音，<a id="a-8x"></a>　具足如来梵音相。</p>
  <p id="a8y">佛于往昔利众生，<a id="a-8z"></a>　故能成就语清净，</p>
  <p id="a90">以能成就语清净，<a id="a-91"></a>　饶益无量诸世间。</p>
  <p id="a92">如来了知眼性空，<a id="a-93"></a>　故能成就总持智，</p>
  <p id="a94">以能成就总持智，<a id="a-95"></a>　出现如来无量光。</p>
  <p id="a96">如来了知眼差别，<a id="a-97"></a>　眼名差别亦无边，</p>
  <p id="a98">以知名字无边故，<a id="a-99"></a>　出现如来无量光。</p>
  <p id="a9A">佛知文字差别门，<a id="a-9B"></a>　即知眼空离文字，</p>
  <p id="a9C">以知眼空离文字，<a id="a-9D"></a>　出现如来无量光。</p>
  <p id="a9E">若人思惟眼无我，<a id="a-9F"></a>　即了佛语为真实，</p>
  <p id="a9G">以能知佛语真实，<a id="a-9H"></a>　出现如来决定光。</p>
  <p id="a9I">如来成就胜神通，<a id="a-9J"></a>　即了无边眼灭坏，</p>
  <p id="a9K">以能了知眼灭坏，<a id="a-9L"></a>　利益一切诸世间。</p>
  <p id="a9M">大悲最胜两足尊，<a id="a-9N"></a>　了达无边眼生起，</p>
  <p id="a9O">如佛能知眼生起，<a id="a-9P"></a>　愿我不久亦当然。</p>
  <p id="a9Q">如是耳鼻舌身心，<a id="a-9R"></a>　色声香味并触法，</p>
  <p id="a9S">乃至世生声名等，<a id="a-9T"></a>　当知一切皆应作。</p>
  <p id="a9U">大悲最胜两足尊，<a id="a-9V"></a>　已具布施波罗蜜，</p>
  <p id="a9W">如佛布施波罗蜜，<a id="a-9X"></a>　愿我不久亦当然。</p>
  <p id="a9Y">大悲最胜两足尊，<a id="a-9Z"></a>　已具净戒波罗蜜，</p>
  <p id="a9a">如佛净戒波罗蜜，<a id="a-9b"></a>　愿我不久亦当然。</p>
  <p id="a9c">大悲最胜两足尊，<a id="a-9d"></a>　已具忍辱波罗蜜，</p>
  <p id="a9e">如佛忍辱波罗蜜，<a id="a-9f"></a>　愿我不久亦当然。</p>
  <p id="a9g">大悲最胜两足尊，<a id="a-9h"></a>　已具精进波罗蜜，</p>
  <p id="a9i">如佛精进波罗蜜，<a id="a-9j"></a>　愿我不久亦当然。</p>
  <p id="a9k">大悲最胜两足尊，<a id="a-9l"></a>　已具禅定波罗蜜，</p>
  <p id="a9m">如佛禅定波罗蜜，<a id="a-9n"></a>　愿我不久亦当然。</p>
  <p id="a9o">大悲最胜两足尊，<a id="a-9p"></a>　已具智慧波罗蜜，</p>
  <p id="a9q">如佛智慧波罗蜜，<a id="a-9r"></a>　愿我不久亦当然。</p>
  <p id="a9s">大悲最胜两足尊，<a id="a-9t"></a>　已具法身波罗蜜，</p>
  <p id="a9u">如佛法身波罗蜜，<a id="a-9v"></a>　愿我不久亦当然。</p>
  <p id="a9w">大悲最胜两足尊，<a id="a-9x"></a>　已具无边清净色，</p>
  <p id="a9y">如佛已具清净色，<a id="a-9z"></a>　愿我不久亦当然。</p>
  <p id="aA0">大悲最胜两足尊，<a id="a-A1"></a>　已具无边清净意，</p>
  <p id="aA2">如佛已具清净意，<a id="a-A3"></a>　愿我不久亦当然。</p>
  <p id="aA4">大悲最胜两足尊，<a id="a-A5"></a>　已具无边胜功德，</p>
  <p id="aA6">如佛已具胜功德，<a id="a-A7"></a>　愿我不久亦当然。</p>
  <p id="aA8">大悲最胜两足尊，<a id="a-A9"></a>　已具无边诸色相，</p>
  <p id="aAA">如佛已具诸色相，<a id="a-AB"></a>　愿我不久亦当然。</p>
  <p id="aAC">大悲最胜两足尊，<a id="a-AD"></a>　已具无边声清净，</p>
  <p id="aAE">如佛已具声清净，<a id="a-AF"></a>　愿我不久亦当然。</p>
  <p id="aAG">大悲最胜两足尊，<a id="a-AH"></a>　已具无边大神变，</p>
  <p id="aAI">如佛已具大神变，<a id="a-AJ"></a>　愿我不久亦当然。</p>
  <p id="aAK">大悲最胜两足尊，<a id="a-AL"></a>　为化众生处三有，</p>
  <p id="aAM">如佛化彼众生类，<a id="a-AN"></a>　愿我不久亦当然。</p>
  <p id="aAO">大悲最胜两足尊，<a id="a-AP"></a>　已度无边生死行，</p>
  <p id="aAQ">如佛已度生死行，<a id="a-AR"></a>　愿我不久亦当然。</p>
  <p id="aAS">大悲最胜两足尊，<a id="a-AT"></a>　已度无边贪欲行，</p>
  <p id="aAU">如佛度于贪欲行，<a id="a-AV"></a>　愿我不久亦当然。</p>
  <p id="aAW">大悲最胜两足尊，<a id="a-AX"></a>　已度无边瞋恚行，</p>
  <p id="aAY">如佛度于瞋恚行，<a id="a-AZ"></a>　愿我不久亦当然。</p>
  <p id="aAa">大悲最胜两足尊，<a id="a-Ab"></a>　已度无量愚痴行，</p>
  <p id="aAc">如佛度于愚痴行，<a id="a-Ad"></a>　愿我不久亦当然。</p>
  <p id="aAe">大悲最胜两足尊，<a id="a-Af"></a>　已度无量贪瞋行，</p>
  <p id="aAg">如佛度于贪瞋行，<a id="a-Ah"></a>　愿我不久亦当然。</p>
  <p id="aAi">大悲最胜两足尊，<a id="a-Aj"></a>　已度无量瞋痴行，</p>
  <p id="aAk">如佛度于瞋痴行，<a id="a-Al"></a>　愿我不久亦当然。</p>
  <p id="aAm">大悲最胜两足尊，<a id="a-An"></a>　已度无量贪痴行，</p>
  <p id="aAo">如佛度于贪痴行，<a id="a-Ap"></a>　愿我不久亦当然。</p>
  <p id="aAq">大悲最胜两足尊，<a id="a-Ar"></a>　已度无边等分行，</p>
  <p id="aAs">如佛度于等分行，<a id="a-At"></a>　愿我不久亦当然。</p>
  <p id="aAu">导师已度于贪欲，<a id="a-Av"></a>　普能饶益诸世间，</p>
  <p id="aAw">如佛饶益诸世间，<a id="a-Ax"></a>　愿我亦成如是智。</p>
  <p id="aAy">导师已度于瞋恚，<a id="a-Az"></a>　普能饶益诸世间，</p>
  <p id="aB0">如佛饶益诸世间，<a id="a-B1"></a>　愿我亦成如是智。</p>
  <p id="aB2">导师度于愚痴行，<a id="a-B3"></a>　普能饶益诸世间，</p>
  <p id="aB4">如佛饶益诸世间，<a id="a-B5"></a>　愿我亦成如是智。</p>
  <p id="aB6">导师已度贪瞋行，<a id="a-B7"></a>　普能饶益诸世间，</p>
  <p id="aB8">如佛饶益诸世间，<a id="a-B9"></a>　愿我亦成如是智。</p>
  <p id="aBA">导师已度瞋痴行，<a id="a-BB"></a>　普能饶益诸世间，</p>
  <p id="aBC">如佛饶益诸世间，<a id="a-BD"></a>　愿我亦成如是智。</p>
  <p id="aBE">导师已度贪痴行，<a id="a-BF"></a>　普能饶益诸世间，</p>
  <p id="aBG">如佛饶益诸世间，<a id="a-BH"></a>　愿我亦成如是智。</p>
  <p id="aBI">导师已度等分行，<a id="a-BJ"></a>　普能饶益诸世间，</p>
  <p id="aBK">如佛饶益诸世间，<a id="a-BL"></a>　愿我亦成如是智。</p>
  <p id="aBM">如来具足殊胜智，<a id="a-BN"></a>　调伏一切诸天众，</p>
  <p id="aBO">我亦愿成如是智，<a id="a-BP"></a>　得为调御天人师。</p>
  <p id="aBQ">如来具足殊胜智，<a id="a-BR"></a>　调伏一切诸龙众，</p>
  <p id="aBS">我亦愿成如是智，<a id="a-BT"></a>　得为调御天人师。</p>
  <p id="aBU">如来具足殊胜智，<a id="a-BV"></a>　调伏一切夜叉众，</p>
  <p id="aBW">我亦愿成如是智，<a id="a-BX"></a>　得为调御天人师。</p>
  <p id="aBY">如来具足殊胜智，<a id="a-BZ"></a>　调伏一切乾闼婆，</p>
  <p id="aBa">乃至无量鸠槃茶，<a id="a-Bb"></a>　所有若干诸眷属，</p>
  <p id="aBc">我亦愿成如是智，<a id="a-Bd"></a>　得为调御天人师。</p>
  <p id="aBe">如来具足殊胜智，<a id="a-Bf"></a>　了知诸法真实义，</p>
  <p id="aBg">我亦愿成如是智，<a id="a-Bh"></a>　于彼真实得无疑。</p>
  <p id="aBi">如来若了苦尽边，<a id="a-Bj"></a>　利益一切群生类，</p>
  <p id="aBk">我亦愿成如是智，<a id="a-Bl"></a>　于彼苦尽得无疑。</p>
  <p id="aBm">如来善了因尽边，<a id="a-Bn"></a>　利益一切群生类，</p>
  <p id="aBo">我亦愿成如是智，<a id="a-Bp"></a>　于彼因尽得无疑。</p>
  <p id="aBq">如来具足殊胜智，<a id="a-Br"></a>　了达世间之所行，</p>
  <p id="aBs">我亦愿成如是智，<a id="a-Bt"></a>　于世间行得无疑。</p>
  <p id="aBu">如来具足殊胜智，<a id="a-Bv"></a>　了达世间处非处，</p>
  <p id="aBw">我亦愿成如是智，<a id="a-Bx"></a>　利益一切诸世间。</p>
  <p id="aBy">如来具足殊胜智，<a id="a-Bz"></a>　了达世间诸业果，</p>
  <p id="aC0">我亦愿成如是智，<a id="a-C1"></a>　利益一切诸世间。</p>
  <p id="aC2">如来具足殊胜智，<a id="a-C3"></a>　了达世间种种性，</p>
  <p id="aC4">我亦愿成如是智，<a id="a-C5"></a>　利益一切诸世间。</p>
  <p id="aC6">如来具足殊胜智，<a id="a-C7"></a>　了达一切诸趣行，</p>
  <p id="aC8">我亦愿成如是智，<a id="a-C9"></a>　利益无量诸世间。</p>
  <p id="aCA">如来具足殊胜智，<a id="a-CB"></a>　了达世间诸胜解，</p>
  <p id="aCC">我亦愿成如是智，<a id="a-CD"></a>　利益一切诸世间。</p>
  <p id="aCE">如来具足殊胜智，<a id="a-CF"></a>　了达一切诸根性，</p>
  <p id="aCG">我亦愿成如是智，<a id="a-CH"></a>　利益一切诸世间。</p>
  <p id="aCI">如来具足殊胜智，<a id="a-CJ"></a>　了达静虑之所行，</p>
  <p id="aCK">我亦愿成如是智，<a id="a-CL"></a>　利益一切诸世间。</p>
  <p id="aCM">如来具足殊胜智，<a id="a-CN"></a>　了达解脱之所行，</p>
  <p id="aCO">我亦愿成如是智，<a id="a-CP"></a>　利益一切诸世间。</p>
  <p id="aCQ">如来具足殊胜智，<a id="a-CR"></a>　了达等分之所行，</p>
  <p id="aCS">我亦愿成如是智，<a id="a-CT"></a>　利益一切诸世间。</p>
  <p id="aCU">如来具足殊胜智，<a id="a-CV"></a>　了达等至之所行，</p>
  <p id="aCW">我亦愿成如是智，<a id="a-CX"></a>　利益一切诸世间。</p>
  <p id="aCY">如来善了于生死，<a id="a-CZ"></a>　流转皆因烦恼生，</p>
  <p id="aCa">我亦愿成如是智，<a id="a-Cb"></a>　利益一切诸世间。</p>
  <p id="aCc">如来一切皆了知，<a id="a-Cd"></a>　利益世间无与等，</p>
  <p id="aCe">我亦愿成如是智，<a id="a-Cf"></a>　利益一切诸世间。</p>
  <p id="aCg">如来善住于等持，<a id="a-Ch"></a>　发起殊胜方便智，</p>
  <p id="aCi">我亦愿成如是智，<a id="a-Cj"></a>　利益一切诸世间。</p>
  <p id="aCk">如来具足殊胜智，<a id="a-Cl"></a>　了达无边宿住行，</p>
  <p id="aCm">我亦愿成如是智，<a id="a-Cn"></a>　利益一切诸世间。</p>
  <p id="aCo">如来具足殊胜智，<a id="a-Cp"></a>　了达生死无有边，</p>
  <p id="aCq">我亦愿成如是智，<a id="a-Cr"></a>　利益一切诸世间。</p>
  <p id="aCs">如来具足殊胜智，<a id="a-Ct"></a>　了达一切烦恼尽，</p>
  <p id="aCu">我亦愿成如是智，<a id="a-Cv"></a>　利益一切诸世间。</p>
  <p id="aCw">如来具足殊胜智，<a id="a-Cx"></a>　成就无上正等觉，</p>
  <p id="aCy">我亦愿成如是智，<a id="a-Cz"></a>　利益一切诸世间。</p>
  <p id="aD0">如来具足殊胜智，<a id="a-D1"></a>　离诸烦恼并习气，</p>
  <p id="aD2">我亦愿成如是智，<a id="a-D3"></a>　利益一切诸世间。</p>
  <p id="aD4">如来具足殊胜智，<a id="a-D5"></a>　了知欲染障菩提，</p>
  <p id="aD6">我亦愿成如是智，<a id="a-D7"></a>　利益一切诸世间。</p>
  <p id="aD8">如来具足殊胜智，<a id="a-D9"></a>　了知出离生死法，</p>
  <p id="aDA">愿我亦成如是智，<a id="a-DB"></a>　利益一切诸世间。</p>
  <p id="aDC">如来善了于法义，<a id="a-DD"></a>　觉悟无量诸众生，</p>
  <p id="aDE">我亦愿成如是智，<a id="a-DF"></a>　利益一切诸世间。</p>
  <p id="aDG">如来善了于法性，<a id="a-DH"></a>　如幻如梦如阳焰，</p>
  <p id="aDI">我亦愿成如是智，<a id="a-DJ"></a>　利益一切诸世间。</p>
  <p id="aDK">如来善了于世间，<a id="a-DL"></a>　一切文字并言说，</p>
  <p id="aDM">我亦愿成如是智，<a id="a-DN"></a>　利益一切诸世间。</p>
  <p id="aDO">如来具足胜辩才，<a id="a-DP"></a>　开示甚深微妙法，</p>
  <p id="aDQ">我亦愿成如是智，<a id="a-DR"></a>　利益一切诸世间。</p>
  <p id="aDS">如来善调身语意，<a id="a-DT"></a>　一切皆随智慧行，</p>
  <p id="aDU">我亦愿成如是智，<a id="a-DV"></a>　利益一切诸世间。</p>
  <p id="aDW">如来善了于三世，<a id="a-DX"></a>　无取无著无挂碍，</p>
  <p id="aDY">我亦愿成如是智，<a id="a-DZ"></a>　利益一切诸世间。</p>
  <p id="aDa">如来善修戒定慧，<a id="a-Db"></a>　于彼一切无退转，</p>
  <p id="aDc">我亦愿成如是智，<a id="a-Dd"></a>　得为三界大悲尊。</p>
  <p id="aDe">如来善修于解脱，<a id="a-Df"></a>　解脱知见无退转，</p>
  <p id="aDg">我亦愿成如是智，<a id="a-Dh"></a>　得为三界大悲尊。</p>
  <p id="aDi">如来善修于正观，<a id="a-Dj"></a>　天人世间无等伦，</p>
  <p id="aDk">我亦愿成如是智，<a id="a-Dl"></a>　得为三界大悲尊。</p>
  <p id="aDm">如来具足殊胜智，<a id="a-Dn"></a>　于诸世法无所染，</p>
  <p id="aDo">我亦愿成如是智，<a id="a-Dp"></a>　得为三界大悲尊。</p>
  <p id="aDq">如来善了于世间，<a id="a-Dr"></a>　种种诸趣皆明见，</p>
  <p id="aDs">我亦愿成如是智，<a id="a-Dt"></a>　于彼诸趣得无碍。</p>
  <p id="aDu">如来善了尽生边，<a id="a-Dv"></a>　是故于彼无迷惑，</p>
  <p id="aDw">我亦愿成如是智，<a id="a-Dx"></a>　于尽生性得无疑。</p>
  <p id="aDy">如来善了寂静边，<a id="a-Dz"></a>　是故于彼无迷惑，</p>
  <p id="aE0">我亦愿成如是智，<a id="a-E1"></a>　于彼寂静得无疑。</p>
  <p id="aE2">如来善了流转边，<a id="a-E3"></a>　是故于彼无迷惑，</p>
  <p id="aE4">我亦愿成如是智，<a id="a-E5"></a>　于彼流转得无疑。</p>
  <p id="aE6">如来善了前后际，<a id="a-E7"></a>　是故具足无师智，</p>
  <p id="aE8">我亦愿成如是智，<a id="a-E9"></a>　于前后际得无疑。</p>
  <p id="aEA">如来善了转生边，<a id="a-EB"></a>　是故具足无师智，</p>
  <p id="aEC">我亦愿成如是智，<a id="a-ED"></a>　于彼生转得无疑。</p>
  <p id="aEE">如来善了前后际，<a id="a-EF"></a>　于眼断常无所执，</p>
  <p id="aEG">我亦愿成如是智，<a id="a-EH"></a>　于前后际得无疑。</p>
  <p id="aEI">如来善了尽生边，<a id="a-EJ"></a>　于眼断常无所执，</p>
  <p id="aEK">我亦愿成如是智，<a id="a-EL"></a>　于尽生性得无疑。</p>
  <p id="aEM">若人不了前后际，<a id="a-EN"></a>　彼则于贪生取著，</p>
  <p id="aEO">如来于彼能证知，<a id="a-EP"></a>　是故于贪无所染。</p>
  <p id="aEQ">若人不了有无边，<a id="a-ER"></a>　彼则于贪生取著，</p>
  <p id="aES">如来于彼能证知，<a id="a-ET"></a>　是故于贪无所染。</p>
  <p id="aEU">若人不了尽无边，<a id="a-EV"></a>　彼则于贪生取著，</p>
  <p id="aEW">如来于彼能证知，<a id="a-EX"></a>　是故于贪无所染。</p>
  <p id="aEY">若人不了转无转，<a id="a-EZ"></a>　彼则于贪生取著，</p>
  <p id="aEa">如来于彼能证知，<a id="a-Eb"></a>　是故于贪无所染。</p>
  <p id="aEc">瞋痴忿覆并嫉诳，<a id="a-Ed"></a>　谄曲贡高与憍慢，</p>
  <p id="aEe">布施持戒将忍辱，<a id="a-Ef"></a>　禅定智慧皆如是。<a id="a-Eg"></a>”</p>
  <p id="aEh">尔时，<a id="a-Ei"></a>世尊知月光童子深心所念，<a id="a-Ej"></a>熙怡微笑，<a id="a-Ek"></a>放金色光。<a id="a-El"></a>其光普照无量无边诸佛国土，<a id="a-Em"></a>于彼国界作利益已，<a id="a-En"></a>绕佛三匝，<a id="a-Eo"></a>还从如来顶上而入。</p>
  <p id="aEp">是时，<a id="a-Eq"></a>弥勒菩萨即从座起，<a id="a-Er"></a>偏袒右肩，<a id="a-Es"></a>右膝著地，<a id="a-Et"></a>顶礼佛足，<a id="a-Eu"></a>合掌恭敬，<a id="a-Ev"></a>以诸偈赞而问佛言：</p>
  <p id="aEw">“云雷师子吼，<a id="a-Ex"></a>　迦陵频伽声，</p>
  <p id="aEy">出大法鼓音，<a id="a-Ez"></a>　何缘现微笑？</p>
  <p id="aF0">殊胜百千日，<a id="a-F1"></a>　清净妙音声，</p>
  <p id="aF2">功德甚希有，<a id="a-F3"></a>　何缘现此光？</p>
  <p id="aF4">施戒忍精进，<a id="a-F5"></a>　定慧等庄严，</p>
  <p id="aF6">一切皆圆满，<a id="a-F7"></a>　何缘现此光？</p>
  <p id="aF8">如来柔软音，<a id="a-F9"></a>　常远离粗语，</p>
  <p id="aFA">善疗众生病，<a id="a-FB"></a>　何缘现此光？</p>
  <p id="aFC">大悲两足尊，<a id="a-FD"></a>　知眼常空寂，</p>
  <p id="aFE">以清净梵音，<a id="a-FF"></a>　为众生演说。</p>
  <p id="aFG">耳鼻舌身心，<a id="a-FH"></a>　乃至声名等，</p>
  <p id="aFI">并诸集灭道，<a id="a-FJ"></a>　智忍亦如是。</p>
  <p id="aFK">大悲两足尊，<a id="a-FL"></a>　知眼尽生际，</p>
  <p id="aFM">寂静及流转，<a id="a-FN"></a>　一切皆空寂。</p>
  <p id="aFO">耳鼻舌身心，<a id="a-FP"></a>　色声香味触，</p>
  <p id="aFQ">乃至声名等，<a id="a-FR"></a>　一切皆如是。</p>
  <p id="aFS">又说因缘法，<a id="a-FT"></a>　远离于断常，</p>
  <p id="aFU">非自非他作，<a id="a-FV"></a>　众缘之所生。</p>
  <p id="aFW">或以种种门，<a id="a-FX"></a>　开示于苦本；</p>
  <p id="aFY">或以种种义，<a id="a-FZ"></a>　称赞佛光明。</p>
  <p id="aFa">以无量言词，<a id="a-Fb"></a>　演说寂灭法，</p>
  <p id="aFc">无人无寿者，<a id="a-Fd"></a>　无我无众生。</p>
  <p id="aFe">过去无量佛，<a id="a-Ff"></a>　亦以不思议，</p>
  <p id="aFg">百千诸偈颂，<a id="a-Fh"></a>　演说如是法。</p>
  <p id="aFi">如来所演说，<a id="a-Fj"></a>　真实功德法，</p>
  <p id="aFk">无说无说者，<a id="a-Fl"></a>　所说法亦无。</p>
  <p id="aFm">佛说最胜法，<a id="a-Fn"></a>　觉悟于群生，</p>
  <p id="aFo">诸天及夜叉，<a id="a-Fp"></a>　闻者皆能了。</p>
  <p id="aFq">一切阿修罗，<a id="a-Fr"></a>　意乐已清净；</p>
  <p id="aFs">无量诸人众，<a id="a-Ft"></a>　疑网悉皆除。</p>
  <p id="aFu">了知贪自性，<a id="a-Fv"></a>　灭坏瞋与痴，</p>
  <p id="aFw">爱慢及无明，<a id="a-Fx"></a>　谄嫉并戏论，</p>
  <p id="aFy">乃至苦蕴等，<a id="a-Fz"></a>　一切皆舍离；</p>
  <p id="aG0">如是诸句义，<a id="a-G1"></a>　究竟悉清净。</p>
  <p id="aG2">如来于一法，<a id="a-G3"></a>　通达种种名，</p>
  <p id="aG4">其数百千万，<a id="a-G5"></a>　乃至不思议。</p>
  <p id="aG6">于无量佛所，<a id="a-G7"></a>　善学如是法，</p>
  <p id="aG8">而于一法中，<a id="a-G9"></a>　演说无穷尽。</p>
  <p id="aGA">如来善了达，<a id="a-GB"></a>　种种诸法门，</p>
  <p id="aGC">亦能分别知，<a id="a-GD"></a>　名句上中下。</p>
  <p id="aGE">修学于一切，<a id="a-GF"></a>　种种异言词，</p>
  <p id="aGG">善巧而宣说，<a id="a-GH"></a>　微妙第一义。</p>
  <p id="aGI">如是清净音，<a id="a-GJ"></a>　因缘和合起，</p>
  <p id="aGK">亦不依喉舌，<a id="a-GL"></a>　乃至于身心。</p>
  <p id="aGM">其地六种动，<a id="a-GN"></a>　十方众咸集，</p>
  <p id="aGO">合掌瞻仰佛，<a id="a-GP"></a>　愿为除众疑。</p>
  <p id="aGQ">如来善了知，<a id="a-GR"></a>　眼尽生边际，</p>
  <p id="aGS">自性常空寂，<a id="a-GT"></a>　无去亦无来。</p>
  <p id="aGU">无住无处所，<a id="a-GV"></a>　深入于实际，</p>
  <p id="aGW">佛眼无障碍，<a id="a-GX"></a>　是故我今问。</p>
  <p id="aGY">如来善了知，<a id="a-GZ"></a>　眼性前后际，</p>
  <p id="aGa">尽无尽流转，<a id="a-Gb"></a>　自性常空寂。</p>
  <p id="aGc">开示诸法义，<a id="a-Gd"></a>　令世间欢喜，</p>
  <p id="aGe">牟尼美妙音，<a id="a-Gf"></a>　何缘现微笑？</p>
  <p id="aGg">佛知前后际，<a id="a-Gh"></a>　眼性常空寂，</p>
  <p id="aGi">离分别言词，<a id="a-Gj"></a>　何缘现微笑？</p>
  <p id="aGk">佛知眼无量，<a id="a-Gl"></a>　种种言宣说，</p>
  <p id="aGm">本性常空寂，<a id="a-Gn"></a>　何缘现微笑？</p>
  <p id="aGo">佛知尽生边，<a id="a-Gp"></a>　眼性常空寂，</p>
  <p id="aGq">舍离诸烦恼，<a id="a-Gr"></a>　证佛菩提智，</p>
  <p id="aGs">具足胜名闻，<a id="a-Gt"></a>　何缘现微笑？</p>
  <p id="aGu">如来久修学，<a id="a-Gv"></a>　演说不思议，</p>
  <p id="aGw">了达眼性空，<a id="a-Gx"></a>　离垢常清净，</p>
  <p id="aGy">无量诸心行，<a id="a-Gz"></a>　一念皆了知，</p>
  <p id="aH0">光明照世间，<a id="a-H1"></a>　为是何瑞相？</p>
  <p id="aH2">大仙等正觉，<a id="a-H3"></a>　最胜两足尊，</p>
  <p id="aH4">烦恼悉已除，<a id="a-H5"></a>　其心常寂静，</p>
  <p id="aH6">如来殊胜智，<a id="a-H7"></a>　深达眼尽边，</p>
  <p id="aH8">复以何因缘，<a id="a-H9"></a>　而今现微笑？</p>
  <p id="aHA">耳鼻舌身心，<a id="a-HB"></a>　六尘并四大，</p>
  <p id="aHC">乃至声名等，<a id="a-HD"></a>　一切皆如是。</p>
  <p id="aHE">佛知眼无我，<a id="a-HF"></a>　亦达耳无常，</p>
  <p id="aHG">及了鼻性空，<a id="a-HH"></a>　何缘现微笑？</p>
  <p id="aHI">佛知舌无我，<a id="a-HJ"></a>　亦达身无常，</p>
  <p id="aHK">及了心性空，<a id="a-HL"></a>　何缘现微笑？</p>
  <p id="aHM">佛知色无我，<a id="a-HN"></a>　亦达声无常，</p>
  <p id="aHO">及了香性空，<a id="a-HP"></a>　何缘现微笑？</p>
  <p id="aHQ">佛知味无我，<a id="a-HR"></a>　亦达触无常，</p>
  <p id="aHS">及了法性空，<a id="a-HT"></a>　何缘现微笑？</p>
  <p id="aHU">佛知地无我，<a id="a-HV"></a>　亦达水无常，</p>
  <p id="aHW">及了火性空，<a id="a-HX"></a>　何缘现微笑？</p>
  <p id="aHY">佛知风无我，<a id="a-HZ"></a>　亦达性无常，</p>
  <p id="aHa">及了事性空，<a id="a-Hb"></a>　何缘现微笑？</p>
  <p id="aHc">知世间无我，<a id="a-Hd"></a>　亦达苦无常，</p>
  <p id="aHe">及了蕴性空，<a id="a-Hf"></a>　何缘现微笑？</p>
  <p id="aHg">佛知界无我，<a id="a-Hh"></a>　亦达世无常，</p>
  <p id="aHi">及了生性空，<a id="a-Hj"></a>　何缘现微笑？</p>
  <p id="aHk">佛知声无我，<a id="a-Hl"></a>　亦达名无常，</p>
  <p id="aHm">及了道性空，<a id="a-Hn"></a>　何缘现微笑？</p>
  <p id="aHo">佛知智无我，<a id="a-Hp"></a>　了寂静无常，</p>
  <p id="aHq">及众生性空，<a id="a-Hr"></a>　何缘现微笑？</p>
  <p id="aHs">佛知性无性，<a id="a-Ht"></a>　亦知我非我，</p>
  <p id="aHu">及了意乐空，<a id="a-Hv"></a>　何缘现微笑？</p>
  <p id="aHw">观生死无我，<a id="a-Hx"></a>　亦达常无常，</p>
  <p id="aHy">及了涅槃空，<a id="a-Hz"></a>　何缘现微笑？</p>
  <p id="aI0">如来心解脱，<a id="a-I1"></a>　名闻满三界，</p>
  <p id="aI2">帝释与人王，<a id="a-I3"></a>　龙神咸供养。</p>
  <p id="aI4">如来善了知，<a id="a-I5"></a>　眼尽生边际，</p>
  <p id="aI6">乃至于寂静，<a id="a-I7"></a>　何缘现微笑？</p>
  <p id="aI8">无量诸佛子，<a id="a-I9"></a>　俱集于众会，</p>
  <p id="aIA">从佛口所生，<a id="a-IB"></a>　从法变化生，</p>
  <p id="aIC">皆来佛前住，<a id="a-ID"></a>　合掌而尊重，</p>
  <p id="aIE">为于彼众故，<a id="a-IF"></a>　问此光因缘。</p>
  <p id="aIG">如来善了知，<a id="a-IH"></a>　眼性空无我，</p>
  <p id="aII">超过于一切，<a id="a-IJ"></a>　在家修学者。</p>
  <p id="aIK">佛以平等智，<a id="a-IL"></a>　了法无差别，</p>
  <p id="aIM">如来意乐知，<a id="a-IN"></a>　非是神通见。</p>
  <p id="aIO">佛知眼无我，<a id="a-IP"></a>　性空无去来，</p>
  <p id="aIQ">清净智无边，<a id="a-IR"></a>　何缘现微笑？</p>
 </body>
</html>