<!doctype html>
<html id="z3IBTDOBl" data-ver="1183">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五</h1>
  <h2 id="a2">唐三藏法师菩提流志奉诏译</h2>
  <h2 id="a3">无边庄严会第二之二无上陀罗尼品第一之二</h2>
  <p id="a4">尔时，<a id="a-5"></a>佛告无边庄严菩萨言：<a id="a-6"></a>“我当说彼陀罗尼门理趣差别智慧善巧，<a id="a-7"></a>令诸菩萨得陀罗尼善巧方便。<a id="a-8"></a>由证此故，<a id="a-9"></a>当能了知随法秘密善巧理趣。<a id="a-A"></a>云何了知？<a id="a-B"></a>无边庄严，<a id="a-C"></a>于眼所见色陀罗尼，<a id="a-D"></a>乃至意所知法陀罗尼门。<a id="a-E"></a>无边庄严，<a id="a-F"></a>云何六内诸法所取外法陀罗尼门？</p>
  <p id="aG">“无边庄严，<a id="a-H"></a>若诸菩萨眼见色已，<a id="a-I"></a>而由不可映夺智力，<a id="a-J"></a>及念善巧不迷忘故，<a id="a-K"></a>了知遍持色是无常、<a id="a-L"></a>生灭不住、<a id="a-M"></a>皆尽离灭。<a id="a-N"></a>由此复能于内眼界，<a id="a-O"></a>而不执著我及非我，<a id="a-P"></a>善巧安住眼处清净。<a id="a-Q"></a>于色攀缘不摄受故，<a id="a-R"></a>而能清净陀罗尼门，<a id="a-S"></a>善能观见尽厌离灭则无戏论。<a id="a-T"></a>由不戏论总持善巧，<a id="a-U"></a>住无妄念无有积集，<a id="a-V"></a>所行道中而能舍离眼与眼识及所知法，<a id="a-W"></a>无有分别。<a id="a-X"></a>由如实见得清净故，<a id="a-Y"></a>亦能随念诸法如幻。<a id="a-Z"></a>于能所识，<a id="a-a"></a>清净善巧得总持时，<a id="a-b"></a>善能摄取不共世间广大智蕴。<a id="a-c"></a>如是略说，<a id="a-d"></a>乃至意所知法陀罗尼门。<a id="a-e"></a>菩萨以意了知法已，<a id="a-f"></a>而由不可映夺智力，<a id="a-g"></a>及念善巧不迷忘故，<a id="a-h"></a>而能总持诸法无常、<a id="a-i"></a>生灭不住、<a id="a-j"></a>尽厌离灭。<a id="a-k"></a>于内意处安住总持，<a id="a-l"></a>亦不执著我及非我。<a id="a-m"></a>善于内住意识地者，<a id="a-n"></a>随能妙观总持善巧，<a id="a-o"></a>次善安住意处清净，<a id="a-p"></a>于外法处不摄受故，<a id="a-q"></a>能得清净陀罗尼门。<a id="a-r"></a>由内外法及余结使不相应故，<a id="a-s"></a>能随观见尽厌离灭不作戏论。<a id="a-t"></a>由不戏论总持善巧，<a id="a-u"></a>住无妄念无有积集，<a id="a-v"></a>趣行之道而能舍离。<a id="a-w"></a>意及意识并所知法，<a id="a-x"></a>无有戏论不起分别。<a id="a-y"></a>以如实见得清净故，<a id="a-z"></a>而能随念诸法如幻，<a id="a-10"></a>亦能总持于识所识清净善巧，<a id="a-11"></a>而能摄取不共世间殊胜福慧。<a id="a-12"></a>又能如是，<a id="a-13"></a>于去来今及诸内外一切法中，<a id="a-14"></a>由随义觉，<a id="a-15"></a>摄取方便善巧智力，<a id="a-16"></a>不于少法起无因见，<a id="a-17"></a>而不于因起于缘见，<a id="a-18"></a>亦不于缘而起因见，<a id="a-19"></a>了一切法各不相应，<a id="a-1A"></a>如实随入诸法本性。<a id="a-1B"></a>此一切法本性清净，<a id="a-1C"></a>展转寂静。<a id="a-1D"></a>若一切法展转依持随种类持，<a id="a-1E"></a>由于遍持共相应故得安住者，<a id="a-1F"></a>应知彼法不由依持共相应故而得安住，<a id="a-1G"></a>不生不起而不流转，<a id="a-1H"></a>亦非言说之所能得。<a id="a-1I"></a>彼所有义一切诸法，<a id="a-1J"></a>各不同分，<a id="a-1K"></a>非共相应，<a id="a-1L"></a>非不相应。<a id="a-1M"></a>以一切法无有作者令作者故，<a id="a-1N"></a>无有寿者，<a id="a-1O"></a>无有众生，<a id="a-1P"></a>无补特伽罗。<a id="a-1Q"></a>此说法句，<a id="a-1R"></a>非如其实，<a id="a-1S"></a>非不如实。<a id="a-1T"></a>一切诸法不摄受故，<a id="a-1U"></a>同于涅槃，<a id="a-1V"></a>无有执著，<a id="a-1W"></a>断于执著，<a id="a-1X"></a>远离执著。</p>
  <p id="a1Y">“无边庄严，<a id="a-1Z"></a>此是诸菩萨演说陀罗尼差别善巧。<a id="a-1a"></a>如内外法，<a id="a-1b"></a>于一切法应当了知。<a id="a-1c"></a>如是说时，<a id="a-1d"></a>彼诸菩萨舍离内句，<a id="a-1e"></a>亦不取外，<a id="a-1f"></a>及能观察无有始终，<a id="a-1g"></a>乘生死轮堕在世间，<a id="a-1h"></a>入无明室，<a id="a-1i"></a>处无明㲉，<a id="a-1j"></a>周遍流转。<a id="a-1k"></a>彼虽如是生死轮转，<a id="a-1l"></a>于中亦无生死可得，<a id="a-1m"></a>亦无真实生死之轮。<a id="a-1n"></a>虽复随顺生死轮转，<a id="a-1o"></a>堕在世间于中可得。<a id="a-1p"></a>然诸众生不能了知此诸法故，<a id="a-1q"></a>于生死中游行驰走，<a id="a-1r"></a>周遍驰走，<a id="a-1s"></a>又不能了虚妄颠倒，<a id="a-1t"></a>于非众生起众生想。<a id="a-1u"></a>若众生想所系缚者，<a id="a-1v"></a>彼于诸法不能了知，<a id="a-1w"></a>随入破坏极破坏法，<a id="a-1x"></a>为虚空执之所执著。<a id="a-1y"></a>”</p>
  <p id="a1z">佛告无边庄严：<a id="a-20"></a>“若诸菩萨于此法中能解了者，<a id="a-21"></a>速疾获得智慧光明，<a id="a-22"></a>随证法门，<a id="a-23"></a>辩才清净，<a id="a-24"></a>修习忍辱；<a id="a-25"></a>而能精勤起大慈悲，<a id="a-26"></a>志无懈倦；<a id="a-27"></a>善能安住秘密言辞演说方便，<a id="a-28"></a>亦能了知一切诸法异名差别最胜语言，<a id="a-29"></a>随所忆念往昔住处能善赞说，<a id="a-2A"></a>无少相违，<a id="a-2B"></a>令诸众生住无诤论；<a id="a-2C"></a>能坏一切外道诸论，<a id="a-2D"></a>为破众生诸黑闇故；<a id="a-2E"></a>宣说法时，<a id="a-2F"></a>而为十方无量世界诸佛如来之所称叹，<a id="a-2G"></a>放法光明，<a id="a-2H"></a>作不思议法之施主；<a id="a-2I"></a>善能开示诸佛法藏，<a id="a-2J"></a>无有迷惑；<a id="a-2K"></a>及能摄取殊胜大愿，<a id="a-2L"></a>如其所愿皆令满足，<a id="a-2M"></a>得不思议方便善巧，<a id="a-2N"></a>令诸众生意乐开发；<a id="a-2O"></a>及能示现前后际因，<a id="a-2P"></a>亦能示现去来方便。</p>
  <p id="a2Q">“无边庄严，<a id="a-2R"></a>是中菩萨于能发起三摩地门，<a id="a-2S"></a>应勤修习；<a id="a-2T"></a>既修习已，<a id="a-2U"></a>而能证入陀罗尼门；<a id="a-2V"></a>于陀罗尼门得自在已，<a id="a-2W"></a>于诸秘密广大异名，<a id="a-2X"></a>而能演说；<a id="a-2Y"></a>及能入于异名之智，<a id="a-2Z"></a>能随顺入甚深理趣，<a id="a-2a"></a>善能了知言说示现，<a id="a-2b"></a>令无少处而生疑惑，<a id="a-2c"></a>不由他教住于忍地。</p>
  <p id="a2d">“无边庄严，<a id="a-2e"></a>若诸菩萨能善发起勇猛精进，<a id="a-2f"></a>为欲哀愍诸众生故，<a id="a-2g"></a>求诸法智证入通达；<a id="a-2h"></a>无有余乘而不成就，<a id="a-2i"></a>得佛大智，<a id="a-2j"></a>超过一切世间之智，<a id="a-2k"></a>究竟清净，<a id="a-2l"></a>一切智智未足为难。</p>
  <p id="a2m">“无边庄严，<a id="a-2n"></a>于此演说陀罗尼门甚深方便法品之中所有诸法，<a id="a-2o"></a>为欲摄取诸菩萨故开示发起。<a id="a-2p"></a>我今当说，<a id="a-2q"></a>令诸菩萨普遍开悟，<a id="a-2r"></a>善能摄取秘密言教，<a id="a-2s"></a>凡有所作皆能了知一切语言音声之义，<a id="a-2t"></a>复能证入差别觉慧善巧之智。<a id="a-2u"></a>何者是彼所有之法？</p>
  <p id="a2v">“无边庄严，<a id="a-2w"></a>是诸菩萨具净尸罗，<a id="a-2x"></a>安住实谛加持之力，<a id="a-2y"></a>则能增长布施方便，<a id="a-2z"></a>求无我所、<a id="a-30"></a>无摄受法修习方便，<a id="a-31"></a>证一切法真实理趣，<a id="a-32"></a>得不退法及善安住不退转地，<a id="a-33"></a>速疾具足无碍辩才智慧，<a id="a-34"></a>增广犹如大海。</p>
  <p id="a35">“无边庄严，<a id="a-36"></a>当于后时，<a id="a-37"></a>无有余人颇能恭敬受持此法，<a id="a-38"></a>唯除菩萨希求甚深如实法者，<a id="a-39"></a>为欲开示如来法藏希求乐欲增上心者，<a id="a-3A"></a>调善意乐正思惟者。<a id="a-3B"></a>彼等于此甚深法中，<a id="a-3C"></a>精勤修学入此理趣，<a id="a-3D"></a>则能了知异名演说，<a id="a-3E"></a>亦能了知一切诸法自性本性。</p>
  <p id="a3F">“无边庄严，<a id="a-3G"></a>假使如来以种种名演说诸法，<a id="a-3H"></a>然于诸法本性自性亦不相违。<a id="a-3I"></a>如来开示诸法本性不相违法，<a id="a-3J"></a>说一切法无所造作；<a id="a-3K"></a>凡所演说，<a id="a-3L"></a>无有所说及能说者。</p>
  <p id="a3M">“无边庄严，<a id="a-3N"></a>如来已得演说善巧胜波罗蜜。<a id="a-3O"></a>如来亦无少法可得，<a id="a-3P"></a>亦无随得，<a id="a-3Q"></a>亦不遍得。<a id="a-3R"></a>如来不为少法安住故，<a id="a-3S"></a>不舍离故，<a id="a-3T"></a>不为生故，<a id="a-3U"></a>而能说法；<a id="a-3V"></a>亦不为得少分法故，<a id="a-3W"></a>亦非不得故。<a id="a-3X"></a>如来行无所得，<a id="a-3Y"></a>如来不行、<a id="a-3Z"></a>亦非不行，<a id="a-3a"></a>亦不应说诸佛如来行如实行。<a id="a-3b"></a>何以故？<a id="a-3c"></a>无有少法说名如来。<a id="a-3d"></a>此是如来住如是住，<a id="a-3e"></a>行如是行。<a id="a-3f"></a>若彼如来以名字故名如来者，<a id="a-3g"></a>如来与名非异、<a id="a-3h"></a>非不异。<a id="a-3i"></a>非异、<a id="a-3j"></a>非不异故，<a id="a-3k"></a>不应说言如来若来若去。<a id="a-3l"></a>如来非戏论者，<a id="a-3m"></a>超过戏论，<a id="a-3n"></a>亦无超过。<a id="a-3o"></a>如来无有超过，<a id="a-3p"></a>超过亦无如来。<a id="a-3q"></a>如是如来与如来性，<a id="a-3r"></a>非即非离，<a id="a-3s"></a>不虚妄性、<a id="a-3t"></a>不变异性，<a id="a-3u"></a>亦复如是。<a id="a-3v"></a>如是称扬如来体性，<a id="a-3w"></a>无有少法开示演说，<a id="a-3x"></a>亦无示现。<a id="a-3y"></a>如来证得一切诸法如实本性，<a id="a-3z"></a>然一切法所有本性不可宣说，<a id="a-40"></a>一切诸法无所有故。<a id="a-41"></a>如是如来说一切法，<a id="a-42"></a>无有所作，<a id="a-43"></a>亦无变异，<a id="a-44"></a>不生不灭，<a id="a-45"></a>不出不离。<a id="a-46"></a>一切诸法究竟清净故，<a id="a-47"></a>非得、<a id="a-48"></a>非遍得。<a id="a-49"></a>于一切法无有所得，<a id="a-4A"></a>无所得故无有可证，<a id="a-4B"></a>如是无有少法可得。<a id="a-4C"></a>若法可得，<a id="a-4D"></a>于诸法中应有受者；<a id="a-4E"></a>既无受者，<a id="a-4F"></a>是故当知一切诸法由不生故无有得者，<a id="a-4G"></a>如来名号亦由圣教假名施设。<a id="a-4H"></a>如是言说性清净故，<a id="a-4I"></a>圣者于中不得少法。<a id="a-4J"></a>然于圣者，<a id="a-4K"></a>亦无有法及与非法，<a id="a-4L"></a>亦无有法名为圣者及非圣者，<a id="a-4M"></a>无有少法与彼相应或当相应。<a id="a-4N"></a>于此如来所有演说，<a id="a-4O"></a>皆应了知，<a id="a-4P"></a>亦复不应随俗而转。<a id="a-4Q"></a>如来能说法及非法，<a id="a-4R"></a>亦不建立有法、<a id="a-4S"></a>非法。<a id="a-4T"></a>如来能说善不善法，<a id="a-4U"></a>亦不建立有善不善。<a id="a-4V"></a>如来能说一切诸法，<a id="a-4W"></a>亦不建立有一切法。<a id="a-4X"></a>如来能说法无表示，<a id="a-4Y"></a>亦不建立有无表示。</p>
  <p id="a4Z">“无边庄严，<a id="a-4a"></a>如来所说此甚深法，<a id="a-4b"></a>无净业者不能了知。<a id="a-4c"></a>若有乐求无上菩提，<a id="a-4d"></a>于生死中求解脱者，<a id="a-4e"></a>应当觉了诸佛如来所演说法。</p>
  <p id="a4f">“无边庄严，<a id="a-4g"></a>若诸菩萨于此法中能解了者，<a id="a-4h"></a>应无犹豫，<a id="a-4i"></a>不取不舍，<a id="a-4j"></a>亦不见有少法生灭。<a id="a-4k"></a>无有戏论，<a id="a-4l"></a>非无戏论，<a id="a-4m"></a>则能演说此真实法。<a id="a-4n"></a>于此演说真实法中，<a id="a-4o"></a>亦不执著。</p>
  <p id="a4p">“无边庄严，<a id="a-4q"></a>譬如须弥山王，<a id="a-4r"></a>与诸福德善根众生所用宫殿作依止处，<a id="a-4s"></a>众生于彼而受欢乐。<a id="a-4t"></a>如是，<a id="a-4u"></a>如是，<a id="a-4v"></a>作善根者诸菩萨等，<a id="a-4w"></a>于此法宝积集教中而能听受；<a id="a-4x"></a>由此法宝，<a id="a-4y"></a>菩萨能得一切智智。</p>
  <p id="a4z">“无边庄严，<a id="a-50"></a>此契经法，<a id="a-51"></a>能随顺入无上法智，<a id="a-52"></a>为欲开示如来法藏陀罗尼故。<a id="a-53"></a>如是流布此陀罗尼，<a id="a-54"></a>能摄一切所有广大真实之法。<a id="a-55"></a>诸佛如来所说之法，<a id="a-56"></a>皆悉从此无边陀罗尼门之所流出。<a id="a-57"></a>此陀罗尼，<a id="a-58"></a>为欲清净一切法门。<a id="a-59"></a>是故如来开示演说此陀罗尼，<a id="a-5A"></a>能摄一切契经等法，<a id="a-5B"></a>不成不坏，<a id="a-5C"></a>无初中后。<a id="a-5D"></a>此陀罗尼，<a id="a-5E"></a>如来护念，<a id="a-5F"></a>遍于十方诸佛世界，<a id="a-5G"></a>能作无量无边佛事。</p>
  <p id="a5H">“无边庄严，<a id="a-5I"></a>于此最初陀罗尼品、<a id="a-5J"></a>说义品、<a id="a-5K"></a>理趣品中，<a id="a-5L"></a>而能摄受一切诸法。</p>
  <p id="a5M">“无边庄严，<a id="a-5N"></a>彼中诸菩萨等，<a id="a-5O"></a>欲随觉了此教法者，<a id="a-5P"></a>欲流注法令不断者，<a id="a-5Q"></a>欲入诸法无住印者，<a id="a-5R"></a>欲随觉了无有障碍秘密门者，<a id="a-5S"></a>欲随发起趣向加行大精进者，<a id="a-5T"></a>欲随觉了诸法性相说此法者，<a id="a-5U"></a>应当受持诸佛如来所演言教，<a id="a-5V"></a>既受持已，<a id="a-5W"></a>随应了知一切所有秘密言辞。<a id="a-5X"></a>欲随趣入总相演说文字智者，<a id="a-5Y"></a>欲随觉了演说诸法差别理趣者，<a id="a-5Z"></a>欲随忆念一切诸法简择智者，<a id="a-5a"></a>为欲利益安乐一切诸众生故，<a id="a-5b"></a>施设胜义，<a id="a-5c"></a>善随机根授与众生令得利益。<a id="a-5d"></a>若称扬法，<a id="a-5e"></a>若流传法，<a id="a-5f"></a>若演说法，<a id="a-5g"></a>以资粮心哀愍利益，<a id="a-5h"></a>求佛之智，<a id="a-5i"></a>不于少法而生执著。<a id="a-5j"></a>由不执著无有所取，<a id="a-5k"></a>亦不观察无二法智，<a id="a-5l"></a>亦不示现内智、<a id="a-5m"></a>外智，<a id="a-5n"></a>不于少法而生厌足，<a id="a-5o"></a>亦不应以下劣精进希求上智。<a id="a-5p"></a>勤修一切甚深之法，<a id="a-5q"></a>所有难问随义而说，<a id="a-5r"></a>应住自利及以利他，<a id="a-5s"></a>应善观察自他之想，<a id="a-5t"></a>入一切法皆悉无我。<a id="a-5u"></a>我清净已，<a id="a-5v"></a>随入一切诸法清净，<a id="a-5w"></a>爱乐开示演说言教，<a id="a-5x"></a>若问不问乃至少法不生悭吝。<a id="a-5y"></a>菩萨应作如是四无量心：<a id="a-5z"></a>我为利益诸众生故，<a id="a-60"></a>随与胜施最上之施，<a id="a-61"></a>所谓无上法宝之藏；<a id="a-62"></a>我今当令一切众生与不可说法宝相应；<a id="a-63"></a>假令众生作诸重恶，<a id="a-64"></a>终不于彼生悭法心，<a id="a-65"></a>离诸悭惜，<a id="a-66"></a>能为舍施，<a id="a-67"></a>为法施主；<a id="a-68"></a>我今当作如来之事、<a id="a-69"></a>一切智事，<a id="a-6A"></a>令诸众生舍离重担，<a id="a-6B"></a>于大瀑流当以法船运度群品，<a id="a-6C"></a>能令众生得于一切安乐资具。<a id="a-6D"></a>菩萨当以如是悲心发生觉慧，<a id="a-6E"></a>速疾证于殊胜之法。<a id="a-6F"></a>于此契经陀罗尼门，<a id="a-6G"></a>演说诸法差别总持，<a id="a-6H"></a>当得成就舍离生死；<a id="a-6I"></a>不为他论之所摄受，<a id="a-6J"></a>能破一切外道诸论，<a id="a-6K"></a>降伏魔军。<a id="a-6L"></a>为欲灭坏诤论法故，<a id="a-6M"></a>应如是住。</p>
  <p id="a6N">“无边庄严，<a id="a-6O"></a>此陀罗尼门，<a id="a-6P"></a>一切如来之所摄受，<a id="a-6Q"></a>善作忆念。<a id="a-6R"></a>譬如后身菩萨，<a id="a-6S"></a>住于三十三天、<a id="a-6T"></a>夜摩天、<a id="a-6U"></a>兜率陀天、<a id="a-6V"></a>乐变化天、<a id="a-6W"></a>他化自在天中，<a id="a-6X"></a>兜率陀宫一切诸天承事供养，<a id="a-6Y"></a>一切众生咸生爱乐，<a id="a-6Z"></a>成熟善根，<a id="a-6a"></a>摄诸胜福；<a id="a-6b"></a>余有一生，<a id="a-6c"></a>施戒福蕴具足清净，<a id="a-6d"></a>成就一切殊胜智蕴，<a id="a-6e"></a>于此三千大千世界，<a id="a-6f"></a>一切众生所不能及，<a id="a-6g"></a>而能映蔽一切有情所有善根，<a id="a-6h"></a>亦为一切诸有情等恭敬赞叹，<a id="a-6i"></a>现前获得一切智智。<a id="a-6j"></a>若彼菩萨从兜率宫下阎浮时，<a id="a-6k"></a>即于中国无怖畏地最胜妙处，<a id="a-6l"></a>在大城内一切众生众会之中，<a id="a-6m"></a>降生出现，<a id="a-6n"></a>为诸众生瞻仰礼拜，<a id="a-6o"></a>供养恭敬。<a id="a-6p"></a>此陀罗尼契经之门，<a id="a-6q"></a>亦复如是，<a id="a-6r"></a>入于一切诸法之中而得安住。<a id="a-6s"></a>一切诸法皆从此生，<a id="a-6t"></a>亦从此灭。<a id="a-6u"></a>菩萨于此得安住已，<a id="a-6v"></a>成熟增长，<a id="a-6w"></a>于一切法而得安住。<a id="a-6x"></a>一切法中而得自在为其主故，<a id="a-6y"></a>菩萨最后受身生于人中，<a id="a-6z"></a>以无观视一切法印三摩地力，<a id="a-70"></a>普遍观察一切有情，<a id="a-71"></a>及遍观察一切三千大千世界。<a id="a-72"></a>由得法陀罗尼醍醐之味，<a id="a-73"></a>以广大心善住广大智慧境界，<a id="a-74"></a>终不贪爱一切欲乐玩好资具，<a id="a-75"></a>亦不希求一切染法端严相续。<a id="a-76"></a>由住彼空三摩地觉，<a id="a-77"></a>能善观察一切诸法，<a id="a-78"></a>随得无相方便善巧，<a id="a-79"></a>而于一切无所执著；<a id="a-7A"></a>能善了知一切三界有为之法，<a id="a-7B"></a>无非过患，<a id="a-7C"></a>安可贪著，<a id="a-7D"></a>应求出离，<a id="a-7E"></a>速得寂静极寂静界，<a id="a-7F"></a>及胜解脱、<a id="a-7G"></a>胜出离界。<a id="a-7H"></a>然于彼识不住不著，<a id="a-7I"></a>观察生灭积集散坏，<a id="a-7J"></a>于诸有情起大慈悲。<a id="a-7K"></a>为成熟故生出离觉，<a id="a-7L"></a>以觉理趣随宜方便，<a id="a-7M"></a>能随顺入最胜智慧，<a id="a-7N"></a>随念一切有情善巧方便而得自在，<a id="a-7O"></a>随得诸法无有障碍陀罗尼善巧理趣，<a id="a-7P"></a>以善巧智简择观察一切有情，<a id="a-7Q"></a>及善观察不思议法决定理趣。<a id="a-7R"></a>虽复少年端严美丽，<a id="a-7S"></a>于诸欲境曾不爱乐，<a id="a-7T"></a>舍离所有一切资财、<a id="a-7U"></a>珍玩、<a id="a-7V"></a>众具、<a id="a-7W"></a>亲戚、<a id="a-7X"></a>眷属，<a id="a-7Y"></a>思惟观察，<a id="a-7Z"></a>以厌离心希求寂静，<a id="a-7a"></a>从家出已趣于非家。<a id="a-7b"></a>既出家已，<a id="a-7c"></a>而能成就不思议觉甚深方便，<a id="a-7d"></a>随所作业积集资粮，<a id="a-7e"></a>趣向无上菩提道场，<a id="a-7f"></a>随愿庄严获得无上陀罗尼印甚深方便最胜尊顶。<a id="a-7g"></a>由是清净陀罗尼门善巧理趣，<a id="a-7h"></a>得一切法自然之智，<a id="a-7i"></a>及无障碍一切智智遍持善巧。<a id="a-7j"></a>彼既得于一切智智陀罗尼门，<a id="a-7k"></a>随得决定一切智智善清净已，<a id="a-7l"></a>安住无上一切智智，<a id="a-7m"></a>加持之力能转无上清净法轮，<a id="a-7n"></a>亦能随得一切法智巧妙言辞诸法。<a id="a-7o"></a>譬如盛日光明照曜，<a id="a-7p"></a>如是法声光明遍示一切天人之类。</p>
  <p id="a7q">“无边庄严，<a id="a-7r"></a>菩萨住于一切智智陀罗尼已，<a id="a-7s"></a>得阿耨多罗三藐三菩提。<a id="a-7t"></a>彼陀罗尼门句义差别，<a id="a-7u"></a>诸余菩萨所不能知。<a id="a-7v"></a>若一生补处菩萨坐于道场，<a id="a-7w"></a>以清净觉无师自悟，<a id="a-7x"></a>此陀罗尼而得现前。<a id="a-7y"></a>亦犹菩萨为菩提故，<a id="a-7z"></a>无量劫中积集善根，<a id="a-80"></a>于其长夜久修梵行，<a id="a-81"></a>得深法忍，<a id="a-82"></a>哀愍一切诸众生故，<a id="a-83"></a>大慈悲心方得现前。</p>
  <p id="a84">“无边庄严，<a id="a-85"></a>菩萨由是陀罗尼故，<a id="a-86"></a>坐于道场，<a id="a-87"></a>当证阿耨多罗三藐三菩提。<a id="a-88"></a>我今于汝不可示说。<a id="a-89"></a>汝得菩萨智慧现前，<a id="a-8A"></a>能证彼法。<a id="a-8B"></a>当于尔时，<a id="a-8C"></a>诸菩萨等自应解了。<a id="a-8D"></a>尔时菩萨得无边门、<a id="a-8E"></a>无量门、<a id="a-8F"></a>因门、<a id="a-8G"></a>无譬喻门，<a id="a-8H"></a>悉皆现前。<a id="a-8I"></a>而得门者不可宣说，<a id="a-8J"></a>超过世间，<a id="a-8K"></a>不共一切天、<a id="a-8L"></a>人、<a id="a-8M"></a>魔、<a id="a-8N"></a>梵及诸沙门、<a id="a-8O"></a>婆罗门等，<a id="a-8P"></a>逮得最上清净之法，<a id="a-8Q"></a>一切智智及自然智。<a id="a-8R"></a>菩萨由是能入清净自然之智，<a id="a-8S"></a>能转无上清净法轮，<a id="a-8T"></a>渐次为于无量众生，<a id="a-8U"></a>摄取无上一切智智。<a id="a-8V"></a>于诸法门及涅槃门得清净故，<a id="a-8W"></a>开示演说无量种种善巧理趣，<a id="a-8X"></a>而能发生持蕴善巧，<a id="a-8Y"></a>亦能示现持蕴清净善巧之智；<a id="a-8Z"></a>界、<a id="a-8a"></a>处缘起，<a id="a-8b"></a>亦复如是。<a id="a-8c"></a>又令众生发生趣入圣谛法门，<a id="a-8d"></a>亦能示现圣谛清净善巧之智。<a id="a-8e"></a>又能发生三十七品菩提分法差别善巧，<a id="a-8f"></a>亦能示现菩提分法清净之智。<a id="a-8g"></a>而能发起持奢摩他、<a id="a-8h"></a>毗钵舍那善巧之智，<a id="a-8i"></a>亦能示现持奢摩他、<a id="a-8j"></a>毗钵舍那清净善巧。<a id="a-8k"></a>又能发起持三摩地、<a id="a-8l"></a>三摩钵底善巧之智，<a id="a-8m"></a>亦能示现禅三摩地、<a id="a-8n"></a>三摩钵底清净善巧。<a id="a-8o"></a>又能发起持无迷惑、<a id="a-8p"></a>功不唐捐善巧之智，<a id="a-8q"></a>亦能示现持无迷惑、<a id="a-8r"></a>功不唐捐清净智慧。<a id="a-8s"></a>又能发起持厌离尽、<a id="a-8t"></a>无生之智。<a id="a-8u"></a>亦能示现持厌离尽、<a id="a-8v"></a>无生清净善巧之智。<a id="a-8w"></a>又能发起持明解脱善巧之智，<a id="a-8x"></a>亦能示现持明解脱清净善巧。<a id="a-8y"></a>而能演说大涅槃门，<a id="a-8z"></a>亦能住持一切句义，<a id="a-90"></a>舍离清净善巧方便，<a id="a-91"></a>于有为无为、<a id="a-92"></a>有漏无漏、<a id="a-93"></a>世出世法，<a id="a-94"></a>以无量名表示宣说。<a id="a-95"></a>法门清净故，<a id="a-96"></a>为诸众生开示无上决定之法，<a id="a-97"></a>及持清净微妙智因。</p>
  <p id="a98">“无边庄严，<a id="a-99"></a>如来说此大陀罗尼遍持方便，<a id="a-9A"></a>为一切智陀罗尼善巧之力，<a id="a-9B"></a>得安住故，<a id="a-9C"></a>随诸众生一切本愿，<a id="a-9D"></a>示如是行；<a id="a-9E"></a>令入随觉理趣差别，<a id="a-9F"></a>善能开示陀罗尼威力无上法藏，<a id="a-9G"></a>而能流注降洒法雨，<a id="a-9H"></a>润洽一切枯槁有情，<a id="a-9I"></a>施以妙法咸令满足。<a id="a-9J"></a>汝等应当随如来学，<a id="a-9K"></a>于此甚深决定之法，<a id="a-9L"></a>不应违逆。<a id="a-9M"></a>汝等于此一切智智大陀罗尼，<a id="a-9N"></a>不久当得遍持自在住陀罗尼。<a id="a-9O"></a>为诸众生，<a id="a-9P"></a>当作如是无量义利，<a id="a-9Q"></a>如我今者。<a id="a-9R"></a>汝等当以无量异名开示演说此陀罗尼，<a id="a-9S"></a>决定诸法甚深智慧。</p>
  <p id="a9T">“无边庄严，<a id="a-9U"></a>此中应当希求胜解，<a id="a-9V"></a>不应舍离菩提资粮。<a id="a-9W"></a>云何应当希求胜解？<a id="a-9X"></a>谓诸菩萨，<a id="a-9Y"></a>应当解了一切诸法不生不灭、<a id="a-9Z"></a>不动不住、<a id="a-9a"></a>不来不去、<a id="a-9b"></a>自性空寂。<a id="a-9c"></a>于彼空性亦不执著，<a id="a-9d"></a>何况于相起执著想？<a id="a-9e"></a>彼空性中无有相想。<a id="a-9f"></a>若彼空中无有相者能入，<a id="a-9g"></a>如来说有为空，<a id="a-9h"></a>无我、<a id="a-9i"></a>我所、<a id="a-9j"></a>一切我人众生寿者。<a id="a-9k"></a>如是空性非染著非不染著、<a id="a-9l"></a>非污非不污、<a id="a-9m"></a>非迷惑非不迷惑、<a id="a-9n"></a>非爱非不爱，<a id="a-9o"></a>不住于空，<a id="a-9p"></a>亦不遍住，<a id="a-9q"></a>亦不建立。<a id="a-9r"></a>若空厌离，<a id="a-9s"></a>彼即寂灭无有分别，<a id="a-9t"></a>无遍分别，<a id="a-9u"></a>无胜分别，<a id="a-9v"></a>无普分别，<a id="a-9w"></a>无有功用，<a id="a-9x"></a>乃至无有少法可取，<a id="a-9y"></a>自性清净。<a id="a-9z"></a>彼即诸法本性自性，<a id="a-A0"></a>一切有为本性皆空，<a id="a-A1"></a>乃至一切善不善法、<a id="a-A2"></a>有为无为、<a id="a-A3"></a>世出世间亦复如是。<a id="a-A4"></a>菩萨摄受如是胜解，<a id="a-A5"></a>得入解脱、<a id="a-A6"></a>解脱智见，<a id="a-A7"></a>及能摄受普净无垢解脱之处菩提资粮。<a id="a-A8"></a>云何名为菩提资粮？<a id="a-A9"></a>谓戒清净、<a id="a-AA"></a>智慧清净、<a id="a-AB"></a>三昧清净、<a id="a-AC"></a>解脱清净、<a id="a-AD"></a>解脱智见清净、<a id="a-AE"></a>施波罗蜜清净、<a id="a-AF"></a>戒波罗蜜清净、<a id="a-AG"></a>忍波罗蜜清净、<a id="a-AH"></a>精进波罗蜜清净、<a id="a-AI"></a>禅波罗蜜清净、<a id="a-AJ"></a>慧波罗蜜清净。<a id="a-AK"></a>若彼清净即普清净，<a id="a-AL"></a>若普清净即无垢法门。<a id="a-AM"></a>性净之心，<a id="a-AN"></a>光明照耀无有烦恼。<a id="a-AO"></a>彼心常住本性空寂，<a id="a-AP"></a>亦无照曜。<a id="a-AQ"></a>客随烦恼三种染污，<a id="a-AR"></a>彼皆不实，<a id="a-AS"></a>空无所有。<a id="a-AT"></a>如是心性，<a id="a-AU"></a>不与烦恼、<a id="a-AV"></a>清净相应。<a id="a-AW"></a>何以故？<a id="a-AX"></a>是心无二，<a id="a-AY"></a>亦无二分，<a id="a-AZ"></a>本性清净。<a id="a-Aa"></a>若能如是了知心性，<a id="a-Ab"></a>非烦恼染之所染污，<a id="a-Ac"></a>非内非外，<a id="a-Ad"></a>不在中间，<a id="a-Ae"></a>皆不可得，<a id="a-Af"></a>唯除妄想因缘和合。<a id="a-Ag"></a>虽有心生亦不可见，<a id="a-Ah"></a>十方推求了不可得，<a id="a-Ai"></a>亦无有心能见于心。<a id="a-Aj"></a>如是攀缘非心和合，<a id="a-Ak"></a>心亦不与攀缘和合；<a id="a-Al"></a>亦非因缘与心相应，<a id="a-Am"></a>心亦不与因缘相应。<a id="a-An"></a>唯由心故，<a id="a-Ao"></a>彼一切法与心相应。<a id="a-Ap"></a>凡所有法，<a id="a-Aq"></a>与心相应非互相知，<a id="a-Ar"></a>亦不可见，<a id="a-As"></a>何况诸法非心相应？<a id="a-At"></a>以第一义思惟观察，<a id="a-Au"></a>无有少物可相应者及不相应。<a id="a-Av"></a>何以故？<a id="a-Aw"></a>无有少法与少法相应及不相应。<a id="a-Ax"></a>一切诸法自性寂静，<a id="a-Ay"></a>自性亦不与少物相应及不相应。<a id="a-Az"></a>一切诸法所有自性即是本性，<a id="a-B0"></a>若是本性彼无自性。<a id="a-B1"></a>汝今当知，<a id="a-B2"></a>若以言说得一切法本性自性，<a id="a-B3"></a>无有是处。<a id="a-B4"></a>于诸法中无有少法名为诸法本性自性，<a id="a-B5"></a>一切诸法本性皆空，<a id="a-B6"></a>一切诸法自性无性。<a id="a-B7"></a>若空无性，<a id="a-B8"></a>彼则一相所谓无相，<a id="a-B9"></a>以无相故彼得清净。<a id="a-BA"></a>若空无性，<a id="a-BB"></a>彼即不可以相表示；<a id="a-BC"></a>如空无性不可以相表示，<a id="a-BD"></a>乃至一切诸法亦复如是。<a id="a-BE"></a>是空无性非染非净，<a id="a-BF"></a>然是一切诸法本性。<a id="a-BG"></a>若是一切诸法本性，<a id="a-BH"></a>非由染净之所建立，<a id="a-BI"></a>无住无起。</p>
  <p id="aBJ">“无边庄严，<a id="a-BK"></a>汝今当观一切诸法，<a id="a-BL"></a>无住无起，<a id="a-BM"></a>无所建立，<a id="a-BN"></a>本性清净。<a id="a-BO"></a>云何众生于中迷惑？<a id="a-BP"></a>此由世间乘虚妄轮，<a id="a-BQ"></a>为虚妄轮之所迷惑。<a id="a-BR"></a>所言乘者，<a id="a-BS"></a>亦无有乘，<a id="a-BT"></a>亦非无乘，<a id="a-BU"></a>而此世间乘虚空轮，<a id="a-BV"></a>为虚空轮之所系缚，<a id="a-BW"></a>然虚空轮亦无所有。<a id="a-BX"></a>此诸众生，<a id="a-BY"></a>为大愚痴之所迷惑，<a id="a-BZ"></a>而于其中无有愚痴，<a id="a-Ba"></a>亦无迷惑。</p>
  <p id="aBb">“无边庄严，<a id="a-Bc"></a>汝观众生以愚痴故，<a id="a-Bd"></a>于此法中不能了知，<a id="a-Be"></a>住于诤论。</p>
  <p id="aBf">“无边庄严，<a id="a-Bg"></a>住诤论者即为非住。<a id="a-Bh"></a>然诸世间，<a id="a-Bi"></a>以迷惑故，<a id="a-Bj"></a>不能了知彼即清净。<a id="a-Bk"></a>若不住者即名为住，<a id="a-Bl"></a>是则不住清净善根。</p>
  <p id="aBm">“无边庄严，<a id="a-Bn"></a>如是如来秘密法门难解难入，<a id="a-Bo"></a>唯除汝等能于长夜修行善法而得了知。</p>
  <p id="aBp">“无边庄严，<a id="a-Bq"></a>如来尝说住诤论者则为非住。<a id="a-Br"></a>云何为住？<a id="a-Bs"></a>所谓不善。<a id="a-Bt"></a>然不善者是无所有，<a id="a-Bu"></a>若有于此无所有中，<a id="a-Bv"></a>不能了知住与不住无有别异，<a id="a-Bw"></a>是则名为住于诤论。<a id="a-Bx"></a>若复有住清净善根则不名住，<a id="a-By"></a>若不住者无有过失，<a id="a-Bz"></a>无过失故则能了知。<a id="a-C0"></a>如是法门若不清净，<a id="a-C1"></a>无有是处。<a id="a-C2"></a>若诸众生无有智慧，<a id="a-C3"></a>为大烦恼之所覆蔽。<a id="a-C4"></a>无智慧故，<a id="a-C5"></a>假使少有明了顺说，<a id="a-C6"></a>尚不能解，<a id="a-C7"></a>何况秘密非随顺说？<a id="a-C8"></a>若不住者是则清净。<a id="a-C9"></a>云何不住？<a id="a-CA"></a>谓不住善法及出离界。<a id="a-CB"></a>何以故？<a id="a-CC"></a>无出离界及界施设。<a id="a-CD"></a>于涅槃界若不住者，<a id="a-CE"></a>名得涅槃。<a id="a-CF"></a>此涅槃名但假施设，<a id="a-CG"></a>如是涅槃无有所得，<a id="a-CH"></a>亦复无有得涅槃者。<a id="a-CI"></a>若有得者，<a id="a-CJ"></a>则应灭后更有如来；<a id="a-CK"></a>若无得者，<a id="a-CL"></a>则应灭后无有如来。<a id="a-CM"></a>若灭度后，<a id="a-CN"></a>言有如来及无如来，<a id="a-CO"></a>俱不可说；<a id="a-CP"></a>此不可说亦是如来假施设句。<a id="a-CQ"></a>有诸众生，<a id="a-CR"></a>于甚深法不勤修行而生疑惑：<a id="a-CS"></a>‘若有说言如来有色，<a id="a-CT"></a>灭度之后应有如来；<a id="a-CU"></a>若有说言如来无色，<a id="a-CV"></a>灭度之后应无如来；<a id="a-CW"></a>乃至灭后非有如来、<a id="a-CX"></a>非无如来，<a id="a-CY"></a>亦复如是。<a id="a-CZ"></a>’若法不生不灭，<a id="a-Ca"></a>彼法灭后，<a id="a-Cb"></a>不应说有说无；<a id="a-Cc"></a>如是如来不生不灭，<a id="a-Cd"></a>彼亦灭后，<a id="a-Ce"></a>不应说有说无。<a id="a-Cf"></a>乃至边、<a id="a-Cg"></a>无边等，<a id="a-Ch"></a>如来说彼俱不可说。<a id="a-Ci"></a>若说有边则无有中，<a id="a-Cj"></a>若说有中则无有边，<a id="a-Ck"></a>所言中者非有非无。<a id="a-Cl"></a>若复于中实有实无，<a id="a-Cm"></a>是则便与缘起相违。<a id="a-Cn"></a>若复有法非从缘起，<a id="a-Co"></a>及非缘起，<a id="a-Cp"></a>彼法不灭，<a id="a-Cq"></a>若有若无俱不相违。<a id="a-Cr"></a>所有一切从缘起法，<a id="a-Cs"></a>及缘起法，<a id="a-Ct"></a>此无中边非有非无。<a id="a-Cu"></a>若非有无，<a id="a-Cv"></a>云何可说？</p>
  <p id="aCw">“无边庄严，<a id="a-Cx"></a>如来以大方便安住彼中，<a id="a-Cy"></a>为诸众生破无明㲉，<a id="a-Cz"></a>开示演说不违缘起。<a id="a-D0"></a>一切诸法皆入缘起，<a id="a-D1"></a>若入缘起，<a id="a-D2"></a>是则无有中边之说。<a id="a-D3"></a>若离言说，<a id="a-D4"></a>乃至无有少法可得。</p>
  <p id="aD5">“无边庄严，<a id="a-D6"></a>汝今当观无所有法、<a id="a-D7"></a>无有边法说名中道。<a id="a-D8"></a>以于方便说有觉慧能持诸法，<a id="a-D9"></a>然持法者亦不可得；<a id="a-DA"></a>不可得故，<a id="a-DB"></a>无有言说。</p>
  <p id="aDC">“无边庄严，<a id="a-DD"></a>汝等智者应如是知，<a id="a-DE"></a>一切诸法真实之相，<a id="a-DF"></a>不来不去，<a id="a-DG"></a>无分无断，<a id="a-DH"></a>不一性、<a id="a-DI"></a>不异性，<a id="a-DJ"></a>到一切法第一彼岸，<a id="a-DK"></a>无有少法不到彼岸。<a id="a-DL"></a>到彼岸者即是涅槃，<a id="a-DM"></a>一切诸法悉涅槃相。<a id="a-DN"></a>是故当知不可宣说，<a id="a-DO"></a>唯除世俗说为中道。<a id="a-DP"></a>如是中道，<a id="a-DQ"></a>彼即趣向大涅槃路，<a id="a-DR"></a>亦无涅槃是彼所趣。<a id="a-DS"></a>若有涅槃是彼所趣，<a id="a-DT"></a>而于诸法应有去来。<a id="a-DU"></a>一切诸法性皆平等，<a id="a-DV"></a>是故涅槃名无所趣。</p>
  <p id="aDW">“无边庄严，<a id="a-DX"></a>此名中道。<a id="a-DY"></a>然此中道即非中道。<a id="a-DZ"></a>何以故？<a id="a-Da"></a>无增无减故，<a id="a-Db"></a>无边无取故。<a id="a-Dc"></a>法若无边，<a id="a-Dd"></a>云何有边？<a id="a-De"></a>谓无处所是无边法。<a id="a-Df"></a>凡夫众生，<a id="a-Dg"></a>于无处所执为边处，<a id="a-Dh"></a>见边处故不得解脱，<a id="a-Di"></a>以于真实无处所故。</p>
  <p id="aDj">“无边庄严，<a id="a-Dk"></a>汝观如来以善方便决定觉慧，<a id="a-Dl"></a>乃能演说如是中道。</p>
  <p id="aDm">“无边庄严，<a id="a-Dn"></a>诸佛如来于一切法无有疑惑，<a id="a-Do"></a>无忘失念。<a id="a-Dp"></a>诸佛世尊心常在定，<a id="a-Dq"></a>得三摩地无碍自在，<a id="a-Dr"></a>常善观察，<a id="a-Ds"></a>安住最胜三摩呬多，<a id="a-Dt"></a>而说语言。<a id="a-Du"></a>无量知见不住非处，<a id="a-Dv"></a>说清净法，<a id="a-Dw"></a>说究竟法，<a id="a-Dx"></a>说寂静法，<a id="a-Dy"></a>如来所说无有遗余。</p>
  <p id="aDz">“无边庄严，<a id="a-E0"></a>如有宝珠，<a id="a-E1"></a>名种种色在大海中，<a id="a-E2"></a>虽有无量众多駃流入于大海，<a id="a-E3"></a>以珠火力令水销灭而不盈溢。<a id="a-E4"></a>如是如来应正等觉证菩提已，<a id="a-E5"></a>由智火力能令众生烦恼销灭，<a id="a-E6"></a>亦复如是。</p>
  <p id="aE7">“无边庄严，<a id="a-E8"></a>若复有人于日日中，<a id="a-E9"></a>称说如来名号功德。<a id="a-EA"></a>是诸众生能离黑闇，<a id="a-EB"></a>渐次当得烧诸烦恼。<a id="a-EC"></a>如是称念南无佛者，<a id="a-ED"></a>语业不空。<a id="a-EE"></a>如是语业，<a id="a-EF"></a>名执大炬能烧烦恼。<a id="a-EG"></a>若复有人，<a id="a-EH"></a>得闻如来及佛名号，<a id="a-EI"></a>离诸黑闇，<a id="a-EJ"></a>与彼众生为涅槃因。</p>
  <p id="aEK">“无边庄严，<a id="a-EL"></a>我为信于如来众生，<a id="a-EM"></a>及诸众生烦恼灭故，<a id="a-EN"></a>降澍法雨。</p>
  <p id="aEO">“无边庄严，<a id="a-EP"></a>如来所说是法真实。<a id="a-EQ"></a>以真实故，<a id="a-ER"></a>无有少法开示演说，<a id="a-ES"></a>而于是法无实无虚。</p>
  <p id="aET">“无边庄严，<a id="a-EU"></a>如来是实语者，<a id="a-EV"></a>住真实法，<a id="a-EW"></a>能演说此陀罗尼门。</p>
  <p id="aEX">“无边庄严，<a id="a-EY"></a>此真实法谁当能了？<a id="a-EZ"></a>唯除菩萨如实见者，<a id="a-Ea"></a>具足见者，<a id="a-Eb"></a>作善业者。<a id="a-Ec"></a>于甚深法，<a id="a-Ed"></a>余无能了。</p>
  <p id="aEe">“无边庄严，<a id="a-Ef"></a>于此义中应当随顺。<a id="a-Eg"></a>自于此法，<a id="a-Eh"></a>系念现前；<a id="a-Ei"></a>不信乐余，<a id="a-Ej"></a>从他生智。<a id="a-Ek"></a>为欲利益安乐众生，<a id="a-El"></a>于此法中应生随顺。<a id="a-Em"></a>若于此中生随顺忍，<a id="a-En"></a>是则不住不随顺中。</p>
  <p id="aEo">“无边庄严，<a id="a-Ep"></a>无闻众生无随顺忍，<a id="a-Eq"></a>于此法教不能了知。<a id="a-Er"></a>或复有余异见所行乘异路者，<a id="a-Es"></a>趣恶道者，<a id="a-Et"></a>不作善者，<a id="a-Eu"></a>亲近诸余行异行者，<a id="a-Ev"></a>彼等不能入此法门。</p>
  <p id="aEw">“无边庄严，<a id="a-Ex"></a>汝今当观，<a id="a-Ey"></a>若有说此无障碍藏法光明时，<a id="a-Ez"></a>所有一切无闻众生，<a id="a-F0"></a>未善调伏凡夫心故，<a id="a-F1"></a>无有威仪，<a id="a-F2"></a>由此远离如是法教。<a id="a-F3"></a>若有众生能修习身于此法中，<a id="a-F4"></a>假使无有能随顺忍，<a id="a-F5"></a>尚不远离，<a id="a-F6"></a>何况有能生无漏忍，<a id="a-F7"></a>无有执著，<a id="a-F8"></a>于此众会能转无障无碍法轮！<a id="a-F9"></a>何以故？<a id="a-FA"></a>此等皆住无障碍地。</p>
  <p id="aFB">“无边庄严，<a id="a-FC"></a>我为成就善根众生，<a id="a-FD"></a>及为如来加持众生，<a id="a-FE"></a>于无碍法见清净故，<a id="a-FF"></a>亦欲利益哀愍一切故，<a id="a-FG"></a>演说此陀罗尼门。</p>
  <p id="aFH">“无边庄严，<a id="a-FI"></a>若有于此法门能悟入者，<a id="a-FJ"></a>应知彼已住菩萨地，<a id="a-FK"></a>能速疾证无生法忍，<a id="a-FL"></a>不久当得授菩提记。</p>
  <p id="aFM">“无边庄严，<a id="a-FN"></a>汝等于此甚深法门，<a id="a-FO"></a>应生胜解。</p>
  <p id="aFP">“无边庄严，<a id="a-FQ"></a>汝今当知如是法门，<a id="a-FR"></a>无执著者，<a id="a-FS"></a>无得忍者，<a id="a-FT"></a>以之为地。<a id="a-FU"></a>若有供养往昔诸佛，<a id="a-FV"></a>能于长夜勤心修习，<a id="a-FW"></a>善身威仪，<a id="a-FX"></a>善护语业，<a id="a-FY"></a>善调伏心，<a id="a-FZ"></a>平等智慧随忆念者，<a id="a-Fa"></a>心无所住，<a id="a-Fb"></a>于此法中善受持者，<a id="a-Fc"></a>不顾身命，<a id="a-Fd"></a>彼人则能流传此经。<a id="a-Fe"></a>当于后时，<a id="a-Ff"></a>若有众生于此法中为听闻故，<a id="a-Fg"></a>勤修习者尚难可得，<a id="a-Fh"></a>何况有能书写、<a id="a-Fi"></a>受持、<a id="a-Fj"></a>读诵、<a id="a-Fk"></a>通利、<a id="a-Fl"></a>开示流布、<a id="a-Fm"></a>为他广说？<a id="a-Fn"></a>是人不久获得清净陀罗尼门，<a id="a-Fo"></a>速疾逮得清净智慧，<a id="a-Fp"></a>当能入于一切智智。</p>
  <p id="aFq">“无边庄严，<a id="a-Fr"></a>汝观如来，<a id="a-Fs"></a>为诸菩萨得一切智智故，<a id="a-Ft"></a>开示演说如是法藏。<a id="a-Fu"></a>然于其中，<a id="a-Fv"></a>无有少法而不演说。<a id="a-Fw"></a>如是所说，<a id="a-Fx"></a>无说而说，<a id="a-Fy"></a>能生清净，<a id="a-Fz"></a>及能开示清净法门，<a id="a-G0"></a>一切诸法等虚空相。<a id="a-G1"></a>云何为等？<a id="a-G2"></a>以一切法与虚空等，<a id="a-G3"></a>而是虚空非等不等，<a id="a-G4"></a>一切诸法亦复如是。<a id="a-G5"></a>如空无边，<a id="a-G6"></a>诸法亦尔，<a id="a-G7"></a>一切诸法边不可得，<a id="a-G8"></a>不可得故无有边际，<a id="a-G9"></a>无边际故说为无边。<a id="a-GA"></a>若能于中如是住者，<a id="a-GB"></a>是即名为住如来法，<a id="a-GC"></a>住如来法则无所说。<a id="a-GD"></a>若无所说，<a id="a-GE"></a>于一切法以假名相随应了知，<a id="a-GF"></a>不应于中而起执著。<a id="a-GG"></a>若不执著即不堕边，<a id="a-GH"></a>若不堕边则不堕中。<a id="a-GI"></a>若堕于边则堕于中，<a id="a-GJ"></a>是故应当离于中、<a id="a-GK"></a>边。<a id="a-GL"></a>若离中、<a id="a-GM"></a>边即离一切，<a id="a-GN"></a>若离一切则无所说。<a id="a-GO"></a>由此获得清净智慧，<a id="a-GP"></a>于一切法无所取著，<a id="a-GQ"></a>无有所取及能取者。<a id="a-GR"></a>何以故？<a id="a-GS"></a>诸法无我，<a id="a-GT"></a>我无所得故，<a id="a-GU"></a>我性自性无所有故。</p>
  <p id="aGV">“如是，<a id="a-GW"></a>如是，<a id="a-GX"></a>无边庄严，<a id="a-GY"></a>如佛所说诸行无常，<a id="a-GZ"></a>如是演说无变异义、<a id="a-Ga"></a>不相应义。<a id="a-Gb"></a>如佛所说诸有苦义，<a id="a-Gc"></a>如是演说涅槃义、<a id="a-Gd"></a>厌离义。<a id="a-Ge"></a>如佛所说涅槃寂静，<a id="a-Gf"></a>如是演说一切有为皆舍离义。<a id="a-Gg"></a>或无常故，<a id="a-Gh"></a>或诸苦故，<a id="a-Gi"></a>或无我故，<a id="a-Gj"></a>或涅槃故，<a id="a-Gk"></a>如是等门，<a id="a-Gl"></a>此是如来之所演说，<a id="a-Gm"></a>此亦开示一切诸法本性自性。</p>
  <p id="aGn">“无边庄严，<a id="a-Go"></a>如来以种种名，<a id="a-Gp"></a>以种种门、<a id="a-Gq"></a>种种语言，<a id="a-Gr"></a>演说诸法。<a id="a-Gs"></a>如来亦不异于诸法，<a id="a-Gt"></a>本性施设，<a id="a-Gu"></a>非一性、<a id="a-Gv"></a>非异性。<a id="a-Gw"></a>一切诸法非一非异，<a id="a-Gx"></a>不可见故。<a id="a-Gy"></a>速疾证入虚空自性，<a id="a-Gz"></a>趣一切法无所有相。</p>
  <p id="aH0">“无边庄严，<a id="a-H1"></a>此陀罗尼门，<a id="a-H2"></a>为诸菩萨本性清净，<a id="a-H3"></a>自性调伏，<a id="a-H4"></a>是故发起。<a id="a-H5"></a>言调伏者，<a id="a-H6"></a>为欲调伏贪嗔痴故，<a id="a-H7"></a>调无明故，<a id="a-H8"></a>及令趣入如是平等。<a id="a-H9"></a>以贪嗔痴能调伏者，<a id="a-HA"></a>亦不可得；<a id="a-HB"></a>若不可得，<a id="a-HC"></a>即是调伏。</p>
  <p id="aHD">“无边庄严，<a id="a-HE"></a>或贪嗔痴，<a id="a-HF"></a>如理推求，<a id="a-HG"></a>亦不可得。<a id="a-HH"></a>以贪嗔痴空无所有，<a id="a-HI"></a>虚空不实，<a id="a-HJ"></a>诳惑愚夫，<a id="a-HK"></a>无所安住，<a id="a-HL"></a>彼亦如是，<a id="a-HM"></a>无有住处，<a id="a-HN"></a>亦不可得。<a id="a-HO"></a>是贪嗔痴，<a id="a-HP"></a>从于彼生即于彼灭，<a id="a-HQ"></a>本性空寂应如是知。<a id="a-HR"></a>云何应知？<a id="a-HS"></a>如其不生，<a id="a-HT"></a>彼则不实，<a id="a-HU"></a>亦不颠倒。<a id="a-HV"></a>是贪嗔痴皆以无明黑闇为首，<a id="a-HW"></a>从彼所生，<a id="a-HX"></a>由彼所生，<a id="a-HY"></a>一切皆悉虚妄不实。<a id="a-HZ"></a>是贪嗔痴本性清净，<a id="a-Ha"></a>如是见者，<a id="a-Hb"></a>能生清净不思议门，<a id="a-Hc"></a>及能获得陀罗尼门。<a id="a-Hd"></a>若有能于如是法中思惟观察，<a id="a-He"></a>是名获得陀罗尼业及智慧业，<a id="a-Hf"></a>是名平等了知之智，<a id="a-Hg"></a>是名清净菩提资粮，<a id="a-Hh"></a>是名精进不放逸地，<a id="a-Hi"></a>是名调伏憍慢放逸地，<a id="a-Hj"></a>是名不坏戒见威仪，<a id="a-Hk"></a>是名清净身语意业，<a id="a-Hl"></a>是名随顺无我智相，<a id="a-Hm"></a>是名能断能灭离相，<a id="a-Hn"></a>是名出生无量无边善巧方便。</p>
  <p id="aHo">“无边庄严，<a id="a-Hp"></a>汝今当观，<a id="a-Hq"></a>于此信解出离法中，<a id="a-Hr"></a>开示演说一切诸法本性自相，<a id="a-Hs"></a>及能开示此诸法门，<a id="a-Ht"></a>说一切法等虚空性，<a id="a-Hu"></a>能说法者亦不可说，<a id="a-Hv"></a>所为说者亦不可得。</p>
  <p id="aHw">“无边庄严，<a id="a-Hx"></a>我今说此诸菩萨等悟入句门。<a id="a-Hy"></a>若诸菩萨于此学已，<a id="a-Hz"></a>能得甚深如海智慧，<a id="a-I0"></a>一切他论无能摧伏；<a id="a-I1"></a>随得一切智所趣行，<a id="a-I2"></a>善说法要不由他教，<a id="a-I3"></a>得不思议平等智慧；<a id="a-I4"></a>由智慧故无有所著，<a id="a-I5"></a>能演说此无名无相一切法门；<a id="a-I6"></a>能得邻近诸佛如来，<a id="a-I7"></a>一切智智及自然智所有名号，<a id="a-I8"></a>逮得一切名相清净；<a id="a-I9"></a>随证速疾普遍音声，<a id="a-IA"></a>得悦意声，<a id="a-IB"></a>得殊妙声，<a id="a-IC"></a>得清净声，<a id="a-ID"></a>为诸众生信受语言，<a id="a-IE"></a>亲近咨问；<a id="a-IF"></a>以决定慧能善巧答，<a id="a-IG"></a>所谓时语、<a id="a-IH"></a>如理语、<a id="a-II"></a>利益语、<a id="a-IJ"></a>柔软语、<a id="a-IK"></a>义决定语，<a id="a-IL"></a>以一义说，<a id="a-IM"></a>能令众生了知多义。</p>
  <p id="aIN">“无边庄严，<a id="a-IO"></a>汝今当观诸菩萨等，<a id="a-IP"></a>于此修行而能觉了诸佛菩提，<a id="a-IQ"></a>能得如是无量功德，<a id="a-IR"></a>断诸爱、<a id="a-IS"></a>恚、<a id="a-IT"></a>忧恼、<a id="a-IU"></a>愚痴，<a id="a-IV"></a>能办所作得差别智，<a id="a-IW"></a>于一切处已善修学，<a id="a-IX"></a>获具足忍不退失法，<a id="a-IY"></a>意乐清净住于大愿，<a id="a-IZ"></a>于诸众生善言问讯。</p>
  <p id="aIa">“无边庄严，<a id="a-Ib"></a>若诸菩萨于此法中，<a id="a-Ic"></a>已不勤修，<a id="a-Id"></a>今不勤修，<a id="a-Ie"></a>当不勤修，<a id="a-If"></a>于诸如来殊胜功德无有少分。</p>
  <p id="aIg">“无边庄严，<a id="a-Ih"></a>若有菩萨于此法中，<a id="a-Ii"></a>能勤修习，<a id="a-Ij"></a>志求一切，<a id="a-Ik"></a>如其所愿，<a id="a-Il"></a>如其所行，<a id="a-Im"></a>如所发趣，<a id="a-In"></a>如所意乐，<a id="a-Io"></a>当满足者，<a id="a-Ip"></a>少极少难，<a id="a-Iq"></a>得极难得！<a id="a-Ir"></a>若有于此甚深法中，<a id="a-Is"></a>能住能忍观察简择者，<a id="a-It"></a>当得证于无尽神通大神通智，<a id="a-Iu"></a>超过一切世间智、<a id="a-Iv"></a>自然智、<a id="a-Iw"></a>无边智、<a id="a-Ix"></a>无量智。</p>
  <p id="aIy">“无边庄严，<a id="a-Iz"></a>此出离法陀罗尼门，<a id="a-J0"></a>若有于此勤修学者，<a id="a-J1"></a>当得近于菩提道场，<a id="a-J2"></a>为诸众生安住发起大慈大悲，<a id="a-J3"></a>作诸佛事。<a id="a-J4"></a>”</p>
 </body>
</html>