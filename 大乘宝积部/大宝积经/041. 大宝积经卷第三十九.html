<!doctype html>
<html id="z3IBTF3CJ" data-ver="1357">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第三十九</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之五如来不思议性品第四之三</h2>
  <p id="a4">尔时，<a id="a-5"></a>佛告舍利子：<a id="a-6"></a>“云何菩萨摩诃萨，<a id="a-7"></a>于如来不思议无畏，<a id="a-8"></a>信受谛奉，<a id="a-9"></a>心志清净，<a id="a-A"></a>无惑无疑，<a id="a-B"></a>倍复踊跃，<a id="a-C"></a>深生欢喜，<a id="a-D"></a>发希奇想？</p>
  <p id="aE">“舍利子，<a id="a-F"></a>如来应正等觉，<a id="a-G"></a>有四种不思议无畏。<a id="a-H"></a>由成就是四无畏故，<a id="a-I"></a>如来应正等觉，<a id="a-J"></a>于大众中自称：<a id="a-K"></a>‘我处大仙尊位，<a id="a-L"></a>正师子吼，<a id="a-M"></a>转大梵轮；<a id="a-N"></a>一切世间沙门、<a id="a-O"></a>婆罗门，<a id="a-P"></a>诸天魔梵，<a id="a-Q"></a>不能如法而转。<a id="a-R"></a>’舍利子，<a id="a-S"></a>何等名为四无所畏？</p>
  <p id="aT">“舍利子，<a id="a-U"></a>如来应正等觉成就无上智力故，<a id="a-V"></a>于大众中自称：<a id="a-W"></a>‘我是正等觉者。<a id="a-X"></a>’此中诸天世间，<a id="a-Y"></a>不见有能于如来前立如是论：<a id="a-Z"></a>‘汝于此法非正等觉。<a id="a-a"></a>’舍利子，<a id="a-b"></a>云何如来名正等觉？<a id="a-c"></a>舍利子，<a id="a-d"></a>如来能于一切诸法，<a id="a-e"></a>平等正觉无非平等。<a id="a-f"></a>若凡夫法、<a id="a-g"></a>若诸圣法、<a id="a-h"></a>若诸佛法、<a id="a-i"></a>若诸学法、<a id="a-j"></a>若无学法、<a id="a-k"></a>若独觉法、<a id="a-l"></a>若菩萨法，<a id="a-m"></a>平等平等；<a id="a-n"></a>若世间法、<a id="a-o"></a>若出世间法，<a id="a-p"></a>若有罪无罪，<a id="a-q"></a>有流无流，<a id="a-r"></a>有为无为，<a id="a-s"></a>如是等一切诸法，<a id="a-t"></a>如来悉能平等正觉，<a id="a-u"></a>是故名为正等觉者。<a id="a-v"></a>舍利子，<a id="a-w"></a>云何名为平等之性？<a id="a-x"></a>舍利子，<a id="a-y"></a>诸见自体与彼空性其性平等，<a id="a-z"></a>诸相自体与彼无相其性平等，<a id="a-10"></a>三界自体与彼无愿其性平等，<a id="a-11"></a>生法自体与彼无生其性平等，<a id="a-12"></a>诸行自体与彼无行其性平等，<a id="a-13"></a>起法自体与彼不起其性平等，<a id="a-14"></a>贪性自体与彼无贪其性平等，<a id="a-15"></a>三世自体与彼真如其性平等，<a id="a-16"></a>无明有爱自体与明解脱其性平等，<a id="a-17"></a>生死流转自体与彼寂静涅槃其性平等。<a id="a-18"></a>如是，<a id="a-19"></a>舍利子，<a id="a-1A"></a>如来能于一切诸法平等正觉，<a id="a-1B"></a>是故如来名正等觉。</p>
  <p id="a1C">“复次，<a id="a-1D"></a>舍利子，<a id="a-1E"></a>此如来无畏不可思议，<a id="a-1F"></a>又以大悲而为方便。<a id="a-1G"></a>真如平等，<a id="a-1H"></a>真性如性、<a id="a-1I"></a>非不如性、<a id="a-1J"></a>不变异性、<a id="a-1K"></a>无覆藏性、<a id="a-1L"></a>无怖畏性、<a id="a-1M"></a>无退屈性、<a id="a-1N"></a>无违诤性，<a id="a-1O"></a>由如是故光显大众，<a id="a-1P"></a>能令悦豫，<a id="a-1Q"></a>遍身怡适，<a id="a-1R"></a>心生净信，<a id="a-1S"></a>踊跃欢喜。<a id="a-1T"></a>舍利子，<a id="a-1U"></a>世间众生无有能于如来无畏起违诤者。<a id="a-1V"></a>何以故？<a id="a-1W"></a>由如来无畏不可为诤故。<a id="a-1X"></a>如性平等处法界性，<a id="a-1Y"></a>流布遍满诸世界中无能违害。<a id="a-1Z"></a>舍利子，<a id="a-1a"></a>如如来无畏，<a id="a-1b"></a>于一切甚深微细杂可知法，<a id="a-1c"></a>能正等觉。<a id="a-1d"></a>如是如来安住大悲，<a id="a-1e"></a>种种言音，<a id="a-1f"></a>种种法门，<a id="a-1g"></a>为彼有情开示妙法。<a id="a-1h"></a>若能依此修远离行，<a id="a-1i"></a>速尽苦际。<a id="a-1j"></a>若诸含识，<a id="a-1k"></a>实非大师自称大师，<a id="a-1l"></a>非正等觉称正等觉，<a id="a-1m"></a>以如来不思议无畏故悉皆映夺，<a id="a-1n"></a>令彼众生傲慢摧碎逃迸远避。<a id="a-1o"></a>舍利子，<a id="a-1p"></a>如来无畏，<a id="a-1q"></a>不可思议，<a id="a-1r"></a>无边无际，<a id="a-1s"></a>譬如虚空。<a id="a-1t"></a>若有欲求如来无畏边际者，<a id="a-1u"></a>不异有人求空边际。<a id="a-1v"></a>舍利子，<a id="a-1w"></a>诸菩萨摩诃萨闻如来说是不思议无畏已，<a id="a-1x"></a>信受谛奉，<a id="a-1y"></a>清净无疑，<a id="a-1z"></a>欢喜踊跃，<a id="a-20"></a>发希奇想。<a id="a-21"></a>舍利子，<a id="a-22"></a>是名第一正等觉无畏。<a id="a-23"></a>由如来成就此无畏故，<a id="a-24"></a>于大众中，<a id="a-25"></a>正师子吼，<a id="a-26"></a>转大梵轮，<a id="a-27"></a>乃至一切世间所不能转。</p>
  <p id="a28">“复次，<a id="a-29"></a>舍利子，<a id="a-2A"></a>如来应正等觉，<a id="a-2B"></a>成就无上智力故，<a id="a-2C"></a>于大众中自称：<a id="a-2D"></a>‘我今诸流已尽。<a id="a-2E"></a>’此中诸天世间，<a id="a-2F"></a>无能于如来前如法立论：<a id="a-2G"></a>‘汝有如是诸流未尽。<a id="a-2H"></a>’舍利子，<a id="a-2I"></a>云何如来流尽之性？<a id="a-2J"></a>舍利子，<a id="a-2K"></a>如来于欲流中心善解脱，<a id="a-2L"></a>永断一切贪行习气故；<a id="a-2M"></a>如来于有流中心善解脱，<a id="a-2N"></a>永断一切瞋行习气故；<a id="a-2O"></a>如来于无明流中心善解脱，<a id="a-2P"></a>永断一切痴行习气故；<a id="a-2Q"></a>如来于见流中心善解脱，<a id="a-2R"></a>永断一切烦恼行习气故。<a id="a-2S"></a>以是因缘故说，<a id="a-2T"></a>如来诸流已尽。<a id="a-2U"></a>舍利子，<a id="a-2V"></a>如是说法，<a id="a-2W"></a>依世俗故，<a id="a-2X"></a>非为胜义。<a id="a-2Y"></a>于胜义中，<a id="a-2Z"></a>无有一法住圣智前，<a id="a-2a"></a>可遍知、<a id="a-2b"></a>可永断、<a id="a-2c"></a>可修习、<a id="a-2d"></a>可作证者。<a id="a-2e"></a>何以故？<a id="a-2f"></a>舍利子，<a id="a-2g"></a>所言尽者，<a id="a-2h"></a>未尝不尽，<a id="a-2i"></a>性究竟尽，<a id="a-2j"></a>不由对治说名为尽。<a id="a-2k"></a>如实性尽，<a id="a-2l"></a>如实性尽故无法可尽，<a id="a-2m"></a>无法可尽故即是无为，<a id="a-2n"></a>以无为故无生无灭，<a id="a-2o"></a>亦无有住。<a id="a-2p"></a>是故说言如来出世、<a id="a-2q"></a>若不出世，<a id="a-2r"></a>常住法性，<a id="a-2s"></a>常住法界。<a id="a-2t"></a>即于其中圣智慧转，<a id="a-2u"></a>虽如是转，<a id="a-2v"></a>无转无还。<a id="a-2w"></a>舍利子，<a id="a-2x"></a>由是法门故无有诸流，<a id="a-2y"></a>亦无流尽而可得者。<a id="a-2z"></a>如是如来住大悲已，<a id="a-30"></a>为诸有情说流尽法。</p>
  <p id="a31">“复次，<a id="a-32"></a>舍利子，<a id="a-33"></a>如来无畏不可思议，<a id="a-34"></a>复以大悲而为方便。<a id="a-35"></a>真如平等，<a id="a-36"></a>真性如性、<a id="a-37"></a>非不如性、<a id="a-38"></a>不变异性、<a id="a-39"></a>无覆藏性、<a id="a-3A"></a>无怖畏性、<a id="a-3B"></a>无退屈性、<a id="a-3C"></a>无违诤性，<a id="a-3D"></a>由如是故光显大众，<a id="a-3E"></a>能令悦豫，<a id="a-3F"></a>遍身怡适，<a id="a-3G"></a>心生净信，<a id="a-3H"></a>欢喜踊跃。<a id="a-3I"></a>舍利子，<a id="a-3J"></a>世间众生无有能于如来无畏起违诤者。<a id="a-3K"></a>何以故？<a id="a-3L"></a>由如来无畏不可为诤故。<a id="a-3M"></a>真如平等处法界性，<a id="a-3N"></a>流布遍满诸世界中无能违害，<a id="a-3O"></a>如是不可思议、<a id="a-3P"></a>无量无数、<a id="a-3Q"></a>无有边际妙法成就。<a id="a-3R"></a>由如来大悲熏心，<a id="a-3S"></a>为诸众生说流尽法，<a id="a-3T"></a>欲令永断彼诸流故。<a id="a-3U"></a>舍利子，<a id="a-3V"></a>如来无畏，<a id="a-3W"></a>不可思议，<a id="a-3X"></a>无边无际，<a id="a-3Y"></a>譬如虚空。<a id="a-3Z"></a>若有欲求如来无畏边际者，<a id="a-3a"></a>不异有人求空边际。<a id="a-3b"></a>舍利子，<a id="a-3c"></a>是诸菩萨摩诃萨，<a id="a-3d"></a>闻如来说是不思议无畏已，<a id="a-3e"></a>信受谛奉，<a id="a-3f"></a>清净无疑，<a id="a-3g"></a>乃至发希奇想。<a id="a-3h"></a>舍利子，<a id="a-3i"></a>是名第二流尽无畏。<a id="a-3j"></a>由成就此无畏故，<a id="a-3k"></a>如来于大众中，<a id="a-3l"></a>正师子吼，<a id="a-3m"></a>自称我处大仙尊位，<a id="a-3n"></a>转大梵轮，<a id="a-3o"></a>乃至一切世间所不能转。</p>
  <p id="a3p">“复次，<a id="a-3q"></a>舍利子，<a id="a-3r"></a>如来应正等觉，<a id="a-3s"></a>成就无上智力故，<a id="a-3t"></a>于大众中唱如是言：<a id="a-3u"></a>‘我说障法决定能障。<a id="a-3v"></a>’此中诸天世间，<a id="a-3w"></a>无能于如来前如法立论：<a id="a-3x"></a>‘汝说如是障法不能为障。<a id="a-3y"></a>’舍利子，<a id="a-3z"></a>云何名为能障碍法？<a id="a-40"></a>舍利子，<a id="a-41"></a>谓有一法能为障碍。<a id="a-42"></a>何等一法？<a id="a-43"></a>谓心不清净。<a id="a-44"></a>复有二法能为障碍，<a id="a-45"></a>谓无惭、<a id="a-46"></a>无愧。<a id="a-47"></a>复有三法能为障碍，<a id="a-48"></a>谓身恶行、<a id="a-49"></a>语恶行、<a id="a-4A"></a>意恶行。<a id="a-4B"></a>复有四法能为障碍，<a id="a-4C"></a>由贪欲故行所不行，<a id="a-4D"></a>由瞋恚故行所不行，<a id="a-4E"></a>由愚痴故行所不行，<a id="a-4F"></a>由怖畏故行所不行。<a id="a-4G"></a>复有五法能为障碍，<a id="a-4H"></a>谓杀生、<a id="a-4I"></a>不与取、<a id="a-4J"></a>欲邪行、<a id="a-4K"></a>妄语、<a id="a-4L"></a>饮酒。<a id="a-4M"></a>复有六法能为障碍，<a id="a-4N"></a>谓不恭敬佛菩提，<a id="a-4O"></a>不恭敬法，<a id="a-4P"></a>不恭敬僧，<a id="a-4Q"></a>不恭敬律仪，<a id="a-4R"></a>不恭敬三摩地，<a id="a-4S"></a>不恭敬建立施设。<a id="a-4T"></a>复有七法能为障碍，<a id="a-4U"></a>谓慢、<a id="a-4V"></a>胜慢、<a id="a-4W"></a>胜上慢、<a id="a-4X"></a>增上慢、<a id="a-4Y"></a>邪慢、<a id="a-4Z"></a>下慢、<a id="a-4a"></a>我慢。<a id="a-4b"></a>复有八法能为障碍。<a id="a-4c"></a>何等为八？<a id="a-4d"></a>谓邪见、<a id="a-4e"></a>邪思、<a id="a-4f"></a>邪语、<a id="a-4g"></a>邪业、<a id="a-4h"></a>邪命、<a id="a-4i"></a>邪勤、<a id="a-4j"></a>邪念、<a id="a-4k"></a>邪三摩地。<a id="a-4l"></a>复有九法能为障碍。<a id="a-4m"></a>何等为九？<a id="a-4n"></a>谓于我身去来今世作不饶益生恼害事，<a id="a-4o"></a>于我所爱去来今世作不饶益生恼害事，<a id="a-4p"></a>我所不爱于去来今世而作饶益生恼害事。<a id="a-4q"></a>复有十法能为障碍，<a id="a-4r"></a>谓十不善道。<a id="a-4s"></a>是故略说，<a id="a-4t"></a>是十种法能为障碍。<a id="a-4u"></a>为欲止息寂静，<a id="a-4v"></a>永断如是障碍法故，<a id="a-4w"></a>如来为诸有情敷演正法。<a id="a-4x"></a>舍利子，<a id="a-4y"></a>乃至一切违罪作意相应诸结，<a id="a-4z"></a>若由诸法住爱味观，<a id="a-50"></a>颠倒相应违背出离，<a id="a-51"></a>爱见执著于有味著，<a id="a-52"></a>有所依事身语意业。<a id="a-53"></a>彼一切相，<a id="a-54"></a>如来了知皆是障碍；<a id="a-55"></a>既了知已，<a id="a-56"></a>如实说为能障碍法。</p>
  <p id="a57">“复次，<a id="a-58"></a>舍利子，<a id="a-59"></a>此如来无畏不可思议，<a id="a-5A"></a>以大悲为方便。<a id="a-5B"></a>真如平等，<a id="a-5C"></a>真性如性、<a id="a-5D"></a>非不如性、<a id="a-5E"></a>无变异性、<a id="a-5F"></a>无覆藏性、<a id="a-5G"></a>无怖畏性、<a id="a-5H"></a>无退屈性、<a id="a-5I"></a>无违诤性，<a id="a-5J"></a>由如是故光显大众，<a id="a-5K"></a>能令悦豫，<a id="a-5L"></a>遍身怡适，<a id="a-5M"></a>心生净信，<a id="a-5N"></a>踊跃欢喜。<a id="a-5O"></a>舍利子，<a id="a-5P"></a>世间众生无有能于如来无畏起违诤者。<a id="a-5Q"></a>何以故？<a id="a-5R"></a>由如来无畏不可为诤故。<a id="a-5S"></a>如性平等处法界性，<a id="a-5T"></a>流布遍满诸世界中无能违害，<a id="a-5U"></a>如是无量无数、<a id="a-5V"></a>不可思议、<a id="a-5W"></a>无与等者、<a id="a-5X"></a>不可宣说妙法成就。<a id="a-5Y"></a>而如来大悲熏心，<a id="a-5Z"></a>为诸有情说障碍法，<a id="a-5a"></a>欲令止息寂静，<a id="a-5b"></a>永断彼障法故。<a id="a-5c"></a>舍利子，<a id="a-5d"></a>如来无畏，<a id="a-5e"></a>不可思议，<a id="a-5f"></a>无边无际，<a id="a-5g"></a>譬如虚空。<a id="a-5h"></a>若有欲求如来无畏边际者，<a id="a-5i"></a>不异有人求于空际。<a id="a-5j"></a>舍利子，<a id="a-5k"></a>是诸菩萨摩诃萨，<a id="a-5l"></a>闻如来说是不思议无畏，<a id="a-5m"></a>如虚空已，<a id="a-5n"></a>信受谛奉，<a id="a-5o"></a>清净无疑，<a id="a-5p"></a>乃至发希奇想。<a id="a-5q"></a>舍利子，<a id="a-5r"></a>是名第三说障法无畏。<a id="a-5s"></a>由如来成就此无畏故，<a id="a-5t"></a>于大众中正师子吼，<a id="a-5u"></a>转大梵轮，<a id="a-5v"></a>乃至一切世间所不能转。</p>
  <p id="a5w">“复次，<a id="a-5x"></a>舍利子，<a id="a-5y"></a>如来应正等觉，<a id="a-5z"></a>成就无上智力故，<a id="a-60"></a>于大众中唱如是言：<a id="a-61"></a>‘我说圣出离所修，<a id="a-62"></a>能正尽苦道。<a id="a-63"></a>若诸有情修习此道，<a id="a-64"></a>必定出离。<a id="a-65"></a>’此中诸天世间，<a id="a-66"></a>无能于如来前如法立论：<a id="a-67"></a>‘汝所说道不能出离。<a id="a-68"></a>’舍利子，<a id="a-69"></a>云何名为圣出离道？<a id="a-6A"></a>舍利子，<a id="a-6B"></a>所谓一正趣道，<a id="a-6C"></a>能令众生毕竟清净。<a id="a-6D"></a>复有二法，<a id="a-6E"></a>能令众生毕竟出离，<a id="a-6F"></a>谓奢摩他及毗钵舍那。<a id="a-6G"></a>复有三法能令出离，<a id="a-6H"></a>谓空、<a id="a-6I"></a>无相、<a id="a-6J"></a>无愿解脱之门。<a id="a-6K"></a>复有四法能令出离，<a id="a-6L"></a>谓缘身生念、<a id="a-6M"></a>缘受生念、<a id="a-6N"></a>缘心生念、<a id="a-6O"></a>缘法生念。<a id="a-6P"></a>复有五法能令出离，<a id="a-6Q"></a>谓信根、<a id="a-6R"></a>勤根、<a id="a-6S"></a>念根、<a id="a-6T"></a>三摩地根、<a id="a-6U"></a>慧根。<a id="a-6V"></a>复有六法能令出离，<a id="a-6W"></a>谓念佛、<a id="a-6X"></a>念法、<a id="a-6Y"></a>念僧、<a id="a-6Z"></a>念戒、<a id="a-6a"></a>念舍、<a id="a-6b"></a>念天。<a id="a-6c"></a>复有七法能令出离，<a id="a-6d"></a>所谓念等觉支、<a id="a-6e"></a>择法等觉支、<a id="a-6f"></a>勤等觉支、<a id="a-6g"></a>喜等觉支、<a id="a-6h"></a>安息等觉支、<a id="a-6i"></a>三摩地等觉支、<a id="a-6j"></a>舍等觉支。<a id="a-6k"></a>复有八法能令出离，<a id="a-6l"></a>所谓圣八支道，<a id="a-6m"></a>正见、<a id="a-6n"></a>正思惟、<a id="a-6o"></a>正语、<a id="a-6p"></a>正业、<a id="a-6q"></a>正命、<a id="a-6r"></a>正勤、<a id="a-6s"></a>正念、<a id="a-6t"></a>正三摩地。<a id="a-6u"></a>复有九种悦根本法能令出离，<a id="a-6v"></a>所谓悦喜安息乐三摩地如实智见厌及离欲解脱。<a id="a-6w"></a>复有十法能令出离，<a id="a-6x"></a>谓十善业道。<a id="a-6y"></a>如是如来为诸有情如实开示离圣出行。<a id="a-6z"></a>舍利子，<a id="a-70"></a>乃至一切所有正善菩提分法，<a id="a-71"></a>或戒聚相应，<a id="a-72"></a>或三摩地聚、<a id="a-73"></a>慧聚、<a id="a-74"></a>解脱聚、<a id="a-75"></a>解脱智见聚相应，<a id="a-76"></a>或圣谛相应，<a id="a-77"></a>如是名为能出离行。<a id="a-78"></a>又舍利子，<a id="a-79"></a>能出离者，<a id="a-7A"></a>所谓正行。<a id="a-7B"></a>言正行者，<a id="a-7C"></a>于此法中无有一法，<a id="a-7D"></a>若增若减，<a id="a-7E"></a>若来若去，<a id="a-7F"></a>若取若舍。<a id="a-7G"></a>何以故？<a id="a-7H"></a>非行正行者行一种觉。<a id="a-7I"></a>若能如实知见诸法皆不二性，<a id="a-7J"></a>是则名为圣出离行。</p>
  <p id="a7K">“舍利子，<a id="a-7L"></a>此如来无畏不可思议，<a id="a-7M"></a>以大悲为方便。<a id="a-7N"></a>真如平等，<a id="a-7O"></a>真性如性、<a id="a-7P"></a>非不知性、<a id="a-7Q"></a>无变异性、<a id="a-7R"></a>无覆藏性、<a id="a-7S"></a>无怖畏性、<a id="a-7T"></a>无退屈性、<a id="a-7U"></a>无违诤性。<a id="a-7V"></a>由如是故光显大众，<a id="a-7W"></a>能令悦豫，<a id="a-7X"></a>遍身怡适，<a id="a-7Y"></a>心生净信，<a id="a-7Z"></a>踊跃欢喜。<a id="a-7a"></a>舍利子，<a id="a-7b"></a>世间众生无有能于如来无畏起违诤者。<a id="a-7c"></a>何以故？<a id="a-7d"></a>由如来无畏不可为诤故。<a id="a-7e"></a>如性平等处法界性，<a id="a-7f"></a>流布遍满诸世界中无能违害，<a id="a-7g"></a>如是圣出离行，<a id="a-7h"></a>无量无数、<a id="a-7i"></a>不可思议、<a id="a-7j"></a>无与等者、<a id="a-7k"></a>不可宣说妙法成就。<a id="a-7l"></a>而如来大悲熏心，<a id="a-7m"></a>为诸众生开示演说圣出离行。<a id="a-7n"></a>若有众生如实解了修行正道，<a id="a-7o"></a>必能出离，<a id="a-7p"></a>速尽诸苦。<a id="a-7q"></a>舍利子，<a id="a-7r"></a>如来无畏，<a id="a-7s"></a>无边无际，<a id="a-7t"></a>譬如虚空。<a id="a-7u"></a>若有欲求如来无畏边际者，<a id="a-7v"></a>不异有人求于空际。<a id="a-7w"></a>舍利子，<a id="a-7x"></a>诸菩萨摩诃萨闻是如来不思议无畏已，<a id="a-7y"></a>信受谛奉，<a id="a-7z"></a>清净无疑，<a id="a-80"></a>乃至发希奇想。<a id="a-81"></a>舍利子，<a id="a-82"></a>是名第四说圣出离道无畏。<a id="a-83"></a>由如来成就此无畏故，<a id="a-84"></a>于大众中正师子吼，<a id="a-85"></a>转大梵轮；<a id="a-86"></a>一切世间沙门、<a id="a-87"></a>婆罗门，<a id="a-88"></a>诸天魔梵，<a id="a-89"></a>不能如法而转。</p>
  <p id="a8A">“舍利子，<a id="a-8B"></a>如来如是四种无畏，<a id="a-8C"></a>无边无际，<a id="a-8D"></a>譬如虚空，<a id="a-8E"></a>一切众生不能得尽其边际者。<a id="a-8F"></a>诸菩萨摩诃萨闻如来如是不思议无畏，<a id="a-8G"></a>如虚空已，<a id="a-8H"></a>信受谛奉，<a id="a-8I"></a>清净无疑，<a id="a-8J"></a>倍复踊跃，<a id="a-8K"></a>深生欢喜，<a id="a-8L"></a>发希奇想。<a id="a-8M"></a>”</p>
  <p id="a8N">尔时，<a id="a-8O"></a>世尊欲重宣此义，<a id="a-8P"></a>而说颂曰：</p>
  <p id="a8Q">“自然正觉悟，<a id="a-8R"></a>　诸法平等性，</p>
  <p id="a8S">故遍见如来，<a id="a-8T"></a>　说名正等觉。</p>
  <p id="a8U">若诸凡夫法，<a id="a-8V"></a>　及学无学法，</p>
  <p id="a8W">最胜独觉法，<a id="a-8X"></a>　佛法悉平等。</p>
  <p id="a8Y">一切世间法，<a id="a-8Z"></a>　及诸出世法，</p>
  <p id="a8a">善不善不动，<a id="a-8b"></a>　涅槃路平等。</p>
  <p id="a8c">若空若无相，<a id="a-8d"></a>　若离诸愿乐，</p>
  <p id="a8e">无生无有为，<a id="a-8f"></a>　悉见平等性。</p>
  <p id="a8g">觉平等性已，<a id="a-8h"></a>　如所应宣说，</p>
  <p id="a8i">解脱诸有情，<a id="a-8j"></a>　大牟尼无畏。</p>
  <p id="a8k">已解脱三有，<a id="a-8l"></a>　复开示解脱，</p>
  <p id="a8m">诸人天圣尊，<a id="a-8n"></a>　显第二无畏。</p>
  <p id="a8o">最胜觉障法，<a id="a-8p"></a>　习不证解脱，</p>
  <p id="a8q">非清净下劣，<a id="a-8r"></a>　不具诸羞愧。</p>
  <p id="a8s">未尝有身护，<a id="a-8t"></a>　及以语意护，</p>
  <p id="a8u">贪瞋痴怖畏，<a id="a-8v"></a>　害命损他财。</p>
  <p id="a8w">行邪欲妄语，<a id="a-8x"></a>　饮酒不恭敬，</p>
  <p id="a8y">七慢八邪支，<a id="a-8z"></a>　悉非解脱处。</p>
  <p id="a90">九恼害多过，<a id="a-91"></a>　十不善业道，</p>
  <p id="a92">不如理思惟，<a id="a-93"></a>　愚痴无解脱。</p>
  <p id="a94">颠倒修诸行，<a id="a-95"></a>　执虚妄放逸，</p>
  <p id="a96">佛知说障法，<a id="a-97"></a>　是第三无畏。</p>
  <p id="a98">清净门无量，<a id="a-99"></a>　修习证菩提，</p>
  <p id="a9A">佛自然通达，<a id="a-9B"></a>　说趣甘露法。</p>
  <p id="a9C">乃至诸所有，<a id="a-9D"></a>　众多妙善法，</p>
  <p id="a9E">助清净菩提，<a id="a-9F"></a>　最胜所称赞。</p>
  <p id="a9G">若善修习已，<a id="a-9H"></a>　不证诸解脱，</p>
  <p id="a9I">必无有是处，<a id="a-9J"></a>　十力者诚言。</p>
  <p id="a9K">若如理思惟，<a id="a-9L"></a>　息广大烦恼，</p>
  <p id="a9M">观诸法平等，<a id="a-9N"></a>　善修习圣行。</p>
  <p id="a9O">不执著诸相，<a id="a-9P"></a>　是法及非法，</p>
  <p id="a9Q">解脱诸忧怖，<a id="a-9R"></a>　大净者所说。</p>
  <p id="a9S">善知种种法，<a id="a-9T"></a>　虚廓如净空，</p>
  <p id="a9U">又如幻如梦，<a id="a-9V"></a>　解脱诸有海。</p>
  <p id="a9W">若放逸造业，<a id="a-9X"></a>　轮回诸有趣，</p>
  <p id="a9Y">大悲愍众生，<a id="a-9Z"></a>　欲令证解脱。</p>
  <p id="a9a">十力牟尼尊，<a id="a-9b"></a>　处生死化法，</p>
  <p id="a9c">是第四无畏，<a id="a-9d"></a>　清净等虚空。</p>
  <p id="a9e">“如是，<a id="a-9f"></a>舍利子，<a id="a-9g"></a>是名如来不思议无畏。<a id="a-9h"></a>菩萨摩诃萨信受谛奉，<a id="a-9i"></a>清净无疑，<a id="a-9j"></a>乃至发希奇想。<a id="a-9k"></a>”</p>
  <p id="a9l">尔时，<a id="a-9m"></a>佛告舍利子：<a id="a-9n"></a>“云何菩萨摩诃萨，<a id="a-9o"></a>于如来不思议大悲，<a id="a-9p"></a>信受谛奉，<a id="a-9q"></a>乃至发希奇想？</p>
  <p id="a9r">“舍利子，<a id="a-9s"></a>诸佛如来大悲常转。<a id="a-9t"></a>何以故？<a id="a-9u"></a>诸佛如来不舍一切众生故，<a id="a-9v"></a>于一切时为成熟一切众生故，<a id="a-9w"></a>当知大悲常起不息。<a id="a-9x"></a>舍利子，<a id="a-9y"></a>此如来大悲，<a id="a-9z"></a>如是无量，<a id="a-A0"></a>如是不可思议，<a id="a-A1"></a>如是无等等，<a id="a-A2"></a>如是无边，<a id="a-A3"></a>如是不可说，<a id="a-A4"></a>如是猛利，<a id="a-A5"></a>如是久远。<a id="a-A6"></a>随诸众生乃至如来一切语业，<a id="a-A7"></a>于是大悲亦难宣说。<a id="a-A8"></a>何以故？<a id="a-A9"></a>犹如如来证得菩提，<a id="a-AA"></a>不可思议；<a id="a-AB"></a>如是如来于诸众生大悲发起，<a id="a-AC"></a>亦复如是不可思议。<a id="a-AD"></a>舍利子，<a id="a-AE"></a>云何如来证得菩提？<a id="a-AF"></a>舍利子，<a id="a-AG"></a>犹如来入如是无根无住故证得菩提。<a id="a-AH"></a>舍利子，<a id="a-AI"></a>何等为根？<a id="a-AJ"></a>何等为住？<a id="a-AK"></a>有身为根，<a id="a-AL"></a>虚妄分别为住。<a id="a-AM"></a>如来于此二法平等解了，<a id="a-AN"></a>是故说言，<a id="a-AO"></a>犹如如来入无根无住故，<a id="a-AP"></a>证得阿耨多罗三藐三菩提。<a id="a-AQ"></a>一切众生不能解了如是二法，<a id="a-AR"></a>如来于彼发起大悲：<a id="a-AS"></a>‘我今定当开示令其解了，<a id="a-AT"></a>如是无根无住法故。<a id="a-AU"></a>’</p>
  <p id="aAV">“复次，<a id="a-AW"></a>舍利子，<a id="a-AX"></a>夫菩提者，<a id="a-AY"></a>其性寂静。<a id="a-AZ"></a>何等名为寂静二法？<a id="a-Aa"></a>舍利子，<a id="a-Ab"></a>于内为寂，<a id="a-Ac"></a>于外为静。<a id="a-Ad"></a>何以故？<a id="a-Ae"></a>眼性是空，<a id="a-Af"></a>离我我所；<a id="a-Ag"></a>如是耳鼻舌身意、<a id="a-Ah"></a>意性是空，<a id="a-Ai"></a>离我我所。<a id="a-Aj"></a>若如是知，<a id="a-Ak"></a>名之为寂。<a id="a-Al"></a>如实了知眼性空已，<a id="a-Am"></a>不趣于色；<a id="a-An"></a>乃至如实了知意性空已，<a id="a-Ao"></a>不趣于法。<a id="a-Ap"></a>若如是知，<a id="a-Aq"></a>名之为静。<a id="a-Ar"></a>一切众生于此寂静二法不能解了，<a id="a-As"></a>如来于彼发起大悲：<a id="a-At"></a>‘我今定当开示令其解了，<a id="a-Au"></a>如是寂静二法故。<a id="a-Av"></a>’</p>
  <p id="aAw">“复次，<a id="a-Ax"></a>舍利子，<a id="a-Ay"></a>我证菩提，<a id="a-Az"></a>自性清净。<a id="a-B0"></a>云何名为自性清净？<a id="a-B1"></a>舍利子，<a id="a-B2"></a>菩提之性体无染污，<a id="a-B3"></a>菩提之性与虚空等，<a id="a-B4"></a>菩提之性是虚空性，<a id="a-B5"></a>菩提之性同于虚空，<a id="a-B6"></a>菩提、<a id="a-B7"></a>虚空平等平等究竟性净。<a id="a-B8"></a>愚痴凡夫不觉如是自性清净，<a id="a-B9"></a>而为客尘烦恼之所染污。<a id="a-BA"></a>一切众生于是自性清净不能解了，<a id="a-BB"></a>如来于彼发起大悲：<a id="a-BC"></a>‘我今定当开示令其解了，<a id="a-BD"></a>如是自性清净故。<a id="a-BE"></a>’</p>
  <p id="aBF">“复次，<a id="a-BG"></a>舍利子，<a id="a-BH"></a>我证菩提，<a id="a-BI"></a>无入无出。<a id="a-BJ"></a>何等名为入出二法？<a id="a-BK"></a>舍利子，<a id="a-BL"></a>所言入者，<a id="a-BM"></a>名执诸法；<a id="a-BN"></a>所言出者，<a id="a-BO"></a>名不执诸法。<a id="a-BP"></a>如来明见无入无出平等法性，<a id="a-BQ"></a>犹如如来明见无远及无彼岸。<a id="a-BR"></a>何以故？<a id="a-BS"></a>以一切法性离远及彼岸故，<a id="a-BT"></a>能证是法故名如来。<a id="a-BU"></a>一切众生于此无入无出法性不能觉了，<a id="a-BV"></a>如来于彼发起大悲：<a id="a-BW"></a>‘我今定当开示令其觉了，<a id="a-BX"></a>如是无入无出法故。<a id="a-BY"></a>’</p>
  <p id="aBZ">“复次，<a id="a-Ba"></a>舍利子，<a id="a-Bb"></a>我证菩提，<a id="a-Bc"></a>无相无境。<a id="a-Bd"></a>何等名为无相无境？<a id="a-Be"></a>舍利子，<a id="a-Bf"></a>不得眼识名为无相，<a id="a-Bg"></a>不观于色名为无境；<a id="a-Bh"></a>乃至不得意识名为无相，<a id="a-Bi"></a>不观于法名为无境。<a id="a-Bj"></a>舍利子，<a id="a-Bk"></a>无相无境，<a id="a-Bl"></a>众圣所行。<a id="a-Bm"></a>何等所行？<a id="a-Bn"></a>谓在三界愚痴凡夫，<a id="a-Bo"></a>于众圣所行不能行故，<a id="a-Bp"></a>于无相无境不能觉了，<a id="a-Bq"></a>如来于彼发起大悲：<a id="a-Br"></a>‘我今定当开示令其觉了，<a id="a-Bs"></a>如是无相无境法故。<a id="a-Bt"></a>’</p>
  <p id="aBu">“复次，<a id="a-Bv"></a>舍利子，<a id="a-Bw"></a>言菩提者，<a id="a-Bx"></a>非去来今，<a id="a-By"></a>三世平等，<a id="a-Bz"></a>三相轮断。<a id="a-C0"></a>何等名为三相轮断？<a id="a-C1"></a>舍利子，<a id="a-C2"></a>于过去世心无顾转，<a id="a-C3"></a>于未来世识无趣向，<a id="a-C4"></a>于现在世意无起作。<a id="a-C5"></a>是心意识无有安住，<a id="a-C6"></a>不分别过去，<a id="a-C7"></a>不执著未来，<a id="a-C8"></a>不戏论现在。<a id="a-C9"></a>一切众生不能觉悟，<a id="a-CA"></a>三世等性，<a id="a-CB"></a>三轮清净，<a id="a-CC"></a>如来于彼发起大悲：<a id="a-CD"></a>‘我今定当开示令其觉悟，<a id="a-CE"></a>如是三世三轮平等清净故。<a id="a-CF"></a>’</p>
  <p id="aCG">“复次，<a id="a-CH"></a>舍利子，<a id="a-CI"></a>我证菩提，<a id="a-CJ"></a>无为无性。<a id="a-CK"></a>何故名曰无为无性？<a id="a-CL"></a>舍利子，<a id="a-CM"></a>是菩提性非眼识所识，<a id="a-CN"></a>乃至非意识所识。<a id="a-CO"></a>言无为者，<a id="a-CP"></a>无生无灭，<a id="a-CQ"></a>亦无有住，<a id="a-CR"></a>三相永离，<a id="a-CS"></a>故名无为。<a id="a-CT"></a>舍利子，<a id="a-CU"></a>知无为性，<a id="a-CV"></a>当觉有为。<a id="a-CW"></a>何以故？<a id="a-CX"></a>诸法自性即是无性，<a id="a-CY"></a>夫无性者即体无二。<a id="a-CZ"></a>一切众生不能觉悟此无性无为故，<a id="a-Ca"></a>如来于彼发起大悲：<a id="a-Cb"></a>‘我今定当开示令其觉悟，<a id="a-Cc"></a>如是无性无为故。<a id="a-Cd"></a>’</p>
  <p id="aCe">“复次，<a id="a-Cf"></a>舍利子，<a id="a-Cg"></a>我证菩提，<a id="a-Ch"></a>无差别迹。<a id="a-Ci"></a>何故名为无差别迹？<a id="a-Cj"></a>舍利子，<a id="a-Ck"></a>真如、<a id="a-Cl"></a>法性，<a id="a-Cm"></a>二俱名迹；<a id="a-Cn"></a>性无别异，<a id="a-Co"></a>性无安住，<a id="a-Cp"></a>名无差别。<a id="a-Cq"></a>诸法实际，<a id="a-Cr"></a>名之为迹；<a id="a-Cs"></a>性无动摇，<a id="a-Ct"></a>名无差别。<a id="a-Cu"></a>诸法空性，<a id="a-Cv"></a>名之为迹；<a id="a-Cw"></a>性不可得，<a id="a-Cx"></a>名无差别。<a id="a-Cy"></a>诸法无相，<a id="a-Cz"></a>名之为迹；<a id="a-D0"></a>性不可寻，<a id="a-D1"></a>名无差别。<a id="a-D2"></a>诸法无愿，<a id="a-D3"></a>名之为迹；<a id="a-D4"></a>性无发起，<a id="a-D5"></a>名无差别。<a id="a-D6"></a>无众生性，<a id="a-D7"></a>名之为迹；<a id="a-D8"></a>即体性无，<a id="a-D9"></a>名无差别。<a id="a-DA"></a>是虚空相，<a id="a-DB"></a>名之为迹；<a id="a-DC"></a>性不可得，<a id="a-DD"></a>名无差别。<a id="a-DE"></a>其性无生，<a id="a-DF"></a>是名为迹；<a id="a-DG"></a>其性无灭，<a id="a-DH"></a>名无差别。<a id="a-DI"></a>其性无为，<a id="a-DJ"></a>是名为迹；<a id="a-DK"></a>性无行住，<a id="a-DL"></a>名无差别。<a id="a-DM"></a>为菩提相，<a id="a-DN"></a>是名为迹；<a id="a-DO"></a>其性寂静，<a id="a-DP"></a>名无差别。<a id="a-DQ"></a>为涅槃相，<a id="a-DR"></a>是名为迹；<a id="a-DS"></a>其性无生，<a id="a-DT"></a>名无差别。<a id="a-DU"></a>舍利子，<a id="a-DV"></a>一切众生不能觉悟无差别迹，<a id="a-DW"></a>如来于彼发起大悲：<a id="a-DX"></a>‘我今定当开示令其觉悟，<a id="a-DY"></a>如是无差别迹故。<a id="a-DZ"></a>’</p>
  <p id="aDa">“复次，<a id="a-Db"></a>舍利子，<a id="a-Dc"></a>言菩提者，<a id="a-Dd"></a>不可以身证，<a id="a-De"></a>不可以心证。<a id="a-Df"></a>何以故？<a id="a-Dg"></a>身性无知，<a id="a-Dh"></a>无有作用，<a id="a-Di"></a>譬如草木、<a id="a-Dj"></a>墙壁、<a id="a-Dk"></a>琢石之光；<a id="a-Dl"></a>心性亦尔，<a id="a-Dm"></a>譬如幻事、<a id="a-Dn"></a>阳焰、<a id="a-Do"></a>水月。<a id="a-Dp"></a>若能如是觉悟身心，<a id="a-Dq"></a>是名菩提。<a id="a-Dr"></a>舍利子，<a id="a-Ds"></a>但以世俗言说，<a id="a-Dt"></a>假名菩提。<a id="a-Du"></a>菩提实性，<a id="a-Dv"></a>不可言说，<a id="a-Dw"></a>不可以身得，<a id="a-Dx"></a>不可以心得，<a id="a-Dy"></a>不可以法得，<a id="a-Dz"></a>不可以非法得，<a id="a-E0"></a>不可以真实得，<a id="a-E1"></a>不可以非真实得，<a id="a-E2"></a>不可以谛得，<a id="a-E3"></a>不可以妄得。<a id="a-E4"></a>何以故？<a id="a-E5"></a>由菩提性离言说故，<a id="a-E6"></a>亦离一切诸法相故。<a id="a-E7"></a>又以菩提，<a id="a-E8"></a>无有形相用通言说；<a id="a-E9"></a>譬如虚空，<a id="a-EA"></a>无有形处故不可说。<a id="a-EB"></a>舍利子，<a id="a-EC"></a>如实寻求一切诸法皆无言说。<a id="a-ED"></a>何以故？<a id="a-EE"></a>由诸法中无有言说，<a id="a-EF"></a>于言说中亦无诸法。<a id="a-EG"></a>一切众生不能觉悟如是诸法理趣，<a id="a-EH"></a>如来于彼发起大悲：<a id="a-EI"></a>‘我今定当开示诸法理趣令其觉悟，<a id="a-EJ"></a>如是谛实义旨故。<a id="a-EK"></a>’</p>
  <p id="aEL">“复次，<a id="a-EM"></a>舍利子，<a id="a-EN"></a>言菩提者，<a id="a-EO"></a>无取无藏。<a id="a-EP"></a>何等名为无取无藏？<a id="a-EQ"></a>舍利子，<a id="a-ER"></a>了知眼故，<a id="a-ES"></a>名无所取；<a id="a-ET"></a>不观色故，<a id="a-EU"></a>名曰无藏。<a id="a-EV"></a>舍利子，<a id="a-EW"></a>如来证是菩提无取无藏故，<a id="a-EX"></a>不取于眼，<a id="a-EY"></a>不藏于色，<a id="a-EZ"></a>不住于识；<a id="a-Ea"></a>乃至不取于意，<a id="a-Eb"></a>不藏于法，<a id="a-Ec"></a>不住于识。<a id="a-Ed"></a>虽不住识，<a id="a-Ee"></a>而能了知一切众生心之所住。<a id="a-Ef"></a>云何了知？<a id="a-Eg"></a>谓诸众生心住四法。<a id="a-Eh"></a>何等为四？<a id="a-Ei"></a>一切众生心住于识，<a id="a-Ej"></a>心住于受，<a id="a-Ek"></a>心住于想，<a id="a-El"></a>心住于行。<a id="a-Em"></a>如来如是如实了知住与不住。<a id="a-En"></a>一切众生不能觉悟无住实际，<a id="a-Eo"></a>如来于彼发起大悲：<a id="a-Ep"></a>‘我今定当开示令其觉悟，<a id="a-Eq"></a>如是无住实际法故。<a id="a-Er"></a>’</p>
  <p id="aEs">“复次，<a id="a-Et"></a>舍利子，<a id="a-Eu"></a>言菩提者，<a id="a-Ev"></a>空之异名。<a id="a-Ew"></a>由空空故，<a id="a-Ex"></a>菩提亦空；<a id="a-Ey"></a>菩提空故，<a id="a-Ez"></a>诸法亦空。<a id="a-F0"></a>是故如来如其空性觉一切法，<a id="a-F1"></a>不由空故觉法空性，<a id="a-F2"></a>由一理趣智故觉法性空。<a id="a-F3"></a>空与菩提，<a id="a-F4"></a>性无有二；<a id="a-F5"></a>由无二故，<a id="a-F6"></a>不可说言，<a id="a-F7"></a>此是菩提，<a id="a-F8"></a>此是空性。<a id="a-F9"></a>若有二者，<a id="a-FA"></a>则可言说，<a id="a-FB"></a>此为菩提，<a id="a-FC"></a>此为空性。<a id="a-FD"></a>以法无二，<a id="a-FE"></a>无有二相，<a id="a-FF"></a>无名、<a id="a-FG"></a>无相、<a id="a-FH"></a>无行，<a id="a-FI"></a>毕竟不行亦不现行。<a id="a-FJ"></a>所言空者，<a id="a-FK"></a>远离取执。<a id="a-FL"></a>胜义谛中无法可得，<a id="a-FM"></a>由性空故说名为空。<a id="a-FN"></a>如说太虚，<a id="a-FO"></a>名为虚空，<a id="a-FP"></a>而太虚性不可言说；<a id="a-FQ"></a>如是空法，<a id="a-FR"></a>说名为空，<a id="a-FS"></a>而彼空性不可言说。<a id="a-FT"></a>如是悟入诸法，<a id="a-FU"></a>实无有名，<a id="a-FV"></a>假立名说，<a id="a-FW"></a>然诸法名无方无处。<a id="a-FX"></a>如名诠诸法，<a id="a-FY"></a>此法无方无处亦复如是。<a id="a-FZ"></a>如来了知，<a id="a-Fa"></a>一切诸法从本已来无生无起，<a id="a-Fb"></a>如是知已而证解脱，<a id="a-Fc"></a>然其实性无缚无脱。<a id="a-Fd"></a>诸痴凡夫不能觉悟此菩提性，<a id="a-Fe"></a>如来于彼发起大悲：<a id="a-Ff"></a>‘我当开示令其觉悟，<a id="a-Fg"></a>如是菩提之实性故。<a id="a-Fh"></a>’</p>
  <p id="aFi">“复次，<a id="a-Fj"></a>舍利子，<a id="a-Fk"></a>菩提之性，<a id="a-Fl"></a>与太虚等。<a id="a-Fm"></a>然太虚性无等不等，<a id="a-Fn"></a>菩提亦尔，<a id="a-Fo"></a>无等不等。<a id="a-Fp"></a>犹如诸法，<a id="a-Fq"></a>性无真实，<a id="a-Fr"></a>不可说等及不平等。<a id="a-Fs"></a>如是，<a id="a-Ft"></a>舍利子，<a id="a-Fu"></a>如来觉悟一切诸法，<a id="a-Fv"></a>其性平等无不平等；<a id="a-Fw"></a>如实觉悟，<a id="a-Fx"></a>无有少法，<a id="a-Fy"></a>可为平等及不平等。<a id="a-Fz"></a>如是如来如实智量穷诸法量。<a id="a-G0"></a>何者名为如实智耶？<a id="a-G1"></a>谓知诸法本无而生，<a id="a-G2"></a>生已离散，<a id="a-G3"></a>无主而生，<a id="a-G4"></a>无主而散，<a id="a-G5"></a>若生若散随众缘转，<a id="a-G6"></a>此中无有一法若转若还及随转者，<a id="a-G7"></a>故说如来为断诸径说微妙法。<a id="a-G8"></a>一切众生不能觉悟断诸径法，<a id="a-G9"></a>如来于彼发起大悲：<a id="a-GA"></a>‘我当开示令其觉悟，<a id="a-GB"></a>如是断诸径法故。<a id="a-GC"></a>’</p>
  <p id="aGD">“复次，<a id="a-GE"></a>舍利子，<a id="a-GF"></a>言菩提者，<a id="a-GG"></a>即是如句。<a id="a-GH"></a>何等名为如句之相？<a id="a-GI"></a>舍利子，<a id="a-GJ"></a>如菩提相，<a id="a-GK"></a>诸色亦尔，<a id="a-GL"></a>同彼真如，<a id="a-GM"></a>无有退还而不遍至；<a id="a-GN"></a>受、<a id="a-GO"></a>想、<a id="a-GP"></a>行、<a id="a-GQ"></a>识亦复如是，<a id="a-GR"></a>如彼真如无不遍至。<a id="a-GS"></a>舍利子，<a id="a-GT"></a>如菩提相同彼真如，<a id="a-GU"></a>四大之性亦复如是，<a id="a-GV"></a>如彼真如无有退还而不遍至。<a id="a-GW"></a>如菩提性同彼真如，<a id="a-GX"></a>眼界、<a id="a-GY"></a>色界及眼识界，<a id="a-GZ"></a>乃至意界、<a id="a-Ga"></a>法界及意识界亦复如是。<a id="a-Gb"></a>如菩提相但假施设，<a id="a-Gc"></a>一切诸法蕴、<a id="a-Gd"></a>界、<a id="a-Ge"></a>处等但假施设，<a id="a-Gf"></a>亦复如是。<a id="a-Gg"></a>知如是相，<a id="a-Gh"></a>名为如句。<a id="a-Gi"></a>又舍利子，<a id="a-Gj"></a>如来一切如实觉悟，<a id="a-Gk"></a>不颠倒觉，<a id="a-Gl"></a>犹如前际，<a id="a-Gm"></a>中后亦尔。<a id="a-Gn"></a>何以故？<a id="a-Go"></a>前际无生，<a id="a-Gp"></a>后际无趣，<a id="a-Gq"></a>中际远离，<a id="a-Gr"></a>如是一切名为如句。<a id="a-Gs"></a>如是一句，<a id="a-Gt"></a>一切亦尔；<a id="a-Gu"></a>如是一切，<a id="a-Gv"></a>一句亦尔，<a id="a-Gw"></a>非如性中一性多性而是可得。<a id="a-Gx"></a>一切众生不能觉悟此之如句，<a id="a-Gy"></a>如来于彼发起大悲：<a id="a-Gz"></a>‘我当开示令其觉悟，<a id="a-H0"></a>如是真如法句故。<a id="a-H1"></a>’</p>
  <p id="aH2">“复次，<a id="a-H3"></a>舍利子，<a id="a-H4"></a>言菩提者，<a id="a-H5"></a>名入于行及入无行。<a id="a-H6"></a>何等名为行及无行？<a id="a-H7"></a>舍利子，<a id="a-H8"></a>发起善法，<a id="a-H9"></a>名之为行；<a id="a-HA"></a>一切诸法即不可得，<a id="a-HB"></a>名为无行。<a id="a-HC"></a>住不住心，<a id="a-HD"></a>名之为行；<a id="a-HE"></a>无相三摩地解脱门，<a id="a-HF"></a>名为无行。<a id="a-HG"></a>舍利子，<a id="a-HH"></a>所言行者，<a id="a-HI"></a>称量算数观察于心；<a id="a-HJ"></a>言无行者，<a id="a-HK"></a>过称量等。<a id="a-HL"></a>云何名为过称量等？<a id="a-HM"></a>以一切处无有诸识作用业故。<a id="a-HN"></a>舍利子，<a id="a-HO"></a>所言行者，<a id="a-HP"></a>谓于是处观察有为；<a id="a-HQ"></a>言无行者，<a id="a-HR"></a>谓于是处证于无为。<a id="a-HS"></a>愚痴凡夫不能觉悟入行非行，<a id="a-HT"></a>如来于彼发起大悲：<a id="a-HU"></a>‘我当开示令其觉悟，<a id="a-HV"></a>如是入行非行法故。<a id="a-HW"></a>’</p>
  <p id="aHX">“复次，<a id="a-HY"></a>舍利子，<a id="a-HZ"></a>夫菩提者，<a id="a-Ha"></a>无流无取。<a id="a-Hb"></a>云何名为无流无取？<a id="a-Hc"></a>舍利子，<a id="a-Hd"></a>离四流性，<a id="a-He"></a>故曰无流。<a id="a-Hf"></a>何谓为四？<a id="a-Hg"></a>离欲流性，<a id="a-Hh"></a>离有流性，<a id="a-Hi"></a>离无明流性，<a id="a-Hj"></a>离见流性。<a id="a-Hk"></a>舍利子，<a id="a-Hl"></a>离四取性，<a id="a-Hm"></a>故名无取。<a id="a-Hn"></a>何等为四？<a id="a-Ho"></a>离欲取性，<a id="a-Hp"></a>离有取性，<a id="a-Hq"></a>离见取性，<a id="a-Hr"></a>离戒取性。<a id="a-Hs"></a>舍利子，<a id="a-Ht"></a>如是四取皆由无明，<a id="a-Hu"></a>而为盲闇爱水隍池之所拥闭，<a id="a-Hv"></a>由执我故受蕴、<a id="a-Hw"></a>界、<a id="a-Hx"></a>处。<a id="a-Hy"></a>如来于中如实了知，<a id="a-Hz"></a>我取根本自证清净，<a id="a-I0"></a>亦令众生证得清净。<a id="a-I1"></a>舍利子，<a id="a-I2"></a>如来既证是清净故，<a id="a-I3"></a>于诸法中无所分别。<a id="a-I4"></a>何以故？<a id="a-I5"></a>舍利子，<a id="a-I6"></a>由此分别起不如理思惟。<a id="a-I7"></a>此但如理相应故，<a id="a-I8"></a>不起无明；<a id="a-I9"></a>不起无明故，<a id="a-IA"></a>不能发起十二有支；<a id="a-IB"></a>若不发起十二有支，<a id="a-IC"></a>此即无生；<a id="a-ID"></a>若无生者，<a id="a-IE"></a>此即决定；<a id="a-IF"></a>若决定者，<a id="a-IG"></a>此即了义；<a id="a-IH"></a>若了义者，<a id="a-II"></a>此即胜义；<a id="a-IJ"></a>若胜义者，<a id="a-IK"></a>即无人义；<a id="a-IL"></a>无人义者，<a id="a-IM"></a>即不可说义；<a id="a-IN"></a>不可说义者，<a id="a-IO"></a>即缘起义；<a id="a-IP"></a>诸缘起义者，<a id="a-IQ"></a>即是法义；<a id="a-IR"></a>诸法义者，<a id="a-IS"></a>即如来义。<a id="a-IT"></a>舍利子，<a id="a-IU"></a>若能如是观缘起者，<a id="a-IV"></a>即是观法；<a id="a-IW"></a>若观法者，<a id="a-IX"></a>即观如来。<a id="a-IY"></a>如是观者，<a id="a-IZ"></a>离真如外无有所观。<a id="a-Ia"></a>此中云何有所有耶？<a id="a-Ib"></a>谓相及缘。<a id="a-Ic"></a>如是二法，<a id="a-Id"></a>若能观察无相无缘，<a id="a-Ie"></a>即真实观如来，<a id="a-If"></a>觉悟如是诸法平等故平等。<a id="a-Ig"></a>愚痴凡夫不能觉悟此无流无取性，<a id="a-Ih"></a>如来于彼发起大悲：<a id="a-Ii"></a>‘我当开示令其觉悟，<a id="a-Ij"></a>如是无流无取性故。<a id="a-Ik"></a>’</p>
  <p id="aIl">“复次，<a id="a-Im"></a>舍利子，<a id="a-In"></a>夫菩提者，<a id="a-Io"></a>其性清净，<a id="a-Ip"></a>无垢无执。<a id="a-Iq"></a>云何名为清净，<a id="a-Ir"></a>无垢及以无执？<a id="a-Is"></a>舍利子，<a id="a-It"></a>空故清净，<a id="a-Iu"></a>无相故无垢，<a id="a-Iv"></a>无愿故无执。<a id="a-Iw"></a>又舍利子，<a id="a-Ix"></a>无生故清净，<a id="a-Iy"></a>无作故无垢，<a id="a-Iz"></a>无取故无执。<a id="a-J0"></a>又舍利子，<a id="a-J1"></a>自性故清净，<a id="a-J2"></a>遍净故无垢，<a id="a-J3"></a>光洁故无执。<a id="a-J4"></a>又舍利子，<a id="a-J5"></a>无戏论故清净，<a id="a-J6"></a>离戏论故无垢，<a id="a-J7"></a>戏论寂静故无执。<a id="a-J8"></a>又舍利子，<a id="a-J9"></a>真如故清净，<a id="a-JA"></a>法界故无垢，<a id="a-JB"></a>实际故无执。<a id="a-JC"></a>又舍利子，<a id="a-JD"></a>虚静故清净，<a id="a-JE"></a>无碍故无垢，<a id="a-JF"></a>空寂故无执。<a id="a-JG"></a>又舍利子，<a id="a-JH"></a>内遍知故清净，<a id="a-JI"></a>外不行故无垢，<a id="a-JJ"></a>内外不可得故无执。<a id="a-JK"></a>又舍利子，<a id="a-JL"></a>蕴遍知故清净，<a id="a-JM"></a>界自体故无垢，<a id="a-JN"></a>处损减故无执。<a id="a-JO"></a>又舍利子，<a id="a-JP"></a>过去尽智故清净，<a id="a-JQ"></a>未来无生智故无垢，<a id="a-JR"></a>现在法界住智故无执。<a id="a-JS"></a>舍利子，<a id="a-JT"></a>如是清净、<a id="a-JU"></a>无垢、<a id="a-JV"></a>无执之性同趣一句，<a id="a-JW"></a>言一句者谓寂静句，<a id="a-JX"></a>诸寂静者即极寂静，<a id="a-JY"></a>极寂静者即遍寂静，<a id="a-JZ"></a>遍寂静者名大牟尼。<a id="a-Ja"></a>舍利子，<a id="a-Jb"></a>犹如太虚，<a id="a-Jc"></a>菩提亦尔；<a id="a-Jd"></a>如菩提性，<a id="a-Je"></a>诸法亦尔；<a id="a-Jf"></a>如诸法性，<a id="a-Jg"></a>真实亦尔；<a id="a-Jh"></a>如真实性，<a id="a-Ji"></a>国土亦尔；<a id="a-Jj"></a>如国土性，<a id="a-Jk"></a>涅槃亦尔。<a id="a-Jl"></a>故说涅槃诸法平等，<a id="a-Jm"></a>亦名究竟，<a id="a-Jn"></a>无边际相故，<a id="a-Jo"></a>无有对治；<a id="a-Jp"></a>离对治相故，<a id="a-Jq"></a>如是诸法本来清净，<a id="a-Jr"></a>无垢无执。<a id="a-Js"></a>舍利子，<a id="a-Jt"></a>如来于是色无色等一切诸法，<a id="a-Ju"></a>如实觉悟观有情性，<a id="a-Jv"></a>游戏清净，<a id="a-Jw"></a>无垢无执，<a id="a-Jx"></a>发起大悲：<a id="a-Jy"></a>‘我今定当开示令其觉悟，<a id="a-Jz"></a>如是清净、<a id="a-K0"></a>无垢、<a id="a-K1"></a>无执法故。<a id="a-K2"></a>’</p>
  <p id="aK3">“复次，<a id="a-K4"></a>舍利子，<a id="a-K5"></a>如是如来不可思议大悲，<a id="a-K6"></a>不由功用任运常转，<a id="a-K7"></a>流布遍满十方世界无有障碍。<a id="a-K8"></a>舍利子，<a id="a-K9"></a>如来大悲不可思议，<a id="a-KA"></a>无边无际犹如虚空。<a id="a-KB"></a>若有欲求如来大悲边际者，<a id="a-KC"></a>不异有人求于空际。<a id="a-KD"></a>舍利子，<a id="a-KE"></a>是诸菩萨摩诃萨闻如来不思议大悲，<a id="a-KF"></a>同虚空已，<a id="a-KG"></a>信受谛奉，<a id="a-KH"></a>清净无疑，<a id="a-KI"></a>乃至发希奇想。<a id="a-KJ"></a>”</p>
  <p id="aKK">尔时，<a id="a-KL"></a>世尊欲重宣此义，<a id="a-KM"></a>而说颂曰：</p>
  <p id="aKN">“诸佛证菩提，<a id="a-KO"></a>　无根无所住，</p>
  <p id="aKP">如佛所证已，<a id="a-KQ"></a>　为诸众生说。</p>
  <p id="aKR">诸佛证菩提，<a id="a-KS"></a>　寂静极寂静，</p>
  <p id="aKT">观眼等内空，<a id="a-KU"></a>　色等外空性。</p>
  <p id="aKV">有情不觉悟，<a id="a-KW"></a>　寂静极寂静，</p>
  <p id="aKX">如来知句义，<a id="a-KY"></a>　于彼起大悲。</p>
  <p id="aKZ">菩提性光洁，<a id="a-Ka"></a>　清净等虚空，</p>
  <p id="aKb">是众生不了，<a id="a-Kc"></a>　于彼起大悲。</p>
  <p id="aKd">诸佛证菩提，<a id="a-Ke"></a>　无去来取舍，</p>
  <p id="aKf">是众生不了，<a id="a-Kg"></a>　于彼起大悲。</p>
  <p id="aKh">诸佛证菩提，<a id="a-Ki"></a>　无相无境界，</p>
  <p id="aKj">众圣之所行，<a id="a-Kk"></a>　非愚夫所履。</p>
  <p id="aKl">诸凡夫不知，<a id="a-Km"></a>　虽知不明达，</p>
  <p id="aKn">如来于彼类，<a id="a-Ko"></a>　兴起于大悲。</p>
  <p id="aKp">无为之自性，<a id="a-Kq"></a>　无生亦无灭，</p>
  <p id="aKr">于彼亦无住，<a id="a-Ks"></a>　三轮长解脱。</p>
  <p id="aKt">愚夫不能觉，<a id="a-Ku"></a>　诸有为自性，</p>
  <p id="aKv">于彼起大悲，<a id="a-Kw"></a>　开如是理趣。</p>
  <p id="aKx">菩提非身证，<a id="a-Ky"></a>　亦不由心证，</p>
  <p id="aKz">身自性无知，<a id="a-L0"></a>　心如幻事等。</p>
  <p id="aL1">愚夫不能觉，<a id="a-L2"></a>　身心自体性，</p>
  <p id="aL3">于彼起大悲，<a id="a-L4"></a>　开如是妙理。</p>
  <p id="aL5">诸佛自然证，<a id="a-L6"></a>　广大胜菩提，</p>
  <p id="aL7">安坐树王下，<a id="a-L8"></a>　观察含灵性。</p>
  <p id="aL9">登上生死轮，<a id="a-LA"></a>　循环种种趣，</p>
  <p id="aLB">如来见彼已，<a id="a-LC"></a>　兴猛厉大悲。</p>
  <p id="aLD">憍慢之所坏，<a id="a-LE"></a>　见网恒缠裹，</p>
  <p id="aLF">于苦生乐想，<a id="a-LG"></a>　无常起常想。</p>
  <p id="aLH">计诤我众生，<a id="a-LI"></a>　命者见所坏，</p>
  <p id="aLJ">如来观彼已，<a id="a-LK"></a>　兴猛厉大悲。</p>
  <p id="aLL">一切众生性，<a id="a-LM"></a>　覆障于痴膜，</p>
  <p id="aLN">无有慧光明，<a id="a-LO"></a>　如重云掩日。</p>
  <p id="aLP">如来见彼已，<a id="a-LQ"></a>　兴猛厉大悲，</p>
  <p id="aLR">以无垢智光，<a id="a-LS"></a>　当为彼明照。</p>
  <p id="aLT">既入诸恶趣，<a id="a-LU"></a>　常迷失正道，</p>
  <p id="aLV">或堕地狱趣，<a id="a-LW"></a>　畜生鬼趣中。</p>
  <p id="aLX">过去佛已知，<a id="a-LY"></a>　导开前正路，</p>
  <p id="aLZ">今佛见彼已，<a id="a-La"></a>　兴猛厉大悲。</p>
  <p id="aLb">佛知一切法，<a id="a-Lc"></a>　真如及实性，</p>
  <p id="aLd">清净等虚空，<a id="a-Le"></a>　证成真解脱。</p>
  <p id="aLf">诸众生不知，<a id="a-Lg"></a>　如是净妙法，</p>
  <p id="aLh">如来见彼已，<a id="a-Li"></a>　兴猛厉大悲。</p>
  <p id="aLj">“如是，<a id="a-Lk"></a>舍利子，<a id="a-Ll"></a>是名如来不思议大悲。<a id="a-Lm"></a>诸菩萨摩诃萨闻是不可思议大悲已，<a id="a-Ln"></a>信受谛奉，<a id="a-Lo"></a>清净无疑，<a id="a-Lp"></a>倍复踊跃，<a id="a-Lq"></a>深生欢喜，<a id="a-Lr"></a>发希奇想。<a id="a-Ls"></a>”</p>
 </body>
</html>