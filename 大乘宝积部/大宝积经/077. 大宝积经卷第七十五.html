<!doctype html>
<html id="z3IBTGSCt" data-ver="1114">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第七十五</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之十五六界差别品第二十五之三</h2>
  <p id="a4">“大王，<a id="a-5"></a>如人梦中，<a id="a-6"></a>自持热铜鍱缠被其身。<a id="a-7"></a>是人觉已，<a id="a-8"></a>忆念梦中所被铜叶。<a id="a-9"></a>于意云何？<a id="a-A"></a>是人所梦是真实不？<a id="a-B"></a>”</p>
  <p id="aC">王言：<a id="a-D"></a>“不也。<a id="a-E"></a>”</p>
  <p id="aF">“大王，<a id="a-G"></a>于意云何？<a id="a-H"></a>是人所梦执谓真实，<a id="a-I"></a>是为智不？<a id="a-J"></a>”</p>
  <p id="aK">王言：<a id="a-L"></a>“不也，<a id="a-M"></a>世尊。<a id="a-N"></a>何以故？<a id="a-O"></a>梦中毕竟无有铜叶，<a id="a-P"></a>况以衣身？<a id="a-Q"></a>是人徒自疲劳，<a id="a-R"></a>都无有实。<a id="a-S"></a>”</p>
  <p id="aT">佛言：<a id="a-U"></a>“大王，<a id="a-V"></a>如是愚痴无闻凡夫，<a id="a-W"></a>见恐惧事心生执著，<a id="a-X"></a>生执著已起于怖畏，<a id="a-Y"></a>起怖畏已作怖畏业，<a id="a-Z"></a>谓身三、<a id="a-a"></a>口四、<a id="a-b"></a>意三种业。<a id="a-c"></a>造彼业已即便谢灭，<a id="a-d"></a>是业灭已，<a id="a-e"></a>不依东方而住，<a id="a-f"></a>亦复不依南西北方、<a id="a-g"></a>四维、<a id="a-h"></a>上、<a id="a-i"></a>下而住。<a id="a-j"></a>如是之业乃至临死之时，<a id="a-k"></a>最后识灭，<a id="a-l"></a>见先所作心想中现。<a id="a-m"></a>大王，<a id="a-n"></a>是人见已心生忙惧，<a id="a-o"></a>自分业尽，<a id="a-p"></a>异业现前。<a id="a-q"></a>大王，<a id="a-r"></a>如彼梦觉念梦中事。<a id="a-s"></a>如是，<a id="a-t"></a>大王，<a id="a-u"></a>最后识为主，<a id="a-v"></a>彼业因缘故，<a id="a-w"></a>以此二缘，<a id="a-x"></a>生分之中识心初起，<a id="a-y"></a>或生地狱，<a id="a-z"></a>或生畜生，<a id="a-10"></a>或生阎魔罗界，<a id="a-11"></a>或生阿修罗，<a id="a-12"></a>或生天中，<a id="a-13"></a>或生人中。<a id="a-14"></a>前识既灭，<a id="a-15"></a>受生分识生，<a id="a-16"></a>生分相续心种类不绝。<a id="a-17"></a>大王，<a id="a-18"></a>无有一法从于今世至于后世而有生灭，<a id="a-19"></a>见所作业及受果报皆不失坏，<a id="a-1A"></a>无有作业者。<a id="a-1B"></a>亦无受报者。<a id="a-1C"></a>大王，<a id="a-1D"></a>彼后识灭时名入死数，<a id="a-1E"></a>若初识生名入生数。<a id="a-1F"></a>大王，<a id="a-1G"></a>彼后识起时无所从来，<a id="a-1H"></a>及其灭时亦无所至；<a id="a-1I"></a>其缘生时亦无所从来，<a id="a-1J"></a>灭时亦无所至；<a id="a-1K"></a>其业生时亦无所从来，<a id="a-1L"></a>灭时亦无所至；<a id="a-1M"></a>死时亦无所从来，<a id="a-1N"></a>灭时亦无所至；<a id="a-1O"></a>初识生时亦无所从来，<a id="a-1P"></a>灭时亦无所至；<a id="a-1Q"></a>其生亦无所从来，<a id="a-1R"></a>灭时亦无所至。<a id="a-1S"></a>何以故？<a id="a-1T"></a>自性离故。<a id="a-1U"></a>彼后识后识体性空，<a id="a-1V"></a>缘缘体性空，<a id="a-1W"></a>业业体性空，<a id="a-1X"></a>死死体性空，<a id="a-1Y"></a>初识初识体性空，<a id="a-1Z"></a>受生受生体性空，<a id="a-1a"></a>世间世间体性空，<a id="a-1b"></a>涅槃涅槃体性空，<a id="a-1c"></a>起起体性空，<a id="a-1d"></a>坏坏体性空。<a id="a-1e"></a>大王，<a id="a-1f"></a>如是作业果报皆不失坏，<a id="a-1g"></a>无有作业者，<a id="a-1h"></a>无有受报者；<a id="a-1i"></a>但随世俗故有，<a id="a-1j"></a>非第一义也。<a id="a-1k"></a>大王当知，<a id="a-1l"></a>一切诸法皆悉空寂。<a id="a-1m"></a>一切诸法空者，<a id="a-1n"></a>是空解脱门；<a id="a-1o"></a>空无空相，<a id="a-1p"></a>名无相解脱门；<a id="a-1q"></a>若无相者则无愿求，<a id="a-1r"></a>名无愿解脱门。<a id="a-1s"></a>如是，<a id="a-1t"></a>大王，<a id="a-1u"></a>一切法皆具三解脱门，<a id="a-1v"></a>与空共行涅槃先道，<a id="a-1w"></a>远离于相，<a id="a-1x"></a>远离愿求，<a id="a-1y"></a>究竟涅槃界，<a id="a-1z"></a>决定如法界，<a id="a-20"></a>周遍虚空际。<a id="a-21"></a>大王当知，<a id="a-22"></a>诸根如幻，<a id="a-23"></a>境界如梦，<a id="a-24"></a>一切譬喻当如是知。</p>
  <p id="a25">“大王，<a id="a-26"></a>如人梦中，<a id="a-27"></a>见身根坏不觉诸触。<a id="a-28"></a>是人觉已，<a id="a-29"></a>忆念梦中败坏之相。<a id="a-2A"></a>于意云何？<a id="a-2B"></a>是人所梦是真实不？<a id="a-2C"></a>”</p>
  <p id="a2D">王言：<a id="a-2E"></a>“不也。<a id="a-2F"></a>”</p>
  <p id="a2G">“大王，<a id="a-2H"></a>于意云何？<a id="a-2I"></a>是人所梦执谓为实，<a id="a-2J"></a>是为智不？<a id="a-2K"></a>”</p>
  <p id="a2L">王言：<a id="a-2M"></a>“不也。<a id="a-2N"></a>世尊，<a id="a-2O"></a>何以故？<a id="a-2P"></a>梦中毕竟无有身根，<a id="a-2Q"></a>况败坏也？<a id="a-2R"></a>是人徒自疲劳，<a id="a-2S"></a>都无有实。<a id="a-2T"></a>”</p>
  <p id="a2U">佛言：<a id="a-2V"></a>“大王，<a id="a-2W"></a>如是愚痴无闻凡夫，<a id="a-2X"></a>自见身根败坏心生执著，<a id="a-2Y"></a>生执著已起恐怖心，<a id="a-2Z"></a>起恐怖心已作恐怖业，<a id="a-2a"></a>所谓身三、<a id="a-2b"></a>口四、<a id="a-2c"></a>意三种业。<a id="a-2d"></a>造彼业已即便谢灭，<a id="a-2e"></a>是业灭已，<a id="a-2f"></a>不依东方而住，<a id="a-2g"></a>亦复不依南西北方、<a id="a-2h"></a>四维、<a id="a-2i"></a>上、<a id="a-2j"></a>下而住。<a id="a-2k"></a>如是之业乃至临死之时，<a id="a-2l"></a>最后识灭，<a id="a-2m"></a>见先所作心想中现。<a id="a-2n"></a>大王，<a id="a-2o"></a>是人见已心生怖惧，<a id="a-2p"></a>自分业尽，<a id="a-2q"></a>异业现前。<a id="a-2r"></a>大王，<a id="a-2s"></a>如彼梦觉念梦中事。<a id="a-2t"></a>如是，<a id="a-2u"></a>大王，<a id="a-2v"></a>最后识为主，<a id="a-2w"></a>彼业因缘故，<a id="a-2x"></a>以此二缘，<a id="a-2y"></a>生分之中识心初起，<a id="a-2z"></a>或生地狱，<a id="a-30"></a>或生畜生，<a id="a-31"></a>或生阎魔罗界，<a id="a-32"></a>或生阿修罗，<a id="a-33"></a>或生天中，<a id="a-34"></a>或生人中。<a id="a-35"></a>前识既灭，<a id="a-36"></a>受生分识生，<a id="a-37"></a>生分相续心种类不绝。<a id="a-38"></a>大王，<a id="a-39"></a>无有一法从于今世至于后世而有生灭，<a id="a-3A"></a>见所作业及受果报皆不失坏，<a id="a-3B"></a>无有作业者，<a id="a-3C"></a>无有受报者。<a id="a-3D"></a>大王，<a id="a-3E"></a>彼后识灭时名入死数，<a id="a-3F"></a>若初识生名入生数。<a id="a-3G"></a>大王，<a id="a-3H"></a>彼后识起时无所从来，<a id="a-3I"></a>及其识灭时亦无所至；<a id="a-3J"></a>其缘生时亦无所从来，<a id="a-3K"></a>灭时亦无所至；<a id="a-3L"></a>其业生时亦无所从来，<a id="a-3M"></a>灭时亦无所至；<a id="a-3N"></a>初识生时亦无所从来，<a id="a-3O"></a>灭时亦无所至；<a id="a-3P"></a>其生亦无所从来，<a id="a-3Q"></a>灭时亦无所至。<a id="a-3R"></a>何以故？<a id="a-3S"></a>自性离故。<a id="a-3T"></a>彼后识后识体性空，<a id="a-3U"></a>缘缘体性空，<a id="a-3V"></a>业业体性空，<a id="a-3W"></a>死死体性空，<a id="a-3X"></a>初识初识体性空，<a id="a-3Y"></a>受生受生体性空，<a id="a-3Z"></a>世间世间体性空，<a id="a-3a"></a>涅槃涅槃体性空，<a id="a-3b"></a>起起体性空，<a id="a-3c"></a>坏坏体性空。<a id="a-3d"></a>大王，<a id="a-3e"></a>如是作业果报皆不失坏，<a id="a-3f"></a>无有作业者，<a id="a-3g"></a>无有受报者；<a id="a-3h"></a>但随世俗故有，<a id="a-3i"></a>非第一义也。<a id="a-3j"></a>大王当知，<a id="a-3k"></a>一切诸法皆悉空寂。<a id="a-3l"></a>一切诸法空者，<a id="a-3m"></a>是空解脱门；<a id="a-3n"></a>空无空相，<a id="a-3o"></a>名无相解脱门；<a id="a-3p"></a>若无相者则无愿求，<a id="a-3q"></a>名无愿解脱门。<a id="a-3r"></a>如是，<a id="a-3s"></a>大王，<a id="a-3t"></a>一切法皆具三解脱门，<a id="a-3u"></a>与空共行涅槃先道，<a id="a-3v"></a>远离于相，<a id="a-3w"></a>远离愿求，<a id="a-3x"></a>究竟涅槃界，<a id="a-3y"></a>决定如法界，<a id="a-3z"></a>周遍虚空际。<a id="a-40"></a>大王当知，<a id="a-41"></a>诸根如幻，<a id="a-42"></a>境界如梦，<a id="a-43"></a>一切譬喻当如是知。</p>
  <p id="a44">“大王，<a id="a-45"></a>如人梦中，<a id="a-46"></a>梦见幻师幻作五欲，<a id="a-47"></a>自见己身与彼围绕共相娱乐。<a id="a-48"></a>是人觉已不见五欲，<a id="a-49"></a>便忆梦中五欲之乐。<a id="a-4A"></a>于意云何？<a id="a-4B"></a>是人所梦是真实不？<a id="a-4C"></a>”</p>
  <p id="a4D">王言：<a id="a-4E"></a>“不也。<a id="a-4F"></a>”</p>
  <p id="a4G">“大王，<a id="a-4H"></a>于意云何？<a id="a-4I"></a>是人所梦执谓真实，<a id="a-4J"></a>是为智不？<a id="a-4K"></a>”</p>
  <p id="a4L">王言：<a id="a-4M"></a>“不也，<a id="a-4N"></a>世尊。<a id="a-4O"></a>何以故？<a id="a-4P"></a>梦中毕竟无有幻师，<a id="a-4Q"></a>况复幻作五欲递相娱乐？<a id="a-4R"></a>是人徒自疲劳，<a id="a-4S"></a>都无有实。<a id="a-4T"></a>”</p>
  <p id="a4U">佛言：<a id="a-4V"></a>“大王，<a id="a-4W"></a>如是愚痴无闻凡夫，<a id="a-4X"></a>见是幻师幻作五欲，<a id="a-4Y"></a>心生执著，<a id="a-4Z"></a>生执著已起于爱重，<a id="a-4a"></a>起爱重已生染著心，<a id="a-4b"></a>生染著已作染著业，<a id="a-4c"></a>所谓身三、<a id="a-4d"></a>口四、<a id="a-4e"></a>意三种业。<a id="a-4f"></a>造彼业已即便谢灭，<a id="a-4g"></a>是业灭已，<a id="a-4h"></a>不依东方而住，<a id="a-4i"></a>亦复不依南西北方、<a id="a-4j"></a>四维、<a id="a-4k"></a>上、<a id="a-4l"></a>下而住。<a id="a-4m"></a>如是之业乃至临死之时，<a id="a-4n"></a>最后识灭，<a id="a-4o"></a>见先所作心想中现。<a id="a-4p"></a>大王，<a id="a-4q"></a>是人见已心生爱著，<a id="a-4r"></a>自分业尽，<a id="a-4s"></a>异业现前。<a id="a-4t"></a>大王，<a id="a-4u"></a>如彼梦觉念梦中事。<a id="a-4v"></a>如是，<a id="a-4w"></a>大王，<a id="a-4x"></a>最后识为主，<a id="a-4y"></a>彼业因缘故，<a id="a-4z"></a>以此二缘，<a id="a-50"></a>生分之中识心初起，<a id="a-51"></a>或生地狱，<a id="a-52"></a>或生畜生，<a id="a-53"></a>或生阎魔罗界，<a id="a-54"></a>或生阿修罗，<a id="a-55"></a>或生天人中。<a id="a-56"></a>前识既灭，<a id="a-57"></a>受生分识生，<a id="a-58"></a>生分相续心种类不绝。<a id="a-59"></a>大王，<a id="a-5A"></a>无有一法从于今世至于后世而有生灭，<a id="a-5B"></a>见所作业及受果报皆不失坏，<a id="a-5C"></a>无有作业者，<a id="a-5D"></a>亦无受报者。<a id="a-5E"></a>大王，<a id="a-5F"></a>彼后识灭时名入死数，<a id="a-5G"></a>若初识生名入生数。<a id="a-5H"></a>大王，<a id="a-5I"></a>彼后识起时无所从来，<a id="a-5J"></a>及其灭时亦无所至；<a id="a-5K"></a>其缘生时亦无所从来，<a id="a-5L"></a>灭时亦无所至；<a id="a-5M"></a>其业生时亦无所从来，<a id="a-5N"></a>灭时亦无所至；<a id="a-5O"></a>初识生时亦无所从来，<a id="a-5P"></a>灭时亦无所至；<a id="a-5Q"></a>其生亦无所从来，<a id="a-5R"></a>灭时亦无所至。<a id="a-5S"></a>何以故？<a id="a-5T"></a>自性离故。<a id="a-5U"></a>彼后识后识体性空，<a id="a-5V"></a>缘缘体性空，<a id="a-5W"></a>业业体性空，<a id="a-5X"></a>死死体性空，<a id="a-5Y"></a>初识初识体性空，<a id="a-5Z"></a>受生受生体性空，<a id="a-5a"></a>世间世间体性空，<a id="a-5b"></a>涅槃涅槃体性空，<a id="a-5c"></a>起起体性空，<a id="a-5d"></a>坏坏体性空。<a id="a-5e"></a>大王，<a id="a-5f"></a>如是作业果报皆悉不坏，<a id="a-5g"></a>无有作业者，<a id="a-5h"></a>无有受报者；<a id="a-5i"></a>但随世俗故有，<a id="a-5j"></a>非第一义。<a id="a-5k"></a>大王当知，<a id="a-5l"></a>一切诸法皆悉空寂。<a id="a-5m"></a>一切诸法空者，<a id="a-5n"></a>是空解脱门；<a id="a-5o"></a>空无空相，<a id="a-5p"></a>名无相解脱门；<a id="a-5q"></a>若无相者则无愿求，<a id="a-5r"></a>名无愿解脱门。<a id="a-5s"></a>如是，<a id="a-5t"></a>大王，<a id="a-5u"></a>一切法皆具三解脱门，<a id="a-5v"></a>与空共行涅槃先道，<a id="a-5w"></a>远离于相，<a id="a-5x"></a>远离愿求，<a id="a-5y"></a>究竟涅槃界，<a id="a-5z"></a>决定如法界，<a id="a-60"></a>周遍虚空际。<a id="a-61"></a>大王当知，<a id="a-62"></a>诸根如幻，<a id="a-63"></a>境界如梦，<a id="a-64"></a>一切譬喻当如是知。</p>
  <p id="a65">“大王，<a id="a-66"></a>如人梦中梦见大水漂荡，<a id="a-67"></a>己身、<a id="a-68"></a>妻子、<a id="a-69"></a>眷属既见漂已，<a id="a-6A"></a>心生无量种种忧恼。<a id="a-6B"></a>是人觉已，<a id="a-6C"></a>忆念梦中为水所漂忧苦之事。<a id="a-6D"></a>于意云何？<a id="a-6E"></a>是人所梦是真实不？<a id="a-6F"></a>”</p>
  <p id="a6G">王言：<a id="a-6H"></a>“不也。<a id="a-6I"></a>”</p>
  <p id="a6J">佛言：<a id="a-6K"></a>“大王，<a id="a-6L"></a>是人所梦执谓真实，<a id="a-6M"></a>是为智不？<a id="a-6N"></a>”</p>
  <p id="a6O">王言：<a id="a-6P"></a>“不也，<a id="a-6Q"></a>世尊。<a id="a-6R"></a>何以故？<a id="a-6S"></a>梦中毕竟无有大水，<a id="a-6T"></a>况复漂荡生大忧恼？<a id="a-6U"></a>是人徒自疲劳，<a id="a-6V"></a>都无有实。<a id="a-6W"></a>”</p>
  <p id="a6X">佛言：<a id="a-6Y"></a>“大王，<a id="a-6Z"></a>如是愚痴无闻凡夫，<a id="a-6a"></a>见水漂荡心生执著，<a id="a-6b"></a>生执著已其心不喜，<a id="a-6c"></a>心不喜故作不喜业，<a id="a-6d"></a>所谓身三、<a id="a-6e"></a>口四、<a id="a-6f"></a>意三种业。<a id="a-6g"></a>造彼业已即便谢灭，<a id="a-6h"></a>是业灭已，<a id="a-6i"></a>不依东方而住，<a id="a-6j"></a>亦复不依南西北方、<a id="a-6k"></a>四维、<a id="a-6l"></a>上、<a id="a-6m"></a>下而住。<a id="a-6n"></a>如是之业乃至临死之时，<a id="a-6o"></a>最后识灭，<a id="a-6p"></a>见先所作心想中现。<a id="a-6q"></a>大王，<a id="a-6r"></a>是人见已心生忙怖，<a id="a-6s"></a>自分业尽，<a id="a-6t"></a>异业现前。<a id="a-6u"></a>大王，<a id="a-6v"></a>如彼梦觉念梦中事。<a id="a-6w"></a>如是，<a id="a-6x"></a>大王，<a id="a-6y"></a>最后识为主，<a id="a-6z"></a>彼业因缘故，<a id="a-70"></a>以此二缘，<a id="a-71"></a>生分之中识心初起，<a id="a-72"></a>或生地狱，<a id="a-73"></a>或生畜生，<a id="a-74"></a>或生阎魔罗界，<a id="a-75"></a>或生阿修罗，<a id="a-76"></a>或生天中、<a id="a-77"></a>人中。<a id="a-78"></a>前识既灭，<a id="a-79"></a>受生分识生，<a id="a-7A"></a>生分相续心种类不绝。<a id="a-7B"></a>大王，<a id="a-7C"></a>无有一法从于今世至于后世而有生灭，<a id="a-7D"></a>见所作业及受果报皆不失坏，<a id="a-7E"></a>无有作业者，<a id="a-7F"></a>亦无受报者。<a id="a-7G"></a>大王，<a id="a-7H"></a>彼后识灭时名入死数，<a id="a-7I"></a>若初识生名入生数。<a id="a-7J"></a>大王，<a id="a-7K"></a>彼后识起时无所从来，<a id="a-7L"></a>及其灭时亦无所至；<a id="a-7M"></a>其缘生时亦无所从来，<a id="a-7N"></a>灭时亦无所至；<a id="a-7O"></a>其业生时亦无所从来，<a id="a-7P"></a>灭时亦无所至；<a id="a-7Q"></a>死时亦无所从来，<a id="a-7R"></a>灭时亦无所至；<a id="a-7S"></a>初识生时亦无所从来，<a id="a-7T"></a>灭时亦无所至；<a id="a-7U"></a>其生亦无所从来，<a id="a-7V"></a>灭时亦无所至。<a id="a-7W"></a>何以故？<a id="a-7X"></a>自性离故。<a id="a-7Y"></a>彼后识后识体性空，<a id="a-7Z"></a>缘缘体性空，<a id="a-7a"></a>业业体性空，<a id="a-7b"></a>死死体性空，<a id="a-7c"></a>初识初识体性空，<a id="a-7d"></a>受生受生体性空，<a id="a-7e"></a>世间世间体性空，<a id="a-7f"></a>涅槃涅槃体性空，<a id="a-7g"></a>起起体性空，<a id="a-7h"></a>坏坏体性空。<a id="a-7i"></a>大王，<a id="a-7j"></a>如是作业果报皆不失坏，<a id="a-7k"></a>无有作业者，<a id="a-7l"></a>无有受报者；<a id="a-7m"></a>但随世俗故有，<a id="a-7n"></a>非第一义也。<a id="a-7o"></a>大王当知，<a id="a-7p"></a>一切诸法皆悉空寂。<a id="a-7q"></a>一切诸法空者，<a id="a-7r"></a>是空解脱门；<a id="a-7s"></a>空无空相，<a id="a-7t"></a>名无相解脱门；<a id="a-7u"></a>若无相者则无愿求，<a id="a-7v"></a>名无愿解脱门。<a id="a-7w"></a>如是，<a id="a-7x"></a>大王，<a id="a-7y"></a>一切法皆具三解脱门，<a id="a-7z"></a>与空共行涅槃先道，<a id="a-80"></a>远离于相，<a id="a-81"></a>远离愿求，<a id="a-82"></a>究竟涅槃界，<a id="a-83"></a>决定如法界，<a id="a-84"></a>周遍虚空际。<a id="a-85"></a>大王当知，<a id="a-86"></a>诸根如幻，<a id="a-87"></a>境界如梦，<a id="a-88"></a>一切譬喻当如是知。</p>
  <p id="a89">“大王，<a id="a-8A"></a>如人梦中，<a id="a-8B"></a>自见己身饮酒惛醉无所觉知，<a id="a-8C"></a>不识罪福、<a id="a-8D"></a>善恶、<a id="a-8E"></a>尊卑、<a id="a-8F"></a>优劣。<a id="a-8G"></a>是人觉已，<a id="a-8H"></a>忆念梦中饮酒迷乱。<a id="a-8I"></a>于意云何？<a id="a-8J"></a>是人所梦是真实不？<a id="a-8K"></a>”</p>
  <p id="a8L">王言：<a id="a-8M"></a>“不也。<a id="a-8N"></a>”</p>
  <p id="a8O">“大王，<a id="a-8P"></a>于意云何？<a id="a-8Q"></a>是人所梦执谓真实，<a id="a-8R"></a>是为智不？<a id="a-8S"></a>”</p>
  <p id="a8T">王言：<a id="a-8U"></a>“不也，<a id="a-8V"></a>世尊。<a id="a-8W"></a>何以故？<a id="a-8X"></a>梦中竟无有酒，<a id="a-8Y"></a>况饮惛乱，<a id="a-8Z"></a>不识尊卑、<a id="a-8a"></a>善恶、<a id="a-8b"></a>优劣？<a id="a-8c"></a>是人徒自疲劳，<a id="a-8d"></a>都无有实。<a id="a-8e"></a>”</p>
  <p id="a8f">佛言：<a id="a-8g"></a>“大王，<a id="a-8h"></a>如是愚痴无闻凡夫，<a id="a-8i"></a>梦见饮酒惛醉心生执著，<a id="a-8j"></a>生执著已起染爱心，<a id="a-8k"></a>起染爱心已作染爱业，<a id="a-8l"></a>所谓身三、<a id="a-8m"></a>口四、<a id="a-8n"></a>意三种业。<a id="a-8o"></a>造彼业已即便谢灭，<a id="a-8p"></a>是业灭已，<a id="a-8q"></a>不依东方而住，<a id="a-8r"></a>亦复不依南西北方、<a id="a-8s"></a>四维、<a id="a-8t"></a>上、<a id="a-8u"></a>下而住。<a id="a-8v"></a>如是之业乃至临死之时，<a id="a-8w"></a>最后识灭，<a id="a-8x"></a>见先所作心想中现。<a id="a-8y"></a>大王，<a id="a-8z"></a>是人见已心生爱著，<a id="a-90"></a>自分业尽，<a id="a-91"></a>异业现前。<a id="a-92"></a>大王，<a id="a-93"></a>如彼梦觉念梦中事。<a id="a-94"></a>如是，<a id="a-95"></a>大王，<a id="a-96"></a>最后识为主，<a id="a-97"></a>彼业因缘故，<a id="a-98"></a>以此二缘，<a id="a-99"></a>生分之中识心初起，<a id="a-9A"></a>或生地狱，<a id="a-9B"></a>或生畜生，<a id="a-9C"></a>或生阎魔罗界，<a id="a-9D"></a>或生阿修罗，<a id="a-9E"></a>或生天中、<a id="a-9F"></a>人中。<a id="a-9G"></a>前识既灭，<a id="a-9H"></a>受生分识生，<a id="a-9I"></a>生分相续心种类不绝。<a id="a-9J"></a>大王，<a id="a-9K"></a>无有一法从于今世至于后世而有生灭，<a id="a-9L"></a>见所作业及受果报皆不失坏，<a id="a-9M"></a>无有作业者，<a id="a-9N"></a>亦无受报者。<a id="a-9O"></a>大王，<a id="a-9P"></a>彼后识灭时名入死数，<a id="a-9Q"></a>若初识生名入生数。<a id="a-9R"></a>大王，<a id="a-9S"></a>彼后识起时无所从来，<a id="a-9T"></a>及其灭时亦无所至；<a id="a-9U"></a>其缘生时亦无所从来，<a id="a-9V"></a>灭时亦无所至；<a id="a-9W"></a>其业生时亦无所从来，<a id="a-9X"></a>灭时亦无所至；<a id="a-9Y"></a>死时亦无所从来，<a id="a-9Z"></a>灭时亦无所至；<a id="a-9a"></a>其生亦无所从来，<a id="a-9b"></a>灭时亦无所至。<a id="a-9c"></a>何以故？<a id="a-9d"></a>自性离故。<a id="a-9e"></a>彼后识后识体性空，<a id="a-9f"></a>缘缘体性空，<a id="a-9g"></a>业业体性空，<a id="a-9h"></a>死死体性空，<a id="a-9i"></a>初识初识体性空，<a id="a-9j"></a>受生受生体性空，<a id="a-9k"></a>世间世间体性空，<a id="a-9l"></a>涅槃涅槃体性空，<a id="a-9m"></a>起起体性空，<a id="a-9n"></a>坏坏体性空。<a id="a-9o"></a>大王，<a id="a-9p"></a>如是作业果报皆不失坏，<a id="a-9q"></a>无有作业者，<a id="a-9r"></a>无有受报者；<a id="a-9s"></a>但随世俗故有，<a id="a-9t"></a>非第一义也。<a id="a-9u"></a>大王当知，<a id="a-9v"></a>一切诸法皆悉空寂。<a id="a-9w"></a>一切诸法空者，<a id="a-9x"></a>是空解脱门；<a id="a-9y"></a>空无空相，<a id="a-9z"></a>名无相解脱门；<a id="a-A0"></a>若无相者则无愿求，<a id="a-A1"></a>名无愿解脱门。<a id="a-A2"></a>如是，<a id="a-A3"></a>大王，<a id="a-A4"></a>一切法皆具三解脱门，<a id="a-A5"></a>与空共行涅槃先道，<a id="a-A6"></a>远离于相，<a id="a-A7"></a>远离愿求，<a id="a-A8"></a>究竟涅槃界，<a id="a-A9"></a>决定如法界，<a id="a-AA"></a>周遍虚空际。<a id="a-AB"></a>大王当知，<a id="a-AC"></a>诸根如幻，<a id="a-AD"></a>境界如梦，<a id="a-AE"></a>一切譬喻当如是知。<a id="a-AF"></a>”</p>
  <p data-pb></p>
  <h2 id="aAG">四转轮王品第二十六之一</h2>
  <p id="aAH">尔时，<a id="a-AI"></a>佛告净饭王言：<a id="a-AJ"></a>“大王，<a id="a-AK"></a>如上所说之法，<a id="a-AL"></a>系心精勤，<a id="a-AM"></a>当自观察修行，<a id="a-AN"></a>勿随于他。<a id="a-AO"></a>此法乃是过去、<a id="a-AP"></a>未来、<a id="a-AQ"></a>现在诸佛菩提，<a id="a-AR"></a>能超一切世间自在，<a id="a-AS"></a>能除一切渴爱，<a id="a-AT"></a>降伏我慢，<a id="a-AU"></a>灭除罪过，<a id="a-AV"></a>一切诸法而得平等。<a id="a-AW"></a>彼非凡夫地，<a id="a-AX"></a>一切声闻所不能到，<a id="a-AY"></a>一切辟支佛非其境界，<a id="a-AZ"></a>一切菩萨之所修行，<a id="a-Aa"></a>一切诸佛之所证得。<a id="a-Ab"></a>大王，<a id="a-Ac"></a>于此法中应当安意，<a id="a-Ad"></a>应作是念：<a id="a-Ae"></a>‘我当云何于天人中得为眼目，<a id="a-Af"></a>得为灯明，<a id="a-Ag"></a>得为大炬，<a id="a-Ah"></a>得为船筏善知水路，<a id="a-Ai"></a>得为导师，<a id="a-Aj"></a>得为商主，<a id="a-Ak"></a>得为导首？<a id="a-Al"></a>我当云何得自度已复能度他，<a id="a-Am"></a>自既解脱令他解脱，<a id="a-An"></a>自得安隐令他安隐，<a id="a-Ao"></a>自证涅槃令他涅槃？<a id="a-Ap"></a>’大王当知，<a id="a-Aq"></a>不应观过去世际所经豪富自在。<a id="a-Ar"></a>大王，<a id="a-As"></a>诸根如幻无满足时，<a id="a-At"></a>亦无能满者；<a id="a-Au"></a>境界如梦，<a id="a-Av"></a>于色声香味触无有厌足。</p>
  <p id="aAw">“大王，<a id="a-Ax"></a>过去之世有转轮王，<a id="a-Ay"></a>名无边称大王。<a id="a-Az"></a>彼无边称王，<a id="a-B0"></a>具足无量众宝辇舆、<a id="a-B1"></a>军众象马，<a id="a-B2"></a>无碍轮宝七宝具足，<a id="a-B3"></a>所有军乘无能坏者；<a id="a-B4"></a>于先佛所植诸善根，<a id="a-B5"></a>意力成就随念即办。<a id="a-B6"></a>大王，<a id="a-B7"></a>彼无量称王，<a id="a-B8"></a>有所忆念无不随意。<a id="a-B9"></a>何以故？<a id="a-BA"></a>具足成就善根力故。<a id="a-BB"></a>大王，<a id="a-BC"></a>尔时无量称王作如是念：<a id="a-BD"></a>‘我今自试福德之力。<a id="a-BE"></a>’时无量称王即作是念：<a id="a-BF"></a>‘以我威力，<a id="a-BG"></a>令此四天下所有树木，<a id="a-BH"></a>常有华果用之无尽。<a id="a-BI"></a>’大王，<a id="a-BJ"></a>彼无量称王作是念已，<a id="a-BK"></a>于四天下所有树林，<a id="a-BL"></a>华果繁茂用无穷尽。<a id="a-BM"></a>大王，<a id="a-BN"></a>无量称王复作是念：<a id="a-BO"></a>‘令四天下所有人民，<a id="a-BP"></a>诸所欲愿随意无违。<a id="a-BQ"></a>’大王，<a id="a-BR"></a>彼无量称王作是念已，<a id="a-BS"></a>四天下中一切人民，<a id="a-BT"></a>一切所愿悉得充满。<a id="a-BU"></a>大王，<a id="a-BV"></a>无量称王复作是念：<a id="a-BW"></a>‘我当更试善根之力。<a id="a-BX"></a>若我有福，<a id="a-BY"></a>令四天下降注香水。<a id="a-BZ"></a>’作是念已，<a id="a-Ba"></a>于四天下寻降香雨。<a id="a-Bb"></a>大王，<a id="a-Bc"></a>尔时无量称王复作是念：<a id="a-Bd"></a>‘我今当更自试福力。<a id="a-Be"></a>’大王，<a id="a-Bf"></a>时无量称王即作是念：<a id="a-Bg"></a>‘若我福力，<a id="a-Bh"></a>令四天下普雨妙华。<a id="a-Bi"></a>’作是念时，<a id="a-Bj"></a>于四天下寻雨妙华。<a id="a-Bk"></a>大王，<a id="a-Bl"></a>尔时无量称王复作是念：<a id="a-Bm"></a>‘我今当更自试福力。<a id="a-Bn"></a>若我有福，<a id="a-Bo"></a>令四天下普雨妙衣。<a id="a-Bp"></a>’作是念已，<a id="a-Bq"></a>于四天下，<a id="a-Br"></a>寻雨天上劫贝树衣。<a id="a-Bs"></a>大王，<a id="a-Bt"></a>彼无量称王复作是念：<a id="a-Bu"></a>‘我今自试福力。<a id="a-Bv"></a>若我有福，<a id="a-Bw"></a>令四天下普雨银雨。<a id="a-Bx"></a>’作是念已，<a id="a-By"></a>于四天下寻降银雨。<a id="a-Bz"></a>大王，<a id="a-C0"></a>彼无量称王复作是念：<a id="a-C1"></a>‘我今当更自试福力。<a id="a-C2"></a>’复作是念：<a id="a-C3"></a>‘若我有福，<a id="a-C4"></a>令四天下普雨金雨。<a id="a-C5"></a>’作是念已，<a id="a-C6"></a>于四天下寻雨金雨。<a id="a-C7"></a>何以故？<a id="a-C8"></a>无量称王所愿从意，<a id="a-C9"></a>皆由过去于一切众生修共业善。</p>
  <p id="aCA">“大王，<a id="a-CB"></a>尔时此阎浮提地，<a id="a-CC"></a>纵广正等一万八千由旬；<a id="a-CD"></a>当尔之时，<a id="a-CE"></a>此阎浮提有六十千万诸大城郭。<a id="a-CF"></a>大王，<a id="a-CG"></a>尔时于此阎浮提中，<a id="a-CH"></a>置立隍城名宝庄严。<a id="a-CI"></a>其城纵广十二由旬，<a id="a-CJ"></a>四面平正妙巧所成，<a id="a-CK"></a>街巷庄严界分分明。<a id="a-CL"></a>于其城外有多罗树七重行列，<a id="a-CM"></a>其多罗树四宝合成，<a id="a-CN"></a>所谓金、<a id="a-CO"></a>银、<a id="a-CP"></a>琉璃、<a id="a-CQ"></a>玻瓈，<a id="a-CR"></a>庄饰端严甚可爱乐。<a id="a-CS"></a>其金树者，<a id="a-CT"></a>根茎枝条悉皆是金，<a id="a-CU"></a>其叶华果悉是白银。<a id="a-CV"></a>其银树者，<a id="a-CW"></a>根茎枝条悉皆是银，<a id="a-CX"></a>其叶华果皆是黄金。<a id="a-CY"></a>毗琉璃树，<a id="a-CZ"></a>根茎枝条悉是琉璃，<a id="a-Ca"></a>其叶华果皆是玻瓈。<a id="a-Cb"></a>其玻瓈树，<a id="a-Cc"></a>根茎枝条悉是玻瓈，<a id="a-Cd"></a>其叶华果皆毗琉璃。<a id="a-Ce"></a>大王，<a id="a-Cf"></a>尔时彼宝庄严城周匝七重悬宝铃网，<a id="a-Cg"></a>种种庄严微妙第一，<a id="a-Ch"></a>复以种种众宝罗网弥覆其上。<a id="a-Ci"></a>于其城外有七重宝堑，<a id="a-Cj"></a>彼一一堑深半由旬，<a id="a-Ck"></a>广一由旬。<a id="a-Cl"></a>其七重堑底岸平正，<a id="a-Cm"></a>八功德水清净盈满，<a id="a-Cn"></a>众鸟易饮。<a id="a-Co"></a>复有诸华，<a id="a-Cp"></a>所谓优钵罗华、<a id="a-Cq"></a>拘物头华、<a id="a-Cr"></a>波头摩华、<a id="a-Cs"></a>分陀利华，<a id="a-Ct"></a>弥满其中，<a id="a-Cu"></a>底布金沙。<a id="a-Cv"></a>其堑四边周匝阶道四宝庄严，<a id="a-Cw"></a>所谓金、<a id="a-Cx"></a>银、<a id="a-Cy"></a>琉璃、<a id="a-Cz"></a>玻瓈，<a id="a-D0"></a>种种微妙甚可爱乐。<a id="a-D1"></a>彼诸阶道四宝合成，<a id="a-D2"></a>黄金为阶，<a id="a-D3"></a>白银为蹬，<a id="a-D4"></a>白银为阶，<a id="a-D5"></a>黄金为蹬，<a id="a-D6"></a>琉璃、<a id="a-D7"></a>玻瓈间错上下，<a id="a-D8"></a>交互庄饰周匝栏楯，<a id="a-D9"></a>七宝所成端严无比。<a id="a-DA"></a>一一阶道有七重宝门，<a id="a-DB"></a>种种庄严微妙最上。<a id="a-DC"></a>一一阶道于其两边金芭蕉树，<a id="a-DD"></a>其堑四边周匝阶道，<a id="a-DE"></a>于其两头一一皆有七宝妙座。<a id="a-DF"></a>彼诸所有种种庄严，<a id="a-DG"></a>皆悉是彼无量称王福德所致。<a id="a-DH"></a>其宝庄严城外周匝而有八万园林，<a id="a-DI"></a>无量称王作此园林不起爱著我所之心，<a id="a-DJ"></a>悉施众生共同受乐。<a id="a-DK"></a>是一一园有八大池，<a id="a-DL"></a>一一大池纵广半由旬。<a id="a-DM"></a>于其池中有种种华，<a id="a-DN"></a>优钵罗华、<a id="a-DO"></a>波头摩华、<a id="a-DP"></a>拘物头华、<a id="a-DQ"></a>分陀利华，<a id="a-DR"></a>如是众华弥覆其上。<a id="a-DS"></a>一一池边有八阶道，<a id="a-DT"></a>一一阶道四宝所成端严殊妙。<a id="a-DU"></a>其阶道头建七宝幢门，<a id="a-DV"></a>所谓金、<a id="a-DW"></a>银、<a id="a-DX"></a>琉璃及玛瑙等。<a id="a-DY"></a>其阶两边阎浮檀金，<a id="a-DZ"></a>为芭蕉树庄饰严丽。<a id="a-Da"></a>八功德水弥满池中，<a id="a-Db"></a>众鸟堪饮。<a id="a-Dc"></a>其池四边植诸妙华，<a id="a-Dd"></a>所谓阿提目多伽华、<a id="a-De"></a>薝葡华、<a id="a-Df"></a>阿输伽华、<a id="a-Dg"></a>拘罗婆华、<a id="a-Dh"></a>波吒棃华、<a id="a-Di"></a>迦腻迦罗华、<a id="a-Dj"></a>婆拘罗华、<a id="a-Dk"></a>婆利师迦华、<a id="a-Dl"></a>末利迦华、<a id="a-Dm"></a>苏摩那华、<a id="a-Dn"></a>摩楼多华、<a id="a-Do"></a>池㝹师迦华，<a id="a-Dp"></a>如是等陆地生华。<a id="a-Dq"></a>无量称王为令诸人受适乐故，<a id="a-Dr"></a>种植如是种种妙华，<a id="a-Ds"></a>是诸人民游戏其中欢娱受乐。<a id="a-Dt"></a>大王，<a id="a-Du"></a>彼宝庄严城所有宝铃罗网宝多罗树，<a id="a-Dv"></a>微风吹动出和雅音；<a id="a-Dw"></a>譬如有人善作五种微妙音乐，<a id="a-Dx"></a>其声和雅甚可爱乐。<a id="a-Dy"></a>彼无量称王，<a id="a-Dz"></a>所有宫城铃网宝树园林乐具，<a id="a-E0"></a>所出妙音甚可爱乐，<a id="a-E1"></a>亦复如是。<a id="a-E2"></a>大王，<a id="a-E3"></a>尔时宝庄严王城中所有人民，<a id="a-E4"></a>以彼妙音娱乐受乐。<a id="a-E5"></a>时彼宝庄严城丰乐安隐，<a id="a-E6"></a>人民充满豪富自在，<a id="a-E7"></a>处处皆有优钵罗华、<a id="a-E8"></a>波头摩华、<a id="a-E9"></a>拘物头华、<a id="a-EA"></a>分陀利华。</p>
  <p id="aEB">“大王，<a id="a-EC"></a>彼无量称王，<a id="a-ED"></a>又于异时复作是念：<a id="a-EE"></a>‘我今当往西瞿陀尼。<a id="a-EF"></a>’作是念已，<a id="a-EG"></a>王及四兵俱升虚空，<a id="a-EH"></a>往瞿陀尼。<a id="a-EI"></a>王既至彼，<a id="a-EJ"></a>彼诸小王皆来奉迎，<a id="a-EK"></a>各以国土奉献。<a id="a-EL"></a>大王，<a id="a-EM"></a>时无量称王于彼止住，<a id="a-EN"></a>百千万岁于彼王领。<a id="a-EO"></a>大王，<a id="a-EP"></a>彼无量称王复作是念：<a id="a-EQ"></a>‘我今当往东弗婆提。<a id="a-ER"></a>’作是念已，<a id="a-ES"></a>即与四兵俱升虚空，<a id="a-ET"></a>往弗婆提。<a id="a-EU"></a>王既至彼，<a id="a-EV"></a>彼土小王亦皆奉迎，<a id="a-EW"></a>复以国土奉上。<a id="a-EX"></a>大王，<a id="a-EY"></a>无量称王于彼止住，<a id="a-EZ"></a>百千万岁于彼王领。<a id="a-Ea"></a>大王，<a id="a-Eb"></a>彼无量称王，<a id="a-Ec"></a>复于异时作是思惟：<a id="a-Ed"></a>‘我当往彼北郁单越。<a id="a-Ee"></a>’作是念已，<a id="a-Ef"></a>即与四兵上升虚空，<a id="a-Eg"></a>诣郁单越。<a id="a-Eh"></a>王既至彼，<a id="a-Ei"></a>彼诸人民欢喜归化。<a id="a-Ej"></a>王于彼住多百千岁，<a id="a-Ek"></a>王领受乐教已眷属。</p>
  <p id="aEl">“大王，<a id="a-Em"></a>彼无量称王，<a id="a-En"></a>于彼久时复作是念：<a id="a-Eo"></a>‘我曾闻有三十三天住须弥顶，<a id="a-Ep"></a>我今宜往忉利天上。<a id="a-Eq"></a>’作是念已即乘龙象，<a id="a-Er"></a>复与四兵飞升虚空，<a id="a-Es"></a>上须弥山。<a id="a-Et"></a>大王，<a id="a-Eu"></a>尔时无量称王，<a id="a-Ev"></a>即问御臣：<a id="a-Ew"></a>‘汝见须弥及以大海并四天下，<a id="a-Ex"></a>其事云何？<a id="a-Ey"></a>’御臣答王：<a id="a-Ez"></a>‘我见须弥及大海水、<a id="a-F0"></a>四天下等，<a id="a-F1"></a>悉皆旋转。<a id="a-F2"></a>犹如陶师以杖转轮；<a id="a-F3"></a>我见须弥及四天下，<a id="a-F4"></a>悉皆旋转亦复如是。<a id="a-F5"></a>’王告御臣：<a id="a-F6"></a>‘此龙象王大行未止。<a id="a-F7"></a>’大王，<a id="a-F8"></a>尔时无量称王，<a id="a-F9"></a>复更前进，<a id="a-FA"></a>问御臣言：<a id="a-FB"></a>‘汝见须弥大海及四天下，<a id="a-FC"></a>复更云何？<a id="a-FD"></a>’御臣答言：<a id="a-FE"></a>‘我见须弥及大海水、<a id="a-FF"></a>四天下等悉皆振动。<a id="a-FG"></a>’王答臣言：<a id="a-FH"></a>‘今将欲到须弥山顶，<a id="a-FI"></a>此龙象王小行犹未止。<a id="a-FJ"></a>’大王，<a id="a-FK"></a>彼无量称王，<a id="a-FL"></a>复更前行，<a id="a-FM"></a>问御臣言：<a id="a-FN"></a>‘汝见须弥及大海水并四天下相复云何？<a id="a-FO"></a>’御臣答王：<a id="a-FP"></a>‘我见须弥及大海水、<a id="a-FQ"></a>四天下等不动不转。<a id="a-FR"></a>’王告臣言：<a id="a-FS"></a>‘此龙象王，<a id="a-FT"></a>今已到彼须弥山顶。<a id="a-FU"></a>’大王，<a id="a-FV"></a>尔时无量称王及与四兵，<a id="a-FW"></a>寻即到彼须弥山顶。<a id="a-FX"></a>大王，<a id="a-FY"></a>尔时帝释遥见无量称王，<a id="a-FZ"></a>欢喜来迎而作是言：<a id="a-Fa"></a>‘善来！<a id="a-Fb"></a>大王。<a id="a-Fc"></a>’即分半座命王令坐，<a id="a-Fd"></a>王即就坐。<a id="a-Fe"></a>在彼天上经无量岁，<a id="a-Ff"></a>与彼天主分半而治。<a id="a-Fg"></a>大王，<a id="a-Fh"></a>尔时无量称王，<a id="a-Fi"></a>复于久时作如是念：<a id="a-Fj"></a>‘我今宁可退彼天主，<a id="a-Fk"></a>即住其中独为天王。<a id="a-Fl"></a>’作是念已，<a id="a-Fm"></a>无量称王及以四兵，<a id="a-Fn"></a>从彼三十三天即便退落，<a id="a-Fo"></a>还阎浮提宝庄严城，<a id="a-Fp"></a>堕七宝园中。</p>
  <p id="aFq">“尔时，<a id="a-Fr"></a>宝庄严城中人民，<a id="a-Fs"></a>出于城外至宝箧园中，<a id="a-Ft"></a>见无量称王及诸四兵，<a id="a-Fu"></a>从天而堕在彼园中。<a id="a-Fv"></a>众人见已速疾入城，<a id="a-Fw"></a>告城中人，<a id="a-Fx"></a>作如是言：<a id="a-Fy"></a>‘今有天子并及四兵，<a id="a-Fz"></a>从天而来在宝箧园中。<a id="a-G0"></a>’尔时，<a id="a-G1"></a>宝庄严城中，<a id="a-G2"></a>复有一王名曰作爱，<a id="a-G3"></a>秉执国事。<a id="a-G4"></a>彼作爱王，<a id="a-G5"></a>闻有天子并及四兵，<a id="a-G6"></a>从天而堕在宝箧园，<a id="a-G7"></a>闻已速疾严敕四兵驾御善乘，<a id="a-G8"></a>与诸城人从宝庄严城出诣宝箧园。<a id="a-G9"></a>王及城人见无量称王，<a id="a-GA"></a>怪未曾有。<a id="a-GB"></a>尔时，<a id="a-GC"></a>作爱王寻敕速办种种香华、<a id="a-GD"></a>末香、<a id="a-GE"></a>涂香，<a id="a-GF"></a>疾至无量称王所，<a id="a-GG"></a>偏袒右肩，<a id="a-GH"></a>右膝著地，<a id="a-GI"></a>合掌长跪，<a id="a-GJ"></a>向无量称王而作是言：<a id="a-GK"></a>‘汝为是谁？<a id="a-GL"></a>’王即答言：<a id="a-GM"></a>‘汝于昔来，<a id="a-GN"></a>颇曾闻本无量称王以不？<a id="a-GO"></a>’时作爱王及诸臣民皆云：<a id="a-GP"></a>‘我昔曾从先旧人闻：<a id="a-GQ"></a>本有大王名无量称，<a id="a-GR"></a>王四天下，<a id="a-GS"></a>与其四兵升忉利天。<a id="a-GT"></a>’无量称王即答之言：<a id="a-GU"></a>‘如汝所闻，<a id="a-GV"></a>无量称王即我身是。<a id="a-GW"></a>’尔时，<a id="a-GX"></a>无量称王初从天下，<a id="a-GY"></a>闻彼人间饮食精气，<a id="a-GZ"></a>心不爱乐，<a id="a-Ga"></a>不能堪忍，<a id="a-Gb"></a>身体沉惛。<a id="a-Gc"></a>犹如醍醐投热沙中，<a id="a-Gd"></a>寻即沉没不得暂停；<a id="a-Ge"></a>无量称王于阎浮提饮食诸味不生爱乐，<a id="a-Gf"></a>身心沉没亦复如是。<a id="a-Gg"></a>尔时，<a id="a-Gh"></a>作爱王见无量称王不堪人中香气饮食，<a id="a-Gi"></a>身心顿弊不能止住，<a id="a-Gj"></a>便作是语：<a id="a-Gk"></a>‘无量称王有何善言？<a id="a-Gl"></a>我于来世何所传说？<a id="a-Gm"></a>’大王，<a id="a-Gn"></a>时无量称王告作爱王言：<a id="a-Go"></a>‘汝今当知，<a id="a-Gp"></a>无量称王从昔已来，<a id="a-Gq"></a>王四天下威德自在，<a id="a-Gr"></a>有所须念无不随意，<a id="a-Gs"></a>树林华果及随意果，<a id="a-Gt"></a>能除一切众生苦恼，<a id="a-Gu"></a>随诸众生所须之具皆令如意。<a id="a-Gv"></a>我复又能降天香，<a id="a-Gw"></a>雨天衣天华，<a id="a-Gx"></a>雨银雨金，<a id="a-Gy"></a>王四天下豪富自在，<a id="a-Gz"></a>升忉利天，<a id="a-H0"></a>帝释分坐共治天事；<a id="a-H1"></a>贪无厌故于天退没，<a id="a-H2"></a>下阎浮提遂便终没。<a id="a-H3"></a>’时无量称王告作爱王言：<a id="a-H4"></a>‘如上众事，<a id="a-H5"></a>汝于未来当如是说：<a id="a-H6"></a>无量称王豪富自在，<a id="a-H7"></a>贪求无厌自取命终。<a id="a-H8"></a>’作是语已即便命终。<a id="a-H9"></a>”</p>
  <p id="aHA">佛言：<a id="a-HB"></a>“大王当知，<a id="a-HC"></a>勿作异观，<a id="a-HD"></a>莫生犹豫疑惑之心。<a id="a-HE"></a>尔时，<a id="a-HF"></a>无量称王，<a id="a-HG"></a>岂异人乎？<a id="a-HH"></a>我身是也。<a id="a-HI"></a>大王，<a id="a-HJ"></a>是故当知，<a id="a-HK"></a>诸根如幻，<a id="a-HL"></a>境界如梦。<a id="a-HM"></a>大王，<a id="a-HN"></a>如是应当系心正观，<a id="a-HO"></a>勿信于他。<a id="a-HP"></a>”</p>
  <p id="aHQ">尔时，<a id="a-HR"></a>世尊即说偈言：</p>
  <p id="aHS">“常乐法自在，<a id="a-HT"></a>　数数策其心，</p>
  <p id="aHU">贪欲自在中，<a id="a-HV"></a>　智心应远离。</p>
  <p id="aHW">离欲自在已，<a id="a-HX"></a>　住法自在中，</p>
  <p id="aHY">若能降伏心，<a id="a-HZ"></a>　则能伏烦恼。</p>
  <p id="aHa">若能降烦恼，<a id="a-Hb"></a>　即得离业道，</p>
  <p id="aHc">若离业道已，<a id="a-Hd"></a>　即为世间塔。</p>
  <p id="aHe">不为欲秽染，<a id="a-Hf"></a>　显示烦恼过，</p>
  <p id="aHg">念饶益众生，<a id="a-Hh"></a>　故号为支提。</p>
  <p id="aHi">闻贪欲过已，<a id="a-Hj"></a>　便能离贪欲，</p>
  <p id="aHk">一切智净心，<a id="a-Hl"></a>　故号为支提。</p>
  <p id="aHm">最胜大丈夫，<a id="a-Hn"></a>　念灭众生恶，</p>
  <p id="aHo">解脱彼嗔恚，<a id="a-Hp"></a>　故号为支提。</p>
  <p id="aHq">最胜大丈夫，<a id="a-Hr"></a>　念灭众生痴，</p>
  <p id="aHs">脱彼愚痴心，<a id="a-Ht"></a>　故号为支提。</p>
  <p id="aHu">调御天人师，<a id="a-Hv"></a>　念灭众生慢，</p>
  <p id="aHw">净彼众生心，<a id="a-Hx"></a>　故号为支提。</p>
 </body>
</html>