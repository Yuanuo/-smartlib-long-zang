<!doctype html>
<html id="z3IBTGgCz" data-ver="1447">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十一</h1>
  <h2 id="a2">隋北天竺三藏阇那崛多译</h2>
  <h2 id="a3">护国菩萨会第十八之二</h2>
  <p id="a4">尔时，<a id="a-5"></a>佛复告护国言：<a id="a-6"></a>“护国，<a id="a-7"></a>我念往昔过无量阿僧祇劫，<a id="a-8"></a>复过阿僧祇不可称量、<a id="a-9"></a>不可思惟、<a id="a-A"></a>无有譬喻、<a id="a-B"></a>不可计算、<a id="a-C"></a>不可得说，<a id="a-D"></a>是时有佛出世，<a id="a-E"></a>名曰成利慧多陀阿伽度、<a id="a-F"></a>阿罗诃、<a id="a-G"></a>三藐三佛陀、<a id="a-H"></a>明行足、<a id="a-I"></a>善逝、<a id="a-J"></a>世间解、<a id="a-K"></a>无上士、<a id="a-L"></a>调御丈夫、<a id="a-M"></a>天人师、<a id="a-N"></a>佛世尊。<a id="a-O"></a>尔时，<a id="a-P"></a>有王名曰焰意。<a id="a-Q"></a>护国，<a id="a-R"></a>彼焰意王治化之时，<a id="a-S"></a>此阎浮提纵广一万六千由旬。<a id="a-T"></a>护国，<a id="a-U"></a>彼时此阎浮提内有二万诸城，<a id="a-V"></a>彼一一城有千俱致家。<a id="a-W"></a>护国，<a id="a-X"></a>时彼焰意王自所住城名曰宝光明，<a id="a-Y"></a>东西十二由旬，<a id="a-Z"></a>南北七由旬，<a id="a-a"></a>七宝所成，<a id="a-b"></a>宝墙七重以为围绕，<a id="a-c"></a>一一墙间相去八步牢固难坏。<a id="a-d"></a>护国，<a id="a-e"></a>彼国众生寿命十俱致那由他岁。</p>
  <p id="af">“护国，<a id="a-g"></a>尔时彼焰意王，<a id="a-h"></a>初生一子名曰福焰，<a id="a-i"></a>端正殊特，<a id="a-j"></a>身色具足，<a id="a-k"></a>世间无双，<a id="a-l"></a>瞻者无厌。<a id="a-m"></a>护国，<a id="a-n"></a>时彼王子初生之日，<a id="a-o"></a>于其生处有七宝藏自然出现；<a id="a-p"></a>其王宫内亦有七宝藏，<a id="a-q"></a>自然出现上高七人。<a id="a-r"></a>护国，<a id="a-s"></a>彼王子生时，<a id="a-t"></a>阎浮提内一切众生，<a id="a-u"></a>皆大欢喜，<a id="a-v"></a>踊跃无量。<a id="a-w"></a>若有众生被系闭牢狱，<a id="a-x"></a>枷锁著身者，<a id="a-y"></a>自然解脱。<a id="a-z"></a>护国，<a id="a-10"></a>彼福焰王子世间所有工巧术艺，<a id="a-11"></a>于七日内皆悉学成。</p>
  <p id="a12">“护国，<a id="a-13"></a>彼福焰王子于日初分，<a id="a-14"></a>时有净居诸天，<a id="a-15"></a>来告彼王子言：<a id="a-16"></a>‘童子，<a id="a-17"></a>汝莫放逸，<a id="a-18"></a>应善观无常！<a id="a-19"></a>童子，<a id="a-1A"></a>命不久停，<a id="a-1B"></a>至于后世如是速疾，<a id="a-1C"></a>恒须观察生大怖畏！<a id="a-1D"></a>造业必受，<a id="a-1E"></a>如影随形。<a id="a-1F"></a>’时净居诸天，<a id="a-1G"></a>复为童子说此偈言：</p>
  <p id="a1H">“‘童子谨慎莫放逸，<a id="a-1I"></a>　亦莫随顺放逸者，</p>
  <p id="a1J">弃舍放逸佛所赞，<a id="a-1K"></a>　若受放逸诸佛诃。</p>
  <p id="a1L">常自调顺不放逸，<a id="a-1M"></a>　一切能施无妒嫉，</p>
  <p id="a1N">慈悲念于诸众生，<a id="a-1O"></a>　彼人不久当作佛。</p>
  <p id="a1P">“‘过去无量佛，<a id="a-1Q"></a>　现在及未来，</p>
  <p id="a1R">一切从善起，<a id="a-1S"></a>　住不放逸道。</p>
  <p id="a1T">饮食及衣服，<a id="a-1U"></a>　金银璎珞等，</p>
  <p id="a1V">俱致劫布施，<a id="a-1W"></a>　为求无上道。</p>
  <p id="a1X">手足耳鼻等，<a id="a-1Y"></a>　求者欢喜施，</p>
  <p id="a1Z">真心求功德，<a id="a-1a"></a>　不久得成佛。</p>
  <p id="a1b">王位威势力，<a id="a-1c"></a>　妻子及眷属，</p>
  <p id="a1d">有为如幻化，<a id="a-1e"></a>　速舍莫恋著。</p>
  <p id="a1f">寿命不久停，<a id="a-1g"></a>　如坏器易坏，</p>
  <p id="a1h">假借世不久，<a id="a-1i"></a>　此亦无常定。</p>
  <p id="a1j">父母及眷属，<a id="a-1k"></a>　恶道无能救，</p>
  <p id="a1l">众生造善恶，<a id="a-1m"></a>　如影恒逐形。</p>
  <p id="a1n">多求于欲海，<a id="a-1o"></a>　相害不为利，</p>
  <p id="a1p">而无济拔者，<a id="a-1q"></a>　虚受疲劳苦。</p>
  <p id="a1r">今欲作他利，<a id="a-1s"></a>　求寂无上道，</p>
  <p id="a1t">干枯皮肉髓，<a id="a-1u"></a>　汝莫以为苦。</p>
  <p id="a1v">诸佛出世难，<a id="a-1w"></a>　寂灭法难闻，</p>
  <p id="a1x">勤事善知识，<a id="a-1y"></a>　能破诸魔众。</p>
  <p id="a1z">舍离恶知识，<a id="a-20"></a>　能住于正道，</p>
  <p id="a21">遮蔽恶邪径，<a id="a-22"></a>　善哉精进住。</p>
  <p id="a23">汝莫惜身命，<a id="a-24"></a>　持心如金刚，</p>
  <p id="a25">正问诸师道，<a id="a-26"></a>　莫舍正信意。</p>
  <p id="a27">一切过去佛，<a id="a-28"></a>　常乐阿兰若，</p>
  <p id="a29">汝应顺彼学，<a id="a-2A"></a>　应乐在空闲。</p>
  <p id="a2B">弃舍于恩爱，<a id="a-2C"></a>　妻子眷属等，</p>
  <p id="a2D">己身及寿命，<a id="a-2E"></a>　以求广大智。<a id="a-2F"></a>’”</p>
  <p id="a2G">尔时，<a id="a-2H"></a>世尊复告护国菩萨言：<a id="a-2I"></a>“善男子，<a id="a-2J"></a>其福焰王子从彼诸天闻此偈已，<a id="a-2K"></a>于十年内未曾睡眠，<a id="a-2L"></a>未曾戏笑，<a id="a-2M"></a>未曾歌舞，<a id="a-2N"></a>未曾喜乐，<a id="a-2O"></a>未曾踊跃，<a id="a-2P"></a>未曾放逸，<a id="a-2Q"></a>不入园苑，<a id="a-2R"></a>不乐眷属，<a id="a-2S"></a>不贪王位，<a id="a-2T"></a>于资财城郭不生乐心。<a id="a-2U"></a>如是一切内外诸物皆悉弃舍，<a id="a-2V"></a>唯入禅定住于静室而自思惟：<a id="a-2W"></a>‘一切法无常，<a id="a-2X"></a>无强无力，<a id="a-2Y"></a>无有坚牢，<a id="a-2Z"></a>暂现而灭。<a id="a-2a"></a>王位无味，<a id="a-2b"></a>无有自在，<a id="a-2c"></a>恩爱别离，<a id="a-2d"></a>怨憎相会，<a id="a-2e"></a>无可贪著。<a id="a-2f"></a>妄生爱乐皆由愚痴，<a id="a-2g"></a>虚妄诳惑无一实也。<a id="a-2h"></a>唯有解脱寂灭为乐，<a id="a-2i"></a>而诸凡夫愚痴所醉，<a id="a-2j"></a>常乐处之，<a id="a-2k"></a>横生优劣之相。<a id="a-2l"></a>我今在此凡愚众中，<a id="a-2m"></a>应住默然，<a id="a-2n"></a>思不放逸。<a id="a-2o"></a>’</p>
  <p id="a2p">“护国，<a id="a-2q"></a>尔时彼焰意大王，<a id="a-2r"></a>为此童子更别立城名胜喜乐，<a id="a-2s"></a>有七重宝墙以为围绕。<a id="a-2t"></a>其城南北有七百街巷。<a id="a-2u"></a>其街墙壁七宝所成，<a id="a-2v"></a>金铃罗网以覆其上，<a id="a-2w"></a>更以真珠众宝罗网重覆其上。<a id="a-2x"></a>一一巷首皆有八万四千宝柱，<a id="a-2y"></a>于诸宝柱上系六万宝绳共相钩连。<a id="a-2z"></a>诸宝绳间悬十四俱致宝多罗树，<a id="a-30"></a>微风吹动出妙音声，<a id="a-31"></a>犹如百千音乐不鼓自鸣。<a id="a-32"></a>一一诸街巷首，<a id="a-33"></a>安置五百童女，<a id="a-34"></a>盛壮少年善解歌舞，<a id="a-35"></a>为一切众生爱乐之故。<a id="a-36"></a>其焰意王，<a id="a-37"></a>复更告令一切：<a id="a-38"></a>‘汝等诸人从今已去，<a id="a-39"></a>昼夜莫作余事，<a id="a-3A"></a>唯作歌舞嬉戏，<a id="a-3B"></a>令诸众生欢喜受乐，<a id="a-3C"></a>四方来者悉令欢喜，<a id="a-3D"></a>乃至不听出一粗言。<a id="a-3E"></a>’欲令王子心生爱乐，<a id="a-3F"></a>复于巷首安置种种布施之具，<a id="a-3G"></a>所谓衣服、<a id="a-3H"></a>饮食、<a id="a-3I"></a>璎珞、<a id="a-3J"></a>床敷、<a id="a-3K"></a>毡褥、<a id="a-3L"></a>车乘、<a id="a-3M"></a>辇舆、<a id="a-3N"></a>象马牛羊、<a id="a-3O"></a>五行之具，<a id="a-3P"></a>金、<a id="a-3Q"></a>银、<a id="a-3R"></a>琉璃、<a id="a-3S"></a>砗磲、<a id="a-3T"></a>码碯、<a id="a-3U"></a>珊瑚、<a id="a-3V"></a>琥珀、<a id="a-3W"></a>真珠等宝，<a id="a-3X"></a>涂香、<a id="a-3Y"></a>末香、<a id="a-3Z"></a>烧香、<a id="a-3a"></a>薰香、<a id="a-3b"></a>种种花鬘等。<a id="a-3c"></a>若须衣者与衣，<a id="a-3d"></a>须食与食，<a id="a-3e"></a>须饮与饮，<a id="a-3f"></a>须乘与乘，<a id="a-3g"></a>随其所须而施与之。<a id="a-3h"></a>更于处处安诸珍宝等聚，<a id="a-3i"></a>拟诸众人之所受用。<a id="a-3j"></a>又于城中造作宫殿，<a id="a-3k"></a>拟为王子游戏之处，<a id="a-3l"></a>其地皆以众宝间错。<a id="a-3m"></a>于其城上起大高楼众宝庄严。<a id="a-3n"></a>于城中央造一大殿，<a id="a-3o"></a>殿内安置千万床敷。<a id="a-3p"></a>于殿四边造诸园苑，<a id="a-3q"></a>其园苑内有诸树木，<a id="a-3r"></a>一切花果诸喜乐树具足充满。</p>
  <p id="a3s">“护国，<a id="a-3t"></a>彼园苑中造七宝池，<a id="a-3u"></a>其池四面有四宝阶道。<a id="a-3v"></a>何等为四？<a id="a-3w"></a>所谓金、<a id="a-3x"></a>银、<a id="a-3y"></a>琉璃、<a id="a-3z"></a>玻瓈。<a id="a-40"></a>于一方面有二师子百宝所成，<a id="a-41"></a>彼二师子各吐香水入彼池内。<a id="a-42"></a>其池四边复各有二宝师子，<a id="a-43"></a>各各引水而出其池。<a id="a-44"></a>常有优钵罗华、<a id="a-45"></a>波头摩华、<a id="a-46"></a>俱物头华、<a id="a-47"></a>奔陀利华。<a id="a-48"></a>其池四岸宝树围绕，<a id="a-49"></a>复有树木诸花果等周匝遍满。<a id="a-4A"></a>复有八百宝树，<a id="a-4B"></a>是诸宝树以诸宝绳共相连系，<a id="a-4C"></a>一一宝树各悬缯幡。<a id="a-4D"></a>其池四面，<a id="a-4E"></a>复有亿数宝多罗树。<a id="a-4F"></a>于其树间系以宝绳悬诸金铃，<a id="a-4G"></a>微风吹动出微妙音，<a id="a-4H"></a>如百千乐不鼓自鸣。<a id="a-4I"></a>恐诸埃尘，<a id="a-4J"></a>以大宝网弥覆地上。<a id="a-4K"></a>于彼殿内安置千万七宝床敷，<a id="a-4L"></a>诸宝床上各敷五百种褥。<a id="a-4M"></a>于殿中间敷一高座，<a id="a-4N"></a>其座七宝所成高于七人，<a id="a-4O"></a>复于座上敷八万俱致微妙衣服。<a id="a-4P"></a>其高座前置宝香炉，<a id="a-4Q"></a>烧沉水香，<a id="a-4R"></a>夜三昼三散诸名华。<a id="a-4S"></a>以金罗网弥覆殿上，<a id="a-4T"></a>其罗网边悬金莲华，<a id="a-4U"></a>复以真珠罗网覆金网上。<a id="a-4V"></a>复有八万明净珍宝以为光明。<a id="a-4W"></a>于其园内又置九百万宝聚，<a id="a-4X"></a>一一宝聚高一由旬，<a id="a-4Y"></a>出大光明照彼世界。</p>
  <p id="a4Z">“护国，<a id="a-4a"></a>于彼园内复有诸鸟，<a id="a-4b"></a>所谓鹦鹉、<a id="a-4c"></a>鸲鹆、<a id="a-4d"></a>鸿鹤、<a id="a-4e"></a>俱系罗鸟、<a id="a-4f"></a>孔雀、<a id="a-4g"></a>鹅、<a id="a-4h"></a>雁，<a id="a-4i"></a>及以鸳鸯、<a id="a-4j"></a>俱那罗鸟、<a id="a-4k"></a>迦陵频迦鸟、<a id="a-4l"></a>命命鸟。<a id="a-4m"></a>彼等诸鸟若欲鸣时，<a id="a-4n"></a>皆作人声微妙和雅，<a id="a-4o"></a>犹如诸天欢喜园内诸鸟之音，<a id="a-4p"></a>凡所出声皆欲令王子生欢喜故。<a id="a-4q"></a>又复别为王子建立厨膳，<a id="a-4r"></a>日别办具五百种味以供王子。<a id="a-4s"></a>尔时，<a id="a-4t"></a>大王又敕国内诸城邑一切童子，<a id="a-4u"></a>普告令集童子之数，<a id="a-4v"></a>凡有八十俱致。<a id="a-4w"></a>其诸童子，<a id="a-4x"></a>或年始二十，<a id="a-4y"></a>或有过者，<a id="a-4z"></a>悉能善解一切工巧技艺严饰鲜洁，<a id="a-50"></a>皆令入于胜喜乐城。<a id="a-51"></a>而彼童子等各有父母，<a id="a-52"></a>复将千万俱致婇女，<a id="a-53"></a>拟诸童子驱驰使役；<a id="a-54"></a>童子眷属亦皆奉献千万童女以为给使；<a id="a-55"></a>乃至国内大富长者及以人民，<a id="a-56"></a>亦各送千万俱致婇女。<a id="a-57"></a>是诸婇女年始十六，<a id="a-58"></a>不长不短，<a id="a-59"></a>不白不黑，<a id="a-5A"></a>不粗不细，<a id="a-5B"></a>皆悉端正世间无比，<a id="a-5C"></a>善解音乐及以歌舞，<a id="a-5D"></a>善於戏笑，<a id="a-5E"></a>言语调柔，<a id="a-5F"></a>颜色和悦，<a id="a-5G"></a>若老若少皆能慰喻，<a id="a-5H"></a>一切技能悉善通达身相具足，<a id="a-5I"></a>其口香气如优钵罗华，<a id="a-5J"></a>身诸毛孔出栴檀香，<a id="a-5K"></a>微妙清洁犹如天女。<a id="a-5L"></a>福焰王子处此宫内，<a id="a-5M"></a>婇女众等常作音乐种种供养。<a id="a-5N"></a>尔时，<a id="a-5O"></a>王子闻此音乐已，<a id="a-5P"></a>作如是念：<a id="a-5Q"></a>‘今者此等为我作大怨仇，<a id="a-5R"></a>夺我善法，<a id="a-5S"></a>我应弃舍。<a id="a-5T"></a>’王子尔时见诸乐事不喜不乐。<a id="a-5U"></a>譬如丈夫临被刑戮，<a id="a-5V"></a>虽见色欲不生欢喜；<a id="a-5W"></a>如是，<a id="a-5X"></a>如是，<a id="a-5Y"></a>福焰王子，<a id="a-5Z"></a>在彼女众之时心无欢喜，<a id="a-5a"></a>在彼城内与诸眷属同会聚集亦不欢喜。<a id="a-5b"></a>从是已来经于十年，<a id="a-5c"></a>不取色相，<a id="a-5d"></a>不取声香味触等相，<a id="a-5e"></a>唯作是念：<a id="a-5f"></a>‘我今何时脱此怨仇？<a id="a-5g"></a>我于何时行不放逸，<a id="a-5h"></a>当得解脱？<a id="a-5i"></a>’尔时，<a id="a-5j"></a>诸女白焰意王言：<a id="a-5k"></a>‘大天，<a id="a-5l"></a>当知今此王子共我等聚，<a id="a-5m"></a>不相喜乐，<a id="a-5n"></a>亦不受乐。<a id="a-5o"></a>’”</p>
  <p id="a5p">佛言：<a id="a-5q"></a>“护国，<a id="a-5r"></a>尔时焰意王，<a id="a-5s"></a>与八万小王前后围绕，<a id="a-5t"></a>诣向福焰王子所；<a id="a-5u"></a>到已，<a id="a-5v"></a>流泪满面遍身，<a id="a-5w"></a>战掉不能自胜，<a id="a-5x"></a>忧愁苦恼迷闷躄地，<a id="a-5y"></a>须臾复起，<a id="a-5z"></a>起向福焰王子，<a id="a-60"></a>而说偈言：</p>
  <p id="a61">“‘汝有最妙大果报，<a id="a-62"></a>　有谁为汝作不善，</p>
  <p id="a63">而不受于最胜乐？</p>
  <p id="a64">汝不受乐我忧苦，<a id="a-65"></a>　愿汝受乐施我喜，</p>
  <p id="a66">若有触扰向我说，<a id="a-67"></a>　我能与彼极重罪。</p>
  <p id="a68">汝观此城妙莲华，<a id="a-69"></a>　是我思惟为汝作，</p>
  <p id="a6A">世间所少速当说，<a id="a-6B"></a>　我能示现如帝释。</p>
  <p id="a6C">汝今面目如青莲，<a id="a-6D"></a>　云何颦眉不畅适？</p>
  <p id="a6E">今此婇女甚殊特，<a id="a-6F"></a>　微妙清净等诸天，</p>
  <p id="a6G">各各善解诸技术，<a id="a-6H"></a>　歌舞音乐悉能通。</p>
  <p id="a6I">汝应与此相娱乐，<a id="a-6J"></a>　云何忧愁如毒箭？</p>
  <p id="a6K">汝今应当快受乐，<a id="a-6L"></a>　非是忧愁苦恼时。</p>
  <p id="a6M">园林池苑甚茂盛，<a id="a-6N"></a>　花果枝叶郁扶疏，</p>
  <p id="a6O">宽博如天妙果林，<a id="a-6P"></a>　汝今正是上年时，</p>
  <p id="a6Q">颜色憔悴如枯花，<a id="a-6R"></a>　但应受乐莫忧苦。</p>
  <p id="a6S">流泉浴池犹如天，<a id="a-6T"></a>　微妙香水洗浴身，</p>
  <p id="a6U">诸花开敷群蜂绕，<a id="a-6V"></a>　汝今云何不爱乐？</p>
  <p id="a6W">鹅雁鹦鹉及鸿鹤，<a id="a-6X"></a>　命命俱那微妙声，</p>
  <p id="a6Y">香山雪山无有异，<a id="a-6Z"></a>　谁有见闻不爱乐？</p>
  <p id="a6a">众宝胜殿真珠网，<a id="a-6b"></a>　琉璃严净如天宫，</p>
  <p id="a6c">宝座庄严妙衣覆，<a id="a-6d"></a>　金铃罗网出妙音。</p>
  <p id="a6e">种种音声甚殊特，<a id="a-6f"></a>　街衢道路及巷首，</p>
  <p id="a6g">千数婇女作音乐，<a id="a-6h"></a>　犹如喜园天玉女，</p>
  <p id="a6i">何故迷乱不受乐？<a id="a-6j"></a> 童子婇女如天身，</p>
  <p id="a6k">为汝受乐故聚集，<a id="a-6l"></a>　父母为汝泣堕泪，</p>
  <p id="a6m">我如丧失所爱子，<a id="a-6n"></a>　愁忧怅快何可住？<a id="a-6o"></a>’</p>
  <p id="a6p">“尔时，<a id="a-6q"></a>福焰王子以偈报父王言：</p>
  <p id="a6r">“‘如彼具足功德者，<a id="a-6s"></a>　观诸有为生死苦，</p>
  <p id="a6t">厌离烦恼欲求脱，<a id="a-6u"></a>　弃舍一切世间欲。</p>
  <p id="a6v">见诸众生没死网，<a id="a-6w"></a>　常求解脱远欲乐，</p>
  <p id="a6x">思惟菩提最为胜，<a id="a-6y"></a>　惟愿父王听我说。</p>
  <p id="a6z">无人为我作恶事，<a id="a-70"></a>　我自不乐诸欲乐，</p>
  <p id="a71">一切恩爱如怨仇，<a id="a-72"></a>　增长烦恼向恶趣。</p>
  <p id="a73">此诸婇女愚人乐，<a id="a-74"></a>　增长魔业系缚缠，</p>
  <p id="a75">远离功德增不善，<a id="a-76"></a>　又令未来堕恶趣。</p>
  <p id="a77">诸圣呵责此五欲，<a id="a-78"></a>　我今云何乐苦本？</p>
  <p id="a79">如此婇女假外色，<a id="a-7A"></a>　唯有皮囊盛筋骨，</p>
  <p id="a7B">肉血屎尿内不净，<a id="a-7C"></a>　此真死尸云何乐？</p>
  <p id="a7D">歌舞音乐技术等，<a id="a-7E"></a>　如幻如梦诳愚痴，</p>
  <p id="a7F">愚痴分别失正道，<a id="a-7G"></a>　我岂随顺作爱业？</p>
  <p id="a7H">园林花果至冬时，<a id="a-7I"></a>　枯瘁萎黄皆堕落，</p>
  <p id="a7J">无常散坏不久留，<a id="a-7K"></a>　寿命无定痴放逸。</p>
  <p id="a7L">心如大海不知足，<a id="a-7M"></a>　恩爱增长求无厌，</p>
  <p id="a7N">常为诸欲相残害，<a id="a-7O"></a>　我如须弥风不动。</p>
  <p id="a7P">父母兄弟姊妹等，<a id="a-7Q"></a>　妻子朋友诸眷属，</p>
  <p id="a7R">王位百官及势力，<a id="a-7S"></a>　若堕恶道无能救。</p>
  <p id="a7T">我等今者如草露，<a id="a-7U"></a>　亦如电光不暂停，</p>
  <p id="a7V">心意散乱无定所，<a id="a-7W"></a>　思惟见是不放逸。</p>
  <p id="a7X">咄哉少年不久住！<a id="a-7Y"></a> 咄哉寿命如浚流！</p>
  <p id="a7Z">咄哉有为如浮云！<a id="a-7a"></a> 咄哉三界求王位！</p>
  <p id="a7b">智者来教莫放逸，<a id="a-7c"></a>　无有菩萨贪世间，</p>
  <p id="a7d">若欲作佛救拔他，<a id="a-7e"></a>　父王放逸不作佛。</p>
  <p id="a7f">若随诸欲为爱奴，<a id="a-7g"></a>　彼失功德无善路，</p>
  <p id="a7h">若于今身贪杀生，<a id="a-7i"></a>　如鸟在网欲求活。</p>
  <p id="a7j">境界犹如恶毒蛇，<a id="a-7k"></a>　诸阴犹如怨害贼，</p>
  <p id="a7l">其心著有无利益，<a id="a-7m"></a>　犹如空村无依怙。</p>
  <p id="a7n">父王园林如毒树，<a id="a-7o"></a>　无常瀑水悉漂没，</p>
  <p id="a7p">我今云何而可乐？<a id="a-7q"></a> 我见世间无正行，</p>
  <p id="a7r">犹如劫尽盛火燃，<a id="a-7s"></a>　众生于中受大苦，</p>
  <p id="a7t">我为是等解脱故，<a id="a-7u"></a>　当速成办如法船。</p>
  <p id="a7v">众生久睡无自觉，<a id="a-7w"></a>　病来长久我欲治，</p>
  <p id="a7x">为拔毒箭令安乐，<a id="a-7y"></a>　除彼邪径住正道。</p>
  <p id="a7z">系缚三界无能出，<a id="a-80"></a>　我为说法令脱免，</p>
  <p id="a81">众生贫穷无法财，<a id="a-82"></a>　我施善教令其富，</p>
  <p id="a83">恶趣道中迷没者，<a id="a-84"></a>　我当教示以善导。</p>
  <p id="a85">我欲摧拔诸爱树，<a id="a-86"></a>　行诸慈悲燃智灯，</p>
  <p id="a87">令见三界大火聚；<a id="a-88"></a> 又兴慈悲起大云，</p>
  <p id="a89">如波罗蜜普遍覆，<a id="a-8A"></a>　利益众生如电光，</p>
  <p id="a8B">道品总持以为雨，<a id="a-8C"></a>　清凉能灭热恼焰。</p>
  <p id="a8D">我为是故生王家，<a id="a-8E"></a>　在于有为不乐欲，</p>
  <p id="a8F">我为利益众生故，<a id="a-8G"></a>　随世受生求菩提。</p>
  <p id="a8H">一向不乐诸有乐，<a id="a-8I"></a>　父王我在怨仇中，</p>
  <p id="a8J">智者云何乐此路？<a id="a-8K"></a> 有眼不堕于高岸。</p>
  <p id="a8L">若求菩提舍放逸，<a id="a-8M"></a>　一切世间顺诸趣，</p>
  <p id="a8N">唯我当欲逆彼行，<a id="a-8O"></a>　大王我言终不虚。</p>
  <p id="a8P">惟愿父王还本宫，<a id="a-8Q"></a>　愿舍世间王位等，</p>
  <p id="a8R">随彼须者所受用。<a id="a-8S"></a> 若受放逸贪王位，</p>
  <p id="a8T">亿数王位我不欲；<a id="a-8U"></a> 若处宫内无得道，</p>
  <p id="a8V">唯当寂静无畏处；<a id="a-8W"></a> 若乐五欲无能办，</p>
  <p id="a8X">我向山林处寂静，<a id="a-8Y"></a>　至于彼所求菩提。</p>
  <p id="a8Z">三世如来在兰若，<a id="a-8a"></a>　正觉菩提不在欲。<a id="a-8b"></a>’”</p>
  <p id="a8c">尔时，<a id="a-8d"></a>世尊说此偈已，<a id="a-8e"></a>告护国菩萨言：<a id="a-8f"></a>“善男子，<a id="a-8g"></a>尔时彼福焰王子为父王说偈已，<a id="a-8h"></a>在于宫殿与诸婇女，<a id="a-8i"></a>相随经行而心不安，<a id="a-8j"></a>唯住三种威仪而住。<a id="a-8k"></a>何谓为三？<a id="a-8l"></a>所谓若行、<a id="a-8m"></a>若住、<a id="a-8n"></a>若坐而不眠卧，<a id="a-8o"></a>处在高楼第八重上，<a id="a-8p"></a>夜半时间于上空中，<a id="a-8q"></a>见净居诸天在空而行，<a id="a-8r"></a>赞佛功德乃至法僧功德。<a id="a-8s"></a>护国，<a id="a-8t"></a>时彼福焰王子，<a id="a-8u"></a>闻彼诸天赞叹佛已，<a id="a-8v"></a>身毛皆竖，<a id="a-8w"></a>遍体战栗，<a id="a-8x"></a>合十指掌，<a id="a-8y"></a>以偈告彼诸天言：</p>
  <p id="a8z">“‘善哉诸天辈，<a id="a-90"></a>　怜愍我等苦，</p>
  <p id="a91">莫生疲倦心，<a id="a-92"></a>　我欲有所问，</p>
  <p id="a93">汝行于虚空，<a id="a-94"></a>　赞叹谁功德？</p>
  <p id="a95">我闻此赞声，<a id="a-96"></a>　心生大欢喜。<a id="a-97"></a>’”</p>
  <p id="a98">佛告护国：<a id="a-99"></a>“尔时，<a id="a-9A"></a>彼天以偈报福焰王子言：</p>
  <p id="a9B">“‘童子汝不闻，<a id="a-9C"></a>　如来出兴世，</p>
  <p id="a9D">佛名吉利意，<a id="a-9E"></a>　无归为作归。</p>
  <p id="a9F">能知人心行，<a id="a-9G"></a>　福智具足满，</p>
  <p id="a9H">圣众具禅定，<a id="a-9I"></a>　百千那由他。<a id="a-9J"></a>’</p>
  <p id="a9K">“尔时，<a id="a-9L"></a>福焰王子复以偈告彼诸天言：</p>
  <p id="a9M">“‘我未睹彼色，<a id="a-9N"></a>　汝为我说相，</p>
  <p id="a9O">我若得见闻，<a id="a-9P"></a>　问彼菩提道。</p>
  <p id="a9Q">云何化众生？<a id="a-9R"></a> 云何当来世，</p>
  <p id="a9S">于众生中尊？<a id="a-9T"></a> 为我解说之。<a id="a-9U"></a>’</p>
  <p id="a9V">“尔时，<a id="a-9W"></a>净居诸天以偈报福焰王子言：</p>
  <p id="a9X">“‘世尊发润泽，<a id="a-9Y"></a>　右旋而青色，</p>
  <p id="a9Z">顶高如雪山，<a id="a-9a"></a>　白毫等净日。</p>
  <p id="a9b">清净如琉璃，<a id="a-9c"></a>　妙色而右旋，</p>
  <p id="a9d">耳目甚修广，<a id="a-9e"></a>　色如青莲华。</p>
  <p id="a9f">方颊如师子，<a id="a-9g"></a>　唇如频婆果，</p>
  <p id="a9h">口齿甚齐密，<a id="a-9i"></a>　清净如珂雪。</p>
  <p id="a9j">具足满四十，<a id="a-9k"></a>　四牙甚锋利，</p>
  <p id="a9l">舌长能覆面，<a id="a-9m"></a>　威德大自在。</p>
  <p id="a9n">为诸众生等，<a id="a-9o"></a>　放亿数光明，</p>
  <p id="a9p">遍满三千界，<a id="a-9q"></a>　干竭诸恶道。</p>
  <p id="a9r">无上最胜尊，<a id="a-9s"></a>　妙声覆真实，</p>
  <p id="a9t">能令闻者喜，<a id="a-9u"></a>　满诸众生愿。</p>
  <p id="a9v">胜彼如意珠，<a id="a-9w"></a>　不缺减功德，</p>
  <p id="a9x">随顺于道分，<a id="a-9y"></a>　庄严于法鬘。</p>
  <p id="a9z">音声百千种，<a id="a-A0"></a>　演畅无虚说，</p>
  <p id="aA1">胜于一切天，<a id="a-A2"></a>　过诸梵天音。</p>
  <p id="aA3">他闻发欢喜，<a id="a-A4"></a>　胜诸紧陀罗，</p>
  <p id="aA5">迦陵俱翅罗，<a id="a-A6"></a>　鸳鸯及鸿鹤。</p>
  <p id="aA7">俱那罗梵声，<a id="a-A8"></a>　和合种种声，</p>
  <p id="aA9">音词不杂乱，<a id="a-AA"></a>　能令义显现，</p>
  <p id="aAB">妙净如琉璃，<a id="a-AC"></a>　能令智者乐，</p>
  <p id="aAD">教令发道心，<a id="a-AE"></a>　心净生踊跃，</p>
  <p id="aAF">随顺他心智，<a id="a-AG"></a>　能决疑者问。</p>
  <p id="aAH">彼尊法王者，<a id="a-AI"></a>　自在大世尊，</p>
  <p id="aAJ">有是胜法音，<a id="a-AK"></a>　项直肩圆满，</p>
  <p id="aAL">肘臂佣过膝，<a id="a-AM"></a>　指掌缦网长。</p>
  <p id="aAN">七处皆平满，<a id="a-AO"></a>　慈悲举胜手，</p>
  <p id="aAP">安慰诸众生，<a id="a-AQ"></a>　身色如真金。</p>
  <p id="aAR">一一毛右旋，<a id="a-AS"></a>　脐轮深且密，</p>
  <p id="aAT">阴藏如马王，<a id="a-AU"></a>　髀如象王鼻，</p>
  <p id="aAV">鹿王纤长膞，<a id="a-AW"></a>　足下莲华文，</p>
  <p id="aAX">千辐网具足，<a id="a-AY"></a>　回顾如象王，</p>
  <p id="aAZ">游步如师子，<a id="a-Aa"></a>　举身皆相称。</p>
  <p id="aAb">犹如释天杖，<a id="a-Ac"></a>　空中雨天华，</p>
  <p id="aAd">于上变成盖，<a id="a-Ae"></a>　去住恒随逐。</p>
  <p id="aAf">法王希有事，<a id="a-Ag"></a>　若得利无利。</p>
  <p id="aAh">若得乐及苦，<a id="a-Ai"></a>　若得名不名，</p>
  <p id="aAj">若赞若毁呰，<a id="a-Ak"></a>　一切无染著。</p>
  <p id="aAl">犹如华在水，<a id="a-Am"></a>　亦如师子王，</p>
  <p id="aAn">众生中无比。<a id="a-Ao"></a>’”</p>
  <p id="aAp">尔时，<a id="a-Aq"></a>世尊告护国菩萨言：<a id="a-Ar"></a>“护国，<a id="a-As"></a>尔时福焰王子，<a id="a-At"></a>从彼诸天闻说叹佛功德乃至法僧功德已，<a id="a-Au"></a>欢喜踊跃，<a id="a-Av"></a>不能自胜。<a id="a-Aw"></a>护国，<a id="a-Ax"></a>尔时福焰王子，<a id="a-Ay"></a>复作是念：<a id="a-Az"></a>‘如是诸佛世尊，<a id="a-B0"></a>有如是大众，<a id="a-B1"></a>成就如是觉证最胜妙法。<a id="a-B2"></a>如是圣众弟子成就我不得见，<a id="a-B3"></a>我今值遇生死诸恶苦恼，<a id="a-B4"></a>如是生死无有义利。<a id="a-B5"></a>诸凡夫辈执著我见，<a id="a-B6"></a>在家多诸过患贪欲无厌，<a id="a-B7"></a>智者呵毁，<a id="a-B8"></a>放逸无明黑暗之所覆蔽；<a id="a-B9"></a>如是诸行难可穿彻，<a id="a-BA"></a>如是识心甚难降伏，<a id="a-BB"></a>如是名色甚深难觉，<a id="a-BC"></a>如是六入而不自在，<a id="a-BD"></a>如是恶触果报受持，<a id="a-BE"></a>如是愚痴多诸过患，<a id="a-BF"></a>如是渴爱坚缚不舍，<a id="a-BG"></a>如是诸取甚难舍离，<a id="a-BH"></a>如是诸有无有圣道，<a id="a-BI"></a>如是生者甚难解脱，<a id="a-BJ"></a>如是老者能坏少年，<a id="a-BK"></a>如是病者损减壮色，<a id="a-BL"></a>如是死者无有润泽，<a id="a-BM"></a>如是生者多诸衰恼，<a id="a-BN"></a>如是往来无有利益，<a id="a-BO"></a>如是微妙如来正教甚可爱乐。<a id="a-BP"></a>何可以爱好故，<a id="a-BQ"></a>为诸烦恼迷惑其心，<a id="a-BR"></a>为诸恶觉浊乱不净，<a id="a-BS"></a>心常放逸，<a id="a-BT"></a>常与愚痴等辈而为朋友，<a id="a-BU"></a>不善思惟心常染著，<a id="a-BV"></a>烦恼生死乐恶知识。<a id="a-BW"></a>常与如是诸恶俱者，<a id="a-BX"></a>尚不能办世间净善，<a id="a-BY"></a>何况能得阿耨多罗三藐三菩提也？<a id="a-BZ"></a>如我今者，<a id="a-Ba"></a>即于此楼东面投身而去；<a id="a-Bb"></a>若从门出，<a id="a-Bc"></a>恐诸眷属为作障碍。<a id="a-Bd"></a>’”</p>
  <p id="aBe">佛告护国：<a id="a-Bf"></a>“尔时，<a id="a-Bg"></a>福焰王子欲向吉利意如来边，<a id="a-Bh"></a>即向彼如来方面绝身，<a id="a-Bi"></a>复作是言：<a id="a-Bj"></a>‘若彼如来是一切知见者，<a id="a-Bk"></a>亦应念我。<a id="a-Bl"></a>’护国，<a id="a-Bm"></a>尔时吉利意如来阿罗呵三藐三佛陀，<a id="a-Bn"></a>即伸右手放大光明，<a id="a-Bo"></a>照福焰王子；<a id="a-Bp"></a>即于光中出一莲华，<a id="a-Bq"></a>大如车轮有百千叶，<a id="a-Br"></a>然彼莲华放百千光明，<a id="a-Bs"></a>其光明盛照福焰王子身。<a id="a-Bt"></a>尔时，<a id="a-Bu"></a>福焰王子即自见身处彼莲华，<a id="a-Bv"></a>既住华中合十指掌，<a id="a-Bw"></a>曲躬向吉利意如来多陀阿伽度阿罗呵三藐三佛陀，<a id="a-Bx"></a>口三唱言：<a id="a-By"></a>‘南无佛陀耶！<a id="a-Bz"></a>南无佛陀耶！<a id="a-C0"></a>’护国，<a id="a-C1"></a>尔时吉利意如来还摄光明，<a id="a-C2"></a>福焰王子即乘佛光至如来前，<a id="a-C3"></a>举身投地如大树倒，<a id="a-C4"></a>礼彼如来一千拜已。<a id="a-C5"></a>护国，<a id="a-C6"></a>尔时福焰王子，<a id="a-C7"></a>以偈白世尊言：</p>
  <p id="aC8">“‘我久得重病，<a id="a-C9"></a>　今值大医王，</p>
  <p id="aCA">于苦厄难中，<a id="a-CB"></a>　世尊济拔我。</p>
  <p id="aCC">愿尊为我说，<a id="a-CD"></a>　云何住法中，</p>
  <p id="aCE">当得大福利？<a id="a-CF"></a> 惟愿尊显说。</p>
  <p id="aCG">世尊我于先，<a id="a-CH"></a>　夜半诸天来，</p>
  <p id="aCI">教我莫放逸；<a id="a-CJ"></a> 闻此天教已，</p>
  <p id="aCK">恐怖来此处，<a id="a-CL"></a>　今问大世尊，</p>
  <p id="aCM">云何不放逸？</p>
  <p id="aCN">我今失正道，<a id="a-CO"></a>　愿为作商主！</p>
  <p id="aCP">我今如生盲，<a id="a-CQ"></a>　愿为我作眼！</p>
  <p id="aCR">我今临险岸，<a id="a-CS"></a>　愿尊救济度！</p>
  <p id="aCT">惟愿大慈悲，<a id="a-CU"></a>　令我生正信！</p>
  <p id="aCV">如病困笃者，<a id="a-CW"></a>　愿尊速疗治！</p>
  <p id="aCX">我今如贫人，<a id="a-CY"></a>　愿尊见摄受！</p>
  <p id="aCZ">我今被系缚，<a id="a-Ca"></a>　愿尊能为解！</p>
  <p id="aCb">我心大疑惑，<a id="a-Cc"></a>　愿决我痴网！</p>
  <p id="aCd">示我修行处，<a id="a-Ce"></a>　云何得菩提！</p>
  <p id="aCf">我今没大水，<a id="a-Cg"></a>　愿示度济我！</p>
  <p id="aCh">我处大闇中，<a id="a-Ci"></a>　愿燃大法炬！</p>
  <p id="aCj">我身有大疮，<a id="a-Ck"></a>　愿治速令差！</p>
  <p id="aCl">我身有毒箭，<a id="a-Cm"></a>　愿尊能为拔！</p>
  <p id="aCn">常堕诸恶道，<a id="a-Co"></a>　愿慈救济我！</p>
  <p id="aCp">诸有执著者，<a id="a-Cq"></a>　回邪住正道，</p>
  <p id="aCr">我没忧戚河，<a id="a-Cs"></a>　愿度至彼岸，</p>
  <p id="aCt">得住八圣道！</p>
  <p id="aCu">我寿命短促，<a id="a-Cv"></a>　求善多障碍，</p>
  <p id="aCw">愿从今去后，<a id="a-Cx"></a>　得住真如命！</p>
  <p id="aCy">我今身闲静，<a id="a-Cz"></a>　已离于诸难，</p>
  <p id="aD0">作福必获报，<a id="a-D1"></a>　愿为我决疑！</p>
  <p id="aD2">世尊为我说，<a id="a-D3"></a>　菩萨不放逸，</p>
  <p id="aD4">而向无上道，<a id="a-D5"></a>　未来证菩提，</p>
  <p id="aD6">能解诸有缚。<a id="a-D7"></a>’”</p>
  <p id="aD8">尔时，<a id="a-D9"></a>佛告护国菩萨言：<a id="a-DA"></a>“护国，<a id="a-DB"></a>尔时吉利意如来，<a id="a-DC"></a>知福焰王子心已，<a id="a-DD"></a>为其广说诸菩萨行。<a id="a-DE"></a>其福焰王子，<a id="a-DF"></a>闻此法已即得陀罗尼，<a id="a-DG"></a>名曰解脱；<a id="a-DH"></a>亦得五神通，<a id="a-DI"></a>即时上升虚空化作众华，<a id="a-DJ"></a>以散佛上如是重散。<a id="a-DK"></a>护国，<a id="a-DL"></a>尔时福焰王子，<a id="a-DM"></a>从空下已，<a id="a-DN"></a>即以偈赞彼吉利意如来言：</p>
  <p id="aDO">“‘敬礼金色尊，<a id="a-DP"></a>　面净如满月，</p>
  <p id="aDQ">敬礼智无比，<a id="a-DR"></a>　离垢三界尊。</p>
  <p id="aDS">发净光润泽，<a id="a-DT"></a>　顶高如须弥，</p>
  <p id="aDU">观者无厌足，<a id="a-DV"></a>　眉间白毫相。</p>
  <p id="aDW">清净妙光明。<a id="a-DX"></a> 目如青莲华，</p>
  <p id="aDY">微妙甚殊特，<a id="a-DZ"></a>　慈悲心哀愍，</p>
  <p id="aDa">观示诸世间。<a id="a-Db"></a> 如来广长舌，</p>
  <p id="aDc">软薄如赤铜，<a id="a-Dd"></a>　出能遍覆面，</p>
  <p id="aDe">说法教道众，<a id="a-Df"></a>　敬礼微妙声。</p>
  <p id="aDg">齿白如珂雪，<a id="a-Dh"></a>　坚实如金刚，</p>
  <p id="aDi">齐密具四十；<a id="a-Dj"></a> 熙怡微笑时，</p>
  <p id="aDk">教化无量众，<a id="a-Dl"></a>　敬礼美实言。</p>
  <p id="aDm">尊色世无比，<a id="a-Dn"></a>　放光照诸刹，</p>
  <p id="aDo">梵天及护世，<a id="a-Dp"></a>　彼光悉不现。</p>
  <p id="aDq">鹿王纤佣膊，<a id="a-Dr"></a>　行步如象王，</p>
  <p id="aDs">亦复如师子，<a id="a-Dt"></a>　安祥游步时，</p>
  <p id="aDu">地动诸山震。<a id="a-Dv"></a> 世尊具身相，</p>
  <p id="aDw">皮肤软妙泽，<a id="a-Dx"></a>　身如紫金色，</p>
  <p id="aDy">威光无与比，<a id="a-Dz"></a>　观者无厌足。</p>
  <p id="aE0">苦行无数劫，<a id="a-E1"></a>　乐施无疲倦。</p>
  <p id="aE2">慈心向众生，<a id="a-E3"></a>　故礼大悲父。</p>
  <p id="aE4">尊常乐施戒，<a id="a-E5"></a>　坚住忍精进，</p>
  <p id="aE6">禅定及般若，<a id="a-E7"></a>　总持智无比，</p>
  <p id="aE8">是故我敬礼。<a id="a-E9"></a> 世尊说法时，</p>
  <p id="aEA">降伏诸外道，<a id="a-EB"></a>　处众如师子，</p>
  <p id="aEC">医王除三垢，<a id="a-ED"></a>　闻者皆欢喜，</p>
  <p id="aEE">是故我今礼。<a id="a-EF"></a> 身口意清净，</p>
  <p id="aEG">三界无染著，<a id="a-EH"></a>　如莲华处水，</p>
  <p id="aEI">尊声如梵天，<a id="a-EJ"></a>　如迦陵伽音，</p>
  <p id="aEK">度过三界岸，<a id="a-EL"></a>　是故我敬礼。</p>
  <p id="aEM">尊观诸世间，<a id="a-EN"></a>　如幻亦如梦，</p>
  <p id="aEO">复如技儿戏，<a id="a-EP"></a>　说诸法无我，</p>
  <p id="aEQ">众生及命者，<a id="a-ER"></a>　亦如水中月，</p>
  <p id="aES">空寂无生处。<a id="a-ET"></a> 如是知世已，</p>
  <p id="aEU">为彼作方便，<a id="a-EV"></a>　百千诸法门，</p>
  <p id="aEW">慈悲摄教众。<a id="a-EX"></a> 众生多诸患，</p>
  <p id="aEY">诸毒常炽然，<a id="a-EZ"></a>　观察热恼已，</p>
  <p id="aEa">犹如大医王，<a id="a-Eb"></a>　常行于世间，</p>
  <p id="aEc">拔济无数众，<a id="a-Ed"></a>　生老病死苦，</p>
  <p id="aEe">爱离怨憎会，<a id="a-Ef"></a>　忧悲苦恼等。</p>
  <p id="aEg">观世苦恼已，<a id="a-Eh"></a>　慈悲能度脱，</p>
  <p id="aEi">常行于世间，<a id="a-Ej"></a>　世界如车轮，</p>
  <p id="aEk">天人或畜生，<a id="a-El"></a>　地狱饿鬼中，</p>
  <p id="aEm">迷惑无导师，<a id="a-En"></a>　世尊为彼等，</p>
  <p id="aEo">示现最胜导。<a id="a-Ep"></a> 过去有诸佛，</p>
  <p id="aEq">法王离世间，<a id="a-Er"></a>　亦说此圣道。</p>
  <p id="aEs">如今世尊说，<a id="a-Et"></a>　清净无秽浊，</p>
  <p id="aEu">胜于大梵天，<a id="a-Ev"></a>　亦胜揵闼婆，</p>
  <p id="aEw">及与诸天女。<a id="a-Ex"></a> 如是等诸音，</p>
  <p id="aEy">如来声最胜，<a id="a-Ez"></a>　为世间解说，</p>
  <p id="aF0">真实润益忍，<a id="a-F1"></a>　种种方便说，</p>
  <p id="aF2">具足诸功德，<a id="a-F3"></a>　百千那由数，</p>
  <p id="aF4">诸众生闻已，<a id="a-F5"></a>　证三乘寂灭。</p>
  <p id="aF6">若有供养彼，<a id="a-F7"></a>　得胜上妙乐，</p>
  <p id="aF8">无量天人等，<a id="a-F9"></a>　当得正真道，</p>
  <p id="aFA">或得于人王，<a id="a-FB"></a>　大富长者等，</p>
  <p id="aFC">或领一天下，<a id="a-FD"></a>　二三四天下。</p>
  <p id="aFE">转轮圣帝王，<a id="a-FF"></a>　十善化众生，</p>
  <p id="aFG">七宝具足乐，<a id="a-FH"></a>　皆由供养佛。</p>
  <p id="aFI">或作释梵王，<a id="a-FJ"></a>　四天大王处，</p>
  <p id="aFK">兜率化乐天，<a id="a-FL"></a>　他化须夜摩，</p>
  <p id="aFM">斯由供养佛，<a id="a-FN"></a>　来世作正觉。</p>
  <p id="aFO">如是供养佛，<a id="a-FP"></a>　或见或闻声，</p>
  <p id="aFQ">无有空过者，<a id="a-FR"></a>　除多众生苦，</p>
  <p id="aFS">得证甘露处，<a id="a-FT"></a>　最妙无老病。</p>
  <p id="aFU">世尊知正道，<a id="a-FV"></a>　善说正道处，</p>
  <p id="aFW">能断诸恶道，<a id="a-FX"></a>　令住无畏路，</p>
  <p id="aFY">无垢大圣道，<a id="a-FZ"></a>　能为众生依。</p>
  <p id="aFa">若人求福德，<a id="a-Fb"></a>　须于佛边种，</p>
  <p id="aFc">以是因缘故，<a id="a-Fd"></a>　当得无尽藏，</p>
  <p id="aFe">多数俱致劫，<a id="a-Ff"></a>　彼福不可尽，</p>
  <p id="aFg">乃至未成佛，<a id="a-Fh"></a>　当得清净刹，</p>
  <p id="aFi">微妙如他化，<a id="a-Fj"></a>　得已大欢喜。</p>
  <p id="aFk">彼妙刹土中，<a id="a-Fl"></a>　所有众生辈，</p>
  <p id="aFm">身口意清净，<a id="a-Fn"></a>　如是等功德，</p>
  <p id="aFo">斯由供养佛。<a id="a-Fp"></a> 若彼众生辈，</p>
  <p id="aFq">求天及涅槃，<a id="a-Fr"></a>　及以人中乐，</p>
  <p id="aFs">福报等无量，<a id="a-Ft"></a>　斯皆不可尽。</p>
  <p id="aFu">大名胜供养，<a id="a-Fv"></a>　复于百刹中，</p>
  <p id="aFw">无量百千众，<a id="a-Fx"></a>　当说大名称，</p>
  <p id="aFy">斯由叹佛德。<a id="a-Fz"></a> 如来除热恼，</p>
  <p id="aG0">能令众解脱，<a id="a-G1"></a>　慈悲见欢喜。</p>
  <p id="aG2">诸根寂清净，<a id="a-G3"></a>　人中最胜王，</p>
  <p id="aG4">无量功德聚，<a id="a-G5"></a>　是故我顶礼。</p>
  <p id="aG6">我已得五通，<a id="a-G7"></a>　虚空能飞上，</p>
  <p id="aG8">听尊妙音声，<a id="a-G9"></a>　未来若作佛，</p>
  <p id="aGA">为众宣微妙，<a id="a-GB"></a>　度脱无量众。</p>
  <p id="aGC">我赞功德聚，<a id="a-GD"></a>　无垢清净福，</p>
  <p id="aGE">天人诸龙等，<a id="a-GF"></a>　夜叉乾闼婆，</p>
  <p id="aGG">杂类众生辈，<a id="a-GH"></a>　来世愿成佛。<a id="a-GI"></a>’”</p>
  <p id="aGJ">尔时，<a id="a-GK"></a>世尊说此偈已，<a id="a-GL"></a>复告护国菩萨言：<a id="a-GM"></a>“护国，<a id="a-GN"></a>尔时焰意大王，<a id="a-GO"></a>过彼夜已，<a id="a-GP"></a>闻彼童子宫内哭声；<a id="a-GQ"></a>闻已驰向胜喜乐城，<a id="a-GR"></a>到已问诸彩女辈言：<a id="a-GS"></a>‘汝等今者为何哭耶？<a id="a-GT"></a>’时彼诸女，<a id="a-GU"></a>白大王言：<a id="a-GV"></a>‘大王当知，<a id="a-GW"></a>福焰王子于今夜中忽然不见。<a id="a-GX"></a>’护国，<a id="a-GY"></a>尔时焰意王闻此语已，<a id="a-GZ"></a>迷闷躄地如大树倒，<a id="a-Ga"></a>须臾乃起，<a id="a-Gb"></a>大声悲泣啼哭懊恼，<a id="a-Gc"></a>巡绕彼城经百千匝。</p>
  <p id="aGd">“护国，<a id="a-Ge"></a>尔时彼处护城天神，<a id="a-Gf"></a>告焰意王言：<a id="a-Gg"></a>‘大王当知，<a id="a-Gh"></a>东方去此，<a id="a-Gi"></a>有佛世尊名曰成利慧。<a id="a-Gj"></a>大王，<a id="a-Gk"></a>王子今在彼处，<a id="a-Gl"></a>顶礼承事，<a id="a-Gm"></a>供养彼佛世尊。<a id="a-Gn"></a>’尔时，<a id="a-Go"></a>焰意王闻天告已，<a id="a-Gp"></a>即时与童子宫内诸彩女等，<a id="a-Gq"></a>及王部从八万四千俱致百千那由他众，<a id="a-Gr"></a>向于东方，<a id="a-Gs"></a>往诣成利慧如来阿罗呵三藐三佛陀所；<a id="a-Gt"></a>到已顶礼佛足，<a id="a-Gu"></a>却住一面，<a id="a-Gv"></a>以偈叹佛：</p>
  <p id="aGw">“‘敬礼功德智慧海，<a id="a-Gx"></a>　人中丈夫无等等，</p>
  <p id="aGy">三界最胜无有比，<a id="a-Gz"></a>　天王修罗皆供养。</p>
  <p id="aH0">众中殊特最极尊，<a id="a-H1"></a>　观佛色相无厌足，</p>
  <p id="aH2">三十二相庄严身，<a id="a-H3"></a>　犹如须弥宝清净。</p>
  <p id="aH4">佛身微妙紫金色，<a id="a-H5"></a>　见者无厌我顶礼，</p>
  <p id="aH6">无量百千亿数劫，<a id="a-H7"></a>　如来苦行无厌倦。</p>
  <p id="aH8">无量劫数供养佛，<a id="a-H9"></a>　百千俱致不可数，</p>
  <p id="aHA">往昔布施难思议，<a id="a-HB"></a>　是故身光甚严净。</p>
  <p id="aHC">布施持戒禅定慧，<a id="a-HD"></a>　忍辱精进善方便，</p>
  <p id="aHE">世尊身色甚清净，<a id="a-HF"></a>　胜于日月摩尼光。</p>
  <p id="aHG">释梵光明隐不现，<a id="a-HH"></a>　佛现妙色为世间，</p>
  <p id="aHI">或现在于兜率天，<a id="a-HJ"></a>　或复示现欲下生，</p>
  <p id="aHK">或现清净白象身，<a id="a-HL"></a>　梦中右胁入母胎。</p>
  <p id="aHM">佛身现处如虚空，<a id="a-HN"></a>　如影水月梦幻化，</p>
  <p id="aHO">佛身应现亦如是，<a id="a-HP"></a>　又复示现初生时，</p>
  <p id="aHQ">或行七步示丈夫，<a id="a-HR"></a>　唱言天人我最上，</p>
  <p id="aHS">我能救脱诸苦众，<a id="a-HT"></a>　于诸法中无疑惑。</p>
  <p id="aHU">为众示现始学书，<a id="a-HV"></a>　成就禅定寂静处，</p>
  <p id="aHW">示现在于婇女中，<a id="a-HX"></a>　舍于父母及妻子，</p>
  <p id="aHY">眷属宗亲恋慕啼，<a id="a-HZ"></a>　舍家处林恒独步，</p>
  <p id="aHa">俱致数天恒围绕，<a id="a-Hb"></a>　恒常赞叹不生厌。</p>
  <p id="aHc">久已降伏四种魔，<a id="a-Hd"></a>　此刹示现始降伏，</p>
  <p id="aHe">久已转于无始轮，<a id="a-Hf"></a>　今以慈悲示初转。</p>
  <p id="aHg">观于世间著常想，<a id="a-Hh"></a>　在众唱言我涅槃，</p>
  <p id="aHi">见诸世间乐生死，<a id="a-Hj"></a>　世尊为说寂灭处。</p>
  <p id="aHk">福智方便无比喻，<a id="a-Hl"></a>　身放光明照多刹，</p>
  <p id="aHm">诸方菩萨寻光来，<a id="a-Hn"></a>　顶礼世尊不思议。</p>
  <p id="aHo">法王为说微妙法，<a id="a-Hp"></a>　心生欢喜证清净，</p>
  <p id="aHq">为众现身同世间，<a id="a-Hr"></a>　佛身无来亦无去。</p>
  <p id="aHs">如来住法如幻化，<a id="a-Ht"></a>　是故顶礼大丈夫，</p>
  <p id="aHu">善哉世尊说妙道，<a id="a-Hv"></a>　为众显于菩提路。</p>
  <p id="aHw">为我显示胜法门，<a id="a-Hx"></a>　是故我今证此法，</p>
  <p id="aHy">如来为我所示现，<a id="a-Hz"></a>　我证皆为众生说。</p>
  <p id="aI0">佛智无恼三界尊，<a id="a-I1"></a>　我今叹佛证功德，</p>
  <p id="aI2">愿共世间诸众生，<a id="a-I3"></a>　速证寂灭无上道。<a id="a-I4"></a>’”</p>
  <p id="aI5">尔时，<a id="a-I6"></a>世尊说此偈已，<a id="a-I7"></a>复告护国菩萨言：<a id="a-I8"></a>“护国，<a id="a-I9"></a>尔时彼成利慧如来，<a id="a-IA"></a>知焰意王深信心已，<a id="a-IB"></a>如应说法，<a id="a-IC"></a>令住不退转地于阿耨多罗三藐三菩提中。<a id="a-ID"></a>护国，<a id="a-IE"></a>尔时彼福焰王子，<a id="a-IF"></a>白成利慧如来言：<a id="a-IG"></a>‘世尊，<a id="a-IH"></a>我今欲请如来及比丘僧入我城内，<a id="a-II"></a>惟愿世尊慈愍听许。<a id="a-IJ"></a>’尔时，<a id="a-IK"></a>成利慧如来，<a id="a-IL"></a>怜愍王子故默然受请。<a id="a-IM"></a>护国，<a id="a-IN"></a>尔时福焰王子，<a id="a-IO"></a>知佛许已，<a id="a-IP"></a>白其父母：<a id="a-IQ"></a>‘告诸眷属并婇女等言：<a id="a-IR"></a>尊等当知，<a id="a-IS"></a>我今以胜喜乐城并庄严具，<a id="a-IT"></a>悉以奉施彼如来及比丘僧，<a id="a-IU"></a>终无悔也。<a id="a-IV"></a>惟愿父母及诸眷属生随喜心。<a id="a-IW"></a>’尔时，<a id="a-IX"></a>父母眷属一时同声唱言：<a id="a-IY"></a>‘善哉！<a id="a-IZ"></a>善哉！<a id="a-Ia"></a>我皆随喜。<a id="a-Ib"></a>’</p>
  <p id="aIc">“护国，<a id="a-Id"></a>尔时福焰王子，<a id="a-Ie"></a>即时更好庄严胜喜乐城奉施如来。<a id="a-If"></a>尔时，<a id="a-Ig"></a>王子为佛及僧，<a id="a-Ih"></a>日别办具五百种味上妙饮食，<a id="a-Ii"></a>供佛及僧；<a id="a-Ij"></a>复为比丘造僧伽蓝，<a id="a-Ik"></a>皆以七宝庄严其房，<a id="a-Il"></a>舍内敷置杂色种种缯褥数百千重；<a id="a-Im"></a>又为比丘僧日别造新净衣，<a id="a-In"></a>布施众僧随意所乐；<a id="a-Io"></a>复更为造经行之处，<a id="a-Ip"></a>皆以众宝庄严其地，<a id="a-Iq"></a>上覆宝网经行两边，<a id="a-Ir"></a>种诸树木花果种种诸华，<a id="a-Is"></a>谓忧钵华、<a id="a-It"></a>波头摩华、<a id="a-Iu"></a>分陀利等，<a id="a-Iv"></a>一切众华无不具足。<a id="a-Iw"></a>时，<a id="a-Ix"></a>彼王子如是供养佛及众僧，<a id="a-Iy"></a>经三亿俱致岁，<a id="a-Iz"></a>于其中间未曾睡眠不爱身命，<a id="a-J0"></a>唯念供养佛及众僧。<a id="a-J1"></a>其间无贪欲心，<a id="a-J2"></a>无瞋害心，<a id="a-J3"></a>于王位处不生乐心，<a id="a-J4"></a>于一切处弃舍身命，<a id="a-J5"></a>况复余物？<a id="a-J6"></a>复于如来有所说法，<a id="a-J7"></a>皆悉受持终无忘失，<a id="a-J8"></a>乃至一句未曾重问。<a id="a-J9"></a>如来于其时间亦不洗浴，<a id="a-JA"></a>亦不以酥油涂摩其身，<a id="a-JB"></a>亦不洗足，<a id="a-JC"></a>亦不坐卧，<a id="a-JD"></a>唯除食时及大小便利，<a id="a-JE"></a>乃至终无疲倦之想。<a id="a-JF"></a>而彼如来涅槃时，<a id="a-JG"></a>自取赤真檀为积聚阇毗如来身。<a id="a-JH"></a>于阇毗如来身处，<a id="a-JI"></a>以种种上妙供具供养舍利。<a id="a-JJ"></a>又于阎浮提内处处，<a id="a-JK"></a>以诸华鬘、<a id="a-JL"></a>名香、<a id="a-JM"></a>种种音乐，<a id="a-JN"></a>乃至幡盖、<a id="a-JO"></a>宝幢供养舍利。<a id="a-JP"></a>如是供养已，<a id="a-JQ"></a>为其舍利，<a id="a-JR"></a>复更别造九十九俱致宝塔。<a id="a-JS"></a>彼诸塔等七宝所成，<a id="a-JT"></a>复以杂宝真珠罗网以覆塔上。<a id="a-JU"></a>又为诸塔造七宝盖，<a id="a-JV"></a>彼一一塔奉施五百宝盖。<a id="a-JW"></a>又于一一塔所，<a id="a-JX"></a>奉施音乐数百千种。<a id="a-JY"></a>于阎浮提内处处，<a id="a-JZ"></a>悉令种诸妙华树。<a id="a-Ja"></a>于一一塔所前燃百千灯，<a id="a-Jb"></a>一一灯器盛千斛油。<a id="a-Jc"></a>又复更以一切诸香，<a id="a-Jd"></a>涂香、<a id="a-Je"></a>末香、<a id="a-Jf"></a>烧香，<a id="a-Jg"></a>及诸华鬘等供养彼塔。<a id="a-Jh"></a>尔时，<a id="a-Ji"></a>福焰王子如是供养经俱致岁已，<a id="a-Jj"></a>于后出家；<a id="a-Jk"></a>既出家已，<a id="a-Jl"></a>唯畜三衣，<a id="a-Jm"></a>常行乞食，<a id="a-Jn"></a>乐于头陀，<a id="a-Jo"></a>恒坐不卧，<a id="a-Jp"></a>于余时间未曾睡眠，<a id="a-Jq"></a>亦不从人有所求索，<a id="a-Jr"></a>施与一切心不望报，<a id="a-Js"></a>常为他人解说正法。<a id="a-Jt"></a>如是经四俱致岁，<a id="a-Ju"></a>乃至若有以一善言赞叹者心尚不受，<a id="a-Jv"></a>何况受人利养之物？<a id="a-Jw"></a>若听法时无疲倦想，<a id="a-Jx"></a>常有诸天承事供养。<a id="a-Jy"></a>尔时，<a id="a-Jz"></a>彼国土内王与大臣、<a id="a-K0"></a>夫人、<a id="a-K1"></a>婇女，<a id="a-K2"></a>一切人民并诸眷属，<a id="a-K3"></a>悉皆随从学彼王子出家修道。</p>
  <p id="aK4">“护国，<a id="a-K5"></a>尔时净居诸天子等，<a id="a-K6"></a>见是事已作如是念：<a id="a-K7"></a>‘今此国内一切人民，<a id="a-K8"></a>并学王子出家。<a id="a-K9"></a>今此国内尽是三宝，<a id="a-KA"></a>我等今者应作檀越供养彼等，<a id="a-KB"></a>即是供养三宝利益世间。<a id="a-KC"></a>’彼如来涅槃后，<a id="a-KD"></a>正法住世经六万四千俱致岁，<a id="a-KE"></a>皆是福焰比丘之所住持。<a id="a-KF"></a>其福焰比丘，<a id="a-KG"></a>从此已来常如是供养；<a id="a-KH"></a>如是次第供养九十四俱致诸佛，<a id="a-KI"></a>彼一一佛悉皆如上供养之行。<a id="a-KJ"></a>护国，<a id="a-KK"></a>于汝意云何？<a id="a-KL"></a>其焰意王，<a id="a-KM"></a>岂异人乎？<a id="a-KN"></a>莫作异见！<a id="a-KO"></a>则今无量寿如来是也。<a id="a-KP"></a>护国，<a id="a-KQ"></a>于汝意云何？<a id="a-KR"></a>彼福焰王子，<a id="a-KS"></a>岂异人乎？<a id="a-KT"></a>莫作异见！<a id="a-KU"></a>则我身是也。<a id="a-KV"></a>尔时，<a id="a-KW"></a>其守护城天神者，<a id="a-KX"></a>岂异人乎？<a id="a-KY"></a>则阿閦佛是也。<a id="a-KZ"></a>”</p>
  <p id="aKa">尔时，<a id="a-Kb"></a>世尊复告护国菩萨言：<a id="a-Kc"></a>“护国，<a id="a-Kd"></a>是故若诸菩萨摩诃萨，<a id="a-Ke"></a>若欲得阿耨多罗三藐三菩提者，<a id="a-Kf"></a>应当学彼福焰王子，<a id="a-Kg"></a>深心至诚所修诸行，<a id="a-Kh"></a>能舍一切憎爱心。<a id="a-Ki"></a>是故我常勤修如是苦行故，<a id="a-Kj"></a>得成于阿耨多罗三藐三菩提。<a id="a-Kk"></a>然未来世有诸比丘，<a id="a-Kl"></a>爱重名利，<a id="a-Km"></a>贪著眷属，<a id="a-Kn"></a>于诸善法自然损减，<a id="a-Ko"></a>常为我慢怨贼之所损害，<a id="a-Kp"></a>甚可怜愍！<a id="a-Kq"></a>以贪利故远离正法，<a id="a-Kr"></a>虚然出家污沙门行，<a id="a-Ks"></a>但有口言我是菩萨，<a id="a-Kt"></a>然其内心纯行谄曲，<a id="a-Ku"></a>身心昏浊没烦恼泥，<a id="a-Kv"></a>才有形相违于本道，<a id="a-Kw"></a>舍已誓愿，<a id="a-Kx"></a>贪著衣服、<a id="a-Ky"></a>饮食、<a id="a-Kz"></a>房舍、<a id="a-L0"></a>卧具、<a id="a-L1"></a>汤药等事，<a id="a-L2"></a>心无惭愧，<a id="a-L3"></a>不避耻辱，<a id="a-L4"></a>无有威仪，<a id="a-L5"></a>离佛境界，<a id="a-L6"></a>心恒贪著。<a id="a-L7"></a>护国，<a id="a-L8"></a>若有得闻如是法者，<a id="a-L9"></a>应当觉知彼恶知识。<a id="a-LA"></a>恶知识者，<a id="a-LB"></a>求名贪利，<a id="a-LC"></a>不应亲近。<a id="a-LD"></a>”</p>
  <p id="aLE">尔时，<a id="a-LF"></a>世尊欲重宣此义，<a id="a-LG"></a>以偈颂曰：</p>
  <p id="aLH">“多行于放逸，<a id="a-LI"></a>　远离十力处，</p>
  <p id="aLJ">心常贪利养，<a id="a-LK"></a>　及诸眷属等，</p>
  <p id="aLL">弃舍佛菩提，<a id="a-LM"></a>　千种诸功德，</p>
  <p id="aLN">诈圣求名利，<a id="a-LO"></a>　恶性无惭耻，</p>
  <p id="aLP">奸谄无羞愧。<a id="a-LQ"></a> 彼专为利事，</p>
  <p id="aLR">入于佛法中，<a id="a-LS"></a>　随顺诸烦恼，</p>
  <p id="aLT">速疾堕恶趣，<a id="a-LU"></a>　口言我大德，</p>
  <p id="aLV">胜在阿兰若，<a id="a-LW"></a>　心恒念聚落。</p>
  <p id="aLX">彼等为贪故，<a id="a-LY"></a>　心多诸觉观，</p>
  <p id="aLZ">彼人远解脱，<a id="a-La"></a>　犹如天与地，</p>
  <p id="aLb">行者应远离，<a id="a-Lc"></a>　如畏恶毒蛇。</p>
  <p id="aLd">彼不乐佛法，<a id="a-Le"></a>　并诸功德僧，</p>
  <p id="aLf">弃舍离善道，<a id="a-Lg"></a>　常行于邪径，</p>
  <p id="aLh">失于无量善，<a id="a-Li"></a>　为诸有覆蔽。</p>
  <p id="aLj">闻我往昔行，<a id="a-Lk"></a>　真实诚心信，</p>
  <p id="aLl">应当学我行，<a id="a-Lm"></a>　多俱致劫数。</p>
  <p id="aLn">如是法难得，<a id="a-Lo"></a>　应发大忍心，</p>
  <p id="aLp">我有所说处，<a id="a-Lq"></a>　勤劬当奉行。</p>
  <p id="aLr">若当欲成佛，<a id="a-Ls"></a>　妙胜大乘中，</p>
  <p id="aLt">应念彼王行，<a id="a-Lu"></a>　诸功德无量。</p>
  <p id="aLv">思惟真实已，<a id="a-Lw"></a>　应住彼教中，</p>
  <p id="aLx">如是菩提道，<a id="a-Ly"></a>　当见如佛说。</p>
  <p id="aLz">深思诸功德，<a id="a-M0"></a>　圣人种性处，</p>
  <p id="aM1">当应如教行。<a id="a-M2"></a> 若舍如是教，</p>
  <p id="aM3">则失功德味，<a id="a-M4"></a>　当生恶趣中，</p>
  <p id="aM5">愚痴无有别，<a id="a-M6"></a>　生彼已当悔。</p>
  <p id="aM7">劝住山林者，<a id="a-M8"></a>　慎莫自赞誉，</p>
  <p id="aM9">亦勿毁他行，<a id="a-MA"></a>　宁常自呵责：</p>
  <p id="aMB">昔背亿数佛，<a id="a-MC"></a>　斯由我慢心，</p>
  <p id="aMD">莫惜已身命，<a id="a-ME"></a>　恩爱处悉舍。</p>
  <p id="aMF">如我说此经，<a id="a-MG"></a>　法中行敬心，</p>
  <p id="aMH">若能如说行，<a id="a-MI"></a>　菩提不为难，</p>
  <p id="aMJ">此乘大仙说，<a id="a-MK"></a>　闻已莫生疑。</p>
  <p id="aML">是故佛法中，<a id="a-MM"></a>　应住如圣教，</p>
  <p id="aMN">精勤舍身命，<a id="a-MO"></a>　如我教莫违，</p>
  <p id="aMP">若不信此教，<a id="a-MQ"></a>　于后悔无益。<a id="a-MR"></a>”</p>
  <p id="aMS">尔时，<a id="a-MT"></a>世尊说此偈已，<a id="a-MU"></a>复告护国菩萨言：<a id="a-MV"></a>“护国，<a id="a-MW"></a>若有菩萨常行五波罗蜜无有休息；<a id="a-MX"></a>若有菩萨于此经中，<a id="a-MY"></a>能如法行，<a id="a-MZ"></a>能如教住，<a id="a-Ma"></a>复自唱言：<a id="a-Mb"></a>‘我如教住，<a id="a-Mc"></a>我如教行。<a id="a-Md"></a>’于前行五波罗蜜功德者，<a id="a-Me"></a>欲比此功德百分不及一，<a id="a-Mf"></a>百千分不及一，<a id="a-Mg"></a>百千俱致分不及一，<a id="a-Mh"></a>算数过算数分不及一，<a id="a-Mi"></a>哥罗分不及一，<a id="a-Mj"></a>譬喻分不及一，<a id="a-Mk"></a>忧波尼沙陀分不及一。<a id="a-Ml"></a>”</p>
  <p id="aMm">佛说此经时，<a id="a-Mn"></a>三十那由他天及人、<a id="a-Mo"></a>阿修罗等，<a id="a-Mp"></a>未曾发阿耨多罗三藐三菩提心者，<a id="a-Mq"></a>皆悉发心，<a id="a-Mr"></a>得不退转于阿耨多罗三藐三菩提。<a id="a-Ms"></a>复有七千比丘，<a id="a-Mt"></a>尽诸有漏，<a id="a-Mu"></a>心得解脱。</p>
  <p id="aMv">尔时，<a id="a-Mw"></a>长老护国菩萨白佛言：<a id="a-Mx"></a>“世尊，<a id="a-My"></a>此法本有何名？<a id="a-Mz"></a>我等云何奉持？<a id="a-N0"></a>”</p>
  <p id="aN1">作是请已，<a id="a-N2"></a>尔时佛告护国菩萨：<a id="a-N3"></a>“善男子，<a id="a-N4"></a>言此法本名《不空誓清净行》，<a id="a-N5"></a>如是受持；<a id="a-N6"></a>亦名《善丈夫游戏菩萨行决定毗尼》，<a id="a-N7"></a>如是受持；<a id="a-N8"></a>亦名《真实义具足》，<a id="a-N9"></a>如是受持；<a id="a-NA"></a>亦名《福焰菩萨大士往昔本行》，<a id="a-NB"></a>如是受持。<a id="a-NC"></a>”</p>
  <p id="aND">佛说是法已，<a id="a-NE"></a>长老护国菩萨，<a id="a-NF"></a>及诸天、<a id="a-NG"></a>人、<a id="a-NH"></a>阿修罗、<a id="a-NI"></a>乾闼婆等，<a id="a-NJ"></a>闻佛所说，<a id="a-NK"></a>欢喜奉行。</p>
 </body>
</html>