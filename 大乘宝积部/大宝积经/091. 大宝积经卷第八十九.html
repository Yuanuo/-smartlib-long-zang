<!doctype html>
<html id="z3IBTGuD7" data-ver="1758">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十九</h1>
  <h2 id="a2">元魏优禅尼国王子月婆首那译</h2>
  <h2 id="a3">摩诃迦葉会第二十三之二</h2>
  <p id="a4">尔时，<a id="a-5"></a>摩诃迦葉白佛言：<a id="a-6"></a>“世尊，<a id="a-7"></a>当来末世后五百岁，<a id="a-8"></a>何等菩萨行于谄曲？<a id="a-9"></a>”</p>
  <p id="aA">尔时，<a id="a-B"></a>世尊告迦葉言：<a id="a-C"></a>“迦葉，<a id="a-D"></a>多有众人行于谄曲，<a id="a-E"></a>亲近恶友，<a id="a-F"></a>少读诵经，<a id="a-G"></a>为求衣食。<a id="a-H"></a>”</p>
  <p id="aI">尔时，<a id="a-J"></a>摩诃迦葉白佛言：<a id="a-K"></a>“善哉！<a id="a-L"></a>世尊。<a id="a-M"></a>唯愿世尊利益多人，<a id="a-N"></a>说彼谄曲不勤修行菩萨之过，<a id="a-O"></a>令彼菩萨闻此过已，<a id="a-P"></a>自摄心行，<a id="a-Q"></a>令得清净。<a id="a-R"></a>”</p>
  <p id="aS">尔时，<a id="a-T"></a>世尊告摩诃迦葉言：<a id="a-U"></a>“迦葉，<a id="a-V"></a>当来末世后五百岁，<a id="a-W"></a>有诸菩萨，<a id="a-X"></a>亲近恶友，<a id="a-Y"></a>少读诵经，<a id="a-Z"></a>唯作供养舍利之业，<a id="a-a"></a>以香花、<a id="a-b"></a>璎珞、<a id="a-c"></a>幡盖、<a id="a-d"></a>灯明，<a id="a-e"></a>供养如来舍利塔庙。<a id="a-f"></a>迦葉，<a id="a-g"></a>我为在家无智众生，<a id="a-h"></a>令种善根，<a id="a-i"></a>说供养舍利；<a id="a-j"></a>彼诸痴人不解我意，<a id="a-k"></a>但作此业。<a id="a-l"></a>迦葉，<a id="a-m"></a>我于一切天人之中，<a id="a-n"></a>常说此法，<a id="a-o"></a>修奢摩他、<a id="a-p"></a>毗婆舍那，<a id="a-q"></a>以自调伏；<a id="a-r"></a>世间当有信乐婆罗门、<a id="a-s"></a>居士供养舍利。<a id="a-t"></a>迦葉，<a id="a-u"></a>彼诸痴人舍于读诵、<a id="a-v"></a>修禅、<a id="a-w"></a>智慧，<a id="a-x"></a>供养舍利因之活命。</p>
  <p id="ay">“迦葉，<a id="a-z"></a>若有菩萨以满三千大千世界上至梵天香花灯明，<a id="a-10"></a>一一灯炷如须弥山，<a id="a-11"></a>以如是等供养如来；<a id="a-12"></a>若有菩萨净心持戒，<a id="a-13"></a>于师尊所受持读诵一四句偈，<a id="a-14"></a>净心修行乃至七步，<a id="a-15"></a>功德胜彼无量无边。<a id="a-16"></a>迦葉，<a id="a-17"></a>若有菩萨以满三千大千世界花香末香，<a id="a-18"></a>于百千岁，<a id="a-19"></a>昼夜六时供养如来；<a id="a-1A"></a>若有菩萨舍于愦闹，<a id="a-1B"></a>深畏三界，<a id="a-1C"></a>为利众生发心趣向阿兰若处，<a id="a-1D"></a>举足七步，<a id="a-1E"></a>胜前功德无量无边。<a id="a-1F"></a>迦葉，<a id="a-1G"></a>于意云何？<a id="a-1H"></a>如来化众生故作是说耶？<a id="a-1I"></a>迦葉，<a id="a-1J"></a>莫作此见，<a id="a-1K"></a>如来实说。<a id="a-1L"></a>所以者何？<a id="a-1M"></a>如来现见明了知故。<a id="a-1N"></a>”</p>
  <p id="a1O">佛告迦葉：<a id="a-1P"></a>“过去无量无边、<a id="a-1Q"></a>不可思议、<a id="a-1R"></a>无数阿僧祇劫，<a id="a-1S"></a>尔时有佛，<a id="a-1T"></a>号妙华如来、<a id="a-1U"></a>应供、<a id="a-1V"></a>正遍知、<a id="a-1W"></a>明行足、<a id="a-1X"></a>善逝、<a id="a-1Y"></a>世间解、<a id="a-1Z"></a>无上士、<a id="a-1a"></a>调御丈夫、<a id="a-1b"></a>天人师、<a id="a-1c"></a>佛婆伽婆，<a id="a-1d"></a>其劫亦名妙华。<a id="a-1e"></a>迦葉，<a id="a-1f"></a>妙华如来有九十六亿百千声闻大众。<a id="a-1g"></a>尔时，<a id="a-1h"></a>有转轮圣王，<a id="a-1i"></a>名曰尼弥，<a id="a-1j"></a>如法治世，<a id="a-1k"></a>主四天下。<a id="a-1l"></a>迦葉，<a id="a-1m"></a>时尼弥大王千子具足，<a id="a-1n"></a>勇健威猛。<a id="a-1o"></a>迦葉，<a id="a-1p"></a>尔时大王具千子已，<a id="a-1q"></a>复有二子，<a id="a-1r"></a>结跏趺坐忽然化生，<a id="a-1s"></a>一名达摩，<a id="a-1t"></a>二名善法。<a id="a-1u"></a>迦葉，<a id="a-1v"></a>尔时大王请妙华如来及比丘僧，<a id="a-1w"></a>满八万四千岁，<a id="a-1x"></a>供养衣服、<a id="a-1y"></a>卧具、<a id="a-1z"></a>饮食、<a id="a-20"></a>汤药，<a id="a-21"></a>舍诸家事唯修供养。<a id="a-22"></a>七日之后，<a id="a-23"></a>一切比丘各施新衣、<a id="a-24"></a>种种饮食随心所乐，<a id="a-25"></a>广造精舍随心乐住，<a id="a-26"></a>一一比丘给使七人，<a id="a-27"></a>施百味食。<a id="a-28"></a>迦葉，<a id="a-29"></a>尔时大王造立精舍方八十由旬，<a id="a-2A"></a>彩画微妙出过世间，<a id="a-2B"></a>妙华如来及比丘僧坐彼精舍，<a id="a-2C"></a>从于地下出众妙华，<a id="a-2D"></a>令彼精舍华至于膝。<a id="a-2E"></a>迦葉，<a id="a-2F"></a>尔时大王于不思议功德精舍，<a id="a-2G"></a>供养妙华如来，<a id="a-2H"></a>满八万四千岁，<a id="a-2I"></a>恭敬供养，<a id="a-2J"></a>尊重赞叹。</p>
  <p id="a2K">“迦葉，<a id="a-2L"></a>尔时大王供养如来，<a id="a-2M"></a>满八万四千岁已，<a id="a-2N"></a>最后一日，<a id="a-2O"></a>妙华如来饭食之后，<a id="a-2P"></a>达摩、<a id="a-2Q"></a>善法二子眷属，<a id="a-2R"></a>及诸四众，<a id="a-2S"></a>至妙华如来正遍知所，<a id="a-2T"></a>头面作礼，<a id="a-2U"></a>白佛言：<a id="a-2V"></a>‘世尊，<a id="a-2W"></a>颇有布施功德善根，<a id="a-2X"></a>胜此尼弥大王功德善根者不？<a id="a-2Y"></a>’迦葉，<a id="a-2Z"></a>时二王子礼如来时，<a id="a-2a"></a>大千世界悉皆震动。<a id="a-2b"></a>迦葉，<a id="a-2c"></a>尔时妙华如来侍者弟子，<a id="a-2d"></a>名通达法，<a id="a-2e"></a>从座而起，<a id="a-2f"></a>顶礼佛足，<a id="a-2g"></a>白佛言：<a id="a-2h"></a>‘世尊，<a id="a-2i"></a>何因缘故，<a id="a-2j"></a>大地震动？<a id="a-2k"></a>以何因缘，<a id="a-2l"></a>此二王子礼佛而住？<a id="a-2m"></a>’尔时，<a id="a-2n"></a>妙华如来告通达法：<a id="a-2o"></a>‘善男子，<a id="a-2p"></a>何用此问？<a id="a-2q"></a>若佛如来，<a id="a-2r"></a>说此王子净心深忍大悲之心礼如来足，<a id="a-2s"></a>一切天人皆当迷没。<a id="a-2t"></a>’</p>
  <p id="a2u">“迦葉，<a id="a-2v"></a>尔时妙华如来告一声闻神足弟子那罗延言：<a id="a-2w"></a>‘善男子，<a id="a-2x"></a>汝示神力起二童子。<a id="a-2y"></a>’迦葉，<a id="a-2z"></a>尔时那罗延比丘从座而起，<a id="a-30"></a>即以右手捉一童子，<a id="a-31"></a>复以左手捉一童子，<a id="a-32"></a>欲扶令起而不能动。<a id="a-33"></a>时那罗延尽大神通，<a id="a-34"></a>扶二童子欲令其起，<a id="a-35"></a>不能动彼，<a id="a-36"></a>如分一毛为千万分不动一分。<a id="a-37"></a>迦葉，<a id="a-38"></a>尔时三千大千世界，<a id="a-39"></a>地皆震动，<a id="a-3A"></a>山河石壁悉亦大动，<a id="a-3B"></a>而不能动彼二童子。<a id="a-3C"></a>迦葉，<a id="a-3D"></a>尔时那罗延以妙华如来威神力故，<a id="a-3E"></a>令于下方恒河沙等诸佛世界悉皆震动，<a id="a-3F"></a>而亦不动彼二童子毛之一分。<a id="a-3G"></a>迦葉，<a id="a-3H"></a>尔时那罗延比丘礼妙华佛白言：<a id="a-3I"></a>‘世尊，<a id="a-3J"></a>我将不失神通力耶？<a id="a-3K"></a>何以故？<a id="a-3L"></a>世尊，<a id="a-3M"></a>此二童子生来未久，<a id="a-3N"></a>在于佛前头面著地，<a id="a-3O"></a>我尽神力不能令起。<a id="a-3P"></a>’尔时，<a id="a-3Q"></a>妙华如来告那罗延比丘言：<a id="a-3R"></a>‘善男子，<a id="a-3S"></a>汝不失通。<a id="a-3T"></a>善男子，<a id="a-3U"></a>菩萨境界不可思议，<a id="a-3V"></a>一切声闻、<a id="a-3W"></a>缘觉所不能动，<a id="a-3X"></a>不能思量。<a id="a-3Y"></a>善男子，<a id="a-3Z"></a>若满三千大千世界，<a id="a-3a"></a>一切众生具大神力，<a id="a-3b"></a>如汝不异，<a id="a-3c"></a>至于亿劫，<a id="a-3d"></a>不能动此二童子起。<a id="a-3e"></a>’迦葉，<a id="a-3f"></a>尔时妙华如来说此语时，<a id="a-3g"></a>众中四百二十万众生发阿耨多罗三藐三菩提心。<a id="a-3h"></a>彼诸众生作如是念：<a id="a-3i"></a>‘菩萨神力甚为希有！<a id="a-3j"></a>未得一切智神力，<a id="a-3k"></a>乃尔大声闻神力不能令动，<a id="a-3l"></a>况成佛道！<a id="a-3m"></a>是故我等应行菩萨道，<a id="a-3n"></a>愿证如来无上智慧。<a id="a-3o"></a>’迦葉，<a id="a-3p"></a>尔时四百二十万众生，<a id="a-3q"></a>作是念已，<a id="a-3r"></a>于无上菩提心得坚住。</p>
  <p id="a3s">“迦葉，<a id="a-3t"></a>尔时彼众有一菩萨，<a id="a-3u"></a>名曰善慧，<a id="a-3v"></a>在大众中从座而起，<a id="a-3w"></a>偏袒右肩，<a id="a-3x"></a>顶礼佛足，<a id="a-3y"></a>白妙华如来言：<a id="a-3z"></a>‘世尊，<a id="a-40"></a>唯愿世尊起二童子。<a id="a-41"></a>如彼所问，<a id="a-42"></a>愿佛解说。<a id="a-43"></a>’”</p>
  <p id="a44">佛告迦葉：<a id="a-45"></a>“尔时，<a id="a-46"></a>妙华如来从虚空中出大音声，<a id="a-47"></a>其声遍满乃至十方恒河沙等诸佛世界，<a id="a-48"></a>声至之处世界地皆六种震动，<a id="a-49"></a>放大光明遍照十方。<a id="a-4A"></a>迦葉，<a id="a-4B"></a>时二童子闻此声已，<a id="a-4C"></a>从地而起。<a id="a-4D"></a>迦葉，<a id="a-4E"></a>童子起时，<a id="a-4F"></a>于此三千大千世界，<a id="a-4G"></a>人天妓乐不鼓自鸣，<a id="a-4H"></a>于虚空中雨众妙华。<a id="a-4I"></a>迦葉，<a id="a-4J"></a>时二童子从地起已至如来所，<a id="a-4K"></a>右绕三匝，<a id="a-4L"></a>顶礼佛足，<a id="a-4M"></a>合掌恭敬瞻仰如来。<a id="a-4N"></a>迦葉，<a id="a-4O"></a>尔时妙华如来告善慧菩萨言：<a id="a-4P"></a>‘善男子，<a id="a-4Q"></a>此二童子礼我足已作如是问：<a id="a-4R"></a>“世尊，<a id="a-4S"></a>颇有布施福德善根，<a id="a-4T"></a>胜此尼弥大王功德善根者？<a id="a-4U"></a>”此二童子礼我足已发问而住。<a id="a-4V"></a>’</p>
  <p id="a4W">“迦葉，<a id="a-4X"></a>尔时善慧菩萨，<a id="a-4Y"></a>白妙华如来言：<a id="a-4Z"></a>‘世尊，<a id="a-4a"></a>愿佛解说二童子问，<a id="a-4b"></a>令诸天人得安乐故。<a id="a-4c"></a>’尔时，<a id="a-4d"></a>妙华如来告善慧菩萨：<a id="a-4e"></a>‘善男子，<a id="a-4f"></a>汝今谛听！<a id="a-4g"></a>当为汝说。<a id="a-4h"></a>善男子，<a id="a-4i"></a>尼弥国王所作功德，<a id="a-4j"></a>若有菩萨住阿兰若行远离行，<a id="a-4k"></a>少知诸法得无生忍，<a id="a-4l"></a>功德胜彼无量无边。<a id="a-4m"></a>善男子，<a id="a-4n"></a>若三千大千世界一切众生，<a id="a-4o"></a>一一众生所作功德如尼弥王，<a id="a-4p"></a>如是三千大千世界一切众生所有福德，<a id="a-4q"></a>不如菩萨修行远离住于净心，<a id="a-4r"></a>正念相应解诸法空，<a id="a-4s"></a>无来无去如是少忍功德，<a id="a-4t"></a>胜前功德，<a id="a-4u"></a>百分不及一，<a id="a-4v"></a>千分不及一，<a id="a-4w"></a>亿分不及一，<a id="a-4x"></a>百亿分不及一，<a id="a-4y"></a>千亿分不及一，<a id="a-4z"></a>百千亿分不及一，<a id="a-50"></a>百千那由他亿分不及一，<a id="a-51"></a>乃至算数不及其一。<a id="a-52"></a>善男子，<a id="a-53"></a>如恒河沙等一切世界所有众生，<a id="a-54"></a>一一众生悉作福德如尼弥王，<a id="a-55"></a>彼诸众生所作福德，<a id="a-56"></a>至恒河沙劫常修福德。<a id="a-57"></a>善男子，<a id="a-58"></a>于意云何？<a id="a-59"></a>彼善男子得福多不？<a id="a-5A"></a>’迦葉，<a id="a-5B"></a>尔时善慧菩萨白妙华如来言：<a id="a-5C"></a>‘希有世尊！<a id="a-5D"></a>如来说喻不可思议，<a id="a-5E"></a>如此善根不可思议。<a id="a-5F"></a>’迦葉，<a id="a-5G"></a>尔时妙华如来告善慧菩萨：<a id="a-5H"></a>‘善男子，<a id="a-5I"></a>我今告汝有智慧人成就深忍，<a id="a-5J"></a>能信此语。<a id="a-5K"></a>彼一切众生所集善根，<a id="a-5L"></a>不如此二童子，<a id="a-5M"></a>以净心故礼如来足，<a id="a-5N"></a>胜前一切众生善根，<a id="a-5O"></a>百分不及一，<a id="a-5P"></a>千分不及一，<a id="a-5Q"></a>百千分不及一，<a id="a-5R"></a>亿分不及一，<a id="a-5S"></a>百亿分不及一，<a id="a-5T"></a>千亿分不及一，<a id="a-5U"></a>百千亿分不及一，<a id="a-5V"></a>百千亿那由他分不及一，<a id="a-5W"></a>乃至算数譬喻所不能及。<a id="a-5X"></a>’</p>
  <p id="a5Y">“迦葉，<a id="a-5Z"></a>尔时妙华如来大众之中，<a id="a-5a"></a>八万四千比丘同声发言：<a id="a-5b"></a>‘世尊，<a id="a-5c"></a>我等随喜彼人功德，<a id="a-5d"></a>成就深法忍，<a id="a-5e"></a>信诸法空，<a id="a-5f"></a>心乐远离，<a id="a-5g"></a>趣阿兰若，<a id="a-5h"></a>举足七步，<a id="a-5i"></a>发阿耨多罗三藐三菩提心，<a id="a-5j"></a>成就智慧，<a id="a-5k"></a>我等随喜。<a id="a-5l"></a>’迦葉，<a id="a-5m"></a>尔时妙华如来，<a id="a-5n"></a>赞诸比丘：<a id="a-5o"></a>‘善哉！<a id="a-5p"></a>善哉！<a id="a-5q"></a>诸善男子，<a id="a-5r"></a>汝等以此随喜之业不思议善根，<a id="a-5s"></a>当作恒河沙等转轮圣王，<a id="a-5t"></a>然后得成阿耨多罗三藐三菩提。<a id="a-5u"></a>’”</p>
  <p id="a5v">尔时，<a id="a-5w"></a>摩诃迦葉及诸大众，<a id="a-5x"></a>一时同声白佛言：<a id="a-5y"></a>“世尊，<a id="a-5z"></a>我等随喜彼人发心，<a id="a-60"></a>成就深忍，<a id="a-61"></a>信诸法空，<a id="a-62"></a>远离寂灭，<a id="a-63"></a>自性清净。<a id="a-64"></a>”</p>
  <p id="a65">尔时，<a id="a-66"></a>世尊告摩诃迦葉言：<a id="a-67"></a>“迦葉，<a id="a-68"></a>尔时达摩、<a id="a-69"></a>善法二童子，<a id="a-6A"></a>白妙华如来言：<a id="a-6B"></a>‘世尊，<a id="a-6C"></a>菩萨具何等法，<a id="a-6D"></a>施不望报，<a id="a-6E"></a>不生嫉妒，<a id="a-6F"></a>心不悭吝，<a id="a-6G"></a>不生贪著，<a id="a-6H"></a>见人行施心不希望，<a id="a-6I"></a>成就如来无上之行，<a id="a-6J"></a>得深法忍成无上智？<a id="a-6K"></a>’迦葉，<a id="a-6L"></a>尔时妙华如来告达摩、<a id="a-6M"></a>善法二童子言：<a id="a-6N"></a>‘善男子，<a id="a-6O"></a>菩萨具足四法施，<a id="a-6P"></a>不望报，<a id="a-6Q"></a>不嫉妒，<a id="a-6R"></a>不悭吝，<a id="a-6S"></a>不生贪，<a id="a-6T"></a>见人施不希望，<a id="a-6U"></a>成就如来无上之行，<a id="a-6V"></a>得甚深忍见无上智。<a id="a-6W"></a>何等为四？<a id="a-6X"></a>一者、<a id="a-6Y"></a>信诸法空，<a id="a-6Z"></a>二者、<a id="a-6a"></a>远离，<a id="a-6b"></a>三者、<a id="a-6c"></a>深忍，<a id="a-6d"></a>四者、<a id="a-6e"></a>正念。<a id="a-6f"></a>善男子，<a id="a-6g"></a>菩萨具此四法，<a id="a-6h"></a>施不望报，<a id="a-6i"></a>心不嫉妒，<a id="a-6j"></a>不悭吝，<a id="a-6k"></a>不生贪，<a id="a-6l"></a>见人施不希望，<a id="a-6m"></a>成就如来无上之行，<a id="a-6n"></a>成就深忍具无上智。<a id="a-6o"></a>善男子，<a id="a-6p"></a>复有四法，<a id="a-6q"></a>若菩萨具此四法，<a id="a-6r"></a>施不望报，<a id="a-6s"></a>心不嫉妒，<a id="a-6t"></a>不悭吝，<a id="a-6u"></a>不生贪，<a id="a-6v"></a>见人施不希望，<a id="a-6w"></a>成就如来无上之行，<a id="a-6x"></a>成就深忍满无上智。<a id="a-6y"></a>何等为四？<a id="a-6z"></a>善男子，<a id="a-70"></a>菩萨求多闻；<a id="a-71"></a>得多闻已游于城邑聚落，<a id="a-72"></a>说法无所希望，<a id="a-73"></a>乃至不受一言善赞，<a id="a-74"></a>心无所贪；<a id="a-75"></a>诸佛所说一切施中法施第一，<a id="a-76"></a>住第一施其心欢喜；<a id="a-77"></a>不求世间财物布施。<a id="a-78"></a>何以故？<a id="a-79"></a>善男子，<a id="a-7A"></a>十方无数阿僧祇诸佛世界，<a id="a-7B"></a>诸佛如来及比丘僧，<a id="a-7C"></a>不求世间资生之具。<a id="a-7D"></a>若有菩萨住清净戒，<a id="a-7E"></a>修于正法，<a id="a-7F"></a>具大悲心，<a id="a-7G"></a>不求利养，<a id="a-7H"></a>一切诸佛之所忆念；<a id="a-7I"></a>若有能说一四句偈，<a id="a-7J"></a>说偈文字皆自性空，<a id="a-7K"></a>一切诸法亦复如是皆自性空，<a id="a-7L"></a>此善男子善根功德，<a id="a-7M"></a>胜前善根，<a id="a-7N"></a>百分不及一，<a id="a-7O"></a>千分不及一，<a id="a-7P"></a>百千分不及一，<a id="a-7Q"></a>亿分不及一，<a id="a-7R"></a>百亿分不及一，<a id="a-7S"></a>千亿分不及一，<a id="a-7T"></a>百千亿分不及一，<a id="a-7U"></a>百千那由他亿分不及一，<a id="a-7V"></a>乃至阿僧祇分亦不及一。<a id="a-7W"></a>’</p>
  <p id="a7X">“迦葉，<a id="a-7Y"></a>尔时妙华如来告二童子：<a id="a-7Z"></a>‘善男子菩萨具足四法，<a id="a-7a"></a>得成如来无上之行。<a id="a-7b"></a>何等为四？<a id="a-7c"></a>一者、<a id="a-7d"></a>行无上处，<a id="a-7e"></a>二者、<a id="a-7f"></a>说无上法，<a id="a-7g"></a>三者、<a id="a-7h"></a>施无上物，<a id="a-7i"></a>四者、<a id="a-7j"></a>信无上法。<a id="a-7k"></a>善男子，<a id="a-7l"></a>是名四法。<a id="a-7m"></a>菩萨成就此四法者，<a id="a-7n"></a>得成如来无上之行。<a id="a-7o"></a>’</p>
  <p id="a7p">“迦葉，<a id="a-7q"></a>时妙华如来为二童子说是法时，<a id="a-7r"></a>彼二童子闻此法已，<a id="a-7s"></a>踊在空中高七多罗树，<a id="a-7t"></a>同声赞佛：</p>
  <p id="a7u">“‘如来知诸行，<a id="a-7v"></a>　教众生行施，</p>
  <p id="a7w">而不著于施。</p>
  <p id="a7x">此施无上施，<a id="a-7y"></a>　能成无上忍，</p>
  <p id="a7z">此中无有我，<a id="a-80"></a>　众生命及人。</p>
  <p id="a81">希有大精进，<a id="a-82"></a>　演说如是法，</p>
  <p id="a83">成就甚深忍，<a id="a-84"></a>　及得无上行。</p>
  <p id="a85">得无上菩提，<a id="a-86"></a>　永灭诸欲恼，</p>
  <p id="a87">大智慧清净，<a id="a-88"></a>　更不受后有。</p>
  <p id="a89">说于远离行，<a id="a-8A"></a>　令住阿兰若，</p>
  <p id="a8B">修于空解脱，<a id="a-8C"></a>　亦不生分别，</p>
  <p id="a8D">常勤行布施，<a id="a-8E"></a>　不生于分别，</p>
  <p id="a8F">此是无垢际。</p>
  <p id="a8G">远离诸名字，<a id="a-8H"></a>　说清净尸罗，</p>
  <p id="a8I">令行寂灭处，<a id="a-8J"></a>　此是第一戒。</p>
  <p id="a8K">觉知寂灭处，<a id="a-8L"></a>　常修行于忍，</p>
  <p id="a8M">不分别众生，<a id="a-8N"></a>　此是清净忍。</p>
  <p id="a8O">离一切分别，<a id="a-8P"></a>　修坚固精进，</p>
  <p id="a8Q">离一切有为，<a id="a-8R"></a>　佛说此精进。</p>
  <p id="a8S">能成远离法，<a id="a-8T"></a>　焚烧一切事，</p>
  <p id="a8U">断于诸有无，<a id="a-8V"></a>　此无分别禅。</p>
  <p id="a8W">不起诸烦恼，<a id="a-8X"></a>　非此亦非彼，</p>
  <p id="a8Y">中间亦不住，<a id="a-8Z"></a>　此第一智慧。</p>
  <p id="a8a">远离于三世，<a id="a-8b"></a>　修习寂灭想，</p>
  <p id="a8c">复观于此想，<a id="a-8d"></a>　此想何处生？</p>
  <p id="a8e">是故知无想，<a id="a-8f"></a>　赞叹佛功德。</p>
  <p id="a8g">演说第一法，<a id="a-8h"></a>　其心不异念，</p>
  <p id="a8i">听受于正法，<a id="a-8j"></a>　说名字无尽，</p>
  <p id="a8k">自性体不成，<a id="a-8l"></a>　观境界无实，</p>
  <p id="a8m">其心则解脱。</p>
  <p id="a8n">若起如是想，<a id="a-8o"></a>　我为说法者，</p>
  <p id="a8p">彼则被魔缚，<a id="a-8q"></a>　不知于法相。</p>
  <p id="a8r">若欲得菩提，<a id="a-8s"></a>　及求声闻者，</p>
  <p id="a8t">求缘觉菩提，<a id="a-8u"></a>　当修学此法。</p>
  <p id="a8v">说于一解脱，<a id="a-8w"></a>　智慧无边量，</p>
  <p id="a8x">勿作下劣愿，<a id="a-8y"></a>　当愿上菩提。</p>
  <p id="a8z">若求如是身，<a id="a-90"></a>　相好自庄严，</p>
  <p id="a91">如佛金色身，<a id="a-92"></a>　当求上菩提。</p>
  <p id="a93">作生一切法，<a id="a-94"></a>　作者不可得，</p>
  <p id="a95">诸法从缘生，<a id="a-96"></a>　无自性自性。<a id="a-97"></a>’</p>
  <p id="a98">“迦葉，<a id="a-99"></a>时二童子，<a id="a-9A"></a>在虚空中说此偈时，<a id="a-9B"></a>尼弥大王从城而出，<a id="a-9C"></a>及诸地神、<a id="a-9D"></a>虚空诸神皆悉来集。<a id="a-9E"></a>尔时，<a id="a-9F"></a>众中八万四千众生，<a id="a-9G"></a>发阿耨多罗三藐三菩提心，<a id="a-9H"></a>阿僧祇众生种于善根。<a id="a-9I"></a>迦葉，<a id="a-9J"></a>尔时达摩、<a id="a-9K"></a>善法二童子等，<a id="a-9L"></a>从空中下，<a id="a-9M"></a>诣妙华如来所白言：<a id="a-9N"></a>‘世尊，<a id="a-9O"></a>我等归依佛、<a id="a-9P"></a>归依法、<a id="a-9Q"></a>归依僧，<a id="a-9R"></a>发阿耨多罗三藐三菩提心，<a id="a-9S"></a>以比丘形行菩萨道。<a id="a-9T"></a>世尊，<a id="a-9U"></a>真发心者，<a id="a-9V"></a>信一切法无生。<a id="a-9W"></a>世尊，<a id="a-9X"></a>真发心者，<a id="a-9Y"></a>不著诸法。<a id="a-9Z"></a>何以故？<a id="a-9a"></a>世尊，<a id="a-9b"></a>若有著则法不生，<a id="a-9c"></a>是故，<a id="a-9d"></a>世尊说离著心得彼无生。<a id="a-9e"></a>世尊，<a id="a-9f"></a>此无生亦不应说是无生。<a id="a-9g"></a>何以故？<a id="a-9h"></a>有言说者则有生灭。<a id="a-9i"></a>若具净智则无生灭，<a id="a-9j"></a>无生灭处是毕竟尽。<a id="a-9k"></a>是故，<a id="a-9l"></a>世尊，<a id="a-9m"></a>以平等际，<a id="a-9n"></a>发阿耨多罗三藐三菩提心，<a id="a-9o"></a>不念于法，<a id="a-9p"></a>亦无法得，<a id="a-9q"></a>亦无不得，<a id="a-9r"></a>如是得平等，<a id="a-9s"></a>无得平等。<a id="a-9t"></a>何以故？<a id="a-9u"></a>一切诸法本性净故。<a id="a-9v"></a>’迦葉，<a id="a-9w"></a>尔时妙华如来为二童子说此法时，<a id="a-9x"></a>众中十千众生得无生法忍，<a id="a-9y"></a>尼弥大王并及千子五千大臣，<a id="a-9z"></a>悉发阿耨多罗三藐三菩提心。<a id="a-A0"></a>”</p>
  <p id="aA1">佛告迦葉：<a id="a-A2"></a>“尔时，<a id="a-A3"></a>妙华如来饭食既讫，<a id="a-A4"></a>澡洗钵已，<a id="a-A5"></a>于大众中告大王言：<a id="a-A6"></a>‘尼弥大王，<a id="a-A7"></a>我今说法。<a id="a-A8"></a>’王及大众闻佛说法，<a id="a-A9"></a>踊跃欢喜。<a id="a-AA"></a>迦葉，<a id="a-AB"></a>尔时达摩、<a id="a-AC"></a>善法二童子，<a id="a-AD"></a>闻佛说法，<a id="a-AE"></a>以净信心离于欲火，<a id="a-AF"></a>欲求出家，<a id="a-AG"></a>从城而出来至佛所；<a id="a-AH"></a>至佛所已，<a id="a-AI"></a>而说颂曰：</p>
  <p id="aAJ">“‘一切诸如来，<a id="a-AK"></a>　赞叹出家法！</p>
  <p id="aAL">在家多垢秽，<a id="a-AM"></a>　坏灭白净法，</p>
  <p id="aAN">增长不善法，<a id="a-AO"></a>　毁灭于善法。</p>
  <p id="aAP">在家多过失，<a id="a-AQ"></a>　出家离染污，</p>
  <p id="aAR">设使百亿劫，<a id="a-AS"></a>　受欲无厌足。</p>
  <p id="aAT">在家如死灭，<a id="a-AU"></a>　受欲无厌足，</p>
  <p id="aAV">如海受众流，<a id="a-AW"></a>　而无有厌足，</p>
  <p id="aAX">凡夫亦如是，<a id="a-AY"></a>　受欲无厌足。</p>
  <p id="aAZ">如火烧干草，<a id="a-Aa"></a>　而无厌足时，</p>
  <p id="aAb">凡夫亦如是，<a id="a-Ac"></a>　受欲无厌足。</p>
  <p id="aAd">贪欲网所缚，<a id="a-Ae"></a>　灭坏于世间，</p>
  <p id="aAf">是故应离缚，<a id="a-Ag"></a>　为发出家故。</p>
  <p id="aAh">在家具众过，<a id="a-Ai"></a>　不得无上道，</p>
  <p id="aAj">出家修远离，<a id="a-Ak"></a>　尔乃得菩提。</p>
  <p id="aAl">过去诸如来，<a id="a-Am"></a>　已入于涅槃，</p>
  <p id="aAn">住阿兰若法，<a id="a-Ao"></a>　获得大菩提。</p>
  <p id="aAp">是故学诸佛，<a id="a-Aq"></a>　趣向阿兰若，</p>
  <p id="aAr">舍爱离居家，<a id="a-As"></a>　然后得安隐。</p>
  <p id="aAt">一切三千界，<a id="a-Au"></a>　珍宝满其中，</p>
  <p id="aAv">以此珍宝聚，<a id="a-Aw"></a>　在家施诸佛。</p>
  <p id="aAx">若以无恼心，<a id="a-Ay"></a>　知于在家过，</p>
  <p id="aAz">学诸佛如来，<a id="a-B0"></a>　出家求智慧。</p>
  <p id="aB1">既求出家已，<a id="a-B2"></a>　远离诸欲火，</p>
  <p id="aB3">举足行七步，<a id="a-B4"></a>　胜以三千施，</p>
  <p id="aB5">三千之功德，<a id="a-B6"></a>　不如此一分。</p>
  <p id="aB7">是故出家者，<a id="a-B8"></a>　如来之所赞，</p>
  <p id="aB9">成就大智慧，<a id="a-BA"></a>　远离诸系缚，</p>
  <p id="aBB">离一切诸著，<a id="a-BC"></a>　乃证无上道。</p>
  <p id="aBD">速住寂静处，<a id="a-BE"></a>　断除诸欲爱，</p>
  <p id="aBF">一切毒炽心，<a id="a-BG"></a>　悉灭无有余。</p>
  <p id="aBH">学诸佛如来，<a id="a-BI"></a>　如实知诸法，</p>
  <p id="aBJ">速远离在家，<a id="a-BK"></a>　住阿兰若法。</p>
  <p id="aBL">若欲求佛道，<a id="a-BM"></a>　修于远离行，</p>
  <p id="aBN">应学阿兰若，<a id="a-BO"></a>　不应乐在家。</p>
  <p id="aBP">此是诸佛境，<a id="a-BQ"></a>　圣人所住处，</p>
  <p id="aBR">能住此道者，<a id="a-BS"></a>　则能得菩提。</p>
  <p id="aBT">欲等恼众生，<a id="a-BU"></a>　若求远离者，</p>
  <p id="aBV">应离在家法，<a id="a-BW"></a>　修习阿兰若。</p>
  <p id="aBX">欲证甘露法，<a id="a-BY"></a>　转无上法轮，</p>
  <p id="aBZ">摧伏诸魔怨，<a id="a-Ba"></a>　当习阿兰若。<a id="a-Bb"></a>’</p>
  <p id="aBc">“迦葉，<a id="a-Bd"></a>尔时达摩、<a id="a-Be"></a>善法二童子，<a id="a-Bf"></a>说此颂已从城而出，<a id="a-Bg"></a>往诣妙华如来所住之处，<a id="a-Bh"></a>到已头面礼足，<a id="a-Bi"></a>右绕三匝，<a id="a-Bj"></a>白言：<a id="a-Bk"></a>‘世尊，<a id="a-Bl"></a>我等今者，<a id="a-Bm"></a>于如来所欲求出家。<a id="a-Bn"></a>唯愿世尊，<a id="a-Bo"></a>哀愍听许令得出家。<a id="a-Bp"></a>’迦葉，<a id="a-Bq"></a>尔时妙华如来知二童子信心清净求出家法，<a id="a-Br"></a>是时如来即听出家住比丘法。<a id="a-Bs"></a>迦葉，<a id="a-Bt"></a>尔时大王闻二童子得出家已，<a id="a-Bu"></a>即以太子令绍王位。<a id="a-Bv"></a>王与九百九十九子、<a id="a-Bw"></a>八万四千夫人、<a id="a-Bx"></a>五千大臣及诸人民，<a id="a-By"></a>以净信心离于欲火，<a id="a-Bz"></a>舍家出家；<a id="a-C0"></a>一切俱往诣妙华佛，<a id="a-C1"></a>到已顶礼佛足，<a id="a-C2"></a>白妙华佛言：<a id="a-C3"></a>‘世尊，<a id="a-C4"></a>我等欲求出家，<a id="a-C5"></a>愿佛听许令得出家。<a id="a-C6"></a>’迦葉，<a id="a-C7"></a>时妙华佛知诸大众信心清净，<a id="a-C8"></a>悉听出家住比丘法。</p>
  <p id="aC9">“迦葉，<a id="a-CA"></a>尔时大王第一太子，<a id="a-CB"></a>登位七日内自思惟：<a id="a-CC"></a>‘我终不舍萨婆若心，<a id="a-CD"></a>何用如是王位宝财，<a id="a-CE"></a>为欲所缚？<a id="a-CF"></a>我终不舍无上菩提。<a id="a-CG"></a>’作是念已发心出家，<a id="a-CH"></a>于十五日游四天下，<a id="a-CI"></a>说此偈言：</p>
  <p id="aCJ">“‘我父及亲属，<a id="a-CK"></a>　皆悉已出家，</p>
  <p id="aCL">无量亿众生，<a id="a-CM"></a>　为法亦出家。</p>
  <p id="aCN">我今乐出家，<a id="a-CO"></a>　不乐住五欲，</p>
  <p id="aCP">一心求出道，<a id="a-CQ"></a>　欲诣导师所。</p>
  <p id="aCR">若发心出家，<a id="a-CS"></a>　离诸欲火者，</p>
  <p id="aCT">应速随我法，<a id="a-CU"></a>　离难甚难得。</p>
  <p id="aCV">不发出家心，<a id="a-CW"></a>　不远离欲火，</p>
  <p id="aCX">安心在居家，<a id="a-CY"></a>　安住于实法。<a id="a-CZ"></a>’</p>
  <p id="aCa">“迦葉，<a id="a-Cb"></a>时彼童子说此偈时，<a id="a-Cc"></a>四天下中，<a id="a-Cd"></a>无一众生乐在家者，<a id="a-Ce"></a>皆悉发心愿求出家。<a id="a-Cf"></a>迦葉，<a id="a-Cg"></a>时妙华如来知诸众生心信清净求出家已，<a id="a-Ch"></a>妙华如来于四天下一切城邑村落，<a id="a-Ci"></a>悉作化佛及比丘僧。<a id="a-Cj"></a>迦葉，<a id="a-Ck"></a>时四天下一切众生，<a id="a-Cl"></a>无有一人住在家者，<a id="a-Cm"></a>以净信心离于欲火，<a id="a-Cn"></a>悉得出家。<a id="a-Co"></a>彼诸众生既出家已，<a id="a-Cp"></a>不须种植，<a id="a-Cq"></a>其地自然生诸粳米，<a id="a-Cr"></a>诸树自然生诸衣服，<a id="a-Cs"></a>一切诸天供侍给使。<a id="a-Ct"></a>迦葉，<a id="a-Cu"></a>尔时达摩、<a id="a-Cv"></a>善法二比丘，<a id="a-Cw"></a>勇猛精进，<a id="a-Cx"></a>于其六十三亿岁中，<a id="a-Cy"></a>不坐不卧，<a id="a-Cz"></a>但勤精进求萨婆若、<a id="a-D0"></a>念萨婆若；<a id="a-D1"></a>于六十三亿岁，<a id="a-D2"></a>勤精进已，<a id="a-D3"></a>得遍至三昧所坐之地，<a id="a-D4"></a>名金刚处。<a id="a-D5"></a>其地皆是金刚所成，<a id="a-D6"></a>十方一切诸佛说法，<a id="a-D7"></a>悉闻受持，<a id="a-D8"></a>闻已复能为他解说。</p>
  <p id="aD9">“迦葉，<a id="a-DA"></a>时四天下一切众生，<a id="a-DB"></a>若有修学声闻乘者，<a id="a-DC"></a>无一众生凡身命终极懈怠者，<a id="a-DD"></a>得阿那含，<a id="a-DE"></a>从此命终生净居天；<a id="a-DF"></a>共彼同行求缘觉者，<a id="a-DG"></a>从此命终，<a id="a-DH"></a>当生他方无佛之处，<a id="a-DI"></a>生大种姓，<a id="a-DJ"></a>诸根具足，<a id="a-DK"></a>以过去世善根力故，<a id="a-DL"></a>离于欲火而行出家，<a id="a-DM"></a>七日之后成缘觉道，<a id="a-DN"></a>利益无量无边众生，<a id="a-DO"></a>入般涅槃；<a id="a-DP"></a>菩萨乘者，<a id="a-DQ"></a>成就五通，<a id="a-DR"></a>具四无量、<a id="a-DS"></a>无碍辩才，<a id="a-DT"></a>得陀罗尼。</p>
  <p id="aDU">“迦葉，<a id="a-DV"></a>莫作异念，<a id="a-DW"></a>尔时尼弥大王岂异人乎？<a id="a-DX"></a>则我身是。<a id="a-DY"></a>时太子者，<a id="a-DZ"></a>今弥勒菩萨是。<a id="a-Da"></a>迦葉，<a id="a-Db"></a>莫作异见。<a id="a-Dc"></a>何以故？<a id="a-Dd"></a>达摩童子，<a id="a-De"></a>今文殊师利是。<a id="a-Df"></a>善法童子者，<a id="a-Dg"></a>虚空藏菩萨是。<a id="a-Dh"></a>迦葉，<a id="a-Di"></a>汝观彼佛国土清净，<a id="a-Dj"></a>如是善根众生之所住处。<a id="a-Dk"></a>”</p>
  <p id="aDl">尔时，<a id="a-Dm"></a>摩诃迦葉白佛言：<a id="a-Dn"></a>“世尊，<a id="a-Do"></a>妙华如来，<a id="a-Dp"></a>寿命几时？<a id="a-Dq"></a>”</p>
  <p id="aDr">佛告迦葉：<a id="a-Ds"></a>“妙华如来，<a id="a-Dt"></a>寿命八劫。<a id="a-Du"></a>迦葉，<a id="a-Dv"></a>妙华如来般涅槃后，<a id="a-Dw"></a>正法住世满足一劫。<a id="a-Dx"></a>一切诸天供养舍利，<a id="a-Dy"></a>无在家人。<a id="a-Dz"></a>迦葉，<a id="a-E0"></a>时二比丘少欲知足，<a id="a-E1"></a>不供舍利，<a id="a-E2"></a>不礼佛塔。<a id="a-E3"></a>迦葉，<a id="a-E4"></a>尔时诸天新学比丘百千大众，<a id="a-E5"></a>各相谓言：<a id="a-E6"></a>‘此二比丘邪见，<a id="a-E7"></a>不信于佛舍利，<a id="a-E8"></a>不兴供养，<a id="a-E9"></a>不礼佛塔。<a id="a-EA"></a>’迦葉，<a id="a-EB"></a>尔时诸天及诸比丘百千大众说此语时，<a id="a-EC"></a>达摩、<a id="a-ED"></a>善法二比丘问众人言：<a id="a-EE"></a>‘于汝意云何？<a id="a-EF"></a>云何供养是真供养如来？<a id="a-EG"></a>以何事故，<a id="a-EH"></a>如来舍利而得供养？<a id="a-EI"></a>’诸比丘言：<a id="a-EJ"></a>‘修戒、<a id="a-EK"></a>定、<a id="a-EL"></a>智慧、<a id="a-EM"></a>解脱、<a id="a-EN"></a>解脱知见故，<a id="a-EO"></a>舍利得供养。<a id="a-EP"></a>’二比丘言：<a id="a-EQ"></a>‘修戒、<a id="a-ER"></a>定、<a id="a-ES"></a>慧、<a id="a-ET"></a>解脱、<a id="a-EU"></a>解脱知见，<a id="a-EV"></a>是真供养，<a id="a-EW"></a>非供舍利。<a id="a-EX"></a>’诸比丘言：<a id="a-EY"></a>‘如是，<a id="a-EZ"></a>如是，<a id="a-Ea"></a>如汝所言。<a id="a-Eb"></a>云何戒相、<a id="a-Ec"></a>禅定、<a id="a-Ed"></a>智慧、<a id="a-Ee"></a>解脱、<a id="a-Ef"></a>解脱知见？<a id="a-Eg"></a>复何等相？<a id="a-Eh"></a>’达摩、<a id="a-Ei"></a>善法二比丘言：<a id="a-Ej"></a>‘无作相是戒相，<a id="a-Ek"></a>乃至解脱知见无作相是知见相。<a id="a-El"></a>’迦葉，<a id="a-Em"></a>时二比丘语众人言：<a id="a-En"></a>‘于意云何？<a id="a-Eo"></a>无作能供养无作不？<a id="a-Ep"></a>’诸比丘言：<a id="a-Eq"></a>‘不也。<a id="a-Er"></a>’达摩、<a id="a-Es"></a>善法二比丘言：<a id="a-Et"></a>‘真供养者，<a id="a-Eu"></a>无佛想，<a id="a-Ev"></a>无见佛，<a id="a-Ew"></a>何况供养？<a id="a-Ex"></a>若供养佛，<a id="a-Ey"></a>当供养自身。<a id="a-Ez"></a>’诸比丘言：<a id="a-F0"></a>‘云何供养自身？<a id="a-F1"></a>’二比丘言：<a id="a-F2"></a>‘应如如来应正遍知，<a id="a-F3"></a>供养自身。<a id="a-F4"></a>一切众生之所供养，<a id="a-F5"></a>如佛所学，<a id="a-F6"></a>应如是学：<a id="a-F7"></a>护持禁戒，<a id="a-F8"></a>集诸善法，<a id="a-F9"></a>思惟诸法，<a id="a-FA"></a>莫取法相。<a id="a-FB"></a>若能如是自供养者，<a id="a-FC"></a>当得天人之所供养。<a id="a-FD"></a>若欲供养佛舍利者，<a id="a-FE"></a>当自供养。<a id="a-FF"></a>如佛如来具诸功德，<a id="a-FG"></a>舍利得供养，<a id="a-FH"></a>若能成就如是功德，<a id="a-FI"></a>名供养佛。<a id="a-FJ"></a>不起想相，<a id="a-FK"></a>名供养佛。<a id="a-FL"></a>若多若少不生分别，<a id="a-FM"></a>名供养佛。<a id="a-FN"></a>非后世去，<a id="a-FO"></a>非今世来，<a id="a-FP"></a>非此岸，<a id="a-FQ"></a>非彼岸，<a id="a-FR"></a>非常非断，<a id="a-FS"></a>非取非舍，<a id="a-FT"></a>是则名曰供养如来。<a id="a-FU"></a>非增非减，<a id="a-FV"></a>非生非灭，<a id="a-FW"></a>非尽非不尽，<a id="a-FX"></a>是则名曰供养如来。<a id="a-FY"></a>非心非心数法，<a id="a-FZ"></a>非忆想，<a id="a-Fa"></a>非我非取非受，<a id="a-Fb"></a>非诤论非不诤论，<a id="a-Fc"></a>非毁非赞，<a id="a-Fd"></a>非二非入，<a id="a-Fe"></a>是则名曰供养如来。<a id="a-Ff"></a>亦非有为，<a id="a-Fg"></a>亦非无为，<a id="a-Fh"></a>是则名曰供养如来。<a id="a-Fi"></a>身无所作，<a id="a-Fj"></a>口无所作，<a id="a-Fk"></a>意无所作，<a id="a-Fl"></a>于身口意求不可得，<a id="a-Fm"></a>是则名曰供养如来。<a id="a-Fn"></a>无过去想，<a id="a-Fo"></a>未来、<a id="a-Fp"></a>现在想不可得，<a id="a-Fq"></a>无依无著，<a id="a-Fr"></a>无所求想，<a id="a-Fs"></a>亦不分别，<a id="a-Ft"></a>是则名曰供养如来。<a id="a-Fu"></a>无佛想，<a id="a-Fv"></a>无法想，<a id="a-Fw"></a>无僧想，<a id="a-Fx"></a>无人、<a id="a-Fy"></a>无自、<a id="a-Fz"></a>无他想，<a id="a-G0"></a>是则名曰供养如来。<a id="a-G1"></a>真如来身，<a id="a-G2"></a>无生无相，<a id="a-G3"></a>不可以生而修供养。<a id="a-G4"></a>真如来身，<a id="a-G5"></a>名无作相，<a id="a-G6"></a>不以作相而修供养。<a id="a-G7"></a>真如来身，<a id="a-G8"></a>名无二相，<a id="a-G9"></a>不应二相而修供养。<a id="a-GA"></a>真如来身，<a id="a-GB"></a>名无漏相，<a id="a-GC"></a>不以有漏而修供养。<a id="a-GD"></a>真如来身，<a id="a-GE"></a>名曰空相，<a id="a-GF"></a>不以身见、<a id="a-GG"></a>命见、<a id="a-GH"></a>断见、<a id="a-GI"></a>常见、<a id="a-GJ"></a>我见、<a id="a-GK"></a>我所见、<a id="a-GL"></a>有见、<a id="a-GM"></a>无见供养如来。<a id="a-GN"></a>真如来身，<a id="a-GO"></a>名无相相，<a id="a-GP"></a>不可以相而修供养。<a id="a-GQ"></a>真如来身，<a id="a-GR"></a>名无愿相，<a id="a-GS"></a>不可以愿而修供养。<a id="a-GT"></a>真如来身，<a id="a-GU"></a>名无有相，<a id="a-GV"></a>不可以有而修供养。<a id="a-GW"></a>真如来身，<a id="a-GX"></a>名不动相，<a id="a-GY"></a>不可动相而修供养。<a id="a-GZ"></a>真如来身，<a id="a-Ga"></a>名无行相，<a id="a-Gb"></a>不可以行而修供养。<a id="a-Gc"></a>真如来身，<a id="a-Gd"></a>名离贪相，<a id="a-Ge"></a>不可以贪而修供养。<a id="a-Gf"></a>真如来身名，<a id="a-Gg"></a>离瞋相，<a id="a-Gh"></a>不可以瞋而修供养。<a id="a-Gi"></a>真如来身，<a id="a-Gj"></a>名离痴相，<a id="a-Gk"></a>不可以痴而修供养。<a id="a-Gl"></a>真如来身，<a id="a-Gm"></a>具戒、<a id="a-Gn"></a>定、<a id="a-Go"></a>慧、<a id="a-Gp"></a>解脱、<a id="a-Gq"></a>解脱知见，<a id="a-Gr"></a>不可以破戒乱心愚痴而修供养。<a id="a-Gs"></a>真如来身，<a id="a-Gt"></a>慈悲喜舍，<a id="a-Gu"></a>不可以瞋心、<a id="a-Gv"></a>恼心、<a id="a-Gw"></a>妒心、<a id="a-Gx"></a>散心而修供养。<a id="a-Gy"></a>真如来身，<a id="a-Gz"></a>具布施、<a id="a-H0"></a>持戒、<a id="a-H1"></a>忍辱、<a id="a-H2"></a>精进、<a id="a-H3"></a>禅定、<a id="a-H4"></a>智慧，<a id="a-H5"></a>不可以悭、<a id="a-H6"></a>破戒、<a id="a-H7"></a>瞋恚、<a id="a-H8"></a>懈怠、<a id="a-H9"></a>乱痴而修供养。<a id="a-HA"></a>’</p>
  <p id="aHB">“迦葉，<a id="a-HC"></a>达摩、<a id="a-HD"></a>善法，<a id="a-HE"></a>于大众中说此法时，<a id="a-HF"></a>四百二十万众生得无生法忍，<a id="a-HG"></a>八万四千众生得清净智阿那含果，<a id="a-HH"></a>二百三十万众生发阿耨多罗三藐三菩提心。<a id="a-HI"></a>迦葉，<a id="a-HJ"></a>汝观达摩、<a id="a-HK"></a>善法二比丘等如是净心。<a id="a-HL"></a>迦葉，<a id="a-HM"></a>汝应学彼正士甚深之忍及巧方便。<a id="a-HN"></a>迦葉，<a id="a-HO"></a>彼二比丘于大众中说此法时，<a id="a-HP"></a>诸比丘闻此法已，<a id="a-HQ"></a>皆住深忍，<a id="a-HR"></a>悉行少欲知足之行，<a id="a-HS"></a>不供养舍利及佛塔庙。<a id="a-HT"></a>何以故？<a id="a-HU"></a>彼诸比丘悉乐深法。<a id="a-HV"></a>迦葉，<a id="a-HW"></a>彼七日后，<a id="a-HX"></a>一切佛塔悉皆隐没，<a id="a-HY"></a>及诸舍利所在器中亦悉隐没。<a id="a-HZ"></a>迦葉，<a id="a-Ha"></a>汝应如是学彼正士甚深之忍。<a id="a-Hb"></a>”</p>
  <p id="aHc">佛告迦葉：<a id="a-Hd"></a>“当知末世后五百岁，<a id="a-He"></a>有诸菩萨及诸比丘，<a id="a-Hf"></a>不修身，<a id="a-Hg"></a>不修心，<a id="a-Hh"></a>不修戒，<a id="a-Hi"></a>不修慧，<a id="a-Hj"></a>为活命故，<a id="a-Hk"></a>供养佛塔及佛舍利；<a id="a-Hl"></a>不为涅槃，<a id="a-Hm"></a>不为离欲，<a id="a-Hn"></a>而修供养；<a id="a-Ho"></a>自犯禁戒，<a id="a-Hp"></a>愚痴无智，<a id="a-Hq"></a>如来舍利具戒、<a id="a-Hr"></a>定、<a id="a-Hs"></a>慧、<a id="a-Ht"></a>解脱、<a id="a-Hu"></a>解脱知见之所熏修，<a id="a-Hv"></a>为活命故供养尊重，<a id="a-Hw"></a>具贪瞋痴，<a id="a-Hx"></a>于佛如来应正遍知离贪瞋痴所有舍利，<a id="a-Hy"></a>为活命故而兴供养；<a id="a-Hz"></a>自身具足悭贪、<a id="a-I0"></a>嫉妒、<a id="a-I1"></a>瞋恚、<a id="a-I2"></a>懈怠、<a id="a-I3"></a>乱心、<a id="a-I4"></a>愚痴，<a id="a-I5"></a>若大施主正住一心，<a id="a-I6"></a>为活命故化令供养如来舍利。<a id="a-I7"></a>迦葉，<a id="a-I8"></a>我为教化初始发心诸善男子、<a id="a-I9"></a>善女人等，<a id="a-IA"></a>以神通力留此舍利，<a id="a-IB"></a>令供养者受人天乐，<a id="a-IC"></a>为未来因乃至涅槃。<a id="a-ID"></a>彼愚痴人于我法中，<a id="a-IE"></a>虽得出家，<a id="a-IF"></a>不解我法，<a id="a-IG"></a>舍出家行，<a id="a-IH"></a>而但供养塔庙舍利；<a id="a-II"></a>为自活故，<a id="a-IJ"></a>为得衣钵，<a id="a-IK"></a>为利养故，<a id="a-IL"></a>为名闻故，<a id="a-IM"></a>为此事故，<a id="a-IN"></a>供养舍利。</p>
  <p id="aIO">“何等名为比丘之业？<a id="a-IP"></a>迦葉，<a id="a-IQ"></a>如上所说沙门之业，<a id="a-IR"></a>则有二种：<a id="a-IS"></a>一者、<a id="a-IT"></a>修禅，<a id="a-IU"></a>二者、<a id="a-IV"></a>习诵。<a id="a-IW"></a>如是说者，<a id="a-IX"></a>为入道故非究竟说。<a id="a-IY"></a>迦葉，<a id="a-IZ"></a>若有作业能尽业者，<a id="a-Ia"></a>名沙门业；<a id="a-Ib"></a>无作、<a id="a-Ic"></a>无诵、<a id="a-Id"></a>无禅，<a id="a-Ie"></a>无作无无作，<a id="a-If"></a>无念无不念，<a id="a-Ig"></a>无尽无生，<a id="a-Ih"></a>证三脱门不住三界，<a id="a-Ii"></a>无来无去，<a id="a-Ij"></a>是沙门业。<a id="a-Ik"></a>彼众生等，<a id="a-Il"></a>离斯正业，<a id="a-Im"></a>更习余业。<a id="a-In"></a>彼福业者为化在家人，<a id="a-Io"></a>如是在家顺如来教，<a id="a-Ip"></a>当得阿那含果。<a id="a-Iq"></a>彼愚人辈，<a id="a-Ir"></a>于我法中而行出家，<a id="a-Is"></a>尚不修行随顺之法，<a id="a-It"></a>况复能得？<a id="a-Iu"></a>若有得者，<a id="a-Iv"></a>无有是处。</p>
  <p id="aIw">“迦葉，<a id="a-Ix"></a>于当来世后五百岁，<a id="a-Iy"></a>有相似沙门，<a id="a-Iz"></a>衣服形貌似像沙门，<a id="a-J0"></a>戒不相似，<a id="a-J1"></a>定不相似，<a id="a-J2"></a>慧不相似。<a id="a-J3"></a>迦葉，<a id="a-J4"></a>譬如有人善知医方及诸咒术，<a id="a-J5"></a>即以咒术咒一袈裟，<a id="a-J6"></a>与人令著；<a id="a-J7"></a>彼见生贪即便著之，<a id="a-J8"></a>若至七日，<a id="a-J9"></a>若至八日，<a id="a-JA"></a>其身炽然犹如火聚。<a id="a-JB"></a>如彼咒已取之与人，<a id="a-JC"></a>彼人见已便生贪著；<a id="a-JD"></a>比丘亦尔，<a id="a-JE"></a>见好衣服受取而著，<a id="a-JF"></a>若至七日，<a id="a-JG"></a>若至八日，<a id="a-JH"></a>若在舍内，<a id="a-JI"></a>若在巷中，<a id="a-JJ"></a>若在林中，<a id="a-JK"></a>彼所著衣炽然如火，<a id="a-JL"></a>烧人善根。<a id="a-JM"></a>迦葉，<a id="a-JN"></a>于汝意云何？<a id="a-JO"></a>彼著袈裟，<a id="a-JP"></a>有利益不？<a id="a-JQ"></a>”</p>
  <p id="aJR">迦葉白佛言：<a id="a-JS"></a>“世尊，<a id="a-JT"></a>无所益也。<a id="a-JU"></a>”</p>
  <p id="aJV">佛告迦葉：<a id="a-JW"></a>“如是，<a id="a-JX"></a>如是。<a id="a-JY"></a>我袈裟者，<a id="a-JZ"></a>戒、<a id="a-Ja"></a>定、<a id="a-Jb"></a>智慧、<a id="a-Jc"></a>解脱、<a id="a-Jd"></a>解脱知见，<a id="a-Je"></a>无量阿僧祇善根所集。<a id="a-Jf"></a>迦葉，<a id="a-Jg"></a>于当来世有愚痴人，<a id="a-Jh"></a>著圣人衣似像沙门，<a id="a-Ji"></a>入于村邑中，<a id="a-Jj"></a>有信心婆罗门、<a id="a-Jk"></a>长者、<a id="a-Jl"></a>居士，<a id="a-Jm"></a>见被法服谓为沙门，<a id="a-Jn"></a>皆共尊重供养赞叹。<a id="a-Jo"></a>彼愚痴人因袈裟故，<a id="a-Jp"></a>而得供养便生欢喜，<a id="a-Jq"></a>身坏命终堕于地狱；<a id="a-Jr"></a>生地狱已，<a id="a-Js"></a>大热铁鍱以为衣服，<a id="a-Jt"></a>吞啖铁丸，<a id="a-Ju"></a>饮洋沸铁，<a id="a-Jv"></a>坐热铁床。<a id="a-Jw"></a>迦葉，<a id="a-Jx"></a>汝观袈裟威德如是。<a id="a-Jy"></a>彼愚痴人著于袈裟，<a id="a-Jz"></a>受乐放逸自作恶业，<a id="a-K0"></a>身坏命终堕于地狱。<a id="a-K1"></a>迦葉，<a id="a-K2"></a>我常说言：<a id="a-K3"></a>‘宁以烧热铁鍱为衣，<a id="a-K4"></a>不以破戒之身而著袈裟！<a id="a-K5"></a>宁吞热铁，<a id="a-K6"></a>不以破戒之身食人信施！<a id="a-K7"></a>’迦葉，<a id="a-K8"></a>汝观破戒之人食他信施，<a id="a-K9"></a>有如是过。<a id="a-KA"></a>是故汝等，<a id="a-KB"></a>应当修学清净戒法。<a id="a-KC"></a>迦葉，<a id="a-KD"></a>于汝意云何？<a id="a-KE"></a>若天、<a id="a-KF"></a>若龙、<a id="a-KG"></a>若夜叉、<a id="a-KH"></a>若乾闼婆、<a id="a-KI"></a>若阿修罗、<a id="a-KJ"></a>若迦楼罗、<a id="a-KK"></a>若紧那罗、<a id="a-KL"></a>若摩睺罗伽、<a id="a-KM"></a>若人、<a id="a-KN"></a>若非人，<a id="a-KO"></a>能作如来色身像不？<a id="a-KP"></a>”</p>
  <p id="aKQ">迦葉白佛言：<a id="a-KR"></a>“不也，<a id="a-KS"></a>世尊。<a id="a-KT"></a>如来色像不可思议，<a id="a-KU"></a>无色像故，<a id="a-KV"></a>是故此等皆不能作。<a id="a-KW"></a>”</p>
  <p id="aKX">佛告迦葉：<a id="a-KY"></a>“于当来世后五百岁，<a id="a-KZ"></a>有诸比丘不修身、<a id="a-Ka"></a>不修心、<a id="a-Kb"></a>不修戒、<a id="a-Kc"></a>不修慧，<a id="a-Kd"></a>若于叠上墙壁之下，<a id="a-Ke"></a>造如来像因之自活，<a id="a-Kf"></a>以此业故自高慢人。<a id="a-Kg"></a>”</p>
  <p id="aKh">尔时，<a id="a-Ki"></a>摩诃迦葉白佛言：<a id="a-Kj"></a>“世尊，<a id="a-Kk"></a>波斯匿王造如来像，<a id="a-Kl"></a>得福多不？<a id="a-Km"></a>”</p>
  <p id="aKn">佛言：<a id="a-Ko"></a>“迦葉，<a id="a-Kp"></a>得福甚多！<a id="a-Kq"></a>波斯匿王造如来像，<a id="a-Kr"></a>施无价衣，<a id="a-Ks"></a>不求衣服、<a id="a-Kt"></a>饭食之报。<a id="a-Ku"></a>迦葉，<a id="a-Kv"></a>彼愚痴人为活命故，<a id="a-Kw"></a>造立形像。<a id="a-Kx"></a>迦葉，<a id="a-Ky"></a>若卖畜生，<a id="a-Kz"></a>犹尚不善，<a id="a-L0"></a>况彼痴人作如来像，<a id="a-L1"></a>于白衣前而炫卖之，<a id="a-L2"></a>以自活命！<a id="a-L3"></a>迦葉，<a id="a-L4"></a>譬如有人幼小无知，<a id="a-L5"></a>舍弃甘露而饮毒药。<a id="a-L6"></a>迦葉，<a id="a-L7"></a>彼愚痴人亦复如是，<a id="a-L8"></a>造如来像，<a id="a-L9"></a>为资生故而便卖之，<a id="a-LA"></a>是名为毒。<a id="a-LB"></a>迦葉，<a id="a-LC"></a>所言毒者，<a id="a-LD"></a>于正法中，<a id="a-LE"></a>贪是其毒。<a id="a-LF"></a>迦葉，<a id="a-LG"></a>彼愚痴人以贪心故而记瞋恚，<a id="a-LH"></a>递相斗诤，<a id="a-LI"></a>互相诽谤，<a id="a-LJ"></a>各言我行供养，<a id="a-LK"></a>因彼诤论堕于地狱。<a id="a-LL"></a>迦葉，<a id="a-LM"></a>譬如有人无巧方便入敌战时，<a id="a-LN"></a>所持刀剑而反自伤。<a id="a-LO"></a>迦葉，<a id="a-LP"></a>愚痴之人亦复如是，<a id="a-LQ"></a>无方便故，<a id="a-LR"></a>因于法故而堕地狱。<a id="a-LS"></a>迦葉，<a id="a-LT"></a>若有善男子、<a id="a-LU"></a>善女人，<a id="a-LV"></a>以七宝造如来塔，<a id="a-LW"></a>庄严成就，<a id="a-LX"></a>一一宝塔高广严好如须弥山，<a id="a-LY"></a>遍满恒沙诸佛世界，<a id="a-LZ"></a>譬如甘蔗、<a id="a-La"></a>竹苇。<a id="a-Lb"></a>迦葉，<a id="a-Lc"></a>于汝意云何？<a id="a-Ld"></a>彼善男子、<a id="a-Le"></a>善女人，<a id="a-Lf"></a>得福多不？<a id="a-Lg"></a>”</p>
  <p id="aLh">迦葉白佛言：<a id="a-Li"></a>“世尊，<a id="a-Lj"></a>造如来像，<a id="a-Lk"></a>如四指者得福无量，<a id="a-Ll"></a>况复造像如须弥山，<a id="a-Lm"></a>所得功德不可思议！<a id="a-Ln"></a>”</p>
  <p id="aLo">佛告迦葉：<a id="a-Lp"></a>“若有菩萨内观佛身，<a id="a-Lq"></a>得深法忍，<a id="a-Lr"></a>功德胜彼，<a id="a-Ls"></a>无量无边。<a id="a-Lt"></a>迦葉，<a id="a-Lu"></a>若复有人住于净戒，<a id="a-Lv"></a>以四句偈为他人说，<a id="a-Lw"></a>解其义趣，<a id="a-Lx"></a>所得福德无量无边。<a id="a-Ly"></a>迦葉，<a id="a-Lz"></a>云何观于如来之身？<a id="a-M0"></a>迦葉，<a id="a-M1"></a>若菩萨欲观如来者，<a id="a-M2"></a>当学大精进菩萨。</p>
  <p id="aM3">“迦葉，<a id="a-M4"></a>乃往古昔无数阿僧祇劫，<a id="a-M5"></a>有佛世尊，<a id="a-M6"></a>号曰光明如来、<a id="a-M7"></a>应供、<a id="a-M8"></a>正遍知、<a id="a-M9"></a>明行足、<a id="a-MA"></a>善逝、<a id="a-MB"></a>世间解、<a id="a-MC"></a>无上士、<a id="a-MD"></a>可化丈夫、<a id="a-ME"></a>调御师、<a id="a-MF"></a>天人师、<a id="a-MG"></a>佛婆伽婆。<a id="a-MH"></a>迦葉，<a id="a-MI"></a>光明如来般涅槃后，<a id="a-MJ"></a>有一菩萨名大精进，<a id="a-MK"></a>婆罗门种，<a id="a-ML"></a>端正无比。<a id="a-MM"></a>迦葉，<a id="a-MN"></a>光明如来正法之中，<a id="a-MO"></a>有诸比丘，<a id="a-MP"></a>少欲知足，<a id="a-MQ"></a>住如法行。<a id="a-MR"></a>迦葉，<a id="a-MS"></a>彼诸比丘皆悉造立如来形像。<a id="a-MT"></a>尔时，<a id="a-MU"></a>有一比丘，<a id="a-MV"></a>于白叠上画如来像，<a id="a-MW"></a>众彩庄严悉皆具足，<a id="a-MX"></a>持至大精进菩萨所。<a id="a-MY"></a>尔时，<a id="a-MZ"></a>大精进菩萨见此画像，<a id="a-Ma"></a>心大欢喜，<a id="a-Mb"></a>作如是言：<a id="a-Mc"></a>‘如来形像妙好乃尔，<a id="a-Md"></a>况复如来正遍知身！<a id="a-Me"></a>愿我来世得成如是妙色之身。<a id="a-Mf"></a>’尔时，<a id="a-Mg"></a>大精进菩萨作如是念：<a id="a-Mh"></a>‘我今不能住在居家。<a id="a-Mi"></a>若在家者，<a id="a-Mj"></a>不能成就如是之身。<a id="a-Mk"></a>’迦葉，<a id="a-Ml"></a>尔时大精进菩萨年始十六，<a id="a-Mm"></a>诸根具足，<a id="a-Mn"></a>至父母所头面敬礼，<a id="a-Mo"></a>白父母言：<a id="a-Mp"></a>‘我今欲于如来正法出家学道，<a id="a-Mq"></a>愿为随喜。<a id="a-Mr"></a>’父母答言：<a id="a-Ms"></a>‘莫作是说。<a id="a-Mt"></a>何以故？<a id="a-Mu"></a>我今年老，<a id="a-Mv"></a>唯汝一子。<a id="a-Mw"></a>汝若出家，<a id="a-Mx"></a>我等当死。<a id="a-My"></a>’大精进言：<a id="a-Mz"></a>‘我当方便令父母存，<a id="a-N0"></a>我得出家。<a id="a-N1"></a>’父母问言：<a id="a-N2"></a>‘欲作何业？<a id="a-N3"></a>’子白父母：<a id="a-N4"></a>‘我从今日，<a id="a-N5"></a>不食诸味，<a id="a-N6"></a>不升床坐，<a id="a-N7"></a>不食酥油，<a id="a-N8"></a>不饮浆水，<a id="a-N9"></a>若善若恶口不言说，<a id="a-NA"></a>乃至得出家。<a id="a-NB"></a>’</p>
  <p id="aNC">“迦葉，<a id="a-ND"></a>大精进菩萨，<a id="a-NE"></a>如是誓已，<a id="a-NF"></a>默然而住。<a id="a-NG"></a>如是默然一日不食，<a id="a-NH"></a>尔时父母诵诸咒术，<a id="a-NI"></a>持百味食而授与之，<a id="a-NJ"></a>亦不肯食，<a id="a-NK"></a>亦不言说。<a id="a-NL"></a>迦葉，<a id="a-NM"></a>大精进菩萨，<a id="a-NN"></a>如是默然过第二日，<a id="a-NO"></a>尔时父母与母知识五百人等，<a id="a-NP"></a>持百味食来至其所，<a id="a-NQ"></a>诵诸咒术望其餐设，<a id="a-NR"></a>尚不顾视，<a id="a-NS"></a>况复食之？<a id="a-NT"></a>迦葉，<a id="a-NU"></a>时大精进于第三日，<a id="a-NV"></a>父亲五百，<a id="a-NW"></a>持种种食劝之令食，<a id="a-NX"></a>亦复如是默然不语，<a id="a-NY"></a>不饮不食，<a id="a-NZ"></a>亦不顾视。<a id="a-Na"></a>于第四日，<a id="a-Nb"></a>五百同友，<a id="a-Nc"></a>持百味食诵诸咒术，<a id="a-Nd"></a>令从己志，<a id="a-Ne"></a>时大精进默然而住。<a id="a-Nf"></a>于第五日，<a id="a-Ng"></a>尔时父母悉出宝藏，<a id="a-Nh"></a>金、<a id="a-Ni"></a>银、<a id="a-Nj"></a>琉璃种种宝物，<a id="a-Nk"></a>及诸婇女八万四千上妙严饰，<a id="a-Nl"></a>将至其所。<a id="a-Nm"></a>父亲、<a id="a-Nn"></a>母亲及其同友，<a id="a-No"></a>各五百人，<a id="a-Np"></a>劝大精进作如是言：<a id="a-Nq"></a>‘汝当在家，<a id="a-Nr"></a>以此财宝布施自恣作福，<a id="a-Ns"></a>与诸婇女共相娱乐。<a id="a-Nt"></a>’时大精进于大众中，<a id="a-Nu"></a>默然而住，<a id="a-Nv"></a>曾不瞻眄。<a id="a-Nw"></a>于第六日，<a id="a-Nx"></a>断诸忆想不起食念，<a id="a-Ny"></a>恒念如来应正遍知。<a id="a-Nz"></a>迦葉，<a id="a-O0"></a>尔时父母及其知识、<a id="a-O1"></a>八万四千诸妙婇女，<a id="a-O2"></a>同时悲泣，<a id="a-O3"></a>礼大精进，<a id="a-O4"></a>时大精进亦不顾视。</p>
  <p id="aO5">“迦葉，<a id="a-O6"></a>尔时大精进菩萨，<a id="a-O7"></a>所住之处有一宅神，<a id="a-O8"></a>于虚空中现大神力，<a id="a-O9"></a>而说颂曰：</p>
  <p id="aOA">“‘精进心坚固，<a id="a-OB"></a>　难动如须弥，</p>
  <p id="aOC">不舍出家心，<a id="a-OD"></a>　为得菩提故。</p>
  <p id="aOE">大地可倾动，<a id="a-OF"></a>　火可在水居，</p>
  <p id="aOG">如是等可转，<a id="a-OH"></a>　菩萨不可动。</p>
  <p id="aOI">汝等莫勤苦，<a id="a-OJ"></a>　而作不善业，</p>
  <p id="aOK">众生无慧眼，<a id="a-OL"></a>　久远处生死。</p>
  <p id="aOM">为利诸群生，<a id="a-ON"></a>　是故求菩提，</p>
  <p id="aOO">其心乐出离，<a id="a-OP"></a>　必成无上道。</p>
  <p id="aOQ">不为世间报，<a id="a-OR"></a>　而行菩萨道，</p>
  <p id="aOS">愿成大觉智，<a id="a-OT"></a>　救济苦众生。</p>
  <p id="aOU">三千大千界，<a id="a-OV"></a>　珍宝满其中，</p>
  <p id="aOW">及诸上妙土，<a id="a-OX"></a>　其心不贪著。</p>
  <p id="aOY">汝等愚痴心，<a id="a-OZ"></a>　所作不善业，</p>
  <p id="aOa">汝当自悔过，<a id="a-Ob"></a>　菩萨不处俗。<a id="a-Oc"></a>’</p>
  <p id="aOd">“迦葉，<a id="a-Oe"></a>时大精进菩萨父母、<a id="a-Of"></a>眷属、<a id="a-Og"></a>知识及诸婇女，<a id="a-Oh"></a>闻天神语，<a id="a-Oi"></a>悉皆悔过，<a id="a-Oj"></a>告菩萨言：<a id="a-Ok"></a>‘随意出家！<a id="a-Ol"></a>汝当饮食，<a id="a-Om"></a>勿令殒绝。<a id="a-On"></a>’迦葉，<a id="a-Oo"></a>时大精进不食七日，<a id="a-Op"></a>光明晖悦，<a id="a-Oq"></a>颜色不变，<a id="a-Or"></a>唯心忆念正遍知身，<a id="a-Os"></a>一切诸天散华供养。<a id="a-Ot"></a>时大精进过七日已，<a id="a-Ou"></a>舍诸家业如弃涕唾。<a id="a-Ov"></a>尔时，<a id="a-Ow"></a>父母、<a id="a-Ox"></a>同友、<a id="a-Oy"></a>知识，<a id="a-Oz"></a>及诸婇女八万四千，<a id="a-P0"></a>皆悉悲泣随而送之。<a id="a-P1"></a>尔时，<a id="a-P2"></a>大精进菩萨持画叠像入于深山，<a id="a-P3"></a>寂静无人禽兽之间，<a id="a-P4"></a>开现画像，<a id="a-P5"></a>取草为座，<a id="a-P6"></a>在画像前结跏趺坐，<a id="a-P7"></a>正身正念观于如来。<a id="a-P8"></a>谛观察已，<a id="a-P9"></a>作如是念：<a id="a-PA"></a>‘如来如是希有微妙！<a id="a-PB"></a>画像尚尔端严微妙，<a id="a-PC"></a>况复如来正遍知身！<a id="a-PD"></a>’复作是念：<a id="a-PE"></a>‘云何观佛？<a id="a-PF"></a>’尔时，<a id="a-PG"></a>林神知彼菩萨心之所念，<a id="a-PH"></a>白菩萨言：<a id="a-PI"></a>‘善男子，<a id="a-PJ"></a>汝如是念，<a id="a-PK"></a>云何观佛？<a id="a-PL"></a>若欲观佛，<a id="a-PM"></a>当观画像；<a id="a-PN"></a>观此画像不异如来，<a id="a-PO"></a>是名观佛；<a id="a-PP"></a>如是观者，<a id="a-PQ"></a>名为善观。<a id="a-PR"></a>’时大精进作如是念：<a id="a-PS"></a>‘我今云何观此画像与如来等？<a id="a-PT"></a>’复作是念：<a id="a-PU"></a>‘如来像者，<a id="a-PV"></a>非觉非知；<a id="a-PW"></a>一切诸法亦复如是，<a id="a-PX"></a>非觉非知。<a id="a-PY"></a>如是像者，<a id="a-PZ"></a>但有名字；<a id="a-Pa"></a>一切诸法亦复如是，<a id="a-Pb"></a>但有名字。<a id="a-Pc"></a>如是名字，<a id="a-Pd"></a>自性空寂，<a id="a-Pe"></a>无所有；<a id="a-Pf"></a>如来之身其相如是。<a id="a-Pg"></a>如此画像，<a id="a-Ph"></a>非证非得非果，<a id="a-Pi"></a>非证者，<a id="a-Pj"></a>非得者，<a id="a-Pk"></a>非得果者，<a id="a-Pl"></a>非住者，<a id="a-Pm"></a>非去非来，<a id="a-Pn"></a>非生非灭，<a id="a-Po"></a>非垢非净，<a id="a-Pp"></a>非色非非色，<a id="a-Pq"></a>非贪尽、<a id="a-Pr"></a>非瞋尽、<a id="a-Ps"></a>非痴尽，<a id="a-Pt"></a>非阴、<a id="a-Pu"></a>界、<a id="a-Pv"></a>入，<a id="a-Pw"></a>非初非中非后；<a id="a-Px"></a>一切诸法亦复如是，<a id="a-Py"></a>如来身相亦复如是。<a id="a-Pz"></a>如此画像，<a id="a-Q0"></a>非觉非作；<a id="a-Q1"></a>一切诸法亦复如是，<a id="a-Q2"></a>如来身相亦复如是。<a id="a-Q3"></a>如此画像，<a id="a-Q4"></a>非见非闻，<a id="a-Q5"></a>非嗅非尝，<a id="a-Q6"></a>非触非知，<a id="a-Q7"></a>非出息非入息；<a id="a-Q8"></a>一切诸法亦复如是，<a id="a-Q9"></a>无有知者。<a id="a-QA"></a>如此画像，<a id="a-QB"></a>非欲界摄，<a id="a-QC"></a>非色、<a id="a-QD"></a>无色界摄；<a id="a-QE"></a>一切诸法亦复如是。<a id="a-QF"></a>如此画像，<a id="a-QG"></a>非初非中非后，<a id="a-QH"></a>非此非彼，<a id="a-QI"></a>非行非非行，<a id="a-QJ"></a>非取非舍，<a id="a-QK"></a>非作非诵，<a id="a-QL"></a>非实非虚，<a id="a-QM"></a>非生死非涅槃；<a id="a-QN"></a>一切诸法亦复如是，<a id="a-QO"></a>如来身相亦复如是。<a id="a-QP"></a>’菩萨如是观如来身，<a id="a-QQ"></a>结跏趺坐经于日夜，<a id="a-QR"></a>成就五通，<a id="a-QS"></a>具足无量，<a id="a-QT"></a>得无碍辩，<a id="a-QU"></a>得普光三昧，<a id="a-QV"></a>具大光明；<a id="a-QW"></a>成就天眼过于人眼，<a id="a-QX"></a>以此天眼，<a id="a-QY"></a>见于东方阿僧祇佛；<a id="a-QZ"></a>得净天耳，<a id="a-Qa"></a>诸佛世尊所说之法悉能听受，<a id="a-Qb"></a>天耳净故，<a id="a-Qc"></a>一一诸佛所说之法，<a id="a-Qd"></a>听闻受持不相障碍。</p>
  <p id="aQe">“迦葉，<a id="a-Qf"></a>时大精进勤行精进满足七日，<a id="a-Qg"></a>以智为食，<a id="a-Qh"></a>不食世供，<a id="a-Qi"></a>一切诸天散华供养。<a id="a-Qj"></a>迦葉，<a id="a-Qk"></a>时大精进不被袈裟，<a id="a-Ql"></a>亦不见佛，<a id="a-Qm"></a>不受禁戒，<a id="a-Qn"></a>心但忆念学萨婆若。<a id="a-Qo"></a>迦葉，<a id="a-Qp"></a>菩萨应如是观如来身，<a id="a-Qq"></a>非观非非观。<a id="a-Qr"></a>迦葉，<a id="a-Qs"></a>菩萨应如是观如来画像，<a id="a-Qt"></a>如大精进菩萨摩诃萨观如来像；<a id="a-Qu"></a>如是观已成大智慧，<a id="a-Qv"></a>以此智慧，<a id="a-Qw"></a>悉见十方阿僧祇佛，<a id="a-Qx"></a>闻佛说法。</p>
  <p id="aQy">“迦葉，<a id="a-Qz"></a>尔时大精进菩萨，<a id="a-R0"></a>从山而出来至村落，<a id="a-R1"></a>为人说法。<a id="a-R2"></a>一会说法，<a id="a-R3"></a>二万众生住阿耨多罗三藐三菩提，<a id="a-R4"></a>无量阿僧祇众生住于声闻、<a id="a-R5"></a>缘觉功德，<a id="a-R6"></a>父母亲属皆住不退阿耨多罗三藐三菩提。<a id="a-R7"></a>迦葉，<a id="a-R8"></a>莫作异念！<a id="a-R9"></a>尔时大精进菩萨摩诃萨者，<a id="a-RA"></a>岂异人乎？<a id="a-RB"></a>我身是也。<a id="a-RC"></a>迦葉，<a id="a-RD"></a>是故菩萨摩诃萨，<a id="a-RE"></a>应学大精进菩萨摩诃萨，<a id="a-RF"></a>亦应学余诸大菩萨。</p>
  <p id="aRG">“迦葉，<a id="a-RH"></a>当来末世后五百岁，<a id="a-RI"></a>有求菩萨诸善男子，<a id="a-RJ"></a>无方便心，<a id="a-RK"></a>多诸贪著，<a id="a-RL"></a>于墙壁下，<a id="a-RM"></a>画如来像而求利养。<a id="a-RN"></a>彼作是说：<a id="a-RO"></a>‘我独供养，<a id="a-RP"></a>人无供养。<a id="a-RQ"></a>’以修少善自高慢人，<a id="a-RR"></a>因此供养以自活命。<a id="a-RS"></a>迦葉，<a id="a-RT"></a>彼时众生不修三昧，<a id="a-RU"></a>不诵正典，<a id="a-RV"></a>但作此业；<a id="a-RW"></a>因此业故于施主边，<a id="a-RX"></a>获得衣服、<a id="a-RY"></a>饮食、<a id="a-RZ"></a>卧具、<a id="a-Ra"></a>汤药，<a id="a-Rb"></a>以自活命。<a id="a-Rc"></a>迦葉，<a id="a-Rd"></a>汝观彼破戒菩萨，<a id="a-Re"></a>住不净戒，<a id="a-Rf"></a>自称多闻。<a id="a-Rg"></a>迦葉，<a id="a-Rh"></a>彼破戒人不诵经典，<a id="a-Ri"></a>供养形像因而自活。<a id="a-Rj"></a>”</p>
  <p id="aRk">尔时，<a id="a-Rl"></a>摩诃迦葉白佛言：<a id="a-Rm"></a>“世尊，<a id="a-Rn"></a>希有世尊！<a id="a-Ro"></a>希有善逝！<a id="a-Rp"></a>世尊，<a id="a-Rq"></a>广说愚痴凡夫谄曲之失。<a id="a-Rr"></a>世尊，<a id="a-Rs"></a>若有善男子、<a id="a-Rt"></a>善女人，<a id="a-Ru"></a>闻如是说，<a id="a-Rv"></a>何有不住清净之戒？<a id="a-Rw"></a>世尊，<a id="a-Rx"></a>愿于未来此法久住，<a id="a-Ry"></a>令彼善男子、<a id="a-Rz"></a>善女人闻已惭愧：<a id="a-S0"></a>‘如来知我，<a id="a-S1"></a>如来觉我。<a id="a-S2"></a>’所作邪法，<a id="a-S3"></a>永令休息。<a id="a-S4"></a>”</p>
  <p id="aS5">尔时，<a id="a-S6"></a>世尊告摩诃迦葉：<a id="a-S7"></a>“如来所说为善男子，<a id="a-S8"></a>闻我此法修行离恶，<a id="a-S9"></a>我为此人说如是法。<a id="a-SA"></a>”</p>
  <p id="aSB">尔时，<a id="a-SC"></a>世尊说此经已，<a id="a-SD"></a>摩诃迦葉、<a id="a-SE"></a>弥帝隶菩萨、<a id="a-SF"></a>文殊师利童子，<a id="a-SG"></a>一切世间天、<a id="a-SH"></a>人、<a id="a-SI"></a>阿修罗、<a id="a-SJ"></a>乾闼婆等，<a id="a-SK"></a>闻佛所说，<a id="a-SL"></a>皆大欢喜。</p>
 </body>
</html>