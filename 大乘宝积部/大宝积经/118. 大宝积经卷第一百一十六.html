<!doctype html>
<html id="z3IBTIADY" data-ver="1153">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百一十六</h1>
  <h2 id="a2">梁三藏曼陀罗仙译</h2>
  <h2 id="a3">文殊师利说般若会第四十六之二</h2>
  <p id="a4">尔时，<a id="a-5"></a>舍利弗白佛言：<a id="a-6"></a>“世尊，<a id="a-7"></a>如文殊师利所说般若波罗蜜，<a id="a-8"></a>非初学菩萨所能了知。<a id="a-9"></a>”</p>
  <p id="aA">文殊师利言：<a id="a-B"></a>“非但初学菩萨所不能知，<a id="a-C"></a>及诸二乘所作已办者，<a id="a-D"></a>亦未能了知，<a id="a-E"></a>如是说法无能知者。<a id="a-F"></a>何以故？<a id="a-G"></a>菩提之相，<a id="a-H"></a>实无有法而可知故，<a id="a-I"></a>无见无闻，<a id="a-J"></a>无得无念，<a id="a-K"></a>无生无灭，<a id="a-L"></a>无说无听。<a id="a-M"></a>如是菩提性相空寂，<a id="a-N"></a>无证无知，<a id="a-O"></a>无形无相，<a id="a-P"></a>云何当有得菩提者？<a id="a-Q"></a>”</p>
  <p id="aR">舍利弗语文殊师利言：<a id="a-S"></a>“佛于法界不证阿耨多罗三藐三菩提耶？<a id="a-T"></a>”</p>
  <p id="aU">文殊师利言：<a id="a-V"></a>“不也，<a id="a-W"></a>舍利弗。<a id="a-X"></a>何以故？<a id="a-Y"></a>世尊即是法界。<a id="a-Z"></a>若以法界证法界者，<a id="a-a"></a>即是诤论。<a id="a-b"></a>舍利弗，<a id="a-c"></a>法界之相即是菩提。<a id="a-d"></a>何以故？<a id="a-e"></a>是法界中无众生相故，<a id="a-f"></a>一切法空故，<a id="a-g"></a>一切法空即是菩提，<a id="a-h"></a>无二无分别故。<a id="a-i"></a>舍利弗，<a id="a-j"></a>无分别中则无知者，<a id="a-k"></a>若无知者，<a id="a-l"></a>即无言无说；<a id="a-m"></a>无言说相，<a id="a-n"></a>即非有非无，<a id="a-o"></a>非知非不知，<a id="a-p"></a>一切诸法亦复如是。<a id="a-q"></a>何以故？<a id="a-r"></a>一切诸法不见处所决定性故，<a id="a-s"></a>如逆罪相不可思议。<a id="a-t"></a>何以故？<a id="a-u"></a>诸法实相不可坏故，<a id="a-v"></a>如是逆罪亦无本性，<a id="a-w"></a>不生天上，<a id="a-x"></a>不堕地狱，<a id="a-y"></a>亦不入涅槃。<a id="a-z"></a>何以故？<a id="a-10"></a>一切业缘皆住实际，<a id="a-11"></a>不来不去，<a id="a-12"></a>非因果非不因果。<a id="a-13"></a>何以故？<a id="a-14"></a>法界无边无前无后故。<a id="a-15"></a>是故，<a id="a-16"></a>舍利弗，<a id="a-17"></a>若见犯重比丘不堕地狱，<a id="a-18"></a>清净行者不入涅槃；<a id="a-19"></a>如是，<a id="a-1A"></a>比丘，<a id="a-1B"></a>非应供、<a id="a-1C"></a>非不应供，<a id="a-1D"></a>非尽漏、<a id="a-1E"></a>非不尽漏。<a id="a-1F"></a>何以故？<a id="a-1G"></a>于诸法中住平等故。<a id="a-1H"></a>”</p>
  <p id="a1I">舍利弗言：<a id="a-1J"></a>“云何名不退法忍？<a id="a-1K"></a>”</p>
  <p id="a1L">文殊师利言：<a id="a-1M"></a>“不见少法有生灭相，<a id="a-1N"></a>名不退法忍。<a id="a-1O"></a>”</p>
  <p id="a1P">舍利弗言：<a id="a-1Q"></a>“云何复名不调比丘？<a id="a-1R"></a>”</p>
  <p id="a1S">文殊师利言：<a id="a-1T"></a>“漏尽阿罗汉是名不调。<a id="a-1U"></a>何以故？<a id="a-1V"></a>诸结已尽，<a id="a-1W"></a>更无所调，<a id="a-1X"></a>故名不调。<a id="a-1Y"></a>若过心行，<a id="a-1Z"></a>名为凡夫。<a id="a-1a"></a>何以故？<a id="a-1b"></a>凡夫众生不顺法界，<a id="a-1c"></a>是故名过。<a id="a-1d"></a>”</p>
  <p id="a1e">舍利弗言：<a id="a-1f"></a>“善哉！<a id="a-1g"></a>善哉！<a id="a-1h"></a>汝今为我善解漏尽阿罗汉义。<a id="a-1i"></a>”</p>
  <p id="a1j">文殊师利言：<a id="a-1k"></a>“如是，<a id="a-1l"></a>如是，<a id="a-1m"></a>我即漏尽真阿罗汉。<a id="a-1n"></a>何以故？<a id="a-1o"></a>断求声闻欲及辟支佛欲，<a id="a-1p"></a>以是因缘故，<a id="a-1q"></a>名漏尽得阿罗汉。<a id="a-1r"></a>”</p>
  <p id="a1s">佛告文殊师利：<a id="a-1t"></a>“诸菩萨等坐道场时，<a id="a-1u"></a>觉悟阿耨多罗三藐三菩提不？<a id="a-1v"></a>”</p>
  <p id="a1w">文殊师利言：<a id="a-1x"></a>“菩萨坐于道场，<a id="a-1y"></a>无有觉悟阿耨多罗三藐三菩提。<a id="a-1z"></a>何以故？<a id="a-20"></a>如菩提相，<a id="a-21"></a>无有少法而可得者，<a id="a-22"></a>名阿耨多罗三藐三菩提。<a id="a-23"></a>无相菩提，<a id="a-24"></a>谁能坐者？<a id="a-25"></a>亦无起者！<a id="a-26"></a>以是因缘，<a id="a-27"></a>不见菩萨坐于道场，<a id="a-28"></a>亦不觉证阿耨多罗三藐三菩提。<a id="a-29"></a>”</p>
  <p id="a2A">文殊师利白佛言：<a id="a-2B"></a>“世尊，<a id="a-2C"></a>菩提即五逆，<a id="a-2D"></a>五逆即菩提。<a id="a-2E"></a>何以故？<a id="a-2F"></a>菩提、<a id="a-2G"></a>五逆无二相故。<a id="a-2H"></a>无觉无觉者，<a id="a-2I"></a>无见无见者，<a id="a-2J"></a>无知无知者，<a id="a-2K"></a>无分别无分别者，<a id="a-2L"></a>如是之相名为菩提；<a id="a-2M"></a>见五逆相亦复如是。<a id="a-2N"></a>若言见有菩提而取证者，<a id="a-2O"></a>当知此辈即是增上慢人。<a id="a-2P"></a>”</p>
  <p id="a2Q">尔时，<a id="a-2R"></a>世尊告文殊师利：<a id="a-2S"></a>“汝言我是如来，<a id="a-2T"></a>亦谓我为如来乎？<a id="a-2U"></a>”</p>
  <p id="a2V">文殊师利言：<a id="a-2W"></a>“不也，<a id="a-2X"></a>世尊，<a id="a-2Y"></a>我不谓如来为如来耶！<a id="a-2Z"></a>无有如相可名为如，<a id="a-2a"></a>亦无如来智能知于如。<a id="a-2b"></a>何以故？<a id="a-2c"></a>如来及智无二相故。<a id="a-2d"></a>空为如来，<a id="a-2e"></a>但有名字，<a id="a-2f"></a>我当云何谓是如来？<a id="a-2g"></a>”</p>
  <p id="a2h">佛告文殊师利：<a id="a-2i"></a>“汝疑如来耶？<a id="a-2j"></a>”</p>
  <p id="a2k">文殊师利言：<a id="a-2l"></a>“不也，<a id="a-2m"></a>世尊。<a id="a-2n"></a>我观如来无决定性，<a id="a-2o"></a>无生无灭故无所疑。<a id="a-2p"></a>”</p>
  <p id="a2q">佛告文殊师利：<a id="a-2r"></a>“汝今不谓如来出现于世耶？<a id="a-2s"></a>”</p>
  <p id="a2t">文殊师利言：<a id="a-2u"></a>“若有如来出现世者，<a id="a-2v"></a>一切法界亦应出现。<a id="a-2w"></a>”</p>
  <p id="a2x">佛告文殊师利：<a id="a-2y"></a>“汝谓恒沙诸佛入涅槃耶？<a id="a-2z"></a>”</p>
  <p id="a30">文殊师利言：<a id="a-31"></a>“诸佛一相不可思议。<a id="a-32"></a>”</p>
  <p id="a33">佛语文殊师利：<a id="a-34"></a>“如是，<a id="a-35"></a>如是，<a id="a-36"></a>佛是一相不思议相。<a id="a-37"></a>”</p>
  <p id="a38">文殊师利白佛言：<a id="a-39"></a>“世尊，<a id="a-3A"></a>佛今住世耶？<a id="a-3B"></a>”</p>
  <p id="a3C">佛语文殊师利：<a id="a-3D"></a>“如是，<a id="a-3E"></a>如是。<a id="a-3F"></a>”</p>
  <p id="a3G">文殊师利言：<a id="a-3H"></a>“若佛住世，<a id="a-3I"></a>恒沙诸佛亦应住世。<a id="a-3J"></a>何以故？<a id="a-3K"></a>一切诸佛皆同一相不思议相，<a id="a-3L"></a>不思议相者无生无灭。<a id="a-3M"></a>若未来诸佛出兴于世，<a id="a-3N"></a>一切诸佛亦皆出世。<a id="a-3O"></a>何以故？<a id="a-3P"></a>不思议中，<a id="a-3Q"></a>无过去、<a id="a-3R"></a>未来、<a id="a-3S"></a>现在相，<a id="a-3T"></a>但众生取著谓有出世，<a id="a-3U"></a>谓佛灭度。<a id="a-3V"></a>”</p>
  <p id="a3W">佛语文殊师利：<a id="a-3X"></a>“此是如来、<a id="a-3Y"></a>阿罗汉、<a id="a-3Z"></a>阿鞞跋致菩萨所解。<a id="a-3a"></a>何以故？<a id="a-3b"></a>是三种人闻甚深法，<a id="a-3c"></a>能不诽谤，<a id="a-3d"></a>亦不赞叹。<a id="a-3e"></a>”</p>
  <p id="a3f">文殊师利白佛言：<a id="a-3g"></a>“世尊，<a id="a-3h"></a>如是不思议，<a id="a-3i"></a>谁当诽谤？<a id="a-3j"></a>谁当赞叹？<a id="a-3k"></a>”</p>
  <p id="a3l">佛告文殊师利：<a id="a-3m"></a>“如来不思议，<a id="a-3n"></a>凡夫亦不思议。<a id="a-3o"></a>”</p>
  <p id="a3p">文殊师利白佛言：<a id="a-3q"></a>“世尊，<a id="a-3r"></a>凡夫亦不思议耶？<a id="a-3s"></a>”</p>
  <p id="a3t">佛言：<a id="a-3u"></a>“亦不思议。<a id="a-3v"></a>何以故？<a id="a-3w"></a>一切心相皆不思议。<a id="a-3x"></a>”</p>
  <p id="a3y">文殊师利言：<a id="a-3z"></a>“若如是说如来不思议，<a id="a-40"></a>凡夫亦不思议，<a id="a-41"></a>今无数诸佛求于涅槃，<a id="a-42"></a>徒自疲劳。<a id="a-43"></a>何以故？<a id="a-44"></a>不思议法即是涅槃，<a id="a-45"></a>等无异故。<a id="a-46"></a>”</p>
  <p id="a47">文殊师利言：<a id="a-48"></a>“如是凡夫不思议，<a id="a-49"></a>诸佛不思议。<a id="a-4A"></a>若善男子、<a id="a-4B"></a>善女人，<a id="a-4C"></a>久习善根，<a id="a-4D"></a>近善知识，<a id="a-4E"></a>乃能了知。<a id="a-4F"></a>”</p>
  <p id="a4G">佛告文殊师利：<a id="a-4H"></a>“汝欲使如来于诸众生为最胜耶？<a id="a-4I"></a>”</p>
  <p id="a4J">文殊师利言：<a id="a-4K"></a>“我欲使如来于诸众生为最第一，<a id="a-4L"></a>但众生相亦不可得。<a id="a-4M"></a>”</p>
  <p id="a4N">佛言：<a id="a-4O"></a>“汝欲使如来得不思议法耶？<a id="a-4P"></a>”</p>
  <p id="a4Q">文殊师利言：<a id="a-4R"></a>“欲使如来得不思议法，<a id="a-4S"></a>而于诸法无成就者。<a id="a-4T"></a>”</p>
  <p id="a4U">佛告文殊师利：<a id="a-4V"></a>“汝欲使如来说法教化耶？<a id="a-4W"></a>”</p>
  <p id="a4X">文殊师利白佛言：<a id="a-4Y"></a>“欲使如来说法教化，<a id="a-4Z"></a>而是说及听者皆不可得。<a id="a-4a"></a>何以故？<a id="a-4b"></a>住法界故。<a id="a-4c"></a>法界、<a id="a-4d"></a>众生无差别相。<a id="a-4e"></a>”</p>
  <p id="a4f">佛告文殊师利：<a id="a-4g"></a>“汝欲使如来为无上福田耶？<a id="a-4h"></a>”</p>
  <p id="a4i">文殊师利言：<a id="a-4j"></a>“如来是无尽福田、<a id="a-4k"></a>是无尽相，<a id="a-4l"></a>无尽相即无上福田。<a id="a-4m"></a>非福田、<a id="a-4n"></a>非不福田，<a id="a-4o"></a>是名福田。<a id="a-4p"></a>无有明闇生灭等相，<a id="a-4q"></a>是名福田。<a id="a-4r"></a>若能如是解福田相，<a id="a-4s"></a>深殖善种，<a id="a-4t"></a>亦无增无减。<a id="a-4u"></a>”</p>
  <p id="a4v">佛告文殊师利：<a id="a-4w"></a>“云何殖种不增不减？<a id="a-4x"></a>”</p>
  <p id="a4y">文殊师利言：<a id="a-4z"></a>“福田之相不可思议！<a id="a-50"></a>若人于中如法修善，<a id="a-51"></a>亦不可思议！<a id="a-52"></a>如是殖种名无增无减，<a id="a-53"></a>亦是无上最胜福田。<a id="a-54"></a>”</p>
  <p id="a55">尔时，<a id="a-56"></a>大地以佛神力，<a id="a-57"></a>六种振动现无常相。<a id="a-58"></a>一万六千人，<a id="a-59"></a>皆得无生法忍；<a id="a-5A"></a>七百比丘、<a id="a-5B"></a>三千优婆塞、<a id="a-5C"></a>四万亿优婆夷、<a id="a-5D"></a>六千亿那由他六欲诸天，<a id="a-5E"></a>远尘离垢，<a id="a-5F"></a>于诸法中得法眼净。</p>
  <p id="a5G">尔时，<a id="a-5H"></a>阿难从座而起，<a id="a-5I"></a>偏袒右肩，<a id="a-5J"></a>右膝著地，<a id="a-5K"></a>白佛言：<a id="a-5L"></a>“世尊，<a id="a-5M"></a>何因缘故，<a id="a-5N"></a>如是大地六种振动？<a id="a-5O"></a>”</p>
  <p id="a5P">佛告阿难：<a id="a-5Q"></a>“我说福田无差别相，<a id="a-5R"></a>故现斯瑞。<a id="a-5S"></a>往昔诸佛，<a id="a-5T"></a>亦于此处作如是说，<a id="a-5U"></a>福田之相利益众生，<a id="a-5V"></a>一切世界六种振动。<a id="a-5W"></a>”</p>
  <p id="a5X">舍利弗白佛言：<a id="a-5Y"></a>“世尊，<a id="a-5Z"></a>文殊师利是不可思议。<a id="a-5a"></a>何以故？<a id="a-5b"></a>所说法相不可思议。<a id="a-5c"></a>”</p>
  <p id="a5d">佛告文殊师利：<a id="a-5e"></a>“如是，<a id="a-5f"></a>如是，<a id="a-5g"></a>如舍利弗言，<a id="a-5h"></a>汝之所说实不思议。<a id="a-5i"></a>”</p>
  <p id="a5j">文殊师利白佛言：<a id="a-5k"></a>“世尊，<a id="a-5l"></a>不思议不可说，<a id="a-5m"></a>思议亦不可说，<a id="a-5n"></a>如是思议、<a id="a-5o"></a>不思议性俱不可说。<a id="a-5p"></a>一切声相非思议，<a id="a-5q"></a>亦非不可思议。<a id="a-5r"></a>”</p>
  <p id="a5s">佛言：<a id="a-5t"></a>“汝入不思议三昧耶？<a id="a-5u"></a>”</p>
  <p id="a5v">文殊师利言：<a id="a-5w"></a>“不也，<a id="a-5x"></a>世尊。<a id="a-5y"></a>我即不思议，<a id="a-5z"></a>不见有心能思议者，<a id="a-60"></a>云何而言入不思议三昧？<a id="a-61"></a>我初发心欲入是定，<a id="a-62"></a>而今思惟，<a id="a-63"></a>实无心相而入三昧。<a id="a-64"></a>如人学射，<a id="a-65"></a>久习则巧，<a id="a-66"></a>后虽无心，<a id="a-67"></a>以久习故箭发皆中；<a id="a-68"></a>我亦如是，<a id="a-69"></a>初学不思议三昧，<a id="a-6A"></a>系心一缘，<a id="a-6B"></a>若久习成就，<a id="a-6C"></a>更无心想，<a id="a-6D"></a>恒与定俱。<a id="a-6E"></a>”</p>
  <p id="a6F">舍利弗语文殊师利言：<a id="a-6G"></a>“更有胜妙寂灭定不？<a id="a-6H"></a>”</p>
  <p id="a6I">文殊师利言：<a id="a-6J"></a>“若有不思议定者，<a id="a-6K"></a>汝可问言，<a id="a-6L"></a>更有寂灭定不？<a id="a-6M"></a>如我意解，<a id="a-6N"></a>不可思议定尚不可得，<a id="a-6O"></a>云何问有寂灭定乎？<a id="a-6P"></a>”</p>
  <p id="a6Q">舍利弗言：<a id="a-6R"></a>“不思议定不可得耶？<a id="a-6S"></a>”</p>
  <p id="a6T">文殊师利言：<a id="a-6U"></a>“思议定者是可得相，<a id="a-6V"></a>不思议定者不可得相，<a id="a-6W"></a>一切众生实成就不思议定。<a id="a-6X"></a>何以故？<a id="a-6Y"></a>一切心相即非心故，<a id="a-6Z"></a>是名不思议定。<a id="a-6a"></a>是故一切众生相及不思议三昧相，<a id="a-6b"></a>等无分别。<a id="a-6c"></a>”</p>
  <p id="a6d">佛赞文殊师利言：<a id="a-6e"></a>“善哉！<a id="a-6f"></a>善哉！<a id="a-6g"></a>汝于诸佛，<a id="a-6h"></a>久殖善根，<a id="a-6i"></a>净修梵行，<a id="a-6j"></a>乃能演说甚深三昧。<a id="a-6k"></a>汝今安住如是般若波罗蜜中。<a id="a-6l"></a>”</p>
  <p id="a6m">文殊师利言：<a id="a-6n"></a>“若我住般若波罗蜜中能作是说，<a id="a-6o"></a>即是有想便住我想，<a id="a-6p"></a>若住有想、<a id="a-6q"></a>我想中者，<a id="a-6r"></a>般若波罗蜜便有处所；<a id="a-6s"></a>般若波罗蜜若住于无，<a id="a-6t"></a>亦是我想，<a id="a-6u"></a>亦名处所；<a id="a-6v"></a>离此二处，<a id="a-6w"></a>住无所住，<a id="a-6x"></a>如诸佛住，<a id="a-6y"></a>安处寂灭非思议境界，<a id="a-6z"></a>如是不思议名般若波罗蜜住处。<a id="a-70"></a>般若波罗蜜处，<a id="a-71"></a>一切法无相，<a id="a-72"></a>一切法无作。<a id="a-73"></a>般若波罗蜜即不思议，<a id="a-74"></a>不思议即法界，<a id="a-75"></a>法界即无相，<a id="a-76"></a>无相即不思议，<a id="a-77"></a>不思议即般若波罗蜜，<a id="a-78"></a>般若波罗蜜即法界，<a id="a-79"></a>无二无别；<a id="a-7A"></a>无二无别即法界，<a id="a-7B"></a>法界即无相，<a id="a-7C"></a>无相即般若波罗蜜界，<a id="a-7D"></a>般若波罗蜜界即不思议界，<a id="a-7E"></a>不思议界即无生无灭界，<a id="a-7F"></a>无生无灭界即不思议界。<a id="a-7G"></a>”</p>
  <p id="a7H">文殊师利言：<a id="a-7I"></a>“如来界及我界即不二相，<a id="a-7J"></a>如是修般若波罗蜜者，<a id="a-7K"></a>则不求菩提。<a id="a-7L"></a>何以故？<a id="a-7M"></a>菩提相离，<a id="a-7N"></a>即是般若波罗蜜故。<a id="a-7O"></a>世尊，<a id="a-7P"></a>若知我相而不可著，<a id="a-7Q"></a>无知无著是佛所知，<a id="a-7R"></a>不可思议无知无著即佛所知。<a id="a-7S"></a>何以故？<a id="a-7T"></a>知体本性无所有相，<a id="a-7U"></a>云何能转法界？<a id="a-7V"></a>若知本性无体无著者，<a id="a-7W"></a>即名无物；<a id="a-7X"></a>若无有物，<a id="a-7Y"></a>是无处所无依无住；<a id="a-7Z"></a>无依无住，<a id="a-7a"></a>即无生无灭；<a id="a-7b"></a>无生无灭，<a id="a-7c"></a>即是有为无为功德。<a id="a-7d"></a>若如是知则无心想，<a id="a-7e"></a>无心想者，<a id="a-7f"></a>云何当知有为无为功德？<a id="a-7g"></a>无知即不思议，<a id="a-7h"></a>不思议者是佛所知，<a id="a-7i"></a>亦无取无不取，<a id="a-7j"></a>不见三世去来等相，<a id="a-7k"></a>不取生灭及诸起作，<a id="a-7l"></a>亦不断不常。<a id="a-7m"></a>如是知者，<a id="a-7n"></a>是名正智不思议智；<a id="a-7o"></a>如虚空无此无彼，<a id="a-7p"></a>不可比类，<a id="a-7q"></a>无好恶，<a id="a-7r"></a>无等等，<a id="a-7s"></a>无相无貌。<a id="a-7t"></a>”</p>
  <p id="a7u">佛告文殊师利：<a id="a-7v"></a>“若如是知，<a id="a-7w"></a>名不退智。<a id="a-7x"></a>”</p>
  <p id="a7y">文殊师利言：<a id="a-7z"></a>“无作智名不退智。<a id="a-80"></a>犹如金矿，<a id="a-81"></a>先加锤打方知好恶，<a id="a-82"></a>若不治打无能知者；<a id="a-83"></a>不退智相亦复如是，<a id="a-84"></a>要行境界，<a id="a-85"></a>不念不著，<a id="a-86"></a>无起无作，<a id="a-87"></a>具足不动不生不灭，<a id="a-88"></a>尔乃显现。<a id="a-89"></a>”</p>
  <p id="a8A">尔时，<a id="a-8B"></a>佛告文殊师利言：<a id="a-8C"></a>“如诸如来自说己智，<a id="a-8D"></a>谁当能信？<a id="a-8E"></a>”</p>
  <p id="a8F">文殊师利言：<a id="a-8G"></a>“如是智者，<a id="a-8H"></a>非涅槃法，<a id="a-8I"></a>非生死法；<a id="a-8J"></a>是寂灭行，<a id="a-8K"></a>是无动行；<a id="a-8L"></a>不断贪欲、<a id="a-8M"></a>瞋恚、<a id="a-8N"></a>愚痴，<a id="a-8O"></a>亦非不断。<a id="a-8P"></a>何以故？<a id="a-8Q"></a>无尽无灭，<a id="a-8R"></a>不离生死，<a id="a-8S"></a>亦非不离，<a id="a-8T"></a>不修道、<a id="a-8U"></a>非不修道，<a id="a-8V"></a>作是解者，<a id="a-8W"></a>名为正信。<a id="a-8X"></a>”</p>
  <p id="a8Y">佛告文殊师利言：<a id="a-8Z"></a>“善哉！<a id="a-8a"></a>善哉！<a id="a-8b"></a>如汝所说，<a id="a-8c"></a>深解斯义。<a id="a-8d"></a>”</p>
  <p id="a8e">尔时，<a id="a-8f"></a>摩诃迦葉白佛言：<a id="a-8g"></a>“世尊，<a id="a-8h"></a>于当来世，<a id="a-8i"></a>若说如是甚深正法，<a id="a-8j"></a>谁能信解，<a id="a-8k"></a>如闻受行？<a id="a-8l"></a>”</p>
  <p id="a8m">佛告迦葉：<a id="a-8n"></a>“今此会中比丘、<a id="a-8o"></a>比丘尼、<a id="a-8p"></a>优婆塞、<a id="a-8q"></a>优婆夷，<a id="a-8r"></a>得闻此经者，<a id="a-8s"></a>如是人等于未来世，<a id="a-8t"></a>若闻是法必能信解，<a id="a-8u"></a>于甚深般若波罗蜜乃能读诵信解受持，<a id="a-8v"></a>亦能为他人分别演说。<a id="a-8w"></a>譬如长者失摩尼宝，<a id="a-8x"></a>忧愁苦恼；<a id="a-8y"></a>后若还得，<a id="a-8z"></a>心甚欢喜。<a id="a-90"></a>如是，<a id="a-91"></a>迦葉，<a id="a-92"></a>比丘、<a id="a-93"></a>比丘尼、<a id="a-94"></a>优婆塞、<a id="a-95"></a>优婆夷等，<a id="a-96"></a>亦复如是，<a id="a-97"></a>有信乐心，<a id="a-98"></a>若不闻法则生苦恼；<a id="a-99"></a>若得闻时信解受持，<a id="a-9A"></a>常乐读诵甚大欢喜。<a id="a-9B"></a>当知此人即是见佛，<a id="a-9C"></a>亦即亲近供养诸佛。<a id="a-9D"></a>”</p>
  <p id="a9E">佛告迦葉：<a id="a-9F"></a>“譬如忉利天上波利质多罗树疱初出时，<a id="a-9G"></a>是中诸天见是树已皆大欢喜：<a id="a-9H"></a>‘此树不久必当开敷。<a id="a-9I"></a>’若比丘、<a id="a-9J"></a>比丘尼、<a id="a-9K"></a>优婆塞、<a id="a-9L"></a>优婆夷，<a id="a-9M"></a>得闻般若波罗蜜，<a id="a-9N"></a>能生信解，<a id="a-9O"></a>亦复如是：<a id="a-9P"></a>‘此人不久，<a id="a-9Q"></a>亦当开敷一切佛法。<a id="a-9R"></a>’于当来世，<a id="a-9S"></a>有比丘、<a id="a-9T"></a>比丘尼、<a id="a-9U"></a>优婆塞、<a id="a-9V"></a>优婆夷，<a id="a-9W"></a>闻般若波罗蜜，<a id="a-9X"></a>信受读诵，<a id="a-9Y"></a>心不悔没，<a id="a-9Z"></a>当知是人已从此会听受是经，<a id="a-9a"></a>亦能为人聚落城邑广说流布，<a id="a-9b"></a>当知是人佛所护念。<a id="a-9c"></a>如是甚深般若波罗蜜中，<a id="a-9d"></a>有能信乐无疑惑者，<a id="a-9e"></a>是善男子、<a id="a-9f"></a>善女人，<a id="a-9g"></a>于过去诸佛，<a id="a-9h"></a>久已修学殖诸善根。</p>
  <p id="a9i">“譬如有人以手穿珠，<a id="a-9j"></a>忽遇无上真摩尼宝，<a id="a-9k"></a>心大欢喜，<a id="a-9l"></a>当知是人必已曾见。<a id="a-9m"></a>如是，<a id="a-9n"></a>迦葉，<a id="a-9o"></a>若善男子、<a id="a-9p"></a>善女人修学余法，<a id="a-9q"></a>忽然得闻甚深般若波罗蜜，<a id="a-9r"></a>能生欢喜亦复如是，<a id="a-9s"></a>当知此人已曾闻故。<a id="a-9t"></a>若有众生，<a id="a-9u"></a>得闻甚深般若波罗蜜，<a id="a-9v"></a>心能信受生大欢喜，<a id="a-9w"></a>如是人等亦曾亲近无数诸佛，<a id="a-9x"></a>从闻般若波罗蜜已修学故。</p>
  <p id="a9y">“譬如有人先所遥见城邑聚落，<a id="a-9z"></a>后若闻人赞叹彼城所有园苑、<a id="a-A0"></a>种种池泉、<a id="a-A1"></a>华果林树，<a id="a-A2"></a>男女人民皆可爱乐；<a id="a-A3"></a>是人闻已即大欢喜，<a id="a-A4"></a>更劝令说是城园苑众好严饰，<a id="a-A5"></a>杂华池泉多诸甘果，<a id="a-A6"></a>种种珍妙一切爱乐；<a id="a-A7"></a>是人得闻重甚欢喜，<a id="a-A8"></a>如是之人皆曾见故。<a id="a-A9"></a>若善男子、<a id="a-AA"></a>善女人有闻般若波罗蜜，<a id="a-AB"></a>信心听受能生欢喜，<a id="a-AC"></a>乐闻不厌而更劝说，<a id="a-AD"></a>当知此辈，<a id="a-AE"></a>已从文殊师利曾闻如是深般若波罗蜜故。<a id="a-AF"></a>”</p>
  <p id="aAG">迦葉白佛言：<a id="a-AH"></a>“世尊，<a id="a-AI"></a>若将来世善男子、<a id="a-AJ"></a>善女人，<a id="a-AK"></a>得闻是甚深般若波罗蜜，<a id="a-AL"></a>信乐听受，<a id="a-AM"></a>以是相故，<a id="a-AN"></a>当知此人亦于过去佛所，<a id="a-AO"></a>曾闻修学。<a id="a-AP"></a>”</p>
  <p id="aAQ">文殊师利白佛言：<a id="a-AR"></a>“世尊，<a id="a-AS"></a>佛说诸法无作无相，<a id="a-AT"></a>第一寂灭。<a id="a-AU"></a>若善男子、<a id="a-AV"></a>善女人有能如是谛了斯义，<a id="a-AW"></a>如闻而说，<a id="a-AX"></a>为诸如来之所赞叹，<a id="a-AY"></a>不违法相，<a id="a-AZ"></a>是即佛说，<a id="a-Aa"></a>亦是炽然般若波罗蜜相，<a id="a-Ab"></a>亦名炽然具足佛法，<a id="a-Ac"></a>通达实相不可思议。<a id="a-Ad"></a>”</p>
  <p id="aAe">佛告文殊师利：<a id="a-Af"></a>“我本行菩萨道时修诸善根，<a id="a-Ag"></a>欲住阿鞞跋致地，<a id="a-Ah"></a>当学般若波罗蜜；<a id="a-Ai"></a>欲成阿耨多罗三藐三菩提，<a id="a-Aj"></a>当学般若波罗蜜。<a id="a-Ak"></a>若善男子、<a id="a-Al"></a>善女人，<a id="a-Am"></a>欲解一切法相，<a id="a-An"></a>欲知一切众生心界，<a id="a-Ao"></a>皆悉同等当学般若波罗蜜。<a id="a-Ap"></a>文殊师利，<a id="a-Aq"></a>欲学一切佛法具足无碍，<a id="a-Ar"></a>当学般若波罗蜜；<a id="a-As"></a>欲学一切佛成阿耨多罗三藐三菩提时，<a id="a-At"></a>相好威仪，<a id="a-Au"></a>无量法式，<a id="a-Av"></a>当学般若波罗蜜；<a id="a-Aw"></a>欲知一切佛不成阿耨多罗三藐三菩提，<a id="a-Ax"></a>一切法式及诸威仪，<a id="a-Ay"></a>当学般若波罗蜜。<a id="a-Az"></a>何以故？<a id="a-B0"></a>是空法中，<a id="a-B1"></a>不见诸佛菩提等故。<a id="a-B2"></a>若善男子、<a id="a-B3"></a>善女人欲知如是等相无疑惑者，<a id="a-B4"></a>当学般若波罗蜜。<a id="a-B5"></a>何以故？<a id="a-B6"></a>般若波罗蜜不见诸法若生若灭、<a id="a-B7"></a>若垢若净，<a id="a-B8"></a>是故善男子、<a id="a-B9"></a>善女人应作如是学般若波罗蜜。<a id="a-BA"></a>欲知一切法无过去、<a id="a-BB"></a>未来、<a id="a-BC"></a>现在等相，<a id="a-BD"></a>当学般若波罗蜜。<a id="a-BE"></a>何以故？<a id="a-BF"></a>法界性相无三世故。<a id="a-BG"></a>欲知一切法同入法界心无挂碍，<a id="a-BH"></a>当学般若波罗蜜；<a id="a-BI"></a>欲得三转十二行法轮，<a id="a-BJ"></a>亦自证知而不取著，<a id="a-BK"></a>当学般若波罗蜜；<a id="a-BL"></a>欲得慈心遍覆一切众生而无限齐，<a id="a-BM"></a>亦不作念有众生相，<a id="a-BN"></a>当学般若波罗蜜；<a id="a-BO"></a>欲得于一切众生不起诤论，<a id="a-BP"></a>亦复不取无诤论相，<a id="a-BQ"></a>当学般若波罗蜜；<a id="a-BR"></a>欲知是处非处十力无畏，<a id="a-BS"></a>住佛智慧得无碍辩，<a id="a-BT"></a>当学般若波罗蜜。<a id="a-BU"></a>”</p>
  <p id="aBV">尔时，<a id="a-BW"></a>文殊师利白佛言：<a id="a-BX"></a>“世尊，<a id="a-BY"></a>我观正法无为无相，<a id="a-BZ"></a>无得无利，<a id="a-Ba"></a>无生无灭，<a id="a-Bb"></a>无来无去，<a id="a-Bc"></a>无知者、<a id="a-Bd"></a>无见者、<a id="a-Be"></a>无作者，<a id="a-Bf"></a>不见般若波罗蜜，<a id="a-Bg"></a>亦不见般若波罗蜜境界，<a id="a-Bh"></a>非证、<a id="a-Bi"></a>非不证，<a id="a-Bj"></a>不作戏论，<a id="a-Bk"></a>无有分别，<a id="a-Bl"></a>一切法无尽离尽，<a id="a-Bm"></a>无凡夫法，<a id="a-Bn"></a>无声闻法，<a id="a-Bo"></a>无辟支佛法，<a id="a-Bp"></a>佛法非得非不得，<a id="a-Bq"></a>不舍生死，<a id="a-Br"></a>不证涅槃，<a id="a-Bs"></a>非思议、<a id="a-Bt"></a>非不思议，<a id="a-Bu"></a>非作、<a id="a-Bv"></a>非不作。<a id="a-Bw"></a>法相如是，<a id="a-Bx"></a>不知云何当学般若波罗蜜？<a id="a-By"></a>”</p>
  <p id="aBz">尔时，<a id="a-C0"></a>佛告文殊师利：<a id="a-C1"></a>“若能如是知诸法相，<a id="a-C2"></a>是名学般若波罗蜜。<a id="a-C3"></a>菩萨摩诃萨若欲学菩提自在三昧，<a id="a-C4"></a>得是三昧已，<a id="a-C5"></a>照明一切甚深佛法，<a id="a-C6"></a>及知一切诸佛名字，<a id="a-C7"></a>亦悉了达诸佛世界无有障碍，<a id="a-C8"></a>当如文殊师利所说般若波罗蜜中学。<a id="a-C9"></a>”</p>
  <p id="aCA">文殊师利白佛言：<a id="a-CB"></a>“世尊，<a id="a-CC"></a>何故名般若波罗蜜？<a id="a-CD"></a>”</p>
  <p id="aCE">佛言：<a id="a-CF"></a>“般若波罗蜜，<a id="a-CG"></a>无边无际，<a id="a-CH"></a>无名无相，<a id="a-CI"></a>非思量，<a id="a-CJ"></a>无归依，<a id="a-CK"></a>无洲无渚，<a id="a-CL"></a>无犯无福，<a id="a-CM"></a>无晦无明，<a id="a-CN"></a>如法界无有分齐亦无限数，<a id="a-CO"></a>是名般若波罗蜜。<a id="a-CP"></a>亦名菩萨摩诃萨行处，<a id="a-CQ"></a>非行处、<a id="a-CR"></a>非不行处，<a id="a-CS"></a>悉入一乘名非行处。<a id="a-CT"></a>何以故？<a id="a-CU"></a>无念无作故。<a id="a-CV"></a>”</p>
  <p id="aCW">文殊师利白佛言：<a id="a-CX"></a>“世尊，<a id="a-CY"></a>当云何行能速得阿耨多罗三藐三菩提？<a id="a-CZ"></a>”</p>
  <p id="aCa">佛言文殊师利：<a id="a-Cb"></a>“如般若波罗蜜中所说行，<a id="a-Cc"></a>能速得阿耨多罗三藐三菩提。<a id="a-Cd"></a>复有一行三昧，<a id="a-Ce"></a>若善男子、<a id="a-Cf"></a>善女人修是三昧者，<a id="a-Cg"></a>亦速得阿耨多罗三藐三菩提。<a id="a-Ch"></a>”</p>
  <p id="aCi">文殊师利言：<a id="a-Cj"></a>“世尊，<a id="a-Ck"></a>云何名一行三昧？<a id="a-Cl"></a>”</p>
  <p id="aCm">佛言：<a id="a-Cn"></a>“法界一相系缘法界，<a id="a-Co"></a>是名一行三昧。<a id="a-Cp"></a>若善男子、<a id="a-Cq"></a>善女人欲入一行三昧，<a id="a-Cr"></a>当先闻般若波罗蜜如说修学，<a id="a-Cs"></a>然后能入一行三昧，<a id="a-Ct"></a>如法界缘，<a id="a-Cu"></a>不退不坏不思议，<a id="a-Cv"></a>无碍无相。<a id="a-Cw"></a>善男子、<a id="a-Cx"></a>善女人欲入一行三昧，<a id="a-Cy"></a>应处空闲，<a id="a-Cz"></a>舍诸乱意，<a id="a-D0"></a>不取相貌，<a id="a-D1"></a>系心一佛专称名字；<a id="a-D2"></a>随佛方所端身正向，<a id="a-D3"></a>能于一佛念念相续，<a id="a-D4"></a>即是念中，<a id="a-D5"></a>能见过去、<a id="a-D6"></a>未来、<a id="a-D7"></a>现在诸佛。<a id="a-D8"></a>何以故？<a id="a-D9"></a>念一佛功德无量无边，<a id="a-DA"></a>亦与无量诸佛功德无二。<a id="a-DB"></a>不思议佛法等无分别，<a id="a-DC"></a>皆乘一如成最正觉，<a id="a-DD"></a>悉具无量功德、<a id="a-DE"></a>无量辩才。<a id="a-DF"></a>如是入一行三昧者，<a id="a-DG"></a>尽知恒沙诸佛法界无差别相。<a id="a-DH"></a>阿难所闻佛法，<a id="a-DI"></a>得念总持，<a id="a-DJ"></a>辩才智慧，<a id="a-DK"></a>于声闻中虽为最胜，<a id="a-DL"></a>犹住量数则有限碍。<a id="a-DM"></a>若得一行三昧，<a id="a-DN"></a>诸经法门一一分别，<a id="a-DO"></a>皆悉了知决定无碍，<a id="a-DP"></a>昼夜常说智慧辩才终不断绝，<a id="a-DQ"></a>若比阿难多闻辩才，<a id="a-DR"></a>百千等分不及其一。<a id="a-DS"></a>菩萨摩诃萨应作是念：<a id="a-DT"></a>‘我当云何逮得一行三昧不可思议功德无量名称？<a id="a-DU"></a>’”</p>
  <p id="aDV">佛言：<a id="a-DW"></a>“菩萨摩诃萨当念一行三昧，<a id="a-DX"></a>常勤精进而不懈怠，<a id="a-DY"></a>如是次第渐渐修学，<a id="a-DZ"></a>则能得入一行三昧，<a id="a-Da"></a>不可思议功德作证。<a id="a-Db"></a>除谤正法，<a id="a-Dc"></a>不信恶业重罪障者，<a id="a-Dd"></a>所不能入。<a id="a-De"></a>复次，<a id="a-Df"></a>文殊师利，<a id="a-Dg"></a>譬如有人得摩尼珠，<a id="a-Dh"></a>示其珠师，<a id="a-Di"></a>珠师答言：<a id="a-Dj"></a>‘此是无价真摩尼宝。<a id="a-Dk"></a>’即求师言：<a id="a-Dl"></a>‘为我治磨，<a id="a-Dm"></a>勿失光色。<a id="a-Dn"></a>’珠师治已，<a id="a-Do"></a>随其磨时，<a id="a-Dp"></a>珠色光明映彻表里。<a id="a-Dq"></a>文殊师利，<a id="a-Dr"></a>若有善男子、<a id="a-Ds"></a>善女人，<a id="a-Dt"></a>修学一行三昧不可思议功德无量名称，<a id="a-Du"></a>随修学时知诸法相，<a id="a-Dv"></a>明达无碍功德增长，<a id="a-Dw"></a>亦复如是。<a id="a-Dx"></a>文殊师利，<a id="a-Dy"></a>譬如日轮，<a id="a-Dz"></a>光明遍满无有灭相；<a id="a-E0"></a>若得一行三昧，<a id="a-E1"></a>悉能具足一切功德无有缺少，<a id="a-E2"></a>亦复如是，<a id="a-E3"></a>照明佛法如日轮光。<a id="a-E4"></a>文殊师利，<a id="a-E5"></a>我所说法皆是一味，<a id="a-E6"></a>离味、<a id="a-E7"></a>解脱味、<a id="a-E8"></a>寂灭味。<a id="a-E9"></a>若善男子、<a id="a-EA"></a>善女人得是一行三昧者，<a id="a-EB"></a>其所演说亦是一味，<a id="a-EC"></a>离味、<a id="a-ED"></a>解脱味、<a id="a-EE"></a>寂灭味，<a id="a-EF"></a>随顺正法无错谬相。<a id="a-EG"></a>文殊师利，<a id="a-EH"></a>若菩萨摩诃萨得是一行三昧，<a id="a-EI"></a>皆悉满足助道之法，<a id="a-EJ"></a>速得阿耨多罗三藐三菩提。<a id="a-EK"></a>复次，<a id="a-EL"></a>文殊师利，<a id="a-EM"></a>菩萨摩诃萨不见法界有分别相及以一相，<a id="a-EN"></a>速得阿耨多罗三藐三菩提相不可思议。<a id="a-EO"></a>是菩提中亦无得佛，<a id="a-EP"></a>如是知者，<a id="a-EQ"></a>速得阿耨多罗三藐三菩提。<a id="a-ER"></a>若信一切法悉是佛法，<a id="a-ES"></a>不生惊怖，<a id="a-ET"></a>亦不疑惑，<a id="a-EU"></a>如是忍者，<a id="a-EV"></a>速得阿耨多罗三藐三菩提。<a id="a-EW"></a>”</p>
  <p id="aEX">文殊师利白佛言：<a id="a-EY"></a>“世尊，<a id="a-EZ"></a>以如是因，<a id="a-Ea"></a>速得阿耨多罗三藐三菩提耶？<a id="a-Eb"></a>”</p>
  <p id="aEc">佛言：<a id="a-Ed"></a>“得阿耨多罗三藐三菩提，<a id="a-Ee"></a>不以因得，<a id="a-Ef"></a>不以非因得。<a id="a-Eg"></a>何以故？<a id="a-Eh"></a>不思议界，<a id="a-Ei"></a>不以因得，<a id="a-Ej"></a>不以非因得。<a id="a-Ek"></a>若善男子、<a id="a-El"></a>善女人，<a id="a-Em"></a>闻如是说不生懈怠，<a id="a-En"></a>当知是人已于先佛种诸善根。<a id="a-Eo"></a>是故比丘、<a id="a-Ep"></a>比丘尼，<a id="a-Eq"></a>闻说是甚深般若波罗蜜，<a id="a-Er"></a>不生惊怖，<a id="a-Es"></a>即是从佛出家。<a id="a-Et"></a>若优婆塞、<a id="a-Eu"></a>优婆夷，<a id="a-Ev"></a>得闻如是甚深般若波罗蜜，<a id="a-Ew"></a>心不惊怖，<a id="a-Ex"></a>即是成就真归依处。<a id="a-Ey"></a>文殊师利，<a id="a-Ez"></a>若善男子、<a id="a-F0"></a>善女人，<a id="a-F1"></a>不习甚深般若波罗蜜，<a id="a-F2"></a>即是不修佛乘。<a id="a-F3"></a>譬如大地，<a id="a-F4"></a>一切药木皆依地生长；<a id="a-F5"></a>文殊师利，<a id="a-F6"></a>菩萨摩诃萨亦复如是，<a id="a-F7"></a>一切善根皆依般若波罗蜜而得增长，<a id="a-F8"></a>于阿耨多罗三藐三菩提不相违背。<a id="a-F9"></a>”</p>
  <p id="aFA">尔时，<a id="a-FB"></a>文殊师利白佛言：<a id="a-FC"></a>“世尊，<a id="a-FD"></a>此阎浮提城邑聚落，<a id="a-FE"></a>当于何处演说如是甚深般若波罗蜜？<a id="a-FF"></a>”</p>
  <p id="aFG">佛告文殊师利：<a id="a-FH"></a>“今此会中若有人闻般若波罗蜜，<a id="a-FI"></a>皆发誓言，<a id="a-FJ"></a>于未来世常得与般若波罗蜜相应。<a id="a-FK"></a>从是信解未来世中能听是经，<a id="a-FL"></a>当知是人不从余小善根中来，<a id="a-FM"></a>所能堪受闻已欢喜。<a id="a-FN"></a>文殊师利，<a id="a-FO"></a>若复有人从汝听是般若波罗蜜，<a id="a-FP"></a>应作是言：<a id="a-FQ"></a>‘此般若波罗蜜中，<a id="a-FR"></a>无声闻、<a id="a-FS"></a>辟支佛、<a id="a-FT"></a>菩萨法、<a id="a-FU"></a>佛法，<a id="a-FV"></a>亦无凡夫生灭等法。<a id="a-FW"></a>’”</p>
  <p id="aFX">文殊师利白佛言：<a id="a-FY"></a>“世尊，<a id="a-FZ"></a>若比丘、<a id="a-Fa"></a>比丘尼、<a id="a-Fb"></a>优婆塞、<a id="a-Fc"></a>优婆夷，<a id="a-Fd"></a>来问我言：<a id="a-Fe"></a>‘云何如来说般若波罗蜜？<a id="a-Ff"></a>’我当答言：<a id="a-Fg"></a>‘一切说法无诤论相，<a id="a-Fh"></a>云何如来当说般若波罗蜜？<a id="a-Fi"></a>何以故？<a id="a-Fj"></a>不见有法可与诤论，<a id="a-Fk"></a>亦无众生心识能知。<a id="a-Fl"></a>’复次，<a id="a-Fm"></a>世尊，<a id="a-Fn"></a>我当更说究竟实际。<a id="a-Fo"></a>何以故？<a id="a-Fp"></a>一切法相同入实际，<a id="a-Fq"></a>阿罗汉无别胜法。<a id="a-Fr"></a>何以故？<a id="a-Fs"></a>阿罗汉法、<a id="a-Ft"></a>凡夫法，<a id="a-Fu"></a>不一不异故。<a id="a-Fv"></a>复次，<a id="a-Fw"></a>世尊，<a id="a-Fx"></a>如是说法，<a id="a-Fy"></a>无有众生已得涅槃、<a id="a-Fz"></a>今得、<a id="a-G0"></a>当得。<a id="a-G1"></a>何以故？<a id="a-G2"></a>无有决定众生相故。<a id="a-G3"></a>”</p>
  <p id="aG4">文殊师利言：<a id="a-G5"></a>“若人欲闻般若波罗蜜，<a id="a-G6"></a>我当作如是说：<a id="a-G7"></a>‘其有听者，<a id="a-G8"></a>不念不著，<a id="a-G9"></a>无闻无得，<a id="a-GA"></a>当如幻人无所分别。<a id="a-GB"></a>’如是说者是真说法。<a id="a-GC"></a>是故听者莫作二相，<a id="a-GD"></a>不舍诸见而修佛法，<a id="a-GE"></a>不取佛法，<a id="a-GF"></a>不舍凡夫法。<a id="a-GG"></a>何以故？<a id="a-GH"></a>佛及凡夫二法相空，<a id="a-GI"></a>无取舍故。<a id="a-GJ"></a>若人问我，<a id="a-GK"></a>当作是说，<a id="a-GL"></a>如是安慰，<a id="a-GM"></a>如是建立。<a id="a-GN"></a>善男子、<a id="a-GO"></a>善女人应如是问，<a id="a-GP"></a>作如是住，<a id="a-GQ"></a>心不退没，<a id="a-GR"></a>当知法相随顺般若波罗蜜说。<a id="a-GS"></a>”</p>
  <p id="aGT">尔时，<a id="a-GU"></a>世尊赞叹文殊师利：<a id="a-GV"></a>“善哉！<a id="a-GW"></a>善哉！<a id="a-GX"></a>如汝所说。<a id="a-GY"></a>若善男子、<a id="a-GZ"></a>善女人欲见诸佛，<a id="a-Ga"></a>应学如是般若波罗蜜；<a id="a-Gb"></a>欲亲近诸佛如法供养，<a id="a-Gc"></a>应学如是般若波罗蜜。<a id="a-Gd"></a>若欲言如来是我世尊，<a id="a-Ge"></a>应学如是般若波罗蜜；<a id="a-Gf"></a>若言如来非我世尊，<a id="a-Gg"></a>亦应学如是般若波罗蜜。<a id="a-Gh"></a>若欲成阿耨多罗三藐三菩提，<a id="a-Gi"></a>亦应学如是般若波罗蜜；<a id="a-Gj"></a>若欲不成阿耨多罗三藐三菩提，<a id="a-Gk"></a>亦应学如是般若波罗蜜。<a id="a-Gl"></a>若欲成就一切三昧，<a id="a-Gm"></a>亦应学如是般若波罗蜜；<a id="a-Gn"></a>若欲不成就一切三昧，<a id="a-Go"></a>亦应学如是般若波罗蜜。<a id="a-Gp"></a>何以故？<a id="a-Gq"></a>无作三昧无异相故，<a id="a-Gr"></a>一切法无生无出故。<a id="a-Gs"></a>若欲知一切法假名，<a id="a-Gt"></a>应学如是般若波罗蜜。<a id="a-Gu"></a>若欲知一切众生修菩提道不求菩提相，<a id="a-Gv"></a>心不退没，<a id="a-Gw"></a>应学如是般若波罗蜜。<a id="a-Gx"></a>何以故？<a id="a-Gy"></a>一切法皆菩提相故。<a id="a-Gz"></a>若欲知一切众生行非行相，<a id="a-H0"></a>非行即菩提，<a id="a-H1"></a>菩提即法界，<a id="a-H2"></a>法界即实际，<a id="a-H3"></a>心不退没，<a id="a-H4"></a>应学如是般若波罗蜜。<a id="a-H5"></a>若欲知一切如来神通变化，<a id="a-H6"></a>无相无碍，<a id="a-H7"></a>亦无方所，<a id="a-H8"></a>应学如是般若波罗蜜。<a id="a-H9"></a>”</p>
  <p id="aHA">佛告文殊师利：<a id="a-HB"></a>“若比丘、<a id="a-HC"></a>比丘尼、<a id="a-HD"></a>优婆塞、<a id="a-HE"></a>优婆夷，<a id="a-HF"></a>欲得不堕恶趣，<a id="a-HG"></a>当学般若波罗蜜。<a id="a-HH"></a>一四句偈受持读诵，<a id="a-HI"></a>为他解说随顺实相，<a id="a-HJ"></a>如是善男子、<a id="a-HK"></a>善女人，<a id="a-HL"></a>当知决定得阿耨多罗三藐三菩提，<a id="a-HM"></a>则住佛国。<a id="a-HN"></a>若闻如是般若波罗蜜，<a id="a-HO"></a>不惊不畏，<a id="a-HP"></a>心生信解，<a id="a-HQ"></a>当知此辈佛所印可，<a id="a-HR"></a>是佛所行大乘法印。<a id="a-HS"></a>若善男子、<a id="a-HT"></a>善女人学此法印，<a id="a-HU"></a>超过恶趣，<a id="a-HV"></a>不入声闻、<a id="a-HW"></a>辟支佛道，<a id="a-HX"></a>以超过故。<a id="a-HY"></a>”</p>
  <p id="aHZ">尔时，<a id="a-Ha"></a>帝释三十三天，<a id="a-Hb"></a>以天妙花、<a id="a-Hc"></a>优钵罗花、<a id="a-Hd"></a>拘物头花、<a id="a-He"></a>分陀利花、<a id="a-Hf"></a>天曼陀罗华等，<a id="a-Hg"></a>天栴檀香及余末香，<a id="a-Hh"></a>种种金宝，<a id="a-Hi"></a>作天妓乐，<a id="a-Hj"></a>为供养般若波罗蜜，<a id="a-Hk"></a>并诸如来及文殊师利，<a id="a-Hl"></a>以散其上；<a id="a-Hm"></a>作是供养已：<a id="a-Hn"></a>“愿我常闻般若波罗蜜法印。<a id="a-Ho"></a>”释提桓因复作是愿：<a id="a-Hp"></a>“愿阎浮提善男子、<a id="a-Hq"></a>善女人，<a id="a-Hr"></a>常使得闻是经，<a id="a-Hs"></a>决定佛法，<a id="a-Ht"></a>皆令信解，<a id="a-Hu"></a>受持读诵，<a id="a-Hv"></a>为人演说，<a id="a-Hw"></a>一切诸天为作拥护。<a id="a-Hx"></a>”</p>
  <p id="aHy">尔时，<a id="a-Hz"></a>佛告释提桓因言：<a id="a-I0"></a>“憍尸迦，<a id="a-I1"></a>如是，<a id="a-I2"></a>如是，<a id="a-I3"></a>善男子、<a id="a-I4"></a>善女人当得决定诸佛菩提。<a id="a-I5"></a>”</p>
  <p id="aI6">文殊师利白佛言：<a id="a-I7"></a>“世尊，<a id="a-I8"></a>如是受持善男子、<a id="a-I9"></a>善女人，<a id="a-IA"></a>得大利益功德无量。<a id="a-IB"></a>”</p>
  <p id="aIC">尔时，<a id="a-ID"></a>以佛神力，<a id="a-IE"></a>一切大地六反震动。<a id="a-IF"></a>佛时微笑，<a id="a-IG"></a>放大光明遍照三千大千世界。</p>
  <p id="aIH">文殊师利白佛言：<a id="a-II"></a>“世尊，<a id="a-IJ"></a>即是如来印般若波罗蜜相。<a id="a-IK"></a>”</p>
  <p id="aIL">佛言文殊师利：<a id="a-IM"></a>“如是，<a id="a-IN"></a>如是，<a id="a-IO"></a>说般若波罗蜜已皆现此瑞，<a id="a-IP"></a>为印般若波罗蜜故，<a id="a-IQ"></a>使人受持，<a id="a-IR"></a>令无赞毁。<a id="a-IS"></a>何以故？<a id="a-IT"></a>无相法印不可赞毁。<a id="a-IU"></a>我今以是法印，<a id="a-IV"></a>令诸天魔不能得便。<a id="a-IW"></a>”</p>
  <p id="aIX">佛说是经已，<a id="a-IY"></a>尔时诸大菩萨及四部众，<a id="a-IZ"></a>闻说般若波罗蜜，<a id="a-Ia"></a>欢喜奉行。</p>
 </body>
</html>