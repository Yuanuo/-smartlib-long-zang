<!doctype html>
<html id="z3IBTIBDZ" data-ver="2063">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百一十七</h1>
  <h2 id="a2">西晋三藏法师竺法护译</h2>
  <h2 id="a3">宝髻菩萨会第四十七之一</h2>
  <p id="a4">闻如是：<a id="a-5"></a>一时，<a id="a-6"></a>佛在罗阅祇灵鹫山，<a id="a-7"></a>与大比丘众四万二千，<a id="a-8"></a>菩萨八万四千俱——各从十方诸佛世界而来集会，<a id="a-9"></a>皆已通达一生补处，<a id="a-A"></a>得无所著、<a id="a-B"></a>无所挂碍，<a id="a-C"></a>从勇猛伏三昧出生，<a id="a-D"></a>获上莲华三昧、<a id="a-E"></a>金刚道场三昧、<a id="a-F"></a>善坚住三昧、<a id="a-G"></a>淳淑修三昧、<a id="a-H"></a>幢英王三昧、<a id="a-I"></a>金刚三昧、<a id="a-J"></a>净德事三昧，<a id="a-K"></a>分别权行，<a id="a-L"></a>皆得亲近诸佛之法，<a id="a-M"></a>在佛树下多所降伏，<a id="a-N"></a>度诸魔界而得建立诸佛之土，<a id="a-O"></a>逮成无尽所说总持，<a id="a-P"></a>得知众生一切根原，<a id="a-Q"></a>以妙辩才可悦诸心，<a id="a-R"></a>为师子步猛无所畏，<a id="a-S"></a>若入众会应顺时宜宣文字句，<a id="a-T"></a>成就诸行则以威相而自严饰，<a id="a-U"></a>舍于世财，<a id="a-V"></a>弃诸外道，<a id="a-W"></a>功勋显布声彻十方，<a id="a-X"></a>诸佛咨嗟德不可量，<a id="a-Y"></a>悉从布施、<a id="a-Z"></a>持戒、<a id="a-a"></a>忍辱、<a id="a-b"></a>精进、<a id="a-c"></a>一心、<a id="a-d"></a>智慧而成，<a id="a-e"></a>从无数劫百千那术修治道业，<a id="a-f"></a>睹见一切众生之疾，<a id="a-g"></a>应病与药皆令疗愈，<a id="a-h"></a>入于深妙明缘起法，<a id="a-i"></a>以舍断灭有常之事，<a id="a-j"></a>其行清净志无瑕秽，<a id="a-k"></a>心性鲜明开化群生，<a id="a-l"></a>各各摄护令得其所，<a id="a-m"></a>晓了教诲意得自在，<a id="a-n"></a>势力坚强不毁慈心，<a id="a-o"></a>信、<a id="a-p"></a>戒、<a id="a-q"></a>闻、<a id="a-r"></a>施、<a id="a-s"></a>惭愧智慧，<a id="a-t"></a>具足七财欲化众生，<a id="a-u"></a>以善方便现处闲居，<a id="a-v"></a>所用修力善誓诸愿，<a id="a-w"></a>圣德无量心如虚空，<a id="a-x"></a>其名曰：<a id="a-y"></a>光观菩萨、<a id="a-z"></a>常明曜菩萨、<a id="a-10"></a>光世音菩萨、<a id="a-11"></a>大势至菩萨、<a id="a-12"></a>师子意菩萨、<a id="a-13"></a>师子步菩萨、<a id="a-14"></a>师子雷音菩萨、<a id="a-15"></a>尊意菩萨、<a id="a-16"></a>金刚意菩萨、<a id="a-17"></a>金刚步菩萨、<a id="a-18"></a>金刚幢菩萨、<a id="a-19"></a>金刚志菩萨、<a id="a-1A"></a>步不动迹菩萨、<a id="a-1B"></a>独步世菩萨、<a id="a-1C"></a>善明菩萨、<a id="a-1D"></a>莲华目菩萨、<a id="a-1E"></a>莲华净菩萨、<a id="a-1F"></a>宝净菩萨、<a id="a-1G"></a>钩璅菩萨、<a id="a-1H"></a>宝幢菩萨、<a id="a-1I"></a>宝事菩萨、<a id="a-1J"></a>宝印手菩萨、<a id="a-1K"></a>德曜王菩萨、<a id="a-1L"></a>净王菩萨、<a id="a-1M"></a>执离意王菩萨、<a id="a-1N"></a>电光严菩萨、<a id="a-1O"></a>虚空藏菩萨、<a id="a-1P"></a>濡音菩萨、<a id="a-1Q"></a>雨音菩萨、<a id="a-1R"></a>不离音菩萨、<a id="a-1S"></a>意净菩萨、<a id="a-1T"></a>电音菩萨、<a id="a-1U"></a>解缚菩萨等；<a id="a-1V"></a>十六正士溥首之等，<a id="a-1W"></a>六十圣士众香首等，<a id="a-1X"></a>三十有二清净行士慈氏之等，<a id="a-1Y"></a>皆是贤劫诸菩萨也。<a id="a-1Z"></a>降魔天子、<a id="a-1a"></a>净复净天子、<a id="a-1b"></a>善妙天子、<a id="a-1c"></a>贤护天子、<a id="a-1d"></a>获胜天子、<a id="a-1e"></a>意胜天子、<a id="a-1f"></a>寂化音天子、<a id="a-1g"></a>善思天子，<a id="a-1h"></a>等类二万皆悉大乘。<a id="a-1i"></a>四天王、<a id="a-1j"></a>天帝释、<a id="a-1k"></a>忍迹梵天、<a id="a-1l"></a>魔子导师、<a id="a-1m"></a>濡美天子，<a id="a-1n"></a>并余诸天、<a id="a-1o"></a>龙、<a id="a-1p"></a>神、<a id="a-1q"></a>揵沓和、<a id="a-1r"></a>阿须伦、<a id="a-1s"></a>迦留罗、<a id="a-1t"></a>真陀罗、<a id="a-1u"></a>摩睺勒等及人非人，<a id="a-1v"></a>不可称计。</p>
  <p id="a1w">彼时，<a id="a-1x"></a>世尊与无央数百千之众眷属围绕而为说经，<a id="a-1y"></a>坐大清净师子之床，<a id="a-1z"></a>勇猛无畏为师子吼，<a id="a-20"></a>如日普照，<a id="a-21"></a>若月盛明，<a id="a-22"></a>如火消冥，<a id="a-23"></a>其座晖赫威光巍巍超踰释梵，<a id="a-24"></a>佛身特显犹须弥山现于大海，<a id="a-25"></a>所说经典上中意语靡不妙善，<a id="a-26"></a>义美具足，<a id="a-27"></a>究竟清净，<a id="a-28"></a>常修梵行，<a id="a-29"></a>广演恩慈，<a id="a-2A"></a>宣菩萨行，<a id="a-2B"></a>讲菩萨法，<a id="a-2C"></a>所当遵修名曰净行。</p>
  <p id="a2D">尔时，<a id="a-2E"></a>东方去此佛国九百二十万佛土，<a id="a-2F"></a>世界名善变，<a id="a-2G"></a>其佛号净住如来至真等正觉，<a id="a-2H"></a>现在说法。<a id="a-2I"></a>时，<a id="a-2J"></a>佛左右有一菩萨，<a id="a-2K"></a>名罗陀邻那朱，<a id="a-2L"></a>与八千菩萨俱，<a id="a-2M"></a>于其佛土忽然不现，<a id="a-2N"></a>至此忍界住于梵天，<a id="a-2O"></a>以一宝盖覆斯三千大千忍土，<a id="a-2P"></a>普雨天花其色若干在于梵天，<a id="a-2Q"></a>而说颂曰：</p>
  <p id="a2R">“诸天人民获善利，<a id="a-2S"></a>　心愿见佛释师子，</p>
  <p id="a2T">为消恼热诸俗事，<a id="a-2U"></a>　心愿坚固志佛道。</p>
  <p id="a2V">无数菩萨如江沙，<a id="a-2W"></a>　以精进力行超越，</p>
  <p id="a2X">降伏魔众亿百千，<a id="a-2Y"></a>　得成佛道离垢忧。</p>
  <p id="a2Z">吾从东方而发来，<a id="a-2a"></a>　其世界名曰善变，</p>
  <p id="a2b">在彼净住佛左右，<a id="a-2c"></a>　欲得稽首释师子。</p>
  <p id="a2d">假使有人欲听法，<a id="a-2e"></a>　若睹十方诸菩萨，</p>
  <p id="a2f">设欲归礼彼世尊，<a id="a-2g"></a>　速疾来到灵鹫山。</p>
  <p id="a2h">诸导师众难得遇，<a id="a-2i"></a>　经典之要甚难值，</p>
  <p id="a2j">人身难得及闲暇，<a id="a-2k"></a>　笃信禁戒诚亦难。</p>
  <p id="a2l">假使今时造德本，<a id="a-2m"></a>　则见众生处邪冥，</p>
  <p id="a2n">便能开心令灭度，<a id="a-2o"></a>　速行俱诣于最胜。</p>
  <p id="a2p">若欲解弃三恶道，<a id="a-2q"></a>　获致安隐天人处，</p>
  <p id="a2r">逮得无为消生死，<a id="a-2s"></a>　则当往诣无等伦。</p>
  <p id="a2t">为良医王施甘露，<a id="a-2u"></a>　尊犹导师示正路，</p>
  <p id="a2v">彼为法王执尊宝，<a id="a-2w"></a>　降伏一切众生趣。<a id="a-2x"></a>”</p>
  <p id="a2y">于时，<a id="a-2z"></a>宝髻说斯颂已，<a id="a-30"></a>以此颂音告于三千大千世界。<a id="a-31"></a>贤者舍利弗闻说斯颂，<a id="a-32"></a>前白佛言：<a id="a-33"></a>“惟然！<a id="a-34"></a>世尊，<a id="a-35"></a>此妙颂义为从何出？<a id="a-36"></a>”</p>
  <p id="a37">佛言：<a id="a-38"></a>“东方去此九百二十万佛土界名善变，<a id="a-39"></a>佛号净住如来、<a id="a-3A"></a>至真、<a id="a-3B"></a>等正觉，<a id="a-3C"></a>现在说法。<a id="a-3D"></a>其佛左右有菩萨名宝髻，<a id="a-3E"></a>与八千菩萨俱，<a id="a-3F"></a>到此忍界欲来见佛，<a id="a-3G"></a>稽首问讯，<a id="a-3H"></a>咨受经典，<a id="a-3I"></a>并欲见十方诸会菩萨，<a id="a-3J"></a>故住梵天说此颂耳！<a id="a-3K"></a>斯颂之音，<a id="a-3L"></a>普闻三千大千世界，<a id="a-3M"></a>令无央数众生之类殖众德本，<a id="a-3N"></a>俱来诣佛。<a id="a-3O"></a>”</p>
  <p id="a3P">于是，<a id="a-3Q"></a>宝髻与八千菩萨及无央数诸天子众，<a id="a-3R"></a>周匝围绕，<a id="a-3S"></a>鼓百千妓，<a id="a-3T"></a>雨诸妙花，<a id="a-3U"></a>演大光明动三千界，<a id="a-3V"></a>往诣佛所，<a id="a-3W"></a>稽首足下，<a id="a-3X"></a>各绕七匝正住佛前。<a id="a-3Y"></a>八千菩萨亦复如是，<a id="a-3Z"></a>诸天子众悉皆侍从。<a id="a-3a"></a>宝髻菩萨前白佛言：<a id="a-3b"></a>“唯然！<a id="a-3c"></a>世尊，<a id="a-3d"></a>净住如来敬问无量，<a id="a-3e"></a>所志康宁，<a id="a-3f"></a>住于轻便势力安乎？<a id="a-3g"></a>蒙天中天鄙身诣此，<a id="a-3h"></a>愿垂恩慈，<a id="a-3i"></a>为诸菩萨大士之众，<a id="a-3j"></a>班宣道教所当应行。<a id="a-3k"></a>菩萨住此，<a id="a-3l"></a>得究竟成，<a id="a-3m"></a>具足清净，<a id="a-3n"></a>而普被服一切德铠，<a id="a-3o"></a>积累众善平等之行净修其身，<a id="a-3p"></a>皆见一切群生所念，<a id="a-3q"></a>观其相行而随开化则以智慧，<a id="a-3r"></a>为淫怒痴而讲说法令致妙行，<a id="a-3s"></a>若有众人住于邪法，<a id="a-3t"></a>便为演示平等之教。<a id="a-3u"></a>为诸如来所见覆盖，<a id="a-3v"></a>众生之类皆得蒙赖，<a id="a-3w"></a>一切诸魔不能得便，<a id="a-3x"></a>逮睹诸佛无所挂碍，<a id="a-3y"></a>敢可遵修皆成如来清净之行，<a id="a-3z"></a>如此之义何因致乎？<a id="a-40"></a>”</p>
  <p id="a41">佛告宝髻：<a id="a-42"></a>“善哉！<a id="a-43"></a>善哉！<a id="a-44"></a>族姓子，<a id="a-45"></a>乃问如来如此之义。<a id="a-46"></a>谛听！<a id="a-47"></a>谛听！<a id="a-48"></a>善思念之，<a id="a-49"></a>吾当解说，<a id="a-4A"></a>诸菩萨等所行清净。<a id="a-4B"></a>”宝髻菩萨与诸大众受教而听。</p>
  <p id="a4C">佛告族姓子：<a id="a-4D"></a>“菩萨有四事法所行清净。<a id="a-4E"></a>何谓为四？<a id="a-4F"></a>一曰、<a id="a-4G"></a>行度无极，<a id="a-4H"></a>二曰、<a id="a-4I"></a>常当遵修诸佛道品，<a id="a-4J"></a>三曰、<a id="a-4K"></a>具足神通，<a id="a-4L"></a>四曰、<a id="a-4M"></a>开化众生。<a id="a-4N"></a>是为四。<a id="a-4O"></a>行度无极，<a id="a-4P"></a>所可劝助，<a id="a-4Q"></a>靡不周普入众德本；<a id="a-4R"></a>道品法者，<a id="a-4S"></a>游于大慈，<a id="a-4T"></a>晓了应时，<a id="a-4U"></a>慧之所入；<a id="a-4V"></a>具神通者，<a id="a-4W"></a>分别人民心念所行善恶之业；<a id="a-4X"></a>化众生者，<a id="a-4Y"></a>大哀坚固，<a id="a-4Z"></a>明识志性之所归趣。<a id="a-4a"></a>”</p>
  <p id="a4b">佛告族姓子：<a id="a-4c"></a>“何谓菩萨施度无极所行清净？<a id="a-4d"></a>谓所可习悭贪之心，<a id="a-4e"></a>皆弃捐之；<a id="a-4f"></a>习布施心，<a id="a-4g"></a>已能放舍坏于贪懿瑕秽之事；<a id="a-4h"></a>兴劝布施，<a id="a-4i"></a>一切所有惠而不吝。<a id="a-4j"></a>彼行施已，<a id="a-4k"></a>而于四事不造若干。<a id="a-4l"></a>何谓为四？<a id="a-4m"></a>一曰、<a id="a-4n"></a>众生之类无有若干，<a id="a-4o"></a>二曰、<a id="a-4p"></a>一切经法不各各异，<a id="a-4q"></a>三曰、<a id="a-4r"></a>所可劝助亦无差别，<a id="a-4s"></a>四曰、<a id="a-4t"></a>志性所施亦无若干。<a id="a-4u"></a>彼何谓于诸众生无有若干？<a id="a-4v"></a>不兴此念：<a id="a-4w"></a>‘吾当施某，<a id="a-4x"></a>不施于甲。<a id="a-4y"></a>施某福多，<a id="a-4z"></a>施甲福少。<a id="a-50"></a>厚施于某，<a id="a-51"></a>薄施于甲。<a id="a-52"></a>好供施某，<a id="a-53"></a>趣施于甲。<a id="a-54"></a>常当施某，<a id="a-55"></a>时一施甲。<a id="a-56"></a>亲自斟酌授与于某，<a id="a-57"></a>不自劳身授与于甲。<a id="a-58"></a>尽用施某，<a id="a-59"></a>粗施于甲。<a id="a-5A"></a>此人奉戒，<a id="a-5B"></a>斯人毁禁。<a id="a-5C"></a>此人众祐，<a id="a-5D"></a>斯人寡祐。<a id="a-5E"></a>此人能毕众祐之德，<a id="a-5F"></a>斯人不能。<a id="a-5G"></a>此人修正，<a id="a-5H"></a>斯人行邪。<a id="a-5I"></a>此人奉行平等之业，<a id="a-5J"></a>斯人堕落反邪之业。<a id="a-5K"></a>’”</p>
  <p id="a5L">佛言：<a id="a-5M"></a>“如是，<a id="a-5N"></a>族姓子，<a id="a-5O"></a>菩萨布施，<a id="a-5P"></a>皆当弃捐如是辈心，<a id="a-5Q"></a>修平等志，<a id="a-5R"></a>不怀若干，<a id="a-5S"></a>常念众生等心应之，<a id="a-5T"></a>而以开化平意识戒，<a id="a-5U"></a>慈悲喜护无所遗忘。<a id="a-5V"></a>所谓等者，<a id="a-5W"></a>犹如虚空都无增减，<a id="a-5X"></a>是谓众生无有若干。<a id="a-5Y"></a>”</p>
  <p id="a5Z">佛告宝髻：<a id="a-5a"></a>“何谓诸法不各各异？<a id="a-5b"></a>假使说法而宣平等，<a id="a-5c"></a>亦不念言：<a id="a-5d"></a>‘奉修法者，<a id="a-5e"></a>吾当与经；<a id="a-5f"></a>不能顺法则不授也。<a id="a-5g"></a>若使普备一切法者，<a id="a-5h"></a>吾当与之；<a id="a-5i"></a>不能具法，<a id="a-5j"></a>吾不与也。<a id="a-5k"></a>’欲兴道教行法施者，<a id="a-5l"></a>施于凡夫不谓损耗，<a id="a-5m"></a>于圣贤不谓长益。<a id="a-5n"></a>又计法本悉清净等无差特，<a id="a-5o"></a>以是之故所施当等，<a id="a-5p"></a>是于诸法不各各异。<a id="a-5q"></a>彼所施与供养之具，<a id="a-5r"></a>有所劝助亦无若干。<a id="a-5s"></a>若布施时不作此念：<a id="a-5t"></a>‘吾当获福，<a id="a-5u"></a>望于帝释、<a id="a-5v"></a>梵天人位。<a id="a-5w"></a>’不愿国主豪尊长者，<a id="a-5x"></a>亦不慕求色、<a id="a-5y"></a>声、<a id="a-5z"></a>香、<a id="a-60"></a>味、<a id="a-61"></a>细滑之法，<a id="a-62"></a>不志饶财、<a id="a-63"></a>珍宝、<a id="a-64"></a>重货、<a id="a-65"></a>眷属、<a id="a-66"></a>侍从，<a id="a-67"></a>亦不贪羡五趣生死所周旋处，<a id="a-68"></a>不求声闻、<a id="a-69"></a>缘觉之乘；<a id="a-6A"></a>敢可所施，<a id="a-6B"></a>则用志求无上正真之道，<a id="a-6C"></a>是谓劝助而不差别。<a id="a-6D"></a>诸可放舍，<a id="a-6E"></a>志性在道无差特心，<a id="a-6F"></a>合会别离初无增减，<a id="a-6G"></a>不望相报，<a id="a-6H"></a>唯欲开度诸不及者越于彼岸。<a id="a-6I"></a>其心质朴而无谀谄，<a id="a-6J"></a>怀抱笃信，<a id="a-6K"></a>内性淳淑，<a id="a-6L"></a>未曾悔变，<a id="a-6M"></a>施所珍爱其心欢喜。<a id="a-6N"></a>若有来求，<a id="a-6O"></a>意能惠与，<a id="a-6P"></a>益用悦豫。<a id="a-6Q"></a>是族姓子，<a id="a-6R"></a>志性所施亦不别异，<a id="a-6S"></a>斯谓菩萨施度无极无有若干。<a id="a-6T"></a>”</p>
  <p id="a6U">佛言：<a id="a-6V"></a>“复有八事，<a id="a-6W"></a>弃捐邪径行布施业。<a id="a-6X"></a>何谓为八？<a id="a-6Y"></a>不见吾我，<a id="a-6Z"></a>不见有人，<a id="a-6a"></a>不见有寿，<a id="a-6b"></a>不见断灭，<a id="a-6c"></a>不睹有常，<a id="a-6d"></a>不住三处，<a id="a-6e"></a>不见无处。<a id="a-6f"></a>若布施者，<a id="a-6g"></a>则当严净于是八事。<a id="a-6h"></a>菩萨布施弃四住业。<a id="a-6i"></a>何谓为四？<a id="a-6j"></a>一曰、<a id="a-6k"></a>舍于非法，<a id="a-6l"></a>则以经典开化凡夫；<a id="a-6m"></a>二曰、<a id="a-6n"></a>舍声闻意，<a id="a-6o"></a>志于大道；<a id="a-6p"></a>三曰、<a id="a-6q"></a>舍缘觉法，<a id="a-6r"></a>修于平等；<a id="a-6s"></a>四曰、<a id="a-6t"></a>远于止处诸所倚著。<a id="a-6u"></a>是为四。<a id="a-6v"></a>当复离于四事思想。<a id="a-6w"></a>何谓为四？<a id="a-6x"></a>一曰、<a id="a-6y"></a>常想，<a id="a-6z"></a>二曰、<a id="a-70"></a>安想，<a id="a-71"></a>三曰、<a id="a-72"></a>净想，<a id="a-73"></a>四曰、<a id="a-74"></a>我想。<a id="a-75"></a>是为四。<a id="a-76"></a>复有四事，<a id="a-77"></a>为净施。<a id="a-78"></a>何谓为四？<a id="a-79"></a>一曰、<a id="a-7A"></a>身净，<a id="a-7B"></a>二曰、<a id="a-7C"></a>言净，<a id="a-7D"></a>三曰、<a id="a-7E"></a>心净，<a id="a-7F"></a>四曰、<a id="a-7G"></a>性净。<a id="a-7H"></a>是为四。<a id="a-7I"></a>复有三事施，<a id="a-7J"></a>越诸挂碍。<a id="a-7K"></a>何谓为三？<a id="a-7L"></a>一曰、<a id="a-7M"></a>舍于希望，<a id="a-7N"></a>二曰、<a id="a-7O"></a>弃捐怀恨，<a id="a-7P"></a>三曰、<a id="a-7Q"></a>离于小乘。<a id="a-7R"></a>是为三。<a id="a-7S"></a>复有三事，<a id="a-7T"></a>舍于应施离诸恐惧。<a id="a-7U"></a>何谓为三？<a id="a-7V"></a>一曰、<a id="a-7W"></a>贡高，<a id="a-7X"></a>二曰、<a id="a-7Y"></a>轻慢，<a id="a-7Z"></a>三曰、<a id="a-7a"></a>魔业。<a id="a-7b"></a>是为三。<a id="a-7c"></a>复有四施以法见印。<a id="a-7d"></a>何谓为四？<a id="a-7e"></a>一曰、<a id="a-7f"></a>内空，<a id="a-7g"></a>二曰、<a id="a-7h"></a>外空，<a id="a-7i"></a>三曰、<a id="a-7j"></a>人空，<a id="a-7k"></a>四曰、<a id="a-7l"></a>道空。<a id="a-7m"></a>是为四。<a id="a-7n"></a>复有四施专惟精进。<a id="a-7o"></a>何谓为四？<a id="a-7p"></a>一曰、<a id="a-7q"></a>饱满众生，<a id="a-7r"></a>二曰、<a id="a-7s"></a>具足诸佛之法，<a id="a-7t"></a>三曰、<a id="a-7u"></a>备悉成就相好严容，<a id="a-7v"></a>四曰、<a id="a-7w"></a>净治佛土。<a id="a-7x"></a>是为四事。<a id="a-7y"></a>复有四施心常不舍。<a id="a-7z"></a>何谓为四？<a id="a-80"></a>一曰、<a id="a-81"></a>意常念道，<a id="a-82"></a>二曰、<a id="a-83"></a>常欲见佛，<a id="a-84"></a>三曰、<a id="a-85"></a>修于大慈，<a id="a-86"></a>四曰、<a id="a-87"></a>灭除众生尘劳之秽。<a id="a-88"></a>是为四。<a id="a-89"></a>复有三施严净道场。<a id="a-8A"></a>何谓为三？<a id="a-8B"></a>一曰、<a id="a-8C"></a>净我，<a id="a-8D"></a>二曰、<a id="a-8E"></a>净人，<a id="a-8F"></a>三曰、<a id="a-8G"></a>至道场净。<a id="a-8H"></a>是为三。<a id="a-8I"></a>复有四施所与清净。<a id="a-8J"></a>何谓为四？<a id="a-8K"></a>一曰、<a id="a-8L"></a>以慧布施，<a id="a-8M"></a>二曰、<a id="a-8N"></a>则能可悦众生之心，<a id="a-8O"></a>三曰、<a id="a-8P"></a>晓了劝助，<a id="a-8Q"></a>四曰、<a id="a-8R"></a>明解观察经典。<a id="a-8S"></a>是为四。<a id="a-8T"></a>”</p>
  <p id="a8U">佛告族姓子：<a id="a-8V"></a>“是为菩萨所可修法，<a id="a-8W"></a>施度无极致清净行。<a id="a-8X"></a>”</p>
  <p id="a8Y">佛告族姓子：<a id="a-8Z"></a>“菩萨行戒度无极，<a id="a-8a"></a>有一事致于清净。<a id="a-8b"></a>何谓为一？<a id="a-8c"></a>解菩萨心而无等伦，<a id="a-8d"></a>其心超过一切世间，<a id="a-8e"></a>最尊无比，<a id="a-8f"></a>越诸声闻、<a id="a-8g"></a>缘觉之意，<a id="a-8h"></a>心能降伏一切诸魔，<a id="a-8i"></a>入于众生，<a id="a-8j"></a>所至名德为无量宝诸遵习法，<a id="a-8k"></a>普有所护心未曾忘，<a id="a-8l"></a>是为一。<a id="a-8m"></a>复有二事，<a id="a-8n"></a>戒度无极为清净行。<a id="a-8o"></a>何谓为二？<a id="a-8p"></a>一曰、<a id="a-8q"></a>常怀慈愍，<a id="a-8r"></a>无害众生；<a id="a-8s"></a>二曰、<a id="a-8t"></a>心志于道，<a id="a-8u"></a>调柔性行。<a id="a-8v"></a>是为二。<a id="a-8w"></a>复有三事戒无极净。<a id="a-8x"></a>何谓为三？<a id="a-8y"></a>一曰、<a id="a-8z"></a>身净，<a id="a-90"></a>净身三事，<a id="a-91"></a>戒无阙漏，<a id="a-92"></a>究竟备悉；<a id="a-93"></a>二曰、<a id="a-94"></a>言净，<a id="a-95"></a>一切所说无有谀谄；<a id="a-96"></a>三曰、<a id="a-97"></a>意净，<a id="a-98"></a>蠲除诸秽贪欲危害。<a id="a-99"></a>是为三。<a id="a-9A"></a>复有四事戒无极净。<a id="a-9B"></a>何谓为四？<a id="a-9C"></a>一曰、<a id="a-9D"></a>其戒清净，<a id="a-9E"></a>二曰、<a id="a-9F"></a>奉禁不毁，<a id="a-9G"></a>三曰、<a id="a-9H"></a>以此戒法教化众生，<a id="a-9I"></a>四曰、<a id="a-9J"></a>见持戒人敬之如佛。<a id="a-9K"></a>是为四。<a id="a-9L"></a>复有五事戒无极净。<a id="a-9M"></a>何谓为五？<a id="a-9N"></a>一曰、<a id="a-9O"></a>不叹己身，<a id="a-9P"></a>二曰、<a id="a-9Q"></a>不毁他人，<a id="a-9R"></a>三曰、<a id="a-9S"></a>舍声闻志，<a id="a-9T"></a>四曰、<a id="a-9U"></a>离缘觉意，<a id="a-9V"></a>五曰、<a id="a-9W"></a>无所贪著。<a id="a-9X"></a>是为五。<a id="a-9Y"></a>复有六事戒无极净。<a id="a-9Z"></a>何谓为六？<a id="a-9a"></a>一曰、<a id="a-9b"></a>常念于佛，<a id="a-9c"></a>不毁禁戒；<a id="a-9d"></a>二曰、<a id="a-9e"></a>常念经法，<a id="a-9f"></a>顺修其行；<a id="a-9g"></a>三曰、<a id="a-9h"></a>常念圣众，<a id="a-9i"></a>不违佛教；<a id="a-9j"></a>四曰、<a id="a-9k"></a>常念于施，<a id="a-9l"></a>普舍尘欲；<a id="a-9m"></a>五曰、<a id="a-9n"></a>常念禁戒，<a id="a-9o"></a>不复贪慕一切五趣；<a id="a-9p"></a>六曰、<a id="a-9q"></a>常念诸天，<a id="a-9r"></a>宣众德本。<a id="a-9s"></a>是为六。<a id="a-9t"></a>复有七事戒无极净。<a id="a-9u"></a>何谓为七？<a id="a-9v"></a>一曰、<a id="a-9w"></a>笃信，<a id="a-9x"></a>乐诸佛法；<a id="a-9y"></a>二曰、<a id="a-9z"></a>常自念惭，<a id="a-A0"></a>为众重任；<a id="a-A1"></a>三曰、<a id="a-A2"></a>念愧，<a id="a-A3"></a>思道品法而不自大；<a id="a-A4"></a>四曰、<a id="a-A5"></a>仁和，<a id="a-A6"></a>不恼彼我；<a id="a-A7"></a>五曰、<a id="a-A8"></a>无害，<a id="a-A9"></a>畏于后世殃罪之患；<a id="a-AA"></a>六曰、<a id="a-AB"></a>不烦扰人，<a id="a-AC"></a>止心忧戚；<a id="a-AD"></a>七曰、<a id="a-AE"></a>见诸众生在苦恼者，<a id="a-AF"></a>而愍哀之。<a id="a-AG"></a>是为七。<a id="a-AH"></a>复有八事戒无极净。<a id="a-AI"></a>何谓为八？<a id="a-AJ"></a>一曰、<a id="a-AK"></a>无有谀谄；<a id="a-AL"></a>二曰、<a id="a-AM"></a>无希冀心；<a id="a-AN"></a>三曰、<a id="a-AO"></a>不贪利养；<a id="a-AP"></a>四曰、<a id="a-AQ"></a>舍于悭懿，<a id="a-AR"></a>无所依倚；<a id="a-AS"></a>五曰、<a id="a-AT"></a>己身所有而知止足；<a id="a-AU"></a>六曰、<a id="a-AV"></a>行贤圣禅，<a id="a-AW"></a>具足澹怕；<a id="a-AX"></a>七曰、<a id="a-AY"></a>处于闲居不惜身命；<a id="a-AZ"></a>八曰、<a id="a-Aa"></a>乐于独处，<a id="a-Ab"></a>远离众会，<a id="a-Ac"></a>好于道法，<a id="a-Ad"></a>畏惧三界不取无为。<a id="a-Ae"></a>是为八。<a id="a-Af"></a>复有九事戒无极净。<a id="a-Ag"></a>何谓为九？<a id="a-Ah"></a>一曰、<a id="a-Ai"></a>无所趣律，<a id="a-Aj"></a>教化众生而令得度；<a id="a-Ak"></a>二曰、<a id="a-Al"></a>稍渐习定，<a id="a-Am"></a>修治其原；<a id="a-An"></a>三曰、<a id="a-Ao"></a>令心究竟不怀恼热；<a id="a-Ap"></a>四曰、<a id="a-Aq"></a>求于静漠，<a id="a-Ar"></a>止心所念；<a id="a-As"></a>五曰、<a id="a-At"></a>习行威仪礼节之正；<a id="a-Au"></a>六曰、<a id="a-Av"></a>超度禁戒不见己身；<a id="a-Aw"></a>七曰、<a id="a-Ax"></a>未曾欺惑，<a id="a-Ay"></a>愍哀群生具足大乘；<a id="a-Az"></a>八曰、<a id="a-B0"></a>究竟成就戒法之业，<a id="a-B1"></a>使不缺漏；<a id="a-B2"></a>九曰、<a id="a-B3"></a>心常怀念劝助德本。<a id="a-B4"></a>是为九。<a id="a-B5"></a>复有十事戒无极净。<a id="a-B6"></a>何谓为十？<a id="a-B7"></a>一曰、<a id="a-B8"></a>净身三事；<a id="a-B9"></a>二曰、<a id="a-BA"></a>净口四事；<a id="a-BB"></a>三曰、<a id="a-BC"></a>净意三事；<a id="a-BD"></a>四曰、<a id="a-BE"></a>念弃谀谄，<a id="a-BF"></a>志性质直而不细碎；<a id="a-BG"></a>五曰、<a id="a-BH"></a>心性普入，<a id="a-BI"></a>靡不蒙度；<a id="a-BJ"></a>六曰、<a id="a-BK"></a>一切所觉而知节限，<a id="a-BL"></a>愍哀为本悉解诸结；<a id="a-BM"></a>七曰、<a id="a-BN"></a>心无刚鞕，<a id="a-BO"></a>教化众生悉调和业；<a id="a-BP"></a>八曰、<a id="a-BQ"></a>常修己身，<a id="a-BR"></a>见诸等类恂恂恭敬；<a id="a-BS"></a>九曰、<a id="a-BT"></a>于诸众祐劝示法事；<a id="a-BU"></a>十曰、<a id="a-BV"></a>奉以衣食，<a id="a-BW"></a>使离世业。<a id="a-BX"></a>是为十。<a id="a-BY"></a>复有二事戒无极净。<a id="a-BZ"></a>何谓为二？<a id="a-Ba"></a>一曰、<a id="a-Bb"></a>有毁辱者，<a id="a-Bc"></a>宁失身命终不毁戒，<a id="a-Bd"></a>不兴想念，<a id="a-Be"></a>不慕财业；<a id="a-Bf"></a>二曰、<a id="a-Bg"></a>无所周旋亦不贪求，<a id="a-Bh"></a>一切诸法戒空无像。<a id="a-Bi"></a>复有二事。<a id="a-Bj"></a>何谓为二？<a id="a-Bk"></a>一曰、<a id="a-Bl"></a>内净，<a id="a-Bm"></a>除诸衰入；<a id="a-Bn"></a>二曰、<a id="a-Bo"></a>外净，<a id="a-Bp"></a>舍诸境界。<a id="a-Bq"></a>是为二。<a id="a-Br"></a>复有二事：<a id="a-Bs"></a>一曰、<a id="a-Bt"></a>净其道心解自然相故，<a id="a-Bu"></a>二曰、<a id="a-Bv"></a>戒品清净无诸相故。<a id="a-Bw"></a>”</p>
  <p id="aBx">佛告族姓子：<a id="a-By"></a>“是为菩萨戒度无极清净之行。<a id="a-Bz"></a>”</p>
  <p id="aC0">佛告族姓子：<a id="a-C1"></a>“何谓菩萨忍度无极所行清净？<a id="a-C2"></a>若骂詈者默而不报，<a id="a-C3"></a>是口清净；<a id="a-C4"></a>若挝捶者受而不校，<a id="a-C5"></a>是身清净；<a id="a-C6"></a>若瞋恚者哀而不愠，<a id="a-C7"></a>是心清净；<a id="a-C8"></a>若毁辱者而不怀恨，<a id="a-C9"></a>是性清净。<a id="a-CA"></a>又若闻人发粗犷辞，<a id="a-CB"></a>以护众生不兴忿恨，<a id="a-CC"></a>设有刀杖加身、<a id="a-CD"></a>瓦石打掷，<a id="a-CE"></a>护于后世而不怀害，<a id="a-CF"></a>节节解身不以忧戚，<a id="a-CG"></a>将顺道故；<a id="a-CH"></a>见人求乞不起瞋恚，<a id="a-CI"></a>济四恩故；<a id="a-CJ"></a>发于慈心不恼恚者，<a id="a-CK"></a>亲佛道故；<a id="a-CL"></a>造悲哀心，<a id="a-CM"></a>具足愿故；<a id="a-CN"></a>功勋流布莫不奉命，<a id="a-CO"></a>多所愍故；<a id="a-CP"></a>仁心德称所可布施，<a id="a-CQ"></a>为道法行，<a id="a-CR"></a>弃魔天故；<a id="a-CS"></a>又念佛道而行忍辱，<a id="a-CT"></a>成佛身故；<a id="a-CU"></a>若念觉意而行忍辱，<a id="a-CV"></a>具十力故；<a id="a-CW"></a>若念于惠而行忍辱，<a id="a-CX"></a>欲备三达无挂碍故；<a id="a-CY"></a>设念愍伤而行忍辱，<a id="a-CZ"></a>成大慈故；<a id="a-Ca"></a>念度虚妄而行忍辱，<a id="a-Cb"></a>究大哀故；<a id="a-Cc"></a>念如师子无恐惧者而行忍辱，<a id="a-Cd"></a>无所畏故；<a id="a-Ce"></a>念无见顶而行忍辱，<a id="a-Cf"></a>处于众生不自大故；<a id="a-Cg"></a>念具相好而行忍辱，<a id="a-Ch"></a>普欲救济一切世故；<a id="a-Ci"></a>具诸佛法而行忍辱，<a id="a-Cj"></a>成通慧故。<a id="a-Ck"></a>”</p>
  <p id="aCl">佛告族姓子：<a id="a-Cm"></a>“有二事法净忍辱力：<a id="a-Cn"></a>一曰、<a id="a-Co"></a>精修道业，<a id="a-Cp"></a>二曰、<a id="a-Cq"></a>合集义力。<a id="a-Cr"></a>彼所可言，<a id="a-Cs"></a>若能忍辱身心无倚，<a id="a-Ct"></a>是集义力；<a id="a-Cu"></a>于一切法而无所著，<a id="a-Cv"></a>行忍辱者，<a id="a-Cw"></a>是修道义。<a id="a-Cx"></a>有净忍者能忍众生，<a id="a-Cy"></a>了知无人堪任诸法，<a id="a-Cz"></a>悉为澹怕，<a id="a-D0"></a>是为净忍。<a id="a-D1"></a>所以者何？<a id="a-D2"></a>于彼亦无可忍及与非忍，<a id="a-D3"></a>于一切法无所逮得，<a id="a-D4"></a>乃名曰忍；<a id="a-D5"></a>计于忍者亦不可获，<a id="a-D6"></a>于一切法无所著者，<a id="a-D7"></a>乃名曰忍；<a id="a-D8"></a>其无所倚，<a id="a-D9"></a>忍无处所，<a id="a-DA"></a>不受诸法，<a id="a-DB"></a>是曰为忍。<a id="a-DC"></a>不以所取为忍辱也，<a id="a-DD"></a>其有不计我、<a id="a-DE"></a>人、<a id="a-DF"></a>寿命之法，<a id="a-DG"></a>是曰忍辱；<a id="a-DH"></a>不著身命，<a id="a-DI"></a>察如墙壁瓦石之数，<a id="a-DJ"></a>乃曰为忍也。<a id="a-DK"></a>”</p>
  <p id="aDL">佛告族姓子：<a id="a-DM"></a>“菩萨有二忍：<a id="a-DN"></a>一曰、<a id="a-DO"></a>晓了身分散事；<a id="a-DP"></a>二曰、<a id="a-DQ"></a>明识诸法皆悉本无，<a id="a-DR"></a>乃成忍辱。<a id="a-DS"></a>是为菩萨忍，<a id="a-DT"></a>度无极行清净也。<a id="a-DU"></a>”</p>
  <p id="aDV">佛告族姓子：<a id="a-DW"></a>“何谓菩萨进度无极为清净行？<a id="a-DX"></a>不舍道心，<a id="a-DY"></a>所可兴业未曾怯弱，<a id="a-DZ"></a>常遵勤修而不睡寐，<a id="a-Da"></a>不离德本积累功德，<a id="a-Db"></a>不以退还于度无极。<a id="a-Dc"></a>若造行者方便求法，<a id="a-Dd"></a>堪任为人讲说经典，<a id="a-De"></a>护于正法多所度脱，<a id="a-Df"></a>不厌大慧开化众生，<a id="a-Dg"></a>严净佛土度于小乘，<a id="a-Dh"></a>具足本愿究竟圣慧，<a id="a-Di"></a>未曾违失施戒博闻，<a id="a-Dj"></a>亲近权慧已至福家。<a id="a-Dk"></a>当以何意勉济群生令无憍慢？<a id="a-Dl"></a>是谓精进。<a id="a-Dm"></a>彼何谓净？<a id="a-Dn"></a>若晓了身犹如影响，<a id="a-Do"></a>所言柔软识不以倦，<a id="a-Dp"></a>其慧究竟而心净寂，<a id="a-Dq"></a>明于所行永不可尽，<a id="a-Dr"></a>分别诸灭以慧消化，<a id="a-Ds"></a>而成一心慧无所起。<a id="a-Dt"></a>彼以三事离于精进：<a id="a-Du"></a>一曰、<a id="a-Dv"></a>倚著因缘，<a id="a-Dw"></a>二曰、<a id="a-Dx"></a>行颠倒事，<a id="a-Dy"></a>三曰、<a id="a-Dz"></a>望想之灭。<a id="a-E0"></a>若于三界无所倚著，<a id="a-E1"></a>是为精进。<a id="a-E2"></a>复有三事。<a id="a-E3"></a>何谓为三？<a id="a-E4"></a>眼无所著，<a id="a-E5"></a>不倚于色，<a id="a-E6"></a>不贪于识；<a id="a-E7"></a>耳声识、<a id="a-E8"></a>鼻香识、<a id="a-E9"></a>舌味识、<a id="a-EA"></a>身暖识、<a id="a-EB"></a>意法识，<a id="a-EC"></a>亦复如是悉无所著。<a id="a-ED"></a>彼无所受，<a id="a-EE"></a>亦无所习，<a id="a-EF"></a>故曰精进。<a id="a-EG"></a>无施不悭，<a id="a-EH"></a>无戒不犯，<a id="a-EI"></a>无忍不诤，<a id="a-EJ"></a>无进不殆，<a id="a-EK"></a>无禅不乱，<a id="a-EL"></a>无智不愚，<a id="a-EM"></a>不造德本亦无不善，<a id="a-EN"></a>不求佛道，<a id="a-EO"></a>不得声闻、<a id="a-EP"></a>缘觉之地，<a id="a-EQ"></a>其无所行亦无不行，<a id="a-ER"></a>则便逮成二精进净。<a id="a-ES"></a>何谓二？<a id="a-ET"></a>一曰、<a id="a-EU"></a>内无所住兴诸因缘，<a id="a-EV"></a>二曰、<a id="a-EW"></a>舍于外见众想诸识。<a id="a-EX"></a>是为二精进。<a id="a-EY"></a>复有二净。<a id="a-EZ"></a>何谓二净？<a id="a-Ea"></a>一曰、<a id="a-Eb"></a>于内寂定，<a id="a-Ec"></a>二曰、<a id="a-Ed"></a>不游于外亦无放逸。<a id="a-Ee"></a>是为二净。<a id="a-Ef"></a>其根精进，<a id="a-Eg"></a>于诸所行而无所行，<a id="a-Eh"></a>亦不轻戏，<a id="a-Ei"></a>是为菩萨进度无极清净之行。<a id="a-Ej"></a>”</p>
  <p id="aEk">佛告族姓子：<a id="a-El"></a>“何谓菩萨寂度无极清净之行？<a id="a-Em"></a>殷勤合集一心之事，<a id="a-En"></a>观所应察而以正受。<a id="a-Eo"></a>彼若一心禅不著色，<a id="a-Ep"></a>弃捐痛痒、<a id="a-Eq"></a>思想、<a id="a-Er"></a>生死识。<a id="a-Es"></a>彼若禅者，<a id="a-Et"></a>不著眼、<a id="a-Eu"></a>耳、<a id="a-Ev"></a>鼻、<a id="a-Ew"></a>舌、<a id="a-Ex"></a>身、<a id="a-Ey"></a>意识。<a id="a-Ez"></a>彼若禅者，<a id="a-F0"></a>不贪色、<a id="a-F1"></a>声、<a id="a-F2"></a>香、<a id="a-F3"></a>味、<a id="a-F4"></a>细软法。<a id="a-F5"></a>彼若禅者，<a id="a-F6"></a>不著地、<a id="a-F7"></a>水、<a id="a-F8"></a>火、<a id="a-F9"></a>风、<a id="a-FA"></a>空，<a id="a-FB"></a>不著帝释、<a id="a-FC"></a>日、<a id="a-FD"></a>月、<a id="a-FE"></a>梵天尊豪之位，<a id="a-FF"></a>不著欲、<a id="a-FG"></a>色、<a id="a-FH"></a>无色之界，<a id="a-FI"></a>不倚今世及与后世，<a id="a-FJ"></a>不住于身亦无所处，<a id="a-FK"></a>不倚言辞，<a id="a-FL"></a>心不疲懈，<a id="a-FM"></a>悉无所住，<a id="a-FN"></a>无卒无暴，<a id="a-FO"></a>不住边际，<a id="a-FP"></a>得无所念。<a id="a-FQ"></a>彼若禅者，<a id="a-FR"></a>不计有身，<a id="a-FS"></a>不兴诸见，<a id="a-FT"></a>不贪我、<a id="a-FU"></a>人、<a id="a-FV"></a>寿命，<a id="a-FW"></a>不见微妙可不可事，<a id="a-FX"></a>不见断灭，<a id="a-FY"></a>不睹无常，<a id="a-FZ"></a>不见生灭有处无处。<a id="a-Fa"></a>彼若禅者，<a id="a-Fb"></a>亦不永尽众漏之源，<a id="a-Fc"></a>不著诸佛，<a id="a-Fd"></a>不入寂灭果证之迹，<a id="a-Fe"></a>亦不长处于无所行。<a id="a-Ff"></a>若行禅者，<a id="a-Fg"></a>一心解空，<a id="a-Fh"></a>不以空为证；<a id="a-Fi"></a>求于无相、<a id="a-Fj"></a>无愿，<a id="a-Fk"></a>不以无相、<a id="a-Fl"></a>无愿为证；<a id="a-Fm"></a>被大德铠行无极慈，<a id="a-Fn"></a>住于大哀，<a id="a-Fo"></a>一切具足奉行空事。<a id="a-Fp"></a>何谓具足行空？<a id="a-Fq"></a>不想布施、<a id="a-Fr"></a>持戒、<a id="a-Fs"></a>忍辱、<a id="a-Ft"></a>精进、<a id="a-Fu"></a>一心、<a id="a-Fv"></a>智慧，<a id="a-Fw"></a>不想善权诸所开化，<a id="a-Fx"></a>不想慈悲喜护，<a id="a-Fy"></a>亦不希望入于圣慧，<a id="a-Fz"></a>不想道心有所观察，<a id="a-G0"></a>不想志性意有所应，<a id="a-G1"></a>不想四恩慧施、<a id="a-G2"></a>仁爱、<a id="a-G3"></a>利人、<a id="a-G4"></a>等利一切救济，<a id="a-G5"></a>不想其意安详而有所存，<a id="a-G6"></a>不想意止、<a id="a-G7"></a>意断、<a id="a-G8"></a>神足、<a id="a-G9"></a>根、<a id="a-GA"></a>力、<a id="a-GB"></a>觉意及八由行，<a id="a-GC"></a>不想寂默而观察法，<a id="a-GD"></a>不想调定柔濡之行，<a id="a-GE"></a>不想惭愧有所羞耻；<a id="a-GF"></a>常住佛道未曾断绝，<a id="a-GG"></a>随法眼教执于炬曜，<a id="a-GH"></a>从圣众戒常修鲜洁，<a id="a-GI"></a>立观众生成就佛身，<a id="a-GJ"></a>以德庄严而从世雄，<a id="a-GK"></a>闻具足音奉佛三昧，<a id="a-GL"></a>获于正觉神足之辩，<a id="a-GM"></a>受十种力，<a id="a-GN"></a>住无所畏，<a id="a-GO"></a>逮于微妙十八不共诸佛之法，<a id="a-GP"></a>不与声闻、<a id="a-GQ"></a>缘觉合同，<a id="a-GR"></a>拔去止处诸欲尘秽，<a id="a-GS"></a>不离神通开导众生，<a id="a-GT"></a>四分别辩精进明了，<a id="a-GU"></a>现世度世之法教化众生，<a id="a-GV"></a>与众超异质直出家，<a id="a-GW"></a>度于驶水而过泛流，<a id="a-GX"></a>断诸所有所可住处，<a id="a-GY"></a>自然静寞法教澹怕，<a id="a-GZ"></a>观于身法无所贪爱，<a id="a-Ga"></a>志于佛法了自然想，<a id="a-Gb"></a>越诸住行默口言辞，<a id="a-Gc"></a>有所说者常宣佛语，<a id="a-Gd"></a>以此至诚消灭常然，<a id="a-Ge"></a>开化众生，<a id="a-Gf"></a>是曰具足行空。<a id="a-Gg"></a>”</p>
  <p id="aGh">佛告族姓子：<a id="a-Gi"></a>“譬若三千大千世界所有人民悉为画师，<a id="a-Gj"></a>各有所习巧能不同、<a id="a-Gk"></a>所善不等，<a id="a-Gl"></a>或工画屋宅，<a id="a-Gm"></a>不工画体；<a id="a-Gn"></a>或便摸者，<a id="a-Go"></a>不能博彩；<a id="a-Gp"></a>或工于手足、<a id="a-Gq"></a>巧于耳目，<a id="a-Gr"></a>或头首不端、<a id="a-Gs"></a>身形姝好，<a id="a-Gt"></a>或有不能；<a id="a-Gu"></a>所习各异，<a id="a-Gv"></a>或能可人，<a id="a-Gw"></a>或不可人，<a id="a-Gx"></a>所知殊别容貌不同。<a id="a-Gy"></a>王尽召画师，<a id="a-Gz"></a>应时皆至。<a id="a-H0"></a>王令画作三界诸形而告之曰：<a id="a-H1"></a>‘各自画像以持示吾。<a id="a-H2"></a>’皆合众师聚于一处，<a id="a-H3"></a>各各画形，<a id="a-H4"></a>一师最上悉得其体。<a id="a-H5"></a>族姓子，<a id="a-H6"></a>所忆云何？<a id="a-H7"></a>为能普备诸所能不？<a id="a-H8"></a>”</p>
  <p id="aH9">答曰：<a id="a-HA"></a>“唯能。<a id="a-HB"></a>”</p>
  <p id="aHC">佛言：<a id="a-HD"></a>“借引为喻，<a id="a-HE"></a>当解斯义。<a id="a-HF"></a>如一画师悉图诸形，<a id="a-HG"></a>各各得体不失其旨；<a id="a-HH"></a>学此法亦复如是，<a id="a-HI"></a>殷勤精进，<a id="a-HJ"></a>净修梵行，<a id="a-HK"></a>逮成佛法，<a id="a-HL"></a>以一正行悉具众事，<a id="a-HM"></a>由此之故，<a id="a-HN"></a>具足空行靡所不达，<a id="a-HO"></a>便得成就一切佛道，<a id="a-HP"></a>皆除尘欲、<a id="a-HQ"></a>颠倒众想、<a id="a-HR"></a>贡高自大，<a id="a-HS"></a>不乐放逸，<a id="a-HT"></a>虽处众秽不与合同，<a id="a-HU"></a>是谓菩萨具足空行。<a id="a-HV"></a>”说是语时，<a id="a-HW"></a>八千菩萨普备空行，<a id="a-HX"></a>逮得法忍。<a id="a-HY"></a>“是为菩萨寂度无极清净之行。<a id="a-HZ"></a>”</p>
  <p id="aHa">佛告族姓子：<a id="a-Hb"></a>“何谓菩萨智度无极清净之行？<a id="a-Hc"></a>有十二事为清净行。<a id="a-Hd"></a>何等十二？<a id="a-He"></a>见于过去慧无挂碍，<a id="a-Hf"></a>见于当来慧无挂碍，<a id="a-Hg"></a>见于现在慧无挂碍。<a id="a-Hh"></a>有为、<a id="a-Hi"></a>无为皆能晓了，<a id="a-Hj"></a>一切世间所有术艺，<a id="a-Hk"></a>当可造业明解度世，<a id="a-Hl"></a>分别说于真谛之义。<a id="a-Hm"></a>知其所习宣其本末，<a id="a-Hn"></a>一切众生诸根所趣，<a id="a-Ho"></a>柔劣明达中容之人，<a id="a-Hp"></a>去来之慧无所挂碍。<a id="a-Hq"></a>其圣巍巍超逾世智，<a id="a-Hr"></a>悉见众生志性所行，<a id="a-Hs"></a>形色变异；<a id="a-Ht"></a>难解难逮深奥之义消化诸见，<a id="a-Hu"></a>离于众邪诸所住处挂碍之事入于圣慧，<a id="a-Hv"></a>普周众生入于法慧；<a id="a-Hw"></a>明解圣藏义之所归，<a id="a-Hx"></a>了真所入，<a id="a-Hy"></a>其明所照无所错乱，<a id="a-Hz"></a>亦无所碍；<a id="a-I0"></a>观察时节所乐无量，<a id="a-I1"></a>所见诸事咸皆了了无所违失，<a id="a-I2"></a>觉识诚谛实不灭尽。<a id="a-I3"></a>彼所观察一切无拒，<a id="a-I4"></a>以用一行而无所行，<a id="a-I5"></a>皆见众生之所奉行威仪礼节，<a id="a-I6"></a>世间人民心志所趣，<a id="a-I7"></a>菩萨悉见；<a id="a-I8"></a>不离于世而皆超度诸世境界，<a id="a-I9"></a>尚未成就佛之土地，<a id="a-IA"></a>皆越一切所作因缘，<a id="a-IB"></a>开化众生过于诸行，<a id="a-IC"></a>而普究竟众德之行，<a id="a-ID"></a>广度一切因缘心行，<a id="a-IE"></a>皆见众生心之所念；<a id="a-IF"></a>护世间法莫不周遍，<a id="a-IG"></a>不舍世俗所行信入众生之念，<a id="a-IH"></a>计其智慧无有卒暴，<a id="a-II"></a>不犯巇崄，<a id="a-IJ"></a>诸根寂定，<a id="a-IK"></a>未曾疲懈，<a id="a-IL"></a>不以为乱，<a id="a-IM"></a>永观圣慧常与德合；<a id="a-IN"></a>诣于佛树而坐道场，<a id="a-IO"></a>降伏众魔舍于外道；<a id="a-IP"></a>行有所，<a id="a-IQ"></a>受圣曜普彻，<a id="a-IR"></a>亦无所取；<a id="a-IS"></a>大圣所逮，<a id="a-IT"></a>得诸佛住可悦众生，<a id="a-IU"></a>悉见定慧普入众义，<a id="a-IV"></a>一切诸法皆为同味，<a id="a-IW"></a>执权方便智度无极，<a id="a-IX"></a>越于彼岸不可限量，<a id="a-IY"></a>此乃名曰智度无极。<a id="a-IZ"></a>皆能晓了一切因缘，<a id="a-Ia"></a>所兴众想，<a id="a-Ib"></a>瑞应怪变，<a id="a-Ic"></a>心行所念，<a id="a-Id"></a>令得过度，<a id="a-Ie"></a>是则名曰度于彼岸。<a id="a-If"></a>又计此慧有二清净：<a id="a-Ig"></a>一曰、<a id="a-Ih"></a>无碍慧想清净之行；<a id="a-Ii"></a>二曰、<a id="a-Ij"></a>严净，<a id="a-Ik"></a>莫能有人当其慧相。<a id="a-Il"></a>复有二净：<a id="a-Im"></a>一曰、<a id="a-In"></a>净除颠倒，<a id="a-Io"></a>二曰、<a id="a-Ip"></a>净去诸见。<a id="a-Iq"></a>又彼菩萨所行智慧靡不普入，<a id="a-Ir"></a>圣明备悉，<a id="a-Is"></a>晓了众生达识经典。<a id="a-It"></a>其菩萨者，<a id="a-Iu"></a>以此智慧解无所有，<a id="a-Iv"></a>皆入劳尘亲化爱欲，<a id="a-Iw"></a>在诸所生处于诸界，<a id="a-Ix"></a>建立智慧，<a id="a-Iy"></a>游诸境土皆了境界；<a id="a-Iz"></a>诚谛智慧，<a id="a-J0"></a>不度彼此，<a id="a-J1"></a>不处中间，<a id="a-J2"></a>其慧普入，<a id="a-J3"></a>见于十方无所挂碍，<a id="a-J4"></a>用无荫蔽致无边际；<a id="a-J5"></a>见诚谛慧，<a id="a-J6"></a>明晓一切诸法本末部党时节，<a id="a-J7"></a>已能识别真谛智慧义之所归，<a id="a-J8"></a>无应不应，<a id="a-J9"></a>无合无别，<a id="a-JA"></a>无懈无进，<a id="a-JB"></a>不双不只，<a id="a-JC"></a>计于诸法亦无应合。<a id="a-JD"></a>又族姓子，<a id="a-JE"></a>菩萨若行智慧事者，<a id="a-JF"></a>以慧为舍则成福堂，<a id="a-JG"></a>笃信名德道法之室，<a id="a-JH"></a>住于总持，<a id="a-JI"></a>分别智辩，<a id="a-JJ"></a>一切备悉具足慧事。<a id="a-JK"></a>是族姓子，<a id="a-JL"></a>菩萨奉修智度无极清净之行。<a id="a-JM"></a>”</p>
  <p id="aJN">说此语已，<a id="a-JO"></a>彼时会中二万二千人皆发无上正真道意，<a id="a-JP"></a>八千菩萨逮得无所从生法忍，<a id="a-JQ"></a>五千比丘漏尽意解，<a id="a-JR"></a>一万天子远尘离垢诸法眼净。</p>
  <p id="aJS">时，<a id="a-JT"></a>诸天子举声叹曰：<a id="a-JU"></a>“若有众生，<a id="a-JV"></a>逮得闻是诸度无极清净之行道法门者，<a id="a-JW"></a>则为诸佛所见授记，<a id="a-JX"></a>何况有闻能奉受，<a id="a-JY"></a>持讽读诵，<a id="a-JZ"></a>行如上教乎！<a id="a-Ja"></a>”</p>
  <p id="aJb">佛告宝髻：<a id="a-Jc"></a>“何谓菩萨佛道品法清净之行？<a id="a-Jd"></a>自观其身知本无身，<a id="a-Je"></a>是为意止，<a id="a-Jf"></a>则以二事而立其志。<a id="a-Jg"></a>何谓为二？<a id="a-Jh"></a>一曰、<a id="a-Ji"></a>察于荒秽，<a id="a-Jj"></a>二曰、<a id="a-Jk"></a>观清净行。<a id="a-Jl"></a>何谓荒秽？<a id="a-Jm"></a>此身无常积满不净，<a id="a-Jn"></a>是身薄力劣而无势，<a id="a-Jo"></a>是身化立如倾危屋。<a id="a-Jp"></a>何谓观净？<a id="a-Jq"></a>吾当以此不净之身精勤解空，<a id="a-Jr"></a>得如来身法身，<a id="a-Js"></a>法身巍巍德身无限，<a id="a-Jt"></a>为诸众生示现色像悦可一切。<a id="a-Ju"></a>是族姓子，<a id="a-Jv"></a>观身二事以立其意。<a id="a-Jw"></a>又族姓子，<a id="a-Jx"></a>菩萨观身了无身已，<a id="a-Jy"></a>得净二法。<a id="a-Jz"></a>何谓为二？<a id="a-K0"></a>一见无常，<a id="a-K1"></a>二察有常。<a id="a-K2"></a>是身无常不得久立，<a id="a-K3"></a>老病俱合会当归死，<a id="a-K4"></a>已达此义，<a id="a-K5"></a>不用身故而造邪业。<a id="a-K6"></a>以不会身则修坚要，<a id="a-K7"></a>行三坚法：<a id="a-K8"></a>一曰、<a id="a-K9"></a>身要，<a id="a-KA"></a>二曰、<a id="a-KB"></a>命要，<a id="a-KC"></a>三曰、<a id="a-KD"></a>财要。<a id="a-KE"></a>此身无常，<a id="a-KF"></a>一切众生以为贵重，<a id="a-KG"></a>何所益乎？<a id="a-KH"></a>当行愍伤。<a id="a-KI"></a>何谓身要？<a id="a-KJ"></a>身不犯恶，<a id="a-KK"></a>谦卑恭顺，<a id="a-KL"></a>稽首博智。<a id="a-KM"></a>何谓命要？<a id="a-KN"></a>归命三宝，<a id="a-KO"></a>奉修十德、<a id="a-KP"></a>六度、<a id="a-KQ"></a>四等。<a id="a-KR"></a>何谓财要？<a id="a-KS"></a>捐已布施，<a id="a-KT"></a>给诸贫乏。<a id="a-KU"></a>身非我有，<a id="a-KV"></a>口之所言皆多有失，<a id="a-KW"></a>从致谀谄粗辞不正，<a id="a-KX"></a>用是之故，<a id="a-KY"></a>悉弃此行不复为非。<a id="a-KZ"></a>已见无身不保寿命，<a id="a-Ka"></a>假使被害不犯恶事，<a id="a-Kb"></a>晓身非常为分离法，<a id="a-Kc"></a>不犯非宜。<a id="a-Kd"></a>一切所有施无所贪，<a id="a-Ke"></a>已解无身，<a id="a-Kf"></a>所获善德功勋显著，<a id="a-Kg"></a>不可称限。<a id="a-Kh"></a>何谓有常？<a id="a-Ki"></a>设使观身了无身者，<a id="a-Kj"></a>以时摄取心所了慧，<a id="a-Kk"></a>劝一切智不违佛教，<a id="a-Kl"></a>不失法言，<a id="a-Km"></a>不坏圣众，<a id="a-Kn"></a>劝化群黎执御人民，<a id="a-Ko"></a>是谓有常。<a id="a-Kp"></a>所以言常，<a id="a-Kq"></a>不可尽故；<a id="a-Kr"></a>所言无尽，<a id="a-Ks"></a>谓无为也。<a id="a-Kt"></a>与道合同，<a id="a-Ku"></a>无终无始，<a id="a-Kv"></a>玄妙永存，<a id="a-Kw"></a>此谓无为。<a id="a-Kx"></a>其无为者，<a id="a-Ky"></a>乃为常耳！<a id="a-Kz"></a>菩萨在彼以诸德本，<a id="a-L0"></a>观诸通慧至于无为，<a id="a-L1"></a>是谓有常。<a id="a-L2"></a>所以言常，<a id="a-L3"></a>以空、<a id="a-L4"></a>无相、<a id="a-L5"></a>无愿之故。<a id="a-L6"></a>修菩萨道常奉空行，<a id="a-L7"></a>观于无相，<a id="a-L8"></a>不著无愿，<a id="a-L9"></a>普具一切精进之行，<a id="a-LA"></a>是谓有常。<a id="a-LB"></a>所言常者，<a id="a-LC"></a>谓如虚空。<a id="a-LD"></a>菩萨等心，<a id="a-LE"></a>如空无异，<a id="a-LF"></a>无有思想，<a id="a-LG"></a>如是行者乃为菩萨，<a id="a-LH"></a>是谓有常无上正真。<a id="a-LI"></a>”</p>
  <p id="aLJ">佛告族姓子：<a id="a-LK"></a>“菩萨观身了本无身，<a id="a-LL"></a>则曰意止。<a id="a-LM"></a>一切人身皆悉本空，<a id="a-LN"></a>以解身空，<a id="a-LO"></a>意无所著。<a id="a-LP"></a>观众生身立在佛身，<a id="a-LQ"></a>当作是观：<a id="a-LR"></a>‘若如来身无有诸漏，<a id="a-LS"></a>吾身亦然。<a id="a-LT"></a>’察于诸法，<a id="a-LU"></a>奉行道义，<a id="a-LV"></a>不失佛教，<a id="a-LW"></a>得无漏身而观众生，<a id="a-LX"></a>分别诸相。<a id="a-LY"></a>以无漏身，<a id="a-LZ"></a>无漏清净，<a id="a-La"></a>本际亦净，<a id="a-Lb"></a>如其德本，<a id="a-Lc"></a>兴立诸行劝助德本亦无诸漏。<a id="a-Ld"></a>以能逮成无漏法者，<a id="a-Le"></a>能住诸漏。<a id="a-Lf"></a>何谓诸漏？<a id="a-Lg"></a>一曰、<a id="a-Lh"></a>欲漏，<a id="a-Li"></a>二曰、<a id="a-Lj"></a>有漏，<a id="a-Lk"></a>三曰、<a id="a-Ll"></a>见漏。<a id="a-Lm"></a>彼断欲漏，<a id="a-Ln"></a>设生欲界开化众生；<a id="a-Lo"></a>若断有漏，<a id="a-Lp"></a>游在生死，<a id="a-Lq"></a>于诸所受教授人民；<a id="a-Lr"></a>又见漏者，<a id="a-Ls"></a>则是无明痴冥之漏。<a id="a-Lt"></a>菩萨于彼精进不懈，<a id="a-Lu"></a>究竟精进拔其根原。<a id="a-Lv"></a>彼若观身奉修意止，<a id="a-Lw"></a>超度往古诸不应行，<a id="a-Lx"></a>离于众秽而遵澹怕，<a id="a-Ly"></a>乃为观身便无所度，<a id="a-Lz"></a>亦无所生则无所为，<a id="a-M0"></a>乃为观身。<a id="a-M1"></a>假使观已不见有身，<a id="a-M2"></a>亦无所察，<a id="a-M3"></a>舍于贪身不计吾我，<a id="a-M4"></a>已无吾我则无所贪，<a id="a-M5"></a>已无所贪则无所诤，<a id="a-M6"></a>已无所诤则无殃衅，<a id="a-M7"></a>已无殃衅逮得法忍，<a id="a-M8"></a>已得法忍则无所归，<a id="a-M9"></a>已无所归则无卒暴，<a id="a-MA"></a>已无卒暴不住自大，<a id="a-MB"></a>则住于法；<a id="a-MC"></a>已住法者不行非法，<a id="a-MD"></a>顺法行者常与法俱，<a id="a-ME"></a>修道法者则逮法慈，<a id="a-MF"></a>已受法慈则闻法音，<a id="a-MG"></a>已行法音不闻界音，<a id="a-MH"></a>已寂界音便逮三昧，<a id="a-MI"></a>而已正受则观审谛，<a id="a-MJ"></a>已观审谛则无所想，<a id="a-MK"></a>已无所想则无所作，<a id="a-ML"></a>已无所作则无非作，<a id="a-MM"></a>已于诸作无作非作，<a id="a-MN"></a>致正真法便等诸法，<a id="a-MO"></a>已等诸法便逮通慧一切之智。<a id="a-MP"></a>是族姓子，<a id="a-MQ"></a>菩萨观身了本无身，<a id="a-MR"></a>意止行净。<a id="a-MS"></a>”</p>
  <p id="aMT">佛告族姓子：<a id="a-MU"></a>“何谓菩萨痛痒意止？<a id="a-MV"></a>谓观痛痒本无痛痒，<a id="a-MW"></a>乃为意止。<a id="a-MX"></a>睹诸苦痛，<a id="a-MY"></a>皆见众生诸在患难，<a id="a-MZ"></a>为之雨泪逮成大哀，<a id="a-Ma"></a>作是惟念：<a id="a-Mb"></a>‘众人在恼，<a id="a-Mc"></a>若得安者乃无痛痒！<a id="a-Md"></a>’则为断除一切危害，<a id="a-Me"></a>乃致观痛知本无痛，<a id="a-Mf"></a>意止所行已灭痛痒。<a id="a-Mg"></a>为诸群生被大德铠，<a id="a-Mh"></a>先自消身非法之行，<a id="a-Mi"></a>亦不想念灭已痛痒。<a id="a-Mj"></a>若有遭痛，<a id="a-Mk"></a>普为一切执御大哀，<a id="a-Ml"></a>为示永安长消众患：<a id="a-Mm"></a>为贪欲人兴发大哀，<a id="a-Mn"></a>先除己贪不为欲缚，<a id="a-Mo"></a>设身遇苦不以为难；<a id="a-Mp"></a>为瞋恚人兴发大哀，<a id="a-Mq"></a>断己恚结，<a id="a-Mr"></a>彼则观见不苦不乐之痛痒也；<a id="a-Ms"></a>为愚行人兴发大哀，<a id="a-Mt"></a>灭已痴缚，<a id="a-Mu"></a>彼观痛乐则无所著，<a id="a-Mv"></a>消坏诸结而自由安。<a id="a-Mw"></a>若得苦痛不以忧戚，<a id="a-Mx"></a>舍诸有为，<a id="a-My"></a>则能遵修令无苦乐以坏愚痴。<a id="a-Mz"></a>若遇乐痛无所积聚，<a id="a-N0"></a>若遭众患了身非常，<a id="a-N1"></a>观苦痛痒，<a id="a-N2"></a>察痛无我。<a id="a-N3"></a>彼观乐痛修行安隐，<a id="a-N4"></a>其观苦痛则为疮病，<a id="a-N5"></a>以是之故，<a id="a-N6"></a>名曰不乐不苦。<a id="a-N7"></a>设使观见诸所有安皆归无常，<a id="a-N8"></a>其有众苦，<a id="a-N9"></a>计于苦者不苦不乐，<a id="a-NA"></a>则亦无我。<a id="a-NB"></a>菩萨若见诸安乐事，<a id="a-NC"></a>明识一切本则无安，<a id="a-ND"></a>是观痛痒，<a id="a-NE"></a>知痛无本，<a id="a-NF"></a>适起寻灭，<a id="a-NG"></a>晓了诸法不得久存，<a id="a-NH"></a>察于万物焰生忽没，<a id="a-NI"></a>视一切法所生如影，<a id="a-NJ"></a>从何所来而寻散灭；<a id="a-NK"></a>观诸法本如瞻手掌，<a id="a-NL"></a>从何所来，<a id="a-NM"></a>去至何所，<a id="a-NN"></a>即便了之，<a id="a-NO"></a>无所从来，<a id="a-NP"></a>去无所至；<a id="a-NQ"></a>以观诸法不以为患，<a id="a-NR"></a>普见一切笃信休息，<a id="a-NS"></a>因此成道；<a id="a-NT"></a>以成于道，<a id="a-NU"></a>亦无所得，<a id="a-NV"></a>不复退还。<a id="a-NW"></a>所以者何？<a id="a-NX"></a>以能逮见一切众人，<a id="a-NY"></a>根本所兴则求灭尽，<a id="a-NZ"></a>不为己身而求灭也。<a id="a-Na"></a>是族姓子，<a id="a-Nb"></a>菩萨大士，<a id="a-Nc"></a>善权方便执御大哀，<a id="a-Nd"></a>观于痛痒，<a id="a-Ne"></a>了本无痛意止之行，<a id="a-Nf"></a>消诸所见，<a id="a-Ng"></a>明识于此，<a id="a-Nh"></a>不以遇于三界诸痛灭取证际也。<a id="a-Ni"></a>彼于众痛观佛叹本，<a id="a-Nj"></a>晓了诸痛寂默恬澹，<a id="a-Nk"></a>本无所有，<a id="a-Nl"></a>亦无遭患，<a id="a-Nm"></a>永无遭患，<a id="a-Nn"></a>诸法皆空离于吾我，<a id="a-No"></a>徒见合会依于因缘，<a id="a-Np"></a>悉无有主亦无吾我，<a id="a-Nq"></a>舍诸所见无所长育。<a id="a-Nr"></a>彼观如是，<a id="a-Ns"></a>则真谛见。<a id="a-Nt"></a>因缘所合皆不可得，<a id="a-Nu"></a>已不可得，<a id="a-Nv"></a>便作是察如因缘空，<a id="a-Nw"></a>从是兴立诸法亦空，<a id="a-Nx"></a>已达空义，<a id="a-Ny"></a>乃为观痛本无痛痒，<a id="a-Nz"></a>为意止也，<a id="a-O0"></a>所谓寂寞身澹怕故，<a id="a-O1"></a>选择诸义道圣慧。<a id="a-O2"></a>是族姓子，<a id="a-O3"></a>菩萨观身痛痒了本无痛，<a id="a-O4"></a>意止净行。<a id="a-O5"></a>”</p>
  <p id="aO6">佛告族姓子：<a id="a-O7"></a>“菩萨观心了本无心，<a id="a-O8"></a>为意止行，<a id="a-O9"></a>立于道心以得立心，<a id="a-OA"></a>以己意慧求其心本，<a id="a-OB"></a>不见内心，<a id="a-OC"></a>不见外心，<a id="a-OD"></a>不住内外，<a id="a-OE"></a>察其心本不见五阴，<a id="a-OF"></a>无诸种，<a id="a-OG"></a>无诸入。<a id="a-OH"></a>其心寂定，<a id="a-OI"></a>求其持处从何所起，<a id="a-OJ"></a>则更思惟心从缘起，<a id="a-OK"></a>寻复思惟：<a id="a-OL"></a>‘其心为异？<a id="a-OM"></a>因缘异乎？<a id="a-ON"></a>’即复自了，<a id="a-OO"></a>设因缘异、<a id="a-OP"></a>其心异者，<a id="a-OQ"></a>则有二心。<a id="a-OR"></a>设使因缘是心，<a id="a-OS"></a>心是因缘，<a id="a-OT"></a>以是之故心不见心，<a id="a-OU"></a>计于心者非不见心。<a id="a-OV"></a>犹如虚伪无实诸尘住于虚空，<a id="a-OW"></a>利刀伤指本时为疮，<a id="a-OX"></a>指疮已差无所患苦。<a id="a-OY"></a>如是，<a id="a-OZ"></a>族姓子，<a id="a-Oa"></a>心亦如是，<a id="a-Ob"></a>由是之故心不见心，<a id="a-Oc"></a>心所见者则无所见。<a id="a-Od"></a>应观如是，<a id="a-Oe"></a>心所住处亦不起罪，<a id="a-Of"></a>不见断灭，<a id="a-Og"></a>不念常存，<a id="a-Oh"></a>亦无有身身如墙壁，<a id="a-Oi"></a>因缘不乱，<a id="a-Oj"></a>不离愍伤，<a id="a-Ok"></a>亦不有是，<a id="a-Ol"></a>亦不有异，<a id="a-Om"></a>是为心也。<a id="a-On"></a>持心如是，<a id="a-Oo"></a>心动为法，<a id="a-Op"></a>心无所住亦无所行，<a id="a-Oq"></a>心不可见心相自然，<a id="a-Or"></a>作是晓了，<a id="a-Os"></a>所见若兹不离所见。<a id="a-Ot"></a>其心寂然，<a id="a-Ou"></a>明识无本，<a id="a-Ov"></a>是为菩萨观心无心为意止也。<a id="a-Ow"></a>又族姓子，<a id="a-Ox"></a>设心不起而不可见，<a id="a-Oy"></a>则无有想无应不应，<a id="a-Oz"></a>亦无轻慢则不放逸，<a id="a-P0"></a>是为观心，<a id="a-P1"></a>知本无心为意止也。<a id="a-P2"></a>又如心无色，<a id="a-P3"></a>其因缘合及与辩才，<a id="a-P4"></a>亦复如是。<a id="a-P5"></a>德本无色，<a id="a-P6"></a>如心无为。<a id="a-P7"></a>德亦无色，<a id="a-P8"></a>所劝道心亦复无色。<a id="a-P9"></a>设使道心及与劝助无有形色，<a id="a-PA"></a>道亦如是悉无所有。<a id="a-PB"></a>是故言曰：<a id="a-PC"></a>如其心者，<a id="a-PD"></a>行亦如之，<a id="a-PE"></a>计若劝助道心亦如。<a id="a-PF"></a>如其道心，<a id="a-PG"></a>人心本净，<a id="a-PH"></a>亦复如是。<a id="a-PI"></a>道心本净，<a id="a-PJ"></a>一切诸法亦复如斯。<a id="a-PK"></a>如此心者晓了普入，<a id="a-PL"></a>是为菩萨观心无心为意止也。<a id="a-PM"></a>众患所恼未曾停住，<a id="a-PN"></a>犹如猕猴及河驶水，<a id="a-PO"></a>亦若油灯光曜所出忽然远游，<a id="a-PP"></a>无有身形而易退转，<a id="a-PQ"></a>贪吝诸界六情之患以为屋宅，<a id="a-PR"></a>须臾变异各随所应，<a id="a-PS"></a>心无有处而独游行，<a id="a-PT"></a>无有坚要亦无不要，<a id="a-PU"></a>寂然独观，<a id="a-PV"></a>是谓观心无心意止清净。<a id="a-PW"></a>心所入慧，<a id="a-PX"></a>心之法界，<a id="a-PY"></a>慧心所住其明本净，<a id="a-PZ"></a>鲜洁无秽，<a id="a-Pa"></a>知心真谛，<a id="a-Pb"></a>心了现在目之所见，<a id="a-Pc"></a>心法平等；<a id="a-Pd"></a>慧亦如心，<a id="a-Pe"></a>心等三世；<a id="a-Pf"></a>已能平等便知真正，<a id="a-Pg"></a>心、<a id="a-Ph"></a>慧自然无能护持观不可见，<a id="a-Pi"></a>是谓观心无心为意止也。<a id="a-Pj"></a>计其本净则为自然，<a id="a-Pk"></a>心亦本净了众生心，<a id="a-Pl"></a>以心净故开化人民为其说法，<a id="a-Pm"></a>以能解知己心自然，<a id="a-Pn"></a>一切众生亦复自然。<a id="a-Po"></a>若能分别心如是者，<a id="a-Pp"></a>见其心相而为说法；<a id="a-Pq"></a>如心相自然，<a id="a-Pr"></a>众生心相自然如此，<a id="a-Ps"></a>若能达斯相者，<a id="a-Pt"></a>为其说法。<a id="a-Pu"></a>己心则空，<a id="a-Pv"></a>众生之心亦复为空，<a id="a-Pw"></a>已解此空为其说法。<a id="a-Px"></a>等御己心，<a id="a-Py"></a>若能等御而为说法。<a id="a-Pz"></a>己身则等，<a id="a-Q0"></a>已等己心则等众生，<a id="a-Q1"></a>已等众生则等诸法，<a id="a-Q2"></a>已等诸法则等诸佛，<a id="a-Q3"></a>晓此真谛，<a id="a-Q4"></a>不令其心离于贪欲、<a id="a-Q5"></a>不处于欲，<a id="a-Q6"></a>心已止者，<a id="a-Q7"></a>则入法界趣于自然，<a id="a-Q8"></a>心无所住，<a id="a-Q9"></a>于法无动，<a id="a-QA"></a>是谓菩萨观心无心意止清净。<a id="a-QB"></a>”</p>
  <p id="aQC">佛告族姓子：<a id="a-QD"></a>“菩萨观法知本无法，<a id="a-QE"></a>为意止行，<a id="a-QF"></a>即自念言：<a id="a-QG"></a>‘法起则起，<a id="a-QH"></a>法灭则灭。<a id="a-QI"></a>计于本末，<a id="a-QJ"></a>亦无我身、<a id="a-QK"></a>人、<a id="a-QL"></a>寿、<a id="a-QM"></a>有命、<a id="a-QN"></a>人与非人、<a id="a-QO"></a>生老病死、<a id="a-QP"></a>终没所趣。<a id="a-QQ"></a>于此诸法诸法合会，<a id="a-QR"></a>因其合会而为习俗，<a id="a-QS"></a>设无缘合则无有此。<a id="a-QT"></a>从其习乐因成缘会，<a id="a-QU"></a>则兴善本及与恶本，<a id="a-QV"></a>以归无常无有缘会，<a id="a-QW"></a>不从无习而起诸法。<a id="a-QX"></a>’彼观如是晓了诸法，<a id="a-QY"></a>见所归趣亦无所有，<a id="a-QZ"></a>空、<a id="a-Qa"></a>无相、<a id="a-Qb"></a>无愿，<a id="a-Qc"></a>所作功德及无功德。<a id="a-Qd"></a>彼诸所行如幻无常，<a id="a-Qe"></a>当奉精进，<a id="a-Qf"></a>设兴因缘，<a id="a-Qg"></a>有十尊行极上无盖，<a id="a-Qh"></a>除去因缘，<a id="a-Qi"></a>志于大法。<a id="a-Qj"></a>何谓为十？<a id="a-Qk"></a>身净无秽，<a id="a-Ql"></a>诸相种好，<a id="a-Qm"></a>无能见顶，<a id="a-Qn"></a>超度一切诸所侵枉，<a id="a-Qo"></a>志性清净，<a id="a-Qp"></a>具足十事；<a id="a-Qq"></a>其心清净具足正行，<a id="a-Qr"></a>六十亿音口之所说，<a id="a-Qs"></a>可悦众生；<a id="a-Qt"></a>其心净者常怀慈仁，<a id="a-Qu"></a>愍念一切无所加害；<a id="a-Qv"></a>其意常定未曾有乱；<a id="a-Qw"></a>辩才清净，<a id="a-Qx"></a>有所讲说应于法义，<a id="a-Qy"></a>辩不可尽；<a id="a-Qz"></a>大慈清净，<a id="a-R0"></a>劝化众生，<a id="a-R1"></a>一切令乐泥洹之界；<a id="a-R2"></a>大哀清净，<a id="a-R3"></a>无央数劫不厌生死；<a id="a-R4"></a>净十种力，<a id="a-R5"></a>晓了众生根原所念各各不同，<a id="a-R6"></a>清净无畏分别执御；<a id="a-R7"></a>无央数法众生积聚，<a id="a-R8"></a>欲具诸佛不共之法，<a id="a-R9"></a>去来今慧三世无碍；<a id="a-RA"></a>诸佛法净，<a id="a-RB"></a>用能自在，<a id="a-RC"></a>归圣慧故。<a id="a-RD"></a>是为十。<a id="a-RE"></a>彼已逮此尊妙极上无盖大法十事之行，<a id="a-RF"></a>称量思惟不以厌倦，<a id="a-RG"></a>积累功勋，<a id="a-RH"></a>而不毁堕无德之行，<a id="a-RI"></a>殷勤精进。<a id="a-RJ"></a>何谓诸法根原所来令无处所？<a id="a-RK"></a>度于所住诸宿尘劳，<a id="a-RL"></a>已晓万物一切无常，<a id="a-RM"></a>便能兴成无常三昧。<a id="a-RN"></a>得是定者无坚要想，<a id="a-RO"></a>不乱三昧，<a id="a-RP"></a>从其本愿示所向生，<a id="a-RQ"></a>来有所入而复出生，<a id="a-RR"></a>则以班宣功德之行，<a id="a-RS"></a>开化众生。</p>
  <p id="aRT">“是族姓子，<a id="a-RU"></a>菩萨大士善权方便，<a id="a-RV"></a>普说经典观于诸法，<a id="a-RW"></a>达本无法为意止也。<a id="a-RX"></a>其有致道遵修经典，<a id="a-RY"></a>若能晓了道品之法，<a id="a-RZ"></a>不作众善，<a id="a-Ra"></a>不见有常，<a id="a-Rb"></a>亦无所著，<a id="a-Rc"></a>不除恶法，<a id="a-Rd"></a>道心所见所在无断，<a id="a-Re"></a>亦不计常，<a id="a-Rf"></a>不堕断灭。<a id="a-Rg"></a>若有菩萨弃捐见常断灭之事，<a id="a-Rh"></a>执心平等而无所住，<a id="a-Ri"></a>处于中间。<a id="a-Rj"></a>何谓中间？<a id="a-Rk"></a>不应念行无明众冥，<a id="a-Rl"></a>悉除去此，<a id="a-Rm"></a>是谓中间。<a id="a-Rn"></a>无有教令，<a id="a-Ro"></a>无可诲授，<a id="a-Rp"></a>无言无说，<a id="a-Rq"></a>是谓中间。<a id="a-Rr"></a>取要言之，<a id="a-Rs"></a>无明、<a id="a-Rt"></a>行、<a id="a-Ru"></a>识、<a id="a-Rv"></a>名色、<a id="a-Rw"></a>六入、<a id="a-Rx"></a>触痛、<a id="a-Ry"></a>爱、<a id="a-Rz"></a>取、<a id="a-S0"></a>有、<a id="a-S1"></a>生、<a id="a-S2"></a>老病死忧戚之患恼，<a id="a-S3"></a>无可会皆已除尽，<a id="a-S4"></a>是谓中间。<a id="a-S5"></a>其所教者无有智慧，<a id="a-S6"></a>亦无处所，<a id="a-S7"></a>是谓中间。<a id="a-S8"></a>其中间者，<a id="a-S9"></a>无有驿使，<a id="a-SA"></a>亦无遣者；<a id="a-SB"></a>如是宿处，<a id="a-SC"></a>计彼所有，<a id="a-SD"></a>无有教令无训诲者，<a id="a-SE"></a>计是本末不可决了，<a id="a-SF"></a>未有所处不可捉持则无所著，<a id="a-SG"></a>寂寞澹怕忽然已灭，<a id="a-SH"></a>是谓中间。<a id="a-SI"></a>譬族姓子，<a id="a-SJ"></a>呼响所出无有处所，<a id="a-SK"></a>其趣亲近，<a id="a-SL"></a>音生于对治，<a id="a-SM"></a>若见谛者堕于真伪；<a id="a-SN"></a>是为中间，<a id="a-SO"></a>无言无说，<a id="a-SP"></a>彼则无见亦无所处。<a id="a-SQ"></a>如是，<a id="a-SR"></a>族姓子，<a id="a-SS"></a>所因兴发识色之事，<a id="a-ST"></a>及所教令，<a id="a-SU"></a>所因合成从二缘对；<a id="a-SV"></a>其中间者，<a id="a-SW"></a>无教无说，<a id="a-SX"></a>是谓中间。<a id="a-SY"></a>因缘合成不用义理，<a id="a-SZ"></a>其义理者则不可得，<a id="a-Sa"></a>其不可得则不重来，<a id="a-Sb"></a>其不重来是谓中间。<a id="a-Sc"></a>又计我者，<a id="a-Sd"></a>则了无我灭寂于此，<a id="a-Se"></a>于我不我自然清净，<a id="a-Sf"></a>是处中间。<a id="a-Sg"></a>计人、<a id="a-Sh"></a>寿命于人、<a id="a-Si"></a>寿命而无所见，<a id="a-Sj"></a>清净自然，<a id="a-Sk"></a>是谓中间。<a id="a-Sl"></a>于想无想而无想乐，<a id="a-Sm"></a>是谓中间。<a id="a-Sn"></a>所兴颠倒所得之事而无所有，<a id="a-So"></a>是为中间。<a id="a-Sp"></a>虚妄愚痴至诚之教，<a id="a-Sq"></a>悉不可得，<a id="a-Sr"></a>是谓中间。<a id="a-Ss"></a>此岸彼际消化己身，<a id="a-St"></a>令无所著，<a id="a-Su"></a>有为无为不行诸习，<a id="a-Sv"></a>是谓中间。<a id="a-Sw"></a>蠲除生死而去泥洹，<a id="a-Sx"></a>悉无言教，<a id="a-Sy"></a>是处中间。<a id="a-Sz"></a>”</p>
  <p id="aT0">佛告族姓子：<a id="a-T1"></a>“其观于法了法本无，<a id="a-T2"></a>为意止者，<a id="a-T3"></a>不坏法界，<a id="a-T4"></a>其意自然，<a id="a-T5"></a>而得意止。<a id="a-T6"></a>彼导法界晓了诸法，<a id="a-T7"></a>计其法界及与人界，<a id="a-T8"></a>于彼法界亦无所坏，<a id="a-T9"></a>不毁人界。<a id="a-TA"></a>人界、<a id="a-TB"></a>法界此二事者，<a id="a-TC"></a>等如空界。<a id="a-TD"></a>彼以一界普见诸法，<a id="a-TE"></a>以慧眼见，<a id="a-TF"></a>则用法界观佛所行。<a id="a-TG"></a>假使有人不选择法，<a id="a-TH"></a>彼则无见。<a id="a-TI"></a>以是之故，<a id="a-TJ"></a>诸法若干见无本法，<a id="a-TK"></a>不观若干。<a id="a-TL"></a>若以观法见本无者，<a id="a-TM"></a>不肉眼见，<a id="a-TN"></a>不天眼见，<a id="a-TO"></a>不慧眼见。<a id="a-TP"></a>所以者何？<a id="a-TQ"></a>计使眼者，<a id="a-TR"></a>不受于想，<a id="a-TS"></a>不肉眼见，<a id="a-TT"></a>彼眼不堕生死之行。<a id="a-TU"></a>若以天眼无所见者，<a id="a-TV"></a>不用彼眼行于放逸。<a id="a-TW"></a>若以慧眼无所见者，<a id="a-TX"></a>彼为观法了法本无，<a id="a-TY"></a>普见诸法无有处所。<a id="a-TZ"></a>法无所住，<a id="a-Ta"></a>已见诸法无所住者，<a id="a-Tb"></a>则行法意，<a id="a-Tc"></a>便不违失往古所誓，<a id="a-Td"></a>是为菩萨，<a id="a-Te"></a>随诸佛教而自立意，<a id="a-Tf"></a>敢可观察深妙之法，<a id="a-Tg"></a>不舍道心诸通慧矣！<a id="a-Th"></a>是为，<a id="a-Ti"></a>族姓子，<a id="a-Tj"></a>菩萨大士观本无法意止净行。<a id="a-Tk"></a>”</p>
  <p id="aTl">佛告族姓子：<a id="a-Tm"></a>“是四意止行四精进。<a id="a-Tn"></a>何谓为四？<a id="a-To"></a>观身无身，<a id="a-Tp"></a>弃捐计实不净为净颠倒之想；<a id="a-Tq"></a>观痛无痛，<a id="a-Tr"></a>弃苦为乐颠倒之想；<a id="a-Ts"></a>观心无心，<a id="a-Tt"></a>蠲除无常计有常想；<a id="a-Tu"></a>观法无法，<a id="a-Tv"></a>舍远无我为我想者。<a id="a-Tw"></a>于四颠倒而修平等，<a id="a-Tx"></a>则无所著。<a id="a-Ty"></a>菩萨若能行平等者，<a id="a-Tz"></a>则能清净一切诸行。<a id="a-U0"></a>菩萨奉此平等清净微妙行者，<a id="a-U1"></a>便逮法忍，<a id="a-U2"></a>名四意断，<a id="a-U3"></a>亦得法忍。<a id="a-U4"></a>何谓意断清净？<a id="a-U5"></a>行者讲说道法，<a id="a-U6"></a>以此因缘，<a id="a-U7"></a>善本法行自然随顺，<a id="a-U8"></a>不从恶本，<a id="a-U9"></a>不发瑕秽：<a id="a-UA"></a>诸不善本萌芽未生不令兴起，<a id="a-UB"></a>为奉精进；<a id="a-UC"></a>诸恶适起非法之事，<a id="a-UD"></a>寻便灭之，<a id="a-UE"></a>为修精进；<a id="a-UF"></a>诸善法事未兴起者，<a id="a-UG"></a>劝令发生；<a id="a-UH"></a>已兴善法益加精进，<a id="a-UI"></a>令其具足不使忘失，<a id="a-UJ"></a>为行精进。<a id="a-UK"></a>又复菩萨，<a id="a-UL"></a>本行净业能自制护，<a id="a-UM"></a>不失善法得自在住，<a id="a-UN"></a>渐稍长育显扬善法，<a id="a-UO"></a>善法已兴不复忘失。<a id="a-UP"></a>彼族姓子如是行净，<a id="a-UQ"></a>此四意断其菩萨行，<a id="a-UR"></a>心得自在不乱精进，<a id="a-US"></a>其净、<a id="a-UT"></a>垢浊不与俱合，<a id="a-UU"></a>清净无垢，<a id="a-UV"></a>不违佛慧则从道教，<a id="a-UW"></a>行于大哀心心相见，<a id="a-UX"></a>睹其所念不失精进，<a id="a-UY"></a>已行平等曰得意断。<a id="a-UZ"></a>所以者何？<a id="a-Ua"></a>从等安祥不用反邪，<a id="a-Ub"></a>以因安祥不从反邪，<a id="a-Uc"></a>便逮意断平等三昧，<a id="a-Ud"></a>已得三昧，<a id="a-Ue"></a>名曰平等四意断也。<a id="a-Uf"></a>”</p>
  <p id="aUg">佛告族姓子：<a id="a-Uh"></a>“若能修行此四意断，<a id="a-Ui"></a>则能奉行具四神足。<a id="a-Uj"></a>断除贪欲，<a id="a-Uk"></a>奉行精进，<a id="a-Ul"></a>则令道心静然无秽，<a id="a-Um"></a>所思薄鲜，<a id="a-Un"></a>已去非法则逮轻便，<a id="a-Uo"></a>致成大哀精进轻举，<a id="a-Up"></a>获权方便已诫轻举，<a id="a-Uq"></a>因是之故，<a id="a-Ur"></a>成四神足升于道堂，<a id="a-Us"></a>得四自在。<a id="a-Ut"></a>何谓为四？</p>
  <p id="aUu">“于寿自在，<a id="a-Uv"></a>已得长命。<a id="a-Uw"></a>由已无限在短命中，<a id="a-Ux"></a>具无量寿劝化众生，<a id="a-Uy"></a>在长命中听省说法；<a id="a-Uz"></a>或有厌倦现于短命，<a id="a-V0"></a>使渴仰法，<a id="a-V1"></a>殷勤求义，<a id="a-V2"></a>在在诸生天上人间，<a id="a-V3"></a>各得自在于其寿命。<a id="a-V4"></a>是为第一逮得自在。</p>
  <p id="aV5">“又族姓子，<a id="a-V6"></a>身口自在。<a id="a-V7"></a>其人身口，<a id="a-V8"></a>逮致由己，<a id="a-V9"></a>心不倚身，<a id="a-VA"></a>逮意现形，<a id="a-VB"></a>随其容貌而示色像。<a id="a-VC"></a>因其众生威仪礼节，<a id="a-VD"></a>体之好丑长短善恶，<a id="a-VE"></a>思惟正定，<a id="a-VF"></a>以何律仪而可开化，<a id="a-VG"></a>菩萨即从变其形貌，<a id="a-VH"></a>坐起进止发意之顷化一切人。<a id="a-VI"></a>蚑行喘息人物之士，<a id="a-VJ"></a>身形颜色皆为一类，<a id="a-VK"></a>而为说法。<a id="a-VL"></a>是为第二而得自在。</p>
  <p id="aVM">“又复于法而得自在。<a id="a-VN"></a>于三界执御度世之正典，<a id="a-VO"></a>不行俗法则随习俗普现变化，<a id="a-VP"></a>亦不舍远度世之慧，<a id="a-VQ"></a>亦无所失至无碍慧深奥之道、<a id="a-VR"></a>十二缘起因缘之法而见迷惑。<a id="a-VS"></a>若生天上及与世间，<a id="a-VT"></a>随其语言，<a id="a-VU"></a>令无数人皆随律教，<a id="a-VV"></a>从其所好上中下愿，<a id="a-VW"></a>各得其所，<a id="a-VX"></a>所得自在巍巍如斯。<a id="a-VY"></a>是为第三而得自在。</p>
  <p id="aVZ">“又有菩萨建立其心，<a id="a-Va"></a>使得由已其自在者，<a id="a-Vb"></a>摄三千大千世界诸有大海，<a id="a-Vc"></a>合入一海而建立之，<a id="a-Vd"></a>亦无往来而现变化；<a id="a-Ve"></a>三千世界诸须弥山立为一山，<a id="a-Vf"></a>使四天王及忉利天，<a id="a-Vg"></a>不知合散去来所趣；<a id="a-Vh"></a>因而现变三千世界，<a id="a-Vi"></a>而为建立诸有民人，<a id="a-Vj"></a>计皆知数树木花实，<a id="a-Vk"></a>令虚空中满其水火，<a id="a-Vl"></a>或化众宝，<a id="a-Vm"></a>从其所变而建立之，<a id="a-Vn"></a>已能建立，<a id="a-Vo"></a>发意之顷靡不蒙度，<a id="a-Vp"></a>忽然如故。<a id="a-Vq"></a>是为第四而得自在。</p>
  <p id="aVr">“又族姓子，<a id="a-Vs"></a>菩萨以是四神足行而自修立，<a id="a-Vt"></a>与十方佛共俱言谈，<a id="a-Vu"></a>坐起经行不离左右；<a id="a-Vv"></a>与诸释、<a id="a-Vw"></a>梵及四天王、<a id="a-Vx"></a>天、<a id="a-Vy"></a>龙、<a id="a-Vz"></a>鬼、<a id="a-W0"></a>神、<a id="a-W1"></a>揵沓和、<a id="a-W2"></a>阿须伦、<a id="a-W3"></a>迦留罗、<a id="a-W4"></a>真陀罗、<a id="a-W5"></a>摩休勒、<a id="a-W6"></a>人与非人一切众生，<a id="a-W7"></a>俱共相随谈言说事，<a id="a-W8"></a>坐起行步。<a id="a-W9"></a>所以者何？<a id="a-WA"></a>菩萨神足微妙巍巍卓然有异，<a id="a-WB"></a>往古修行善法之义，<a id="a-WC"></a>无有缺漏因获致此。<a id="a-WD"></a>何谓神足往古修行善法之义？<a id="a-WE"></a>轻便其身恭敬尊长，<a id="a-WF"></a>奉事众祐趋走给使不以为难，<a id="a-WG"></a>谦卑下意不怀自大，<a id="a-WH"></a>口说善言悦可众人莫不敬爱，<a id="a-WI"></a>自归稽首礼节备悉，<a id="a-WJ"></a>言行相应其心轻便，<a id="a-WK"></a>不怀慢恣无危害意。<a id="a-WL"></a>彼修谦恭自伏其意，<a id="a-WM"></a>听受尊言顺教跪拜，<a id="a-WN"></a>执心柔软而制其志，<a id="a-WO"></a>精进修行未曾舍离。<a id="a-WP"></a>其人具足戒之礼节，<a id="a-WQ"></a>身所造行与众殊特，<a id="a-WR"></a>心不懈慢亦不放逸。<a id="a-WS"></a>从其贪欲而起瑕秽、<a id="a-WT"></a>瞋恚、<a id="a-WU"></a>愚痴身，<a id="a-WV"></a>蠲除此已无有贪嫉，<a id="a-WW"></a>饕餮自除，<a id="a-WX"></a>志性不起则病疗愈。<a id="a-WY"></a>度于众事所负重担，<a id="a-WZ"></a>由因羸劣而致此患阴盖众事，<a id="a-Wa"></a>为去其担。<a id="a-Wb"></a>五事所受施以恩惠，<a id="a-Wc"></a>依桥道度，<a id="a-Wd"></a>以大船度，<a id="a-We"></a>四渎具度一切众生之类，<a id="a-Wf"></a>越于泛流，<a id="a-Wg"></a>有所开化超然有异。<a id="a-Wh"></a>乱者正之，<a id="a-Wi"></a>逸者定之，<a id="a-Wj"></a>癖者立之，<a id="a-Wk"></a>毁者笑之，<a id="a-Wl"></a>不碍回波决诸狐疑，<a id="a-Wm"></a>所说殊异安诸动摇，<a id="a-Wn"></a>救念诸界觉诸不寤，<a id="a-Wo"></a>所可爱重每以惠施后无所悔，<a id="a-Wp"></a>将济众生劝助道意。<a id="a-Wq"></a>若见他人积累德本，<a id="a-Wr"></a>代其欢喜，<a id="a-Ws"></a>未曾叹己为身获安，<a id="a-Wt"></a>见他人安欢悦善之，<a id="a-Wu"></a>易养知足不望他利，<a id="a-Wv"></a>爱乐出家劝人出学，<a id="a-Ww"></a>修大弘慈常怀道心，<a id="a-Wx"></a>等怨亲友乐如虚空，<a id="a-Wy"></a>见疲极者设以车乘，<a id="a-Wz"></a>则以无畏加于众生，<a id="a-X0"></a>见学问者敬之如佛，<a id="a-X1"></a>其未学者不以轻慢，<a id="a-X2"></a>其贫匮者施以财业，<a id="a-X3"></a>若疾病者救以医药令得济命，<a id="a-X4"></a>见救护者为行恩报而以孝顺，<a id="a-X5"></a>行禁戒者能自修慎，<a id="a-X6"></a>供养事之不失其意，<a id="a-X7"></a>无恭恪者劝救济之，<a id="a-X8"></a>度于世法所经游行不犯诸恶，<a id="a-X9"></a>于诸世事而无所著，<a id="a-XA"></a>奉行诸德。<a id="a-XB"></a>是族姓子，<a id="a-XC"></a>修诸神足微妙巍巍，<a id="a-XD"></a>持行如是不失神足，<a id="a-XE"></a>常与其俱至成佛道，<a id="a-XF"></a>是为菩萨神足净行。<a id="a-XG"></a>”</p>
 </body>
</html>