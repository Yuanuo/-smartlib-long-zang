<!doctype html>
<html id="z3IBTGpD4" data-ver="1126">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十六</h1>
  <h2 id="a2">唐三藏法师菩提流志奉诏译</h2>
  <h2 id="a3">大神变会第二十二之一</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇树给孤独园，<a id="a-7"></a>与大比丘众千二百五十人俱，<a id="a-8"></a>菩萨摩诃萨八千人。<a id="a-9"></a>文殊师利，<a id="a-A"></a>与商主天子，<a id="a-B"></a>俱在会中。</p>
  <p id="aC">尔时，<a id="a-D"></a>商主天子白佛言：<a id="a-E"></a>“世尊，<a id="a-F"></a>如来常以几种神变调伏众生？<a id="a-G"></a>”</p>
  <p id="aH">佛告天子：<a id="a-I"></a>“我以三种神变调伏众生：<a id="a-J"></a>一者、<a id="a-K"></a>说法，<a id="a-L"></a>二者、<a id="a-M"></a>教诫，<a id="a-N"></a>三者、<a id="a-O"></a>神通。</p>
  <p id="aP">“云何名为说法神变？<a id="a-Q"></a>所谓如来无碍大智，<a id="a-R"></a>见未来世一切众生心行差别，<a id="a-S"></a>于三宝所有信不信，<a id="a-T"></a>及业果报皆悉了知。<a id="a-U"></a>如佛所说，<a id="a-V"></a>若现在世所行恶因当堕恶趣，<a id="a-W"></a>随业受报决定无差。<a id="a-X"></a>若彼众生善业因缘誓愿力故，<a id="a-Y"></a>从恶趣出生人天中，<a id="a-Z"></a>或以声闻、<a id="a-a"></a>辟支佛乘及以大乘，<a id="a-b"></a>而得解脱。<a id="a-c"></a>经尔所劫受苦受乐，<a id="a-d"></a>当得涅槃，<a id="a-e"></a>当得值遇若干诸佛，<a id="a-f"></a>如是等业决定无差。<a id="a-g"></a>若彼众生善业因缘誓愿力故，<a id="a-h"></a>当生欲界、<a id="a-i"></a>色界、<a id="a-j"></a>无色界，<a id="a-k"></a>经尔所劫，<a id="a-l"></a>以如是乘而得解脱，<a id="a-m"></a>以如是行当得见佛承事供养。<a id="a-n"></a>如是一切上中下品善不善业，<a id="a-o"></a>乃至一念，<a id="a-p"></a>如来悉知而为说法，<a id="a-q"></a>是名说法神变。</p>
  <p id="ar">“云何名为教诫神变？<a id="a-s"></a>若如是教诸持戒者，<a id="a-t"></a>是应作、<a id="a-u"></a>是不应作，<a id="a-v"></a>是应信、<a id="a-w"></a>是不应信，<a id="a-x"></a>是应亲近、<a id="a-y"></a>是不应亲近，<a id="a-z"></a>是法杂染、<a id="a-10"></a>是法清净，<a id="a-11"></a>乃至摄受一切功德善道资粮，<a id="a-12"></a>行如是道得声闻乘、<a id="a-13"></a>辟支佛乘，<a id="a-14"></a>行如是道成就大乘，<a id="a-15"></a>非法应离，<a id="a-16"></a>如法应住，<a id="a-17"></a>如佛所教决定无差。<a id="a-18"></a>是地狱业、<a id="a-19"></a>是傍生业、<a id="a-1A"></a>是饿鬼业、<a id="a-1B"></a>是人天业，<a id="a-1C"></a>不善应舍，<a id="a-1D"></a>善法应修，<a id="a-1E"></a>此是圣道应如是学，<a id="a-1F"></a>此等众生人天往返渐入涅槃。<a id="a-1G"></a>如是示教终不空过，<a id="a-1H"></a>是名教诫神变。</p>
  <p id="a1I">“云何名为神通神变？<a id="a-1J"></a>若为调伏憍慢众生，<a id="a-1K"></a>或现一身而作多身，<a id="a-1L"></a>或现多身而作一身，<a id="a-1M"></a>山崖墙壁出入无碍，<a id="a-1N"></a>身上出火、<a id="a-1O"></a>身下出水，<a id="a-1P"></a>身下出火、<a id="a-1Q"></a>身上出水，<a id="a-1R"></a>入地如水、<a id="a-1S"></a>履水如地，<a id="a-1T"></a>日月威德以手扪摩，<a id="a-1U"></a>或现大身至于梵世，<a id="a-1V"></a>乃至广大遍覆三千大千世界，<a id="a-1W"></a>随所应现调伏众生，<a id="a-1X"></a>是名神通神变。<a id="a-1Y"></a>”</p>
  <p id="a1Z">尔时，<a id="a-1a"></a>商主天子白佛言：<a id="a-1b"></a>“世尊，<a id="a-1c"></a>颇有神变能过此耶？<a id="a-1d"></a>”</p>
  <p id="a1e">佛告天子：<a id="a-1f"></a>“如来复有殊胜神变。<a id="a-1g"></a>”即语文殊师利：<a id="a-1h"></a>“汝可演说，<a id="a-1i"></a>令诸菩萨得深法忍摧伏众魔，<a id="a-1j"></a>亦令如来菩提之法久住于世。<a id="a-1k"></a>”</p>
  <p id="a1l">文殊师利白佛言：<a id="a-1m"></a>“世尊，<a id="a-1n"></a>如来若以三千世界四大海水置于掌中，<a id="a-1o"></a>水性众生无所娆动，<a id="a-1p"></a>如是神变未为殊胜。<a id="a-1q"></a>若如来于一切法不可言说、<a id="a-1r"></a>无名无相、<a id="a-1s"></a>无色无声、<a id="a-1t"></a>无行无作、<a id="a-1u"></a>无文字、<a id="a-1v"></a>无戏论、<a id="a-1w"></a>无表示，<a id="a-1x"></a>离心意识，<a id="a-1y"></a>一切语言道断寂静照明，<a id="a-1z"></a>而以文字语言分别显示，<a id="a-20"></a>一切世间所不能解，<a id="a-21"></a>沙门、<a id="a-22"></a>婆罗门闻者惊怖，<a id="a-23"></a>是名诸佛最大神变。</p>
  <p id="a24">“复次，<a id="a-25"></a>如来若以三千大千世界，<a id="a-26"></a>内于口中，<a id="a-27"></a>于四天下无所障碍，<a id="a-28"></a>日月光明亦不隐蔽，<a id="a-29"></a>如本而住；<a id="a-2A"></a>其中众生，<a id="a-2B"></a>亦不觉知往来方所。<a id="a-2C"></a>世尊，<a id="a-2D"></a>如是神变未为殊胜。<a id="a-2E"></a>若如来于一切法不可说、<a id="a-2F"></a>无文字、<a id="a-2G"></a>无名相，<a id="a-2H"></a>乃至离心意识，<a id="a-2I"></a>一切语言道断寂静照明，<a id="a-2J"></a>而以文字语言宣说显示，<a id="a-2K"></a>是名诸佛最大神变。</p>
  <p id="a2L">“复次，<a id="a-2M"></a>如来不共之身神通力故，<a id="a-2N"></a>随诸众生种种示现，<a id="a-2O"></a>悉令欢喜，<a id="a-2P"></a>如是神变未为殊胜。<a id="a-2Q"></a>所谓如来大神变者，<a id="a-2R"></a>无我说我，<a id="a-2S"></a>无众生说众生，<a id="a-2T"></a>无人说人，<a id="a-2U"></a>无养育说养育，<a id="a-2V"></a>无名说名，<a id="a-2W"></a>无色说色，<a id="a-2X"></a>无受、<a id="a-2Y"></a>想、<a id="a-2Z"></a>行、<a id="a-2a"></a>识说受、<a id="a-2b"></a>想、<a id="a-2c"></a>行、<a id="a-2d"></a>识，<a id="a-2e"></a>无处说处，<a id="a-2f"></a>无界说界；<a id="a-2g"></a>虽说眼空眼不言空，<a id="a-2h"></a>虽说色空色不言空，<a id="a-2i"></a>说眼识空识不言空，<a id="a-2j"></a>乃至意空及以法空，<a id="a-2k"></a>意识空等亦复如是。<a id="a-2l"></a>说如是等，<a id="a-2m"></a>无名无相、<a id="a-2n"></a>无动无知、<a id="a-2o"></a>无言之法，<a id="a-2p"></a>摧灭一切生灭之相，<a id="a-2q"></a>是则如来最大神变。<a id="a-2r"></a>如是神变，<a id="a-2s"></a>不与眼相应，<a id="a-2t"></a>不与色相应，<a id="a-2u"></a>不与眼识相应，<a id="a-2v"></a>不与耳声耳识、<a id="a-2w"></a>鼻香鼻识、<a id="a-2x"></a>舌味舌识、<a id="a-2y"></a>身触身识、<a id="a-2z"></a>意法意识相应。<a id="a-30"></a>如是神变，<a id="a-31"></a>不与身合，<a id="a-32"></a>不与心合，<a id="a-33"></a>无行无作，<a id="a-34"></a>离诸境界，<a id="a-35"></a>一切世间所不能信。<a id="a-36"></a>何以故？<a id="a-37"></a>言世间者，<a id="a-38"></a>名为五蕴。<a id="a-39"></a>凡夫于此妄生执著，<a id="a-3A"></a>或说蕴常，<a id="a-3B"></a>或说无常。<a id="a-3C"></a>以是义故，<a id="a-3D"></a>一切世间妄见蕴常，<a id="a-3E"></a>闻说无常不能生信；<a id="a-3F"></a>妄见蕴乐，<a id="a-3G"></a>闻说蕴苦不能生信；<a id="a-3H"></a>妄见蕴我，<a id="a-3I"></a>闻说无我不能生信；<a id="a-3J"></a>妄见蕴净，<a id="a-3K"></a>闻说不净不能生信；<a id="a-3L"></a>计蕴我所，<a id="a-3M"></a>说无我所不能生信；<a id="a-3N"></a>计五蕴实，<a id="a-3O"></a>闻说不实不能生信。<a id="a-3P"></a>以是义故，<a id="a-3Q"></a>如来神变出过心相，<a id="a-3R"></a>闻者不欣，<a id="a-3S"></a>一切世间所不能信。</p>
  <p id="a3T">“复次，<a id="a-3U"></a>超眼境界非色法故，<a id="a-3V"></a>是名神变；<a id="a-3W"></a>超耳境界非声法故，<a id="a-3X"></a>乃至超意境界非意法故，<a id="a-3Y"></a>不可显示非智所知，<a id="a-3Z"></a>是名神变。<a id="a-3a"></a>复次，<a id="a-3b"></a>空无相愿不可言说，<a id="a-3c"></a>而说于空无相无愿，<a id="a-3d"></a>是名神变。<a id="a-3e"></a>无起无作，<a id="a-3f"></a>无性无相，<a id="a-3g"></a>无生无灭，<a id="a-3h"></a>本来涅槃不可言说，<a id="a-3i"></a>而说涅槃，<a id="a-3j"></a>是名神变。</p>
  <p id="a3k">“复次，<a id="a-3l"></a>布施清净三轮故，<a id="a-3m"></a>是名神变。<a id="a-3n"></a>何等为三？<a id="a-3o"></a>谓离我相及众生相，<a id="a-3p"></a>不念菩提。<a id="a-3q"></a>持戒清净，<a id="a-3r"></a>是名神变，<a id="a-3s"></a>所谓身口意业无所作故；<a id="a-3t"></a>忍辱清净，<a id="a-3u"></a>是名神变，<a id="a-3v"></a>刹那坏灭无所著故；<a id="a-3w"></a>精进清净，<a id="a-3x"></a>是名神变，<a id="a-3y"></a>无去无来身心不动故；<a id="a-3z"></a>禅定清净，<a id="a-40"></a>是名神变，<a id="a-41"></a>心无所依内外寂静故；<a id="a-42"></a>智慧清净，<a id="a-43"></a>是名神变，<a id="a-44"></a>照明诸法灭一切见故。</p>
  <p id="a45">“复次，<a id="a-46"></a>法无出相说出离法，<a id="a-47"></a>是名神变。<a id="a-48"></a>法无差别文字分别，<a id="a-49"></a>是名神变。<a id="a-4A"></a>法无所行说有修行，<a id="a-4B"></a>是名神变。<a id="a-4C"></a>法无来去说有来去，<a id="a-4D"></a>是名神变。<a id="a-4E"></a>于一道证建立诸果，<a id="a-4F"></a>是名神变。<a id="a-4G"></a>于一味法分别三乘，<a id="a-4H"></a>是名神变。<a id="a-4I"></a>一切诸佛唯是一佛，<a id="a-4J"></a>说无量佛是名神变。<a id="a-4K"></a>一切佛土唯一佛土，<a id="a-4L"></a>说无量土是名神变。<a id="a-4M"></a>无量众生即一众生，<a id="a-4N"></a>说无量众生是名神变。<a id="a-4O"></a>一切佛法唯一佛法，<a id="a-4P"></a>说无量法是名神变。<a id="a-4Q"></a>法不可示显示诸法，<a id="a-4R"></a>是名神变。<a id="a-4S"></a>法无所得修习作证，<a id="a-4T"></a>是名神变。<a id="a-4U"></a>”</p>
  <p id="a4V">尔时，<a id="a-4W"></a>商主天子白文殊师利言：<a id="a-4X"></a>“如我所解仁所说义，<a id="a-4Y"></a>于一切法所有言说，<a id="a-4Z"></a>悉名神变。<a id="a-4a"></a>”</p>
  <p id="a4b">文殊师利言：<a id="a-4c"></a>“如是，<a id="a-4d"></a>如是，<a id="a-4e"></a>一切言说实无所说，<a id="a-4f"></a>名大神变。<a id="a-4g"></a>”</p>
  <p id="a4h">说是法时，<a id="a-4i"></a>一万二千天子发阿耨多罗三藐三菩提心，<a id="a-4j"></a>五百菩萨得无生法忍。</p>
  <p id="a4k">尔时，<a id="a-4l"></a>长老舍利弗，<a id="a-4m"></a>语商主天子言：<a id="a-4n"></a>“汝闻此神变不惊怖耶？<a id="a-4o"></a>”</p>
  <p id="a4p">天子答言：<a id="a-4q"></a>“我即神变，<a id="a-4r"></a>云何惊怖？<a id="a-4s"></a>”</p>
  <p id="a4t">舍利弗言：<a id="a-4u"></a>“天子以何密意而作是言？<a id="a-4v"></a>”</p>
  <p id="a4w">天曰：<a id="a-4x"></a>“一切诸法，<a id="a-4y"></a>若善不善，<a id="a-4z"></a>无动而动，<a id="a-50"></a>名大神变。<a id="a-51"></a>是故，<a id="a-52"></a>舍利弗，<a id="a-53"></a>作善业者，<a id="a-54"></a>生于天上有大威德，<a id="a-55"></a>如是善业不可思议。<a id="a-56"></a>一切众生往来生死，<a id="a-57"></a>亦不可思议，<a id="a-58"></a>不可思议者名大神变。<a id="a-59"></a>如佛所说，<a id="a-5A"></a>四种境界不可思议：<a id="a-5B"></a>一者、<a id="a-5C"></a>业境界不可思议，<a id="a-5D"></a>二者、<a id="a-5E"></a>龙境界不可思议，<a id="a-5F"></a>三者、<a id="a-5G"></a>禅境界不可思议，<a id="a-5H"></a>四者、<a id="a-5I"></a>佛境界不可思议。<a id="a-5J"></a>以是义故，<a id="a-5K"></a>说一切法名大神变，<a id="a-5L"></a>不应惊怖。<a id="a-5M"></a>复次，<a id="a-5N"></a>舍利弗，<a id="a-5O"></a>若如来说此神变，<a id="a-5P"></a>虚空界宁有怖耶？<a id="a-5Q"></a>”</p>
  <p id="a5R">答言：<a id="a-5S"></a>“不也。<a id="a-5T"></a>”</p>
  <p id="a5U">天曰：<a id="a-5V"></a>“若虚空不怖，<a id="a-5W"></a>云何问言，<a id="a-5X"></a>汝不惊怖？<a id="a-5Y"></a>”</p>
  <p id="a5Z">舍利弗言：<a id="a-5a"></a>“汝岂同虚空耶？<a id="a-5b"></a>”</p>
  <p id="a5c">天曰：<a id="a-5d"></a>“如佛所说，<a id="a-5e"></a>若内空外空是虚空不？<a id="a-5f"></a>”</p>
  <p id="a5g">答言：<a id="a-5h"></a>“如是。<a id="a-5i"></a>”</p>
  <p id="a5j">天曰：<a id="a-5k"></a>“是故一切众生是虚空性。<a id="a-5l"></a>”</p>
  <p id="a5m">舍利弗言：<a id="a-5n"></a>“天子，<a id="a-5o"></a>如汝所说，<a id="a-5p"></a>不久亦当现此神变。<a id="a-5q"></a>何以故？<a id="a-5r"></a>超过一切境界，<a id="a-5s"></a>是大神变故。<a id="a-5t"></a>”</p>
  <p id="a5u">尔时，<a id="a-5v"></a>舍利弗白佛言：<a id="a-5w"></a>“世尊，<a id="a-5x"></a>此商主天子，<a id="a-5y"></a>往昔供养诸佛世尊及文殊师利，<a id="a-5z"></a>乃能成就如是辩才。<a id="a-60"></a>”</p>
  <p id="a61">佛告舍利弗：<a id="a-62"></a>“如是，<a id="a-63"></a>如是，<a id="a-64"></a>如汝所说，<a id="a-65"></a>是文殊师利之所成熟。</p>
  <p id="a66">“舍利弗，<a id="a-67"></a>乃往古世过无量劫，<a id="a-68"></a>有佛名等须弥如来、<a id="a-69"></a>应供、<a id="a-6A"></a>正遍知、<a id="a-6B"></a>明行足、<a id="a-6C"></a>善逝、<a id="a-6D"></a>世间解、<a id="a-6E"></a>无上士、<a id="a-6F"></a>调御丈夫、<a id="a-6G"></a>天人师、<a id="a-6H"></a>佛世尊，<a id="a-6I"></a>出现于世，<a id="a-6J"></a>国名安乐，<a id="a-6K"></a>劫名欢喜。<a id="a-6L"></a>舍利弗，<a id="a-6M"></a>彼佛世界，<a id="a-6N"></a>一切众生具足安乐，<a id="a-6O"></a>乃至无有少苦恼声。<a id="a-6P"></a>彼佛国土四宝所成，<a id="a-6Q"></a>金、<a id="a-6R"></a>银、<a id="a-6S"></a>琉璃及以玻瓈。<a id="a-6T"></a>地平如掌，<a id="a-6U"></a>清净柔软如天妙衣，<a id="a-6V"></a>无诸难处。<a id="a-6W"></a>天人充满，<a id="a-6X"></a>安隐炽盛，<a id="a-6Y"></a>快乐无量，<a id="a-6Z"></a>是故名为安乐世界。<a id="a-6a"></a>彼佛法中纯是菩萨，<a id="a-6b"></a>精进勇猛，<a id="a-6c"></a>智慧光明，<a id="a-6d"></a>得修多罗王陀罗尼，<a id="a-6e"></a>辩才无尽，<a id="a-6f"></a>善巧方便分别说法，<a id="a-6g"></a>神通智慧摧破恶魔，<a id="a-6h"></a>解脱无碍成就定忍，<a id="a-6i"></a>善知根性应病与药，<a id="a-6j"></a>具大福德智慧资粮，<a id="a-6k"></a>为诸众生不请之友，<a id="a-6l"></a>以神通力遍游佛刹入智行海，<a id="a-6m"></a>安住施、<a id="a-6n"></a>戒、<a id="a-6o"></a>智慧、<a id="a-6p"></a>多闻，<a id="a-6q"></a>无边善根方便回向，<a id="a-6r"></a>住于十力、<a id="a-6s"></a>四无所畏，<a id="a-6t"></a>一切佛法游戏三昧诸禅解脱。<a id="a-6u"></a>彼佛世尊，<a id="a-6v"></a>以如是等诸大菩萨而为眷属。<a id="a-6w"></a>于彼世界，<a id="a-6x"></a>有转轮王名净庄严，<a id="a-6y"></a>正法化世，<a id="a-6z"></a>王四天下，<a id="a-70"></a>七宝具足。<a id="a-71"></a>王有千子，<a id="a-72"></a>悉发阿耨多罗三藐三菩提心。<a id="a-73"></a>净庄严王及其后宫，<a id="a-74"></a>亦皆已发阿耨多罗三藐三菩提心。<a id="a-75"></a>彼等须弥如来寿七十俱胝岁。<a id="a-76"></a>尔时，<a id="a-77"></a>净庄严王于百千岁中，<a id="a-78"></a>承事供养彼佛如来及菩萨众，<a id="a-79"></a>衣服饮食一切乐具。<a id="a-7A"></a>王与千子及其后宫，<a id="a-7B"></a>得清净信，<a id="a-7C"></a>爱法欢喜更无异心，<a id="a-7D"></a>常于佛前手自供养，<a id="a-7E"></a>亲近听法。<a id="a-7F"></a>过百千岁已，<a id="a-7G"></a>时王千子及以内宫，<a id="a-7H"></a>获得四念。<a id="a-7I"></a>何者为四？<a id="a-7J"></a>一者、<a id="a-7K"></a>念佛菩萨，<a id="a-7L"></a>二者、<a id="a-7M"></a>念施，<a id="a-7N"></a>三者、<a id="a-7O"></a>念戒，<a id="a-7P"></a>四者、<a id="a-7Q"></a>不忘菩提之心。<a id="a-7R"></a>得此念故，<a id="a-7S"></a>若昼若夜常得见佛及诸菩萨。<a id="a-7T"></a>后于一时，<a id="a-7U"></a>净庄严王及其眷属，<a id="a-7V"></a>为听法故往至佛所。<a id="a-7W"></a>时彼如来，<a id="a-7X"></a>为欲教化诸菩萨故，<a id="a-7Y"></a>于大众中现种种神变。<a id="a-7Z"></a>尔时，<a id="a-7a"></a>净庄严王前白佛言：<a id="a-7b"></a>‘世尊，<a id="a-7c"></a>颇有神变能过此耶？<a id="a-7d"></a>’佛告大王：<a id="a-7e"></a>‘如来复有殊胜神变，<a id="a-7f"></a>所谓了知过去已灭、<a id="a-7g"></a>现在不住、<a id="a-7h"></a>未来未生，<a id="a-7i"></a>无心心所而说三世心心所法，<a id="a-7j"></a>于一味中说三解脱，<a id="a-7k"></a>于一灭证说四圣谛，<a id="a-7l"></a>开示诸法空无相愿，<a id="a-7m"></a>成熟颠倒苦恼众生，<a id="a-7n"></a>说无相无为成就菩提，<a id="a-7o"></a>于不取不舍说檀波罗蜜，<a id="a-7p"></a>于无住无作说尸波罗蜜，<a id="a-7q"></a>于无我法说羼提波罗蜜，<a id="a-7r"></a>身心寂静说毗离耶波罗蜜，<a id="a-7s"></a>不乱不摄说禅波罗蜜，<a id="a-7t"></a>离彼此岸说般若波罗蜜，<a id="a-7u"></a>无所动念而行方便，<a id="a-7v"></a>离依怙相修习于慈，<a id="a-7w"></a>以无作法修习于悲，<a id="a-7x"></a>以离欣悦而修于喜，<a id="a-7y"></a>以不住法而修于舍，<a id="a-7z"></a>以无所见起于天眼，<a id="a-80"></a>无所闻故起于天耳，<a id="a-81"></a>无所攀缘起他心智，<a id="a-82"></a>离于前际起宿命智，<a id="a-83"></a>身心不动起于神足，<a id="a-84"></a>不住于法修于念处，<a id="a-85"></a>以无生灭修四正勤，<a id="a-86"></a>非根说根，<a id="a-87"></a>非力说力，<a id="a-88"></a>诸法寂静说菩提分法，<a id="a-89"></a>无差别修八圣道，<a id="a-8A"></a>不住寂静修奢摩他，<a id="a-8B"></a>远离法相修毗钵舍那，<a id="a-8C"></a>本来寂灭而说涅槃。<a id="a-8D"></a>’彼佛世尊，<a id="a-8E"></a>为净庄严王千子眷属，<a id="a-8F"></a>说此神变法时，<a id="a-8G"></a>八万四千众生发阿耨多罗三藐三菩提心。<a id="a-8H"></a>净庄严王及以千子证于法忍，<a id="a-8I"></a>以佛神力，<a id="a-8J"></a>即于佛前，<a id="a-8K"></a>以偈赞曰：</p>
  <p id="a8L">“‘如须弥山，<a id="a-8M"></a>　映于大海，<a id="a-8N"></a>　如来威光，<a id="a-8O"></a>　蔽诸大众。</p>
  <p id="a8P">如日初出，<a id="a-8Q"></a>　破一切闇，<a id="a-8R"></a>　世尊毫相，<a id="a-8S"></a>　遍照佛刹。</p>
  <p id="a8T">如月圆满，<a id="a-8U"></a>　光明炽盛，<a id="a-8V"></a>　佛德圆满，<a id="a-8W"></a>　慧光普照。</p>
  <p id="a8X">譬如莲华，<a id="a-8Y"></a>　不著于水，<a id="a-8Z"></a>　佛处于世，<a id="a-8a"></a>　无所染著。</p>
  <p id="a8b">如师子王，<a id="a-8c"></a>　吼于林野，<a id="a-8d"></a>　人中师子，<a id="a-8e"></a>　吼于性空。</p>
  <p id="a8f">说一切法，<a id="a-8g"></a>　非有非无，<a id="a-8h"></a>　令离边见，<a id="a-8i"></a>　名师子吼。</p>
  <p id="a8j">于一切相，<a id="a-8k"></a>　若生若灭，<a id="a-8l"></a>　说无生灭，<a id="a-8m"></a>　名师子吼。</p>
  <p id="a8n">分别此岸，<a id="a-8o"></a>　或示彼岸，<a id="a-8p"></a>　不住诸法，<a id="a-8q"></a>　名师子吼。</p>
  <p id="a8r">分别二相，<a id="a-8s"></a>　是染是净，<a id="a-8t"></a>　诸法性净，<a id="a-8u"></a>　名师子吼。</p>
  <p id="a8v">贪瞋痴行，<a id="a-8w"></a>　从分别生，<a id="a-8x"></a>　不起分别，<a id="a-8y"></a>　名师子吼。</p>
  <p id="a8z">说生死法，<a id="a-90"></a>　无常无我，<a id="a-91"></a>　从颠倒起，<a id="a-92"></a>　名师子吼。</p>
  <p id="a93">生死涅槃，<a id="a-94"></a>　本来寂静，<a id="a-95"></a>　是大菩提，<a id="a-96"></a>　名师子吼。</p>
  <p id="a97">诸见所缚，<a id="a-98"></a>　流转世间，<a id="a-99"></a>　开示性空，<a id="a-9A"></a>　名师子吼。</p>
  <p id="a9B">如来导师，<a id="a-9C"></a>　所现神变，<a id="a-9D"></a>　悉能开示，<a id="a-9E"></a>　名师子吼。</p>
  <p id="a9F">“‘于一切违顺，<a id="a-9G"></a>　其心不倾动，</p>
  <p id="a9H">常住于平等，<a id="a-9I"></a>　名随顺法忍。</p>
  <p id="a9J">随顺佛所说，<a id="a-9K"></a>　甚深寂静法，</p>
  <p id="a9L">亦不于中证，<a id="a-9M"></a>　名随顺法忍。</p>
  <p id="a9N">远离诸过恶，<a id="a-9O"></a>　增长于善法，</p>
  <p id="a9P">于中无所著，<a id="a-9Q"></a>　名随顺法忍。</p>
  <p id="a9R">说诸法空声，<a id="a-9S"></a>　及一切见声，</p>
  <p id="a9T">二俱无所著，<a id="a-9U"></a>　名随顺法忍。</p>
  <p id="a9V">无边佛法声，<a id="a-9W"></a>　种种烦恼声，</p>
  <p id="a9X">不起声分别，<a id="a-9Y"></a>　名随顺法忍。</p>
  <p id="a9Z">于施戒多闻，<a id="a-9a"></a>　精进及定慧，</p>
  <p id="a9b">如法而修行，<a id="a-9c"></a>　名随顺法忍。</p>
  <p id="a9d">不舍菩提心，<a id="a-9e"></a>　平等观一切，</p>
  <p id="a9f">清净菩提道，<a id="a-9g"></a>　名随顺法忍。</p>
  <p id="a9h">如来自意语，<a id="a-9i"></a>　开示诸佛法，</p>
  <p id="a9j">于此无疑惑，<a id="a-9k"></a>　名随顺法忍。</p>
  <p id="a9l">若我证菩提，<a id="a-9m"></a>　当大师子吼，</p>
  <p id="a9n">演说此神变，<a id="a-9o"></a>　如今佛所说。</p>
  <p id="a9p">我于不思议，<a id="a-9q"></a>　无上大福田，</p>
  <p id="a9r">已植于种子，<a id="a-9s"></a>　终无有退转。</p>
  <p id="a9t">假令大地坏，<a id="a-9u"></a>　大海悉枯竭，</p>
  <p id="a9v">我所种善根，<a id="a-9w"></a>　永无有退失。</p>
  <p id="a9x">了知众生心，<a id="a-9y"></a>　其性如虚空，</p>
  <p id="a9z">深植菩提种，<a id="a-A0"></a>　得无边福德。</p>
  <p id="aA1">如我今志乐，<a id="a-A2"></a>　唯佛能证知，</p>
  <p id="aA3">天人乾闼婆，<a id="a-A4"></a>　无有能知者。</p>
  <p id="aA5">我今终不求，<a id="a-A6"></a>　诸天胜妙报，</p>
  <p id="aA7">我当得智慧，<a id="a-A8"></a>　如佛人中尊。</p>
  <p id="aA9">我于百千岁，<a id="a-AA"></a>　亲近供养佛，</p>
  <p id="aAB">发趣菩提故，<a id="a-AC"></a>　修此无边业。</p>
  <p id="aAD">我今与千子，<a id="a-AE"></a>　及后宫眷属，</p>
  <p id="aAF">愿常供养佛，<a id="a-AG"></a>　为成熟菩提。</p>
  <p id="aAH">我今得善利，<a id="a-AI"></a>　善见于诸佛，</p>
  <p id="aAJ">善得闻此法，<a id="a-AK"></a>　爱乐于菩提。</p>
  <p id="aAL">若爱乐菩提，<a id="a-AM"></a>　则为爱乐法，</p>
  <p id="aAN">怜愍众生故，<a id="a-AO"></a>　不舍于佛乘。<a id="a-AP"></a>’</p>
  <p id="aAQ">“尔时，<a id="a-AR"></a>众中有菩萨名法速疾，<a id="a-AS"></a>语净庄严王言：<a id="a-AT"></a>‘大王，<a id="a-AU"></a>汝不随顺如来神变，<a id="a-AV"></a>亦非发趣无上菩提。<a id="a-AW"></a>何以故？<a id="a-AX"></a>大王，<a id="a-AY"></a>菩提者，<a id="a-AZ"></a>住于法界，<a id="a-Aa"></a>不来不去、<a id="a-Ab"></a>无知无行、<a id="a-Ac"></a>非色非相、<a id="a-Ad"></a>不取不舍，<a id="a-Ae"></a>如画虚空无所触碍，<a id="a-Af"></a>本性清净。<a id="a-Ag"></a>大王，<a id="a-Ah"></a>菩提者，<a id="a-Ai"></a>入一切处，<a id="a-Aj"></a>诸法平等故；<a id="a-Ak"></a>菩提无分别，<a id="a-Al"></a>离诸相故；<a id="a-Am"></a>菩提寂静，<a id="a-An"></a>止息相故；<a id="a-Ao"></a>菩提性净，<a id="a-Ap"></a>离计著故；<a id="a-Aq"></a>菩提不动，<a id="a-Ar"></a>无杂乱故。<a id="a-As"></a>大王，<a id="a-At"></a>菩提者，<a id="a-Au"></a>名心平等，<a id="a-Av"></a>无所起故；<a id="a-Aw"></a>菩提者，<a id="a-Ax"></a>名众生平等，<a id="a-Ay"></a>本无生故；<a id="a-Az"></a>菩提者，<a id="a-B0"></a>名不生生，<a id="a-B1"></a>因缘无性故；<a id="a-B2"></a>菩提者，<a id="a-B3"></a>不可显示，<a id="a-B4"></a>离心意识故。<a id="a-B5"></a>大王，<a id="a-B6"></a>菩提无所行，<a id="a-B7"></a>过诸境界故；<a id="a-B8"></a>菩提无戏论，<a id="a-B9"></a>离寻思相故；<a id="a-BA"></a>菩提为空，<a id="a-BB"></a>性相空故；<a id="a-BC"></a>菩提无相，<a id="a-BD"></a>离一切相故；<a id="a-BE"></a>菩提无愿，<a id="a-BF"></a>无所住故；<a id="a-BG"></a>菩提无作，<a id="a-BH"></a>无业报故；<a id="a-BI"></a>菩提无为，<a id="a-BJ"></a>离三相故。<a id="a-BK"></a>大王，<a id="a-BL"></a>菩提者性相如是。<a id="a-BM"></a>若于此法有所愿求，<a id="a-BN"></a>徒自疲劳。<a id="a-BO"></a>何以故？<a id="a-BP"></a>如菩提性菩萨应行，<a id="a-BQ"></a>能如是行，<a id="a-BR"></a>名为正行。<a id="a-BS"></a>’</p>
  <p id="aBT">“尔时，<a id="a-BU"></a>净庄严王白法速疾菩萨言：<a id="a-BV"></a>‘愿为我说菩萨正行。<a id="a-BW"></a>’法速疾言：<a id="a-BX"></a>‘大王，<a id="a-BY"></a>舍诸所有是菩萨行，<a id="a-BZ"></a>众生平等无分别故；<a id="a-Ba"></a>头陀学戒是菩萨行，<a id="a-Bb"></a>戒性平等无所行故；<a id="a-Bc"></a>离瞋热恼是菩萨行，<a id="a-Bd"></a>忍性平等无心相故；<a id="a-Be"></a>坚固勇猛是菩萨行，<a id="a-Bf"></a>精进平等离心行故；<a id="a-Bg"></a>三昧解脱是菩萨行，<a id="a-Bh"></a>禅定平等无所缘故；<a id="a-Bi"></a>闻慧资粮是菩萨行，<a id="a-Bj"></a>慧性平等无所念故；<a id="a-Bk"></a>生于梵住是菩萨行，<a id="a-Bl"></a>染净平等二俱离故；<a id="a-Bm"></a>起诸神通是菩萨行，<a id="a-Bn"></a>神通平等不生念故；<a id="a-Bo"></a>具足辩才是菩萨行，<a id="a-Bp"></a>法义平等离心相故；<a id="a-Bq"></a>成就胜解是菩萨行，<a id="a-Br"></a>法界平等无所动故；<a id="a-Bs"></a>修七觉分是菩萨行，<a id="a-Bt"></a>观照平等不懈怠故；<a id="a-Bu"></a>起四摄法是菩萨行，<a id="a-Bv"></a>诸法平等同其事故；<a id="a-Bw"></a>等心众生是菩萨行，<a id="a-Bx"></a>心性平等无分别故；<a id="a-By"></a>庄严佛土是菩萨行，<a id="a-Bz"></a>清净平等如虚空故；<a id="a-C0"></a>三十二相是菩萨行，<a id="a-C1"></a>观法无相入平等故；<a id="a-C2"></a>净身口意是菩萨行，<a id="a-C3"></a>离于三业性平等故；<a id="a-C4"></a>随喜众生是菩萨行，<a id="a-C5"></a>一切众生等无我故；<a id="a-C6"></a>不厌生死是菩萨行，<a id="a-C7"></a>了知如梦性平等故；<a id="a-C8"></a>常修善业是菩萨行，<a id="a-C9"></a>知业平等无业报故；<a id="a-CA"></a>坚固修行是菩萨行，<a id="a-CB"></a>观一切法如幻化故；<a id="a-CC"></a>安忍众苦是菩萨行，<a id="a-CD"></a>了知平等苦不生故；<a id="a-CE"></a>亲近善友是菩萨行，<a id="a-CF"></a>于友非友心平等故；<a id="a-CG"></a>勤修深心是菩萨行，<a id="a-CH"></a>果报平等无所求故；<a id="a-CI"></a>多闻无厌是菩萨行，<a id="a-CJ"></a>说法听法俱平等故；<a id="a-CK"></a>不悭吝法是菩萨行，<a id="a-CL"></a>平等说法不希求故；<a id="a-CM"></a>摄受正法是菩萨行，<a id="a-CN"></a>平等成熟诸佛法故；<a id="a-CO"></a>常求实智是菩萨行，<a id="a-CP"></a>第一义谛性平等故；<a id="a-CQ"></a>谦下其心是菩萨行，<a id="a-CR"></a>等心谦下诸众生故；<a id="a-CS"></a>普摄一切诸善功德是菩萨行，<a id="a-CT"></a>功德平等无所念故。<a id="a-CU"></a>’</p>
  <p id="aCV">“尔时，<a id="a-CW"></a>净庄严王闻说如是诸菩萨行，<a id="a-CX"></a>欢喜踊跃，<a id="a-CY"></a>生爱乐心，<a id="a-CZ"></a>即脱衣服严身之具，<a id="a-Ca"></a>与法速疾菩萨。<a id="a-Cb"></a>时王千子亦各脱身庄严之具，<a id="a-Cc"></a>用上菩萨，<a id="a-Cd"></a>作如是言：<a id="a-Ce"></a>‘愿令一切众生成菩萨行，<a id="a-Cf"></a>得是辩才。<a id="a-Cg"></a>我等今者快得善利，<a id="a-Ch"></a>得见如是真善知识，<a id="a-Ci"></a>恭敬供养。<a id="a-Cj"></a>’</p>
  <p id="aCk">“尔时，<a id="a-Cl"></a>速疾菩萨告净庄严王：<a id="a-Cm"></a>‘汝所供养甚为下劣，<a id="a-Cn"></a>当知复有殊胜供养。<a id="a-Co"></a>’时法速疾菩萨，<a id="a-Cp"></a>以偈颂曰：</p>
  <p id="aCq">“‘大千界众生，<a id="a-Cr"></a>　皆发趣菩提，</p>
  <p id="aCs">假令尽一劫，<a id="a-Ct"></a>　男女以奉施。</p>
  <p id="aCu">若人发道意，<a id="a-Cv"></a>　以信而出家，</p>
  <p id="aCw">随佛而修学，<a id="a-Cx"></a>　其福胜于彼。</p>
  <p id="aCy">过去未来世，<a id="a-Cz"></a>　一切诸如来，</p>
  <p id="aD0">无有不舍家，<a id="a-D1"></a>　得成无上道。</p>
  <p id="aD2">三世一切佛，<a id="a-D3"></a>　称赞出家法，</p>
  <p id="aD4">若乐供养佛，<a id="a-D5"></a>　当依佛出家。</p>
  <p id="aD6">设满恒沙界，<a id="a-D7"></a>　珍宝供养佛，</p>
  <p id="aD8">不如一日中，<a id="a-D9"></a>　出家修寂静。</p>
  <p id="aDA">彼则近菩提，<a id="a-DB"></a>　摧破魔军众，</p>
  <p id="aDC">出家不放逸，<a id="a-DD"></a>　白法恒增长。</p>
  <p id="aDE">不坏众善根，<a id="a-DF"></a>　远离诸烦恼，</p>
  <p id="aDG">舍于家业累，<a id="a-DH"></a>　顺道圣所赞。</p>
  <p id="aDI">舍家离恼缚，<a id="a-DJ"></a>　除恼离魔缚，</p>
  <p id="aDK">心解行无染，<a id="a-DL"></a>　不久证菩提。<a id="a-DM"></a>’</p>
  <p id="aDN">“尔时，<a id="a-DO"></a>净庄严王闻此偈已，<a id="a-DP"></a>于自在王位一切爱欲皆悉舍离，<a id="a-DQ"></a>即白佛言：<a id="a-DR"></a>“世尊，<a id="a-DS"></a>我愿于佛善法律中，<a id="a-DT"></a>出家受戒时。<a id="a-DU"></a>’等须弥如来告言：<a id="a-DV"></a>‘大王，<a id="a-DW"></a>出家无患，<a id="a-DX"></a>我常劝赞！<a id="a-DY"></a>乐著居家，<a id="a-DZ"></a>非我所许！<a id="a-Da"></a>汝于王位犹有爱者，<a id="a-Db"></a>我当教汝如法而住。<a id="a-Dc"></a>’</p>
  <p id="aDd">“尔时，<a id="a-De"></a>净庄严王告千子言：<a id="a-Df"></a>‘汝等谁能绍继王业？<a id="a-Dg"></a>’诸子咸言：<a id="a-Dh"></a>‘我等亦乐出家，<a id="a-Di"></a>愿垂听许。<a id="a-Dj"></a>’父王告言：<a id="a-Dk"></a>‘汝等若悉出家，<a id="a-Dl"></a>此四天下国土人民谁当养育？<a id="a-Dm"></a>若汝等大悲坚固，<a id="a-Dn"></a>应为作王，<a id="a-Do"></a>普令众生安住善法。<a id="a-Dp"></a>’时千子中有一王子，<a id="a-Dq"></a>名念大悲，<a id="a-Dr"></a>即以偈颂，<a id="a-Ds"></a>答父王言：</p>
  <p id="aDt">“‘父王于佛法，<a id="a-Du"></a>　所得诸功德，</p>
  <p id="aDv">我悲受王位，<a id="a-Dw"></a>　亦当如是学。</p>
  <p id="aDx">我常修梵行，<a id="a-Dy"></a>　尽形持八戒，</p>
  <p id="aDz">我当不饮酒，<a id="a-E0"></a>　不涂饰香华，</p>
  <p id="aE1">身去庄严具，<a id="a-E2"></a>　不卧金床座，</p>
  <p id="aE3">足不蹑金屣，<a id="a-E4"></a>　首不饰宝冠，</p>
  <p id="aE5">不著天妙衣，<a id="a-E6"></a>　不观诸妓乐，</p>
  <p id="aE7">不玩奇鸟兽，<a id="a-E8"></a>　不从宫女人。</p>
  <p id="aE9">周巡四天下，<a id="a-EA"></a>　宣行十善道，</p>
  <p id="aEB">呵责家过患，<a id="a-EC"></a>　赞叹出家法。</p>
  <p id="aED">舍自在憍慢，<a id="a-EE"></a>　亲近佛法僧，</p>
  <p id="aEF">不退菩提心，<a id="a-EG"></a>　常厌于三界。</p>
  <p id="aEH">以施爱利益，<a id="a-EI"></a>　同事摄众生，</p>
  <p id="aEJ">普令于大乘，<a id="a-EK"></a>　悉当得成熟。</p>
  <p id="aEL">昼夜六时分，<a id="a-EM"></a>　当往于佛所，</p>
  <p id="aEN">为听闻法故，<a id="a-EO"></a>　供养彼如来。<a id="a-EP"></a>’</p>
  <p id="aEQ">“尔时，<a id="a-ER"></a>等须弥如来，<a id="a-ES"></a>赞念大悲王子言：<a id="a-ET"></a>‘善哉！<a id="a-EU"></a>善哉！<a id="a-EV"></a>善男子，<a id="a-EW"></a>汝见平等法故，<a id="a-EX"></a>住于大悲出家正信，<a id="a-EY"></a>于在家菩萨最为殊胜，<a id="a-EZ"></a>与出家功德等无有异。<a id="a-Ea"></a>’尔时，<a id="a-Eb"></a>净庄严王即立念大悲绍于王位，<a id="a-Ec"></a>与九百九十九王子从佛出家。<a id="a-Ed"></a>既出家已，<a id="a-Ee"></a>等须弥如来，<a id="a-Ef"></a>为说如是神变之法，<a id="a-Eg"></a>于后不久获五神通，<a id="a-Eh"></a>得念总持多闻智慧。<a id="a-Ei"></a>时，<a id="a-Ej"></a>念大悲于十五日受灌顶位，<a id="a-Ek"></a>亦以是法，<a id="a-El"></a>为四天下一切众生宣示教化。<a id="a-Em"></a>九十二俱胝众生，<a id="a-En"></a>发阿耨多罗三藐三菩提心，<a id="a-Eo"></a>悉于等须弥如来法中出家修道，<a id="a-Ep"></a>住于大乘得不退转。</p>
  <p id="aEq">“舍利弗，<a id="a-Er"></a>汝观是法无量功德，<a id="a-Es"></a>成熟一切善根众生。<a id="a-Et"></a>舍利弗，<a id="a-Eu"></a>彼净庄严王者，<a id="a-Ev"></a>岂异人乎？<a id="a-Ew"></a>今商主天子是也。<a id="a-Ex"></a>法速疾菩萨者，<a id="a-Ey"></a>今文殊师利是也。<a id="a-Ez"></a>彼千子者，<a id="a-F0"></a>此贤劫中千佛是也。<a id="a-F1"></a>念大悲王子者，<a id="a-F2"></a>我身是也。<a id="a-F3"></a>舍利弗，<a id="a-F4"></a>是诸菩萨深心正行不放逸故，<a id="a-F5"></a>得阿耨多罗三藐三菩提。<a id="a-F6"></a>”</p>
  <p id="aF7">说此往昔修行法时，<a id="a-F8"></a>三万二千天人发阿耨多罗三藐三菩提心。</p>
  <p id="aF9">尔时，<a id="a-FA"></a>舍利弗语文殊师利言：<a id="a-FB"></a>“仁与商主天子，<a id="a-FC"></a>久修梵行，<a id="a-FD"></a>多供养佛，<a id="a-FE"></a>种诸善根。<a id="a-FF"></a>”</p>
  <p id="aFG">文殊师利言：<a id="a-FH"></a>“大德，<a id="a-FI"></a>夫梵行者，<a id="a-FJ"></a>名八圣道，<a id="a-FK"></a>是有为法；<a id="a-FL"></a>我即无为，<a id="a-FM"></a>是故我不久修梵行。<a id="a-FN"></a>夫梵行者，<a id="a-FO"></a>名有所行；<a id="a-FP"></a>我无所行，<a id="a-FQ"></a>是故我不久修梵行。<a id="a-FR"></a>又梵行者，<a id="a-FS"></a>名为二相；<a id="a-FT"></a>我无二相，<a id="a-FU"></a>是故我不久修梵行。<a id="a-FV"></a>又梵行者，<a id="a-FW"></a>名灭烦恼；<a id="a-FX"></a>我无烦恼亦无所灭，<a id="a-FY"></a>是故我不久修梵行。<a id="a-FZ"></a>驰骋五欲，<a id="a-Fa"></a>说于梵行；<a id="a-Fb"></a>我于五欲本无所行，<a id="a-Fc"></a>是故我不久修梵行。<a id="a-Fd"></a>超过魔道，<a id="a-Fe"></a>名为梵行；<a id="a-Ff"></a>我常安住诸魔道中，<a id="a-Fg"></a>是故我不久修梵行。<a id="a-Fh"></a>成就善法，<a id="a-Fi"></a>名为梵行；<a id="a-Fj"></a>我于善恶都无所得，<a id="a-Fk"></a>是故我不久修梵行。<a id="a-Fl"></a>声闻、<a id="a-Fm"></a>缘觉所住正位，<a id="a-Fn"></a>名为梵行；<a id="a-Fo"></a>我无所证，<a id="a-Fp"></a>是故我不久修梵行。<a id="a-Fq"></a>修涅槃道，<a id="a-Fr"></a>名为梵行；<a id="a-Fs"></a>我于涅槃无所愿求，<a id="a-Ft"></a>是故我不久修梵行。</p>
  <p id="aFu">“复次，<a id="a-Fv"></a>舍利子，<a id="a-Fw"></a>汝所说我多供养佛。<a id="a-Fx"></a>汝谓如来可供养耶？<a id="a-Fy"></a>所以者何？<a id="a-Fz"></a>如来非色亦不可见，<a id="a-G0"></a>云何而得供养如来？<a id="a-G1"></a>如来非受息一切受，<a id="a-G2"></a>如来非想离一切结，<a id="a-G3"></a>如来非行毕竟无作，<a id="a-G4"></a>如来非识出过心意，<a id="a-G5"></a>云何可得供养如来？<a id="a-G6"></a>复次，<a id="a-G7"></a>如来行于性空非眼色界，<a id="a-G8"></a>住无相际非耳声界，<a id="a-G9"></a>离于二相非鼻香界，<a id="a-GA"></a>无可知相非舌味界，<a id="a-GB"></a>无障碍相非身触界，<a id="a-GC"></a>入于平等非意法界，<a id="a-GD"></a>云何可得供养如来？<a id="a-GE"></a>又如来者名为法界，<a id="a-GF"></a>名曰如如入于实际，<a id="a-GG"></a>住于大空，<a id="a-GH"></a>不动本性，<a id="a-GI"></a>断诸戏论，<a id="a-GJ"></a>无所攀缘，<a id="a-GK"></a>不住于识，<a id="a-GL"></a>不依三界，<a id="a-GM"></a>亦不住于今世后世，<a id="a-GN"></a>常寂极寂，<a id="a-GO"></a>离身口意，<a id="a-GP"></a>无形无相，<a id="a-GQ"></a>无毁无誉，<a id="a-GR"></a>无漏无失，<a id="a-GS"></a>犹如虚空遍一切处，<a id="a-GT"></a>云何可得供养如来？</p>
  <p id="aGU">“复次，<a id="a-GV"></a>舍利弗，<a id="a-GW"></a>如汝所说种诸善根。<a id="a-GX"></a>此善根者，<a id="a-GY"></a>非身见根，<a id="a-GZ"></a>非贪瞋根，<a id="a-Ga"></a>非颠倒根，<a id="a-Gb"></a>非五蕴、<a id="a-Gc"></a>六入、<a id="a-Gd"></a>七识住根，<a id="a-Ge"></a>非八邪、<a id="a-Gf"></a>九恼、<a id="a-Gg"></a>十不善根。<a id="a-Gh"></a>彼善根者，<a id="a-Gi"></a>非戒学根，<a id="a-Gj"></a>非心学根，<a id="a-Gk"></a>非慧学根，<a id="a-Gl"></a>非正趣道根，<a id="a-Gm"></a>非明解脱根，<a id="a-Gn"></a>非四谛、<a id="a-Go"></a>六通根，<a id="a-Gp"></a>非九次第定、<a id="a-Gq"></a>十无学根，<a id="a-Gr"></a>非五根、<a id="a-Gs"></a>五力、<a id="a-Gt"></a>七菩提分、<a id="a-Gu"></a>八圣道根。<a id="a-Gv"></a>又善根者，<a id="a-Gw"></a>非结使根，<a id="a-Gx"></a>非障碍根，<a id="a-Gy"></a>非恶作根，<a id="a-Gz"></a>非生灭见根，<a id="a-H0"></a>非断常见根，<a id="a-H1"></a>非我见、<a id="a-H2"></a>人见、<a id="a-H3"></a>众生见、<a id="a-H4"></a>寿者见根，<a id="a-H5"></a>非蕴魔、<a id="a-H6"></a>烦恼魔、<a id="a-H7"></a>死魔、<a id="a-H8"></a>天魔根。<a id="a-H9"></a>彼善根者，<a id="a-HA"></a>非妄念根，<a id="a-HB"></a>非无明根，<a id="a-HC"></a>非行、<a id="a-HD"></a>识、<a id="a-HE"></a>名色、<a id="a-HF"></a>六入、<a id="a-HG"></a>触、<a id="a-HH"></a>受、<a id="a-HI"></a>爱、<a id="a-HJ"></a>取、<a id="a-HK"></a>有、<a id="a-HL"></a>生、<a id="a-HM"></a>老死忧恼根。<a id="a-HN"></a>彼善根者，<a id="a-HO"></a>非欲界、<a id="a-HP"></a>色界、<a id="a-HQ"></a>无色界根，<a id="a-HR"></a>非布施、<a id="a-HS"></a>持戒、<a id="a-HT"></a>忍辱、<a id="a-HU"></a>精进、<a id="a-HV"></a>禅定、<a id="a-HW"></a>智慧根，<a id="a-HX"></a>非慈悲喜舍根，<a id="a-HY"></a>非声闻、<a id="a-HZ"></a>缘觉所证之根。<a id="a-Ha"></a>菩萨善根者，<a id="a-Hb"></a>所谓心无所住一切智根，<a id="a-Hc"></a>无自作他作根，<a id="a-Hd"></a>忍辱调伏根，<a id="a-He"></a>庄严身口意根，<a id="a-Hf"></a>大慈大悲根，<a id="a-Hg"></a>成熟一切众生根，<a id="a-Hh"></a>摄受一切法根，<a id="a-Hi"></a>成就一切佛法根，<a id="a-Hj"></a>不断三宝种根，<a id="a-Hk"></a>舍一切所有不求果报根，<a id="a-Hl"></a>积集众善不求释梵根，<a id="a-Hm"></a>发大精进不乐小乘根，<a id="a-Hn"></a>修习禅定不味著根，<a id="a-Ho"></a>以无所舍行智慧根，<a id="a-Hp"></a>遍入诸行修方便根，<a id="a-Hq"></a>具足十力、<a id="a-Hr"></a>四无畏根，<a id="a-Hs"></a>得陀罗尼无碍辩根，<a id="a-Ht"></a>获神通力净佛土根，<a id="a-Hu"></a>趣菩提树转法轮根。<a id="a-Hv"></a>”</p>
  <p id="aHw">时，<a id="a-Hx"></a>文殊师利说此三种决定义已，<a id="a-Hy"></a>一切大众咸称善哉，<a id="a-Hz"></a>以种种花散于世尊及文殊师利上，<a id="a-I0"></a>作如是言：<a id="a-I1"></a>“若佛刹中无文殊师利，<a id="a-I2"></a>佛不出世。<a id="a-I3"></a>非文殊师利，<a id="a-I4"></a>不能成熟一切众生广大善根。<a id="a-I5"></a>若有得闻文殊师利所说法门，<a id="a-I6"></a>不惊不怪，<a id="a-I7"></a>远离一切魔业障碍，<a id="a-I8"></a>于此大乘得清净光明。<a id="a-I9"></a>”</p>
 </body>
</html>