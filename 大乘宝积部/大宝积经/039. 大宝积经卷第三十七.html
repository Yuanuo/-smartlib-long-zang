<!doctype html>
<html id="z3IBTEzCH" data-ver="1746">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第三十七</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之三如来不思议性品第四之一</h2>
  <p id="a4">尔时，<a id="a-5"></a>佛告舍利子：<a id="a-6"></a>“是诸菩萨摩诃萨，<a id="a-7"></a>善住如是清净信已，<a id="a-8"></a>复能信受如来应正遍知十种不可思议法，<a id="a-9"></a>谛奉清净，<a id="a-A"></a>无惑无疑，<a id="a-B"></a>不异分别，<a id="a-C"></a>倍复踊跃，<a id="a-D"></a>深生欢喜，<a id="a-E"></a>发希奇想。<a id="a-F"></a>舍利子，<a id="a-G"></a>何等名为如来十种不思议法？<a id="a-H"></a>舍利子，<a id="a-I"></a>一者、<a id="a-J"></a>信受如来不思议身，<a id="a-K"></a>二者、<a id="a-L"></a>信受如来不思议音声，<a id="a-M"></a>三者、<a id="a-N"></a>信受如来不思议智，<a id="a-O"></a>四者、<a id="a-P"></a>信受如来不思议光，<a id="a-Q"></a>五者、<a id="a-R"></a>信受如来不思议尸罗及以等观，<a id="a-S"></a>六者、<a id="a-T"></a>信受如来不思议神通，<a id="a-U"></a>七者、<a id="a-V"></a>信受如来不思议力，<a id="a-W"></a>八者、<a id="a-X"></a>信受如来不思议无畏，<a id="a-Y"></a>九者、<a id="a-Z"></a>信受如来不思议大悲，<a id="a-a"></a>十者、<a id="a-b"></a>信受如来不思议不共佛法。<a id="a-c"></a>舍利子，<a id="a-d"></a>是名十种不思议法。<a id="a-e"></a>若有菩萨摩诃萨，<a id="a-f"></a>为求法故兴起正勤，<a id="a-g"></a>不怯不退，<a id="a-h"></a>不生舍离，<a id="a-i"></a>发如是心：<a id="a-j"></a>‘我今未得不思议法，<a id="a-k"></a>宁使风所转身皮肉筋骨受大苦恼，<a id="a-l"></a>或复血肉干枯竭尽，<a id="a-m"></a>要必勤行精进，<a id="a-n"></a>中无暂废。<a id="a-o"></a>’如是，<a id="a-p"></a>舍利子，<a id="a-q"></a>已得信解诸菩萨摩诃萨，<a id="a-r"></a>若闻如是如来十种不思议法，<a id="a-s"></a>信受谛奉，<a id="a-t"></a>清净无疑，<a id="a-u"></a>倍复踊跃，<a id="a-v"></a>深生欢喜，<a id="a-w"></a>发希奇想。<a id="a-x"></a>”</p>
  <p id="ay">尔时，<a id="a-z"></a>世尊欲重宣此义，<a id="a-10"></a>而说颂曰：</p>
  <p id="a11">“佛身难思议，<a id="a-12"></a>　为真法身显，</p>
  <p id="a13">无相不可观，<a id="a-14"></a>　唯佛子能信。</p>
  <p id="a15">诸趣杂种类，<a id="a-16"></a>　音声不可思，</p>
  <p id="a17">随音为说法，<a id="a-18"></a>　信诸佛境界。</p>
  <p id="a19">一切种群生，<a id="a-1A"></a>　三世诸根异，</p>
  <p id="a1B">佛皆能觉了，<a id="a-1C"></a>　信是不思议。</p>
  <p id="a1D">诸佛无边光，<a id="a-1E"></a>　光网不思议，</p>
  <p id="a1F">遍满十方界，<a id="a-1G"></a>　无边佛土海。</p>
  <p id="a1H">佛戒超世间，<a id="a-1I"></a>　不依止世法，</p>
  <p id="a1J">神足不思议，<a id="a-1K"></a>　菩萨能信受。</p>
  <p id="a1L">众生不能知，<a id="a-1M"></a>　如来之境界，</p>
  <p id="a1N">如来常在定，<a id="a-1O"></a>　解脱不思议。</p>
  <p id="a1P">法界不相杂，<a id="a-1Q"></a>　唯佛力能知，</p>
  <p id="a1R">大仙诸智力，<a id="a-1S"></a>　犹若空无际。</p>
  <p id="a1T">为利一众生，<a id="a-1U"></a>　住无边劫海，</p>
  <p id="a1V">令其得调伏，<a id="a-1W"></a>　大悲心如是。</p>
  <p id="a1X">一切诸群生，<a id="a-1Y"></a>　种种问难海，</p>
  <p id="a1Z">一音令悦解，<a id="a-1a"></a>　无畏不思议。</p>
  <p id="a1b">成一切种智，<a id="a-1c"></a>　随觉于诸法，</p>
  <p id="a1d">及不共佛法，<a id="a-1e"></a>　遍智皆能见。</p>
  <p id="a1f">一切难思议，<a id="a-1g"></a>　诸佛法如是，</p>
  <p id="a1h">有能奉信者，<a id="a-1i"></a>　是为善住信。<a id="a-1j"></a>”</p>
  <p id="a1k">尔时，<a id="a-1l"></a>佛告舍利子：<a id="a-1m"></a>“云何菩萨摩诃萨，<a id="a-1n"></a>于如来不思议身，<a id="a-1o"></a>信受谛奉，<a id="a-1p"></a>清净无疑，<a id="a-1q"></a>倍复踊跃，<a id="a-1r"></a>深生欢喜，<a id="a-1s"></a>发希奇想？</p>
  <p id="a1t">“舍利子，<a id="a-1u"></a>所谓如来身者，<a id="a-1v"></a>永断一切恶不善法。<a id="a-1w"></a>何以故？<a id="a-1x"></a>由能成就一切微妙诸善法故。<a id="a-1y"></a>如来身者，<a id="a-1z"></a>远离一切不净洟唾、<a id="a-20"></a>痰癊、<a id="a-21"></a>脓血、<a id="a-22"></a>大小便利。<a id="a-23"></a>何以故？<a id="a-24"></a>如来久已解脱一切骨肉筋脉故。<a id="a-25"></a>如来身者，<a id="a-26"></a>自性清彻。<a id="a-27"></a>何以故？<a id="a-28"></a>如来久已远离一切烦恼诸垢秽故。<a id="a-29"></a>如来身者，<a id="a-2A"></a>出过世间。<a id="a-2B"></a>何以故？<a id="a-2C"></a>不为世法之所染污故。<a id="a-2D"></a>如来身者，<a id="a-2E"></a>无量功德，<a id="a-2F"></a>久已积集福智资粮，<a id="a-2G"></a>一切众生慧命依止。<a id="a-2H"></a>如来身者，<a id="a-2I"></a>无量净戒之所熏修，<a id="a-2J"></a>无量等观及无量慧、<a id="a-2K"></a>解脱、<a id="a-2L"></a>解脱智见之所熏修。<a id="a-2M"></a>如来身者，<a id="a-2N"></a>诸功德华之所严饰。<a id="a-2O"></a>如来身者，<a id="a-2P"></a>如净镜中微妙之像，<a id="a-2Q"></a>如净水中明满之月，<a id="a-2R"></a>又如光影之所照曜。<a id="a-2S"></a>如来身者，<a id="a-2T"></a>不可思议，<a id="a-2U"></a>等虚空界，<a id="a-2V"></a>极法界性。<a id="a-2W"></a>如来身者，<a id="a-2X"></a>清净无染，<a id="a-2Y"></a>远离一切诸染秽浊。<a id="a-2Z"></a>如来身者，<a id="a-2a"></a>即是无为，<a id="a-2b"></a>远离一切诸有为相。<a id="a-2c"></a>如来身者，<a id="a-2d"></a>是虚空身，<a id="a-2e"></a>是无等身、<a id="a-2f"></a>无等等身、<a id="a-2g"></a>一切三界无与等身。<a id="a-2h"></a>如来身者，<a id="a-2i"></a>无譬喻身，<a id="a-2j"></a>无相似身。<a id="a-2k"></a>如来身者，<a id="a-2l"></a>清净无垢，<a id="a-2m"></a>离诸烦恼，<a id="a-2n"></a>自性清彻。</p>
  <p id="a2o">“又舍利子，<a id="a-2p"></a>如来身者，<a id="a-2q"></a>不可以前际求，<a id="a-2r"></a>不可以后际求，<a id="a-2s"></a>不可以现在求，<a id="a-2t"></a>不可以生处种姓求。<a id="a-2u"></a>如来身者，<a id="a-2v"></a>不可以色求，<a id="a-2w"></a>不可以相求，<a id="a-2x"></a>不可以好求。<a id="a-2y"></a>如来身者，<a id="a-2z"></a>不可以心求，<a id="a-30"></a>不可以意求，<a id="a-31"></a>不可以识求。<a id="a-32"></a>如来身者，<a id="a-33"></a>不可以见求，<a id="a-34"></a>不可以闻求，<a id="a-35"></a>不可以念求，<a id="a-36"></a>不可以了别求。<a id="a-37"></a>如来身者，<a id="a-38"></a>不可以蕴求，<a id="a-39"></a>不可以界求，<a id="a-3A"></a>不可以处求。<a id="a-3B"></a>如来身者，<a id="a-3C"></a>不可以生求，<a id="a-3D"></a>不可以住求，<a id="a-3E"></a>不可以坏灭求。<a id="a-3F"></a>如来身者，<a id="a-3G"></a>不可以取求，<a id="a-3H"></a>不可以舍求，<a id="a-3I"></a>不可以出离求，<a id="a-3J"></a>不可以行求。<a id="a-3K"></a>如来身者，<a id="a-3L"></a>不可以显色求，<a id="a-3M"></a>不可以相貌求，<a id="a-3N"></a>不可以形色求，<a id="a-3O"></a>不可以来求，<a id="a-3P"></a>不可以去求。<a id="a-3Q"></a>如来身者，<a id="a-3R"></a>不可以净戒作意求，<a id="a-3S"></a>不可以等观作意求，<a id="a-3T"></a>不可以正慧作意求，<a id="a-3U"></a>不可以解脱作意求，<a id="a-3V"></a>不可以解脱智见作意求。<a id="a-3W"></a>如来身者，<a id="a-3X"></a>不可以有相求，<a id="a-3Y"></a>不可以无相求，<a id="a-3Z"></a>不可以诸法相求。<a id="a-3a"></a>如来身者，<a id="a-3b"></a>不可以力增益求，<a id="a-3c"></a>不可以无畏增益求，<a id="a-3d"></a>不可以无碍辩增益求，<a id="a-3e"></a>不可以神通增益求，<a id="a-3f"></a>不可以大悲增益求，<a id="a-3g"></a>不可以不共佛法增益求。</p>
  <p id="a3h">“舍利子，<a id="a-3i"></a>菩萨摩诃萨欲求如来身者，<a id="a-3j"></a>当应如幻、<a id="a-3k"></a>如焰、<a id="a-3l"></a>如水中月，<a id="a-3m"></a>如是自性求如来身。<a id="a-3n"></a>舍利子，<a id="a-3o"></a>如来身者，<a id="a-3p"></a>即是空、<a id="a-3q"></a>无相、<a id="a-3r"></a>无愿解脱之身，<a id="a-3s"></a>无变异身，<a id="a-3t"></a>无动坏身，<a id="a-3u"></a>无分别身，<a id="a-3v"></a>无依止身，<a id="a-3w"></a>无思虑身。<a id="a-3x"></a>如来身者，<a id="a-3y"></a>即是安住善住得不动身。<a id="a-3z"></a>如来身者，<a id="a-40"></a>即是无色色自性身，<a id="a-41"></a>即是无受受自性身，<a id="a-42"></a>即是无想想自性身，<a id="a-43"></a>即是无行行自性身，<a id="a-44"></a>即是无识识自性身。<a id="a-45"></a>舍利子，<a id="a-46"></a>如来身者，<a id="a-47"></a>无有无生，<a id="a-48"></a>无四大身。<a id="a-49"></a>如来身者，<a id="a-4A"></a>即是希有希有法身。<a id="a-4B"></a>如来身者，<a id="a-4C"></a>非眼所起，<a id="a-4D"></a>不在色中，<a id="a-4E"></a>亦不在外；<a id="a-4F"></a>不依于耳，<a id="a-4G"></a>不在声内，<a id="a-4H"></a>亦不在外；<a id="a-4I"></a>非鼻所知，<a id="a-4J"></a>不在香中，<a id="a-4K"></a>亦不在外；<a id="a-4L"></a>非舌所显，<a id="a-4M"></a>不在味中，<a id="a-4N"></a>亦不在外；<a id="a-4O"></a>不与身合，<a id="a-4P"></a>不在触中，<a id="a-4Q"></a>亦不在外。<a id="a-4R"></a>如来身者，<a id="a-4S"></a>不依心转，<a id="a-4T"></a>不依意转，<a id="a-4U"></a>不依识转，<a id="a-4V"></a>安住不动，<a id="a-4W"></a>非是旋还，<a id="a-4X"></a>亦不随转。<a id="a-4Y"></a>舍利子，<a id="a-4Z"></a>如来身者，<a id="a-4a"></a>等量虚空。<a id="a-4b"></a>如来身者，<a id="a-4c"></a>极于法界。<a id="a-4d"></a>如来身者，<a id="a-4e"></a>尽虚空界。<a id="a-4f"></a>舍利子，<a id="a-4g"></a>是名第一如来不思议身。<a id="a-4h"></a>是诸菩萨摩诃萨，<a id="a-4i"></a>闻如来不思议身如虚空已，<a id="a-4j"></a>信受谛奉，<a id="a-4k"></a>清净无疑，<a id="a-4l"></a>倍复踊跃，<a id="a-4m"></a>深生欢喜，<a id="a-4n"></a>发希奇想。<a id="a-4o"></a>”</p>
  <p id="a4p">尔时，<a id="a-4q"></a>世尊欲重宣此义，<a id="a-4r"></a>而说颂曰：</p>
  <p id="a4s">“拘胝那庾劫，<a id="a-4t"></a>　行无量大行，</p>
  <p id="a4u">善净身三业，<a id="a-4v"></a>　获无等佛身。</p>
  <p id="a4w">慈心遍十方，<a id="a-4x"></a>　起大悲行施，</p>
  <p id="a4y">常离邪淫行，<a id="a-4z"></a>　得胜虚空身。</p>
  <p id="a50">于世尊福田，<a id="a-51"></a>　佛子广行施，</p>
  <p id="a52">舍净珍服等，<a id="a-53"></a>　如无量殑沙。</p>
  <p id="a54">奉持于净戒，<a id="a-55"></a>　如牦牛护尾，</p>
  <p id="a56">假使碎身苦，<a id="a-57"></a>　于怨大忍生。</p>
  <p id="a58">正勤波罗蜜，<a id="a-59"></a>　修行极疲苦，</p>
  <p id="a5A">发弘大誓愿，<a id="a-5B"></a>　求常住佛身。</p>
  <p id="a5C">乐观诸定境，<a id="a-5D"></a>　乐广慧方便，</p>
  <p id="a5E">乐观于法界，<a id="a-5F"></a>　愿等法界身。</p>
  <p id="a5G">于佛行善已，<a id="a-5H"></a>　成无等妙觉，</p>
  <p id="a5I">获大虚空身，<a id="a-5J"></a>　清白离尘染。</p>
  <p id="a5K">无我人性空，<a id="a-5L"></a>　无相不可说，</p>
  <p id="a5M">证是牟尼身，<a id="a-5N"></a>　过诸眼境界。</p>
  <p id="a5O">意净离色声，<a id="a-5P"></a>　本空无起作，</p>
  <p id="a5Q">见真如身者，<a id="a-5R"></a>　则见十方佛。</p>
  <p id="a5S">如种种幻化，<a id="a-5T"></a>　象马狂夫等，</p>
  <p id="a5U">诳惑愚倒者，<a id="a-5V"></a>　如是观十方。</p>
  <p id="a5W">三世无量佛，<a id="a-5X"></a>　同处法性身，</p>
  <p id="a5Y">无等等虚空，<a id="a-5Z"></a>　极清净法界。</p>
  <p id="a5a">“如是，<a id="a-5b"></a>舍利子，<a id="a-5c"></a>是名如来不可思议身。<a id="a-5d"></a>菩萨摩诃萨，<a id="a-5e"></a>信受谛奉，<a id="a-5f"></a>清净无疑，<a id="a-5g"></a>倍复踊跃，<a id="a-5h"></a>深生欢喜，<a id="a-5i"></a>发希奇想。<a id="a-5j"></a>”</p>
  <p id="a5k">尔时，<a id="a-5l"></a>佛告舍利子：<a id="a-5m"></a>“云何菩萨摩诃萨，<a id="a-5n"></a>于如来不思议音声，<a id="a-5o"></a>信受谛奉，<a id="a-5p"></a>清净无疑，<a id="a-5q"></a>乃至发希奇想？</p>
  <p id="a5r">“舍利子，<a id="a-5s"></a>如来出世，<a id="a-5t"></a>愍诸含识，<a id="a-5u"></a>敷演法化，<a id="a-5v"></a>所发音声齐于众会，<a id="a-5w"></a>由所调伏众生力故；<a id="a-5x"></a>如来音声普遍十方无量世界，<a id="a-5y"></a>令诸众生心欢喜故。<a id="a-5z"></a>舍利子，<a id="a-60"></a>然诸如来所出音声，<a id="a-61"></a>虽遍世界，<a id="a-62"></a>不作是念：<a id="a-63"></a>‘我为苾芻众说法。<a id="a-64"></a>我为苾芻尼众说法。<a id="a-65"></a>我为邬波索迦众、<a id="a-66"></a>邬波斯迦众、<a id="a-67"></a>婆罗门众、<a id="a-68"></a>刹帝利众、<a id="a-69"></a>长者众、<a id="a-6A"></a>天众梵众，<a id="a-6B"></a>如是等众，<a id="a-6C"></a>而为说法。<a id="a-6D"></a>’亦不作是念：<a id="a-6E"></a>‘我今演说契经、<a id="a-6F"></a>应颂、<a id="a-6G"></a>记莂、<a id="a-6H"></a>伽他、<a id="a-6I"></a>自说、<a id="a-6J"></a>缘起、<a id="a-6K"></a>本事、<a id="a-6L"></a>本生、<a id="a-6M"></a>方广、<a id="a-6N"></a>希法、<a id="a-6O"></a>譬喻、<a id="a-6P"></a>解释，<a id="a-6Q"></a>如是等趣十二分教。<a id="a-6R"></a>’初未生念为之敷演。<a id="a-6S"></a>舍利子，<a id="a-6T"></a>如来随诸众集，<a id="a-6U"></a>所谓苾芻乃至梵众，<a id="a-6V"></a>如其所闻种种正勤而为说法。<a id="a-6W"></a>是诸众生乐闻法故，<a id="a-6X"></a>各自谓闻如来法声面门而发。<a id="a-6Y"></a>然是法声于其所说，<a id="a-6Z"></a>种类言词不相障碍，<a id="a-6a"></a>各别悟解自所了法，<a id="a-6b"></a>是则名为不可思议。</p>
  <p id="a6c">“舍利子，<a id="a-6d"></a>诸佛如来先福所感，<a id="a-6e"></a>果报音声其相无量，<a id="a-6f"></a>所谓慈润声、<a id="a-6g"></a>可意声、<a id="a-6h"></a>意乐声、<a id="a-6i"></a>清净声、<a id="a-6j"></a>离垢声、<a id="a-6k"></a>美妙声、<a id="a-6l"></a>喜闻声、<a id="a-6m"></a>辩了声、<a id="a-6n"></a>不鞕声、<a id="a-6o"></a>不涩声、<a id="a-6p"></a>令身适悦声、<a id="a-6q"></a>心生踊跃声、<a id="a-6r"></a>心欢悦豫声、<a id="a-6s"></a>发起喜乐声、<a id="a-6t"></a>易解声、<a id="a-6u"></a>易识声、<a id="a-6v"></a>正直声、<a id="a-6w"></a>可爱声、<a id="a-6x"></a>可喜声、<a id="a-6y"></a>庆悦声、<a id="a-6z"></a>意悦声、<a id="a-70"></a>师子王吼声、<a id="a-71"></a>大雷震声、<a id="a-72"></a>大海震声、<a id="a-73"></a>紧捺洛歌声、<a id="a-74"></a>羯罗频伽声、<a id="a-75"></a>梵天声、<a id="a-76"></a>天鼓声、<a id="a-77"></a>吉祥声、<a id="a-78"></a>柔软声、<a id="a-79"></a>显畅声、<a id="a-7A"></a>大雷深远声、<a id="a-7B"></a>一切含识诸根喜声、<a id="a-7C"></a>称可一切众会声、<a id="a-7D"></a>成就一切微妙相声。<a id="a-7E"></a>舍利子，<a id="a-7F"></a>如是等如来音声，<a id="a-7G"></a>具足如是殊胜功德，<a id="a-7H"></a>及余无量无边功德之所庄严。<a id="a-7I"></a>舍利子，<a id="a-7J"></a>是名第二如来不思议音声。<a id="a-7K"></a>是诸菩萨摩诃萨，<a id="a-7L"></a>闻如来不思议音声，<a id="a-7M"></a>具足无量殊胜功德，<a id="a-7N"></a>信受谛奉，<a id="a-7O"></a>清净无疑，<a id="a-7P"></a>倍复踊跃，<a id="a-7Q"></a>深生欢喜，<a id="a-7R"></a>发希奇想。<a id="a-7S"></a>”</p>
  <p id="a7T">尔时，<a id="a-7U"></a>世尊欲重宣此义，<a id="a-7V"></a>而说颂曰：</p>
  <p id="a7W">“导师演妙音，<a id="a-7X"></a>　所谓梵音声，</p>
  <p id="a7Y">由是法具足，<a id="a-7Z"></a>　令诸梵欢喜。</p>
  <p id="a7a">牟尼演妙音，<a id="a-7b"></a>　从大悲流涌，</p>
  <p id="a7c">谓与慈相应，<a id="a-7d"></a>　喜舍亦如是。</p>
  <p id="a7e">如是具足音，<a id="a-7f"></a>　灭众生贪火，</p>
  <p id="a7g">息除瞋恚毒，<a id="a-7h"></a>　坏裂诸痴暗。</p>
  <p id="a7i">假使赡部洲，<a id="a-7j"></a>　无量种人声，</p>
  <p id="a7k">纵获遍闻已，<a id="a-7l"></a>　终不悟解脱。</p>
  <p id="a7m">天地虚空声，<a id="a-7n"></a>　不悟亦如是，</p>
  <p id="a7o">若闻圣主声，<a id="a-7p"></a>　必能证寂灭。</p>
  <p id="a7q">二足及四足，<a id="a-7r"></a>　多足及无足，</p>
  <p id="a7s">悉同彼音声，<a id="a-7t"></a>　悟之善恶法。</p>
  <p id="a7u">三千世界内，<a id="a-7v"></a>　下中上音声，</p>
  <p id="a7w">随彼种类音，<a id="a-7x"></a>　化令证解脱。</p>
  <p id="a7y">演无分别声，<a id="a-7z"></a>　无缚无摄受，</p>
  <p id="a80">处定开真谛，<a id="a-81"></a>　闻者息烦恼。</p>
  <p id="a82">无边众生闻，<a id="a-83"></a>　佛法僧音声，</p>
  <p id="a84">及施戒闻忍，<a id="a-85"></a>　如来声如是。</p>
  <p id="a86">彼声非有量，<a id="a-87"></a>　声智但无边，</p>
  <p id="a88">信佛声无疑，<a id="a-89"></a>　唯聪慧菩萨。<a id="a-8A"></a>”</p>
  <p id="a8B">尔时，<a id="a-8C"></a>佛告舍利子：<a id="a-8D"></a>“云何菩萨摩诃萨，<a id="a-8E"></a>于如来不思议大智，<a id="a-8F"></a>信受谛奉，<a id="a-8G"></a>清净无疑，<a id="a-8H"></a>倍复踊跃，<a id="a-8I"></a>深生欢喜，<a id="a-8J"></a>发希奇想？</p>
  <p id="a8K">“舍利子，<a id="a-8L"></a>如来无碍智见不可思议，<a id="a-8M"></a>于一切法中依之而起，<a id="a-8N"></a>诸菩萨摩诃萨则能信受谛奉，<a id="a-8O"></a>乃至发希奇想。<a id="a-8P"></a>舍利子，<a id="a-8Q"></a>如来为生信故，<a id="a-8R"></a>依如来智波罗蜜多，<a id="a-8S"></a>广说譬喻，<a id="a-8T"></a>诸有智者便得开解。<a id="a-8U"></a>舍利子，<a id="a-8V"></a>假使有人以殑伽沙等世界中所有草木、<a id="a-8W"></a>茎干、<a id="a-8X"></a>枝叶，<a id="a-8Y"></a>下至量齐四指积为大聚，<a id="a-8Z"></a>以火焚之乃变成墨，<a id="a-8a"></a>掷置他方殑伽沙等世界海中，<a id="a-8b"></a>于百千岁就以磨之尽为墨汁。<a id="a-8c"></a>舍利子，<a id="a-8d"></a>如来成就如是无碍智见，<a id="a-8e"></a>以是智故，<a id="a-8f"></a>从彼如是大海之中取一墨滴，<a id="a-8g"></a>以智力故，<a id="a-8h"></a>分析了知是某世界如是树成，<a id="a-8i"></a>某根、<a id="a-8j"></a>某茎、<a id="a-8k"></a>某枝、<a id="a-8l"></a>某条、<a id="a-8m"></a>华果叶等，<a id="a-8n"></a>类别所作皆悉了知。<a id="a-8o"></a>何以故？<a id="a-8p"></a>舍利子，<a id="a-8q"></a>由如来善通达法界故，<a id="a-8r"></a>而能如是了知此墨，<a id="a-8s"></a>从某世界某树而来，<a id="a-8t"></a>如是次第乃至广说。<a id="a-8u"></a>舍利子，<a id="a-8v"></a>是名如来应正遍知，<a id="a-8w"></a>具足如是大神通力，<a id="a-8x"></a>具足如是大威德力，<a id="a-8y"></a>具足如是大宗势力。<a id="a-8z"></a>是故，<a id="a-90"></a>舍利子，<a id="a-91"></a>若有善男子、<a id="a-92"></a>善女人，<a id="a-93"></a>于如来大智清净信受，<a id="a-94"></a>又于佛所起爱敬心者；<a id="a-95"></a>彼善男子、<a id="a-96"></a>善女人所有善根，<a id="a-97"></a>叵知其边，<a id="a-98"></a>速尽苦际。<a id="a-99"></a>何以故？<a id="a-9A"></a>舍利子，<a id="a-9B"></a>如来善通达法界故；<a id="a-9C"></a>由通达故，<a id="a-9D"></a>若有众生于如来所起微善者，<a id="a-9E"></a>尽于苦际，<a id="a-9F"></a>毕竟不坏。</p>
  <p id="a9G">“舍利子，<a id="a-9H"></a>我今为汝复说譬喻，<a id="a-9I"></a>令有智者因此喻故，<a id="a-9J"></a>于义解了。<a id="a-9K"></a>舍利子，<a id="a-9L"></a>如有男子寿命百年，<a id="a-9M"></a>此人持一毛端，<a id="a-9N"></a>散分以为百五十分，<a id="a-9O"></a>取毛一分沾水一滴，<a id="a-9P"></a>来至我所，<a id="a-9Q"></a>而作是言：<a id="a-9R"></a>‘敢以滴水持用相寄，<a id="a-9S"></a>后若须者，<a id="a-9T"></a>当还赐我。<a id="a-9U"></a>’尔时，<a id="a-9V"></a>如来取其滴水置殑伽河中，<a id="a-9W"></a>而为彼河流浪洄澓之所旋转，<a id="a-9X"></a>和合引注至于大海。<a id="a-9Y"></a>是人满百年已，<a id="a-9Z"></a>来至我所，<a id="a-9a"></a>而白我言：<a id="a-9b"></a>‘先寄滴水，<a id="a-9c"></a>今请还我。<a id="a-9d"></a>’舍利子，<a id="a-9e"></a>如来成就不思议智，<a id="a-9f"></a>由是智故，<a id="a-9g"></a>如来应正等觉，<a id="a-9h"></a>知彼水滴在于大海，<a id="a-9i"></a>便以一分毛端就大海内，<a id="a-9j"></a>沾本水滴用还是人。<a id="a-9k"></a>舍利子，<a id="a-9l"></a>此譬喻者，<a id="a-9m"></a>义何谓耶？<a id="a-9n"></a>所谓众生曾以一滴微善之水，<a id="a-9o"></a>寄置如来福田手中，<a id="a-9p"></a>久而不失。<a id="a-9q"></a>如是，<a id="a-9r"></a>舍利子，<a id="a-9s"></a>若有善男子、<a id="a-9t"></a>善女人，<a id="a-9u"></a>于如来不思议智，<a id="a-9v"></a>清净信受，<a id="a-9w"></a>起爱敬心，<a id="a-9x"></a>缘念如来，<a id="a-9y"></a>兴诸供养，<a id="a-9z"></a>又以名华散空奉献；<a id="a-A0"></a>是人所有善根，<a id="a-A1"></a>叵知其边，<a id="a-A2"></a>速尽苦际。<a id="a-A3"></a>何以故？<a id="a-A4"></a>舍利子，<a id="a-A5"></a>如来善通达法界故。<a id="a-A6"></a>若人于如来所起一念善心者，<a id="a-A7"></a>尽于苦际，<a id="a-A8"></a>毕竟不坏。<a id="a-A9"></a>”</p>
  <p id="aAA">尔时，<a id="a-AB"></a>长老舍利子白佛言：<a id="a-AC"></a>“世尊，<a id="a-AD"></a>如来不思议大智离识而转不？<a id="a-AE"></a>”</p>
  <p id="aAF">佛言：<a id="a-AG"></a>“不也。<a id="a-AH"></a>”</p>
  <p id="aAI">舍利子复白佛言：<a id="a-AJ"></a>“世尊，<a id="a-AK"></a>若如是者，<a id="a-AL"></a>云何为智？<a id="a-AM"></a>云何为识？<a id="a-AN"></a>”</p>
  <p id="aAO">佛言：<a id="a-AP"></a>“舍利子，<a id="a-AQ"></a>有四识住识。<a id="a-AR"></a>依此住故，<a id="a-AS"></a>名识住。<a id="a-AT"></a>何者为四？<a id="a-AU"></a>所谓色识住者，<a id="a-AV"></a>识缘于色，<a id="a-AW"></a>识住色中，<a id="a-AX"></a>由如此故，<a id="a-AY"></a>生喜住著，<a id="a-AZ"></a>转加增长坚固广大；<a id="a-Aa"></a>受识住者，<a id="a-Ab"></a>识缘于受，<a id="a-Ac"></a>识住受中，<a id="a-Ad"></a>由如此故，<a id="a-Ae"></a>生喜住著，<a id="a-Af"></a>转加增长坚固广大；<a id="a-Ag"></a>想识住者，<a id="a-Ah"></a>识缘于想，<a id="a-Ai"></a>识住想中，<a id="a-Aj"></a>由如此故，<a id="a-Ak"></a>生喜住著，<a id="a-Al"></a>转加增长坚固广大；<a id="a-Am"></a>行识住者，<a id="a-An"></a>识缘于行，<a id="a-Ao"></a>识住行中，<a id="a-Ap"></a>由如此故，<a id="a-Aq"></a>生喜住著，<a id="a-Ar"></a>转加增长坚固广大。<a id="a-As"></a>舍利子，<a id="a-At"></a>如是等相，<a id="a-Au"></a>名之为识。<a id="a-Av"></a>复以何等名之为智？<a id="a-Aw"></a>所谓不住五受蕴中，<a id="a-Ax"></a>了达识蕴，<a id="a-Ay"></a>是名为智。</p>
  <p id="aAz">“又舍利子，<a id="a-B0"></a>所言识者，<a id="a-B1"></a>谓能了别地界、<a id="a-B2"></a>水界、<a id="a-B3"></a>火界、<a id="a-B4"></a>风界，<a id="a-B5"></a>是名为识；<a id="a-B6"></a>所言智者，<a id="a-B7"></a>若有不住四大界中，<a id="a-B8"></a>能善通达识之法界不相离者，<a id="a-B9"></a>是名为智。</p>
  <p id="aBA">“又舍利子，<a id="a-BB"></a>所言识者，<a id="a-BC"></a>谓能了别眼所知色、<a id="a-BD"></a>耳所知声、<a id="a-BE"></a>鼻所知香、<a id="a-BF"></a>舌所知味、<a id="a-BG"></a>身所知触、<a id="a-BH"></a>意所知法，<a id="a-BI"></a>是名为识；<a id="a-BJ"></a>所言智者，<a id="a-BK"></a>于内寂静，<a id="a-BL"></a>不行于外，<a id="a-BM"></a>唯依于智，<a id="a-BN"></a>不于一法而生分别及种种分别，<a id="a-BO"></a>是名为智。</p>
  <p id="aBP">“又舍利子，<a id="a-BQ"></a>从境界生，<a id="a-BR"></a>是名为识；<a id="a-BS"></a>从作意生，<a id="a-BT"></a>是名为识。<a id="a-BU"></a>从分别生，<a id="a-BV"></a>是名为识；<a id="a-BW"></a>无取无执，<a id="a-BX"></a>无有所缘，<a id="a-BY"></a>无所了别，<a id="a-BZ"></a>无有分别，<a id="a-Ba"></a>是名为智。</p>
  <p id="aBb">“又舍利子，<a id="a-Bc"></a>所言识者，<a id="a-Bd"></a>住有为法。<a id="a-Be"></a>何以故？<a id="a-Bf"></a>无为法中，<a id="a-Bg"></a>识不能行。<a id="a-Bh"></a>若能了达无为之法，<a id="a-Bi"></a>是名为智。</p>
  <p id="aBj">“又舍利子，<a id="a-Bk"></a>住、<a id="a-Bl"></a>生、<a id="a-Bm"></a>灭者，<a id="a-Bn"></a>名之为识；<a id="a-Bo"></a>不生不灭，<a id="a-Bp"></a>无有所住，<a id="a-Bq"></a>是名为智。</p>
  <p id="aBr">“舍利子，<a id="a-Bs"></a>如是诸相，<a id="a-Bt"></a>若识、<a id="a-Bu"></a>若智，<a id="a-Bv"></a>是名如来第三不思议大智。<a id="a-Bw"></a>若诸菩萨摩诃萨，<a id="a-Bx"></a>闻如是不思议大智无障无碍，<a id="a-By"></a>一切法中依之而起，<a id="a-Bz"></a>信受谛奉，<a id="a-C0"></a>清净无疑，<a id="a-C1"></a>倍复踊跃，<a id="a-C2"></a>深生欢喜，<a id="a-C3"></a>发希奇想。<a id="a-C4"></a>”</p>
  <p id="aC5">尔时，<a id="a-C6"></a>世尊欲重宣此义，<a id="a-C7"></a>而说颂曰：</p>
  <p id="aC8">“无量殑伽沙，<a id="a-C9"></a>　十方界草木，</p>
  <p id="aCA">尽焚成墨灰，<a id="a-CB"></a>　亿载磨于海。</p>
  <p id="aCC">十力智深妙，<a id="a-CD"></a>　取滴示含生，</p>
  <p id="aCE">如实分别知，<a id="a-CF"></a>　此某界树等。</p>
  <p id="aCG">如是十方界，<a id="a-CH"></a>　尘水示如来，</p>
  <p id="aCI">佛智等虚空，<a id="a-CJ"></a>　遍晓无疑滞。</p>
  <p id="aCK">十方众生心，<a id="a-CL"></a>　发贪瞋痴行，</p>
  <p id="aCM">如实悉能知，<a id="a-CN"></a>　无增减解脱。</p>
  <p id="aCO">十力世尊智，<a id="a-CP"></a>　照明于法界，</p>
  <p id="aCQ">无分别离思，<a id="a-CR"></a>　佛子能信受。<a id="a-CS"></a>”</p>
  <p id="aCT">尔时，<a id="a-CU"></a>佛告舍利子：<a id="a-CV"></a>“云何菩萨摩诃萨，<a id="a-CW"></a>于如来不思议大光，<a id="a-CX"></a>信受谛奉，<a id="a-CY"></a>清净无疑，<a id="a-CZ"></a>倍复踊跃，<a id="a-Ca"></a>深生欢喜，<a id="a-Cb"></a>发希奇想？</p>
  <p id="aCc">“舍利子，<a id="a-Cd"></a>诸佛如来善通达法界故，<a id="a-Ce"></a>不可思议；<a id="a-Cf"></a>由通达故，<a id="a-Cg"></a>一切如来放大光明，<a id="a-Ch"></a>遍照三千大千佛之世界而无障碍。<a id="a-Ci"></a>舍利子，<a id="a-Cj"></a>譬如空中无诸云雾，<a id="a-Ck"></a>日轮炎盛，<a id="a-Cl"></a>放大光明遍照于世。<a id="a-Cm"></a>如是，<a id="a-Cn"></a>舍利子，<a id="a-Co"></a>如来应正等觉，<a id="a-Cp"></a>放大光明遍照一切，<a id="a-Cq"></a>亦复如是。<a id="a-Cr"></a>又舍利子，<a id="a-Cs"></a>如世间中灯油之光，<a id="a-Ct"></a>于萤火光为广为大，<a id="a-Cu"></a>显照明净超过最胜；<a id="a-Cv"></a>烛炬之耀超胜灯光；<a id="a-Cw"></a>庭燎火聚又胜烛炬；<a id="a-Cx"></a>药草发光踰于火聚；<a id="a-Cy"></a>星宿之光倍过药草；<a id="a-Cz"></a>满月流光又过星耀；<a id="a-D0"></a>炎盛日光踰超于月；<a id="a-D1"></a>四天王天身所发光、<a id="a-D2"></a>宫殿光、<a id="a-D3"></a>墙壁光、<a id="a-D4"></a>庄严具光，<a id="a-D5"></a>倍胜于前不可为喻；<a id="a-D6"></a>如是展转，<a id="a-D7"></a>乃至他化自在天身、<a id="a-D8"></a>宫殿、<a id="a-D9"></a>墙壁、<a id="a-DA"></a>身庄严具，<a id="a-DB"></a>皆发光明又倍于上；<a id="a-DC"></a>梵身天光、<a id="a-DD"></a>梵辅天光、<a id="a-DE"></a>梵众天光、<a id="a-DF"></a>大梵天光，<a id="a-DG"></a>如是少光、<a id="a-DH"></a>无量光、<a id="a-DI"></a>光净、<a id="a-DJ"></a>少净乃至遍净、<a id="a-DK"></a>广果、<a id="a-DL"></a>有想、<a id="a-DM"></a>无想、<a id="a-DN"></a>无烦、<a id="a-DO"></a>无热、<a id="a-DP"></a>善现、<a id="a-DQ"></a>善见、<a id="a-DR"></a>色究竟天，<a id="a-DS"></a>所有身光、<a id="a-DT"></a>宫殿光、<a id="a-DU"></a>墙壁光、<a id="a-DV"></a>庄严具光，<a id="a-DW"></a>比前诸光为最第一。<a id="a-DX"></a>如是色究竟天所有光明，<a id="a-DY"></a>比于如来正遍知光，<a id="a-DZ"></a>而如来光超过于彼，<a id="a-Da"></a>微妙显照最胜明净，<a id="a-Db"></a>广大第一，<a id="a-Dc"></a>不可为喻。<a id="a-Dd"></a>何以故？<a id="a-De"></a>舍利子，<a id="a-Df"></a>如来光者，<a id="a-Dg"></a>不可思议，<a id="a-Dh"></a>从无量戒聚生，<a id="a-Di"></a>从等持聚生，<a id="a-Dj"></a>慧聚、<a id="a-Dk"></a>解脱聚、<a id="a-Dl"></a>解脱智见聚生，<a id="a-Dm"></a>从如是等无量功德之所由生。<a id="a-Dn"></a>又舍利子，<a id="a-Do"></a>三千大千世界所有诸光，<a id="a-Dp"></a>比如来光，<a id="a-Dq"></a>百倍不及其一，<a id="a-Dr"></a>乃至优波尼商倍不及其一，<a id="a-Ds"></a>如是算数譬喻所不能及。<a id="a-Dt"></a>复次，<a id="a-Du"></a>舍利子，<a id="a-Dv"></a>如赡部捺陀金置凡金中，<a id="a-Dw"></a>令彼凡金，<a id="a-Dx"></a>犹如墨聚，<a id="a-Dy"></a>失于明照。<a id="a-Dz"></a>如是，<a id="a-E0"></a>舍利子，<a id="a-E1"></a>于此三千大千世界中所有光明，<a id="a-E2"></a>若于如来光前不能明照亦复如是。<a id="a-E3"></a>又一切世间所有诸光，<a id="a-E4"></a>于如来光前不可说言，<a id="a-E5"></a>有光、<a id="a-E6"></a>有净、<a id="a-E7"></a>有胜、<a id="a-E8"></a>有上、<a id="a-E9"></a>有无上也。</p>
  <p id="aEA">“复次，<a id="a-EB"></a>舍利子，<a id="a-EC"></a>汝今当知，<a id="a-ED"></a>如来不为怜愍众生摄持此光令周一寻者，<a id="a-EE"></a>但以一分业所生光，<a id="a-EF"></a>则能遍照三千大千佛之世界，<a id="a-EG"></a>令日月光悉不复现。<a id="a-EH"></a>若如是者，<a id="a-EI"></a>不可分别有昼有夜，<a id="a-EJ"></a>不可分别有月半月，<a id="a-EK"></a>及以时节岁数分齐；<a id="a-EL"></a>但为怜愍诸众生故，<a id="a-EM"></a>现周一寻。<a id="a-EN"></a>舍利子，<a id="a-EO"></a>若如来应正遍知，<a id="a-EP"></a>发意欲以光明遍满，<a id="a-EQ"></a>无量无数无边世界则能遍照。<a id="a-ER"></a>何以故？<a id="a-ES"></a>舍利子，<a id="a-ET"></a>如来以得第一般若波罗蜜多故。</p>
  <p id="aEU">“舍利子，<a id="a-EV"></a>我今为汝，<a id="a-EW"></a>更说譬喻，<a id="a-EX"></a>重明此义，<a id="a-EY"></a>诸有智者倍增显了。<a id="a-EZ"></a>舍利子，<a id="a-Ea"></a>假使有人，<a id="a-Eb"></a>以此三千大千世界碎为微尘，<a id="a-Ec"></a>置衣襟中往至东方，<a id="a-Ed"></a>过尔所微尘数世界乃下一尘，<a id="a-Ee"></a>如是展转尽此微尘，<a id="a-Ef"></a>而此东方所有世界未尽其边；<a id="a-Eg"></a>如是，<a id="a-Eh"></a>南西北方、<a id="a-Ei"></a>四维、<a id="a-Ej"></a>上、<a id="a-Ek"></a>下，<a id="a-El"></a>亦复如是。<a id="a-Em"></a>舍利子，<a id="a-En"></a>于汝意云何？<a id="a-Eo"></a>颇有人能得是世界诸边际不？<a id="a-Ep"></a>”</p>
  <p id="aEq">舍利子言：<a id="a-Er"></a>“不也，<a id="a-Es"></a>薄伽梵。<a id="a-Et"></a>不也，<a id="a-Eu"></a>苏揭多。<a id="a-Ev"></a>”</p>
  <p id="aEw">“舍利子，<a id="a-Ex"></a>是诸世界所有诸光，<a id="a-Ey"></a>无量无边，<a id="a-Ez"></a>不可思议；<a id="a-F0"></a>而如来光最为第一，<a id="a-F1"></a>彼一切光于如来光百倍不及其一，<a id="a-F2"></a>乃至优波尼商分不及其一，<a id="a-F3"></a>如是算数譬喻所不能及。<a id="a-F4"></a>舍利子，<a id="a-F5"></a>如来发意，<a id="a-F6"></a>欲以光明遍照一切世界，<a id="a-F7"></a>则能遍照。<a id="a-F8"></a>何以故？<a id="a-F9"></a>由如来得第一般若波罗蜜多故。<a id="a-FA"></a>舍利子，<a id="a-FB"></a>如来光者，<a id="a-FC"></a>无有障碍；<a id="a-FD"></a>所有墙壁，<a id="a-FE"></a>若树、<a id="a-FF"></a>若木，<a id="a-FG"></a>若轮围山、<a id="a-FH"></a>大轮围山、<a id="a-FI"></a>乾陀摩达那山、<a id="a-FJ"></a>目脂邻陀山、<a id="a-FK"></a>大目脂邻陀山、<a id="a-FL"></a>伊沙陀罗山、<a id="a-FM"></a>雪山、<a id="a-FN"></a>黑山及苏迷卢山王，<a id="a-FO"></a>如是等皆不能障。<a id="a-FP"></a>佛之光明悉能洞彻，<a id="a-FQ"></a>遍照三千大千世界。<a id="a-FR"></a>舍利子，<a id="a-FS"></a>少智众生不能信解如来光者，<a id="a-FT"></a>或有众生，<a id="a-FU"></a>见如来光唯照一寻；<a id="a-FV"></a>次有智者，<a id="a-FW"></a>见如来光照于二寻；<a id="a-FX"></a>次有智者，<a id="a-FY"></a>见如来光照拘卢舍；<a id="a-FZ"></a>次大智者，<a id="a-Fa"></a>乃至能见如来光明，<a id="a-Fb"></a>遍照三千大千世界。<a id="a-Fc"></a>舍利子，<a id="a-Fd"></a>乃至百千世界主梵天王，<a id="a-Fe"></a>能见如来光明遍照百千世界；<a id="a-Ff"></a>如是展转，<a id="a-Fg"></a>乃至已登上地诸大菩萨摩诃萨，<a id="a-Fh"></a>能见如来光明遍照无量无边世界。<a id="a-Fi"></a>舍利子，<a id="a-Fj"></a>如来为欲怜愍诸众生故，<a id="a-Fk"></a>又放光明遍照如虚空等诸众生界。<a id="a-Fl"></a>舍利子，<a id="a-Fm"></a>是名第四如来不思议光。<a id="a-Fn"></a>诸菩萨摩诃萨，<a id="a-Fo"></a>闻如来说是大光不可思议如虚空已，<a id="a-Fp"></a>无惑无疑，<a id="a-Fq"></a>清净信受，<a id="a-Fr"></a>倍复踊跃，<a id="a-Fs"></a>深生欢喜，<a id="a-Ft"></a>发希奇想。<a id="a-Fu"></a>”</p>
  <p id="aFv">尔时，<a id="a-Fw"></a>世尊欲重宣此义，<a id="a-Fx"></a>而说颂曰：</p>
  <p id="aFy">“日月等光明，<a id="a-Fz"></a>　及诸释梵等，</p>
  <p id="aG0">乃至色究竟，<a id="a-G1"></a>　无光等佛者。</p>
  <p id="aG2">色究竟天光，<a id="a-G3"></a>　遍照三千界，</p>
  <p id="aG4">比佛一毛光，<a id="a-G5"></a>　十六不及一。</p>
  <p id="aG6">如来所放光，<a id="a-G7"></a>　遍满虚空界，</p>
  <p id="aG8">诸大慧众生，<a id="a-G9"></a>　方能见如是。</p>
  <p id="aGA">佛光无有边，<a id="a-GB"></a>　量等虚空性，</p>
  <p id="aGC">随所化众生，<a id="a-GD"></a>　见光有差别。</p>
  <p id="aGE">如有生盲者，<a id="a-GF"></a>　不见日光明，</p>
  <p id="aGG">彼不见光照，<a id="a-GH"></a>　谓日光无有。</p>
  <p id="aGI">下劣诸众生，<a id="a-GJ"></a>　不见佛光明，</p>
  <p id="aGK">彼不见光照，<a id="a-GL"></a>　谓佛光无有。</p>
  <p id="aGM">或见光一寻，<a id="a-GN"></a>　或见拘卢舍，</p>
  <p id="aGO">或及一由旬，<a id="a-GP"></a>　或满三千界，</p>
  <p id="aGQ">已住于大地，<a id="a-GR"></a>　大慧光菩萨，</p>
  <p id="aGS">或住八九地，<a id="a-GT"></a>　至于十地者。</p>
  <p id="aGU">如来超彼地，<a id="a-GV"></a>　光轮无有边，</p>
  <p id="aGW">不思议佛土，<a id="a-GX"></a>　施作诸佛事。</p>
  <p id="aGY">诸佛不思议，<a id="a-GZ"></a>　佛光不思议，</p>
  <p id="aGa">信者及获福，<a id="a-Gb"></a>　亦尔难思议。<a id="a-Gc"></a>”</p>
  <p id="aGd">尔时，<a id="a-Ge"></a>佛告舍利子：<a id="a-Gf"></a>“云何菩萨摩诃萨，<a id="a-Gg"></a>于如来不可思议净尸罗众及三摩地众，<a id="a-Gh"></a>信受谛奉，<a id="a-Gi"></a>清净无疑，<a id="a-Gj"></a>倍复踊跃，<a id="a-Gk"></a>深生欢喜，<a id="a-Gl"></a>发希奇想？</p>
  <p id="aGm">“舍利子，<a id="a-Gn"></a>汝等应知如是正说。<a id="a-Go"></a>若诸含识在于世间，<a id="a-Gp"></a>奉持尸罗，<a id="a-Gq"></a>清净无染；<a id="a-Gr"></a>由清净故，<a id="a-Gs"></a>当知是人成就清净身业，<a id="a-Gt"></a>成就清净语业，<a id="a-Gu"></a>成就清净意业。<a id="a-Gv"></a>是人虽复常处世间，<a id="a-Gw"></a>而不为彼世法所染。<a id="a-Gx"></a>当知是人为婆罗门，<a id="a-Gy"></a>为离诸恶，<a id="a-Gz"></a>为沙门者，<a id="a-H0"></a>为寂静者，<a id="a-H1"></a>是名第一修静虑者，<a id="a-H2"></a>得第一三摩地波罗蜜多者。<a id="a-H3"></a>舍利子，<a id="a-H4"></a>如是含识则是如来，<a id="a-H5"></a>如是说者是名正说。<a id="a-H6"></a>何以故？<a id="a-H7"></a>舍利子，<a id="a-H8"></a>我初不见诸天世间，<a id="a-H9"></a>若魔、<a id="a-HA"></a>若梵、<a id="a-HB"></a>若沙门、<a id="a-HC"></a>若婆罗门，<a id="a-HD"></a>及余天、<a id="a-HE"></a>人、<a id="a-HF"></a>阿素洛等，<a id="a-HG"></a>具有如是无量无边不可思议清净尸罗三摩地众等如来者。<a id="a-HH"></a>何以故？<a id="a-HI"></a>舍利子，<a id="a-HJ"></a>如来以得第一尸罗三摩地波罗蜜多故。<a id="a-HK"></a>舍利子，<a id="a-HL"></a>汝今欲闻佛说如来尸罗波罗蜜多譬喻不？<a id="a-HM"></a>”</p>
  <p id="aHN">舍利子言：<a id="a-HO"></a>“今正是时，<a id="a-HP"></a>薄伽梵！<a id="a-HQ"></a>今正是时，<a id="a-HR"></a>苏揭多！<a id="a-HS"></a>世尊，<a id="a-HT"></a>若诸苾芻闻佛所说如来尸罗波罗蜜多譬喻者，<a id="a-HU"></a>如所闻已，<a id="a-HV"></a>当共受持。<a id="a-HW"></a>”</p>
  <p id="aHX">佛告舍利子：<a id="a-HY"></a>“善哉！<a id="a-HZ"></a>善哉！<a id="a-Ha"></a>吾当为汝分别解说。<a id="a-Hb"></a>舍利子，<a id="a-Hc"></a>于汝意云何？<a id="a-Hd"></a>诸众生界与大地界，<a id="a-He"></a>何者最多？<a id="a-Hf"></a>”</p>
  <p id="aHg">舍利子言：<a id="a-Hh"></a>“如我解佛所说义者，<a id="a-Hi"></a>众生界多，<a id="a-Hj"></a>非地界也。<a id="a-Hk"></a>”</p>
  <p id="aHl">佛言：<a id="a-Hm"></a>“如是，<a id="a-Hn"></a>如是，<a id="a-Ho"></a>舍利子，<a id="a-Hp"></a>众生界多，<a id="a-Hq"></a>非如地界。<a id="a-Hr"></a>舍利子，<a id="a-Hs"></a>假使三千大千世界所有众生，<a id="a-Ht"></a>卵生、<a id="a-Hu"></a>胎生、<a id="a-Hv"></a>湿生、<a id="a-Hw"></a>化生、<a id="a-Hx"></a>若有色、<a id="a-Hy"></a>若无色、<a id="a-Hz"></a>若有想、<a id="a-I0"></a>若无想、<a id="a-I1"></a>若非有想非无想所有众生。<a id="a-I2"></a>彼一切众生于一刹那顷，<a id="a-I3"></a>或一牟呼罗多顷，<a id="a-I4"></a>或一罗婆顷，<a id="a-I5"></a>假使同时皆得人身。<a id="a-I6"></a>舍利子，<a id="a-I7"></a>彼一切众生得人身已，<a id="a-I8"></a>于一刹那乃至一罗婆顷，<a id="a-I9"></a>假使同时悉成阿耨多罗三藐三菩提。<a id="a-IA"></a>是一一如来复化作尔所如来，<a id="a-IB"></a>是一一所化如来各有千头，<a id="a-IC"></a>是一一头各有千口，<a id="a-ID"></a>是一一口各有千舌。<a id="a-IE"></a>时，<a id="a-IF"></a>彼一切诸化如来，<a id="a-IG"></a>皆悉成就如来十力、<a id="a-IH"></a>四无所畏、<a id="a-II"></a>四无碍解，<a id="a-IJ"></a>又成就佛无障无碍无尽辩才。<a id="a-IK"></a>舍利子，<a id="a-IL"></a>是诸如来以尔所舌，<a id="a-IM"></a>布演无碍无尽辩才，<a id="a-IN"></a>依一切如来尸罗波罗蜜多众无量称赞，<a id="a-IO"></a>虽经拘胝那庾多百千大劫，<a id="a-IP"></a>如是称赞而如来戒众犹不能尽。<a id="a-IQ"></a>舍利子，<a id="a-IR"></a>如来戒众无量无边，<a id="a-IS"></a>无有穷尽，<a id="a-IT"></a>不可思议。<a id="a-IU"></a>是诸如来无上智慧，<a id="a-IV"></a>无碍无障，<a id="a-IW"></a>无尽辩才，<a id="a-IX"></a>亦无穷尽，<a id="a-IY"></a>不可思议；<a id="a-IZ"></a>乃至诸化如来未至，<a id="a-Ia"></a>同时入大涅槃，<a id="a-Ib"></a>赞说如来戒众亦不能尽。<a id="a-Ic"></a>何以故？<a id="a-Id"></a>如来戒众及诸世尊，<a id="a-Ie"></a>无上智慧，<a id="a-If"></a>无碍辩才，<a id="a-Ig"></a>此二俱是不可思议故，<a id="a-Ih"></a>无量无数与虚空界平等平等。<a id="a-Ii"></a>舍利子，<a id="a-Ij"></a>且置三千大千世界所有众生。<a id="a-Ik"></a>假使东方殑伽沙等世界中所有众生，<a id="a-Il"></a>如是南西北方、<a id="a-Im"></a>四维、<a id="a-In"></a>上、<a id="a-Io"></a>下，<a id="a-Ip"></a>十方殑伽沙等世界中所有众生。<a id="a-Iq"></a>彼一切众生于一刹那顷，<a id="a-Ir"></a>乃至罗婆顷，<a id="a-Is"></a>同时皆得人身，<a id="a-It"></a>俱成阿耨多罗三藐三菩提。<a id="a-Iu"></a>如是广说，<a id="a-Iv"></a>乃至如来戒众，<a id="a-Iw"></a>及诸如来无上智慧无碍辩才，<a id="a-Ix"></a>俱是不可思议无量无数，<a id="a-Iy"></a>与虚空界平等平等。<a id="a-Iz"></a>何以故？<a id="a-J0"></a>舍利子，<a id="a-J1"></a>由如来证得第一尸罗波罗蜜多故。<a id="a-J2"></a>”</p>
  <p id="aJ3">尔时，<a id="a-J4"></a>佛告舍利子：<a id="a-J5"></a>“汝今欲闻佛说如来三摩地波罗蜜多譬喻不？<a id="a-J6"></a>”</p>
  <p id="aJ7">舍利子言：<a id="a-J8"></a>“今正是时！<a id="a-J9"></a>若诸苾芻闻佛所说，<a id="a-JA"></a>如来三摩地波罗蜜多譬喻者，<a id="a-JB"></a>如所闻已，<a id="a-JC"></a>当共奉持。<a id="a-JD"></a>”</p>
  <p id="aJE">佛告舍利子：<a id="a-JF"></a>“假使有时于此世间，<a id="a-JG"></a>劫将欲烧，<a id="a-JH"></a>由第七日彼日出故，<a id="a-JI"></a>三千大千世界一时烧燃，<a id="a-JJ"></a>如是极燃、<a id="a-JK"></a>遍极燃、<a id="a-JL"></a>大洞燃。<a id="a-JM"></a>舍利子，<a id="a-JN"></a>当知如来于此大洞燃等世界之内，<a id="a-JO"></a>随于一处，<a id="a-JP"></a>假使如来在中若依经行、<a id="a-JQ"></a>若住、<a id="a-JR"></a>若坐、<a id="a-JS"></a>若卧，<a id="a-JT"></a>当知此处成就十种甚希奇法，<a id="a-JU"></a>不可思议。<a id="a-JV"></a>舍利子，<a id="a-JW"></a>何等名为十希奇法？<a id="a-JX"></a>所谓如来游止之处，<a id="a-JY"></a>不加功力坦然平正犹如掌中。<a id="a-JZ"></a>舍利子，<a id="a-Ja"></a>是名此处成就第一甚希奇法。</p>
  <p id="aJb">“复次，<a id="a-Jc"></a>舍利子，<a id="a-Jd"></a>假使如上世界乃至大洞燃等，<a id="a-Je"></a>如来在中若依经行、<a id="a-Jf"></a>若住、<a id="a-Jg"></a>坐卧，<a id="a-Jh"></a>其处自然高踊显敞，<a id="a-Ji"></a>无杂瓦石。<a id="a-Jj"></a>舍利子，<a id="a-Jk"></a>是名此处成就第二甚希奇法。</p>
  <p id="aJl">“复次，<a id="a-Jm"></a>舍利子，<a id="a-Jn"></a>假使如上世界乃至大洞燃等，<a id="a-Jo"></a>如来在中若依经行、<a id="a-Jp"></a>若住、<a id="a-Jq"></a>坐卧，<a id="a-Jr"></a>其处自然平博严净，<a id="a-Js"></a>而为如来之所受用。<a id="a-Jt"></a>舍利子，<a id="a-Ju"></a>是名此处成就第三甚希奇法。</p>
  <p id="aJv">“复次，<a id="a-Jw"></a>舍利子，<a id="a-Jx"></a>假使如上世界乃至大洞燃等，<a id="a-Jy"></a>如来在中若依经行、<a id="a-Jz"></a>若住、<a id="a-K0"></a>坐卧，<a id="a-K1"></a>其处自然生诸香草，<a id="a-K2"></a>光色青翠卷软右旋，<a id="a-K3"></a>具细滑触如迦遮邻地。<a id="a-K4"></a>舍利子，<a id="a-K5"></a>是名此处成就第四甚希奇法。</p>
  <p id="aK6">“复次，<a id="a-K7"></a>舍利子，<a id="a-K8"></a>假使如上世界乃至大洞燃等，<a id="a-K9"></a>如来在中若依经行、<a id="a-KA"></a>若住、<a id="a-KB"></a>坐卧，<a id="a-KC"></a>其处自然八功德水出现于地，<a id="a-KD"></a>所谓一轻、<a id="a-KE"></a>二冷、<a id="a-KF"></a>三软、<a id="a-KG"></a>四澄静、<a id="a-KH"></a>五无秽、<a id="a-KI"></a>六清净、<a id="a-KJ"></a>七乐饮、<a id="a-KK"></a>八多饮无患。<a id="a-KL"></a>舍利子，<a id="a-KM"></a>是名此处成就第五甚希奇法。</p>
  <p id="aKN">“复次，<a id="a-KO"></a>舍利子，<a id="a-KP"></a>假使如上世界乃至大洞燃等，<a id="a-KQ"></a>如来在中若依经行、<a id="a-KR"></a>若住、<a id="a-KS"></a>坐卧，<a id="a-KT"></a>其处自然凉风和畅，<a id="a-KU"></a>轻靡相发，<a id="a-KV"></a>此是如来先业所感。<a id="a-KW"></a>舍利子，<a id="a-KX"></a>譬如极炎热时，<a id="a-KY"></a>于日后分，<a id="a-KZ"></a>有一丈夫，<a id="a-Ka"></a>热所逼故，<a id="a-Kb"></a>奔趣殑河，<a id="a-Kc"></a>投于水中沐浴身体，<a id="a-Kd"></a>热乏既息清凉悦乐，<a id="a-Ke"></a>往返游戏渡至余岸。<a id="a-Kf"></a>经行往来遥见不远，<a id="a-Kg"></a>有大树林，<a id="a-Kh"></a>枝叶翠盛，<a id="a-Ki"></a>阴影厚密，<a id="a-Kj"></a>便往林中。<a id="a-Kk"></a>复见施妙床座，<a id="a-Kl"></a>敷胜氍毹，<a id="a-Km"></a>上加绵蓐，<a id="a-Kn"></a>覆以迦遮邻地之帔，<a id="a-Ko"></a>轻妙鲜支重覆其上，<a id="a-Kp"></a>排软倚枕置床两头。<a id="a-Kq"></a>彼大丈夫，<a id="a-Kr"></a>升于此床若坐若卧，<a id="a-Ks"></a>于床四面清风微动，<a id="a-Kt"></a>轻扇相续。<a id="a-Ku"></a>如是，<a id="a-Kv"></a>舍利子，<a id="a-Kw"></a>如来于此大洞燃等世界之中，<a id="a-Kx"></a>行住坐卧，<a id="a-Ky"></a>自然凉风，<a id="a-Kz"></a>微扇相续，<a id="a-L0"></a>亦复如是。<a id="a-L1"></a>舍利子，<a id="a-L2"></a>是名此处成就第六甚希奇法。</p>
  <p id="aL3">“复次，<a id="a-L4"></a>舍利子，<a id="a-L5"></a>假使如上世界乃至大洞燃等，<a id="a-L6"></a>如来在中若依经行、<a id="a-L7"></a>若住、<a id="a-L8"></a>坐卧，<a id="a-L9"></a>其处自然江河池沼，<a id="a-LA"></a>有水生华种种出现，<a id="a-LB"></a>所谓殟钵罗华、<a id="a-LC"></a>钵特摩华、<a id="a-LD"></a>拘贸陀华、<a id="a-LE"></a>奔荼利华。<a id="a-LF"></a>其华芬馥，<a id="a-LG"></a>光彩映发，<a id="a-LH"></a>见者悦乐。<a id="a-LI"></a>舍利子，<a id="a-LJ"></a>是名此处成就第七甚希奇法。</p>
  <p id="aLK">“复次，<a id="a-LL"></a>舍利子，<a id="a-LM"></a>假使如上世界乃至大洞燃等，<a id="a-LN"></a>如来于中行住坐卧，<a id="a-LO"></a>其处自然原陆陵阜，<a id="a-LP"></a>皆生妙华种种出现，<a id="a-LQ"></a>所谓阿底目多迦华、<a id="a-LR"></a>瞻博迦华、<a id="a-LS"></a>苏末那华、<a id="a-LT"></a>婆使迦华、<a id="a-LU"></a>阿输迦华、<a id="a-LV"></a>波吒罗华、<a id="a-LW"></a>迦腻罗华、<a id="a-LX"></a>怛罗尼华、<a id="a-LY"></a>瞿怛罗尼华。<a id="a-LZ"></a>如是等华，<a id="a-La"></a>开敷鲜荣，<a id="a-Lb"></a>色香具足，<a id="a-Lc"></a>众生见者得未曾有。<a id="a-Ld"></a>舍利子，<a id="a-Le"></a>是名此处成就第八甚希奇法。</p>
  <p id="aLf">“复次，<a id="a-Lg"></a>舍利子，<a id="a-Lh"></a>假使如上世界乃至大洞燃等，<a id="a-Li"></a>如来于中行住坐卧，<a id="a-Lj"></a>其处自然金刚为体，<a id="a-Lk"></a>坚固难坏。<a id="a-Ll"></a>舍利子，<a id="a-Lm"></a>是名此处成就第九甚希奇法。</p>
  <p id="aLn">“复次，<a id="a-Lo"></a>舍利子，<a id="a-Lp"></a>假使如上三千大千世界劫欲尽时，<a id="a-Lq"></a>乃至烧极、<a id="a-Lr"></a>烧遍极、<a id="a-Ls"></a>烧燃、<a id="a-Lt"></a>极燃、<a id="a-Lu"></a>遍极燃、<a id="a-Lv"></a>大洞燃等。<a id="a-Lw"></a>是诸世界如来在中，<a id="a-Lx"></a>若依经行、<a id="a-Ly"></a>若住、<a id="a-Lz"></a>坐卧，<a id="a-M0"></a>当知其处是佛灵庙，<a id="a-M1"></a>诸天世间，<a id="a-M2"></a>若魔、<a id="a-M3"></a>若梵、<a id="a-M4"></a>若沙门、<a id="a-M5"></a>若婆罗门，<a id="a-M6"></a>天及人民、<a id="a-M7"></a>阿素洛等，<a id="a-M8"></a>恭敬供养尊重之处。<a id="a-M9"></a>舍利子，<a id="a-MA"></a>是名此处成就第十甚希奇法。</p>
  <p id="aMB">“复次，<a id="a-MC"></a>舍利子，<a id="a-MD"></a>汝今当知，<a id="a-ME"></a>如是十种甚希奇法，<a id="a-MF"></a>皆是如来先世业力之所成就。<a id="a-MG"></a>何以故？<a id="a-MH"></a>舍利子，<a id="a-MI"></a>如来善通达法界故；<a id="a-MJ"></a>由通达故，<a id="a-MK"></a>如来应正遍知，<a id="a-ML"></a>入是三摩地，<a id="a-MM"></a>依此定心受乐不退。<a id="a-MN"></a>虽经殑伽沙等诸大劫住，<a id="a-MO"></a>然如来未曾退起三摩地心。<a id="a-MP"></a>舍利子，<a id="a-MQ"></a>如来应正遍知，<a id="a-MR"></a>依此定心经一食顷，<a id="a-MS"></a>或住一劫、<a id="a-MT"></a>百劫、<a id="a-MU"></a>千劫，<a id="a-MV"></a>或住百千劫，<a id="a-MW"></a>或住一拘胝劫、<a id="a-MX"></a>百拘胝劫、<a id="a-MY"></a>千拘胝劫、<a id="a-MZ"></a>百千拘胝劫，<a id="a-Ma"></a>或复乃至过于上数。<a id="a-Mb"></a>何以故？<a id="a-Mc"></a>如来应正遍知，<a id="a-Md"></a>成就第一三摩地波罗蜜多故。<a id="a-Me"></a>由成就故，<a id="a-Mf"></a>如来具足如是大神通力，<a id="a-Mg"></a>具足如是大威德力，<a id="a-Mh"></a>具足如是大宗势力。<a id="a-Mi"></a>舍利子，<a id="a-Mj"></a>如彼非想非非想处，<a id="a-Mk"></a>诸天子生识缘一境，<a id="a-Ml"></a>经八万四千劫住，<a id="a-Mm"></a>乃至三摩地寿命未尽已来，<a id="a-Mn"></a>此识不为余境界识之所移转。<a id="a-Mo"></a>舍利子，<a id="a-Mp"></a>彼诸天子尚以世定之力经尔所时，<a id="a-Mq"></a>何况如来三摩地波罗蜜多而无久住？</p>
  <p id="aMr">“复次，<a id="a-Ms"></a>舍利子，<a id="a-Mt"></a>如来应正遍知，<a id="a-Mu"></a>初证阿耨多罗三藐三菩提夜乃至入无余大般涅槃界夜，<a id="a-Mv"></a>于其中间，<a id="a-Mw"></a>如来之心于三摩地未曾有起，<a id="a-Mx"></a>故名此定无回转心、<a id="a-My"></a>无所行心、<a id="a-Mz"></a>无观察心、<a id="a-N0"></a>无动虑心、<a id="a-N1"></a>无流荡心、<a id="a-N2"></a>无摄聚心、<a id="a-N3"></a>无散乱心、<a id="a-N4"></a>无高举心、<a id="a-N5"></a>无沉下心、<a id="a-N6"></a>无防护心、<a id="a-N7"></a>无覆藏心、<a id="a-N8"></a>无欣勇心、<a id="a-N9"></a>无违逆心、<a id="a-NA"></a>无萎悴心、<a id="a-NB"></a>无动摇心、<a id="a-NC"></a>无惊喜心、<a id="a-ND"></a>无惛沉心、<a id="a-NE"></a>无分别心、<a id="a-NF"></a>无异分别心、<a id="a-NG"></a>无遍分别心。<a id="a-NH"></a>又此定者，<a id="a-NI"></a>不随识心、<a id="a-NJ"></a>不依眼心、<a id="a-NK"></a>不依耳鼻舌身意心、<a id="a-NL"></a>不依色心、<a id="a-NM"></a>不依声香味触法心、<a id="a-NN"></a>不趣诸法心、<a id="a-NO"></a>不起智心、<a id="a-NP"></a>不观过去心、<a id="a-NQ"></a>不观未来心、<a id="a-NR"></a>不观现在心。<a id="a-NS"></a>舍利子，<a id="a-NT"></a>如来应正遍知住三摩地，<a id="a-NU"></a>如是离心无有一法而可得者，<a id="a-NV"></a>于一切法中无碍智见生，<a id="a-NW"></a>以无功用故。<a id="a-NX"></a>又舍利子，<a id="a-NY"></a>如来不起于三摩地，<a id="a-NZ"></a>离心意识而能作诸佛事，<a id="a-Na"></a>以无功用故。<a id="a-Nb"></a>如是，<a id="a-Nc"></a>舍利子，<a id="a-Nd"></a>是诸菩萨摩诃萨，<a id="a-Ne"></a>闻如来不思议尸罗及三摩地已，<a id="a-Nf"></a>信受谛奉，<a id="a-Ng"></a>清净无疑，<a id="a-Nh"></a>倍复踊跃，<a id="a-Ni"></a>深生欢喜，<a id="a-Nj"></a>发希奇想。<a id="a-Nk"></a>”</p>
  <p id="aNl">尔时，<a id="a-Nm"></a>世尊欲重宣此义，<a id="a-Nn"></a>而说颂曰：</p>
  <p id="aNo">“无量无等百千劫，<a id="a-Np"></a>　昔有趣中行觉行，</p>
  <p id="aNq">戒闻定忍不放逸，<a id="a-Nr"></a>　导师能修妙觉因。</p>
  <p id="aNs">最胜业果净如是，<a id="a-Nt"></a>　妙广净戒超诸有，</p>
  <p id="aNu">十力尊戒如空净，<a id="a-Nv"></a>　难说无垢譬虚空。</p>
  <p id="aNw">从佛初得菩提夜，<a id="a-Nx"></a>　至后入于寂灭夜，</p>
  <p id="aNy">佛心无行无异行，<a id="a-Nz"></a>　大静虑定未曾起。</p>
  <p id="aO0">十力戒聚无退分，<a id="a-O1"></a>　解脱神力亦如是，</p>
  <p id="aO2">一心住经无量劫，<a id="a-O3"></a>　大圣无思无异思。</p>
  <p id="aO4">佛智如空非思境，<a id="a-O5"></a>　明达无缘照三世，</p>
  <p id="aO6">无心意思无改变，<a id="a-O7"></a>　唯有佛子能信受。<a id="a-O8"></a>”</p>
  <p id="aO9">尔时，<a id="a-OA"></a>佛告舍利子：<a id="a-OB"></a>“云何菩萨摩诃萨，<a id="a-OC"></a>于如来不思议神力，<a id="a-OD"></a>信受谛奉，<a id="a-OE"></a>清净无疑，<a id="a-OF"></a>倍复踊跃，<a id="a-OG"></a>深生欢喜，<a id="a-OH"></a>发希奇想？</p>
  <p id="aOI">“舍利子，<a id="a-OJ"></a>如来应正遍知所获神通，<a id="a-OK"></a>不可思议，<a id="a-OL"></a>不可宣说，<a id="a-OM"></a>今当为汝方便开显。<a id="a-ON"></a>舍利子，<a id="a-OO"></a>如来常说，<a id="a-OP"></a>我声闻众中得神通者，<a id="a-OQ"></a>所谓长老大目揵连最为第一。<a id="a-OR"></a>舍利子，<a id="a-OS"></a>如是所得神通，<a id="a-OT"></a>若以称量观察声闻神通，<a id="a-OU"></a>不见有与菩萨神通等者；<a id="a-OV"></a>若以称量观察声闻、<a id="a-OW"></a>菩萨所得神通，<a id="a-OX"></a>不见有与诸佛如来神通等者。<a id="a-OY"></a>舍利子，<a id="a-OZ"></a>是名如来不可思议神通。<a id="a-Oa"></a>是诸菩萨摩诃萨，<a id="a-Ob"></a>为欲证得如来神通者，<a id="a-Oc"></a>倍应发起上品正勤，<a id="a-Od"></a>则能获证。<a id="a-Oe"></a>舍利子，<a id="a-Of"></a>汝等今者，<a id="a-Og"></a>欲于如来所，<a id="a-Oh"></a>闻说不思议神通譬喻不？<a id="a-Oi"></a>”</p>
  <p id="aOj">舍利子言：<a id="a-Ok"></a>“今正是时！<a id="a-Ol"></a>若诸苾芻闻佛所说神通譬喻者，<a id="a-Om"></a>如所闻已，<a id="a-On"></a>当共受持。<a id="a-Oo"></a>”</p>
  <p id="aOp">佛告舍利子：<a id="a-Oq"></a>“谛听！<a id="a-Or"></a>谛听！<a id="a-Os"></a>当为汝说。<a id="a-Ot"></a>”</p>
  <p id="aOu">舍利子言：<a id="a-Ov"></a>“如是，<a id="a-Ow"></a>世尊，<a id="a-Ox"></a>愿乐欲闻。<a id="a-Oy"></a>”</p>
  <p id="aOz">佛告舍利子：<a id="a-P0"></a>“于汝意云何？<a id="a-P1"></a>尊者大目揵连有大神通不？<a id="a-P2"></a>”</p>
  <p id="aP3">舍利子言：<a id="a-P4"></a>“我昔从佛受持是语，<a id="a-P5"></a>尊者大目揵连，<a id="a-P6"></a>于声闻僧中神通第一。<a id="a-P7"></a>”</p>
  <p id="aP8">佛言：<a id="a-P9"></a>“如是，<a id="a-PA"></a>如是，<a id="a-PB"></a>舍利子，<a id="a-PC"></a>今当为汝广说譬喻。<a id="a-PD"></a>假使三千大千世界满中声闻，<a id="a-PE"></a>皆得神通如大目揵连，<a id="a-PF"></a>譬如甘蔗、<a id="a-PG"></a>竹苇、<a id="a-PH"></a>稻麻、<a id="a-PI"></a>丛林。<a id="a-PJ"></a>是诸声闻以诸正勤，<a id="a-PK"></a>迅速势力神通变化显现之时，<a id="a-PL"></a>欲比如来神通变化，<a id="a-PM"></a>百分、<a id="a-PN"></a>千分、<a id="a-PO"></a>百千万分不及其一，<a id="a-PP"></a>拘胝分、<a id="a-PQ"></a>百拘胝分、<a id="a-PR"></a>千拘胝分、<a id="a-PS"></a>百千拘胝分不及其一，<a id="a-PT"></a>如是僧佉分、<a id="a-PU"></a>迦罗分、<a id="a-PV"></a>伽拏那分、<a id="a-PW"></a>沤波摩分、<a id="a-PX"></a>优波尼商分不及其一。<a id="a-PY"></a>何以故？<a id="a-PZ"></a>如来应正遍知，<a id="a-Pa"></a>以得第一神通变化波罗蜜多故。</p>
  <p id="aPb">“复次，<a id="a-Pc"></a>舍利子，<a id="a-Pd"></a>假使如来以一芥子投之于地，<a id="a-Pe"></a>彼声闻众以诸正勤，<a id="a-Pf"></a>迅速势力神通变化大显现时，<a id="a-Pg"></a>终不能动所投芥子如毛端许。<a id="a-Ph"></a>何以故？<a id="a-Pi"></a>如来应正遍知，<a id="a-Pj"></a>以得第一神通变化故。<a id="a-Pk"></a>又舍利子，<a id="a-Pl"></a>且置三千大千世界。<a id="a-Pm"></a>假使东方乃至如殑伽沙等世界中所有众生，<a id="a-Pn"></a>如是十方殑伽沙等世界众生，<a id="a-Po"></a>若卵生、<a id="a-Pp"></a>若胎生乃至非想非非想处，<a id="a-Pq"></a>一切众生俱是声闻，<a id="a-Pr"></a>成就第一神通变化，<a id="a-Ps"></a>皆如尊者大目揵连。<a id="a-Pt"></a>如是声闻以诸正勤，<a id="a-Pu"></a>迅速势力神通变化大显现时，<a id="a-Pv"></a>终不能动所投芥子如毛端许。<a id="a-Pw"></a>何以故？<a id="a-Px"></a>如来以得第一波罗蜜神通波罗蜜多故。<a id="a-Py"></a>舍利子，<a id="a-Pz"></a>是名如来具足如是大神通力，<a id="a-Q0"></a>具足如是大威德力，<a id="a-Q1"></a>具足如是大宗势力。<a id="a-Q2"></a>”</p>
  <p id="aQ3">尔时，<a id="a-Q4"></a>薄伽梵复告长老舍利子言：<a id="a-Q5"></a>“舍利子，<a id="a-Q6"></a>汝颇曾闻风劫起时，<a id="a-Q7"></a>世有大风，<a id="a-Q8"></a>名僧伽多。<a id="a-Q9"></a>彼风所吹，<a id="a-QA"></a>举此三千大千世界，<a id="a-QB"></a>苏迷卢山王、<a id="a-QC"></a>轮围山、<a id="a-QD"></a>大轮围山，<a id="a-QE"></a>及四大洲、<a id="a-QF"></a>八万少洲、<a id="a-QG"></a>大山大海，<a id="a-QH"></a>举离本处，<a id="a-QI"></a>高踰缮那，<a id="a-QJ"></a>碎为末不？<a id="a-QK"></a>”</p>
  <p id="aQL">舍利子言：<a id="a-QM"></a>“我昔面于佛前，<a id="a-QN"></a>亲闻受持如是之事。<a id="a-QO"></a>”</p>
  <p id="aQP">佛言：<a id="a-QQ"></a>“如是，<a id="a-QR"></a>如是。<a id="a-QS"></a>舍利子，<a id="a-QT"></a>又风灾起，<a id="a-QU"></a>更有大风，<a id="a-QV"></a>名僧伽多。<a id="a-QW"></a>彼风所吹，<a id="a-QX"></a>举此三千大千世界，<a id="a-QY"></a>并苏迷卢山、<a id="a-QZ"></a>轮围山等，<a id="a-Qa"></a>及诸大海，<a id="a-Qb"></a>举高百踰缮那已，<a id="a-Qc"></a>碎末为尘；<a id="a-Qd"></a>或复举高二百踰缮那，<a id="a-Qe"></a>或高四百、<a id="a-Qf"></a>五百乃至举高千踰缮那，<a id="a-Qg"></a>或高三千、<a id="a-Qh"></a>四千踰缮那已，<a id="a-Qi"></a>碎末为尘；<a id="a-Qj"></a>乃至或高无量百千踰缮那已，<a id="a-Qk"></a>碎末为尘。<a id="a-Ql"></a>而此诸尘，<a id="a-Qm"></a>随风散灭，<a id="a-Qn"></a>了不可得，<a id="a-Qo"></a>何况山石当有存者？<a id="a-Qp"></a>此风又上，<a id="a-Qq"></a>击散坏灭焰摩天宫，<a id="a-Qr"></a>乃至诸尘散灭，<a id="a-Qs"></a>何况宫殿当有存者？<a id="a-Qt"></a>如是展转次第而上，<a id="a-Qu"></a>击散坏灭睹史多天、<a id="a-Qv"></a>乐变化天、<a id="a-Qw"></a>他化自在天、<a id="a-Qx"></a>魔罗众天、<a id="a-Qy"></a>婆摩天、<a id="a-Qz"></a>净光天、<a id="a-R0"></a>遍净天所有宫殿，<a id="a-R1"></a>乃至彼诸微尘，<a id="a-R2"></a>亦皆散灭，<a id="a-R3"></a>不可而得，<a id="a-R4"></a>何况宫殿墙壁而可存者？<a id="a-R5"></a>舍利子，<a id="a-R6"></a>假使如上大风卒起摧坏世界，<a id="a-R7"></a>即以此风吹如来衣，<a id="a-R8"></a>一毛端际尚不能动，<a id="a-R9"></a>何况衣角及全衣者？<a id="a-RA"></a>何以故？<a id="a-RB"></a>如来应正等觉，<a id="a-RC"></a>成就不可思议神通，<a id="a-RD"></a>不可思议威仪，<a id="a-RE"></a>不可思议妙行，<a id="a-RF"></a>不可思议大悲故。</p>
  <p id="aRG">“复次，<a id="a-RH"></a>舍利子，<a id="a-RI"></a>假使十方如殑伽河沙等世界，<a id="a-RJ"></a>有如是等大风轮起，<a id="a-RK"></a>将欲吹坏此诸世界。<a id="a-RL"></a>尔时，<a id="a-RM"></a>如来以一指端，<a id="a-RN"></a>持此世界往至余处，<a id="a-RO"></a>或令风轮无力能吹，<a id="a-RP"></a>飒然还返。<a id="a-RQ"></a>然于如来神通变化，<a id="a-RR"></a>及一切力无有退减。<a id="a-RS"></a>舍利子，<a id="a-RT"></a>如来神通，<a id="a-RU"></a>不可思议，<a id="a-RV"></a>难闻难信。<a id="a-RW"></a>唯有诸大菩萨摩诃萨，<a id="a-RX"></a>乃能信受谛奉，<a id="a-RY"></a>清净无惑无疑，<a id="a-RZ"></a>倍复踊跃，<a id="a-Ra"></a>深生欢喜，<a id="a-Rb"></a>发希奇想。<a id="a-Rc"></a>”</p>
  <p id="aRd">尔时，<a id="a-Re"></a>世尊欲重宣此义，<a id="a-Rf"></a>而说颂曰：</p>
  <p id="aRg">“假使三界诸含灵，<a id="a-Rh"></a>　一切变成声闻众，</p>
  <p id="aRi">尽得神通波罗蜜，<a id="a-Rj"></a>　譬如尊者目揵连。</p>
  <p id="aRk">获大神通力如来，<a id="a-Rl"></a>　以一芥子投于地，</p>
  <p id="aRm">一切声闻现神通，<a id="a-Rn"></a>　未能摇转毛端量。</p>
  <p id="aRo">假使十方世界中，<a id="a-Rp"></a>　所有殑伽河沙等，</p>
  <p id="aRq">吠岚僧伽大猛风，<a id="a-Rr"></a>　吹碎如斯诸世界。</p>
  <p id="aRs">如是诸风大猛盛，<a id="a-Rt"></a>　将吹一切智衣服，</p>
  <p id="aRu">尽其势力不能动，<a id="a-Rv"></a>　乃至如一毛端量。</p>
  <p id="aRw">大牟尼尊以一毛，<a id="a-Rx"></a>　能障彼风令不起，</p>
  <p id="aRy">佛具如斯大神力，<a id="a-Rz"></a>　等彼虚空无边际。</p>
  <p id="aS0">“如是，<a id="a-S1"></a>舍利子，<a id="a-S2"></a>是名如来不可思议大神通力。<a id="a-S3"></a>菩萨摩诃萨，<a id="a-S4"></a>信受谛奉，<a id="a-S5"></a>清净无疑，<a id="a-S6"></a>倍复踊跃，<a id="a-S7"></a>深生欢喜，<a id="a-S8"></a>发希奇想。<a id="a-S9"></a>”</p>
 </body>
</html>