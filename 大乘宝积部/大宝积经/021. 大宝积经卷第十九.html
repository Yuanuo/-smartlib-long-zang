<!doctype html>
<html id="z3IBTDnBz" data-ver="1175">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第十九</h1>
  <h2 id="a2">唐三藏法师菩提流志奉诏译</h2>
  <h2 id="a3">不动如来会第六之一授记庄严品第一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山，<a id="a-7"></a>与大比丘众千二百五十人俱，<a id="a-8"></a>皆是阿罗汉，<a id="a-9"></a>众所知识，<a id="a-A"></a>诸漏已尽，<a id="a-B"></a>无复烦恼，<a id="a-C"></a>心慧解脱，<a id="a-D"></a>自在无碍犹如大龙，<a id="a-E"></a>所作已办，<a id="a-F"></a>舍于重担，<a id="a-G"></a>逮得己利，<a id="a-H"></a>尽诸有结，<a id="a-I"></a>正教通达到于彼岸，<a id="a-J"></a>唯有阿难住于学地。</p>
  <p id="aK">尔时，<a id="a-L"></a>尊者舍利弗，<a id="a-M"></a>从座而起，<a id="a-N"></a>偏袒右肩，<a id="a-O"></a>右膝著地，<a id="a-P"></a>合掌向佛，<a id="a-Q"></a>白言：<a id="a-R"></a>“世尊，<a id="a-S"></a>云何往昔诸菩萨摩诃萨，<a id="a-T"></a>发趣阿耨多罗三藐三菩提，<a id="a-U"></a>修行遍清净行，<a id="a-V"></a>被精进甲功德庄严？<a id="a-W"></a>是诸菩萨由被甲故，<a id="a-X"></a>于阿耨多罗三藐三菩提得不退转。<a id="a-Y"></a>世尊，<a id="a-Z"></a>如是行愿及以发心，<a id="a-a"></a>惟尊大慈开示演说。<a id="a-b"></a>世尊，<a id="a-c"></a>彼诸菩萨摩诃萨，<a id="a-d"></a>为利益安乐天人世间，<a id="a-e"></a>精勤修习，<a id="a-f"></a>遍清净行，<a id="a-g"></a>被精进甲，<a id="a-h"></a>由是利益安乐一切众生；<a id="a-i"></a>及为现在、<a id="a-j"></a>未来菩萨，<a id="a-k"></a>当作佛法光明，<a id="a-l"></a>赞扬功德证获善根故，<a id="a-m"></a>使诸菩萨闻此法已，<a id="a-n"></a>于真如法性精勤修学，<a id="a-o"></a>当得阿耨多罗三藐三菩提。<a id="a-p"></a>”</p>
  <p id="aq">佛言：<a id="a-r"></a>“善哉！<a id="a-s"></a>善哉！<a id="a-t"></a>舍利弗，<a id="a-u"></a>汝能问过去、<a id="a-v"></a>未来菩萨摩诃萨，<a id="a-w"></a>净行光明广大甲胄阐扬功德，<a id="a-x"></a>为摄受未来菩萨摩诃萨故。<a id="a-y"></a>谛听！<a id="a-z"></a>谛听！<a id="a-10"></a>如理思惟，<a id="a-11"></a>当为汝说。<a id="a-12"></a>”</p>
  <p id="a13">舍利弗言：<a id="a-14"></a>“唯然！<a id="a-15"></a>世尊，<a id="a-16"></a>愿乐欲闻。<a id="a-17"></a>”</p>
  <p id="a18">佛告舍利弗：<a id="a-19"></a>“从是东方过千世界，<a id="a-1A"></a>彼有佛刹名曰妙喜，<a id="a-1B"></a>昔广目如来应正等觉出现于彼，<a id="a-1C"></a>与诸菩萨摩诃萨说微妙法，<a id="a-1D"></a>从六波罗蜜为首。</p>
  <p id="a1E">“舍利弗，<a id="a-1F"></a>彼时有一比丘，<a id="a-1G"></a>从座而起，<a id="a-1H"></a>偏袒右肩，<a id="a-1I"></a>右膝著地，<a id="a-1J"></a>向佛合掌，<a id="a-1K"></a>白言：<a id="a-1L"></a>‘世尊，<a id="a-1M"></a>如佛所说，<a id="a-1N"></a>菩萨法教志愿修行。<a id="a-1O"></a>’佛言：<a id="a-1P"></a>‘善男子，<a id="a-1Q"></a>汝今当知，<a id="a-1R"></a>菩萨教法难可修习。<a id="a-1S"></a>何以故？<a id="a-1T"></a>菩萨于诸众生不生瞋害心故。<a id="a-1U"></a>’时彼比丘白佛言：<a id="a-1V"></a>‘世尊，<a id="a-1W"></a>我从今日发阿耨多罗三藐三菩提心，<a id="a-1X"></a>以无谄无诳实语、<a id="a-1Y"></a>不异语，<a id="a-1Z"></a>求一切智智，<a id="a-1a"></a>乃至未得无上菩提，<a id="a-1b"></a>若于众生起瞋害心者，<a id="a-1c"></a>则为违背无量无数无边世界中现在说法诸佛如来。<a id="a-1d"></a>世尊，<a id="a-1e"></a>我今发此一切智心如是回向，<a id="a-1f"></a>于其中间，<a id="a-1g"></a>若发声闻、<a id="a-1h"></a>独觉心者，<a id="a-1i"></a>则为欺诳一切诸佛。<a id="a-1j"></a>世尊，<a id="a-1k"></a>我今发此一切智心如是回向，<a id="a-1l"></a>乃至未得无上菩提，<a id="a-1m"></a>若于众生起爱欲瞋痴之心，<a id="a-1n"></a>或与惛沉贡高恶作相应，<a id="a-1o"></a>则为欺诳一切诸佛。<a id="a-1p"></a>世尊，<a id="a-1q"></a>我今发此一切智心安住回向，<a id="a-1r"></a>乃至未得无上菩提，<a id="a-1s"></a>若生疑惑心，<a id="a-1t"></a>如是或起杀害、<a id="a-1u"></a>不与取心，<a id="a-1v"></a>或起邪见及非梵行，<a id="a-1w"></a>妄语、<a id="a-1x"></a>两舌、<a id="a-1y"></a>粗语相应，<a id="a-1z"></a>或与损害相应，<a id="a-20"></a>则为欺诳一切诸佛。<a id="a-21"></a>’舍利弗，<a id="a-22"></a>时有异比丘作如是念：<a id="a-23"></a>‘此菩萨摩诃萨，<a id="a-24"></a>由初发心被精进甲，<a id="a-25"></a>于一切众生不为瞋等之所摇动。<a id="a-26"></a>’舍利弗，<a id="a-27"></a>时彼菩萨因此念故，<a id="a-28"></a>妙喜国中号为不动。<a id="a-29"></a>时，<a id="a-2A"></a>广目如来应正等觉，<a id="a-2B"></a>见彼菩萨得不动名，<a id="a-2C"></a>随喜赞善。<a id="a-2D"></a>四大天王、<a id="a-2E"></a>释梵世主，<a id="a-2F"></a>闻彼名已亦皆随喜。</p>
  <p id="a2G">“舍利弗，<a id="a-2H"></a>彼不动菩萨摩诃萨，<a id="a-2I"></a>于彼佛前作如是言：<a id="a-2J"></a>‘世尊，<a id="a-2K"></a>我今发此一切智心，<a id="a-2L"></a>如是回向阿耨多罗三藐三菩提，<a id="a-2M"></a>乃至未证无上正觉，<a id="a-2N"></a>所修行业或违此言者，<a id="a-2O"></a>则为欺诳无量无数世界诸佛如来安住说法者。<a id="a-2P"></a>世尊，<a id="a-2Q"></a>我今发此大心如是回向，<a id="a-2R"></a>乃至未证菩提，<a id="a-2S"></a>若于一一语言，<a id="a-2T"></a>不与念佛及一切智相应，<a id="a-2U"></a>则为欺诳一切诸佛。<a id="a-2V"></a>世尊，<a id="a-2W"></a>我今如是发心回向，<a id="a-2X"></a>乃至未证无上菩提，<a id="a-2Y"></a>生生在家不出家者，<a id="a-2Z"></a>则为违背一切诸佛。<a id="a-2a"></a>世尊，<a id="a-2b"></a>我今发此一切智心，<a id="a-2c"></a>乃至未得无上菩提，<a id="a-2d"></a>生生出家，<a id="a-2e"></a>若不乞食，<a id="a-2f"></a>不一坐食，<a id="a-2g"></a>不节减食，<a id="a-2h"></a>再食不食，<a id="a-2i"></a>不持三衣，<a id="a-2j"></a>不著粪扫衣，<a id="a-2k"></a>不随所而坐，<a id="a-2l"></a>不常坐，<a id="a-2m"></a>不住阿兰若，<a id="a-2n"></a>不安止树下，<a id="a-2o"></a>不露坐，<a id="a-2p"></a>不住冢间，<a id="a-2q"></a>则为欺诳一切诸佛。<a id="a-2r"></a>世尊，<a id="a-2s"></a>我今发此大菩提心如是回向，<a id="a-2t"></a>乃至未得一切智智，<a id="a-2u"></a>若不成就无碍辩才说诸妙法，<a id="a-2v"></a>则为欺诳无数诸佛。<a id="a-2w"></a>世尊，<a id="a-2x"></a>我今如是发心，<a id="a-2y"></a>乃至未得无上菩提，<a id="a-2z"></a>若不住三威仪，<a id="a-30"></a>或立或坐，<a id="a-31"></a>或复经行，<a id="a-32"></a>则为欺诳无量诸佛。<a id="a-33"></a>世尊，<a id="a-34"></a>我今发如上心，<a id="a-35"></a>乃至未得一切智智，<a id="a-36"></a>或于众生犯根本罪，<a id="a-37"></a>或作妄语及余世俗愦闹之言，<a id="a-38"></a>或起摧伏他论相应之心，<a id="a-39"></a>则为欺诳无数诸佛。<a id="a-3A"></a>世尊，<a id="a-3B"></a>我今发此一切智心，<a id="a-3C"></a>安住回向阿耨多罗三藐三菩提，<a id="a-3D"></a>或与妇人说法，<a id="a-3E"></a>若不起无常、<a id="a-3F"></a>苦、<a id="a-3G"></a>空、<a id="a-3H"></a>无我之相，<a id="a-3I"></a>而取彼相及露齿而笑，<a id="a-3J"></a>则为欺诳一切诸佛。<a id="a-3K"></a>世尊，<a id="a-3L"></a>若我发此一切智心，<a id="a-3M"></a>安住回向阿耨多罗三藐三菩提，<a id="a-3N"></a>于说法时顾指轻躁，<a id="a-3O"></a>或见余菩萨不生大师之想，<a id="a-3P"></a>则为欺诳无数诸佛。<a id="a-3Q"></a>世尊，<a id="a-3R"></a>我今发此一切智心，<a id="a-3S"></a>乃至阿耨多罗三藐三菩提，<a id="a-3T"></a>若坐听法，<a id="a-3U"></a>及礼外道、<a id="a-3V"></a>沙门、<a id="a-3W"></a>婆罗门，<a id="a-3X"></a>唯除诸佛沙门弟子，<a id="a-3Y"></a>则为欺诳一切诸佛。<a id="a-3Z"></a>世尊，<a id="a-3a"></a>我今发此大心，<a id="a-3b"></a>至无上觉，<a id="a-3c"></a>若行财法施时，<a id="a-3d"></a>情有彼此，<a id="a-3e"></a>应供养所生简异心，<a id="a-3f"></a>则为欺诳一切诸佛。<a id="a-3g"></a>世尊，<a id="a-3h"></a>我今发一切智心，<a id="a-3i"></a>乃至无上菩提，<a id="a-3j"></a>若见诸罪人将被刑罚，<a id="a-3k"></a>不舍身命而救护彼，<a id="a-3l"></a>则为欺诳一切诸佛。<a id="a-3m"></a>’</p>
  <p id="a3n">“舍利弗，<a id="a-3o"></a>时彼菩萨修此大行，<a id="a-3p"></a>乃至未证无上菩提，<a id="a-3q"></a>无一众生将被刑罚不救护者。<a id="a-3r"></a>舍利弗，<a id="a-3s"></a>尔时有一比丘作如是念：<a id="a-3t"></a>‘如来于此行者当为作证，<a id="a-3u"></a>彼天、<a id="a-3v"></a>人、<a id="a-3w"></a>阿修罗等亦为证见。<a id="a-3x"></a>’舍利弗，<a id="a-3y"></a>时广目如来应正等觉，<a id="a-3z"></a>知彼比丘心之所念，<a id="a-40"></a>告言：<a id="a-41"></a>‘如是，<a id="a-42"></a>如是，<a id="a-43"></a>如来应正等觉之所证见，<a id="a-44"></a>彼诸世间天、<a id="a-45"></a>人、<a id="a-46"></a>阿修罗等亦为证见。<a id="a-47"></a>比丘，<a id="a-48"></a>若复有菩萨摩诃萨，<a id="a-49"></a>被如是等大精进甲，<a id="a-4A"></a>趣向阿耨多罗三藐三菩提，<a id="a-4B"></a>彼皆当成无上正觉。<a id="a-4C"></a>’</p>
  <p id="a4D">“舍利弗，<a id="a-4E"></a>时不动菩萨摩诃萨白佛言：<a id="a-4F"></a>‘世尊，<a id="a-4G"></a>我今发此一切智心，<a id="a-4H"></a>乃至未证无上菩提，<a id="a-4I"></a>于其中间，<a id="a-4J"></a>若比丘、<a id="a-4K"></a>比丘尼、<a id="a-4L"></a>优婆塞、<a id="a-4M"></a>优婆夷，<a id="a-4N"></a>有诸罪衅若说其所犯，<a id="a-4O"></a>则为违背诸佛如来。<a id="a-4P"></a>世尊，<a id="a-4Q"></a>我修是行，<a id="a-4R"></a>愿成无上正等菩提，<a id="a-4S"></a>使我刹中广大清净，<a id="a-4T"></a>诸声闻众悉无过失。<a id="a-4U"></a>世尊，<a id="a-4V"></a>若我发此一切智心，<a id="a-4W"></a>若未证得无上菩提，<a id="a-4X"></a>乃至梦中若生欲想而有所泄，<a id="a-4Y"></a>则为违背诸佛如来。<a id="a-4Z"></a>世尊，<a id="a-4a"></a>我修是行证无上觉，<a id="a-4b"></a>使彼国中出家菩萨，<a id="a-4c"></a>彼于梦间亦无漏泄。<a id="a-4d"></a>世尊，<a id="a-4e"></a>若我发此一切智心，<a id="a-4f"></a>乃至证得无上菩提，<a id="a-4g"></a>我佛刹中若诸女人，<a id="a-4h"></a>有女过失如余土者，<a id="a-4i"></a>终不取正觉。<a id="a-4j"></a>若取正觉，<a id="a-4k"></a>则为欺诳一切诸佛。<a id="a-4l"></a>’舍利弗，<a id="a-4m"></a>若菩萨以此大愿种子成就者，<a id="a-4n"></a>念随出生如是诸法，<a id="a-4o"></a>能为众生说种种教。</p>
  <p id="a4p">“舍利弗，<a id="a-4q"></a>时有比丘，<a id="a-4r"></a>白不动菩萨言：<a id="a-4s"></a>‘大士，<a id="a-4t"></a>若此诚心不退至言无妄者，<a id="a-4u"></a>愿以足指摇动大地。<a id="a-4v"></a>’时不动菩萨，<a id="a-4w"></a>以佛威神及本愿善根力故，<a id="a-4x"></a>令彼大地六种摇动，<a id="a-4y"></a>所谓动、<a id="a-4z"></a>大动、<a id="a-50"></a>遍动、<a id="a-51"></a>摇、<a id="a-52"></a>大摇、<a id="a-53"></a>遍摇。<a id="a-54"></a>舍利弗，<a id="a-55"></a>彼不动菩萨摩诃萨，<a id="a-56"></a>如昔所愿今已成办。<a id="a-57"></a>是故菩萨摩诃萨欲证阿耨多罗三藐三菩提者，<a id="a-58"></a>应学不动菩萨摩诃萨。<a id="a-59"></a>若有菩萨善修其行，<a id="a-5A"></a>当获如彼佛刹，<a id="a-5B"></a>及能速证阿耨多罗三藐三菩提。<a id="a-5C"></a>”</p>
  <p id="a5D">尔时，<a id="a-5E"></a>舍利弗白佛言：<a id="a-5F"></a>“世尊，<a id="a-5G"></a>不动菩萨初发心时，<a id="a-5H"></a>几何天子而来集会？<a id="a-5I"></a>”</p>
  <p id="a5J">佛告舍利弗：<a id="a-5K"></a>“彼时三千大千世界，<a id="a-5L"></a>所有四大天王及与帝释、<a id="a-5M"></a>魔王、<a id="a-5N"></a>娑婆世界主梵天王等，<a id="a-5O"></a>皆欢喜合掌，<a id="a-5P"></a>作如是言：<a id="a-5Q"></a>‘今此所闻被功德甲，<a id="a-5R"></a>我等昔未曾闻。<a id="a-5S"></a>世尊，<a id="a-5T"></a>彼不动菩萨当成佛时，<a id="a-5U"></a>于彼刹中所有众生，<a id="a-5V"></a>不以下劣善根而得成就。<a id="a-5W"></a>’”</p>
  <p id="a5X">舍利弗白佛言：<a id="a-5Y"></a>“世尊，<a id="a-5Z"></a>如佛所说，<a id="a-5a"></a>不动菩萨被甲功德，<a id="a-5b"></a>诸余菩萨所未曾有。<a id="a-5c"></a>”</p>
  <p id="a5d">佛告舍利弗：<a id="a-5e"></a>“如是，<a id="a-5f"></a>如是，<a id="a-5g"></a>诸余菩萨被大甲胄，<a id="a-5h"></a>发趣无上菩提，<a id="a-5i"></a>无有如不动菩萨摩诃萨者。<a id="a-5j"></a>舍利弗，<a id="a-5k"></a>彼不动菩萨成就功德，<a id="a-5l"></a>于贤劫中一切菩萨皆悉无有。<a id="a-5m"></a>舍利弗，<a id="a-5n"></a>尔时广目如来，<a id="a-5o"></a>授不动菩萨摩诃萨阿耨多罗三藐三菩提记言：<a id="a-5p"></a>‘善男子，<a id="a-5q"></a>汝于来世当得作佛，<a id="a-5r"></a>号曰不动如来、<a id="a-5s"></a>应、<a id="a-5t"></a>正等觉、<a id="a-5u"></a>明行圆满、<a id="a-5v"></a>善逝、<a id="a-5w"></a>世间解、<a id="a-5x"></a>无上丈夫、<a id="a-5y"></a>调御士、<a id="a-5z"></a>天人师、<a id="a-60"></a>佛世尊。<a id="a-61"></a>’如燃灯佛与我授记，<a id="a-62"></a>舍利弗，<a id="a-63"></a>不动菩萨得授记时，<a id="a-64"></a>有大光明普照世界。<a id="a-65"></a>是时大地六种震动，<a id="a-66"></a>如我往昔证一切智时，<a id="a-67"></a>此大千界六动震动。</p>
  <p id="a68">“复次，<a id="a-69"></a>舍利弗，<a id="a-6A"></a>彼时三千大千世界所有卉木丛林，<a id="a-6B"></a>皆向菩萨倾靡；<a id="a-6C"></a>亦如我昔证菩提时，<a id="a-6D"></a>一切草木倾向于我。<a id="a-6E"></a>复次，<a id="a-6F"></a>舍利弗，<a id="a-6G"></a>不动菩萨蒙佛记时，<a id="a-6H"></a>彼大千界所有天、<a id="a-6I"></a>龙、<a id="a-6J"></a>夜叉、<a id="a-6K"></a>阿修罗、<a id="a-6L"></a>迦楼罗、<a id="a-6M"></a>紧那罗、<a id="a-6N"></a>摩睺罗伽，<a id="a-6O"></a>皆悉合掌顶礼菩萨；<a id="a-6P"></a>如我于此证大菩提，<a id="a-6Q"></a>娑婆世界所有天龙等，<a id="a-6R"></a>皆悉合掌顶礼于我。<a id="a-6S"></a>复次，<a id="a-6T"></a>舍利弗，<a id="a-6U"></a>彼不动菩萨摩诃萨得授记时，<a id="a-6V"></a>彼世界中所有女人怀孕，<a id="a-6W"></a>皆得安和分释无诸苦难，<a id="a-6X"></a>盲者得视，<a id="a-6Y"></a>聋者能闻；<a id="a-6Z"></a>如我成佛时等无有异。<a id="a-6a"></a>复次，<a id="a-6b"></a>舍利弗，<a id="a-6c"></a>彼不动菩萨摩诃萨发趣阿耨多罗三藐三菩提，<a id="a-6d"></a>及广目如来应正等觉授菩提记，<a id="a-6e"></a>于彼二时，<a id="a-6f"></a>一切众生无横死者；<a id="a-6g"></a>亦如我证一切智时，<a id="a-6h"></a>无有异也。<a id="a-6i"></a>复次，<a id="a-6j"></a>舍利弗，<a id="a-6k"></a>彼不动菩萨得授记时，<a id="a-6l"></a>有悦意香普熏世界；<a id="a-6m"></a>亦如我昔证大菩提，<a id="a-6n"></a>妙香遍闻适意无异。<a id="a-6o"></a>”</p>
  <p id="a6p">尔时，<a id="a-6q"></a>舍利弗白佛言：<a id="a-6r"></a>“世尊，<a id="a-6s"></a>彼不动菩萨摩诃萨，<a id="a-6t"></a>成就如是广大功德。<a id="a-6u"></a>”</p>
  <p id="a6v">佛告舍利弗言：<a id="a-6w"></a>“彼不动菩萨蒙佛授记，<a id="a-6x"></a>非唯有此功德，<a id="a-6y"></a>又能到无边功德彼岸。</p>
  <p id="a6z">“复次，<a id="a-70"></a>舍利弗，<a id="a-71"></a>彼不动菩萨，<a id="a-72"></a>由广目如来与授佛记，<a id="a-73"></a>彼时天人世间、<a id="a-74"></a>阿修罗等，<a id="a-75"></a>心皆悦庆柔顺调善；<a id="a-76"></a>亦如我证无上菩提，<a id="a-77"></a>诸天人等皆同欢喜。<a id="a-78"></a>复次，<a id="a-79"></a>舍利弗，<a id="a-7A"></a>彼不动菩萨获授记时，<a id="a-7B"></a>有大夜叉手持金刚侍卫菩萨，<a id="a-7C"></a>如我无异。<a id="a-7D"></a>复次，<a id="a-7E"></a>舍利弗，<a id="a-7F"></a>不动菩萨蒙佛记时，<a id="a-7G"></a>诸天及人散诸名华、<a id="a-7H"></a>涂香、<a id="a-7I"></a>末香于菩萨上，<a id="a-7J"></a>亦如我证大菩提时散诸香华。<a id="a-7K"></a>复次，<a id="a-7L"></a>舍利弗，<a id="a-7M"></a>彼不动菩萨得授记时，<a id="a-7N"></a>有诸天人各二十亿，<a id="a-7O"></a>皆发阿耨多罗三藐三菩提心，<a id="a-7P"></a>得广目如来授佛菩提记。<a id="a-7Q"></a>复次，<a id="a-7R"></a>舍利弗，<a id="a-7S"></a>彼不动菩萨蒙佛记时，<a id="a-7T"></a>优钵罗华、<a id="a-7U"></a>波头摩华、<a id="a-7V"></a>纷陀利华，<a id="a-7W"></a>遍满大地，<a id="a-7X"></a>亦如我道场诸华遍覆。<a id="a-7Y"></a>复次，<a id="a-7Z"></a>舍利弗，<a id="a-7a"></a>彼不动菩萨得授记时，<a id="a-7b"></a>有无量诸天在虚空中，<a id="a-7c"></a>散诸天衣覆菩萨上，<a id="a-7d"></a>咸作是言：<a id="a-7e"></a>‘愿此菩萨速证无上正等菩提！<a id="a-7f"></a>’亦如我昔得一切智，<a id="a-7g"></a>诸天散衣，<a id="a-7h"></a>无有异也。<a id="a-7i"></a>复次，<a id="a-7j"></a>舍利弗，<a id="a-7k"></a>彼世间天、<a id="a-7l"></a>人、<a id="a-7m"></a>阿修罗等，<a id="a-7n"></a>见不动菩萨得授阿耨多罗三藐三菩提记，<a id="a-7o"></a>皆大欢喜，<a id="a-7p"></a>甚于世间父母生子；<a id="a-7q"></a>犹如我证一切智时，<a id="a-7r"></a>诸天人等皆大欢悦。<a id="a-7s"></a>复次，<a id="a-7t"></a>舍利弗，<a id="a-7u"></a>彼三千大千世界所有天人，<a id="a-7v"></a>以佛神力，<a id="a-7w"></a>皆闻不动菩萨授菩提记，<a id="a-7x"></a>各施种种上服名衣、<a id="a-7y"></a>珍奇美膳；<a id="a-7z"></a>譬如比丘加提月满，<a id="a-80"></a>一切诸人悉皆供养。<a id="a-81"></a>舍利弗，<a id="a-82"></a>彼不动菩萨得授记时，<a id="a-83"></a>欲界众生持诸上味，<a id="a-84"></a>并奏天乐而以供养。<a id="a-85"></a>舍利弗，<a id="a-86"></a>彼不动菩萨摩诃萨得授记已，<a id="a-87"></a>有如是等功德成就。<a id="a-88"></a>”</p>
  <p id="a89">时，<a id="a-8A"></a>尊者舍利弗白佛言：<a id="a-8B"></a>“世尊，<a id="a-8C"></a>如来应正等觉甚为希有，<a id="a-8D"></a>善说诸佛境界不可思议，<a id="a-8E"></a>如是禅定境界及诸龙境界不可思议，<a id="a-8F"></a>诸业果报不可思议。<a id="a-8G"></a>世尊，<a id="a-8H"></a>彼不动菩萨住初发心，<a id="a-8I"></a>摄受如是殊胜功德得如来记，<a id="a-8J"></a>又成此等不可思议诸大功德。<a id="a-8K"></a>”</p>
  <p id="a8L">佛告舍利弗：<a id="a-8M"></a>“如是，<a id="a-8N"></a>如是，<a id="a-8O"></a>如汝所说。<a id="a-8P"></a>”</p>
  <p id="a8Q">尔时，<a id="a-8R"></a>尊者阿难白舍利弗言：<a id="a-8S"></a>“大德，<a id="a-8T"></a>彼初发心菩萨被精进甲胄，<a id="a-8U"></a>世尊略说少分功德，<a id="a-8V"></a>犹故未尽！<a id="a-8W"></a>”</p>
  <p id="a8X">舍利弗言：<a id="a-8Y"></a>“如是，<a id="a-8Z"></a>如是，<a id="a-8a"></a>如来略说。<a id="a-8b"></a>何以故？<a id="a-8c"></a>彼菩萨住初发心被精进甲，<a id="a-8d"></a>成就不可思议无量功德。<a id="a-8e"></a>”</p>
  <p id="a8f">时，<a id="a-8g"></a>舍利弗复白佛言：<a id="a-8h"></a>“世尊，<a id="a-8i"></a>今已略赞不动菩萨被甲精进殊胜功德。<a id="a-8j"></a>惟愿世尊，<a id="a-8k"></a>为摄受现在、<a id="a-8l"></a>未来诸菩萨故，<a id="a-8m"></a>广为宣说。<a id="a-8n"></a>”</p>
  <p id="a8o">佛告舍利弗：<a id="a-8p"></a>“不动菩萨住初发心被精进甲，<a id="a-8q"></a>如是功德不可思议。<a id="a-8r"></a>吾今为汝说其少分，<a id="a-8s"></a>谛听！<a id="a-8t"></a>谛听！<a id="a-8u"></a>善思念之。<a id="a-8v"></a>”</p>
  <p id="a8w">舍利弗言：<a id="a-8x"></a>“唯然！<a id="a-8y"></a>世尊，<a id="a-8z"></a>愿乐欲闻。<a id="a-90"></a>”</p>
  <p id="a91">佛言：<a id="a-92"></a>“彼不动菩萨发如是愿：<a id="a-93"></a>‘假使虚空而有变异，<a id="a-94"></a>我之弘誓终无退转。<a id="a-95"></a>’由此愿故，<a id="a-96"></a>不动菩萨所有功德皆速成就。<a id="a-97"></a>舍利弗，<a id="a-98"></a>我不见有于贤劫中诸菩萨辈被精进甲如不动菩萨者。<a id="a-99"></a>舍利弗，<a id="a-9A"></a>宝幢菩萨所修之行，<a id="a-9B"></a>比于不动菩萨，<a id="a-9C"></a>于少分中乃至歌罗分亦不及一。<a id="a-9D"></a>舍利弗，<a id="a-9E"></a>不动菩萨所被精进甲胄，<a id="a-9F"></a>无量千菩萨悉无与等。<a id="a-9G"></a>舍利弗，<a id="a-9H"></a>不动菩萨摩诃萨，<a id="a-9I"></a>以此坚固誓愿，<a id="a-9J"></a>证得阿耨多罗三藐三菩提，<a id="a-9K"></a>今现住于妙喜世界，<a id="a-9L"></a>号为不动如来应正等觉。</p>
  <p id="a9M">“复次，<a id="a-9N"></a>舍利弗，<a id="a-9O"></a>彼不动如来往昔行菩萨行时，<a id="a-9P"></a>诸有乞求头目髓脑、<a id="a-9Q"></a>手足支节，<a id="a-9R"></a>不逆其意悉皆施与。<a id="a-9S"></a>舍利弗，<a id="a-9T"></a>彼不动如来从初发心，<a id="a-9U"></a>乃至未证无上菩提，<a id="a-9V"></a>由此因缘，<a id="a-9W"></a>无风黄痰及头痛等和合诸病。<a id="a-9X"></a>舍利弗，<a id="a-9Y"></a>彼不动如来往昔行菩萨道时，<a id="a-9Z"></a>得如是等未曾有法。</p>
  <p id="a9a">“舍利弗，<a id="a-9b"></a>彼由往昔于生生处供养奉事诸佛如来，<a id="a-9c"></a>于彼佛所常修梵行，<a id="a-9d"></a>由是因缘生生之处，<a id="a-9e"></a>还复本名号为不动，<a id="a-9f"></a>从一佛刹至一佛刹，<a id="a-9g"></a>生有佛世，<a id="a-9h"></a>常见如来。<a id="a-9i"></a>舍利弗，<a id="a-9j"></a>譬如刹利灌顶大王，<a id="a-9k"></a>于世间中得胜自在，<a id="a-9l"></a>从一宫殿至一宫殿，<a id="a-9m"></a>足不履地受五欲乐。<a id="a-9n"></a>彼不动菩萨往昔行菩萨行时，<a id="a-9o"></a>生生之处常修梵行，<a id="a-9p"></a>供养诸佛；<a id="a-9q"></a>随所说法示教利喜，<a id="a-9r"></a>皆与波罗蜜相应，<a id="a-9s"></a>少与声闻地相应，<a id="a-9t"></a>能令诸菩萨趣入安住阿耨多罗三藐三菩提，<a id="a-9u"></a>由此发心于无上菩提故，<a id="a-9v"></a>获此广大功德利益。<a id="a-9w"></a>又以法施善根回向菩提，<a id="a-9x"></a>发如是愿：<a id="a-9y"></a>‘愿我成佛于彼刹中，<a id="a-9z"></a>一切菩萨以佛威力，<a id="a-A0"></a>闻我说法，<a id="a-A1"></a>受持读诵，<a id="a-A2"></a>及能历事诸佛如来，<a id="a-A3"></a>从一佛刹至一佛刹，<a id="a-A4"></a>乃至未证无上菩提，<a id="a-A5"></a>常不远离诸佛世尊。<a id="a-A6"></a>譬如于我，<a id="a-A7"></a>唯除至兜率天宫补处之位。<a id="a-A8"></a>’何以故？<a id="a-A9"></a>诸菩萨摩诃萨，<a id="a-AA"></a>法尔如是，<a id="a-AB"></a>若从兜率天众降神母胎，<a id="a-AC"></a>右胁生时，<a id="a-AD"></a>大地震动。<a id="a-AE"></a>舍利弗，<a id="a-AF"></a>最后身菩萨摩诃萨，<a id="a-AG"></a>有如是瑞相。<a id="a-AH"></a>舍利弗，<a id="a-AI"></a>譬如比丘具诸神足，<a id="a-AJ"></a>入宫殿内犹处虚空，<a id="a-AK"></a>住诸威仪皆无障碍。<a id="a-AL"></a>彼后身菩萨亦复如是，<a id="a-AM"></a>虽在母胎而住虚空，<a id="a-AN"></a>一切胎垢不净不能污染，<a id="a-AO"></a>臭秽之气彼亦不闻。</p>
  <p id="aAP">“舍利弗，<a id="a-AQ"></a>彼不动如来往昔行菩萨道发如是愿：<a id="a-AR"></a>‘若我当证无上菩提，<a id="a-AS"></a>于彼佛刹，<a id="a-AT"></a>行菩萨乘及声闻乘者，<a id="a-AU"></a>皆断诸魔业。<a id="a-AV"></a>诸众生类，<a id="a-AW"></a>于一切种，<a id="a-AX"></a>于一切时，<a id="a-AY"></a>令诸魔众不得其便；<a id="a-AZ"></a>亦犹于我行菩萨行时断一切魔业。<a id="a-Aa"></a>而彼诸菩萨乃至未成诸大功德，<a id="a-Ab"></a>常勤摄受修菩提行。<a id="a-Ac"></a>’</p>
  <p id="aAd">“舍利弗，<a id="a-Ae"></a>彼不动如来应正等觉，<a id="a-Af"></a>往昔行菩萨行，<a id="a-Ag"></a>演说诸法及听闻时，<a id="a-Ah"></a>身之与心不生疲倦。<a id="a-Ai"></a>何以故？<a id="a-Aj"></a>彼初发心修菩萨行时，<a id="a-Ak"></a>得法身威力故。</p>
  <p id="aAl">“舍利弗，<a id="a-Am"></a>不动如来应正等觉，<a id="a-An"></a>往昔行菩萨行时，<a id="a-Ao"></a>作如是愿：<a id="a-Ap"></a>‘我佛刹中所有菩萨摩诃萨，<a id="a-Aq"></a>皆得法身圆满，<a id="a-Ar"></a>如我无异。<a id="a-As"></a>’</p>
  <p data-pb></p>
  <h2 id="aAt">佛刹功德庄严品第二</h2>
  <p id="aAu">尔时，<a id="a-Av"></a>舍利弗白佛言：<a id="a-Aw"></a>“世尊，<a id="a-Ax"></a>如佛已说不动如来修菩萨行时所有功德。<a id="a-Ay"></a>复愿世尊，<a id="a-Az"></a>开示广说不动如来见今刹土功德严胜。<a id="a-B0"></a>何以故？<a id="a-B1"></a>使诸补特伽罗行菩萨乘者，<a id="a-B2"></a>闻彼功德生爱乐心，<a id="a-B3"></a>欲见彼佛礼拜供养；<a id="a-B4"></a>住声闻地补特伽罗证无学者，<a id="a-B5"></a>闻彼刹土功德庄严，<a id="a-B6"></a>亦希瞻礼供养奉事。<a id="a-B7"></a>”</p>
  <p id="aB8">佛告舍利弗：<a id="a-B9"></a>“善哉！<a id="a-BA"></a>善哉！<a id="a-BB"></a>汝今乃能问如是义。<a id="a-BC"></a>谛听！<a id="a-BD"></a>谛听！<a id="a-BE"></a>善思念之，<a id="a-BF"></a>今当为汝分别解说。<a id="a-BG"></a>”</p>
  <p id="aBH">舍利弗言：<a id="a-BI"></a>“唯然！<a id="a-BJ"></a>世尊，<a id="a-BK"></a>愿乐欲闻。<a id="a-BL"></a>”</p>
  <p id="aBM">佛告舍利弗：<a id="a-BN"></a>“彼不动如来应正等觉，<a id="a-BO"></a>证一切智时放大光明，<a id="a-BP"></a>普照三千大千世界，<a id="a-BQ"></a>是时大地六种震动。<a id="a-BR"></a>彼世界中所有众生，<a id="a-BS"></a>知不动如来证无上觉，<a id="a-BT"></a>经七昼夜，<a id="a-BU"></a>无有食想，<a id="a-BV"></a>无饥渴想，<a id="a-BW"></a>亦无疲倦、<a id="a-BX"></a>宴处、<a id="a-BY"></a>睡眠之想，<a id="a-BZ"></a>唯有安乐欢喜爱乐善心。<a id="a-Ba"></a>而于彼时，<a id="a-Bb"></a>世界之中所有众生，<a id="a-Bc"></a>及以欲界天无有淫欲。<a id="a-Bd"></a>何以故？<a id="a-Be"></a>由彼如来本愿力故，<a id="a-Bf"></a>彼诸众生现世摄受此诸功德。<a id="a-Bg"></a>舍利弗，<a id="a-Bh"></a>不动如来应正等觉，<a id="a-Bi"></a>证一切智时，<a id="a-Bj"></a>彼世界中所有众生，<a id="a-Bk"></a>皆至诚合掌向不动如来，<a id="a-Bl"></a>由渴仰如来故，<a id="a-Bm"></a>能于现世摄受如是无量功德。</p>
  <p id="aBn">“复次，<a id="a-Bo"></a>舍利弗，<a id="a-Bp"></a>彼佛世界功德庄严，<a id="a-Bq"></a>无量佛国悉无与等。<a id="a-Br"></a>舍利弗，<a id="a-Bs"></a>由彼如来修菩萨行时发斯弘誓愿，<a id="a-Bt"></a>此佛刹殊胜庄严，<a id="a-Bu"></a>如我于今本愿成就。<a id="a-Bv"></a>舍利弗，<a id="a-Bw"></a>彼不动如来应正等觉，<a id="a-Bx"></a>证无上菩提时，<a id="a-By"></a>于其刹那或须臾顷，<a id="a-Bz"></a>三千世界所有众生，<a id="a-C0"></a>若有天眼、<a id="a-C1"></a>若无天眼，<a id="a-C2"></a>彼皆得见不动如来。<a id="a-C3"></a>舍利弗，<a id="a-C4"></a>此亦如来本愿成就，<a id="a-C5"></a>令诸有情获此功德。</p>
  <p id="aC6">“复次，<a id="a-C7"></a>舍利弗，<a id="a-C8"></a>不动如来坐菩提道场证无上觉时，<a id="a-C9"></a>天魔波旬不生障碍之想。<a id="a-CA"></a>复有无数百千诸天，<a id="a-CB"></a>以诸香华及天妓乐供养如来，<a id="a-CC"></a>各持细末栴檀而散佛上。<a id="a-CD"></a>是诸香末及彼华鬘，<a id="a-CE"></a>于虚空中合而成盖。<a id="a-CF"></a>舍利弗，<a id="a-CG"></a>此皆不动如来本愿之力今得成满。</p>
  <p id="aCH">“复次，<a id="a-CI"></a>舍利弗，<a id="a-CJ"></a>彼佛得菩提时，<a id="a-CK"></a>大光普遍三千世界，<a id="a-CL"></a>日月诸天光悉不现。<a id="a-CM"></a>此亦不动如来，<a id="a-CN"></a>昔愿圆满今获斯瑞。<a id="a-CO"></a>”</p>
  <p id="aCP">时，<a id="a-CQ"></a>舍利弗白佛言：<a id="a-CR"></a>“世尊，<a id="a-CS"></a>彼不动如来昔行菩萨道，<a id="a-CT"></a>诚有广大精进甲胄，<a id="a-CU"></a>能发如是弘誓之心。<a id="a-CV"></a>由彼往修菩萨行愿，<a id="a-CW"></a>能令无数百千众生植诸善本于无上菩提，<a id="a-CX"></a>又以善根回向阿耨多罗三藐三菩提清净佛刹。<a id="a-CY"></a>如是，<a id="a-CZ"></a>如是，<a id="a-Ca"></a>回向愿力悉皆圆满。<a id="a-Cb"></a>”</p>
  <p id="aCc">“复次，<a id="a-Cd"></a>舍利弗，<a id="a-Ce"></a>彼佛刹中有菩提树，<a id="a-Cf"></a>成以七宝，<a id="a-Cg"></a>高一由旬。<a id="a-Ch"></a>树身周围半拘卢舍，<a id="a-Ci"></a>条叶垂荫周一由旬。<a id="a-Cj"></a>下有基陛周四由旬，<a id="a-Ck"></a>佛坐其上证菩提道。<a id="a-Cl"></a>道树四边，<a id="a-Cm"></a>有多罗树及苏漫那树周遍行列，<a id="a-Cn"></a>微风吹动出和雅音，<a id="a-Co"></a>世间音乐所不能及。</p>
  <p id="aCp">“复次，<a id="a-Cq"></a>舍利弗，<a id="a-Cr"></a>彼佛刹中无三恶趣。<a id="a-Cs"></a>何等为三？<a id="a-Ct"></a>所谓地狱、<a id="a-Cu"></a>畜生、<a id="a-Cv"></a>阎魔王界。<a id="a-Cw"></a>一切众生成就十善。<a id="a-Cx"></a>地平如掌而作金色，<a id="a-Cy"></a>无有沟坑、<a id="a-Cz"></a>荆棘、<a id="a-D0"></a>瓦砾。<a id="a-D1"></a>其地柔软如兜罗绵，<a id="a-D2"></a>足所履时其地即下，<a id="a-D3"></a>随举其足还复如初。</p>
  <p id="aD4">“舍利弗，<a id="a-D5"></a>彼佛刹中无三种病。<a id="a-D6"></a>云何为三？<a id="a-D7"></a>谓风、<a id="a-D8"></a>黄、<a id="a-D9"></a>痰所起之病。</p>
  <p id="aDA">“舍利弗，<a id="a-DB"></a>彼佛土中一切有情无虚妄语，<a id="a-DC"></a>亦无丑陋，<a id="a-DD"></a>身无臭秽，<a id="a-DE"></a>于贪瞋痴皆悉微薄，<a id="a-DF"></a>亦无牢狱囚系众生。</p>
  <p id="aDG">“舍利弗，<a id="a-DH"></a>彼佛刹中无有外道异学之众。<a id="a-DI"></a>所生诸树常有华果；<a id="a-DJ"></a>复有奇树时号劫波，<a id="a-DK"></a>上出名衣皆备五色，<a id="a-DL"></a>光华鲜洁，<a id="a-DM"></a>异气芬芳，<a id="a-DN"></a>于一切时常无变易。<a id="a-DO"></a>譬如天华种种芬馥，<a id="a-DP"></a>彼衣香气亦复如是，<a id="a-DQ"></a>诸服用者身所出香与衣无异。<a id="a-DR"></a>譬如此界富乐之人，<a id="a-DS"></a>名衣自丰，<a id="a-DT"></a>服用如意。</p>
  <p id="aDU">“舍利弗，<a id="a-DV"></a>彼土众生所须饮食，<a id="a-DW"></a>如三十三天应念而至，<a id="a-DX"></a>无有便利秽恶不净。</p>
  <p id="aDY">“舍利弗，<a id="a-DZ"></a>彼国所居宫殿楼阁，<a id="a-Da"></a>皆以七宝而严饰之。<a id="a-Db"></a>于其四边多诸池沼，<a id="a-Dc"></a>八功德水受用随心。<a id="a-Dd"></a>园观又多悉皆清净，<a id="a-De"></a>诸众生辈多以法乐而居。</p>
  <p id="aDf">“舍利弗，<a id="a-Dg"></a>彼刹人伦无有嫉妒，<a id="a-Dh"></a>一切女人超诸女宝，<a id="a-Di"></a>获天功德，<a id="a-Dj"></a>此无能比；<a id="a-Dk"></a>假令况之百分不及一、<a id="a-Dl"></a>千分不及一、<a id="a-Dm"></a>百千分不及一，<a id="a-Dn"></a>百千俱胝那由他算数譬喻，<a id="a-Do"></a>乃至邬波尼杀昙分亦不及一。</p>
  <p id="aDp">“舍利弗，<a id="a-Dq"></a>彼刹诸人随其业报感诸床座，<a id="a-Dr"></a>皆七宝成严丽具足；<a id="a-Ds"></a>其所偃息以兜罗绵枕。<a id="a-Dt"></a>此皆由不动如来往昔愿力，<a id="a-Du"></a>成就如是种种严好。</p>
  <p id="aDv">“舍利弗，<a id="a-Dw"></a>彼刹诸人所资饮食，<a id="a-Dx"></a>色香味等不异诸天。<a id="a-Dy"></a>譬如郁单越人无别王者；<a id="a-Dz"></a>彼妙喜国亦复如是，<a id="a-E0"></a>唯有不动如来以为法主。<a id="a-E1"></a>又如三十三天奉事帝释，<a id="a-E2"></a>彼诸人等咸事如来。</p>
  <p id="aE3">“舍利弗，<a id="a-E4"></a>汝应知彼不动佛刹功德庄严。<a id="a-E5"></a>舍利弗，<a id="a-E6"></a>彼土众生心无放逸。<a id="a-E7"></a>何以故？<a id="a-E8"></a>亦由不动如来本愿力故。<a id="a-E9"></a>”</p>
  <p id="aEA">时一比丘，<a id="a-EB"></a>闻佛赞扬不动如来佛刹功德，<a id="a-EC"></a>心生贪著而白佛言：<a id="a-ED"></a>“世尊，<a id="a-EE"></a>我今愿生不动佛刹！<a id="a-EF"></a>”</p>
  <p id="aEG">佛告比丘：<a id="a-EH"></a>“汝之愚迷，<a id="a-EI"></a>岂得生彼？<a id="a-EJ"></a>何以故？<a id="a-EK"></a>不以爱著之心而得往生，<a id="a-EL"></a>唯有植诸善本，<a id="a-EM"></a>修诸梵行，<a id="a-EN"></a>得生彼故。</p>
  <p id="aEO">“复次，<a id="a-EP"></a>舍利弗，<a id="a-EQ"></a>彼土众生随其所乐，<a id="a-ER"></a>有清净池应念而见，<a id="a-ES"></a>八功德水充满其中，<a id="a-ET"></a>饮漱洗沐皆适人意；<a id="a-EU"></a>有不乐者即便不见。</p>
  <p id="aEV">“舍利弗，<a id="a-EW"></a>彼佛刹中，<a id="a-EX"></a>香风和畅悦可众心，<a id="a-EY"></a>而彼香风为诸天人作诸香事，<a id="a-EZ"></a>曲从人心有至不至。<a id="a-Ea"></a>舍利弗，<a id="a-Eb"></a>此皆不动如来本愿力故功德庄严。</p>
  <p id="aEc">“复次，<a id="a-Ed"></a>舍利弗，<a id="a-Ee"></a>彼佛刹中女人衣服及庄严具，<a id="a-Ef"></a>从树而生随意受用。<a id="a-Eg"></a>彼国女人无女过失，<a id="a-Eh"></a>不如此界诸女等心多嫉妒、<a id="a-Ei"></a>两舌、<a id="a-Ej"></a>恶口。<a id="a-Ek"></a>又彼怀孕之时至于诞育，<a id="a-El"></a>母子安适亦无秽污。<a id="a-Em"></a>何以故？<a id="a-En"></a>此皆不动如来本愿力故。<a id="a-Eo"></a>舍利弗，<a id="a-Ep"></a>彼佛刹中有如是等安隐快乐。</p>
  <p id="aEq">“舍利弗，<a id="a-Er"></a>彼不动如来应正等觉佛刹土中，<a id="a-Es"></a>无有市易商贾，<a id="a-Et"></a>亦无田业农作，<a id="a-Eu"></a>常得快乐。</p>
  <p id="aEv">“舍利弗，<a id="a-Ew"></a>彼佛刹中歌咏游戏，<a id="a-Ex"></a>无有淫欲相应，<a id="a-Ey"></a>彼诸人等唯受法乐。</p>
  <p id="aEz">“舍利弗，<a id="a-F0"></a>彼佛刹中所有苏漫那树及多罗树，<a id="a-F1"></a>而为行列。<a id="a-F2"></a>微风吹动，<a id="a-F3"></a>出和雅音，<a id="a-F4"></a>假使天人音乐不如彼树。</p>
  <p id="aF5">“舍利弗，<a id="a-F6"></a>若菩萨摩诃萨欲摄佛土者，<a id="a-F7"></a>应当摄受如是功德，<a id="a-F8"></a>及净修佛国如不动如来行菩萨行，<a id="a-F9"></a>摄受佛刹功德庄严。</p>
  <p id="aFA">“舍利弗，<a id="a-FB"></a>彼佛土中无诸黑闇，<a id="a-FC"></a>虽有日月不现晖光。<a id="a-FD"></a>何以故？<a id="a-FE"></a>不动如来常有光明普照佛刹故。<a id="a-FF"></a>舍利弗，<a id="a-FG"></a>譬如高大楼阁密闭户牖，<a id="a-FH"></a>以摩尼宝置于室中，<a id="a-FI"></a>其内有情虽经昼夜常睹光辉；<a id="a-FJ"></a>彼佛刹中诸众生类，<a id="a-FK"></a>见如来光亦复如是。<a id="a-FL"></a>舍利弗，<a id="a-FM"></a>大楼阁者，<a id="a-FN"></a>彼方妙喜世界；<a id="a-FO"></a>摩尼宝者，<a id="a-FP"></a>此喻不动如来；<a id="a-FQ"></a>摩尼宝光者，<a id="a-FR"></a>喻佛光明；<a id="a-FS"></a>阁中有情，<a id="a-FT"></a>譬妙国土诸群生等。</p>
  <p id="aFU">“舍利弗，<a id="a-FV"></a>不动如来随所行住，<a id="a-FW"></a>有千叶莲华自然承足，<a id="a-FX"></a>是华金色世无可喻。<a id="a-FY"></a>舍利弗，<a id="a-FZ"></a>此亦不动如来应正等觉殊胜愿力之所成就。<a id="a-Fa"></a>”</p>
  <p id="aFb">时，<a id="a-Fc"></a>舍利弗复白佛言：<a id="a-Fd"></a>“世尊，<a id="a-Fe"></a>彼不动如来若入室中，<a id="a-Ff"></a>金色莲华为承足不？<a id="a-Fg"></a>”</p>
  <p id="aFh">佛告舍利弗言：<a id="a-Fi"></a>“斯事微浅，<a id="a-Fj"></a>何勤致问？<a id="a-Fk"></a>彼佛世尊，<a id="a-Fl"></a>若入村坊舍宅，<a id="a-Fm"></a>其千叶华，<a id="a-Fn"></a>即随而现。<a id="a-Fo"></a>若有善男子、<a id="a-Fp"></a>善女人作如是念：<a id="a-Fq"></a>‘若如来降尊入此室者，<a id="a-Fr"></a>足下莲华应聚一处。<a id="a-Fs"></a>’随其所念华则为聚。<a id="a-Ft"></a>若复有人愿华住空，<a id="a-Fu"></a>即如彼念在空中住。<a id="a-Fv"></a>由彼如来威神力故。<a id="a-Fw"></a>舍利弗，<a id="a-Fx"></a>彼承足莲华，<a id="a-Fy"></a>与诸人等为塔供养。<a id="a-Fz"></a>舍利弗，<a id="a-G0"></a>彼佛世尊为演法故，<a id="a-G1"></a>遍游三千大千世界，<a id="a-G2"></a>随所行处其华即现。<a id="a-G3"></a>又复如来随所化现，<a id="a-G4"></a>他方刹土其金色华亦现于彼。<a id="a-G5"></a>以佛威力故，<a id="a-G6"></a>三千大千世界，<a id="a-G7"></a>皆以金色千叶莲华庄严其土。</p>
  <p data-pb></p>
  <h2 id="aG8">声闻众品第三</h2>
  <p id="aG9">“复次，<a id="a-GA"></a>舍利弗，<a id="a-GB"></a>彼不动如来于说法时，<a id="a-GC"></a>能善调伏无量众生，<a id="a-GD"></a>皆令现证阿罗汉果，<a id="a-GE"></a>安住静虑八解脱者其数甚多。<a id="a-GF"></a>舍利弗，<a id="a-GG"></a>彼不动如来应正等觉，<a id="a-GH"></a>有无量无数诸声闻众，<a id="a-GI"></a>我不见若算师、<a id="a-GJ"></a>算师弟子，<a id="a-GK"></a>有能算数彼声闻众尔许。<a id="a-GL"></a>频婆罗、<a id="a-GM"></a>殑伽罗、<a id="a-GN"></a>波头摩、<a id="a-GO"></a>阿罗吒、<a id="a-GP"></a>若干阿频婆、<a id="a-GQ"></a>阿部多，<a id="a-GR"></a>舍利弗，<a id="a-GS"></a>如此算数无有能知彼声闻众定其数量若干名者。</p>
  <p id="aGT">“舍利弗，<a id="a-GU"></a>如我此刹诸善男子，<a id="a-GV"></a>获预流果、<a id="a-GW"></a>斯陀含果、<a id="a-GX"></a>阿那含果则无其数，<a id="a-GY"></a>于彼刹中证阿罗汉亦复如是。<a id="a-GZ"></a>舍利弗，<a id="a-Ga"></a>譬如懈怠预流果入七返受生，<a id="a-Gb"></a>为其说法方获胜果，<a id="a-Gc"></a>我说名为七返生人。<a id="a-Gd"></a>舍利弗，<a id="a-Ge"></a>若有于不动如来初说法时获预流果，<a id="a-Gf"></a>第二说法证斯陀含，<a id="a-Gg"></a>第三说法证阿那含，<a id="a-Gh"></a>第四说法证阿罗汉者，<a id="a-Gi"></a>此诸人等，<a id="a-Gj"></a>非一生定得尽诸漏，<a id="a-Gk"></a>名懒惰人。<a id="a-Gl"></a>舍利弗，<a id="a-Gm"></a>彼佛刹中得预流者，<a id="a-Gn"></a>于此现身而得漏尽，<a id="a-Go"></a>非如此界经七返生。<a id="a-Gp"></a>斯陀含者，<a id="a-Gq"></a>即于现生能尽苦际，<a id="a-Gr"></a>非如此界经一往来名斯陀含。<a id="a-Gs"></a>阿那含者，<a id="a-Gt"></a>彼于现身成阿罗汉，<a id="a-Gu"></a>非如此界往上地生，<a id="a-Gv"></a>不还来此名阿那含。<a id="a-Gw"></a>舍利弗，<a id="a-Gx"></a>不动如来，<a id="a-Gy"></a>于彼刹中说诸声闻行位差别，<a id="a-Gz"></a>乃至安立如是圣果。<a id="a-H0"></a>若善男子、<a id="a-H1"></a>善女人能了此法，<a id="a-H2"></a>不住诸识及于学地，<a id="a-H3"></a>而身殁亡住无学地方取灭度。<a id="a-H4"></a>舍利弗，<a id="a-H5"></a>无学地者，<a id="a-H6"></a>是阿罗汉地假名建立。<a id="a-H7"></a>言无学者，<a id="a-H8"></a>是阿罗汉假名建立。<a id="a-H9"></a>舍利弗，<a id="a-HA"></a>彼不动如来，<a id="a-HB"></a>诸声闻众清净具足安住坚固。<a id="a-HC"></a>舍利子，<a id="a-HD"></a>此是不动如来，<a id="a-HE"></a>诸声闻众假名建立。<a id="a-HF"></a>所谓大阿罗汉，<a id="a-HG"></a>诸漏已尽，<a id="a-HH"></a>所作已办，<a id="a-HI"></a>弃舍重担，<a id="a-HJ"></a>逮得己利，<a id="a-HK"></a>尽诸有结，<a id="a-HL"></a>正教解脱。<a id="a-HM"></a>是诸罗汉多住静虑八解脱中。<a id="a-HN"></a>舍利弗，<a id="a-HO"></a>彼不动如来，<a id="a-HP"></a>有如是等诸声闻众，<a id="a-HQ"></a>具足功德之所庄严。</p>
  <p id="aHR">“复次，<a id="a-HS"></a>舍利弗，<a id="a-HT"></a>彼佛刹中，<a id="a-HU"></a>以金、<a id="a-HV"></a>银、<a id="a-HW"></a>琉璃三宝为阶，<a id="a-HX"></a>从阎浮提至忉利天。<a id="a-HY"></a>舍利弗，<a id="a-HZ"></a>三十三天，<a id="a-Ha"></a>若欲乐见不动如来礼拜供养，<a id="a-Hb"></a>彼诸天众从宝阶下至于佛所。<a id="a-Hc"></a>时，<a id="a-Hd"></a>彼诸天见阎浮提人富盛具足，<a id="a-He"></a>便生爱乐，<a id="a-Hf"></a>作如是言：<a id="a-Hg"></a>‘我等诸天有天福报，<a id="a-Hh"></a>彼阎浮提人有人福报。<a id="a-Hi"></a>我今所见殊胜之福与我无异！<a id="a-Hj"></a>’然阎浮提，<a id="a-Hk"></a>复有胜福过于天者，<a id="a-Hl"></a>谓不动如来演说正法，<a id="a-Hm"></a>是故天众常乐人间。<a id="a-Hn"></a>舍利弗，<a id="a-Ho"></a>阎浮提人，<a id="a-Hp"></a>若升天者了无爱乐。<a id="a-Hq"></a>何以故？<a id="a-Hr"></a>‘不动如来在于人间，<a id="a-Hs"></a>常演正法饶益我等。<a id="a-Ht"></a>然我之福报不异诸天，<a id="a-Hu"></a>是故三十三天所不能及。<a id="a-Hv"></a>’舍利弗，<a id="a-Hw"></a>彼界人天，<a id="a-Hx"></a>以佛神力互得相见。<a id="a-Hy"></a>譬如此界阎浮提人见诸星月，<a id="a-Hz"></a>舍利弗，<a id="a-I0"></a>彼诸人众，<a id="a-I1"></a>仰观上界诸天宫殿亦复如是。<a id="a-I2"></a>舍利弗，<a id="a-I3"></a>此亦是不动如来本修菩萨行时愿力成就。</p>
  <p id="aI4">“舍利弗，<a id="a-I5"></a>彼佛说法之声，<a id="a-I6"></a>普遍三千大千世界，<a id="a-I7"></a>听法四众间无空缺。<a id="a-I8"></a>舍利弗，<a id="a-I9"></a>彼声闻众，<a id="a-IA"></a>唯希法食，<a id="a-IB"></a>无余食想。<a id="a-IC"></a>于听法时，<a id="a-ID"></a>一心寂静，<a id="a-IE"></a>若坐若立身心无倦。<a id="a-IF"></a>舍利弗，<a id="a-IG"></a>不动如来住虚空中为众说法，<a id="a-IH"></a>彼声闻众若得神通及不得者，<a id="a-II"></a>以佛威力皆住虚空，<a id="a-IJ"></a>以三威仪而听法要。<a id="a-IK"></a>何等为三？<a id="a-IL"></a>谓行、<a id="a-IM"></a>住、<a id="a-IN"></a>坐。<a id="a-IO"></a>是声闻辈若欲涅槃，<a id="a-IP"></a>结加趺坐而便灭度，<a id="a-IQ"></a>尔时大地为之震动；<a id="a-IR"></a>既灭度已，<a id="a-IS"></a>一切天人皆来供养。<a id="a-IT"></a>或有阿罗汉将欲灭度，<a id="a-IU"></a>身中出火而自阇维；<a id="a-IV"></a>或有自然化灭，<a id="a-IW"></a>无遗舍利；<a id="a-IX"></a>或有于灭度时，<a id="a-IY"></a>游行空中如五色云，<a id="a-IZ"></a>须臾消散灭无遗迹；<a id="a-Ia"></a>或住虚空，<a id="a-Ib"></a>如降时雨至地消尽。<a id="a-Ic"></a>舍利弗，<a id="a-Id"></a>此亦不动如来应正等觉，<a id="a-Ie"></a>本修菩萨行时作如是愿：<a id="a-If"></a>‘若我得证无上菩提，<a id="a-Ig"></a>诸声闻众以三威仪而取灭度。<a id="a-Ih"></a>’</p>
  <p id="aIi">“复次，<a id="a-Ij"></a>舍利弗，<a id="a-Ik"></a>彼佛国中诸声闻众，<a id="a-Il"></a>多获四无所畏，<a id="a-Im"></a>得四神足者复多于此。<a id="a-In"></a>舍利弗，<a id="a-Io"></a>彼刹土中诸声闻众，<a id="a-Ip"></a>成就如是具足功德。<a id="a-Iq"></a>”</p>
  <p id="aIr">时舍利弗白佛言：<a id="a-Is"></a>“世尊，<a id="a-It"></a>彼不动如来应正等觉，<a id="a-Iu"></a>诸声闻众功德炽盛，<a id="a-Iv"></a>广大成就。<a id="a-Iw"></a>”</p>
 </body>
</html>