<!doctype html>
<html id="z3IBTGYCw" data-ver="1498">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第七十八</h1>
  <h2 id="a2">姚秦三藏法师鸠摩罗什译</h2>
  <h2 id="a3">富楼那会第十七之二具善根品第四</h2>
  <p id="a4">尔时，<a id="a-5"></a>佛告富楼那：<a id="a-6"></a>“菩萨摩诃萨发于大乘，<a id="a-7"></a>常当修习亲近四法，<a id="a-8"></a>则能具摄一切善法，<a id="a-9"></a>亦能具足一切善根。<a id="a-A"></a>何等四？<a id="a-B"></a>富楼那，<a id="a-C"></a>善男子、<a id="a-D"></a>善女人发大乘心，<a id="a-E"></a>修习亲近行忍辱法；<a id="a-F"></a>如是修行忍辱法时，<a id="a-G"></a>如心平等故，<a id="a-H"></a>则得平等波罗蜜，<a id="a-I"></a>亦得一切众生平等波罗蜜。<a id="a-J"></a>是菩萨成就心平等波罗蜜、<a id="a-K"></a>智平等波罗蜜，<a id="a-L"></a>若行若立，<a id="a-M"></a>若坐若卧，<a id="a-N"></a>若觉若睡，<a id="a-O"></a>时有人来，<a id="a-P"></a>若持屎瓶，<a id="a-Q"></a>若持毒瓶，<a id="a-R"></a>若持沸汤瓶，<a id="a-S"></a>若诸粪扫，<a id="a-T"></a>若持火炭，<a id="a-U"></a>若持屎尿，<a id="a-V"></a>若持热灰，<a id="a-W"></a>捶其头上，<a id="a-X"></a>若捶其身。<a id="a-Y"></a>菩萨于此不应嗔恨，<a id="a-Z"></a>令心散乱而生忿恚，<a id="a-a"></a>不应自言我有何罪，<a id="a-b"></a>又不应以恶心视彼，<a id="a-c"></a>但应一心求自利法，<a id="a-d"></a>于所修事专心不舍，<a id="a-e"></a>应当如是调伏其心。<a id="a-f"></a>‘是人为以何因缘故，<a id="a-g"></a>持此屎瓶、<a id="a-h"></a>毒瓶、<a id="a-i"></a>灰火来加我身？<a id="a-j"></a>我身不以此物因缘而得痛恼。<a id="a-k"></a>’菩萨是时应如是观众因缘法，<a id="a-l"></a>谁与此物？<a id="a-m"></a>此物异谁？<a id="a-n"></a>以何物与？<a id="a-o"></a>是人如是如实思惟不见有法，<a id="a-p"></a>谁是与者？<a id="a-q"></a>谁是受者？<a id="a-r"></a>何者是法？<a id="a-s"></a>如是正念思惟观时，<a id="a-t"></a>此彼不可得故，<a id="a-u"></a>一切诸法皆不可得，<a id="a-v"></a>皆不可见，<a id="a-w"></a>是菩萨不得不见一切法故不生嗔恨。</p>
  <p id="ax">“富楼那，<a id="a-y"></a>若菩萨如是思惟，<a id="a-z"></a>犹有嗔恨心起，<a id="a-10"></a>复应如是正念思惟：<a id="a-11"></a>‘何触因缘使我身痛？<a id="a-12"></a>是诸触者为触何处？<a id="a-13"></a>为在于身，<a id="a-14"></a>为在于心？<a id="a-15"></a>若在身者，<a id="a-16"></a>身如草木瓦石影像，<a id="a-17"></a>无觉无知，<a id="a-18"></a>非我非彼。<a id="a-19"></a>若在心者，<a id="a-1A"></a>心无形色，<a id="a-1B"></a>念念生灭须臾不住，<a id="a-1C"></a>非我非彼。<a id="a-1D"></a>但以虚妄忆想分别，<a id="a-1E"></a>说言是苦、<a id="a-1F"></a>是乐、<a id="a-1G"></a>不苦不乐，<a id="a-1H"></a>我今不应生此虚妄忆想分别。<a id="a-1I"></a>我今应观平等实相，<a id="a-1J"></a>我当修习贤圣所作，<a id="a-1K"></a>不应随逐凡夫所作。<a id="a-1L"></a>何等为是贤圣所作？<a id="a-1M"></a>谓于诸法远离解脱。<a id="a-1N"></a>我为远离故学，<a id="a-1O"></a>不为和合故学。<a id="a-1P"></a>如是虚妄忆想分别，<a id="a-1Q"></a>是皆和合。<a id="a-1R"></a>为谁和合？<a id="a-1S"></a>为是贪欲和合，<a id="a-1T"></a>为是嗔恚、<a id="a-1U"></a>愚痴和合。<a id="a-1V"></a>云何名为贪欲、<a id="a-1W"></a>嗔恚、<a id="a-1X"></a>愚痴和合？<a id="a-1Y"></a>以身痴故，<a id="a-1Z"></a>身见痴故，<a id="a-1a"></a>贪身见故，<a id="a-1b"></a>身受苦时嗔恚他人，<a id="a-1c"></a>是名嗔恚和合。<a id="a-1d"></a>有以身见痴故，<a id="a-1e"></a>贪身见故，<a id="a-1f"></a>不随意故嗔恚他人，<a id="a-1g"></a>是名愚痴和合。<a id="a-1h"></a>若人如是三毒所缚，<a id="a-1i"></a>或起如是罪业因缘，<a id="a-1j"></a>诸佛不救，<a id="a-1k"></a>何况余人？<a id="a-1l"></a>我应善观诸因缘法，<a id="a-1m"></a>观于空法。<a id="a-1n"></a>’菩萨如是随顺，<a id="a-1o"></a>正观诸因缘法，<a id="a-1p"></a>不见有法，<a id="a-1q"></a>谁与谁受，<a id="a-1r"></a>以何物与。<a id="a-1s"></a>尔时，<a id="a-1t"></a>菩萨当作是念：<a id="a-1u"></a>‘一切诸法从众缘生，<a id="a-1v"></a>自性本空，<a id="a-1w"></a>定不可得。<a id="a-1x"></a>我当云何于无所得虚妄法中，<a id="a-1y"></a>得法作业而生嗔恚起行因缘？<a id="a-1z"></a>我今应生无嗔恨心，<a id="a-20"></a>修行无作无起无生之法，<a id="a-21"></a>当观空法不随我心。<a id="a-22"></a>我今应观不作不起无生之法，<a id="a-23"></a>不应依止起作之法。<a id="a-24"></a>我应如实思惟诸法，<a id="a-25"></a>我今不应于此虚妄无所有中，<a id="a-26"></a>而强作法，<a id="a-27"></a>虚妄强作谓是嗔恨。<a id="a-28"></a>所以者何？<a id="a-29"></a>依止法体则有嗔恨。<a id="a-2A"></a>诸法实相毕竟空中，<a id="a-2B"></a>无法本体可依止者。<a id="a-2C"></a>’菩萨如是思惟诸法，<a id="a-2D"></a>其心寂然嗔恨不起。</p>
  <p id="a2E">“又是菩萨若行若立，<a id="a-2F"></a>若坐若卧，<a id="a-2G"></a>若觉若睡，<a id="a-2H"></a>时有人来，<a id="a-2I"></a>以好美香、<a id="a-2J"></a>末香、<a id="a-2K"></a>涂香，<a id="a-2L"></a>以好名华散其身上；<a id="a-2M"></a>若以上妙香华、<a id="a-2N"></a>璎珞，<a id="a-2O"></a>胆卜华、<a id="a-2P"></a>鬘婆梨师华、<a id="a-2Q"></a>鬘众华璎珞，<a id="a-2R"></a>以覆其身；<a id="a-2S"></a>若以上妙细软衣服，<a id="a-2T"></a>谓加尸衣、<a id="a-2U"></a>若拘摄衣、<a id="a-2V"></a>若拘珍婆衣、<a id="a-2W"></a>若憍施耶衣、<a id="a-2X"></a>若刍摩衣、<a id="a-2Y"></a>若劫贝衣、<a id="a-2Z"></a>若细钦婆罗、<a id="a-2a"></a>若细缯衣，<a id="a-2b"></a>以如是等柔软细衣以覆其身；<a id="a-2c"></a>若以上妙缯盖、<a id="a-2d"></a>幢幡张施其上；<a id="a-2e"></a>若以诸天名华、<a id="a-2f"></a>香妙衣、<a id="a-2g"></a>珍宝、<a id="a-2h"></a>璎珞以覆其身；<a id="a-2i"></a>若以天上甘美饮食而以进上。<a id="a-2j"></a>菩萨于此种种供养，<a id="a-2k"></a>不应生爱令心贪著，<a id="a-2l"></a>不以此缘亲附其人随顺其意往来问讯，<a id="a-2m"></a>不应偏心而起爱著。<a id="a-2n"></a>菩萨于此应以等心，<a id="a-2o"></a>通达一切诸法平等，<a id="a-2p"></a>应作是念：<a id="a-2q"></a>‘我于众生不应嗔恨，<a id="a-2r"></a>不应爱念。<a id="a-2s"></a>所以者何？<a id="a-2t"></a>憎、<a id="a-2u"></a>爱二事俱是烦恼，<a id="a-2v"></a>我今于此不应生爱，<a id="a-2w"></a>应善通了诸法如实。<a id="a-2x"></a>所以者何？<a id="a-2y"></a>诸烦恼中爱缘所合此最为重，<a id="a-2z"></a>如是烦恼深彻骨髓，<a id="a-30"></a>谓于能生结使法中爱心染著。<a id="a-31"></a>所以者何？<a id="a-32"></a>所贪著事若不随意则生嗔恨，<a id="a-33"></a>人皆自欲贪爱其身，<a id="a-34"></a>有侵恼者则生嗔恨。<a id="a-35"></a>是故当知，<a id="a-36"></a>嗔恚则是染爱果报，<a id="a-37"></a>贪著则是愚痴果报。<a id="a-38"></a>我今当离染爱恶心，<a id="a-39"></a>于诸法中无所贪著。<a id="a-3A"></a>我等不为贪欲故学，<a id="a-3B"></a>不为嗔恚故学，<a id="a-3C"></a>不为愚痴故学。<a id="a-3D"></a>我当广学诸法真实，<a id="a-3E"></a>于诸法相如实观之，<a id="a-3F"></a>随所说中当如实行，<a id="a-3G"></a>但应依止业报因缘。<a id="a-3H"></a>于诸供养苦恼事中，<a id="a-3I"></a>当知皆是宿业行缘，<a id="a-3J"></a>是故于诸随顺法中不生喜爱，<a id="a-3K"></a>违逆法中不生嗔恨，<a id="a-3L"></a>但应清净其心无所忿恚，<a id="a-3M"></a>不令随爱、<a id="a-3N"></a>随嗔、<a id="a-3O"></a>随痴恶法得生于心。<a id="a-3P"></a>’</p>
  <p id="a3Q">“富楼那，<a id="a-3R"></a>菩萨成就此初法者，<a id="a-3S"></a>能得具足一切功德。<a id="a-3T"></a>”</p>
  <p id="a3U">尔时，<a id="a-3V"></a>世尊欲明了此义，<a id="a-3W"></a>而说偈言：</p>
  <p id="a3X">“我常赞智慧，<a id="a-3Y"></a>　亦赞持戒者，</p>
  <p id="a3Z">称扬行忍辱，<a id="a-3a"></a>　亦常赞多闻。</p>
  <p id="a3b">我赞行善法，<a id="a-3c"></a>　慈心爱语者，</p>
  <p id="a3d">为饶益众生，<a id="a-3e"></a>　随宜赞众德。</p>
  <p id="a3f">我常诃五欲，<a id="a-3g"></a>　嗔恨愚痴人，</p>
  <p id="a3h">嫉妒慢谄曲，<a id="a-3i"></a>　浊乱娆众生。</p>
  <p id="a3j">懈怠懒惰心，<a id="a-3k"></a>　儱戾难与语，</p>
  <p id="a3l">背恩无反复，<a id="a-3m"></a>　小事发大恚。</p>
  <p id="a3n">贪求于利养，<a id="a-3o"></a>　我当得利养，</p>
  <p id="a3p">不欲令人得，<a id="a-3q"></a>　是等我不赞。</p>
  <p id="a3r">小智于利养，<a id="a-3s"></a>　自欲嫉彼得，</p>
  <p id="a3t">于他家生苦，<a id="a-3u"></a>　是等我不赞。</p>
  <p id="a3v">为求得利养，<a id="a-3w"></a>　转易威仪行，</p>
  <p id="a3x">此命非清净，<a id="a-3y"></a>　离我法甚远。</p>
  <p id="a3z">不修行道者，<a id="a-40"></a>　有此诸过咎，</p>
  <p id="a41">是等恶道缘，<a id="a-42"></a>　无一事可赞。</p>
  <p id="a43">不断恶我见，<a id="a-44"></a>　贪爱心则多，</p>
  <p id="a45">贪爱心多故，<a id="a-46"></a>　勤求于利养。</p>
  <p id="a47">菩萨作是念，<a id="a-48"></a>　行忍益众生，</p>
  <p id="a49">摧伏刚强心，<a id="a-4A"></a>　疾得成佛道。</p>
  <p id="a4B">我当行慈心，<a id="a-4C"></a>　忍辱愍众生，</p>
  <p id="a4D">而知诸法空，<a id="a-4E"></a>　从缘无所属。</p>
  <p id="a4F">何缘有诸法？<a id="a-4G"></a> 是法兴于心，</p>
  <p id="a4H">妄想生嗔恚，<a id="a-4I"></a>　不念则皆空。</p>
  <p id="a4J">妄想生三界，<a id="a-4K"></a>　相续身不绝，</p>
  <p id="a4L">不分别妄想，<a id="a-4M"></a>　则无如是过。</p>
  <p id="a4N">常思量诸法，<a id="a-4O"></a>　知皆从缘生，</p>
  <p id="a4P">常观诸法空，<a id="a-4Q"></a>　而能度一切。</p>
  <p id="a4R">离戒苦众生，<a id="a-4S"></a>　憍慢所伤害，</p>
  <p id="a4T">为说灭苦法，<a id="a-4U"></a>　多有所饶益。</p>
  <p id="a4V">若人从东来，<a id="a-4W"></a>　南西北四维，</p>
  <p id="a4X">执持屎毒瓶，<a id="a-4Y"></a>　以捶其头上。</p>
  <p id="a4Z">我不生嗔心，<a id="a-4a"></a>　谁与谁受者？</p>
  <p id="a4b">何法名为我？<a id="a-4c"></a> 观以勤精进。</p>
  <p id="a4d">不恶色视彼，<a id="a-4e"></a>　何罪而见加，</p>
  <p id="a4f">但发坚强思，<a id="a-4g"></a>　慈心覆于彼。</p>
  <p id="a4h">知是宿业缘，<a id="a-4i"></a>　今受此果报，</p>
  <p id="a4j">偿已更不作，<a id="a-4k"></a>　安住佛道中。</p>
  <p id="a4l">余人无有此，<a id="a-4m"></a>　轻毁苦恼事，</p>
  <p id="a4n">此必是业缘，<a id="a-4o"></a>　虽久而不失。</p>
  <p id="a4p">众生在世间，<a id="a-4q"></a>　常起善恶业，</p>
  <p id="a4r">我今受此苦，<a id="a-4s"></a>　当知是业缘。</p>
  <p id="a4t">若还以恶报，<a id="a-4u"></a>　后复受苦果，</p>
  <p id="a4v">宁可以恶事，<a id="a-4w"></a>　而加于彼人？</p>
  <p id="a4x">当求无上法，<a id="a-4y"></a>　求已为人说，</p>
  <p id="a4z">度脱众生类，<a id="a-50"></a>　一切诸苦恼。</p>
  <p id="a51">若人以香华，<a id="a-52"></a>　璎珞供养我，</p>
  <p id="a53">不应生爱心，<a id="a-54"></a>　当习平等观。</p>
  <p id="a55">憎爱则非道，<a id="a-56"></a>　常应行舍心，</p>
  <p id="a57">当正观诸法，<a id="a-58"></a>　谁与谁受者？</p>
  <p id="a59">空与空受耶？<a id="a-5A"></a> 内空外亦空，</p>
  <p id="a5B">空无与无受，<a id="a-5C"></a>　一切皆无我。</p>
  <p id="a5D">空无有贪离，<a id="a-5E"></a>　空无有烦恼，</p>
  <p id="a5F">亦无有清净，<a id="a-5G"></a>　离垢净是空。</p>
  <p id="a5H">空中无分别，<a id="a-5I"></a>　空中无诸性，</p>
  <p id="a5J">空常空无相，<a id="a-5K"></a>　是比清净道。</p>
  <p id="a5L">若使有人来，<a id="a-5M"></a>　段段解我身，</p>
  <p id="a5N">于中不生恚，<a id="a-5O"></a>　知从业缘有。</p>
  <p id="a5P">众生起善恶，<a id="a-5Q"></a>　随业自受果，</p>
  <p id="a5R">我必先世恶，<a id="a-5S"></a>　今受此苦报。</p>
  <p id="a5T">今受此恶报，<a id="a-5U"></a>　观身如影像，</p>
  <p id="a5V">水沫幻化焰，<a id="a-5W"></a>　无空毕竟空。</p>
  <p id="a5X">若人支解身，<a id="a-5Y"></a>　有人将养我，</p>
  <p id="a5Z">当念报恩者，<a id="a-5a"></a>　不以为欢喜。</p>
  <p id="a5b">利养不以喜，<a id="a-5c"></a>　恶骂不嗔恨，</p>
  <p id="a5d">二皆是障碍，<a id="a-5e"></a>　非佛正真道。</p>
  <p id="a5f">当离诸一切，<a id="a-5g"></a>　贪爱嗔恚心，</p>
  <p id="a5h">常当修空寂，<a id="a-5i"></a>　悉断诸障碍。</p>
  <p id="a5j">忍辱十力本，<a id="a-5k"></a>　诸佛神通原，</p>
  <p id="a5l">无碍智大悲，<a id="a-5m"></a>　皆以忍为本。</p>
  <p id="a5n">四谛念正勤，<a id="a-5o"></a>　根力觉道分，</p>
  <p id="a5p">皆以忍为本，<a id="a-5q"></a>　何智不修忍？</p>
  <p id="a5r">我于波罗奈，<a id="a-5s"></a>　转无上法轮，</p>
  <p id="a5t">亦以忍为本，<a id="a-5u"></a>　诸佛常赞忍。</p>
  <p id="a5v">汝等亦应修，<a id="a-5w"></a>　空忍无生灭，</p>
  <p id="a5x">诸法相常尔，<a id="a-5y"></a>　乃得佛功德。</p>
  <p id="a5z">“复次，<a id="a-60"></a>富楼那，<a id="a-61"></a>菩萨摩诃萨能离五欲，<a id="a-62"></a>常乐出家，<a id="a-63"></a>心顺出家，<a id="a-64"></a>趣向出家，<a id="a-65"></a>不贪五欲；<a id="a-66"></a>得出家已，<a id="a-67"></a>离诸愦闹，<a id="a-68"></a>远处山林，<a id="a-69"></a>不失善法。<a id="a-6A"></a>菩萨成就此第二法，<a id="a-6B"></a>则能具足一切功德。<a id="a-6C"></a>”</p>
  <p id="a6D">尔时，<a id="a-6E"></a>世尊以偈颂曰：</p>
  <p id="a6F">“心常乐出家，<a id="a-6G"></a>　而能常出家，</p>
  <p id="a6H">常乐在山林，<a id="a-6I"></a>　增益功德处。</p>
  <p id="a6J">亲近在空闲，<a id="a-6K"></a>　即离五欲著，</p>
  <p id="a6L">此中无众闹，<a id="a-6M"></a>　失诸善法缘。</p>
  <p id="a6N">无有诸语言，<a id="a-6O"></a>　往来问讯事，</p>
  <p id="a6P">空闲寂然快，<a id="a-6Q"></a>　诸佛所称赞。</p>
  <p id="a6R">是故诸菩萨，<a id="a-6S"></a>　所应常亲近，</p>
  <p id="a6T">勿贪乐聚落，<a id="a-6U"></a>　近生利养心。</p>
  <p id="a6V">若得利养喜，<a id="a-6W"></a>　失则生忧恼，</p>
  <p id="a6X">此人供养佛，<a id="a-6Y"></a>　不名为供养。</p>
  <p id="a6Z">欲除如是过，<a id="a-6a"></a>　当离诸利养，</p>
  <p id="a6b">远离在空闲，<a id="a-6c"></a>　修习于空法。</p>
  <p id="a6d">“复次，<a id="a-6e"></a>富楼那，<a id="a-6f"></a>菩萨常学求法，<a id="a-6g"></a>求已读诵，<a id="a-6h"></a>谓求净戒头陀细法，<a id="a-6i"></a>不求多欲无厌足法；<a id="a-6j"></a>求灭贪欲，<a id="a-6k"></a>不益贪欲；<a id="a-6l"></a>求破嗔恚，<a id="a-6m"></a>不增嗔恚；<a id="a-6n"></a>求断愚痴，<a id="a-6o"></a>不益愚痴；<a id="a-6p"></a>求破憍慢，<a id="a-6q"></a>不求起慢；<a id="a-6r"></a>求破我慢，<a id="a-6s"></a>不求长慢；<a id="a-6t"></a>求断我我所法，<a id="a-6u"></a>不求增我我所法；<a id="a-6v"></a>求无我法，<a id="a-6w"></a>不求依止我、<a id="a-6x"></a>人、<a id="a-6y"></a>众生、<a id="a-6z"></a>寿命法；<a id="a-70"></a>常求能得大智慧法，<a id="a-71"></a>不求退失大智慧法；<a id="a-72"></a>常求为得无等慧法，<a id="a-73"></a>不为求得小慧法；<a id="a-74"></a>求得具足一切诸法，<a id="a-75"></a>不求不具足诸功德法。<a id="a-76"></a>求如是法，<a id="a-77"></a>求已读诵，<a id="a-78"></a>思惟正观，<a id="a-79"></a>如所说行，<a id="a-7A"></a>为人演说，<a id="a-7B"></a>不求世利，<a id="a-7C"></a>乃至不求称赞善哉，<a id="a-7D"></a>教多众生令住是法。<a id="a-7E"></a>富楼那，<a id="a-7F"></a>菩萨成就此第三法，<a id="a-7G"></a>能得具足一切功德。<a id="a-7H"></a>”</p>
  <p id="a7I">尔时，<a id="a-7J"></a>世尊以偈颂曰：</p>
  <p id="a7K">“菩萨乐出家，<a id="a-7L"></a>　持戒行头陀，</p>
  <p id="a7M">以是增智慧，<a id="a-7N"></a>　智雨益终流。</p>
  <p id="a7O">得是深净法，<a id="a-7P"></a>　正念思其义，</p>
  <p id="a7Q">于如所说中，<a id="a-7R"></a>　能如所闻行。</p>
  <p id="a7S">常以清净心，<a id="a-7T"></a>　为人广解说，</p>
  <p id="a7U">饶益诸众生，<a id="a-7V"></a>　心无所希望。</p>
  <p id="a7W">得诸功德味，<a id="a-7X"></a>　自住是法中，</p>
  <p id="a7Y">亦令余人住，<a id="a-7Z"></a>　是故增佛法。</p>
  <p id="a7a">若于无量劫，<a id="a-7b"></a>　所集诸功德，</p>
  <p id="a7c">令皆现在前，<a id="a-7d"></a>　摄入菩萨道。</p>
  <p id="a7e">故应求深法，<a id="a-7f"></a>　佛所称赞者，</p>
  <p id="a7g">常为众生说，<a id="a-7h"></a>　功德从是生。</p>
  <p id="a7i">“富楼那，<a id="a-7j"></a>菩萨摩诃萨安住持戒头陀法中，<a id="a-7k"></a>能具一切善根福德。<a id="a-7l"></a>富楼那，<a id="a-7m"></a>过去久远无量无边不可思议阿僧祇劫，<a id="a-7n"></a>尔时有佛，<a id="a-7o"></a>号弥楼揵驮如来、<a id="a-7p"></a>应供、<a id="a-7q"></a>正遍知、<a id="a-7r"></a>明行足、<a id="a-7s"></a>善逝、<a id="a-7t"></a>世间解、<a id="a-7u"></a>无上士、<a id="a-7v"></a>调御丈夫、<a id="a-7w"></a>天人师、<a id="a-7x"></a>佛世尊，<a id="a-7y"></a>佛寿六十岁。<a id="a-7z"></a>一会说法，<a id="a-80"></a>八十亿比丘得阿罗汉道。<a id="a-81"></a>富楼那，<a id="a-82"></a>弥楼揵驮佛灭后，<a id="a-83"></a>法住五百岁。<a id="a-84"></a>般涅槃后七日之中，<a id="a-85"></a>诸大弟子皆亦随佛入于涅槃。<a id="a-86"></a>富楼那，<a id="a-87"></a>是佛出于五浊恶世，<a id="a-88"></a>如我今也。<a id="a-89"></a>诸大弟子灭度之后，<a id="a-8A"></a>多有众生皆作是念：<a id="a-8B"></a>‘沙门法中安隐快乐，<a id="a-8C"></a>我等何不各共出家？<a id="a-8D"></a>’作是念已，<a id="a-8E"></a>咸剃须发，<a id="a-8F"></a>法服出家。<a id="a-8G"></a>出家之后惟行三事：<a id="a-8H"></a>一常周旋往来白衣舍，<a id="a-8I"></a>二惟贪著利养自活，<a id="a-8J"></a>三长肌肥无有福慧。<a id="a-8K"></a>行是三事，<a id="a-8L"></a>不修余业，<a id="a-8M"></a>百岁之后诸大弟子皆悉灭尽；<a id="a-8N"></a>是等比丘多与白衣和合，<a id="a-8O"></a>佛诸深经，<a id="a-8P"></a>持戒、<a id="a-8Q"></a>头陀细行妙法，<a id="a-8R"></a>多皆废舍不复读诵。</p>
  <p id="a8S">“富楼那，<a id="a-8T"></a>当尔之时诸比丘众，<a id="a-8U"></a>乐行五欲，<a id="a-8V"></a>贪嗜饮食。<a id="a-8W"></a>尔时，<a id="a-8X"></a>国王惟有一子，<a id="a-8Y"></a>名陀摩尸利，<a id="a-8Z"></a>王甚爱重，<a id="a-8a"></a>时于静处而作是念：<a id="a-8b"></a>‘弥楼揵驮佛为得何法？<a id="a-8c"></a>今诸弟子皆共放逸，<a id="a-8d"></a>与诸白衣所行无异。<a id="a-8e"></a>’作是思惟疑时，<a id="a-8f"></a>有天神来至其所，<a id="a-8g"></a>隐身不现而作是言：<a id="a-8h"></a>‘王子，<a id="a-8i"></a>弥楼揵驮佛所得深法清净决定。<a id="a-8j"></a>’尔时，<a id="a-8k"></a>王子闻天所说，<a id="a-8l"></a>即作是言：<a id="a-8m"></a>‘弥楼揵驮佛所得深法清净决定，<a id="a-8n"></a>其事云何？<a id="a-8o"></a>’答言：<a id="a-8p"></a>‘王子，<a id="a-8q"></a>是法无色，<a id="a-8r"></a>无受、<a id="a-8s"></a>想、<a id="a-8t"></a>行、<a id="a-8u"></a>识，<a id="a-8v"></a>无阴、<a id="a-8w"></a>界、<a id="a-8x"></a>入，<a id="a-8y"></a>无有五欲，<a id="a-8z"></a>亦无欲心。<a id="a-90"></a>弥楼揵驮佛，<a id="a-91"></a>得是深法清净决定，<a id="a-92"></a>为众生说。<a id="a-93"></a>’尔时，<a id="a-94"></a>王子复问天言：<a id="a-95"></a>‘我等可得闻是法不？<a id="a-96"></a>可得解知如说行不？<a id="a-97"></a>’天言：<a id="a-98"></a>‘王子，<a id="a-99"></a>汝能一心勤行精进，<a id="a-9A"></a>得之不难。<a id="a-9B"></a>’富楼那，<a id="a-9C"></a>尔时王子即作是念：<a id="a-9D"></a>‘今是天神开悟我意，<a id="a-9E"></a>我当出家求是深法。<a id="a-9F"></a>’即诣父母，<a id="a-9G"></a>头面作礼，<a id="a-9H"></a>白父母言：<a id="a-9I"></a>‘我今欲于弥楼揵驮佛法中出家为道。<a id="a-9J"></a>’父母报言：<a id="a-9K"></a>‘汝今何用舍我出家？<a id="a-9L"></a>今诸道人于佛法中白衣无异。<a id="a-9M"></a>’</p>
  <p id="a9N">尔时，<a id="a-9O"></a>父母以偈答言：</p>
  <p id="a9P">“‘今诸比丘众，<a id="a-9Q"></a>　放逸受五欲，</p>
  <p id="a9R">耕种行贩卖，<a id="a-9S"></a>　白衣无有异。</p>
  <p id="a9T">贫穷多苦恼，<a id="a-9U"></a>　不能自活者，</p>
  <p id="a9V">如是诸人等，<a id="a-9W"></a>　求活故出家。</p>
  <p id="a9X">汝今生王家，<a id="a-9Y"></a>　富乐受五欲，</p>
  <p id="a9Z">多诸珍宝物，<a id="a-9a"></a>　何用出家为？<a id="a-9b"></a>’</p>
  <p id="a9c">“陀摩尸利王子以偈答父母言：</p>
  <p id="a9d">“‘我不求荣位，<a id="a-9e"></a>　若得当舍离，</p>
  <p id="a9f">我今惟欲求，<a id="a-9g"></a>　佛法深净戒。</p>
  <p id="a9h">有天开悟我，<a id="a-9i"></a>　劝进我出家，</p>
  <p id="a9j">佛所说深法，<a id="a-9k"></a>　我冀当得知。</p>
  <p id="a9l">我闻天所说，<a id="a-9m"></a>　心中大欢喜，</p>
  <p id="a9n">佛法今欲灭，<a id="a-9o"></a>　我当助护持。<a id="a-9p"></a>’</p>
  <p id="a9q">“父母以偈答陀摩尸利言：</p>
  <p id="a9r">“‘深经已灭尽，<a id="a-9s"></a>　无有持诵者，</p>
  <p id="a9t">汝今当何从，<a id="a-9u"></a>　得闻佛深法？</p>
  <p id="a9v">若于四众中，<a id="a-9w"></a>　有诵深义者，</p>
  <p id="a9x">汝先从彼受，<a id="a-9y"></a>　然后可出家。<a id="a-9z"></a>’</p>
  <p id="aA0">“陀摩尸利以偈答父母言：</p>
  <p id="aA1">“‘我今勤精进，<a id="a-A2"></a>　净戒行头陀，</p>
  <p id="aA3">远处山林中，<a id="a-A4"></a>　求佛深净法。<a id="a-A5"></a>’</p>
  <p id="aA6">“富楼那，<a id="a-A7"></a>陀摩尸利说此偈已，<a id="a-A8"></a>头面作礼，<a id="a-A9"></a>辞行出家，<a id="a-AA"></a>父母默然不能制止。<a id="a-AB"></a>即诣比丘，<a id="a-AC"></a>剃除须发，<a id="a-AD"></a>著袈裟受戒，<a id="a-AE"></a>以恭敬心问诸比丘：<a id="a-AF"></a>‘弥楼揵驮佛，<a id="a-AG"></a>云何说法教诸弟子？<a id="a-AH"></a>我得闻已当如说修行。<a id="a-AI"></a>’富楼那，<a id="a-AJ"></a>诸比丘语陀摩尸利比丘言：<a id="a-AK"></a>‘我等不闻佛所说法，<a id="a-AL"></a>但随和尚诸师所行，<a id="a-AM"></a>汝今亦应行如是法。<a id="a-AN"></a>’尔时，<a id="a-AO"></a>陀摩尸利比丘，<a id="a-AP"></a>答诸比丘言：<a id="a-AQ"></a>‘汝等必从贫贱出家，<a id="a-AR"></a>是故今者但贵衣食，<a id="a-AS"></a>所行如是白衣无异。<a id="a-AT"></a>汝等今应与我共求佛深净法。<a id="a-AU"></a>’时，<a id="a-AV"></a>诸比丘以偈答陀摩尸利比丘言：</p>
  <p id="aAW">“‘我等所为者，<a id="a-AX"></a>　是事皆已得，</p>
  <p id="aAY">衣食极丰足，<a id="a-AZ"></a>　免离王使役。</p>
  <p id="aAa">安隐甚快乐，<a id="a-Ab"></a>　无敢轻慢者，</p>
  <p id="aAc">白衣时苦恼，<a id="a-Ad"></a>　今皆无复有。</p>
  <p id="aAe">是即名涅槃，<a id="a-Af"></a>　第一快安乐，</p>
  <p id="aAg">过是事以外，<a id="a-Ah"></a>　我皆不复用。</p>
  <p id="aAi">我等多衣钵，<a id="a-Aj"></a>　汤药物甚多，</p>
  <p id="aAk">白衣常给施，<a id="a-Al"></a>　檀越家亦多。<a id="a-Am"></a>’</p>
  <p id="aAn">“富楼那，<a id="a-Ao"></a>尔时，<a id="a-Ap"></a>陀摩尸利比丘，<a id="a-Aq"></a>闻诸比丘说此偈已，<a id="a-Ar"></a>心则悲恼，<a id="a-As"></a>涕零啼泣；<a id="a-At"></a>诣余精舍，<a id="a-Au"></a>复以是事问诸比丘：<a id="a-Av"></a>‘弥楼揵驮佛，<a id="a-Aw"></a>云何说法教诸弟子？<a id="a-Ax"></a>我得闻已当如说行。<a id="a-Ay"></a>’诸比丘众亦如是答。<a id="a-Az"></a>尔时，<a id="a-B0"></a>陀摩尸利比丘，<a id="a-B1"></a>即便舍离此诸比丘，<a id="a-B2"></a>独入山林幽远之处，<a id="a-B3"></a>精诚一心欲求深法。<a id="a-B4"></a>先时，<a id="a-B5"></a>弥楼揵驮佛诸弟子中，<a id="a-B6"></a>有大弟子名为坚牢，<a id="a-B7"></a>修空闲行独住深山，<a id="a-B8"></a>少欲知足，<a id="a-B9"></a>心乐远离，<a id="a-BA"></a>所作已办，<a id="a-BB"></a>六通三明，<a id="a-BC"></a>大阿罗汉，<a id="a-BD"></a>亦如我今摩诃迦葉。<a id="a-BE"></a>是坚牢比丘，<a id="a-BF"></a>所住深山石窟壁上，<a id="a-BG"></a>书此偈言：</p>
  <p id="aBH">“‘生死不断绝，<a id="a-BI"></a>　贪欲嗜味故，</p>
  <p id="aBJ">养怨入丘冢，<a id="a-BK"></a>　唐受诸辛苦。</p>
  <p id="aBL">身臭如死尸，<a id="a-BM"></a>　九孔流不净，</p>
  <p id="aBN">如厕虫乐粪，<a id="a-BO"></a>　愚贪身无异。</p>
  <p id="aBP">忆想妄分别，<a id="a-BQ"></a>　则是五欲本，</p>
  <p id="aBR">智者不分别，<a id="a-BS"></a>　五欲则断灭。</p>
  <p id="aBT">邪念生贪著，<a id="a-BU"></a>　贪著生烦恼，</p>
  <p id="aBV">正念无贪著，<a id="a-BW"></a>　余烦恼亦尽。<a id="a-BX"></a>’</p>
  <p id="aBY">“富楼那，<a id="a-BZ"></a>坚牢比丘石窟壁上书此四偈。<a id="a-Ba"></a>陀摩尸利比丘经历深山，<a id="a-Bb"></a>见此石窟壁上四偈，<a id="a-Bc"></a>见已读诵思惟其义，<a id="a-Bd"></a>未久之间得五神通。<a id="a-Be"></a>至弥楼揵驮佛本所烧处，<a id="a-Bf"></a>到已作礼围绕三匝，<a id="a-Bg"></a>结跏趺坐，<a id="a-Bh"></a>发誓愿言：<a id="a-Bi"></a>‘我不见佛、<a id="a-Bj"></a>不闻余法，<a id="a-Bk"></a>不起于此。<a id="a-Bl"></a>’富楼那，<a id="a-Bm"></a>弥楼揵驮佛所说经名八百千门，<a id="a-Bn"></a>释提桓因诵持是经。<a id="a-Bo"></a>释提桓因知陀摩尸利比丘深心爱法，<a id="a-Bp"></a>从忉利天上来下至其所，<a id="a-Bq"></a>为说八百千门经，<a id="a-Br"></a>又与四多闻本句、<a id="a-Bs"></a>七种重句、<a id="a-Bt"></a>十四门句。<a id="a-Bu"></a>陀摩尸利比丘闻已诵持，<a id="a-Bv"></a>于诸法中得智慧明，<a id="a-Bw"></a>弥楼揵驮佛所说清净应空应离诸深妙经，<a id="a-Bx"></a>自然在心。<a id="a-By"></a>又弥楼揵驮佛为现其身，<a id="a-Bz"></a>及比丘众并所住处、<a id="a-C0"></a>精舍床榻，<a id="a-C1"></a>大会四众，<a id="a-C2"></a>天、<a id="a-C3"></a>龙、<a id="a-C4"></a>夜叉、<a id="a-C5"></a>揵闼婆、<a id="a-C6"></a>阿修罗、<a id="a-C7"></a>迦楼罗、<a id="a-C8"></a>紧那罗、<a id="a-C9"></a>摩睺罗伽、<a id="a-CA"></a>人非人等，<a id="a-CB"></a>一切众会悉令得见。<a id="a-CC"></a>陀摩尸利比丘，<a id="a-CD"></a>于诸法中得智慧眼，<a id="a-CE"></a>从坐处起渐渐游行，<a id="a-CF"></a>还至本国到父母所，<a id="a-CG"></a>为说清净应空应离诸深妙经，<a id="a-CH"></a>称扬赞佛法众功德。</p>
  <p id="aCI">“富楼那，<a id="a-CJ"></a>尔时陀摩尸利比丘，<a id="a-CK"></a>父母、<a id="a-CL"></a>宫人、<a id="a-CM"></a>大臣、<a id="a-CN"></a>官属，<a id="a-CO"></a>闻是法已信心恭敬，<a id="a-CP"></a>语陀摩尸利比丘言：<a id="a-CQ"></a>‘惟愿大德济度我等，<a id="a-CR"></a>得于弥楼揵驮佛法中出家。<a id="a-CS"></a>’富楼那，<a id="a-CT"></a>尔时八万四千人俱，<a id="a-CU"></a>随逐国王及王夫人一时出家；<a id="a-CV"></a>出家之后，<a id="a-CW"></a>皆号陀摩尸利语诸比丘众。<a id="a-CX"></a>富楼那，<a id="a-CY"></a>是陀摩尸利比丘，<a id="a-CZ"></a>还令弥楼揵驮佛法续复炽盛，<a id="a-Ca"></a>使多众生得住其中，<a id="a-Cb"></a>是其宿命大慈悲心愿护法故。<a id="a-Cc"></a>于是陀摩尸利比丘，<a id="a-Cd"></a>从一聚落至一聚落，<a id="a-Ce"></a>从城至城从国至国，<a id="a-Cf"></a>游行称赞弥楼揵驮佛及弟子功德；<a id="a-Cg"></a>又以清净应空应离诸深经法，<a id="a-Ch"></a>为诸众生广演解说。<a id="a-Ci"></a>尔时，<a id="a-Cj"></a>陀摩尸利比丘，<a id="a-Ck"></a>多为众人供养恭敬，<a id="a-Cl"></a>尊重赞叹，<a id="a-Cm"></a>名闻流布。<a id="a-Cn"></a>富楼那，<a id="a-Co"></a>陀摩尸利比丘，<a id="a-Cp"></a>如是广益诸众生已后则命终。<a id="a-Cq"></a>其诸弟子比丘、<a id="a-Cr"></a>比丘尼、<a id="a-Cs"></a>优婆塞、<a id="a-Ct"></a>优婆夷皆共和合，<a id="a-Cu"></a>以一切香木为积供养烧身，<a id="a-Cv"></a>共起塔庙纵广十里，<a id="a-Cw"></a>以众华香、<a id="a-Cx"></a>末香、<a id="a-Cy"></a>涂香、<a id="a-Cz"></a>璎珞、<a id="a-D0"></a>幡盖，<a id="a-D1"></a>供养恭敬，<a id="a-D2"></a>尊重赞叹。</p>
  <p id="aD3">“富楼那，<a id="a-D4"></a>陀摩尸利比丘临命终时，<a id="a-D5"></a>愿还生此阎浮提内，<a id="a-D6"></a>即得随愿生在王家，<a id="a-D7"></a>名为得念，<a id="a-D8"></a>于弥楼揵驮佛后第三百岁法中出家。<a id="a-D9"></a>以其本愿宿命智故，<a id="a-DA"></a>诸门句、<a id="a-DB"></a>陀罗尼句自然还得；<a id="a-DC"></a>以得陀罗尼力故，<a id="a-DD"></a>先未闻经能为众生敷演广说，<a id="a-DE"></a>不说前身曾所说者。<a id="a-DF"></a>富楼那，<a id="a-DG"></a>时诸陀摩尸利比丘众中，<a id="a-DH"></a>深智明利厚善根者，<a id="a-DI"></a>闻得念所说诸经，<a id="a-DJ"></a>心皆随喜信受恭敬，<a id="a-DK"></a>供养守护得念比丘。<a id="a-DL"></a>其中比丘无有威德钝根者，<a id="a-DM"></a>顽钝闇塞薄善根者，<a id="a-DN"></a>闻得念比丘所说新法，<a id="a-DO"></a>不信不受，<a id="a-DP"></a>违逆说过，<a id="a-DQ"></a>作是言：<a id="a-DR"></a>‘如是等经，<a id="a-DS"></a>我等不从和尚诸师所闻，<a id="a-DT"></a>本亦不从陀摩尸利大师所闻。<a id="a-DU"></a>’富楼那，<a id="a-DV"></a>其中深智依止义者不随语言，<a id="a-DW"></a>以依义故心不违逆；<a id="a-DX"></a>不违逆故则护弥楼揵驮佛法，<a id="a-DY"></a>恭敬守护得念比丘。<a id="a-DZ"></a>富楼那，<a id="a-Da"></a>尔时比丘、<a id="a-Db"></a>比丘尼、<a id="a-Dc"></a>优婆塞、<a id="a-Dd"></a>优婆夷，<a id="a-De"></a>有八十那由他人，<a id="a-Df"></a>随顺得念比丘所说经法。<a id="a-Dg"></a>富楼那，<a id="a-Dh"></a>时陀摩尸利诸弟子众，<a id="a-Di"></a>别为二部：<a id="a-Dj"></a>一名陀摩尸利诸比丘众，<a id="a-Dk"></a>二名得念诸比丘众。<a id="a-Dl"></a>得念比丘不说我是陀摩尸利。<a id="a-Dm"></a>所以者何？<a id="a-Dn"></a>陀摩尸利比丘，<a id="a-Do"></a>人皆谓得阿罗汉道，<a id="a-Dp"></a>非是菩萨；<a id="a-Dq"></a>若自说者，<a id="a-Dr"></a>人则疑惑。<a id="a-Ds"></a>得念比丘，<a id="a-Dt"></a>人皆知是菩萨，<a id="a-Du"></a>非阿罗汉。<a id="a-Dv"></a>富楼那，<a id="a-Dw"></a>得念比丘如是广利诸众生已后复命终。<a id="a-Dx"></a>诸弟子众，<a id="a-Dy"></a>以一切香木为积供养烧身，<a id="a-Dz"></a>四众普集，<a id="a-E0"></a>为欲供养大师菩萨，<a id="a-E1"></a>共起塔庙纵广五里，<a id="a-E2"></a>以众香华、<a id="a-E3"></a>末香、<a id="a-E4"></a>涂香、<a id="a-E5"></a>璎珞、<a id="a-E6"></a>幡盖，<a id="a-E7"></a>供养恭敬，<a id="a-E8"></a>尊重赞叹。</p>
  <p id="aE9">“富楼那，<a id="a-EA"></a>得念比丘临命终时，<a id="a-EB"></a>还复愿生此阎浮提，<a id="a-EC"></a>随愿得生大长者家，<a id="a-ED"></a>名为耶舍。<a id="a-EE"></a>以本愿故得识宿命，<a id="a-EF"></a>于弥楼揵驮佛第四百岁，<a id="a-EG"></a>始年七岁出家为道，<a id="a-EH"></a>得诸陀罗尼；<a id="a-EI"></a>陀罗尼力故，<a id="a-EJ"></a>能为人说所未闻经。<a id="a-EK"></a>于是得念诸比丘众，<a id="a-EL"></a>陀摩尸利诸比丘众，<a id="a-EM"></a>其中厚善根者，<a id="a-EN"></a>得闻耶舍所说诸法，<a id="a-EO"></a>心大欢喜皆得法乐。<a id="a-EP"></a>富楼那，<a id="a-EQ"></a>是诸比丘依止于义不随语言，<a id="a-ER"></a>是故闻耶舍比丘闻所未闻应空深经，<a id="a-ES"></a>合第一义，<a id="a-ET"></a>信受不逆，<a id="a-EU"></a>能受持诵，<a id="a-EV"></a>如所说行。<a id="a-EW"></a>富楼那，<a id="a-EX"></a>中有比丘顽钝闇塞薄善根者，<a id="a-EY"></a>从耶舍比丘闻所未闻，<a id="a-EZ"></a>所未合第一义应空深经，<a id="a-Ea"></a>不信不受，<a id="a-Eb"></a>违逆毁坏，<a id="a-Ec"></a>而作是言：<a id="a-Ed"></a>‘如是法者，<a id="a-Ee"></a>我等不从和尚诸师所闻，<a id="a-Ef"></a>亦复不从得念菩萨大师所闻。<a id="a-Eg"></a>’富楼那，<a id="a-Eh"></a>诸从耶舍比丘，<a id="a-Ei"></a>闻法欢喜心信受者，<a id="a-Ej"></a>皆为陀摩尸利比丘、<a id="a-Ek"></a>得念比丘等，<a id="a-El"></a>憎嫉轻慢，<a id="a-Em"></a>不听住止，<a id="a-En"></a>不共读诵讲说经法，<a id="a-Eo"></a>反更谤言：<a id="a-Ep"></a>‘此非佛法，<a id="a-Eq"></a>非大师教。<a id="a-Er"></a>’富楼那，<a id="a-Es"></a>尔时耶舍比丘，<a id="a-Et"></a>广宣流布弥楼揵驮佛法，<a id="a-Eu"></a>从一聚落至一聚落，<a id="a-Ev"></a>为众生说多所饶益，<a id="a-Ew"></a>教化八十亿那由他人，<a id="a-Ex"></a>发阿耨多罗三藐三菩提心。<a id="a-Ey"></a>耶舍比丘所饶益如是后复命终，<a id="a-Ez"></a>其诸随逐耶舍比丘有七万人，<a id="a-F0"></a>为耶舍比丘起七万塔，<a id="a-F1"></a>以众香华、<a id="a-F2"></a>涂香、<a id="a-F3"></a>末香、<a id="a-F4"></a>璎珞、<a id="a-F5"></a>幡盖，<a id="a-F6"></a>供养恭敬，<a id="a-F7"></a>尊重赞叹。</p>
  <p id="aF8">“富楼那，<a id="a-F9"></a>耶舍比丘临命终时，<a id="a-FA"></a>还复愿生此阎浮提，<a id="a-FB"></a>命终之后，<a id="a-FC"></a>即得随愿复生王家。<a id="a-FD"></a>生时诸天发大声言：<a id="a-FE"></a>‘今王所生，<a id="a-FF"></a>多益众生。<a id="a-FG"></a>’即随此声，<a id="a-FH"></a>字为导师。<a id="a-FI"></a>至年十四，<a id="a-FJ"></a>于弥楼揵驮佛法第五百岁出家学道。<a id="a-FK"></a>是导师比丘广诵经书，<a id="a-FL"></a>多闻深入，<a id="a-FM"></a>文辞清辩，<a id="a-FN"></a>善巧说法。<a id="a-FO"></a>富楼那，<a id="a-FP"></a>是导师比丘，<a id="a-FQ"></a>从一聚落至一聚落，<a id="a-FR"></a>从城至城，<a id="a-FS"></a>从国至国，<a id="a-FT"></a>流布弥楼揵驮佛法多所饶益。<a id="a-FU"></a>尔时，<a id="a-FV"></a>陀摩尸利、<a id="a-FW"></a>得念、<a id="a-FX"></a>耶舍诸比丘众，<a id="a-FY"></a>皆来合集造诣导师，<a id="a-FZ"></a>欲共毁破。<a id="a-Fa"></a>尔时，<a id="a-Fb"></a>导师比丘知诸比丘来，<a id="a-Fc"></a>作是言：<a id="a-Fd"></a>‘汝诸比丘问难何事？<a id="a-Fe"></a>以何事问？<a id="a-Ff"></a>云何而问？<a id="a-Fg"></a>’诸比丘等闻是语已，<a id="a-Fh"></a>忧愁不乐，<a id="a-Fi"></a>默不能答，<a id="a-Fj"></a>不能障碍导师比丘。<a id="a-Fk"></a>富楼那，<a id="a-Fl"></a>随此菩萨寿命在世，<a id="a-Fm"></a>佛法炽盛；<a id="a-Fn"></a>随其终后，<a id="a-Fo"></a>佛法则灭。<a id="a-Fp"></a>是导师比丘末后恶世法欲灭时，<a id="a-Fq"></a>从一聚落至一聚落，<a id="a-Fr"></a>从城至城，<a id="a-Fs"></a>从国至国，<a id="a-Ft"></a>为多众生敷说清净应空深经，<a id="a-Fu"></a>化八百万人，<a id="a-Fv"></a>令发阿耨多罗三藐三菩提心，<a id="a-Fw"></a>是人命终皆生天上。<a id="a-Fx"></a>富楼那，<a id="a-Fy"></a>是导师比丘所益如是，<a id="a-Fz"></a>今夜命终，<a id="a-G0"></a>明日夜法灭。<a id="a-G1"></a>富楼那，<a id="a-G2"></a>弥楼揵驮佛法灭故，<a id="a-G3"></a>诸深清净应空经法皆悉灭尽。<a id="a-G4"></a>富楼那，<a id="a-G5"></a>如是菩萨摩诃萨，<a id="a-G6"></a>以是深经守护佛法，<a id="a-G7"></a>能自具足善根福德。</p>
  <p id="aG8">“富楼那，<a id="a-G9"></a>是导师菩萨命终之后，<a id="a-GA"></a>即生彼土上方第十世界，<a id="a-GB"></a>时彼佛号善眼多陀阿伽陀阿罗诃三藐三佛陀，<a id="a-GC"></a>即复出家，<a id="a-GD"></a>宿世善根福德因缘，<a id="a-GE"></a>深慧明利，<a id="a-GF"></a>辩才无尽，<a id="a-GG"></a>捷利无碍。<a id="a-GH"></a>是导师比丘，<a id="a-GI"></a>于善眼佛法中，<a id="a-GJ"></a>八万四千岁修诸善法。<a id="a-GK"></a>命终更生值第二佛，<a id="a-GL"></a>号日增肩，<a id="a-GM"></a>于是佛所出家修集善根，<a id="a-GN"></a>求阿耨多罗三藐三菩提，<a id="a-GO"></a>命终之后还生此土。<a id="a-GP"></a>复值后佛，<a id="a-GQ"></a>号不空行多陀阿伽陀阿罗呵三藐三佛陀。<a id="a-GR"></a>于佛法中复行出家，<a id="a-GS"></a>七万岁中勤修善根，<a id="a-GT"></a>求阿耨多罗三藐三菩提。<a id="a-GU"></a>时名首罗不空行，<a id="a-GV"></a>佛授其记言：<a id="a-GW"></a>‘我灭之后，<a id="a-GX"></a>是首罗比丘当得作佛，<a id="a-GY"></a>号无碍眼多陀阿伽陀阿罗呵三藐三佛陀。<a id="a-GZ"></a>’</p>
  <p id="aGa">“富楼那，<a id="a-Gb"></a>菩萨成就是第三法，<a id="a-Gc"></a>能得具足一切功德。<a id="a-Gd"></a>”</p>
  <p id="aGe">“尔时，<a id="a-Gf"></a>世尊欲明了此义，<a id="a-Gg"></a>而说偈言：</p>
  <p id="aGh">“菩萨闻甚深，<a id="a-Gi"></a>　清净决定法，</p>
  <p id="aGj">身自能安住，<a id="a-Gk"></a>　亦复教余人。</p>
  <p id="aGl">世间不得底，<a id="a-Gm"></a>　菩萨而不没，</p>
  <p id="aGn">住于净戒中，<a id="a-Go"></a>　广利诸众生。</p>
  <p id="aGp">本事及譬喻，<a id="a-Gq"></a>　示众以佛道，</p>
  <p id="aGr">诸佛之所说，<a id="a-Gs"></a>　此是决定法。</p>
  <p id="aGt">菩萨能行利，<a id="a-Gu"></a>　亦能利众生，</p>
  <p id="aGv">守护诸佛法，<a id="a-Gw"></a>　教众以菩提。</p>
  <p id="aGx">众生如法事，<a id="a-Gy"></a>　菩萨皆为作，</p>
  <p id="aGz">教众以佛道，<a id="a-H0"></a>　是则近菩提。</p>
  <p id="aH1">护持诸佛道，<a id="a-H2"></a>　亦广利众生，</p>
  <p id="aH3">诸天龙鬼神，<a id="a-H4"></a>　大人所敬养。</p>
  <p id="aH5">是故闻清净，<a id="a-H6"></a>　诸空深妙法，</p>
  <p id="aH7">一心应思求，<a id="a-H8"></a>　是则智增长。</p>
  <p id="aH9">“复次，<a id="a-HA"></a>富楼那，<a id="a-HB"></a>菩萨摩诃萨具足诸行，<a id="a-HC"></a>诸行具故则能具足善根福德。<a id="a-HD"></a>何等为行？<a id="a-HE"></a>富楼那，<a id="a-HF"></a>菩萨亲近善知识，<a id="a-HG"></a>行布施、<a id="a-HH"></a>持戒、<a id="a-HI"></a>忍辱、<a id="a-HJ"></a>精进、<a id="a-HK"></a>禅定、<a id="a-HL"></a>智慧方便。<a id="a-HM"></a>何等为菩萨善知识？<a id="a-HN"></a>菩萨所从，<a id="a-HO"></a>闻如是经及教化方便，<a id="a-HP"></a>诸佛、<a id="a-HQ"></a>阿罗汉，<a id="a-HR"></a>及有深心求佛道菩萨，<a id="a-HS"></a>皆名菩萨善知识。<a id="a-HT"></a>菩萨成就此第四法，<a id="a-HU"></a>则能具足一切功德。<a id="a-HV"></a>”</p>
  <p id="aHW">尔时，<a id="a-HX"></a>世尊以偈颂曰：</p>
  <p id="aHY">“我说诸菩萨，<a id="a-HZ"></a>　所当应行法，</p>
  <p id="aHa">施已心欢喜，<a id="a-Hb"></a>　无有诸悔恨。</p>
  <p id="aHc">云何为欢喜？<a id="a-Hd"></a> 谓乐悉遍身，</p>
  <p id="aHe">常以此喜心，<a id="a-Hf"></a>　而行菩萨道。</p>
  <p id="aHg">菩萨所布施，<a id="a-Hh"></a>　回向于菩提，</p>
  <p id="aHi">饶益诸众生，<a id="a-Hj"></a>　自利无有量。</p>
  <p id="aHk">若见有乞者，<a id="a-Hl"></a>　心生于佛想，</p>
  <p id="aHm">念是人今来，<a id="a-Hn"></a>　施遗我佛道。</p>
  <p id="aHo">我因于是人，<a id="a-Hp"></a>　得净佛国土，</p>
  <p id="aHq">是人示我佛，<a id="a-Hr"></a>　教化我佛道。</p>
  <p id="aHs">我今值此人，<a id="a-Ht"></a>　快得大吉利，</p>
  <p id="aHu">欢乐遍满身，<a id="a-Hv"></a>　更不乐余事。</p>
  <p id="aHw">若有人来诣，<a id="a-Hx"></a>　遥见而问讯，</p>
  <p id="aHy">仁者须何物？<a id="a-Hz"></a> 我当尽相与。</p>
  <p id="aI0">若言无所须，<a id="a-I1"></a>　菩萨亦欢喜，</p>
  <p id="aI2">为欲教化我，<a id="a-I3"></a>　故言无所须。</p>
  <p id="aI4">此贤以所乐，<a id="a-I5"></a>　少欲知足法，</p>
  <p id="aI6">今来开悟我，<a id="a-I7"></a>　使得菩提缘。</p>
  <p id="aI8">我今因此人，<a id="a-I9"></a>　复得教以法，</p>
  <p id="aIA">汝言无所须，<a id="a-IB"></a>　是语为善哉。</p>
  <p id="aIC">若言须此物，<a id="a-ID"></a>　以是可与我，</p>
  <p id="aIE">菩萨若有者，<a id="a-IF"></a>　欢喜言汝取。</p>
  <p id="aIG">若行布施已，<a id="a-IH"></a>　于后无所悔，</p>
  <p id="aII">以念佛道故，<a id="a-IJ"></a>　心常得欢喜。</p>
  <p id="aIK">布施已回向，<a id="a-IL"></a>　众生皆有分，</p>
  <p id="aIM">普令无所乏，<a id="a-IN"></a>　尽使得知足。</p>
  <p id="aIO">若行菩萨道，<a id="a-IP"></a>　众生闻我名，</p>
  <p id="aIQ">自然知止足，<a id="a-IR"></a>　不生悭贪心。</p>
  <p id="aIS">今我国众生，<a id="a-IT"></a>　顺道皆知足，</p>
  <p id="aIU">舍诸五欲著，<a id="a-IV"></a>　皆乐行出家。</p>
  <p id="aIW">如是无量行，<a id="a-IX"></a>　以施而回向，</p>
  <p id="aIY">愿常行布施，<a id="a-IZ"></a>　众生亦效我。</p>
  <p id="aIa">菩萨行布施，<a id="a-Ib"></a>　以慈覆众生，</p>
  <p id="aIc">一切诸世间，<a id="a-Id"></a>　无有如是乐。</p>
  <p id="aIe">如大富长者，<a id="a-If"></a>　多财饶珍宝，</p>
  <p id="aIg">惟止有一子，<a id="a-Ih"></a>　积年久远行。</p>
  <p id="aIi">长者闻子还，<a id="a-Ij"></a>　欢乐遍满身，</p>
  <p id="aIk">久别而今归，<a id="a-Il"></a>　便若如更生。</p>
  <p id="aIm">菩萨见乞人，<a id="a-In"></a>　其心大欢喜，</p>
  <p id="aIo">长者欢喜分，<a id="a-Ip"></a>　十六不及一。</p>
  <p id="aIq">若得施行已，<a id="a-Ir"></a>　心则大欢喜，</p>
  <p id="aIs">慈心所生乐，<a id="a-It"></a>　此乐无有比。</p>
  <p id="aIu">如王治罪人，<a id="a-Iv"></a>　敕使支节解，</p>
  <p id="aIw">杀者将杀处，<a id="a-Ix"></a>　举刀垂当下。</p>
  <p id="aIy">王恕赐荣位，<a id="a-Iz"></a>　是人大欢喜，</p>
  <p id="aJ0">犹不及菩萨，<a id="a-J1"></a>　施贫得欢乐。</p>
  <p id="aJ2">菩萨行道时，<a id="a-J3"></a>　不求于福田，</p>
  <p id="aJ4">有乞则便与，<a id="a-J5"></a>　故得大欢乐。</p>
  <p id="aJ6">菩萨若值佛，<a id="a-J7"></a>　罗汉辟支佛，</p>
  <p id="aJ8">敬心知难遇，<a id="a-J9"></a>　故往供养施。</p>
  <p id="aJA">菩萨有威德，<a id="a-JB"></a>　明利心调顺，</p>
  <p id="aJC">乐功德求道，<a id="a-JD"></a>　供养佛及众。</p>
  <p id="aJE">不以深恭敬，<a id="a-JF"></a>　奉事诸天神，</p>
  <p id="aJG">惟除于诸佛，<a id="a-JH"></a>　及诸佛弟子。</p>
  <p id="aJI">若有辟支佛，<a id="a-JJ"></a>　自然得涅槃，</p>
  <p id="aJK">亦行而供养，<a id="a-JL"></a>　有是诸功德。</p>
  <p id="aJM">菩萨亦能知，<a id="a-JN"></a>　福田善不善，</p>
  <p id="aJO">世间诸智者，<a id="a-JP"></a>　不敬恶外道。</p>
  <p id="aJQ">安住持戒品，<a id="a-JR"></a>　慈心覆众生，</p>
  <p id="aJS">精进无有比，<a id="a-JT"></a>　忍智多闻广。</p>
  <p id="aJU">行是诸功德，<a id="a-JV"></a>　于世为高尊，</p>
  <p id="aJW">能证佛菩提，<a id="a-JX"></a>　转无上法轮。</p>
  <p id="aJY">菩萨能修行，<a id="a-JZ"></a>　如是上四法，</p>
  <p id="aJa">一切诸善根，<a id="a-Jb"></a>　悉皆现在前。</p>
  <p id="aJc">无量亿数劫，<a id="a-Jd"></a>　所修诸功德，</p>
  <p id="aJe">悉皆摄入此，<a id="a-Jf"></a>　所行菩萨道。</p>
  <p id="aJg">是故诸菩萨，<a id="a-Jh"></a>　应常修慈心，</p>
  <p id="aJi">出家处山林，<a id="a-Jj"></a>　乐在空闲处。</p>
  <p id="aJk">常求诸清净，<a id="a-Jl"></a>　甚深决定法，</p>
  <p id="aJm">具足菩萨行，<a id="a-Jn"></a>　以此自增长。<a id="a-Jo"></a>”</p>
  <p data-pb></p>
  <h2 id="aJp">神力品第五</h2>
  <p id="aJq">尔时，<a id="a-Jr"></a>世尊以神通力，<a id="a-Js"></a>从身一一毛孔俱放百千万亿光明，<a id="a-Jt"></a>又从一一毛孔出如须弥山等大猛火焰，<a id="a-Ju"></a>又从一一毛孔出恒河沙等诸佛说法。<a id="a-Jv"></a>时会大众普见如是大神通力。</p>
  <p id="aJw">尔时，<a id="a-Jx"></a>世尊现神力已还复如故，<a id="a-Jy"></a>语富楼那言：<a id="a-Jz"></a>“汝见如来从诸毛孔出是神力不？<a id="a-K0"></a>”</p>
  <p id="aK1">“已见，<a id="a-K2"></a>世尊。<a id="a-K3"></a>”</p>
  <p id="aK4">“富楼那，<a id="a-K5"></a>如来常有如是神力，<a id="a-K6"></a>无有休废。<a id="a-K7"></a>今诸弟子但知如来在此说法，<a id="a-K8"></a>而我实于十方恒河沙等世界，<a id="a-K9"></a>常作佛事无有休息，<a id="a-KA"></a>亦于十方世界如是说法。<a id="a-KB"></a>富楼那，<a id="a-KC"></a>若人实语：<a id="a-KD"></a>何者是无等等、<a id="a-KE"></a>无比人，<a id="a-KF"></a>两足福田极深难测，<a id="a-KG"></a>无边行者举足一步，<a id="a-KH"></a>一切众生不能得知、<a id="a-KI"></a>不能思量，<a id="a-KJ"></a>何心、<a id="a-KK"></a>何行举足下足？<a id="a-KL"></a>当说我是。<a id="a-KM"></a>富楼那，<a id="a-KN"></a>一切众生不能思量，<a id="a-KO"></a>如来为以何思、<a id="a-KP"></a>何心、<a id="a-KQ"></a>何行举足下足。<a id="a-KR"></a>”</p>
  <p id="aKS">尔时，<a id="a-KT"></a>世尊欲明了此义，<a id="a-KU"></a>而说偈言：</p>
  <p id="aKV">“世尊以何思，<a id="a-KW"></a>　何行举下足？</p>
  <p id="aKX">动不动众生，<a id="a-KY"></a>　常不知此事。</p>
  <p id="aKZ">神通力无量，<a id="a-Ka"></a>　行处亦无量，</p>
  <p id="aKb">功德无量故，<a id="a-Kc"></a>　第一极高尊，</p>
  <p id="aKd">大神慧无量，<a id="a-Ke"></a>　无能尽知者。</p>
  <p id="aKf">假令一切人，<a id="a-Kg"></a>　智慧神通力，</p>
  <p id="aKh">皆如舍利弗，<a id="a-Ki"></a>　及与目揵连，</p>
  <p id="aKj">亦不能知我，<a id="a-Kk"></a>　举足下足事。</p>
  <p id="aKl">正使一切人，<a id="a-Km"></a>　皆作辟支佛，</p>
  <p id="aKn">不知我一步，<a id="a-Ko"></a>　况余深佛法？</p>
  <p id="aKp">假无量日月，<a id="a-Kq"></a>　合为一日轮，</p>
  <p id="aKr">不能及如来，<a id="a-Ks"></a>　一毛孔光明。</p>
  <p id="aKt">假使七万亿，<a id="a-Ku"></a>　那由他世界，</p>
  <p id="aKv">日轮纵广等，<a id="a-Kw"></a>　遍照无量土。</p>
  <p id="aKx">如是诸大日，<a id="a-Ky"></a>　如十方恒沙，</p>
  <p id="aKz">合以为一日，<a id="a-L0"></a>　一光如须弥。</p>
  <p id="aL1">如是诸大日，<a id="a-L2"></a>　常照十方界，</p>
  <p id="aL3">比于佛光明，<a id="a-L4"></a>　不现如焦树。</p>
  <p id="aL5">是诸大日光，<a id="a-L6"></a>　不能彻树叶，</p>
  <p id="aL7">诸山河石壁，<a id="a-L8"></a>　皆悉能障碍。</p>
  <p id="aL9">如来光所照，<a id="a-LA"></a>　一切须弥山，</p>
  <p id="aLB">铁围金刚山，<a id="a-LC"></a>　彻过无有障。</p>
  <p id="aLD">光明神通力，<a id="a-LE"></a>　威德无有量，</p>
  <p id="aLF">谁见不发心？<a id="a-LG"></a> 惟除于不信。</p>
  <p id="aLH">众生见如是，<a id="a-LI"></a>　光明大神力，</p>
  <p id="aLJ">多发无上心，<a id="a-LK"></a>　我等亦当得。</p>
  <p id="aLL">时佛则微笑，<a id="a-LM"></a>　阿难即问讯：</p>
  <p id="aLN">世尊何故笑？<a id="a-LO"></a> 无碍智愿答。</p>
  <p id="aLP">时佛答阿难：<a id="a-LQ"></a> 众生今见我，</p>
  <p id="aLR">所现大神力，<a id="a-LS"></a>　发心愿作佛。</p>
  <p id="aLT">众中三万人，<a id="a-LU"></a>　愿护持是法，</p>
  <p id="aLV">我等于佛后，<a id="a-LW"></a>　赞诵如是经。</p>
  <p id="aLX">是人我灭后，<a id="a-LY"></a>　得闻是经法，</p>
  <p id="aLZ">中时及后时，<a id="a-La"></a>　闻已如说行。</p>
  <p id="aLb">发道心者难！<a id="a-Lc"></a> 深乐佛法难！</p>
  <p id="aLd">后世能持诵，<a id="a-Le"></a>　是等经复难！</p>
  <p id="aLf">千万亿数劫，<a id="a-Lg"></a>　诸佛出甚难！</p>
  <p id="aLh">于后末世中，<a id="a-Li"></a>　说是经复难！<a id="a-Lj"></a>”</p>
  <p id="aLk">尔时，<a id="a-Ll"></a>佛告阿难：<a id="a-Lm"></a>“我以如是等经倍嘱累汝。<a id="a-Ln"></a>所以者何？<a id="a-Lo"></a>阎浮提内，<a id="a-Lp"></a>随有如是菩萨藏经则有佛法。<a id="a-Lq"></a>阿难，<a id="a-Lr"></a>如是等深经灭故，<a id="a-Ls"></a>如说行法亦灭；<a id="a-Lt"></a>如说行法灭故，<a id="a-Lu"></a>佛法则灭。<a id="a-Lv"></a>阿难，<a id="a-Lw"></a>汝今当以第一供养具供养于我。<a id="a-Lx"></a>云何为弟子以第一供养具供养于我？<a id="a-Ly"></a>汝心勿谓名华、<a id="a-Lz"></a>好香、<a id="a-M0"></a>末香、<a id="a-M1"></a>涂香，<a id="a-M2"></a>幡盖、<a id="a-M3"></a>璎珞、<a id="a-M4"></a>衣服、<a id="a-M5"></a>妓乐，<a id="a-M6"></a>赞叹如来，<a id="a-M7"></a>为上供养。<a id="a-M8"></a>阿难，<a id="a-M9"></a>如是不名第一供养。<a id="a-MA"></a>若人得闻如是等深经，<a id="a-MB"></a>受持读诵，<a id="a-MC"></a>如所说行，<a id="a-MD"></a>是名以第一供养，<a id="a-ME"></a>具供养恭敬，<a id="a-MF"></a>尊重赞叹于佛。<a id="a-MG"></a>何以故？<a id="a-MH"></a>诸佛皆共供养恭敬尊重于法，<a id="a-MI"></a>不贵世间诸供养具。<a id="a-MJ"></a>是故，<a id="a-MK"></a>阿难，<a id="a-ML"></a>今以此经，<a id="a-MM"></a>郑重殷勤嘱累于汝。<a id="a-MN"></a>何以故？<a id="a-MO"></a>阿难，<a id="a-MP"></a>我学如是等经，<a id="a-MQ"></a>今得阿耨多罗三藐三菩提，<a id="a-MR"></a>转无上法轮；<a id="a-MS"></a>过去诸佛本行菩萨道时，<a id="a-MT"></a>亦学如是等经，<a id="a-MU"></a>得阿耨多罗三藐三菩提，<a id="a-MV"></a>转无上法轮；<a id="a-MW"></a>未来诸佛亦学如是等经，<a id="a-MX"></a>当得阿耨多罗三藐三菩提，<a id="a-MY"></a>转无上法轮；<a id="a-MZ"></a>现在十方世界诸佛，<a id="a-Ma"></a>本行菩萨道时，<a id="a-Mb"></a>亦学如是等经，<a id="a-Mc"></a>得阿耨多罗三藐三菩提，<a id="a-Md"></a>今转法轮。<a id="a-Me"></a>是故，<a id="a-Mf"></a>阿难，<a id="a-Mg"></a>是菩萨藏经，<a id="a-Mh"></a>名为转法轮经，<a id="a-Mi"></a>当奉持之。</p>
  <p id="aMj">“我于波罗奈国梨师山鹿园中，<a id="a-Mk"></a>与声闻弟子转于法轮。<a id="a-Ml"></a>阿难，<a id="a-Mm"></a>我今于此竹园中，<a id="a-Mn"></a>转此菩萨藏经不退转轮，<a id="a-Mo"></a>断一切众生疑。<a id="a-Mp"></a>阿难，<a id="a-Mq"></a>过去诸佛，<a id="a-Mr"></a>亦皆于此虚空地，<a id="a-Ms"></a>分说是菩萨藏经；<a id="a-Mt"></a>未来诸佛，<a id="a-Mu"></a>亦皆于此虚空地，<a id="a-Mv"></a>分说此菩萨藏经；<a id="a-Mw"></a>我今得阿耨多罗三藐三菩提，<a id="a-Mx"></a>亦于此虚空地，<a id="a-My"></a>分说此菩萨藏经。<a id="a-Mz"></a>是故当知，<a id="a-N0"></a>此地是佛大塔，<a id="a-N1"></a>天人世间所供养处。<a id="a-N2"></a>阿难，<a id="a-N3"></a>此地独有不共功德，<a id="a-N4"></a>所谓过去诸佛于此说诸深经。<a id="a-N5"></a>阿难，<a id="a-N6"></a>所有贪欲、<a id="a-N7"></a>嗔恚、<a id="a-N8"></a>愚痴众生，<a id="a-N9"></a>入此竹园不发贪欲、<a id="a-NA"></a>嗔恚、<a id="a-NB"></a>愚痴。<a id="a-NC"></a>阿难，<a id="a-ND"></a>如来虽住诸余精舍，<a id="a-NE"></a>而皆无有如是功德。<a id="a-NF"></a>何以故？<a id="a-NG"></a>阿难，<a id="a-NH"></a>今此迦兰陀竹林，<a id="a-NI"></a>畜生入者不发淫欲，<a id="a-NJ"></a>众鸟入者非时不鸣。<a id="a-NK"></a>摩竭洴沙浇顶大王昔初登位，<a id="a-NL"></a>与诸婇女入此园中共相娱乐，<a id="a-NM"></a>入以自觉，<a id="a-NN"></a>心无淫欲娱乐戏事；<a id="a-NO"></a>诸婇女众亦皆自觉，<a id="a-NP"></a>心无有欲，<a id="a-NQ"></a>不乐戏乐。<a id="a-NR"></a>时王欢喜，<a id="a-NS"></a>每作是念：<a id="a-NT"></a>‘愿世有佛出于我国！<a id="a-NU"></a>我当得见，<a id="a-NV"></a>见已心信，<a id="a-NW"></a>信已供养，<a id="a-NX"></a>当以是园奉上于佛。<a id="a-NY"></a>佛于中住，<a id="a-NZ"></a>我当闻法。<a id="a-Na"></a>何以故？<a id="a-Nb"></a>可供养者应住此园，<a id="a-Nc"></a>非五欲人所应得住。<a id="a-Nd"></a>’阿难，<a id="a-Ne"></a>洴沙王入此竹园生是善心，<a id="a-Nf"></a>皆以过去诸佛住此园中说此菩萨藏经，<a id="a-Ng"></a>是故此园所有功德不与余共，<a id="a-Nh"></a>一切世间天、<a id="a-Ni"></a>人、<a id="a-Nj"></a>阿修罗皆应礼敬。<a id="a-Nk"></a>阿难，<a id="a-Nl"></a>是园无有虺、<a id="a-Nm"></a>蛇、<a id="a-Nn"></a>蜈蚣、<a id="a-No"></a>蚊、<a id="a-Np"></a>虻、<a id="a-Nq"></a>毒螫，<a id="a-Nr"></a>若住其中无复毒心，<a id="a-Ns"></a>亦是竹园不共功德。<a id="a-Nt"></a>我若百岁称说此园所有功德，<a id="a-Nu"></a>犹不能尽。<a id="a-Nv"></a>何以故？<a id="a-Nw"></a>阿难，<a id="a-Nx"></a>今此竹园精舍成就无量功德，<a id="a-Ny"></a>余处不尔。<a id="a-Nz"></a>”</p>
  <p id="aO0">阿难白佛言：<a id="a-O1"></a>“我本不知竹园乃有如是功德。<a id="a-O2"></a>世尊，<a id="a-O3"></a>我本不欲为佛侍者，<a id="a-O4"></a>我今忏谢如是过罪。<a id="a-O5"></a>”</p>
  <p id="aO6">佛告阿难：<a id="a-O7"></a>“汝初于法得法眼净，<a id="a-O8"></a>尔时已为除灭是罪也。<a id="a-O9"></a>”</p>
 </body>
</html>