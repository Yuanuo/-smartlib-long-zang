<!doctype html>
<html id="z3IBTFwCf" data-ver="1129">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第六十一</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之一序品第一</h2>
  <p id="a4">如是我闻：<a id="a-5"></a>一时，<a id="a-6"></a>佛在迦毗罗国尼居陀林，<a id="a-7"></a>与大比丘众千二百五十人俱，<a id="a-8"></a>其名曰：<a id="a-9"></a>优楼毗螺迦葉、<a id="a-A"></a>伽耶迦葉、<a id="a-B"></a>那提迦葉、<a id="a-C"></a>摩诃迦葉、<a id="a-D"></a>舍利弗、<a id="a-E"></a>大目揵连。<a id="a-F"></a>一切皆是大阿罗汉，<a id="a-G"></a>诸漏已尽，<a id="a-H"></a>无复烦恼，<a id="a-I"></a>其心自在，<a id="a-J"></a>心善解脱，<a id="a-K"></a>慧善解脱，<a id="a-L"></a>如大龙象，<a id="a-M"></a>所作已办，<a id="a-N"></a>皆弃重担，<a id="a-O"></a>逮得己利，<a id="a-P"></a>尽诸有结；<a id="a-Q"></a>于正教中心得善解，<a id="a-R"></a>于一切法心无所碍，<a id="a-S"></a>到于彼岸；<a id="a-T"></a>自得解脱、<a id="a-U"></a>解脱眷属，<a id="a-V"></a>自得调伏、<a id="a-W"></a>调伏眷属，<a id="a-X"></a>自得寂定、<a id="a-Y"></a>寂定眷属，<a id="a-Z"></a>自得度脱、<a id="a-a"></a>度脱眷属，<a id="a-b"></a>已到彼岸、<a id="a-c"></a>彼岸眷属，<a id="a-d"></a>已到陆地、<a id="a-e"></a>陆地眷属，<a id="a-f"></a>自得安隐、<a id="a-g"></a>安隐眷属，<a id="a-h"></a>自得寂灭、<a id="a-i"></a>寂灭眷属，<a id="a-j"></a>自破烦恼、<a id="a-k"></a>破烦恼眷属，<a id="a-l"></a>自得沙门、<a id="a-m"></a>沙门眷属，<a id="a-n"></a>自得息恶、<a id="a-o"></a>息恶眷属，<a id="a-p"></a>自婆罗门、<a id="a-q"></a>婆罗门眷属，<a id="a-r"></a>自除恶法、<a id="a-s"></a>除恶法眷属，<a id="a-t"></a>自了知诸法、<a id="a-u"></a>了知诸法眷属，<a id="a-v"></a>自能得度、<a id="a-w"></a>能得度眷属，<a id="a-x"></a>自具诸德、<a id="a-y"></a>具诸德眷属，<a id="a-z"></a>自无烦恼、<a id="a-10"></a>无烦恼眷属，<a id="a-11"></a>自离五支、<a id="a-12"></a>离五支眷属，<a id="a-13"></a>自得离障、<a id="a-14"></a>离障眷属，<a id="a-15"></a>自得静意、<a id="a-16"></a>静意眷属，<a id="a-17"></a>自具六通、<a id="a-18"></a>具六通眷属，<a id="a-19"></a>自离憎爱解脱、<a id="a-1A"></a>离憎爱解脱眷属，<a id="a-1B"></a>自守护一心、<a id="a-1C"></a>守护一心眷属，<a id="a-1D"></a>自念门具足、<a id="a-1E"></a>念门具足眷属，<a id="a-1F"></a>自依四依、<a id="a-1G"></a>四依眷属，<a id="a-1H"></a>自离种种诸见、<a id="a-1I"></a>离种种诸见眷属，<a id="a-1J"></a>自弃诸希望、<a id="a-1K"></a>弃诸希望眷属，<a id="a-1L"></a>自得尽行、<a id="a-1M"></a>尽行眷属，<a id="a-1N"></a>自得事讫、<a id="a-1O"></a>事讫眷属，<a id="a-1P"></a>自修、<a id="a-1Q"></a>自修眷属，<a id="a-1R"></a>自无浊念、<a id="a-1S"></a>无浊念眷属，<a id="a-1T"></a>自断有觉、<a id="a-1U"></a>断有觉眷属，<a id="a-1V"></a>自倚身行、<a id="a-1W"></a>倚身行眷属，<a id="a-1X"></a>自得乐不动、<a id="a-1Y"></a>乐不动眷属，<a id="a-1Z"></a>自心善解脱、<a id="a-1a"></a>心善解脱眷属，<a id="a-1b"></a>自慧善解脱、<a id="a-1c"></a>慧善解脱眷属，<a id="a-1d"></a>自得贤圣、<a id="a-1e"></a>贤圣眷属，<a id="a-1f"></a>如是等比，<a id="a-1g"></a>得离枝叶除去皮肤，<a id="a-1h"></a>唯有心实坚固而住。</p>
  <p id="a1i">尔时，<a id="a-1j"></a>世尊于其后夜露地而坐，<a id="a-1k"></a>时比丘众四面围绕。<a id="a-1l"></a>尔时，<a id="a-1m"></a>世尊默然而住，<a id="a-1n"></a>观比丘众，<a id="a-1o"></a>告诸比丘：<a id="a-1p"></a>“汝等诸人，<a id="a-1q"></a>访觅一人堪能往化净饭王者。<a id="a-1r"></a>”</p>
  <p id="a1s">尔时，<a id="a-1t"></a>慧命阿若憍陈如，<a id="a-1u"></a>即从座起，<a id="a-1v"></a>偏袒右肩，<a id="a-1w"></a>右膝著地，<a id="a-1x"></a>合掌向佛，<a id="a-1y"></a>即便作礼，<a id="a-1z"></a>白佛言：<a id="a-20"></a>“世尊，<a id="a-21"></a>我当往化净饭王耶？<a id="a-22"></a>”</p>
  <p id="a23">佛言：<a id="a-24"></a>“汝止！<a id="a-25"></a>憍陈如，<a id="a-26"></a>汝今具足大师之德，<a id="a-27"></a>不应往彼。<a id="a-28"></a>”</p>
  <p id="a29">时，<a id="a-2A"></a>有慧命婆涩摸及大名耶输陀、<a id="a-2B"></a>优楼毗螺迦葉、<a id="a-2C"></a>摩诃迦葉、<a id="a-2D"></a>舍利弗、<a id="a-2E"></a>大目连等，<a id="a-2F"></a>各白佛言：<a id="a-2G"></a>“世尊，<a id="a-2H"></a>我等堪能往化净饭王也。<a id="a-2I"></a>”</p>
  <p id="a2J">佛告摩诃目连：<a id="a-2K"></a>“汝等且止！<a id="a-2L"></a>汝等皆悉具足大师尊重之法，<a id="a-2M"></a>不应往化。<a id="a-2N"></a>”</p>
  <p id="a2O">尔时，<a id="a-2P"></a>大德摩诃目连，<a id="a-2Q"></a>即作是念：<a id="a-2R"></a>“世尊，<a id="a-2S"></a>今者欲令谁往化净饭王耶？<a id="a-2T"></a>”</p>
  <p id="a2U">尔时，<a id="a-2V"></a>目连即入如实三昧；<a id="a-2W"></a>以三昧力庄严其心，<a id="a-2X"></a>即得见佛意之所念，<a id="a-2Y"></a>在于慧命迦卢陀夷，<a id="a-2Z"></a>欲令往化净饭王耳！<a id="a-2a"></a>譬如重阁楼窗之中，<a id="a-2b"></a>日从东入，<a id="a-2c"></a>光照西壁；<a id="a-2d"></a>如是目连见世尊心，<a id="a-2e"></a>专在迦卢陀夷，<a id="a-2f"></a>欲令化王，<a id="a-2g"></a>亦复如是。</p>
  <p id="a2h">尔时，<a id="a-2i"></a>慧命目连即从定起，<a id="a-2j"></a>往迦卢陀夷所，<a id="a-2k"></a>到已白言：<a id="a-2l"></a>“世尊心念，<a id="a-2m"></a>知汝堪能往化净饭王。<a id="a-2n"></a>迦卢陀夷，<a id="a-2o"></a>汝今应当发大勇猛速往化王。<a id="a-2p"></a>”</p>
  <p id="a2q">目连作是语已，<a id="a-2r"></a>时慧命迦卢陀夷，<a id="a-2s"></a>白目连言：<a id="a-2t"></a>“凡庶难化，<a id="a-2u"></a>何况国王！<a id="a-2v"></a>何以故？<a id="a-2w"></a>刹利种姓灌顶大王，<a id="a-2x"></a>有自在力，<a id="a-2y"></a>难可化故。<a id="a-2z"></a>大目连，<a id="a-30"></a>譬如聚积众柴，<a id="a-31"></a>若二、<a id="a-32"></a>若三乃至千载，<a id="a-33"></a>如此柴聚经多年岁甚大干燥。<a id="a-34"></a>于时有人，<a id="a-35"></a>放火烧之，<a id="a-36"></a>成大火聚。<a id="a-37"></a>于意云何？<a id="a-38"></a>此之火聚，<a id="a-39"></a>宁为大不？<a id="a-3A"></a>”</p>
  <p id="a3B">目连言：<a id="a-3C"></a>“甚大！<a id="a-3D"></a>”</p>
  <p id="a3E">“若复有人更以无量酥油溉灌，<a id="a-3F"></a>此火增盛不？<a id="a-3G"></a>”</p>
  <p id="a3H">大目连言：<a id="a-3I"></a>“转炽倍盛！<a id="a-3J"></a>”</p>
  <p id="a3K">“于意云何？<a id="a-3L"></a>此火可近不？<a id="a-3M"></a>”</p>
  <p id="a3N">目连言：<a id="a-3O"></a>“难可得近。<a id="a-3P"></a>”</p>
  <p id="a3Q">“如是，<a id="a-3R"></a>大目连，<a id="a-3S"></a>刹利种姓灌顶大王，<a id="a-3T"></a>难可教化，<a id="a-3U"></a>不可得近，<a id="a-3V"></a>亦复如是。<a id="a-3W"></a>大目连，<a id="a-3X"></a>譬如狂象之牙可触以不？<a id="a-3Y"></a>”</p>
  <p id="a3Z">目连言：<a id="a-3a"></a>“不可触也。<a id="a-3b"></a>”</p>
  <p id="a3c">“如是，<a id="a-3d"></a>大目连，<a id="a-3e"></a>灌顶刹利难可教化，<a id="a-3f"></a>亦复如是。<a id="a-3g"></a>”</p>
  <p id="a3h">时，<a id="a-3i"></a>慧命目连复白优陀夷言：<a id="a-3j"></a>“世尊心念，<a id="a-3k"></a>知汝堪能往化净饭王也。<a id="a-3l"></a>”</p>
  <p id="a3m">优陀夷复白目连言：<a id="a-3n"></a>“世尊实垂顾念，<a id="a-3o"></a>谓我堪能往化净饭王耶？<a id="a-3p"></a>”</p>
  <p id="a3q">目连答言：<a id="a-3r"></a>“世尊实诚念汝，<a id="a-3s"></a>谓汝堪能教化父王。<a id="a-3t"></a>”</p>
  <p id="a3u">尔时，<a id="a-3v"></a>世尊自告优陀夷言：<a id="a-3w"></a>“优陀夷，<a id="a-3x"></a>汝可入城教化父王。<a id="a-3y"></a>何以故？<a id="a-3z"></a>唯我与汝堪能教化净饭王耳！<a id="a-40"></a>优陀夷，<a id="a-41"></a>我诸声闻弟子之中，<a id="a-42"></a>汝能教化诸邑聚落最为第一。<a id="a-43"></a>”</p>
  <p id="a44">尔时，<a id="a-45"></a>世尊即以偈颂，<a id="a-46"></a>告优陀夷言：</p>
  <p id="a47">“谛听优陀夷，<a id="a-48"></a>　汝能善教导，</p>
  <p id="a49">必令释种喜，<a id="a-4A"></a>　往化最胜王。</p>
  <p id="a4B">王今受悟时，<a id="a-4C"></a>　兼利诸天人，</p>
  <p id="a4D">必得到彼岸，<a id="a-4E"></a>　汝当速往化。</p>
  <p id="a4F">释种净饭王，<a id="a-4G"></a>　今怀恨乱浊，</p>
  <p id="a4H">住念慧不行，<a id="a-4I"></a>　犹如坠高崖。</p>
  <p id="a4J">恋惜子高位，<a id="a-4K"></a>　慧心尽迷没，</p>
  <p id="a4L">如商失重宝，<a id="a-4M"></a>　追念生大苦。</p>
  <p id="a4N">如天坠宫殿，<a id="a-4O"></a>　追恋五欲乐，</p>
  <p id="a4P">未知佛正法，<a id="a-4Q"></a>　悲哀大恼乱。</p>
  <p id="a4R">自念失七宝，<a id="a-4S"></a>　及与人四道，</p>
  <p id="a4T">忆此圣王位，<a id="a-4U"></a>　口出非法言。</p>
  <p id="a4V">王时悲乱言，<a id="a-4W"></a>　不觉己及他，</p>
  <p id="a4X">如夺精魂鬼，<a id="a-4Y"></a>　执持于人身。</p>
  <p id="a4Z">犹在鸡罗山，<a id="a-4a"></a>　一切无所见，</p>
  <p id="a4b">如是恼恨障，<a id="a-4c"></a>　应见不复睹。</p>
  <p id="a4d">亦如睡眠死，<a id="a-4e"></a>　己心不自了，</p>
  <p id="a4f">忧恨迷惑障，<a id="a-4g"></a>　王不识自喜。</p>
  <p id="a4h">如妇夫婿亡，<a id="a-4i"></a>　悲泪生忧悔，</p>
  <p id="a4j">王今痴恼乱，<a id="a-4k"></a>　哀恋生大苦。</p>
  <p id="a4l">汝具巧方便，<a id="a-4m"></a>　往化净饭王，</p>
  <p id="a4n">摧倒邪慢憧，<a id="a-4o"></a>　当建正法灯。</p>
  <p id="a4p">更无有能化，<a id="a-4q"></a>　净饭大王者，</p>
  <p id="a4r">唯汝优陀夷，<a id="a-4s"></a>　过去曾同行。</p>
  <p id="a4t">优陀夷当知，<a id="a-4u"></a>　曾有大国王，</p>
  <p id="a4v">名曰增长实，<a id="a-4w"></a>　声名震十方。</p>
  <p id="a4x">如法作国主，<a id="a-4y"></a>　一切皆归化，</p>
  <p id="a4z">能以正法治，<a id="a-50"></a>　王领四天下。</p>
  <p id="a51">城邑悉满中，<a id="a-52"></a>　华果香园苑，</p>
  <p id="a53">多诸贤圣众，<a id="a-54"></a>　无有杂恶人。</p>
  <p id="a55">芳林甚稠密，<a id="a-56"></a>　地净无棘刺，</p>
  <p id="a57">多饶净妙等，<a id="a-58"></a>　华池庄严好。</p>
  <p id="a59">人民广殷盛，<a id="a-5A"></a>　弃恶常善住，</p>
  <p id="a5B">闭诸恶趣门，<a id="a-5C"></a>　必升妙天道。</p>
  <p id="a5D">彼王昔有子，<a id="a-5E"></a>　曾广供养佛，</p>
  <p id="a5F">备修诸善根，<a id="a-5G"></a>　具足诸功德。</p>
  <p id="a5H">名曰妙坚惠，<a id="a-5I"></a>　亿众所供养，</p>
  <p id="a5J">常见色欲过，<a id="a-5K"></a>　弃家乐闲静。</p>
  <p id="a5L">父王敕子言：<a id="a-5M"></a> 汝可受五欲，</p>
  <p id="a5N">婇女自娱乐，<a id="a-5O"></a>　游观宝宫池。</p>
  <p id="a5P">我今为汝办，<a id="a-5Q"></a>　玩弄无乏少，</p>
  <p id="a5R">云何不爱乐？<a id="a-5S"></a> 汝当说其意。</p>
  <p id="a5T">知诸趣善妙，<a id="a-5U"></a>　汝爱宝宅中，</p>
  <p id="a5V">女宝常围绕，<a id="a-5W"></a>　妙境甚可乐。</p>
  <p id="a5X">诸仙处闲林，<a id="a-5Y"></a>　犹舍退还家，</p>
  <p id="a5Z">受诸色欲乐，<a id="a-5a"></a>　况汝无乏少！</p>
  <p id="a5b">婇女众围绕，<a id="a-5c"></a>　王臣皆随从，</p>
  <p id="a5d">台馆若天宫，<a id="a-5e"></a>　应受五欲乐。</p>
  <p id="a5f">诸女甚端正，<a id="a-5g"></a>　美丽若天人，</p>
  <p id="a5h">善奏歌舞乐，<a id="a-5i"></a>　可以自娱意。</p>
  <p id="a5j">目如优波叶，<a id="a-5k"></a>　唇赤若含丹，</p>
  <p id="a5l">面满广黛眉，<a id="a-5m"></a>　平额姝咽颈。</p>
  <p id="a5n">膺平缺骨满，<a id="a-5o"></a>　臂如象王鼻，</p>
  <p id="a5p">掌如莲华色，<a id="a-5q"></a>　指圆[月+庸]纤好。</p>
  <p id="a5r">舌薄广红赤，<a id="a-5s"></a>　美言若甘露，</p>
  <p id="a5t">齿素利齐密，<a id="a-5u"></a>　珠璎宝衣服。</p>
  <p id="a5v">脐深腹不现，<a id="a-5w"></a>　脊如金刚杵，</p>
  <p id="a5x">髀股佣圆直，<a id="a-5y"></a>　伊尼鹿王腨。</p>
  <p id="a5z">行步如鹅王，<a id="a-60"></a>　皆各瞻视汝，</p>
  <p id="a61">盛年甚可爱，<a id="a-62"></a>　堪能存后嗣。</p>
  <p id="a63">汝及众丽人，<a id="a-64"></a>　犹如春华开，</p>
  <p id="a65">盛年色未退，<a id="a-66"></a>　应当速受乐。</p>
  <p id="a67">坚慧白父王：<a id="a-68"></a> 王言非正理，</p>
  <p id="a69">若有如法语，<a id="a-6A"></a>　所敕不敢违。</p>
  <p id="a6B">王听我今说，<a id="a-6C"></a>　乐善真实语，</p>
  <p id="a6D">乃至于梦中，<a id="a-6E"></a>　不起淫欲想。</p>
  <p id="a6F">父王今此言，<a id="a-6G"></a>　智者所不许，</p>
  <p id="a6H">愚者乐此事，<a id="a-6I"></a>　明人常所厌。</p>
  <p id="a6J">何故明目人，<a id="a-6K"></a>　而羡盲瞽导？</p>
  <p id="a6L">岂有岸上人，<a id="a-6M"></a>　反乐沉溺者？</p>
  <p id="a6N">何有解脱人，<a id="a-6O"></a>　而复乐牢狱？</p>
  <p id="a6P">岂有安乐人，<a id="a-6Q"></a>　钦羡众苦者？</p>
  <p id="a6R">我意观父王，<a id="a-6S"></a>　如盲溺狱者，</p>
  <p id="a6T">如梦受五欲，<a id="a-6U"></a>　复为欲所溺。</p>
  <p id="a6V">父王如盲冥，<a id="a-6W"></a>　我目见殊胜；</p>
  <p id="a6X">王为欲所漂，<a id="a-6Y"></a>　我今甚厌贱。</p>
  <p id="a6Z">欲如毒药器，<a id="a-6a"></a>　亦如毒蛇头，</p>
  <p id="a6b">如利刀剑槊，<a id="a-6c"></a>　亦如大猛火。</p>
  <p id="a6d">王臣劝化时，<a id="a-6e"></a>　坚慧悉不许，</p>
  <p id="a6f">捐亲及国土，<a id="a-6g"></a>　弃欲而出家。</p>
  <p id="a6h">如蛇脱故皮，<a id="a-6i"></a>　亦如弃涕唾，</p>
  <p id="a6j">远离于过恶，<a id="a-6k"></a>　绝望永出家。</p>
  <p id="a6l">坚慧舍俗时，<a id="a-6m"></a>　臣子随出家，</p>
  <p id="a6n">其人名月施，<a id="a-6o"></a>　弃欲随坚慧。</p>
  <p id="a6p">童子出家已，<a id="a-6q"></a>　并及大臣子，</p>
  <p id="a6r">成就四梵住，<a id="a-6s"></a>　具足五神通。</p>
  <p id="a6t">深见五尘过，<a id="a-6u"></a>　超绝于欲界，</p>
  <p id="a6v">转正妙法轮，<a id="a-6w"></a>　直生梵天上。</p>
  <p id="a6x">童子出家已，<a id="a-6y"></a>　父王起嫌恨，</p>
  <p id="a6z">月施诣王所，<a id="a-70"></a>　善化令王喜。</p>
  <p id="a71">优陀夷当知，<a id="a-72"></a>　昔时坚慧者，</p>
  <p id="a73">远离于五欲，<a id="a-74"></a>　今即我身是。</p>
  <p id="a75">优陀夷当知，<a id="a-76"></a>　彼时增实王，</p>
  <p id="a77">岂为异人乎？<a id="a-78"></a> 净饭王是也。</p>
  <p id="a79">优陀夷当知，<a id="a-7A"></a>　随我出家者，</p>
  <p id="a7B">月施汝身是，<a id="a-7C"></a>　亦曾化增实。</p>
  <p id="a7D">是故优陀夷，<a id="a-7E"></a>　今应化父王，</p>
  <p id="a7F">必有大利益，<a id="a-7G"></a>　昔曾教化故。<a id="a-7H"></a>”</p>
  <p id="a7I">尔时，<a id="a-7J"></a>慧命优陀夷受佛教已，<a id="a-7K"></a>默然许可。<a id="a-7L"></a>时，<a id="a-7M"></a>优陀夷过夜晓已至于食时，<a id="a-7N"></a>著衣持钵入迦毗城。<a id="a-7O"></a>时，<a id="a-7P"></a>有释种一千余人，<a id="a-7Q"></a>集在王门皆有所须。<a id="a-7R"></a>时，<a id="a-7S"></a>净饭王闻佛如来到迦毗城在尼居林，<a id="a-7T"></a>起嫌恨意：<a id="a-7U"></a>“此儿出家，<a id="a-7V"></a>退我种族富贵大乐。<a id="a-7W"></a>如其在家，<a id="a-7X"></a>应绍金轮王四天下，<a id="a-7Y"></a>如法统领，<a id="a-7Z"></a>民无逆命，<a id="a-7a"></a>七宝具足。<a id="a-7b"></a>其七者何？<a id="a-7c"></a>一曰、<a id="a-7d"></a>轮宝，<a id="a-7e"></a>二曰、<a id="a-7f"></a>象宝，<a id="a-7g"></a>三曰、<a id="a-7h"></a>马宝，<a id="a-7i"></a>四曰、<a id="a-7j"></a>摩尼宝，<a id="a-7k"></a>五称、<a id="a-7l"></a>女宝，<a id="a-7m"></a>六曰、<a id="a-7n"></a>主藏臣宝，<a id="a-7o"></a>七称、<a id="a-7p"></a>导师宝。<a id="a-7q"></a>具足千子，<a id="a-7r"></a>勇健难当，<a id="a-7s"></a>颜容美妙，<a id="a-7t"></a>能摧强敌，<a id="a-7u"></a>护四天下，<a id="a-7v"></a>不以刀杖料理国土，<a id="a-7w"></a>如法治正自然泰平。<a id="a-7x"></a>我得轮王自在快乐，<a id="a-7y"></a>彼应尊重供养于我；<a id="a-7z"></a>以儿出家故，<a id="a-80"></a>所应得者悉皆坠落。<a id="a-81"></a>”作是念已，<a id="a-82"></a>敕诸释种：<a id="a-83"></a>“一切不得至我儿所敬信听法。<a id="a-84"></a>若有犯者，<a id="a-85"></a>当斩其首。<a id="a-86"></a>”</p>
  <p id="a87">时，<a id="a-88"></a>有释种名曰喜面，<a id="a-89"></a>不在众中，<a id="a-8A"></a>不闻王教，<a id="a-8B"></a>见优陀夷即往其所，<a id="a-8C"></a>稽首白言：<a id="a-8D"></a>“善来尊者，<a id="a-8E"></a>得平安耶？<a id="a-8F"></a>世尊安乐，<a id="a-8G"></a>少病少恼，<a id="a-8H"></a>起居轻利，<a id="a-8I"></a>在路不疲，<a id="a-8J"></a>供馔不乏也？<a id="a-8K"></a>”</p>
  <p id="a8L">时，<a id="a-8M"></a>优陀夷报喜面言：<a id="a-8N"></a>“如来安乐，<a id="a-8O"></a>少病少恼，<a id="a-8P"></a>起居轻利，<a id="a-8Q"></a>在路不疲，<a id="a-8R"></a>饮食无乏。<a id="a-8S"></a>”</p>
  <p id="a8T">时，<a id="a-8U"></a>有释种名曰善觉，<a id="a-8V"></a>见喜面共优陀夷在屏处语，<a id="a-8W"></a>亦诣其所，<a id="a-8X"></a>白言：<a id="a-8Y"></a>“大德，<a id="a-8Z"></a>自远而来，<a id="a-8a"></a>比康吉耶？<a id="a-8b"></a>世尊起居安乐，<a id="a-8c"></a>少病少恼，<a id="a-8d"></a>在路不疲，<a id="a-8e"></a>供馔无乏耶？<a id="a-8f"></a>”</p>
  <p id="a8g">优陀夷答言：<a id="a-8h"></a>“如来圣御安乐，<a id="a-8i"></a>在路不疲，<a id="a-8j"></a>无所乏少。<a id="a-8k"></a>”</p>
  <p id="a8l">尔时，<a id="a-8m"></a>复有二释种，<a id="a-8n"></a>一名无忧，<a id="a-8o"></a>二名离忧，<a id="a-8p"></a>见喜面、<a id="a-8q"></a>善觉共优陀夷在于屏处，<a id="a-8r"></a>亦复弃众往诣其所，<a id="a-8s"></a>白优陀夷言：<a id="a-8t"></a>“善来至此，<a id="a-8u"></a>气力好耶？<a id="a-8v"></a>世尊起居安乐耶？<a id="a-8w"></a>远涉途路得无疲耶？<a id="a-8x"></a>”</p>
  <p id="a8y">优陀夷报言：<a id="a-8z"></a>“如来圣御安乐，<a id="a-90"></a>涉路不疲。<a id="a-91"></a>”</p>
  <p id="a92">时，<a id="a-93"></a>二释种重白言：<a id="a-94"></a>“如来途路，<a id="a-95"></a>何故无乏也？<a id="a-96"></a>”</p>
  <p id="a97">优陀夷报言：<a id="a-98"></a>“以四天王及天帝释、<a id="a-99"></a>诸梵天王常来供养，<a id="a-9A"></a>故无所乏。<a id="a-9B"></a>”</p>
  <p id="a9C">时，<a id="a-9D"></a>诸释种俱白优陀夷言：<a id="a-9E"></a>“我等今欲诣佛至世尊所供养听法，<a id="a-9F"></a>恐不获遂。<a id="a-9G"></a>何以故？<a id="a-9H"></a>净饭大王向有敕旨敕诸释种：<a id="a-9I"></a>悉皆不听至佛所供养听法，<a id="a-9J"></a>如有犯者，<a id="a-9K"></a>当斩其首。<a id="a-9L"></a>虑王宪故，<a id="a-9M"></a>不得礼拜供养听受正法。<a id="a-9N"></a>”</p>
  <p id="a9O">时，<a id="a-9P"></a>优陀夷闻此语已，<a id="a-9Q"></a>知其父王有大怨恨：<a id="a-9R"></a>“我今作何方便至王所也？<a id="a-9S"></a>”作是念已：<a id="a-9T"></a>“我当举高七多罗树，<a id="a-9U"></a>于虚空中结跏趺坐至于王所。<a id="a-9V"></a>”</p>
  <p id="a9W">尔时，<a id="a-9X"></a>慧命优陀夷，<a id="a-9Y"></a>即入如实三昧，<a id="a-9Z"></a>以其三昧庄严其心；<a id="a-9a"></a>复以神力，<a id="a-9b"></a>举高七多罗树，<a id="a-9c"></a>于虚空中跏趺而坐，<a id="a-9d"></a>飞空往诣净饭王所。</p>
  <p id="a9e">时，<a id="a-9f"></a>王遥见优陀夷，<a id="a-9g"></a>以神通力于虚空中跏趺而来，<a id="a-9h"></a>从座而起，<a id="a-9i"></a>合掌恭敬，<a id="a-9j"></a>向优陀夷而说偈言：</p>
  <p id="a9k">“染服大师从何来？<a id="a-9l"></a> 成就威仪难见者，</p>
  <p id="a9m">若有所须愿速说，<a id="a-9n"></a>　我今诚心必奉给。<a id="a-9o"></a>”</p>
  <p id="a9p">尔时，<a id="a-9q"></a>慧命优陀夷，<a id="a-9r"></a>以偈答曰：</p>
  <p id="a9s">“我是大王子之子，<a id="a-9t"></a>　大王即是我祖父，</p>
  <p id="a9u">我为如来行乞食，<a id="a-9v"></a>　得食奉送大善逝。</p>
  <p id="a9w">大王今日获善利，<a id="a-9x"></a>　王儿人天最尊上，</p>
  <p id="a9y">威德光明照十方，<a id="a-9z"></a>　犹如秋月日中时。</p>
  <p id="aA0">如日处空离云雾，<a id="a-A1"></a>　光明晃耀普皆照，</p>
  <p id="aA2">如是最胜王圣子，<a id="a-A3"></a>　威德光显闻十方。</p>
  <p id="aA4">犹如秋日初出时，<a id="a-A5"></a>　蔽诸萤火光普照，</p>
  <p id="aA6">如是最胜王圣子，<a id="a-A7"></a>　伏诸外道独显耀。</p>
  <p id="aA8">犹如日中盛隆炽，<a id="a-A9"></a>　凌于星辰故不现，</p>
  <p id="aAA">如是最胜王圣子，<a id="a-AB"></a>　降伏外道自光显。</p>
  <p id="aAC">犹如日中凌月明，<a id="a-AD"></a>　令月失光明不现，</p>
  <p id="aAE">是王圣子伏外道，<a id="a-AF"></a>　如日盛明月隐照。</p>
  <p id="aAG">如禽兽闻师子吼，<a id="a-AH"></a>　水陆空行散还穴，</p>
  <p id="aAI">惊奔逃走迷诸方，<a id="a-AJ"></a>　以师子声难忍故。</p>
  <p id="aAK">大圣如来震吼时，<a id="a-AL"></a>　邪外道闻无我声，</p>
  <p id="aAM">假使无知至有顶，<a id="a-AN"></a>　闻此无我皆悉怖。</p>
  <p id="aAO">盲冥愚痴人天中，<a id="a-AP"></a>　有目如来示明炬，</p>
  <p id="aAQ">为作明灯除愚闇，<a id="a-AR"></a>　兴举无上智光轮。</p>
  <p id="aAS">显示邪正等不等，<a id="a-AT"></a>　教导世间道非道，</p>
  <p id="aAU">为失路者示其路，<a id="a-AV"></a>　拔欲淤泥置岸上。</p>
  <p id="aAW">如兴云荫覆枯池，<a id="a-AX"></a>　注雨充足原隰满，</p>
  <p id="aAY">如是大王仙圣子，<a id="a-AZ"></a>　兴建法雨润人天。</p>
  <p id="aAa">如水沾地及山川，<a id="a-Ab"></a>　并诸百卉丛林树，</p>
  <p id="aAc">药草条茎及枝蔓，<a id="a-Ad"></a>　诸华蓊蔚遍山好。</p>
  <p id="aAe">如是十力四无畏，<a id="a-Af"></a>　具足十八不共树，</p>
  <p id="aAg">一切智果华庄严，<a id="a-Ah"></a>　王仙圣子微妙身。</p>
  <p id="aAi">如须弥山处大海，<a id="a-Aj"></a>　严好不动天乐居，</p>
  <p id="aAk">如斯善逝大王子，<a id="a-Al"></a>　沙门海中最第一。</p>
  <p id="aAm">忉利天主舍脂夫，<a id="a-An"></a>　于天众中奇特妙，</p>
  <p id="aAo">如斯世尊大王子，<a id="a-Ap"></a>　沙门众中最殊妙。</p>
  <p id="aAq">吼说秘奥甚深法，<a id="a-Ar"></a>　以悲鬘电遍一切，</p>
  <p id="aAs">如来龙王降法雨，<a id="a-At"></a>　念处池水细注下。</p>
  <p id="aAu">持戒威德如日轮，<a id="a-Av"></a>　以三昧力除恼闇，</p>
  <p id="aAw">智慧光灭烦恼爱，<a id="a-Ax"></a>　大牟尼日照世间。</p>
  <p id="aAy">具足念处摩尼宝，<a id="a-Az"></a>　戒定船筏渡彼岸，</p>
  <p id="aB0">觉支宝矿禅浩满，<a id="a-B1"></a>　复求毕叉入佛海。</p>
  <p id="aB2">清净戒根坚难动，<a id="a-B3"></a>　三昧树叶念处枝，</p>
  <p id="aB4">七觉华空坚树身，<a id="a-B5"></a>　无我坚固成佛树。</p>
  <p id="aB6">戒林中行大力者，<a id="a-B7"></a>　三昧调伏德山依，</p>
  <p id="aB8">三解脱门为境界，<a id="a-B9"></a>　佛十力牙是王子。</p>
  <p id="aBA">正见无著牟尼尊，<a id="a-BB"></a>　能降强敌胜牛王，</p>
  <p id="aBC">恐怖种种诸外道，<a id="a-BD"></a>　是大王子无畏吼。</p>
  <p id="aBE">尸罗德藏妙庄严，<a id="a-BF"></a>　禅定寂灭无量衣，</p>
  <p id="aBG">具智牟尼解脱境，<a id="a-BH"></a>　能施财物如长者。</p>
  <p id="aBI">远离诸恶集诸善，<a id="a-BJ"></a>　灭诸烦恼善慧根，</p>
  <p id="aBK">慧施天人修罗等，<a id="a-BL"></a>　光明晃耀王圣子。</p>
  <p id="aBM">戒云空慧以为电，<a id="a-BN"></a>　八支细雨能润泽，</p>
  <p id="aBO">牟尼能与胜苗子，<a id="a-BP"></a>　王子犹如大龙雨。<a id="a-BQ"></a>”</p>
  <p id="aBR">尔时，<a id="a-BS"></a>净饭王以偈问曰：</p>
  <p id="aBT">“胜士得来安乐耶？<a id="a-BU"></a> 至于饮食无乏少，</p>
  <p id="aBV">身无疲劳床卧具，<a id="a-BW"></a>　如华在岸不蔫萎？<a id="a-BX"></a>”</p>
  <p id="aBY">尔时，<a id="a-BZ"></a>优陀夷以偈答曰：</p>
  <p id="aBa">“禅定境界具神力，<a id="a-Bb"></a>　身心安乐遍充满，</p>
  <p id="aBc">牟尼神虑依寂止，<a id="a-Bd"></a>　犹如金莲不枯燥。<a id="a-Be"></a>”</p>
  <p id="aBf">尔时，<a id="a-Bg"></a>净饭王以偈问曰：</p>
  <p id="aBh">“昔以旌鼓自惊悟，<a id="a-Bi"></a>　美音筝笛及箫瑟，</p>
  <p id="aBj">妙好妓女以自娱，<a id="a-Bk"></a>　今独林中不苦耶？<a id="a-Bl"></a>”</p>
  <p id="aBm">尔时，<a id="a-Bn"></a>优陀夷以偈对曰：</p>
  <p id="aBo">“禅定寂定为境界，<a id="a-Bp"></a>　巧能修学三昧乐，</p>
  <p id="aBq">行住坐卧依诸善，<a id="a-Br"></a>　心常喜乐无苦恼。<a id="a-Bs"></a>”</p>
  <p id="aBt">尔时，<a id="a-Bu"></a>净饭王以偈问曰：</p>
  <p id="aBv">“无价宝床常安卧，<a id="a-Bw"></a>　眠时美女众在侧，</p>
  <p id="aBx">周围广设明灯树，<a id="a-By"></a>　如何闇卧不悒戚？<a id="a-Bz"></a>”</p>
  <p id="aC0">尔时，<a id="a-C1"></a>优陀夷以偈答曰：</p>
  <p id="aC2">“牟尼眠时卧圣床，<a id="a-C3"></a>　慈为毡褥悲乐枕，</p>
  <p id="aC4">佛住喜心常怡悦，<a id="a-C5"></a>　舍三有趣不悒戚。<a id="a-C6"></a>”</p>
  <p id="aC7">尔时，<a id="a-C8"></a>净饭王以偈问曰：</p>
  <p id="aC9">“诸健释种常围绕，<a id="a-CA"></a>　博达多闻以为伴，</p>
  <p id="aCB">殿舍天宫中长养，<a id="a-CC"></a>　如何今日乐林间？<a id="a-CD"></a>”</p>
  <p id="aCE">尔时，<a id="a-CF"></a>优陀夷以偈对曰：</p>
  <p id="aCG">“如法生子恒现前，<a id="a-CH"></a>　同修寂止在其侧，</p>
  <p id="aCI">心好闲林修诸定，<a id="a-CJ"></a>　离畏导师乐山林？<a id="a-CK"></a>”</p>
  <p id="aCL">尔时，<a id="a-CM"></a>净饭王以偈问曰：</p>
  <p id="aCN">“童子昔日在宫时，<a id="a-CO"></a>　以天浴池而澡沐，</p>
  <p id="aCP">亦用香泽涂其身，<a id="a-CQ"></a>　今在林中谁为洗？<a id="a-CR"></a>”</p>
  <p id="aCS">尔时，<a id="a-CT"></a>优陀夷以偈对曰：</p>
  <p id="aCU">“诸法池水戒善岸，<a id="a-CV"></a>　牟尼自浴并浴他，</p>
  <p id="aCW">己及诸子浮不湿，<a id="a-CX"></a>　自度以讫及群生。<a id="a-CY"></a>”</p>
  <p id="aCZ">尔时，<a id="a-Ca"></a>净饭王以偈问曰：</p>
  <p id="aCb">“昔种种香常熏体，<a id="a-Cc"></a>　金线真珠以严身，</p>
  <p id="aCd">常著天子妙衣服，<a id="a-Ce"></a>　今在林间用何饰？<a id="a-Cf"></a>”</p>
  <p id="aCg">尔时，<a id="a-Ch"></a>优陀夷以偈对曰：</p>
  <p id="aCi">“功德鬘严戒香熏，<a id="a-Cj"></a>　禅定璎珞惭愧衣，</p>
  <p id="aCk">通明解脱自庄严，<a id="a-Cl"></a>　光明威德耀林中。<a id="a-Cm"></a>”</p>
  <p id="aCn">尔时，<a id="a-Co"></a>净饭王以偈问曰：</p>
  <p id="aCp">“昔以刀剑弓箭矛，<a id="a-Cq"></a>　健士执持常防卫，</p>
  <p id="aCr">亦用宝盖恒覆荫，<a id="a-Cs"></a>　今独林中谁守护？<a id="a-Ct"></a>”</p>
  <p id="aCu">尔时，<a id="a-Cv"></a>优陀夷以偈对曰：</p>
  <p id="aCw">“慈悲忍辱自防卫，<a id="a-Cx"></a>　声闻弟子眷属力，</p>
  <p id="aCy">以功德法定无怖，<a id="a-Cz"></a>　十力雄猛四无畏。<a id="a-D0"></a>”</p>
  <p id="aD1">尔时，<a id="a-D2"></a>净饭大王以偈赞曰：</p>
  <p id="aD3">“善哉善说我子德，<a id="a-D4"></a>　久修善法不退转，</p>
  <p id="aD5">汝进食讫将饭去，<a id="a-D6"></a>　我亦往诣牟尼王。<a id="a-D7"></a>”</p>
  <p id="aD8">尔时，<a id="a-D9"></a>优陀夷复白王言：<a id="a-DA"></a>“大王，<a id="a-DB"></a>婆伽婆是大众师，<a id="a-DC"></a>善御群生；<a id="a-DD"></a>是大仙人，<a id="a-DE"></a>能善安住沙门众中；<a id="a-DF"></a>沙门中王，<a id="a-DG"></a>光明普照。<a id="a-DH"></a>譬如十五日夜，<a id="a-DI"></a>净月圆满，<a id="a-DJ"></a>众星围绕，<a id="a-DK"></a>光明甚盛照耀一切；<a id="a-DL"></a>世尊亦尔，<a id="a-DM"></a>在沙门众中光明照耀，<a id="a-DN"></a>亦复如是。<a id="a-DO"></a>譬如秋日，<a id="a-DP"></a>在于空中无诸云翳；<a id="a-DQ"></a>彼婆伽婆亦复如是，<a id="a-DR"></a>在大众中光明照耀，<a id="a-DS"></a>亦复如是。<a id="a-DT"></a>譬如帝释，<a id="a-DU"></a>天中之王坐善法堂，<a id="a-DV"></a>诸天之中光明显赫；<a id="a-DW"></a>彼婆伽婆在于众中，<a id="a-DX"></a>光明晃耀，<a id="a-DY"></a>亦复如是。<a id="a-DZ"></a>譬如须夜摩天王、<a id="a-Da"></a>兜率陀天王、<a id="a-Db"></a>化乐天王、<a id="a-Dc"></a>他化自在天王，<a id="a-Dd"></a>在天众中光明显耀，<a id="a-De"></a>威德独尊；<a id="a-Df"></a>彼婆伽婆于沙门众中，<a id="a-Dg"></a>威德显赫亦复如是。<a id="a-Dh"></a>犹如娑婆世界主大梵天王，<a id="a-Di"></a>与百亿梵众之所围绕，<a id="a-Dj"></a>光明晃耀，<a id="a-Dk"></a>威德独尊；<a id="a-Dl"></a>彼婆伽婆在沙门众中，<a id="a-Dm"></a>光明显赫，<a id="a-Dn"></a>威德尊胜，<a id="a-Do"></a>亦复如是。<a id="a-Dp"></a>”</p>
  <p id="aDq">尔时，<a id="a-Dr"></a>净饭王闻说婆伽婆道德已，<a id="a-Ds"></a>心作是念：<a id="a-Dt"></a>“此乃世尊声闻弟子，<a id="a-Du"></a>犹有如是大神通、<a id="a-Dv"></a>大威力、<a id="a-Dw"></a>大功德，<a id="a-Dx"></a>何况如来！<a id="a-Dy"></a>”复念太子本生之时，<a id="a-Dz"></a>大地六种十八相动，<a id="a-E0"></a>动、<a id="a-E1"></a>遍动、<a id="a-E2"></a>等遍动，<a id="a-E3"></a>踊、<a id="a-E4"></a>遍踊、<a id="a-E5"></a>等遍踊，<a id="a-E6"></a>吼、<a id="a-E7"></a>遍吼、<a id="a-E8"></a>等遍吼，<a id="a-E9"></a>震、<a id="a-EA"></a>遍震、<a id="a-EB"></a>等遍震，<a id="a-EC"></a>起、<a id="a-ED"></a>遍起、<a id="a-EE"></a>等遍起，<a id="a-EF"></a>觉、<a id="a-EG"></a>遍觉、<a id="a-EH"></a>等遍觉；<a id="a-EI"></a>放大光明，<a id="a-EJ"></a>无人扶持行于七步；<a id="a-EK"></a>空中二道流水注下洗浴其身；<a id="a-EL"></a>自然而有真金圣座，<a id="a-EM"></a>于虚空中化成天盖，<a id="a-EN"></a>诸天礼拜；<a id="a-EO"></a>乃至未出家时，<a id="a-EP"></a>不为五欲之所迷惑；<a id="a-EQ"></a>凡有所作，<a id="a-ER"></a>决定不退，<a id="a-ES"></a>随说能作；<a id="a-ET"></a>一切时中坚固大力，<a id="a-EU"></a>不作妄语，<a id="a-EV"></a>不违信行，<a id="a-EW"></a>本作是言：<a id="a-EX"></a>“我成阿耨多罗三藐三菩提，<a id="a-EY"></a>自度己讫，<a id="a-EZ"></a>复当度王。<a id="a-Ea"></a>”</p>
  <p id="aEb">时，<a id="a-Ec"></a>王念佛为菩萨时本誓愿故，<a id="a-Ed"></a>说是偈言：</p>
  <p id="aEe">“若有初生已，<a id="a-Ef"></a>　明智言不虚，</p>
  <p id="aEg">所说事不异，<a id="a-Eh"></a>　智者谁不信？</p>
  <p id="aEi">若有初生时，<a id="a-Ej"></a>　世亲说无等，</p>
  <p id="aEk">必作天人尊，<a id="a-El"></a>　智者谁不信？</p>
  <p id="aEm">若有不能惜，<a id="a-En"></a>　宝聚如雪山，</p>
  <p id="aEo">离于贪吝者，<a id="a-Ep"></a>　智者谁不信？</p>
  <p id="aEq">若能于梦中，<a id="a-Er"></a>　不作虚妄语，</p>
  <p id="aEs">如说如修行，<a id="a-Et"></a>　智者谁不信？</p>
  <p id="aEu">如刀剑之语，<a id="a-Ev"></a>　不能恼令瞋，</p>
  <p id="aEw">离于忿怒事，<a id="a-Ex"></a>　智者谁不信？</p>
  <p id="aEy">无有能欺者，<a id="a-Ez"></a>　贪瞋亦不染，</p>
  <p id="aF0">具足智慧王，<a id="a-F1"></a>　智者谁不信？</p>
  <p id="aF2">一切妙五欲，<a id="a-F3"></a>　及以种种报，</p>
  <p id="aF4">无有能系缚，<a id="a-F5"></a>　智者谁不信？</p>
  <p id="aF6">种种希有事，<a id="a-F7"></a>　及以众妙物，</p>
  <p id="aF8">无有能怖畏，<a id="a-F9"></a>　智者谁不信？</p>
  <p id="aFA">以诸美妙言，<a id="a-FB"></a>　明人善巧说，</p>
  <p id="aFC">无有能惑缚，<a id="a-FD"></a>　智者谁不信？</p>
  <p id="aFE">以诸顺义语，<a id="a-FF"></a>　诸欲决定句，</p>
  <p id="aFG">于此不能缚，<a id="a-FH"></a>　智者谁不信？</p>
  <p id="aFI">以诸军驾力，<a id="a-FJ"></a>　及以种种护，</p>
  <p id="aFK">能出于妙城，<a id="a-FL"></a>　智者谁不信？</p>
  <p id="aFM">弃舍妙欲乐，<a id="a-FN"></a>　为求甘露行，</p>
  <p id="aFO">希望于菩提，<a id="a-FP"></a>　智者谁不信？</p>
  <p id="aFQ">六年修苦行，<a id="a-FR"></a>　勇猛无能当，</p>
  <p id="aFS">求于胜菩提，<a id="a-FT"></a>　智者谁不信？</p>
  <p id="aFU">六年粗少食，<a id="a-FV"></a>　求于胜菩提，</p>
  <p id="aFW">利安诸世间，<a id="a-FX"></a>　智者谁不信？</p>
  <p id="aFY">六年为魔扰，<a id="a-FZ"></a>　相续求短缺，</p>
  <p id="aFa">不能得其便，<a id="a-Fb"></a>　智者谁不信？</p>
  <p id="aFc">远离五欲过，<a id="a-Fd"></a>　不求于他物，</p>
  <p id="aFe">常利益世间，<a id="a-Ff"></a>　智者谁不信？</p>
  <p id="aFg">不从他闻法，<a id="a-Fh"></a>　自然成菩提，</p>
  <p id="aFi">寂定难可觉，<a id="a-Fj"></a>　智者谁不信？</p>
  <p id="aFk">梵天自劝请，<a id="a-Fl"></a>　勤求佛世尊，</p>
  <p id="aFm">如请而演说，<a id="a-Fn"></a>　智者谁不信？</p>
  <p id="aFo">哀怜愍我故，<a id="a-Fp"></a>　来到尼俱园，</p>
  <p id="aFq">为度诸释种，<a id="a-Fr"></a>　智者谁不信？</p>
  <p id="aFs">如来自度已，<a id="a-Ft"></a>　度我于有海，</p>
  <p id="aFu">忆念本誓愿，<a id="a-Fv"></a>　智者谁不信？</p>
  <p id="aFw">今正得利时，<a id="a-Fx"></a>　知佛一切智，</p>
  <p id="aFy">为怜愍我故，<a id="a-Fz"></a>　智者谁不信？</p>
  <p id="aG0">我今当往诣，<a id="a-G1"></a>　见人导师身，</p>
  <p id="aG2">作是思念时，<a id="a-G3"></a>　自省是人王。<a id="a-G4"></a>”</p>
  <p id="aG5">尔时，<a id="a-G6"></a>净饭王久思量已，<a id="a-G7"></a>白慧命优陀夷言：<a id="a-G8"></a>“比丘，<a id="a-G9"></a>汝今至此，<a id="a-GA"></a>更何所须？<a id="a-GB"></a>”时，<a id="a-GC"></a>优陀夷以偈答言：</p>
  <p id="aGD">“本为利益大王故，<a id="a-GE"></a>　我今乘通来至此。</p>
  <p id="aGF">若于十力起一信，<a id="a-GG"></a>　男女皆得趣善道，</p>
  <p id="aGH">十力功德无边际，<a id="a-GI"></a>　大仙为诸释种来。</p>
  <p id="aGJ">欣欣之事今方至，<a id="a-GK"></a>　人主应当发信心，</p>
  <p id="aGL">大王名称必增长，<a id="a-GM"></a>　遍满三千大千界。</p>
  <p id="aGN">汝子既是人王藏，<a id="a-GO"></a>　具足十力慈悲心，</p>
  <p id="aGP">游行十方心无碍，<a id="a-GQ"></a>　如华在水不染著。</p>
  <p id="aGR">自度四流诸有已，<a id="a-GS"></a>　亦度人天四瀑河，</p>
  <p id="aGT">安置无畏洲岸上，<a id="a-GU"></a>　大王应当信导师。</p>
  <p id="aGV">拔去四流三毒箭，<a id="a-GW"></a>　亦降群生胜医师，</p>
  <p id="aGX">于众医中最尊上，<a id="a-GY"></a>　大王应当深敬信。</p>
  <p id="aGZ">亦能降伏诸军众，<a id="a-Ga"></a>　魔王眷属恶亲党，</p>
  <p id="aGb">证于寂灭妙菩提，<a id="a-Gc"></a>　大王应当深敬信。</p>
  <p id="aGd">诸人天王咸劝请，<a id="a-Ge"></a>　为度众生说妙法，</p>
  <p id="aGf">敷演无上甘露药，<a id="a-Gg"></a>　人中牛王应当信。</p>
  <p id="aGh">隐蔽一切外道众，<a id="a-Gi"></a>　转过称量妙法轮，</p>
  <p id="aGj">化度无量亿众生，<a id="a-Gk"></a>　大雄人王应当信。</p>
  <p id="aGl">无明厚覆黑暗中，<a id="a-Gm"></a>　自眼清净复净他，</p>
  <p id="aGn">说法能除诸盲翳，<a id="a-Go"></a>　大雄人王应当信。</p>
  <p id="aGp">老病死畏逼迫者，<a id="a-Gq"></a>　说除老病不死法，</p>
  <p id="aGr">令世间众升善趣，<a id="a-Gs"></a>　大雄人王应当信。</p>
  <p id="aGt">三火所烧世间众，<a id="a-Gu"></a>　如地洞燃以水灭，</p>
  <p id="aGv">说于八正圣为人，<a id="a-Gw"></a>　大雄牛王应当信。</p>
  <p id="aGx">除断三秽吐诸恶，<a id="a-Gy"></a>　能离世间三垢浊，</p>
  <p id="aGz">游行十方甚奇妙，<a id="a-H0"></a>　勇猛牛王应当信。</p>
  <p id="aH1">如父爱子愍世间，<a id="a-H2"></a>　十力大慈心普润，</p>
  <p id="aH3">起大悲愍度众生，<a id="a-H4"></a>　勇猛牛王应当信。</p>
  <p id="aH5">难调能调婆伽婆，<a id="a-H6"></a>　所应度者今悉度，</p>
  <p id="aH7">能灭炽然诸烦恼，<a id="a-H8"></a>　勇猛大王应当信。</p>
  <p id="aH9">众生堕于三有海，<a id="a-HA"></a>　犹如船舫能济渡，</p>
  <p id="aHB">十力大悲救世间，<a id="a-HC"></a>　勇猛牛王应当信。</p>
  <p id="aHD">无量功德端正身，<a id="a-HE"></a>　大悲游行化世间，</p>
  <p id="aHF">令久浊心得清净，<a id="a-HG"></a>　勇猛大王应当信。</p>
  <p id="aHH">如摩尼宝澄清水，<a id="a-HI"></a>　游行世间净众生，</p>
  <p id="aHJ">除断群迷竞乱浊，<a id="a-HK"></a>　勇猛大王应当信。</p>
  <p id="aHL">如摩尼珠性清净，<a id="a-HM"></a>　能令智者心欢欣，</p>
  <p id="aHN">世尊离恶心皎洁，<a id="a-HO"></a>　令诸明人欣慕乐。</p>
  <p id="aHP">于世间最起信心，<a id="a-HQ"></a>　能使天人离苦担，</p>
  <p id="aHR">舍诸有趣得寂灭，<a id="a-HS"></a>　勇猛大王应当信。</p>
  <p id="aHT">功德聚中说少分，<a id="a-HU"></a>　如在虚空鸟一迹，</p>
  <p id="aHV">佛功德岸我不知，<a id="a-HW"></a>　大王应当深敬信。<a id="a-HX"></a>”</p>
  <p id="aHY">尔时，<a id="a-HZ"></a>净饭王闻慧命优陀夷善说世尊为菩萨时所修功德，<a id="a-Ha"></a>即自念知如来本誓：<a id="a-Hb"></a>“我得度已，<a id="a-Hc"></a>必当度王。<a id="a-Hd"></a>”如是念已，<a id="a-He"></a>深生敬信，<a id="a-Hf"></a>复白慧命优陀夷言：<a id="a-Hg"></a>“比丘，<a id="a-Hh"></a>汝今即是我子之子。<a id="a-Hi"></a>汝可食竟，<a id="a-Hj"></a>速还佛所，<a id="a-Hk"></a>将食奉佛。<a id="a-Hl"></a>我今亦当往见世尊。<a id="a-Hm"></a>”</p>
  <p id="aHn">尔时，<a id="a-Ho"></a>慧命优陀夷，<a id="a-Hp"></a>知净饭王得于敬信，<a id="a-Hq"></a>饭食已讫，<a id="a-Hr"></a>即持肴馔，<a id="a-Hs"></a>奉上如来。</p>
  <p id="aHt">尔时，<a id="a-Hu"></a>佛告诸比丘言：<a id="a-Hv"></a>“优陀夷教化净饭王得于正信。<a id="a-Hw"></a>诸比丘，<a id="a-Hx"></a>今日诸天世人大得利益。<a id="a-Hy"></a>”</p>
  <p id="aHz">尔时，<a id="a-I0"></a>世尊赞叹优陀夷言：<a id="a-I1"></a>“善哉！<a id="a-I2"></a>善哉！<a id="a-I3"></a>汝于今日得大福德，<a id="a-I4"></a>以净饭王得敬信故。<a id="a-I5"></a>”</p>
  <p id="aI6">尔时，<a id="a-I7"></a>佛告诸比丘言：<a id="a-I8"></a>“迦卢陀夷化净饭王，<a id="a-I9"></a>所得功德若是色者，<a id="a-IA"></a>十方世界恒沙佛刹所不容受，<a id="a-IB"></a>以功德聚广大无量故。<a id="a-IC"></a>”</p>
 </body>
</html>