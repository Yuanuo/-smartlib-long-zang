<!doctype html>
<html id="z3IBTFGCM" data-ver="1530">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第四十二</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之八尸波罗蜜多品第七之一</h2>
  <p id="a4">尔时，<a id="a-5"></a>佛告舍利子：<a id="a-6"></a>“云何菩萨摩诃萨尸罗波罗蜜多？<a id="a-7"></a>菩萨摩诃萨，<a id="a-8"></a>为阿耨多罗三藐三菩提，<a id="a-9"></a>依此勤修行菩萨行。</p>
  <p id="aA">“舍利子，<a id="a-B"></a>菩萨摩诃萨，<a id="a-C"></a>行尸罗波罗蜜多故，<a id="a-D"></a>有三种妙行。<a id="a-E"></a>何等为三？<a id="a-F"></a>一者、<a id="a-G"></a>身妙行，<a id="a-H"></a>二者、<a id="a-I"></a>语妙行，<a id="a-J"></a>三者、<a id="a-K"></a>意妙行。<a id="a-L"></a>舍利子，<a id="a-M"></a>何等名为身妙行、<a id="a-N"></a>语妙行、<a id="a-O"></a>意妙行耶？<a id="a-P"></a>舍利子，<a id="a-Q"></a>所谓菩萨摩诃萨，<a id="a-R"></a>远离杀生，<a id="a-S"></a>离不与取，<a id="a-T"></a>离欲邪行，<a id="a-U"></a>是名身妙行。<a id="a-V"></a>舍利子，<a id="a-W"></a>菩萨摩诃萨，<a id="a-X"></a>远离妄语，<a id="a-Y"></a>远离间语，<a id="a-Z"></a>远粗恶语，<a id="a-a"></a>远离绮语，<a id="a-b"></a>是名语妙行。<a id="a-c"></a>舍利子，<a id="a-d"></a>菩萨摩诃萨，<a id="a-e"></a>于诸贪著瞋恚邪见，<a id="a-f"></a>皆无所有，<a id="a-g"></a>是名意妙行。<a id="a-h"></a>菩萨摩诃萨，<a id="a-i"></a>具足如是三妙行故，<a id="a-j"></a>是名尸罗波罗蜜多。</p>
  <p id="ak">“复次，<a id="a-l"></a>舍利子，<a id="a-m"></a>菩萨摩诃萨，<a id="a-n"></a>行尸罗波罗蜜多时，<a id="a-o"></a>如是思惟：<a id="a-p"></a>‘云何身妙行、<a id="a-q"></a>语妙行、<a id="a-r"></a>意妙行耶？<a id="a-s"></a>’舍利子，<a id="a-t"></a>菩萨摩诃萨，<a id="a-u"></a>如是思惟：<a id="a-v"></a>‘若身不造杀生、<a id="a-w"></a>不与取、<a id="a-x"></a>欲邪行业者，<a id="a-y"></a>是名身妙行。<a id="a-z"></a>’菩萨摩诃萨，<a id="a-10"></a>如是思惟：<a id="a-11"></a>‘若语不造妄语、<a id="a-12"></a>离间、<a id="a-13"></a>粗恶、<a id="a-14"></a>绮语业者，<a id="a-15"></a>是名语妙行。<a id="a-16"></a>’菩萨摩诃萨，<a id="a-17"></a>如是思惟：<a id="a-18"></a>‘若意不造贪著、<a id="a-19"></a>瞋恚、<a id="a-1A"></a>邪见业者，<a id="a-1B"></a>是名意妙行。<a id="a-1C"></a>’由具如是正思惟故，<a id="a-1D"></a>是名菩萨摩诃萨行尸罗波罗蜜多。</p>
  <p id="a1E">“复次，<a id="a-1F"></a>舍利子，<a id="a-1G"></a>如是菩萨摩诃萨，<a id="a-1H"></a>行尸罗波罗蜜多时，<a id="a-1I"></a>作如是念：<a id="a-1J"></a>‘若业不由身语意造，<a id="a-1K"></a>此业为可建立不？<a id="a-1L"></a>’菩萨摩诃萨如是如理观察：<a id="a-1M"></a>‘若业不由身语意造，<a id="a-1N"></a>此业不可建立。<a id="a-1O"></a>’若青、<a id="a-1P"></a>若黄、<a id="a-1Q"></a>若赤、<a id="a-1R"></a>若白、<a id="a-1S"></a>若红、<a id="a-1T"></a>若颇胝色，<a id="a-1U"></a>此业又非眼所识，<a id="a-1V"></a>非耳所识，<a id="a-1W"></a>非鼻、<a id="a-1X"></a>舌、<a id="a-1Y"></a>身、<a id="a-1Z"></a>意所识。<a id="a-1a"></a>何以故？<a id="a-1b"></a>舍利子，<a id="a-1c"></a>由于此业非能生、<a id="a-1d"></a>非所生、<a id="a-1e"></a>非己生，<a id="a-1f"></a>不可执受，<a id="a-1g"></a>都无有能了别此业。<a id="a-1h"></a>菩萨摩诃萨如是了知，<a id="a-1i"></a>此尸罗性不可为作；<a id="a-1j"></a>若不可为作，<a id="a-1k"></a>则不可建立；<a id="a-1l"></a>若不可建立，<a id="a-1m"></a>我等于中不应执著。<a id="a-1n"></a>如是菩萨摩诃萨，<a id="a-1o"></a>由观解力故，<a id="a-1p"></a>不见妙行及以尸罗，<a id="a-1q"></a>亦不见有具尸罗者，<a id="a-1r"></a>不见尸罗所回向处。<a id="a-1s"></a>菩萨摩诃萨如是观已，<a id="a-1t"></a>毕竟不起妄有身见。<a id="a-1u"></a>何以故？<a id="a-1v"></a>舍利子，<a id="a-1w"></a>有身见故可有观察，<a id="a-1x"></a>此是持戒、<a id="a-1y"></a>此是犯戒；<a id="a-1z"></a>如是观已，<a id="a-20"></a>于彼守护及以仪则，<a id="a-21"></a>若行若境皆悉具足，<a id="a-22"></a>正知而行；<a id="a-23"></a>正知行故，<a id="a-24"></a>名持戒者。<a id="a-25"></a>菩萨摩诃萨，<a id="a-26"></a>不取著自、<a id="a-27"></a>不取著他，<a id="a-28"></a>而行于行；<a id="a-29"></a>不毁尸罗、<a id="a-2A"></a>不取尸罗，<a id="a-2B"></a>而行于行。<a id="a-2C"></a>若取著我即取尸罗，<a id="a-2D"></a>若不著我不取尸罗。<a id="a-2E"></a>若知尸罗是不可得，<a id="a-2F"></a>即不毁犯所有律仪；<a id="a-2G"></a>若于律仪无毁犯者，<a id="a-2H"></a>即不名为毁犯尸罗，<a id="a-2I"></a>又不名执取尸罗。<a id="a-2J"></a>舍利子，<a id="a-2K"></a>以何因缘，<a id="a-2L"></a>于是尸罗而不执取？<a id="a-2M"></a>谓一切法知他相故。<a id="a-2N"></a>若由他相则无有我，<a id="a-2O"></a>若我是无，<a id="a-2P"></a>何所执取？<a id="a-2Q"></a>”</p>
  <p id="a2R">尔时，<a id="a-2S"></a>世尊欲重宣此义，<a id="a-2T"></a>而说颂曰：</p>
  <p id="a2U">“若有身语意清净，<a id="a-2V"></a>　行时恒修一切净，</p>
  <p id="a2W">常住清净诸禁戒，<a id="a-2X"></a>　是名菩萨具尸罗。</p>
  <p id="a2Y">贤圣聪慧诸菩萨，<a id="a-2Z"></a>　能善护持十业道，</p>
  <p id="a2a">不由身语及意作，<a id="a-2b"></a>　如是智者说尸罗。</p>
  <p id="a2c">若非造作非所生，<a id="a-2d"></a>　非执无形亦无显，</p>
  <p id="a2e">由无有形有显故，<a id="a-2f"></a>　未曾可得而建立。</p>
  <p id="a2g">尸罗无为亦无作，<a id="a-2h"></a>　非眼能见非耳闻，</p>
  <p id="a2i">非鼻非舌亦非身，<a id="a-2j"></a>　又非心意所能识。</p>
  <p id="a2k">若非六根之所识，<a id="a-2l"></a>　则无有能施设者，</p>
  <p id="a2m">如是观察尸罗净，<a id="a-2n"></a>　曾未依执住尸罗。</p>
  <p id="a2o">不恃持戒生憍慢，<a id="a-2p"></a>　不计我想护尸罗，</p>
  <p id="a2q">善护尸罗无戒想，<a id="a-2r"></a>　具足尸罗行觉行。</p>
  <p id="a2s">妄有身见已除遣，<a id="a-2t"></a>　见与见者曾无有，</p>
  <p id="a2u">无有能见无彼处，<a id="a-2v"></a>　不观持戒犯戒者。</p>
  <p id="a2w">善入无护法理趣，<a id="a-2x"></a>　威仪具足不思议，</p>
  <p id="a2y">妙善正知能守护，<a id="a-2z"></a>　除斯更无具戒者。</p>
  <p id="a30">无我想者无尸罗，<a id="a-31"></a>　无所依我能依戒，</p>
  <p id="a32">我说究竟常无畏，<a id="a-33"></a>　不执身我与尸罗。</p>
  <p id="a34">说无我者不取戒，<a id="a-35"></a>　说无我者戒无依，</p>
  <p id="a36">说无我者不希戒，<a id="a-37"></a>　说无我者戒无心。</p>
  <p id="a38">不毁尸罗不执戒，<a id="a-39"></a>　亦不计我起尸罗，</p>
  <p id="a3A">无所依我及戒想，<a id="a-3B"></a>　甚深慧行菩提行。</p>
  <p id="a3C">如是尸罗无所畏，<a id="a-3D"></a>　此人常不犯尸罗，</p>
  <p id="a3E">若能不执有诸法，<a id="a-3F"></a>　如是尸罗圣所赞。</p>
  <p id="a3G">若住我见诸愚夫，<a id="a-3H"></a>　计我具戒能持戒，</p>
  <p id="a3I">彼受护戒果终已，<a id="a-3J"></a>　于三恶趣常缠缚。</p>
  <p id="a3K">若有断尽诸我见，<a id="a-3L"></a>　彼无有我及我所，</p>
  <p id="a3M">是真持戒无见故，<a id="a-3N"></a>　无复怖畏堕诸恶。</p>
  <p id="a3O">若能如是知戒行，<a id="a-3P"></a>　无有能见犯尸罗，</p>
  <p id="a3Q">尚不观我及三有，<a id="a-3R"></a>　况见持戒及犯戒？</p>
  <p id="a3S">“复次，<a id="a-3T"></a>舍利子，<a id="a-3U"></a>如是行尸罗波罗蜜多菩萨摩诃萨，<a id="a-3V"></a>行菩萨行清净戒时，<a id="a-3W"></a>具有十种极重深心。<a id="a-3X"></a>何等为十？<a id="a-3Y"></a>一者、<a id="a-3Z"></a>发起深心信奉诸行，<a id="a-3a"></a>二者、<a id="a-3b"></a>发起深心勤加精进，<a id="a-3c"></a>三者、<a id="a-3d"></a>猛励乐欲诸佛正法，<a id="a-3e"></a>四者、<a id="a-3f"></a>广具崇重一切诸业，<a id="a-3g"></a>五者、<a id="a-3h"></a>深怀信奉一切果报，<a id="a-3i"></a>六者、<a id="a-3j"></a>于诸贤圣深发敬心，<a id="a-3k"></a>七者、<a id="a-3l"></a>于诸尊重邬波柁耶、<a id="a-3m"></a>阿遮利耶清净侍奉，<a id="a-3n"></a>八者、<a id="a-3o"></a>于贤圣所兴起供养，<a id="a-3p"></a>九者、<a id="a-3q"></a>于诸正法励意求请，<a id="a-3r"></a>十者、<a id="a-3s"></a>求菩提时不顾身命。<a id="a-3t"></a>舍利子，<a id="a-3u"></a>如是行尸罗菩萨摩诃萨，<a id="a-3v"></a>有如是等十深心法，<a id="a-3w"></a>菩萨摩诃萨安住深心修诸善法。<a id="a-3x"></a>何等名为诸善法耶？<a id="a-3y"></a>所谓三种妙行，<a id="a-3z"></a>身妙行、<a id="a-40"></a>语妙行、<a id="a-41"></a>意妙行。<a id="a-42"></a>若诸菩萨摩诃萨，<a id="a-43"></a>安住如是三种妙行，<a id="a-44"></a>为欲勤求大菩萨藏微妙法门。<a id="a-45"></a>何以故？<a id="a-46"></a>以诸菩萨摩诃萨依此法门，<a id="a-47"></a>能趣阿耨多罗三藐三菩提故。<a id="a-48"></a>”</p>
  <p id="a49">尔时，<a id="a-4A"></a>世尊欲重宣此义，<a id="a-4B"></a>而说颂曰：</p>
  <p id="a4C">“由身而发起，<a id="a-4D"></a>　佛所赞善业，</p>
  <p id="a4E">为得闻法故，<a id="a-4F"></a>　供养诸贤圣。</p>
  <p id="a4G">于法及圣人，<a id="a-4H"></a>　猛励起恭敬，</p>
  <p id="a4I">为利诸众生，<a id="a-4J"></a>　慈心不嫉妒。</p>
  <p id="a4K">当演智人言，<a id="a-4L"></a>　无谈不爱语，</p>
  <p id="a4M">所说欣乐相，<a id="a-4N"></a>　发语无粗鄙。</p>
  <p id="a4O">意业常居善，<a id="a-4P"></a>　曾无乐诸恶，</p>
  <p id="a4Q">恒观察法性，<a id="a-4R"></a>　恭敬住慈心。</p>
  <p id="a4S">于如来圣教，<a id="a-4T"></a>　敬心而听法，</p>
  <p id="a4U">于法恭敬已，<a id="a-4V"></a>　速悟大菩提。</p>
  <p id="a4W">“舍利子，<a id="a-4X"></a>诸菩萨摩诃萨行尸罗波罗蜜多时，<a id="a-4Y"></a>安住如是十最胜法，<a id="a-4Z"></a>勤求菩萨藏法门故，<a id="a-4a"></a>于诸贤圣一切师长，<a id="a-4b"></a>勤加恭敬奉事供养，<a id="a-4c"></a>乃至施及贮水之器。</p>
  <p id="a4d">“复次，<a id="a-4e"></a>舍利子，<a id="a-4f"></a>菩萨摩诃萨，<a id="a-4g"></a>行尸罗波罗蜜多时，<a id="a-4h"></a>应具如是十种发心。<a id="a-4i"></a>何等为十？<a id="a-4j"></a>舍利子，<a id="a-4k"></a>菩萨摩诃萨观是病身，<a id="a-4l"></a>诸界毒蛇恒相违害，<a id="a-4m"></a>多诸苦恼多诸过患，<a id="a-4n"></a>癫狂痈疖、<a id="a-4o"></a>疽癣恶疠、<a id="a-4p"></a>风热痰饮、<a id="a-4q"></a>众病所聚。<a id="a-4r"></a>又是身者如病、<a id="a-4s"></a>如疮、<a id="a-4t"></a>如被箭刺、<a id="a-4u"></a>如暴水流、<a id="a-4v"></a>如魁脍者，<a id="a-4w"></a>摇动不息速起速灭。<a id="a-4x"></a>又观是身，<a id="a-4y"></a>虚伪羸弱，<a id="a-4z"></a>老朽疾坏，<a id="a-50"></a>暂时停住难可爱乐，<a id="a-51"></a>状若冢间。<a id="a-52"></a>尔时，<a id="a-53"></a>菩萨复作是念：<a id="a-54"></a>‘我此病身虽经此苦，<a id="a-55"></a>曾不值遇如是福田。<a id="a-56"></a>我今得值，<a id="a-57"></a>又复善感如此之身。<a id="a-58"></a>我当依诸福田长养慧命，<a id="a-59"></a>舍不坚身获于坚身；<a id="a-5A"></a>为欲勤求大菩萨藏微妙法门故，<a id="a-5B"></a>于彼贤圣邬波柁耶、<a id="a-5C"></a>阿遮利耶诸尊师所，<a id="a-5D"></a>奉事供养，<a id="a-5E"></a>乃至施及贮水之器。<a id="a-5F"></a>’舍利子，<a id="a-5G"></a>是名菩萨摩诃萨第一发心。<a id="a-5H"></a>”</p>
  <p id="a5I">尔时，<a id="a-5J"></a>世尊欲重宣此义，<a id="a-5K"></a>而说颂曰：</p>
  <p id="a5L">“诸界暴毒蛇，<a id="a-5M"></a>　展转相依附，</p>
  <p id="a5N">随一兴增动，<a id="a-5O"></a>　生则致大患。</p>
  <p id="a5P">所谓眼耳鼻，<a id="a-5Q"></a>　舌齿内腹藏，</p>
  <p id="a5R">如是诸患恼，<a id="a-5S"></a>　皆悉依身生。</p>
  <p id="a5T">痈疖与癫狂，<a id="a-5U"></a>　疽癣大疾疠，</p>
  <p id="a5V">诸余种种病，<a id="a-5W"></a>　无不依身生。</p>
  <p id="a5X">是身犹如病，<a id="a-5Y"></a>　如痈如中箭，</p>
  <p id="a5Z">如是毒害身，<a id="a-5a"></a>　速坏暂时住。</p>
  <p id="a5b">如趣彼冢间，<a id="a-5c"></a>　悉是无常相，</p>
  <p id="a5d">摇鼓烂坏身，<a id="a-5e"></a>　众病速生灭。</p>
  <p id="a5f">我当修佛身，<a id="a-5g"></a>　所因贤善业！</p>
  <p id="a5h">以彼朽烂坏，<a id="a-5i"></a>　衰老无常身，</p>
  <p id="a5j">转成于佛身，<a id="a-5k"></a>　及难思法身。</p>
  <p id="a5l">以如是朽坏，<a id="a-5m"></a>　遍常流秽身，</p>
  <p id="a5n">当证得如是，<a id="a-5o"></a>　无流无秽身。</p>
  <p id="a5p">若人怖寒热，<a id="a-5q"></a>　遮障坚防护，</p>
  <p id="a5r">毕为老病死，<a id="a-5s"></a>　诸苦同煎害。</p>
  <p id="a5t">若人于寒热，<a id="a-5u"></a>　身遍能堪忍，</p>
  <p id="a5v">庄严丈夫业，<a id="a-5w"></a>　速成无上身。</p>
  <p id="a5x">我当勤供养，<a id="a-5y"></a>　世所同尊重，</p>
  <p id="a5z">以不坚实身，<a id="a-60"></a>　当贸彼坚实。</p>
  <p id="a61">“舍利子，<a id="a-62"></a>诸菩萨摩诃萨，<a id="a-63"></a>行尸罗波罗蜜多时，<a id="a-64"></a>发如是等第一心已，<a id="a-65"></a>为欲勤求大菩萨藏微妙法门故，<a id="a-66"></a>于说法师倍复奉事，<a id="a-67"></a>勤加供养，<a id="a-68"></a>乃至施及贮水之器。</p>
  <p id="a69">“复次，<a id="a-6A"></a>舍利子，<a id="a-6B"></a>菩萨摩诃萨，<a id="a-6C"></a>行尸罗波罗蜜多时，<a id="a-6D"></a>发如是念：<a id="a-6E"></a>‘身是不坚，<a id="a-6F"></a>性非牢固，<a id="a-6G"></a>当假覆蔽洗濯按摩，<a id="a-6H"></a>而复终归破坏离散摩灭之法。<a id="a-6I"></a>’舍利子，<a id="a-6J"></a>譬如陶师埏埴瓦器，<a id="a-6K"></a>若大若小终归破坏；<a id="a-6L"></a>如是，<a id="a-6M"></a>舍利子，<a id="a-6N"></a>身为不坚，<a id="a-6O"></a>终归破坏如彼瓦器。<a id="a-6P"></a>又舍利子，<a id="a-6Q"></a>譬如树枝所依华叶果实，<a id="a-6R"></a>终归堕落；<a id="a-6S"></a>如是，<a id="a-6T"></a>舍利子，<a id="a-6U"></a>身为不坚，<a id="a-6V"></a>必堕落法，<a id="a-6W"></a>势非久住如熟果等。<a id="a-6X"></a>又舍利子，<a id="a-6Y"></a>譬如草端霜露凝滴，<a id="a-6Z"></a>日光照灼必不停住；<a id="a-6a"></a>如是，<a id="a-6b"></a>舍利子，<a id="a-6c"></a>身为不坚，<a id="a-6d"></a>如霜露滴亦不久住。<a id="a-6e"></a>又舍利子，<a id="a-6f"></a>譬如大海及以众流，<a id="a-6g"></a>有泡沫聚一切不坚，<a id="a-6h"></a>其性虚弱不可[牚+支]触；<a id="a-6i"></a>如是，<a id="a-6j"></a>舍利子，<a id="a-6k"></a>是身不坚犹如沫聚，<a id="a-6l"></a>本性虚弱亦复如是。<a id="a-6m"></a>又舍利子，<a id="a-6n"></a>如天大雨，<a id="a-6o"></a>流泡乱浮徐起徐灭；<a id="a-6p"></a>如是，<a id="a-6q"></a>舍利子，<a id="a-6r"></a>身为不坚如水上泡，<a id="a-6s"></a>其性轻薄亦复如是。<a id="a-6t"></a>舍利子，<a id="a-6u"></a>菩萨摩诃萨深自观身，<a id="a-6v"></a>见是事已复作是念：<a id="a-6w"></a>‘我于长夜感得如是不坚固身，<a id="a-6x"></a>曾未值遇如是福田。<a id="a-6y"></a>我今得值，<a id="a-6z"></a>又复善感如此之身。<a id="a-70"></a>我当依诸福田长养慧命，<a id="a-71"></a>以不坚身贸易坚身；<a id="a-72"></a>为欲勤求大菩萨藏微妙法门故，<a id="a-73"></a>于说法师奉事供养，<a id="a-74"></a>乃至施及贮水之器。<a id="a-75"></a>’舍利子，<a id="a-76"></a>是名菩萨摩诃萨第二发心。<a id="a-77"></a>”</p>
  <p id="a78">尔时，<a id="a-79"></a>世尊欲重宣此义，<a id="a-7A"></a>而说颂曰：</p>
  <p id="a7B">“如世诸陶师，<a id="a-7C"></a>　埏埴坏成器，</p>
  <p id="a7D">皆当归破坏，<a id="a-7E"></a>　众生命如是。</p>
  <p id="a7F">譬如依树枝，<a id="a-7G"></a>　所有叶华果，</p>
  <p id="a7H">皆归堕落法，<a id="a-7I"></a>　人命亦如是。</p>
  <p id="a7J">如草端垂露，<a id="a-7K"></a>　日光之所照，</p>
  <p id="a7L">须臾不暂停，<a id="a-7M"></a>　人命亦如是。</p>
  <p id="a7N">如河海聚沫，<a id="a-7O"></a>　其性本虚弱，</p>
  <p id="a7P">如是不坚身，<a id="a-7Q"></a>　虚浮亦如是。</p>
  <p id="a7R">譬如天大雨，<a id="a-7S"></a>　生起水浮泡，</p>
  <p id="a7T">刹那速消灭，<a id="a-7U"></a>　不坚身亦尔。</p>
  <p id="a7V">不坚起坚想，<a id="a-7W"></a>　于坚想不坚，</p>
  <p id="a7X">邪分别所行，<a id="a-7Y"></a>　不能证坚实。</p>
  <p id="a7Z">于坚起坚智，<a id="a-7a"></a>　不坚知不坚，</p>
  <p id="a7b">正分别所行，<a id="a-7c"></a>　能证于坚实。</p>
  <p id="a7d">为修坚实想，<a id="a-7e"></a>　微施于水器，</p>
  <p id="a7f">故以不坚身，<a id="a-7g"></a>　贸易彼坚实。</p>
  <p id="a7h">“舍利子，<a id="a-7i"></a>诸菩萨摩诃萨，<a id="a-7j"></a>行尸罗波罗蜜多时，<a id="a-7k"></a>发如是第二心已，<a id="a-7l"></a>为欲勤求大菩萨藏微妙法门故，<a id="a-7m"></a>于说法师倍复奉事，<a id="a-7n"></a>勤加供养，<a id="a-7o"></a>乃至施及贮水之器。</p>
  <p id="a7p">“复次，<a id="a-7q"></a>舍利子，<a id="a-7r"></a>菩萨摩诃萨，<a id="a-7s"></a>行尸罗波罗蜜多时，<a id="a-7t"></a>发如是心：<a id="a-7u"></a>‘我于长夜远离善友，<a id="a-7v"></a>诸恶知识之所拘执。<a id="a-7w"></a>其性懈怠不修精进，<a id="a-7x"></a>下劣愚钝，<a id="a-7y"></a>多邪恶见，<a id="a-7z"></a>妄起如是痴不善心，<a id="a-80"></a>无施无爱亦无福祀，<a id="a-81"></a>无有善作及以恶作无作，<a id="a-82"></a>增长诸业果报。<a id="a-83"></a>’菩萨摩诃萨作如是念：<a id="a-84"></a>‘我为贪欲之所惑乱，<a id="a-85"></a>长夜流转，<a id="a-86"></a>造作种种恶不善业。<a id="a-87"></a>由此不善恶业力故，<a id="a-88"></a>感得秽恶自体报果，<a id="a-89"></a>生鬼国中乏资生具，<a id="a-8A"></a>无有一切最胜福田。<a id="a-8B"></a>又我曾生饿鬼趣中，<a id="a-8C"></a>恒食炭火经无量岁；<a id="a-8D"></a>又于众多百千岁中，<a id="a-8E"></a>不闻水名，<a id="a-8F"></a>况复身触？<a id="a-8G"></a>’又作是念：<a id="a-8H"></a>‘而我今者值遇如是最胜福田，<a id="a-8I"></a>又感善身果报，<a id="a-8J"></a>成就多资生具。<a id="a-8K"></a>我当依诸福田广修善业，<a id="a-8L"></a>不顾身命承事师长邬波柁耶、<a id="a-8M"></a>阿遮利耶；<a id="a-8N"></a>为欲勤求大菩萨藏微妙法门故，<a id="a-8O"></a>于说法师奉事供养，<a id="a-8P"></a>乃至施及贮水之器。<a id="a-8Q"></a>’舍利子，<a id="a-8R"></a>是名菩萨摩诃萨第三发心。<a id="a-8S"></a>”</p>
  <p id="a8T">尔时，<a id="a-8U"></a>世尊欲重宣此义，<a id="a-8V"></a>而说颂曰：</p>
  <p id="a8W">“如是善知识，<a id="a-8X"></a>　常亲近敬奉，</p>
  <p id="a8Y">便成如是性，<a id="a-8Z"></a>　故应数亲近。</p>
  <p id="a8a">为恶友拘执，<a id="a-8b"></a>　远离贤善友，</p>
  <p id="a8c">懈怠鄙精进，<a id="a-8d"></a>　悭嫉多谄曲，</p>
  <p id="a8e">无施等邪见，<a id="a-8f"></a>　非拨于一切。</p>
  <p id="a8g">我曾生鬼趣，<a id="a-8h"></a>　受弊恶形质，</p>
  <p id="a8i">于生死长夜，<a id="a-8j"></a>　可畏大闇中，</p>
  <p id="a8k">饥渴遍煎恼，<a id="a-8l"></a>　多受于众苦。</p>
  <p id="a8m">于多百千岁，<a id="a-8n"></a>　曾不闻水名，</p>
  <p id="a8o">不见净福田，<a id="a-8p"></a>　不得无是难。</p>
  <p id="a8q">我今感于此，<a id="a-8r"></a>　难得之世间，</p>
  <p id="a8s">又奉值贤明，<a id="a-8t"></a>　获无难具足。</p>
  <p id="a8u">复离恶知识，<a id="a-8v"></a>　得逢贤善友，</p>
  <p id="a8w">誓不顾身命，<a id="a-8x"></a>　当为证菩提。</p>
  <p id="a8y">以清净善心，<a id="a-8z"></a>　恭侍尊师长，</p>
  <p id="a90">亦当供诸佛，<a id="a-91"></a>　为证菩提故。</p>
  <p id="a92">“舍利子，<a id="a-93"></a>诸菩萨摩诃萨，<a id="a-94"></a>行尸罗波罗蜜多时，<a id="a-95"></a>发如是第三心已，<a id="a-96"></a>为欲勤求大菩萨藏微妙法门故，<a id="a-97"></a>于说法师倍复奉敬，<a id="a-98"></a>勤加供养，<a id="a-99"></a>乃至施及贮水之器。</p>
  <p id="a9A">“复次，<a id="a-9B"></a>舍利子，<a id="a-9C"></a>菩萨摩诃萨，<a id="a-9D"></a>行尸罗波罗蜜多时，<a id="a-9E"></a>发如是心：<a id="a-9F"></a>‘我于长夜远离善友，<a id="a-9G"></a>恶友拘执，<a id="a-9H"></a>懈怠懒惰，<a id="a-9I"></a>下劣精进，<a id="a-9J"></a>无智愚痴。<a id="a-9K"></a>由如是见，<a id="a-9L"></a>由如是忍，<a id="a-9M"></a>谓有众生受诸苦恼，<a id="a-9N"></a>如是悲泣号哭之时，<a id="a-9O"></a>复以身手妄加捶打种种恼害。<a id="a-9P"></a>以此因缘，<a id="a-9Q"></a>便生如是无量恶见，<a id="a-9R"></a>谓无恶业、<a id="a-9S"></a>无恶业报；<a id="a-9T"></a>复由瞋恚覆蔽心故，<a id="a-9U"></a>造作种种恶不善业。<a id="a-9V"></a>以是业报得秽恶身，<a id="a-9W"></a>生畜生中乏资生具，<a id="a-9X"></a>无有一切最胜福田。<a id="a-9Y"></a>’菩萨摩诃萨作如是念：<a id="a-9Z"></a>‘我于彼趣，<a id="a-9a"></a>或作馲驼及牛驴等，<a id="a-9b"></a>食啖刍草，<a id="a-9c"></a>加诸杖捶诃喝恐怖，<a id="a-9d"></a>情所不乐强令驮负。<a id="a-9e"></a>’复作是念：<a id="a-9f"></a>‘我于往昔虽经此苦，<a id="a-9g"></a>曾不值遇如是福田。<a id="a-9h"></a>我今得值，<a id="a-9i"></a>又复善感如此之身。<a id="a-9j"></a>我当依诸福田不顾身命，<a id="a-9k"></a>以不坚身贸易坚身，<a id="a-9l"></a>供事师长；<a id="a-9m"></a>为欲勤求大菩萨藏微妙法门故，<a id="a-9n"></a>于说法师奉事供养，<a id="a-9o"></a>乃至施及贮水之器。<a id="a-9p"></a>’舍利子，<a id="a-9q"></a>是名菩萨摩诃萨第四发心。<a id="a-9r"></a>”</p>
  <p id="a9s">尔时，<a id="a-9t"></a>世尊欲重宣此义，<a id="a-9u"></a>而说颂曰：</p>
  <p id="a9v">“我于彼长夜，<a id="a-9w"></a>　未知登圣道，</p>
  <p id="a9x">堕在驼牛驴，<a id="a-9y"></a>　多受诸勤苦。</p>
  <p id="a9z">我今得人身，<a id="a-A0"></a>　当修贤善业，</p>
  <p id="aA1">由此证菩提，<a id="a-A2"></a>　是为聪慧相。</p>
  <p id="aA3">我当起恭敬，<a id="a-A4"></a>　建立诸佛法，</p>
  <p id="aA5">奉觐说法师，<a id="a-A6"></a>　为得菩提故。</p>
  <p id="aA7">过去难思劫，<a id="a-A8"></a>　循环生死轮，</p>
  <p id="aA9">往来非义利，<a id="a-AA"></a>　无福田养命。</p>
  <p id="aAB">远离善知识，<a id="a-AC"></a>　常亲近恶友，</p>
  <p id="aAD">随彼教诲转，<a id="a-AE"></a>　数堕诸恶处。</p>
  <p id="aAF">我曾于傍生，<a id="a-AG"></a>　闭缚驱打骂，</p>
  <p id="aAH">由斯恶业故，<a id="a-AI"></a>　受不爱苦果。</p>
  <p id="aAJ">遂堕于恶处，<a id="a-AK"></a>　作馲驼牛驴，</p>
  <p id="aAL">负重犹加杖，<a id="a-AM"></a>　不亲善友故。</p>
  <p id="aAN">我今得难得，<a id="a-AO"></a>　人身及善友，</p>
  <p id="aAP">既蒙生善处，<a id="a-AQ"></a>　又得值无难，</p>
  <p id="aAR">如龟久处海，<a id="a-AS"></a>　欣遇浮木孔。</p>
  <p id="aAT">身语善防护，<a id="a-AU"></a>　精进心强盛，</p>
  <p id="aAV">无谄事善友，<a id="a-AW"></a>　长养慧命身。</p>
  <p id="aAX">若有尊重师，<a id="a-AY"></a>　发我慧心者，</p>
  <p id="aAZ">能宣说胜妙，<a id="a-Aa"></a>　菩提道大师，</p>
  <p id="aAb">供养两足尊，<a id="a-Ac"></a>　诸涂香末香，</p>
  <p id="aAd">种种衣华鬘，<a id="a-Ae"></a>　我当承敬奉。</p>
  <p id="aAf">现在十方佛，<a id="a-Ag"></a>　胜义常开示，</p>
  <p id="aAh">无边金色日，<a id="a-Ai"></a>　当修行供养。</p>
  <p id="aAj">遍游诸佛土，<a id="a-Ak"></a>　广供调御师，</p>
  <p id="aAl">为净菩提道，<a id="a-Am"></a>　当升大觉座。</p>
  <p id="aAn">“舍利子，<a id="a-Ao"></a>诸菩萨摩诃萨，<a id="a-Ap"></a>行尸罗波罗蜜多时，<a id="a-Aq"></a>发如是等第四心已，<a id="a-Ar"></a>为欲勤求大菩萨藏微妙法门故，<a id="a-As"></a>于说法师倍增奉事，<a id="a-At"></a>勤加供养，<a id="a-Au"></a>乃至施及贮水之器。</p>
  <p id="aAv">“复次，<a id="a-Aw"></a>舍利子，<a id="a-Ax"></a>菩萨摩诃萨，<a id="a-Ay"></a>行尸罗波罗蜜多时，<a id="a-Az"></a>发如是心：<a id="a-B0"></a>‘我昔长夜远离善友，<a id="a-B1"></a>恶友拘执，<a id="a-B2"></a>懈怠懒惰，<a id="a-B3"></a>下劣精进，<a id="a-B4"></a>无智愚痴。<a id="a-B5"></a>由兴恶见，<a id="a-B6"></a>如是信忍，<a id="a-B7"></a>如是欲乐，<a id="a-B8"></a>妄作是念：<a id="a-B9"></a>若以一切有情一切众生，<a id="a-BA"></a>或取身肉同煮一镬，<a id="a-BB"></a>或取其身同剉为脍，<a id="a-BC"></a>虽作如是不名非福。<a id="a-BD"></a>又兴恶见，<a id="a-BE"></a>不由此故而招于恶，<a id="a-BF"></a>不由此故而生于恶。<a id="a-BG"></a>由妄见故，<a id="a-BH"></a>又于大海此岸所有众生，<a id="a-BI"></a>一切布施悉令充足，<a id="a-BJ"></a>虽作如是不名非罪；<a id="a-BK"></a>妄生异计，<a id="a-BL"></a>不因此故而招于福，<a id="a-BM"></a>不因此故而生于福。<a id="a-BN"></a>以妄见故，<a id="a-BO"></a>又于大海彼岸所有众生，<a id="a-BP"></a>一切斩害，<a id="a-BQ"></a>亦不因此而招于恶，<a id="a-BR"></a>又不因此而生于恶。<a id="a-BS"></a>’菩萨摩诃萨作如是念：<a id="a-BT"></a>‘我于往昔如是作已，<a id="a-BU"></a>不能了知是罪非罪、<a id="a-BV"></a>是福非福，<a id="a-BW"></a>习近恶见，<a id="a-BX"></a>愚痴所蔽，<a id="a-BY"></a>多造不善诸重恶业。<a id="a-BZ"></a>由此业报，<a id="a-Ba"></a>感得下弊秽恶地狱之身，<a id="a-Bb"></a>于地狱中或啖铁丸，<a id="a-Bc"></a>或以锯解，<a id="a-Bd"></a>受于种种坚硬苦味，<a id="a-Be"></a>纯苦无间相续不已；<a id="a-Bf"></a>乃至经彼多百千岁，<a id="a-Bg"></a>尚不闻乐声，<a id="a-Bh"></a>何况身触？<a id="a-Bi"></a>’尔时，<a id="a-Bj"></a>菩萨复作是念：<a id="a-Bk"></a>‘我于往昔虽经此苦，<a id="a-Bl"></a>曾不值遇如是福田。<a id="a-Bm"></a>我今得值，<a id="a-Bn"></a>又复善感如是之身。<a id="a-Bo"></a>我当依诸福田长养慧命，<a id="a-Bp"></a>以不坚身贸易坚身，<a id="a-Bq"></a>不顾身命奉事师长；<a id="a-Br"></a>为欲勤求大菩萨藏微妙法门故，<a id="a-Bs"></a>于说法师奉事供养，<a id="a-Bt"></a>乃至施及贮水之器。<a id="a-Bu"></a>’舍利子，<a id="a-Bv"></a>是名菩萨摩诃萨第五发心。<a id="a-Bw"></a>”</p>
  <p id="aBx">尔时，<a id="a-By"></a>世尊欲重宣此义，<a id="a-Bz"></a>而说颂曰：</p>
  <p id="aC0">“我曾亲恶友，<a id="a-C1"></a>　为恶心欺诳，</p>
  <p id="aC2">依止众恶见，<a id="a-C3"></a>　徒兴造恶业。</p>
  <p id="aC4">尽大海此岸，<a id="a-C5"></a>　所住诸众生，</p>
  <p id="aC6">施饮食充满，<a id="a-C7"></a>　谓不招生福。</p>
  <p id="aC8">尽大海彼岸，<a id="a-C9"></a>　所住诸众生，</p>
  <p id="aCA">我悉加杀害，<a id="a-CB"></a>　谓非招恶业。</p>
  <p id="aCC">如是诸恶见，<a id="a-CD"></a>　数习恒亲近，</p>
  <p id="aCE">堕极苦地狱，<a id="a-CF"></a>　厌榨于身首。</p>
  <p id="aCG">昔于三恶趣，<a id="a-CH"></a>　徒尽百千身，</p>
  <p id="aCI">未曾见诸佛，<a id="a-CJ"></a>　世间之导首。</p>
  <p id="aCK">世善友名称，<a id="a-CL"></a>　其声尚难闻，</p>
  <p id="aCM">我幸人中利，<a id="a-CN"></a>　当修贤善业。</p>
  <p id="aCO">得人身甚难，<a id="a-CP"></a>　既得长命难，</p>
  <p id="aCQ">正法闻难会，<a id="a-CR"></a>　诸佛出世难。</p>
  <p id="aCS">我已得人身，<a id="a-CT"></a>　感兹危脆命，</p>
  <p id="aCU">逢值佛兴世，<a id="a-CV"></a>　预如来正教。</p>
  <p id="aCW">我不复当行，<a id="a-CX"></a>　身语心恶业，</p>
  <p id="aCY">勿令我未来，<a id="a-CZ"></a>　受不爱苦果。</p>
  <p id="aCa">我以清净心，<a id="a-Cb"></a>　当修清净业，</p>
  <p id="aCc">由身语及意，<a id="a-Cd"></a>　行世所难行。</p>
  <p id="aCe">我终不违师，<a id="a-Cf"></a>　众人所许教，</p>
  <p id="aCg">又当兴供养，<a id="a-Ch"></a>　为佛菩提故。</p>
  <p id="aCi">以我不谄诳，<a id="a-Cj"></a>　及无幻伪心，</p>
  <p id="aCk">当开修直路，<a id="a-Cl"></a>　为佛菩提道。</p>
  <p id="aCm">无畏大菩萨，<a id="a-Cn"></a>　已发如是心，</p>
  <p id="aCo">奉施贮水器，<a id="a-Cp"></a>　慧方便具足。</p>
  <p id="aCq">“舍利子，<a id="a-Cr"></a>诸菩萨摩诃萨，<a id="a-Cs"></a>行尸罗波罗蜜多时，<a id="a-Ct"></a>发如是第五心已，<a id="a-Cu"></a>为欲勤求大菩萨藏微妙法门故，<a id="a-Cv"></a>于说法师倍增奉事，<a id="a-Cw"></a>勤加供养，<a id="a-Cx"></a>乃至施及贮水之器。</p>
  <p id="aCy">“复次，<a id="a-Cz"></a>舍利子，<a id="a-D0"></a>菩萨摩诃萨，<a id="a-D1"></a>行尸罗波罗蜜多时，<a id="a-D2"></a>发如是心：<a id="a-D3"></a>‘我于长夜远离善友，<a id="a-D4"></a>恶友拘执，<a id="a-D5"></a>懈怠懒惰，<a id="a-D6"></a>下劣精进，<a id="a-D7"></a>无智愚痴。<a id="a-D8"></a>由是恶见，<a id="a-D9"></a>如是信忍，<a id="a-DA"></a>如是欲乐，<a id="a-DB"></a>妄生是念，<a id="a-DC"></a>拨无迎逆、<a id="a-DD"></a>曲躬跪拜、<a id="a-DE"></a>合掌问讯。<a id="a-DF"></a>诸善业报为慢所蔽，<a id="a-DG"></a>多造恶业。<a id="a-DH"></a>由恶业报，<a id="a-DI"></a>在人趣中感鄙秽形，<a id="a-DJ"></a>于诸福田，<a id="a-DK"></a>未曾长养清净慧命。<a id="a-DL"></a>’菩萨摩诃萨作如是念：<a id="a-DM"></a>‘我忆往昔，<a id="a-DN"></a>受于孤露贫穷下贱，<a id="a-DO"></a>系属于他奴婢等类。<a id="a-DP"></a>又受耽嗜色欲有情众生，<a id="a-DQ"></a>贪著一切诸色欲相。<a id="a-DR"></a>住不平等恶行之数，<a id="a-DS"></a>起于种种诸恶邪见，<a id="a-DT"></a>毁坏尸罗，<a id="a-DU"></a>毁坏正见，<a id="a-DV"></a>安住三种不善根中，<a id="a-DW"></a>安住四种不应行处，<a id="a-DX"></a>为五种盖之所覆荫，<a id="a-DY"></a>于六尊重不怀恭敬，<a id="a-DZ"></a>于七种法未能随转，<a id="a-Da"></a>八邪性中邪决定行，<a id="a-Db"></a>九恼害事之所恼害，<a id="a-Dc"></a>十恶业道常登游践。<a id="a-Dd"></a>地狱因道常面现前，<a id="a-De"></a>于天因道背而不面；<a id="a-Df"></a>远离一切诸善知识，<a id="a-Dg"></a>为诸恶友之所执持；<a id="a-Dh"></a>随逐魔怨自在而行，<a id="a-Di"></a>远诸善法现行一切不善之法。<a id="a-Dj"></a>又为如是，<a id="a-Dk"></a>横加鞭杖，<a id="a-Dl"></a>诃喝恐怖，<a id="a-Dm"></a>情所不忍，<a id="a-Dn"></a>强抑驱役供给于他。<a id="a-Do"></a>’菩萨摩诃萨又作是念：<a id="a-Dp"></a>‘我昔未值如是福田，<a id="a-Dq"></a>故受诸恶。<a id="a-Dr"></a>我今得值，<a id="a-Ds"></a>又复善感如来之身。<a id="a-Dt"></a>我当依诸福田，<a id="a-Du"></a>以不坚身易于坚身；<a id="a-Dv"></a>又当自养慧命，<a id="a-Dw"></a>不顾身命奉事师长；<a id="a-Dx"></a>为欲勤求大菩萨藏微妙法门故，<a id="a-Dy"></a>于说法师奉事供养，<a id="a-Dz"></a>乃至施及贮水之器。<a id="a-E0"></a>’舍利子，<a id="a-E1"></a>是名菩萨摩诃萨第六发心。<a id="a-E2"></a>”</p>
  <p id="aE3">尔时，<a id="a-E4"></a>世尊欲重宣此义，<a id="a-E5"></a>而说颂曰：</p>
  <p id="aE6">“亲近恶友增憍慢，<a id="a-E7"></a>　经于无量多劫海，</p>
  <p id="aE8">人趣受生奴婢身，<a id="a-E9"></a>　于诸有流长夜转。</p>
  <p id="aEA">我今已得于难得，<a id="a-EB"></a>　第一勇猛善人身，</p>
  <p id="aEC">又得生于妙国土，<a id="a-ED"></a>　值佛清净无诸难。</p>
  <p id="aEE">诸有贤善最胜友，<a id="a-EF"></a>　能宣菩萨行道者，</p>
  <p id="aEG">心宝增长诸菩萨，<a id="a-EH"></a>　多拘胝劫今乃值。</p>
  <p id="aEI">无常无恒虚薄身，<a id="a-EJ"></a>　譬如水泡并聚沫，</p>
  <p id="aEK">又似幻事及戏变，<a id="a-EL"></a>　如梦所见寱言等。</p>
  <p id="aEM">命如云电不久住，<a id="a-EN"></a>　于世念念将消灭，</p>
  <p id="aEO">是命将逝刹那间，<a id="a-EP"></a>　故以不坚易坚命。</p>
  <p id="aEQ">我忆往昔多时中，<a id="a-ER"></a>　堕在慢山深险处，</p>
  <p id="aES">曾于过去被欺诳，<a id="a-ET"></a>　经不思议百劫海。</p>
  <p id="aEU">我今尽舍身贪爱，<a id="a-EV"></a>　又无顾恋寿命心，</p>
  <p id="aEW">当速舍离憍高慢，<a id="a-EX"></a>　于尊重师深敬奉。</p>
  <p id="aEY">又世所共同尊长，<a id="a-EZ"></a>　所谓父母诸兄等，</p>
  <p id="aEa">当速舍离憍高慢，<a id="a-Eb"></a>　第一崇遵极恭仰。</p>
  <p id="aEc">近妙菩提诸菩萨，<a id="a-Ed"></a>　与我同奉菩提行，</p>
  <p id="aEe">应生坚固爱敬心，<a id="a-Ef"></a>　当乐供养专承事。</p>
  <p id="aEg">昔具重慢慢增长，<a id="a-Eh"></a>　不知调御断慢法，</p>
  <p id="aEi">当以无上智金刚，<a id="a-Ej"></a>　令憍慢山永摧碎。</p>
  <p id="aEk">菩提妙行圆成已，<a id="a-El"></a>　安止最胜菩提座，</p>
  <p id="aEm">摧伏斗诤魔军众，<a id="a-En"></a>　当度四流群生等。</p>
  <p id="aEo">十方所有诸患人，<a id="a-Ep"></a>　卧自粪中为众厌，</p>
  <p id="aEq">于彼兴发慈悲意，<a id="a-Er"></a>　为作拔济所归趣。</p>
  <p id="aEs">安住大施波罗蜜，<a id="a-Et"></a>　于佛威德能防护，</p>
  <p id="aEu">具足修成于忍行，<a id="a-Ev"></a>　发起正勤令现前。</p>
  <p id="aEw">得具净虑波罗蜜，<a id="a-Ex"></a>　此时调伏心令住，</p>
  <p id="aEy">安住大慧善方便，<a id="a-Ez"></a>　当为一切尊福田。</p>
  <p id="aF0">增长盛福力如是，<a id="a-F1"></a>　不可思议善智慧，</p>
  <p id="aF2">若得第一自在智，<a id="a-F3"></a>　乃至应时奉水器。</p>
  <p id="aF4">“舍利子，<a id="a-F5"></a>诸菩萨摩诃萨，<a id="a-F6"></a>行尸罗波罗蜜多时，<a id="a-F7"></a>发如是第六心已，<a id="a-F8"></a>为欲勤求大菩萨藏微妙法门故，<a id="a-F9"></a>于说法师倍复承事，<a id="a-FA"></a>勤加供养，<a id="a-FB"></a>乃至施及贮水之器。</p>
  <p id="aFC">“复次，<a id="a-FD"></a>舍利子，<a id="a-FE"></a>菩萨摩诃萨，<a id="a-FF"></a>行尸罗波罗蜜多时，<a id="a-FG"></a>发如是心：<a id="a-FH"></a>‘我于长夜远离善友，<a id="a-FI"></a>恶友拘执，<a id="a-FJ"></a>懈怠懒惰，<a id="a-FK"></a>下劣精进，<a id="a-FL"></a>无智愚痴。<a id="a-FM"></a>由是恶见，<a id="a-FN"></a>如是信忍，<a id="a-FO"></a>如是欲乐，<a id="a-FP"></a>妄生是念，<a id="a-FQ"></a>谓无黑业、<a id="a-FR"></a>无黑业报，<a id="a-FS"></a>无有白业、<a id="a-FT"></a>无白业报，<a id="a-FU"></a>无黑白业、<a id="a-FV"></a>无黑白报，<a id="a-FW"></a>无非黑白业、<a id="a-FX"></a>无非黑白报。<a id="a-FY"></a>又不请问沙门、<a id="a-FZ"></a>婆罗门，<a id="a-Fa"></a>何者为善？<a id="a-Fb"></a>何者不善？<a id="a-Fc"></a>何者有罪？<a id="a-Fd"></a>何者无罪？<a id="a-Fe"></a>何者应修？<a id="a-Ff"></a>何者不应修？<a id="a-Fg"></a>何者应作？<a id="a-Fh"></a>何者不应作？<a id="a-Fi"></a>又不请问，<a id="a-Fj"></a>修何等行，<a id="a-Fk"></a>于长夜中能感无义无利，<a id="a-Fl"></a>及诸苦恼？<a id="a-Fm"></a>又作何行，<a id="a-Fn"></a>于长夜中能感有义有利，<a id="a-Fo"></a>及诸安乐？<a id="a-Fp"></a>’菩萨摩诃萨作如是念：<a id="a-Fq"></a>‘我于往昔，<a id="a-Fr"></a>由于此慢及以胜慢所障蔽故，<a id="a-Fs"></a>而能多造不善恶业。<a id="a-Ft"></a>以此业报感得人身，<a id="a-Fu"></a>诸根缺减，<a id="a-Fv"></a>于胜福田未养慧命。<a id="a-Fw"></a>虽处人中等作覆器，<a id="a-Fx"></a>童蒙嬉戏，<a id="a-Fy"></a>愚戆聋盲，<a id="a-Fz"></a>于善恶义无力无能了达宣畅。<a id="a-G0"></a>’又作是念：<a id="a-G1"></a>‘我昔未遇是胜福田，<a id="a-G2"></a>故造诸恶。<a id="a-G3"></a>我今值遇，<a id="a-G4"></a>又复善感具诸根身。<a id="a-G5"></a>我当依诸福田增长慧命，<a id="a-G6"></a>又应不顾身命求诸力，<a id="a-G7"></a>能了达善说、<a id="a-G8"></a>恶说之义。<a id="a-G9"></a>又当请问于说法师，<a id="a-GA"></a>何者为善？<a id="a-GB"></a>何者不善？<a id="a-GC"></a>何者有罪？<a id="a-GD"></a>何者无罪？<a id="a-GE"></a>何者应修？<a id="a-GF"></a>何者不应修？<a id="a-GG"></a>何者应作？<a id="a-GH"></a>何者不应作？<a id="a-GI"></a>作何等行，<a id="a-GJ"></a>令彼声闻及独觉法，<a id="a-GK"></a>而现在前？<a id="a-GL"></a>作何等行，<a id="a-GM"></a>令诸佛法及菩萨法，<a id="a-GN"></a>而现在前？<a id="a-GO"></a>’舍利子，<a id="a-GP"></a>菩萨摩诃萨，<a id="a-GQ"></a>为欲勤求菩萨藏故，<a id="a-GR"></a>依尸罗波罗蜜多，<a id="a-GS"></a>行菩萨行，<a id="a-GT"></a>以不坚身易于坚身，<a id="a-GU"></a>于说法师承事供养，<a id="a-GV"></a>乃至施及贮水之器。<a id="a-GW"></a>舍利子，<a id="a-GX"></a>是名菩萨摩诃萨第七发心。<a id="a-GY"></a>”</p>
  <p id="aGZ">尔时，<a id="a-Ga"></a>世尊欲重宣此义，<a id="a-Gb"></a>而说颂曰：</p>
  <p id="aGc">“于昔过去多百劫，<a id="a-Gd"></a>　远离益我亲善友，</p>
  <p id="aGe">未曾请问善不善，<a id="a-Gf"></a>　有罪无罪诸业果。</p>
  <p id="aGg">由增上慢自在力，<a id="a-Gh"></a>　堕于地狱鬼趣中，</p>
  <p id="aGi">习近恶念为同侣，<a id="a-Gj"></a>　经多百劫坠恶道。</p>
  <p id="aGk">或习人趣多千劫，<a id="a-Gl"></a>　轮回受身根不具，</p>
  <p id="aGm">不知何善何不善，<a id="a-Gn"></a>　有罪无罪作业果。</p>
  <p id="aGo">我获人道猛健身，<a id="a-Gp"></a>　具足诸根处清净，</p>
  <p id="aGq">远离诸难得无难，<a id="a-Gr"></a>　如龟引颈遇浮孔。</p>
  <p id="aGs">值世作明灯照者，<a id="a-Gt"></a>　闻说离欲诸圣教，</p>
  <p id="aGu">时我请问世间尊，<a id="a-Gv"></a>　善与不善等业果。</p>
  <p id="aGw">云何具悭堕诸趣？<a id="a-Gx"></a> 云何无悭为施主？</p>
  <p id="aGy">云何贪谄污尸罗？<a id="a-Gz"></a> 云何戒财全守护？</p>
  <p id="aH0">云何忿恚愤乱人？<a id="a-H1"></a> 云何无忿忍辱力？</p>
  <p id="aH2">云何懈怠散乱心？<a id="a-H3"></a> 云何精勤乐静虑？</p>
  <p id="aH4">云何恶慧哑愚痴？<a id="a-H5"></a> 云何有慧乐真实？</p>
  <p id="aH6">云何专意行菩提，<a id="a-H7"></a>　具足寻求贤圣行？</p>
  <p id="aH8">云何流慈遍世间？<a id="a-H9"></a> 云何拔济诸恶趣？</p>
  <p id="aHA">云何乐法无厌心，<a id="a-HB"></a>　能求菩提诸行藏？</p>
  <p id="aHC">云何往诣十方刹，<a id="a-HD"></a>　现住诸佛世尊前？</p>
  <p id="aHE">云何致敬修功业？<a id="a-HF"></a> 云何请问普贤行？</p>
  <p id="aHG">我今正应勤请问，<a id="a-HH"></a>　法师尊重等尊重，</p>
  <p id="aHI">云何于师乐敬养？<a id="a-HJ"></a> 云何令师意欢悦？</p>
  <p id="aHK">佛子已生如是心，<a id="a-HL"></a>　能集广大妙福力，</p>
  <p id="aHM">及胜自在智慧力，<a id="a-HN"></a>　欢喜奉施至水器。</p>
  <p id="aHO">“舍利子，<a id="a-HP"></a>诸菩萨摩诃萨，<a id="a-HQ"></a>行尸罗波罗蜜多时，<a id="a-HR"></a>发如是第七心已，<a id="a-HS"></a>为欲勤求大菩萨藏微妙法门故，<a id="a-HT"></a>于说法师倍复奉事，<a id="a-HU"></a>勤加供养，<a id="a-HV"></a>乃至施及贮水之器。</p>
  <p id="aHW">“复次，<a id="a-HX"></a>舍利子，<a id="a-HY"></a>菩萨摩诃萨，<a id="a-HZ"></a>行尸罗波罗蜜多时，<a id="a-Ha"></a>发如是心：<a id="a-Hb"></a>‘我于长夜远离善友，<a id="a-Hc"></a>恶友拘执，<a id="a-Hd"></a>懈怠懒惰，<a id="a-He"></a>下劣精进，<a id="a-Hf"></a>痴钝无识犹如哑羊。<a id="a-Hg"></a>舍离一切正义相应文句、<a id="a-Hh"></a>正法相应文句、<a id="a-Hi"></a>寂静相应文句、<a id="a-Hj"></a>灭止相应文句、<a id="a-Hk"></a>正觉相应文句、<a id="a-Hl"></a>诸沙门婆罗门般涅槃等相应文句；<a id="a-Hm"></a>舍离如是诸文句已，<a id="a-Hn"></a>反更受持读诵思寻，<a id="a-Ho"></a>究达一切非义相应文句、<a id="a-Hp"></a>非法相应文句乃至非涅槃等相应文句。<a id="a-Hq"></a>由如是故，<a id="a-Hr"></a>妄兴是见，<a id="a-Hs"></a>谓无有力、<a id="a-Ht"></a>无有精进、<a id="a-Hu"></a>无丈夫果、<a id="a-Hv"></a>无势、<a id="a-Hw"></a>无勇、<a id="a-Hx"></a>无行、<a id="a-Hy"></a>无威。<a id="a-Hz"></a>或俱生念，<a id="a-I0"></a>无有行威。<a id="a-I1"></a>又生是念，<a id="a-I2"></a>无因无缘，<a id="a-I3"></a>可令有情而生染污；<a id="a-I4"></a>不由因缘，<a id="a-I5"></a>有情杂染。<a id="a-I6"></a>又生是念，<a id="a-I7"></a>无因无缘，<a id="a-I8"></a>可令有情而得清净；<a id="a-I9"></a>不由因缘，<a id="a-IA"></a>有情清净。<a id="a-IB"></a>’菩萨摩诃萨又作是念：<a id="a-IC"></a>‘我于长夜，<a id="a-ID"></a>由依如是不平等因，<a id="a-IE"></a>无因见故，<a id="a-IF"></a>多造种种恶不善业。<a id="a-IG"></a>由此业报，<a id="a-IH"></a>我于往昔在人趣身，<a id="a-II"></a>诸相不具，<a id="a-IJ"></a>于诸福田未长慧命。<a id="a-IK"></a>虽处人中等于覆器，<a id="a-IL"></a>童蒙嬉戏，<a id="a-IM"></a>愚蠢聋盲，<a id="a-IN"></a>无力无能受持读诵、<a id="a-IO"></a>思惟究达正义相应文句，<a id="a-IP"></a>乃至涅槃相应文句。<a id="a-IQ"></a>’又作是念：<a id="a-IR"></a>‘我昔未遇是胜福田，<a id="a-IS"></a>故生妄见。<a id="a-IT"></a>我今值遇，<a id="a-IU"></a>乃至不顾身命，<a id="a-IV"></a>为求力能，<a id="a-IW"></a>当于正义相应文句、<a id="a-IX"></a>正法相应文句、<a id="a-IY"></a>寂静相应文句，<a id="a-IZ"></a>乃至涅槃相应文句。<a id="a-Ia"></a>如是等正法文句，<a id="a-Ib"></a>皆是大菩萨藏微妙法门之所摄者。<a id="a-Ic"></a>我今受持读诵思惟究竟，<a id="a-Id"></a>必当发起最上正勤，<a id="a-Ie"></a>尽命承事于说法师。<a id="a-If"></a>我今依尸罗波罗蜜多行菩萨行，<a id="a-Ig"></a>为欲于此菩萨藏法，<a id="a-Ih"></a>能受能持，<a id="a-Ii"></a>能读能诵，<a id="a-Ij"></a>修行供养故。<a id="a-Ik"></a>’又作是念：<a id="a-Il"></a>‘我当以不坚身易于坚身，<a id="a-Im"></a>当善造集若福、<a id="a-In"></a>若智二种资粮。<a id="a-Io"></a>由是二力，<a id="a-Ip"></a>常恒亲近菩萨藏法。<a id="a-Iq"></a>’菩萨摩诃萨如是思已，<a id="a-Ir"></a>于说法师承事供养，<a id="a-Is"></a>乃至施及贮水之器。<a id="a-It"></a>舍利子，<a id="a-Iu"></a>是名菩萨摩诃萨第八发心。<a id="a-Iv"></a>”</p>
  <p id="aIw">尔时，<a id="a-Ix"></a>世尊欲重宣此义，<a id="a-Iy"></a>而说颂曰：</p>
  <p id="aIz">“若法真实义相应，<a id="a-J0"></a>　随顺修习道支道，</p>
  <p id="aJ1">为于寂灭而作证，<a id="a-J2"></a>　而能流通涅槃路。</p>
  <p id="aJ3">我昔远离如是法，<a id="a-J4"></a>　反更流习于诸恶，</p>
  <p id="aJ5">非法非义非寂静，<a id="a-J6"></a>　乃至涅槃不相应。</p>
  <p id="aJ7">无有精进亦无力，<a id="a-J8"></a>　无丈夫果无威势，</p>
  <p id="aJ9">拨无诸行无勇猛，<a id="a-JA"></a>　一切尽空无所得。</p>
  <p id="aJB">无有诸佛亦无法，<a id="a-JC"></a>　及无世间之父母，</p>
  <p id="aJD">无有黑法与白法，<a id="a-JE"></a>　若果若报悉皆无。</p>
  <p id="aJF">于如是等诸恶见，<a id="a-JG"></a>　无始世来恒习行，</p>
  <p id="aJH">由斯堕于地狱中，<a id="a-JI"></a>　纯受极苦久难出。</p>
  <p id="aJJ">如是转受傍生趣，<a id="a-JK"></a>　及堕焰魔恶世间，</p>
  <p id="aJL">或时得生人趣中，<a id="a-JM"></a>　愚騃无智而喑哑。</p>
  <p id="aJN">童蒙嬉戏与盲聋，<a id="a-JO"></a>　闇钝顽嚚无智识，</p>
  <p id="aJP">从是复堕于地狱，<a id="a-JQ"></a>　受诸重苦增愚暗。</p>
  <p id="aJR">我从久远无量劫，<a id="a-JS"></a>　未曾得是清净身，</p>
  <p id="aJT">已遇诸根皆具足，<a id="a-JU"></a>　是时宜速加精进。</p>
  <p id="aJV">诸法真实义相应，<a id="a-JW"></a>　能为寂静之助伴，</p>
  <p id="aJX">趣菩提道与菩提，<a id="a-JY"></a>　我宜及时求是法。</p>
  <p id="aJZ">诸大菩萨秘奥藏，<a id="a-Ja"></a>　甚深真实义相应，</p>
  <p id="aJb">经彼百千俱胝劫，<a id="a-Jc"></a>　若得闻者为希有。</p>
  <p id="aJd">如是及余诸佛法，<a id="a-Je"></a>　无量无数不思议，</p>
  <p id="aJf">我当精勤受已持，<a id="a-Jg"></a>　为证诸佛菩提故。</p>
  <p id="aJh">又当正勤起恭敬，<a id="a-Ji"></a>　承事供养说法师，</p>
  <p id="aJj">所谓诸佛诸菩萨，<a id="a-Jk"></a>　当于彼闻无上法。</p>
  <p id="aJl">诸无所畏大菩萨，<a id="a-Jm"></a>　发起如是勇猛心，</p>
  <p id="aJn">智慧方便善成就，<a id="a-Jo"></a>　乃至施及贮水器。</p>
  <p id="aJp">“舍利子，<a id="a-Jq"></a>诸菩萨摩诃萨，<a id="a-Jr"></a>行尸罗波罗蜜多时，<a id="a-Js"></a>发起如是第八心已，<a id="a-Jt"></a>为欲勤求大菩萨藏微妙法门故，<a id="a-Ju"></a>于说法师倍增承事，<a id="a-Jv"></a>勤加供养，<a id="a-Jw"></a>乃至施及贮水之器。</p>
  <p id="aJx">“复次，<a id="a-Jy"></a>舍利子，<a id="a-Jz"></a>菩萨摩诃萨，<a id="a-K0"></a>行尸罗波罗蜜多时，<a id="a-K1"></a>发如是心：<a id="a-K2"></a>‘一切众生为无义行之所拘执，<a id="a-K3"></a>顾恋身命著无义行，<a id="a-K4"></a>不能励意专修义利。<a id="a-K5"></a>’</p>
  <p id="aK6">“舍利子，<a id="a-K7"></a>云何名为著无义行？<a id="a-K8"></a>谓于身命有所顾恋，<a id="a-K9"></a>于觉分法情无希望，<a id="a-KA"></a>计我我所以为前导，<a id="a-KB"></a>恒于其身防卫覆障，<a id="a-KC"></a>沐浴调治庄饰宝护，<a id="a-KD"></a>是则名为著无义行。<a id="a-KE"></a>舍利子，<a id="a-KF"></a>复有著无义行？<a id="a-KG"></a>谓于身命有所顾恋，<a id="a-KH"></a>于觉分法情无希望，<a id="a-KI"></a>计我我所以为前导，<a id="a-KJ"></a>而于妻妾、<a id="a-KK"></a>男女、<a id="a-KL"></a>兄弟、<a id="a-KM"></a>朋友、<a id="a-KN"></a>眷属、<a id="a-KO"></a>亲戚防卫覆障，<a id="a-KP"></a>乃至一切诸受用具宝玩执著，<a id="a-KQ"></a>是则名为著无义行。<a id="a-KR"></a>舍利子，<a id="a-KS"></a>复有著无义行，<a id="a-KT"></a>谓于身命有所顾恋，<a id="a-KU"></a>于觉分法情无希望，<a id="a-KV"></a>计我我所以为前导，<a id="a-KW"></a>而于奴婢僮仆、<a id="a-KX"></a>防卫驱役桎梏守护，<a id="a-KY"></a>是则名为著无义行。</p>
  <p id="aKZ">“舍利子，<a id="a-Ka"></a>云何名为专修义利？<a id="a-Kb"></a>谓于身命无所顾恋，<a id="a-Kc"></a>于觉分法有所希望，<a id="a-Kd"></a>妙菩提心以为前导，<a id="a-Ke"></a>专修胜善身业、<a id="a-Kf"></a>意业及以语业，<a id="a-Kg"></a>是则名为专修义利。<a id="a-Kh"></a>舍利子，<a id="a-Ki"></a>复有专修义利，<a id="a-Kj"></a>谓于身命无所顾恋，<a id="a-Kk"></a>于觉分法有所希望，<a id="a-Kl"></a>妙菩提心以为前导，<a id="a-Km"></a>专修引发柁那波罗蜜多，<a id="a-Kn"></a>乃至般若波罗蜜多，<a id="a-Ko"></a>是则名为专修义利。<a id="a-Kp"></a>舍利子，<a id="a-Kq"></a>复有专修义利，<a id="a-Kr"></a>谓于身命无所顾恋，<a id="a-Ks"></a>于觉分法有所希望，<a id="a-Kt"></a>妙菩提心以为前导，<a id="a-Ku"></a>而专修行布施、<a id="a-Kv"></a>爱语、<a id="a-Kw"></a>利益、<a id="a-Kx"></a>同事，<a id="a-Ky"></a>摄化一切诸众生故，<a id="a-Kz"></a>是则名为专修义利。<a id="a-L0"></a>舍利子，<a id="a-L1"></a>复有专修义利，<a id="a-L2"></a>谓于身命无所顾恋，<a id="a-L3"></a>于觉分法有所希望，<a id="a-L4"></a>妙菩提心以为前导，<a id="a-L5"></a>专修念处、<a id="a-L6"></a>正断、<a id="a-L7"></a>神足、<a id="a-L8"></a>根、<a id="a-L9"></a>力、<a id="a-LA"></a>觉分如是道支，<a id="a-LB"></a>是则名为专修义利。<a id="a-LC"></a>舍利子，<a id="a-LD"></a>复有专修义利，<a id="a-LE"></a>谓于身命无所顾恋，<a id="a-LF"></a>于觉分法有所希望，<a id="a-LG"></a>妙菩提心以为前导，<a id="a-LH"></a>而于父母及诸师长，<a id="a-LI"></a>专修供养恭敬礼拜，<a id="a-LJ"></a>曲躬合掌，<a id="a-LK"></a>谦下问讯，<a id="a-LL"></a>迎逆给事，<a id="a-LM"></a>并和顺业，<a id="a-LN"></a>是则名为专修义利。<a id="a-LO"></a>舍利子，<a id="a-LP"></a>复有专修义利，<a id="a-LQ"></a>谓于身命无所顾恋，<a id="a-LR"></a>于觉分法有所希望，<a id="a-LS"></a>妙菩提心以为前导，<a id="a-LT"></a>于三宝所随顺法教，<a id="a-LU"></a>专修敬事。</p>
  <p id="aLV">“舍利子，<a id="a-LW"></a>菩萨摩诃萨作如是念：<a id="a-LX"></a>‘一切众生专著无义，<a id="a-LY"></a>为无义行之所拘执，<a id="a-LZ"></a>顾恋身命放逸懈怠。<a id="a-La"></a>而我今者专修义利，<a id="a-Lb"></a>为有义利之所守护。<a id="a-Lc"></a>我当勤加精进，<a id="a-Ld"></a>以身供事诸说法师，<a id="a-Le"></a>以不坚身易于坚身，<a id="a-Lf"></a>当修福智二力资粮；<a id="a-Lg"></a>以修福智力资粮故，<a id="a-Lh"></a>当近无上微妙菩提。<a id="a-Li"></a>’舍利子，<a id="a-Lj"></a>菩萨摩诃萨，<a id="a-Lk"></a>依尸罗波罗蜜多，<a id="a-Ll"></a>行菩萨行，<a id="a-Lm"></a>为求如是菩萨藏故，<a id="a-Ln"></a>承事供养诸说法师，<a id="a-Lo"></a>乃至施及贮水之器。<a id="a-Lp"></a>舍利子，<a id="a-Lq"></a>是为菩萨摩诃萨第九发心。<a id="a-Lr"></a>”</p>
  <p id="aLs">尔时，<a id="a-Lt"></a>世尊欲重宣此义，<a id="a-Lu"></a>而说颂曰：</p>
  <p id="aLv">“诸愚痴凡夫，<a id="a-Lw"></a>　常顾于身命，</p>
  <p id="aLx">不愿求菩提，<a id="a-Ly"></a>　起杂染三业。</p>
  <p id="aLz">常为利自身，<a id="a-M0"></a>　及妻子眷属，</p>
  <p id="aM1">宝玩于无义，<a id="a-M2"></a>　是名痴凡夫。</p>
  <p id="aM3">驱役奴仆等，<a id="a-M4"></a>　多畜养四足，</p>
  <p id="aM5">宝著于无义，<a id="a-M6"></a>　是名无智者。</p>
  <p id="aM7">贮积多财谷，<a id="a-M8"></a>　不施不食用，</p>
  <p id="aM9">宝著于无义，<a id="a-MA"></a>　名守藏愚夫。</p>
  <p id="aMB">诸愚痴凡夫，<a id="a-MC"></a>　专宝著无义；</p>
  <p id="aMD">具妙慧菩萨，<a id="a-ME"></a>　精求诸义利。</p>
  <p id="aMF">不顾于身命，<a id="a-MG"></a>　欣乐助菩提，</p>
  <p id="aMH">起种种善业，<a id="a-MI"></a>　是名专义利。</p>
  <p id="aMJ">方便善修习，<a id="a-MK"></a>　施戒忍正勤，</p>
  <p id="aML">静虑与妙慧，<a id="a-MM"></a>　是名专义利。</p>
  <p id="aMN">供养于父母，<a id="a-MO"></a>　给侍诸师长，</p>
  <p id="aMP">深敬奉三宝，<a id="a-MQ"></a>　是名专义利。</p>
  <p id="aMR">于摄一切法，<a id="a-MS"></a>　诸菩萨妙藏，</p>
  <p id="aMT">诵持及开阐，<a id="a-MU"></a>　是名专义利。</p>
  <p id="aMV">如是专义利，<a id="a-MW"></a>　诸佛之所赞，</p>
  <p id="aMX">精进善相应，<a id="a-MY"></a>　是胜无畏子。</p>
  <p id="aMZ">发如是念已，<a id="a-Ma"></a>　以清净信心，</p>
  <p id="aMb">敬养尊重师，<a id="a-Mc"></a>　乃至奉水器。</p>
  <p id="aMd">“舍利子，<a id="a-Me"></a>诸菩萨摩诃萨，<a id="a-Mf"></a>行尸罗波罗蜜多时，<a id="a-Mg"></a>发起如是第九心已，<a id="a-Mh"></a>为欲勤求大菩萨藏故，<a id="a-Mi"></a>于说法师倍复承事，<a id="a-Mj"></a>勤加供养，<a id="a-Mk"></a>乃至施及贮水之器。</p>
  <p id="aMl">“复次，<a id="a-Mm"></a>舍利子，<a id="a-Mn"></a>菩萨摩诃萨，<a id="a-Mo"></a>行尸罗波罗蜜多时，<a id="a-Mp"></a>发如是心：<a id="a-Mq"></a>‘世间众生邪僻自在，<a id="a-Mr"></a>反执师教无所克获。<a id="a-Ms"></a>不获何等？<a id="a-Mt"></a>所谓圣财。<a id="a-Mu"></a>云何圣财？<a id="a-Mv"></a>谓信、<a id="a-Mw"></a>戒、<a id="a-Mx"></a>闻、<a id="a-My"></a>惭、<a id="a-Mz"></a>愧、<a id="a-N0"></a>舍、<a id="a-N1"></a>慧，<a id="a-N2"></a>如是等法是谓圣财。<a id="a-N3"></a>彼诸众生不获此故，<a id="a-N4"></a>名极贫穷。<a id="a-N5"></a>’菩萨摩诃萨又作是念：<a id="a-N6"></a>‘我今应修妙善自在，<a id="a-N7"></a>于师教诲随顺敬受。<a id="a-N8"></a>所以者何？<a id="a-N9"></a>菩萨摩诃萨由妙自在，<a id="a-NA"></a>于师教诲随顺敬受，<a id="a-NB"></a>有所证得。<a id="a-NC"></a>何所证得？<a id="a-ND"></a>所谓圣财。<a id="a-NE"></a>何等名为菩萨圣财？<a id="a-NF"></a>谓菩萨藏法门差别。<a id="a-NG"></a>了知菩萨妙善自在，<a id="a-NH"></a>即说法师妙善自在，<a id="a-NI"></a>于菩萨藏法门差别，<a id="a-NJ"></a>广为众生宣畅敷演，<a id="a-NK"></a>辩了建立，<a id="a-NL"></a>开阐分别，<a id="a-NM"></a>显示流布。<a id="a-NN"></a>菩萨摩诃萨，<a id="a-NO"></a>安住如是菩萨藏已，<a id="a-NP"></a>获圣法财，<a id="a-NQ"></a>永断贫穷，<a id="a-NR"></a>速疾证于阿耨多罗三藐三菩提。<a id="a-NS"></a>’舍利子，<a id="a-NT"></a>菩萨摩诃萨，<a id="a-NU"></a>依尸罗波罗蜜多，<a id="a-NV"></a>行菩萨行，<a id="a-NW"></a>发是心已妙善自在，<a id="a-NX"></a>于师教诲随顺敬受，<a id="a-NY"></a>复作是念：<a id="a-NZ"></a>‘我当以不坚身贸易坚身，<a id="a-Na"></a>为欲勤求菩萨藏故，<a id="a-Nb"></a>承事供养于说法师，<a id="a-Nc"></a>乃至施及贮水之器。<a id="a-Nd"></a>’舍利子，<a id="a-Ne"></a>是名菩萨摩诃萨第十发心。<a id="a-Nf"></a>”</p>
  <p id="aNg">尔时，<a id="a-Nh"></a>世尊欲重宣此义，<a id="a-Ni"></a>而说颂曰：</p>
  <p id="aNj">“世间下劣诸众生，<a id="a-Nk"></a>　谀谄幻惑多奸伪，</p>
  <p id="aNl">颠倒僻执不如理，<a id="a-Nm"></a>　专恶自在违师教。</p>
  <p id="aNn">深知是已顺师诲，<a id="a-No"></a>　便能分别广敷演，</p>
  <p id="aNp">由斯获得仙圣财，<a id="a-Nq"></a>　信戒舍闻惭愧慧，</p>
  <p id="aNr">如是七财无尽藏，<a id="a-Ns"></a>　知非器者勿开显。</p>
  <p id="aNt">世间多有善众生，<a id="a-Nu"></a>　堪为诸佛净法器，</p>
  <p id="aNv">无谄美言来请问，<a id="a-Nw"></a>　妙善自在而闲雅。</p>
  <p id="aNx">常发勇猛勤精进，<a id="a-Ny"></a>　恭敬正法乐常闻，</p>
  <p id="aNz">为证诸佛妙菩提，<a id="a-O0"></a>　不顾所爱之身命。</p>
  <p id="aO1">知彼堪任正法器，<a id="a-O2"></a>　复能受持深妙理，</p>
  <p id="aO3">导师发起大慈悲，<a id="a-O4"></a>　为说无杂真法界。</p>
  <p id="aO5">诸大菩萨妙法藏，<a id="a-O6"></a>　依彼建立胜菩提，</p>
  <p id="aO7">又于其中广开示，<a id="a-O8"></a>　诸佛坚固圣财宝。</p>
  <p id="aO9">一切诸法为空相，<a id="a-OA"></a>　亦无相相无我相，</p>
  <p id="aOB">无有寿命无变异，<a id="a-OC"></a>　无诸戏论无受藏。</p>
  <p id="aOD">一切诸法之自性，<a id="a-OE"></a>　不从缘生亦无相，</p>
  <p id="aOF">曾无初起无终灭，<a id="a-OG"></a>　无相真如之所显。</p>
  <p id="aOH">若善自在柔和者，<a id="a-OI"></a>　于师教诲无倒执，</p>
  <p id="aOJ">自然最胜为开示，<a id="a-OK"></a>　本境所学解脱门。</p>
  <p id="aOL">净信尸罗与惭愧，<a id="a-OM"></a>　正闻舍施般罗若，</p>
  <p id="aON">为彼分别广敷显，<a id="a-OO"></a>　无尽七财之法藏。</p>
  <p id="aOP">佛子和柔妙自在，<a id="a-OQ"></a>　随顺善友所诲言，</p>
  <p id="aOR">我当承事语法师，<a id="a-OS"></a>　为证无上菩提故。</p>
  <p id="aOT">菩萨适发是心已，<a id="a-OU"></a>　于渴乏者生悲爱，</p>
  <p id="aOV">乃至经营净瓦器，<a id="a-OW"></a>　盛满清水随时施。</p>
  <p id="aOX">“舍利子，<a id="a-OY"></a>诸菩萨摩诃萨，<a id="a-OZ"></a>行尸罗波罗蜜多时，<a id="a-Oa"></a>发起如是第十心已，<a id="a-Ob"></a>为欲勤求大菩萨藏故，<a id="a-Oc"></a>于说法师倍增承事，<a id="a-Od"></a>勤加供养，<a id="a-Oe"></a>乃至施及贮水之器。<a id="a-Of"></a>”</p>
 </body>
</html>