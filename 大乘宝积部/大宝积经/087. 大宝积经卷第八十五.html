<!doctype html>
<html id="z3IBTGnD3" data-ver="1450">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十五</h1>
  <h2 id="a2">唐三藏法师菩提流志奉诏译</h2>
  <h2 id="a3">授幻师跋陀罗记会第二十一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山中，<a id="a-7"></a>与大比丘众千二百五十人俱，<a id="a-8"></a>皆阿罗汉众所知识。<a id="a-9"></a>菩萨摩诃萨五十人，<a id="a-A"></a>得大神通变现自在，<a id="a-B"></a>证无生忍及陀罗尼。<a id="a-C"></a>其名曰：<a id="a-D"></a>师子菩萨、<a id="a-E"></a>师子慧菩萨、<a id="a-F"></a>妙栴檀菩萨、<a id="a-G"></a>调御菩萨、<a id="a-H"></a>大调御菩萨、<a id="a-I"></a>光胜菩萨、<a id="a-J"></a>光现菩萨、<a id="a-K"></a>光威菩萨、<a id="a-L"></a>光严菩萨、<a id="a-M"></a>明觉菩萨、<a id="a-N"></a>众上菩萨、<a id="a-O"></a>调御众生菩萨，<a id="a-P"></a>及贤劫中一切菩萨，<a id="a-Q"></a>弥勒菩萨摩诃萨、<a id="a-R"></a>文殊师利法王子等而为上首。<a id="a-S"></a>复有四大天王、<a id="a-T"></a>释提桓因、<a id="a-U"></a>娑婆世界主大梵天王，<a id="a-V"></a>并诸无量天、<a id="a-W"></a>龙、<a id="a-X"></a>夜叉、<a id="a-Y"></a>阿修罗、<a id="a-Z"></a>乾闼婆、<a id="a-a"></a>紧那罗、<a id="a-b"></a>摩睺罗伽等众所围绕。<a id="a-c"></a>如来世尊大名称故普闻世间，<a id="a-d"></a>所谓如来、<a id="a-e"></a>应供、<a id="a-f"></a>正遍知、<a id="a-g"></a>明行足、<a id="a-h"></a>善逝、<a id="a-i"></a>世间解、<a id="a-j"></a>无上士、<a id="a-k"></a>调御丈夫、<a id="a-l"></a>天人师、<a id="a-m"></a>佛世尊，<a id="a-n"></a>一切知者，<a id="a-o"></a>一切见者，<a id="a-p"></a>成就十力、<a id="a-q"></a>四无所畏、<a id="a-r"></a>四无碍解、<a id="a-s"></a>十八不共法，<a id="a-t"></a>大慈大悲，<a id="a-u"></a>五眼具足；<a id="a-v"></a>记说神变、<a id="a-w"></a>教诲神变、<a id="a-x"></a>神通神变，<a id="a-y"></a>皆悉圆满，<a id="a-z"></a>能以三千大千世界大地城邑、<a id="a-10"></a>草木丛林、<a id="a-11"></a>须弥山等、<a id="a-12"></a>大海江河、<a id="a-13"></a>诸天宫殿，<a id="a-14"></a>置一毛端令住虚空，<a id="a-15"></a>或经一劫或过一劫，<a id="a-16"></a>随念所期而不倾动。</p>
  <p id="a17">时，<a id="a-18"></a>王舍城国王、<a id="a-19"></a>大臣、<a id="a-1A"></a>婆罗门、<a id="a-1B"></a>居士，<a id="a-1C"></a>一切人民皆于如来深生尊重，<a id="a-1D"></a>以诸上妙饮食、<a id="a-1E"></a>衣服、<a id="a-1F"></a>卧具、<a id="a-1G"></a>汤药恭敬供养。<a id="a-1H"></a>于彼城中，<a id="a-1I"></a>有一幻师名跋陀罗，<a id="a-1J"></a>善闲异论、<a id="a-1K"></a>工巧、<a id="a-1L"></a>咒术，<a id="a-1M"></a>于诸幻师最为上首。<a id="a-1N"></a>摩竭提国，<a id="a-1O"></a>唯除见谛之人及于正信优婆塞、<a id="a-1P"></a>优婆夷等，<a id="a-1Q"></a>诸余愚人皆被幻惑，<a id="a-1R"></a>无不归信。<a id="a-1S"></a>时彼幻师，<a id="a-1T"></a>闻于如来功德名称，<a id="a-1U"></a>便生是念：<a id="a-1V"></a>“今此城中一切众生，<a id="a-1W"></a>悉皆于我生尊重心，<a id="a-1X"></a>唯有瞿昙沙门犹未信伏。<a id="a-1Y"></a>我今应当往彼较试。<a id="a-1Z"></a>彼若归我，<a id="a-1a"></a>摩竭提人必皆于我倍加恭敬。<a id="a-1b"></a>”</p>
  <p id="a1c">时彼幻师，<a id="a-1d"></a>宿植善缘成熟时至，<a id="a-1e"></a>及由世尊威德力故，<a id="a-1f"></a>从王舍城往耆阇崛山，<a id="a-1g"></a>睹佛光明踰百千日，<a id="a-1h"></a>面轮严好犹如满月，<a id="a-1i"></a>身相圆满如尼拘陀树，<a id="a-1j"></a>毫相清净如摩尼光，<a id="a-1k"></a>其目绀色如青莲华，<a id="a-1l"></a>乃至梵天无能见顶，<a id="a-1m"></a>以六十种清净音声为众说法。<a id="a-1n"></a>而此幻师，<a id="a-1o"></a>虽睹如来威德特尊犹怀邪慢，<a id="a-1p"></a>复更念言：<a id="a-1q"></a>“我今应当试验于彼。<a id="a-1r"></a>若是一切知见之者，<a id="a-1s"></a>应知我意。<a id="a-1t"></a>”作是念已，<a id="a-1u"></a>前礼佛足，<a id="a-1v"></a>而作是言：<a id="a-1w"></a>“愿于明日受我微供。<a id="a-1x"></a>”</p>
  <p id="a1y">尔时，<a id="a-1z"></a>世尊观彼幻师及王舍城诸众生等根熟时至，<a id="a-20"></a>为成熟故默然受请。<a id="a-21"></a>时彼幻师，<a id="a-22"></a>既见世尊受其请已，<a id="a-23"></a>复作是念：<a id="a-24"></a>“今此瞿昙不识我意，<a id="a-25"></a>定知非是一切智人。<a id="a-26"></a>”即便辞退作礼而去。</p>
  <p id="a27">尊者目连时在会中，<a id="a-28"></a>既睹斯事，<a id="a-29"></a>前白佛言：<a id="a-2A"></a>“此跋陀罗，<a id="a-2B"></a>欲于如来及比丘众有所欺诳。<a id="a-2C"></a>惟愿世尊，<a id="a-2D"></a>勿受其请。<a id="a-2E"></a>”</p>
  <p id="a2F">佛告目连：<a id="a-2G"></a>“莫作是念！<a id="a-2H"></a>然贪瞋痴能为诳惑，<a id="a-2I"></a>我于是事久已断灭，<a id="a-2J"></a>证得诸法本无生故。<a id="a-2K"></a>我于长劫安住正行，<a id="a-2L"></a>何有人能欺诳我者？<a id="a-2M"></a>汝今当知，<a id="a-2N"></a>彼之所作非真幻化，<a id="a-2O"></a>如来所作是真幻化。<a id="a-2P"></a>所以者何？<a id="a-2Q"></a>现证诸法皆如幻故。<a id="a-2R"></a>假使一切诸众生类，<a id="a-2S"></a>皆成幻术如跋陀罗，<a id="a-2T"></a>比于如来百分、<a id="a-2U"></a>千分，<a id="a-2V"></a>乃至算数譬喻所不能及。<a id="a-2W"></a>”</p>
  <p id="a2X">复告目连：<a id="a-2Y"></a>“于意云何？<a id="a-2Z"></a>彼之幻师，<a id="a-2a"></a>颇能变现三千大千所有世界令严饰不？<a id="a-2b"></a>”</p>
  <p id="a2c">答言：<a id="a-2d"></a>“不也。<a id="a-2e"></a>”</p>
  <p id="a2f">“目连当知，<a id="a-2g"></a>我今能于一毛端中，<a id="a-2h"></a>变现庄严恒沙世界，<a id="a-2i"></a>犹未尽于如来神力。<a id="a-2j"></a>目连当知，<a id="a-2k"></a>有大风轮名为碎坏，<a id="a-2l"></a>彼能破坏三千世界；<a id="a-2m"></a>复有风轮名毗岚婆，<a id="a-2n"></a>能坏世界，<a id="a-2o"></a>复能成立；<a id="a-2p"></a>复有风轮名为鼓动，<a id="a-2q"></a>彼风常能旋转世界；<a id="a-2r"></a>复有风轮名为安住，<a id="a-2s"></a>彼风能行有顶之处；<a id="a-2t"></a>复有风轮名为飘散，<a id="a-2u"></a>彼能飘散须弥山王及黑山等；<a id="a-2v"></a>复有风轮名为猛焰，<a id="a-2w"></a>劫火烧时能飘猛焰上至梵天；<a id="a-2x"></a>复有风轮名为止息，<a id="a-2y"></a>劫火烧时彼能止息劫火所烧；<a id="a-2z"></a>复有风轮名为清凉，<a id="a-30"></a>能使一云普覆三千大千世界；<a id="a-31"></a>复有风轮名为遍霔，<a id="a-32"></a>劫火烧时普于世界降霔大雨；<a id="a-33"></a>复有风轮名为干竭，<a id="a-34"></a>劫水漂时能令彼水悉皆枯涸。<a id="a-35"></a>如是风轮，<a id="a-36"></a>我若具说，<a id="a-37"></a>穷劫不尽。<a id="a-38"></a>目连当知，<a id="a-39"></a>于意云何？<a id="a-3A"></a>此之幻师，<a id="a-3B"></a>能于如是诸风轮中暂安住不？<a id="a-3C"></a>”</p>
  <p id="a3D">答言：<a id="a-3E"></a>“不也。<a id="a-3F"></a>”</p>
  <p id="a3G">佛言目连：<a id="a-3H"></a>“如来能于如是风轮，<a id="a-3I"></a>行住坐卧得无摇动。<a id="a-3J"></a>又复能以如是风轮内芥子中，<a id="a-3K"></a>现诸风轮所作之事，<a id="a-3L"></a>然于芥子无增无损，<a id="a-3M"></a>而诸风轮不相妨碍。<a id="a-3N"></a>目连当知，<a id="a-3O"></a>如来成就幻术之法无有限极。<a id="a-3P"></a>”</p>
  <p id="a3Q">尔时，<a id="a-3R"></a>尊者大目乾连及诸大众，<a id="a-3S"></a>闻于如来作是说时，<a id="a-3T"></a>生希有心，<a id="a-3U"></a>顶礼佛足，<a id="a-3V"></a>同声唱言：<a id="a-3W"></a>“我等今者遇大威德神通导师，<a id="a-3X"></a>获大饶益。<a id="a-3Y"></a>若有得闻如来世尊如是神力深生信解，<a id="a-3Z"></a>此人必当获大善利，<a id="a-3a"></a>发于阿耨多罗三藐三菩提心。<a id="a-3b"></a>”</p>
  <p id="a3c">时，<a id="a-3d"></a>彼幻师即于其夜，<a id="a-3e"></a>诣王舍城于最下劣秽恶之处，<a id="a-3f"></a>化作道场宽广平正，<a id="a-3g"></a>缯彩幡盖种种庄严，<a id="a-3h"></a>散诸华香，<a id="a-3i"></a>覆以宝帐。<a id="a-3j"></a>复现八千诸宝行树，<a id="a-3k"></a>其宝树下一一皆有师子之座，<a id="a-3l"></a>无量敷具悉皆严好，<a id="a-3m"></a>为欲供养诸比丘故。<a id="a-3n"></a>而复化为百味饮食，<a id="a-3o"></a>并现五百给侍之人，<a id="a-3p"></a>服以白衣，<a id="a-3q"></a>饰以严具。<a id="a-3r"></a>作是化已，<a id="a-3s"></a>时四天王来至会中，<a id="a-3t"></a>告幻师言：<a id="a-3u"></a>“汝于明日为供如来，<a id="a-3v"></a>化作如是无量严具，<a id="a-3w"></a>由是因缘获大功德。<a id="a-3x"></a>我今为欲助于汝故，<a id="a-3y"></a>供养如来，<a id="a-3z"></a>于此化为第二道场颇能听不？<a id="a-40"></a>”时彼幻师闻是语已，<a id="a-41"></a>生奇特心，<a id="a-42"></a>即便听许。<a id="a-43"></a>于是四王，<a id="a-44"></a>即便变现无量殊妙庄严之具，<a id="a-45"></a>倍于幻师幻化之事。</p>
  <p id="a46">时，<a id="a-47"></a>天帝释复与三万诸天子等，<a id="a-48"></a>来诣道场语幻师言：<a id="a-49"></a>“我今亦欲因汝供养庄严道场。<a id="a-4A"></a>”幻师惊悚，<a id="a-4B"></a>又便听许。<a id="a-4C"></a>于是天帝为如来故化作堂宇，<a id="a-4D"></a>犹如三十三天殊胜之殿，<a id="a-4E"></a>又复化作波利质多、<a id="a-4F"></a>俱鞞陀罗、<a id="a-4G"></a>天妙树等，<a id="a-4H"></a>次第行列。<a id="a-4I"></a>幻师尔时见斯事已，<a id="a-4J"></a>嗟叹惊悔，<a id="a-4K"></a>欲摄所化；<a id="a-4L"></a>尽其咒术，<a id="a-4M"></a>幻化之事宛然如故，<a id="a-4N"></a>便自思念：<a id="a-4O"></a>“此为甚奇！<a id="a-4P"></a>我从昔来于所变化隐现从心，<a id="a-4Q"></a>而于今时不能隐没，<a id="a-4R"></a>必由为彼如来故然。<a id="a-4S"></a>”时，<a id="a-4T"></a>天帝释知彼心念，<a id="a-4U"></a>告幻师言：<a id="a-4V"></a>“汝于今者为如来故，<a id="a-4W"></a>庄严道场无能隐没。<a id="a-4X"></a>以是当知，<a id="a-4Y"></a>若复有人于如来所，<a id="a-4Z"></a>乃至发于一念之心，<a id="a-4a"></a>由斯善本，<a id="a-4b"></a>毕竟能作般涅槃因。<a id="a-4c"></a>”彼闻天帝作如是说，<a id="a-4d"></a>心甚欢喜，<a id="a-4e"></a>过夜分已，<a id="a-4f"></a>往如来所，<a id="a-4g"></a>白言：<a id="a-4h"></a>“世尊，<a id="a-4i"></a>我于今时营办已讫，<a id="a-4j"></a>愿垂哀愍。<a id="a-4k"></a>”</p>
  <p id="a4l">尔时，<a id="a-4m"></a>世尊于晨朝时，<a id="a-4n"></a>著衣持钵，<a id="a-4o"></a>与诸大众恭敬围绕，<a id="a-4p"></a>入王舍城赴彼幻师道场之所。<a id="a-4q"></a>摩竭提国外道梵志、<a id="a-4r"></a>婆罗门等，<a id="a-4s"></a>咸愿如来为于幻师之所幻惑，<a id="a-4t"></a>为欲见故皆来集会。<a id="a-4u"></a>诸比丘、<a id="a-4v"></a>比丘尼、<a id="a-4w"></a>优婆塞、<a id="a-4x"></a>优婆夷，<a id="a-4y"></a>乐欲见闻如来神变及师子吼，<a id="a-4z"></a>亦皆集会。<a id="a-50"></a>尔时，<a id="a-51"></a>如来以佛神力，<a id="a-52"></a>令彼幻师、<a id="a-53"></a>帝释、<a id="a-54"></a>四王，<a id="a-55"></a>各见世尊在于已所庄严之处。</p>
  <p id="a56">彼时，<a id="a-57"></a>幻师既见是已，<a id="a-58"></a>舍于憍慢，<a id="a-59"></a>前礼佛足，<a id="a-5A"></a>白言：<a id="a-5B"></a>“世尊，<a id="a-5C"></a>今于如来悔过发露！<a id="a-5D"></a>我先于佛妄生欺诳，<a id="a-5E"></a>幻化种种庄严之事，<a id="a-5F"></a>后虽渐悔，<a id="a-5G"></a>无能隐没。<a id="a-5H"></a>”</p>
  <p id="a5I">尔时，<a id="a-5J"></a>世尊告幻师言：<a id="a-5K"></a>“一切众生及诸资具皆是幻化，<a id="a-5L"></a>谓由于业之所幻故。<a id="a-5M"></a>诸比丘众亦是幻化，<a id="a-5N"></a>谓由于法之所幻故。<a id="a-5O"></a>我身亦幻，<a id="a-5P"></a>智所幻故。<a id="a-5Q"></a>三千大千一切世界亦皆是幻，<a id="a-5R"></a>一切众生共所幻故。<a id="a-5S"></a>凡所有法无非是幻，<a id="a-5T"></a>因缘和合之所幻故。<a id="a-5U"></a>汝今应以幻化饮食随次而行。<a id="a-5V"></a>”时彼幻师，<a id="a-5W"></a>与四天王、<a id="a-5X"></a>释提桓因，<a id="a-5Y"></a>并来眷属，<a id="a-5Z"></a>及所幻化给侍人等，<a id="a-5a"></a>即持饮食施佛及僧，<a id="a-5b"></a>同会众人悉皆充足。</p>
  <p id="a5c">尔时，<a id="a-5d"></a>摩诃迦葉而说偈曰：</p>
  <p id="a5e">“知食是幻化，<a id="a-5f"></a>　受者亦复然，</p>
  <p id="a5g">了此平等时，<a id="a-5h"></a>　乃名为净施。<a id="a-5i"></a>”</p>
  <p id="a5j">大目乾连曰：</p>
  <p id="a5k">“知座是幻化，<a id="a-5l"></a>　坐者亦复然，</p>
  <p id="a5m">了此平等时，<a id="a-5n"></a>　乃名为净施。<a id="a-5o"></a>”</p>
  <p id="a5p">舍利弗曰：</p>
  <p id="a5q">“如化给侍人，<a id="a-5r"></a>　受者心亦然，</p>
  <p id="a5s">施者能如是，<a id="a-5t"></a>　乃名为净施。<a id="a-5u"></a>”</p>
  <p id="a5v">须菩提曰：</p>
  <p id="a5w">“勿以施为施，<a id="a-5x"></a>　勿以受为受，</p>
  <p id="a5y">施者能如是，<a id="a-5z"></a>　乃名为净施。<a id="a-60"></a>”</p>
  <p id="a61">阿难陀曰：</p>
  <p id="a62">“所施如虚空，<a id="a-63"></a>　受者不可得，</p>
  <p id="a64">远离于身心，<a id="a-65"></a>　其施最清净。<a id="a-66"></a>”</p>
  <p id="a67">光幢菩萨曰：</p>
  <p id="a68">“譬如彼幻师，<a id="a-69"></a>　幻化庄严事，</p>
  <p id="a6A">诸法皆如是，<a id="a-6B"></a>　愚人不觉知。<a id="a-6C"></a>”</p>
  <p id="a6D">光严菩萨曰：</p>
  <p id="a6E">“如座及诸树，<a id="a-6F"></a>　皆幻心所为，</p>
  <p id="a6G">幻心与虚空，<a id="a-6H"></a>　何有少差别。<a id="a-6I"></a>”</p>
  <p id="a6J">师子菩萨曰：</p>
  <p id="a6K">“野干未曾闻，<a id="a-6L"></a>　师子所哮吼，</p>
  <p id="a6M">其心无所惧，<a id="a-6N"></a>　嗥叫林树间，</p>
  <p id="a6O">适闻师子声，<a id="a-6P"></a>　藏窜而无所；</p>
  <p id="a6Q">幻师亦如是，<a id="a-6R"></a>　不对如来前，</p>
  <p id="a6S">常于外道中，<a id="a-6T"></a>　自赞超过佛，</p>
  <p id="a6U">幻师虽造作，<a id="a-6V"></a>　幻术有其边。</p>
  <p id="a6W">如来所成就，<a id="a-6X"></a>　幻术无穷尽，</p>
  <p id="a6Y">一切诸天魔，<a id="a-6Z"></a>　莫能知边际。<a id="a-6a"></a>”</p>
  <p id="a6b">师子慧菩萨曰：</p>
  <p id="a6c">“了知给侍人，<a id="a-6d"></a>　饮食并食者，</p>
  <p id="a6e">一切皆幻化，<a id="a-6f"></a>　善施无过上。<a id="a-6g"></a>”</p>
  <p id="a6h">弥勒菩萨曰：</p>
  <p id="a6i">“如火得酥油，<a id="a-6j"></a>　展转而增盛，</p>
  <p id="a6k">世尊对幻师，<a id="a-6l"></a>　幻化亦如是。<a id="a-6m"></a>”</p>
  <p id="a6n">文殊师利菩萨曰：</p>
  <p id="a6o">“此会众善事，<a id="a-6p"></a>　如本未曾为，</p>
  <p id="a6q">一切法皆然，<a id="a-6r"></a>　常等于前际。<a id="a-6s"></a>”</p>
  <p id="a6t">尔时，<a id="a-6u"></a>世尊为欲成熟彼幻师故，<a id="a-6v"></a>化一长者入于会中，<a id="a-6w"></a>谓幻师曰：<a id="a-6x"></a>“汝今于此欲何所作？<a id="a-6y"></a>”</p>
  <p id="a6z">幻师答言：<a id="a-70"></a>“我为供养沙门瞿昙设诸饮食。<a id="a-71"></a>”</p>
  <p id="a72">长者告言：<a id="a-73"></a>“莫作是说！<a id="a-74"></a>如来今者与诸比丘，<a id="a-75"></a>在阇王宫受供而食。<a id="a-76"></a>”佛神力故，<a id="a-77"></a>令彼幻师见于如来与诸比丘在彼而食。</p>
  <p id="a78">又复化作第二长者，<a id="a-79"></a>谓幻师言：<a id="a-7A"></a>“汝何所作？<a id="a-7B"></a>”</p>
  <p id="a7C">幻师答言：<a id="a-7D"></a>“我为供养沙门瞿昙。<a id="a-7E"></a>”</p>
  <p id="a7F">长者复言：<a id="a-7G"></a>“莫作是说！<a id="a-7H"></a>如来今者与诸比丘，<a id="a-7I"></a>在于梵志里巷之中巡行乞食。<a id="a-7J"></a>”佛神力故，<a id="a-7K"></a>令彼幻师还见如来与诸圣众在里巷中巡行乞食。</p>
  <p id="a7L">又复化作第三长者，<a id="a-7M"></a>告幻师言：<a id="a-7N"></a>“如来今者在彼医王耆婆园中，<a id="a-7O"></a>为诸四众宣说妙法。<a id="a-7P"></a>”佛神力故，<a id="a-7Q"></a>令彼幻师皆见如是。</p>
  <p id="a7R">次复化作释提桓因，<a id="a-7S"></a>来诣幻师而复告言：<a id="a-7T"></a>“如来今在三十三天为众说法。<a id="a-7U"></a>”彼时幻师复见如来，<a id="a-7V"></a>在天众中演诸法要。</p>
  <p id="a7W">尔时，<a id="a-7X"></a>幻师复于林树华叶之间，<a id="a-7Y"></a>及诸一切师子座上，<a id="a-7Z"></a>并王舍城里巷垣墙、<a id="a-7a"></a>室宅堂殿及诸胜处，<a id="a-7b"></a>皆见如来具诸相好；<a id="a-7c"></a>亦于一切诸如来所，<a id="a-7d"></a>自见己身悔过发露。<a id="a-7e"></a>彼时幻师，<a id="a-7f"></a>唯见佛身，<a id="a-7g"></a>余无所见，<a id="a-7h"></a>欢喜踊跃，<a id="a-7i"></a>而便获于念佛三昧；<a id="a-7j"></a>从三昧起，<a id="a-7k"></a>合掌向佛，<a id="a-7l"></a>而说偈言：</p>
  <p id="a7m">“我昔于阎浮，<a id="a-7n"></a>　幻化无过上，</p>
  <p id="a7o">今比佛神通，<a id="a-7p"></a>　无能及少分。</p>
  <p id="a7q">由是方了知，<a id="a-7r"></a>　诸佛难思力，</p>
  <p id="a7s">随心能变现，<a id="a-7t"></a>　化佛如恒沙。</p>
  <p id="a7u">所见诸如来，<a id="a-7v"></a>　皆具于相好，</p>
  <p id="a7w">愿尊为显示，<a id="a-7x"></a>　何者是真佛？</p>
  <p id="a7y">于此诸如来，<a id="a-7z"></a>　我欲修供养。</p>
  <p id="a80">愿尊为我说，<a id="a-81"></a>　何者为胜果？</p>
  <p id="a82">若人于佛所，<a id="a-83"></a>　不生尊重心，</p>
  <p id="a84">如是诸凡夫，<a id="a-85"></a>　退失于安乐。</p>
  <p id="a86">今于世尊前，<a id="a-87"></a>　发露先所犯，</p>
  <p id="a88">妄试如来罪，<a id="a-89"></a>　永愿灭无余。</p>
  <p id="a8A">梵释并大众，<a id="a-8B"></a>　愿皆证知我，</p>
  <p id="a8C">为度诸群生，<a id="a-8D"></a>　今发菩提心。</p>
  <p id="a8E">以智慧光明，<a id="a-8F"></a>　觉悟于世间，</p>
  <p id="a8G">施与甘露法，<a id="a-8H"></a>　悉皆令充满。</p>
  <p id="a8I">若人于佛所，<a id="a-8J"></a>　见如是神变，</p>
  <p id="a8K">及闻悦意言，<a id="a-8L"></a>　胜行无碍智，</p>
  <p id="a8M">何有明慧者，<a id="a-8N"></a>　不发菩提心？</p>
  <p id="a8O">愿示菩提道，<a id="a-8P"></a>　及遍清净行，</p>
  <p id="a8Q">何等为修行，<a id="a-8R"></a>　二乘不能入？</p>
  <p id="a8S">云何所行处，<a id="a-8T"></a>　尊重而供养？</p>
  <p id="a8U">云何具威仪，<a id="a-8V"></a>　及离诸疑悔？</p>
  <p id="a8W">云何于多闻，<a id="a-8X"></a>　无厌修坚实？</p>
  <p id="a8Y">云何为人说，<a id="a-8Z"></a>　令乐于正法，</p>
  <p id="a8a">无希利养心，<a id="a-8b"></a>　及善知恩报？</p>
  <p id="a8c">云何于众生，<a id="a-8d"></a>　常为不坏友？</p>
  <p id="a8e">云何近善友，<a id="a-8f"></a>　舍离恶知识？</p>
  <p id="a8g">云何值诸佛，<a id="a-8h"></a>　供养心无倦？</p>
  <p id="a8i">云何为学处，<a id="a-8j"></a>　尊重及清净？</p>
  <p id="a8k">云何定种姓，<a id="a-8l"></a>　成就如理心，</p>
  <p id="a8m">及舍不如理，<a id="a-8n"></a>　具足正思惟？</p>
  <p id="a8o">云何无怯弱，<a id="a-8p"></a>　不为魔所摄，</p>
  <p id="a8q">思惟于义理，<a id="a-8r"></a>　不舍诸众生？</p>
  <p id="a8s">云何不应舍，<a id="a-8t"></a>　不取而摄取，</p>
  <p id="a8u">得入于正行，<a id="a-8v"></a>　具足善方便？</p>
  <p id="a8w">云何修慈悲，<a id="a-8x"></a>　成就诸神通，</p>
  <p id="a8y">证于无碍辩，<a id="a-8z"></a>　及得陀罗尼？</p>
  <p id="a90">云何获法忍，<a id="a-91"></a>　清净之辩才，</p>
  <p id="a92">当舍应舍法，<a id="a-93"></a>　得入甚深义？</p>
  <p id="a94">云何于誓愿，<a id="a-95"></a>　一切皆圆满，</p>
  <p id="a96">于诸波罗蜜，<a id="a-97"></a>　而得不退转？</p>
  <p id="a98">我于如是法，<a id="a-99"></a>　当愿勤修行，</p>
  <p id="a9A">惟愿大悲尊，<a id="a-9B"></a>　为我广宣说。<a id="a-9C"></a>”</p>
  <p id="a9D">尔时，<a id="a-9E"></a>世尊以偈答曰：</p>
  <p id="a9F">“若了一切法，<a id="a-9G"></a>　皆同于幻化，</p>
  <p id="a9H">是人则能现，<a id="a-9I"></a>　百亿诸佛身，</p>
  <p id="a9J">往于俱胝刹，<a id="a-9K"></a>　度脱诸众生。</p>
  <p id="a9L">譬如跋陀罗，<a id="a-9M"></a>　无色现众色，</p>
  <p id="a9N">不生亦不灭，<a id="a-9O"></a>　无住无去来。</p>
  <p id="a9P">世尊变化身，<a id="a-9Q"></a>　及与比丘众，</p>
  <p id="a9R">亦无有生灭，<a id="a-9S"></a>　乃至于涅槃，</p>
  <p id="a9T">此皆是如来，<a id="a-9U"></a>　不思议神变。</p>
  <p id="a9V">亦如幻化者，<a id="a-9W"></a>　现象马军阵，</p>
  <p id="a9X">迷惑诸众生，<a id="a-9Y"></a>　妄见为真实，</p>
  <p id="a9Z">如是象马军，<a id="a-9a"></a>　无性亦无生。</p>
  <p id="a9b">诸佛无色相，<a id="a-9c"></a>　无去亦无来，</p>
  <p id="a9d">住于我见人，<a id="a-9e"></a>　妄生于佛想。</p>
  <p id="a9f">不应以色相，<a id="a-9g"></a>　种族及生处，</p>
  <p id="a9h">乃至梵音声，<a id="a-9i"></a>　而欲观如来，</p>
  <p id="a9j">亦难以心识，<a id="a-9k"></a>　分别于诸佛。</p>
  <p id="a9l">诸佛法性身，<a id="a-9m"></a>　超过于三世，</p>
  <p id="a9n">自性离诸相，<a id="a-9o"></a>　不堕于法数。</p>
  <p id="a9p">所现诸如来，<a id="a-9q"></a>　自性无生起，</p>
  <p id="a9r">亦无蕴界处，<a id="a-9s"></a>　住于无所依，</p>
  <p id="a9t">如是佛法身，<a id="a-9u"></a>　非五眼能见。</p>
  <p id="a9v">若谓我见佛，<a id="a-9w"></a>　是则不能见，</p>
  <p id="a9x">以无见为见，<a id="a-9y"></a>　如空中鸟迹。</p>
  <p id="a9z">如汝所见佛，<a id="a-A0"></a>　及余未见者，</p>
  <p id="aA1">平等如虚空，<a id="a-A2"></a>　一相无差别。</p>
  <p id="aA3">戒定慧解脱，<a id="a-A4"></a>　及解脱知见，</p>
  <p id="aA5">一切诸如来，<a id="a-A6"></a>　功德无差别，</p>
  <p id="aA7">皆住于空性，<a id="a-A8"></a>　于法无所著。</p>
  <p id="aA9">一切皆幻化，<a id="a-AA"></a>　无性亦无生，</p>
  <p id="aAB">供养一如来，<a id="a-AC"></a>　则供于多佛，</p>
  <p id="aAD">诸佛之法身，<a id="a-AE"></a>　平等无差别。</p>
  <p id="aAF">如是一切佛，<a id="a-AG"></a>　咸能生福利，</p>
  <p id="aAH">普施诸如来，<a id="a-AI"></a>　皆获于大果，</p>
  <p id="aAJ">同证于平等，<a id="a-AK"></a>　清净之法性。</p>
  <p id="aAL">是故诸如来，<a id="a-AM"></a>　无种种差别，</p>
  <p id="aAN">如汝先所问，<a id="a-AO"></a>　何者为真佛？</p>
  <p id="aAP">当舍散乱心，<a id="a-AQ"></a>　谛听我宣说，</p>
  <p id="aAR">应住正念慧，<a id="a-AS"></a>　观察于诸法。</p>
  <p id="aAT">一切皆无生，<a id="a-AU"></a>　妄见为真实，</p>
  <p id="aAV">色相若有生，<a id="a-AW"></a>　则应亦有灭。</p>
  <p id="aAX">是故诸如来，<a id="a-AY"></a>　毕竟无有生，</p>
  <p id="aAZ">彼亦非己生，<a id="a-Aa"></a>　亦无有散灭。</p>
  <p id="aAb">由是观如来，<a id="a-Ac"></a>　以无见为见，</p>
  <p id="aAd">如汝所见佛，<a id="a-Ae"></a>　不依止方所。</p>
  <p id="aAf">一切诸凡夫，<a id="a-Ag"></a>　皆依于五蕴，</p>
  <p id="aAh">应当于彼蕴，<a id="a-Ai"></a>　如佛而观察。</p>
  <p id="aAj">诸佛及诸法，<a id="a-Ak"></a>　乃至于众生，</p>
  <p id="aAl">以无相为相，<a id="a-Am"></a>　无有依止者，</p>
  <p id="aAn">若作是观察，<a id="a-Ao"></a>　速证于菩提。</p>
  <p id="aAp">诸法皆非有，<a id="a-Aq"></a>　由妄分别生，</p>
  <p id="aAr">因缘体性空，<a id="a-As"></a>　离作者性故。</p>
  <p id="aAt">如是能了达，<a id="a-Au"></a>　因缘作者空，</p>
  <p id="aAv">彼则能了知，<a id="a-Aw"></a>　离染清净法，</p>
  <p id="aAx">以清净法眼，<a id="a-Ay"></a>　得见诸如来。<a id="a-Az"></a>”</p>
  <p id="aB0">时，<a id="a-B1"></a>彼幻师闻是说已得顺法忍，<a id="a-B2"></a>五千众生发阿耨多罗三藐三菩提心，<a id="a-B3"></a>二百菩萨证无生忍。<a id="a-B4"></a>尔时，<a id="a-B5"></a>世尊饭食已讫，<a id="a-B6"></a>欲满幻师所施愿故，<a id="a-B7"></a>复说偈言：</p>
  <p id="aB8">“能于所施物，<a id="a-B9"></a>　施者及受人，</p>
  <p id="aBA">等无分别心，<a id="a-BB"></a>　是则施圆满。<a id="a-BC"></a>”</p>
  <p id="aBD">尔时，<a id="a-BE"></a>阿难白佛言：<a id="a-BF"></a>“世尊，<a id="a-BG"></a>我等愿于如来以佛神力加持幻师，<a id="a-BH"></a>今所施设庄严之事，<a id="a-BI"></a>于七日中令不隐没。<a id="a-BJ"></a>”是时如来为众请故，<a id="a-BK"></a>令彼幻师幻化道场，<a id="a-BL"></a>满足七日严饰如故。<a id="a-BM"></a>尔时，<a id="a-BN"></a>如来与诸比丘及大菩萨，<a id="a-BO"></a>天、<a id="a-BP"></a>龙、<a id="a-BQ"></a>夜叉、<a id="a-BR"></a>乾闼婆等恭敬围绕，<a id="a-BS"></a>还耆阇崛山为众说法。</p>
  <p id="aBT">尔时，<a id="a-BU"></a>幻师复往佛所，<a id="a-BV"></a>顶礼佛足，<a id="a-BW"></a>右绕三匝，<a id="a-BX"></a>却住一面，<a id="a-BY"></a>而白佛言：<a id="a-BZ"></a>“世尊，<a id="a-Ba"></a>愿为演说诸菩萨道。<a id="a-Bb"></a>勤修行者，<a id="a-Bc"></a>速当得至菩提道场。<a id="a-Bd"></a>”</p>
  <p id="aBe">佛言：<a id="a-Bf"></a>“谛听！<a id="a-Bg"></a>善思念之，<a id="a-Bh"></a>当为汝说。<a id="a-Bi"></a>”</p>
  <p id="aBj">幻师白言：<a id="a-Bk"></a>“唯然！<a id="a-Bl"></a>世尊，<a id="a-Bm"></a>愿乐欲闻。<a id="a-Bn"></a>”</p>
  <p id="aBo">佛言：<a id="a-Bp"></a>“善男子，<a id="a-Bq"></a>有四种法是菩萨道，<a id="a-Br"></a>若能修行，<a id="a-Bs"></a>速当得至菩提道场。<a id="a-Bt"></a>云何为四？<a id="a-Bu"></a>一者、<a id="a-Bv"></a>于菩提心永不退失，<a id="a-Bw"></a>二者、<a id="a-Bx"></a>于诸众生常无弃舍，<a id="a-By"></a>三者、<a id="a-Bz"></a>一切善根求无厌足，<a id="a-C0"></a>四者、<a id="a-C1"></a>护持正法起大精进。</p>
  <p id="aC2">“善男子，<a id="a-C3"></a>菩萨复有四法遍清净行。<a id="a-C4"></a>云何为四？<a id="a-C5"></a>一者、<a id="a-C6"></a>律仪清净，<a id="a-C7"></a>二者、<a id="a-C8"></a>意乐清净，<a id="a-C9"></a>三者、<a id="a-CA"></a>智慧清净，<a id="a-CB"></a>四者、<a id="a-CC"></a>受生清净。</p>
  <p id="aCD">“复有四法，<a id="a-CE"></a>唯菩萨行，<a id="a-CF"></a>非彼二乘之所能入。<a id="a-CG"></a>云何为四？<a id="a-CH"></a>一者、<a id="a-CI"></a>修习禅定而不随生，<a id="a-CJ"></a>二者、<a id="a-CK"></a>于甚深义心能简择，<a id="a-CL"></a>三者、<a id="a-CM"></a>于诸众生起大悲心，<a id="a-CN"></a>四者、<a id="a-CO"></a>种种辩才演法无碍。</p>
  <p id="aCP">“复有四法，<a id="a-CQ"></a>所行之处。<a id="a-CR"></a>云何为四？<a id="a-CS"></a>一者、<a id="a-CT"></a>乐住闲寂，<a id="a-CU"></a>二者、<a id="a-CV"></a>厌于愦闹，<a id="a-CW"></a>三者、<a id="a-CX"></a>于诸众生起大慈心，<a id="a-CY"></a>四者、<a id="a-CZ"></a>能了诸行无有去来。</p>
  <p id="aCa">“复有四法，<a id="a-Cb"></a>尊重供养。<a id="a-Cc"></a>云何为四？<a id="a-Cd"></a>一者、<a id="a-Ce"></a>不惜身命，<a id="a-Cf"></a>二者、<a id="a-Cg"></a>心常欢悦，<a id="a-Ch"></a>三者、<a id="a-Ci"></a>舍离憍慢，<a id="a-Cj"></a>四者、<a id="a-Ck"></a>如说修行。</p>
  <p id="aCl">“复有四法，<a id="a-Cm"></a>威仪具足：<a id="a-Cn"></a>一者、<a id="a-Co"></a>知时，<a id="a-Cp"></a>二者、<a id="a-Cq"></a>知处，<a id="a-Cr"></a>三者、<a id="a-Cs"></a>寂静，<a id="a-Ct"></a>四者、<a id="a-Cu"></a>真实。</p>
  <p id="aCv">“复有四法，<a id="a-Cw"></a>能离疑悔。<a id="a-Cx"></a>云何为四？<a id="a-Cy"></a>一者、<a id="a-Cz"></a>于恶作事应预防护，<a id="a-D0"></a>二者、<a id="a-D1"></a>于诸智人当乐亲近，<a id="a-D2"></a>三者、<a id="a-D3"></a>于所闻义常善思惟，<a id="a-D4"></a>四者、<a id="a-D5"></a>不以慈心不举他过。</p>
  <p id="aD6">“复有四法，<a id="a-D7"></a>多闻无厌。<a id="a-D8"></a>云何为四？<a id="a-D9"></a>一者、<a id="a-DA"></a>增长自他正智慧故，<a id="a-DB"></a>二者、<a id="a-DC"></a>于他疑惑能断除故，<a id="a-DD"></a>三者、<a id="a-DE"></a>于佛正法能摄受故，<a id="a-DF"></a>四者、<a id="a-DG"></a>于诸如来赞无尽故。</p>
  <p id="aDH">“复有四法，<a id="a-DI"></a>多闻坚实。<a id="a-DJ"></a>云何为四？<a id="a-DK"></a>一者、<a id="a-DL"></a>闻正法已能善解了，<a id="a-DM"></a>二者、<a id="a-DN"></a>闻正法已不作诸恶，<a id="a-DO"></a>三者、<a id="a-DP"></a>闻正法已为他开示，<a id="a-DQ"></a>四者、<a id="a-DR"></a>闻正法已回向菩提。</p>
  <p id="aDS">“复有四法，<a id="a-DT"></a>说法利益。<a id="a-DU"></a>云何为四？<a id="a-DV"></a>一者、<a id="a-DW"></a>常受他人香味饮食，<a id="a-DX"></a>二者、<a id="a-DY"></a>恒受衣服种种供养，<a id="a-DZ"></a>三者、<a id="a-Da"></a>令魔眷属势力羸弱，<a id="a-Db"></a>四者、<a id="a-Dc"></a>诸天护持魔不得便。</p>
  <p id="aDd">“复有四法，<a id="a-De"></a>令他信乐所说之法。<a id="a-Df"></a>云何为四？<a id="a-Dg"></a>一者、<a id="a-Dh"></a>心少欲故，<a id="a-Di"></a>二者、<a id="a-Dj"></a>常知足故，<a id="a-Dk"></a>三者、<a id="a-Dl"></a>语柔软故，<a id="a-Dm"></a>四者、<a id="a-Dn"></a>身顺法故。</p>
  <p id="aDo">“复有四法，<a id="a-Dp"></a>能演正法无有希望。<a id="a-Dq"></a>云何为四？<a id="a-Dr"></a>一者、<a id="a-Ds"></a>于生死中恒怀怖畏，<a id="a-Dt"></a>二者、<a id="a-Du"></a>不求世间利养亲友，<a id="a-Dv"></a>三者、<a id="a-Dw"></a>于诸众生常生拥护，<a id="a-Dx"></a>四者、<a id="a-Dy"></a>于诸圣种而能修习。</p>
  <p id="aDz">“复有四法，<a id="a-E0"></a>知恩报恩。<a id="a-E1"></a>云何为四？<a id="a-E2"></a>一者、<a id="a-E3"></a>劝诸众生趣菩提故，<a id="a-E4"></a>二者、<a id="a-E5"></a>知所作业不失坏故，<a id="a-E6"></a>三者、<a id="a-E7"></a>慈爱众生如己身故，<a id="a-E8"></a>四者、<a id="a-E9"></a>善能修行菩萨事故。</p>
  <p id="aEA">“复有四法，<a id="a-EB"></a>于诸众生为不坏友。<a id="a-EC"></a>云何为四？<a id="a-ED"></a>一者、<a id="a-EE"></a>能被忍辱大甲胄故，<a id="a-EF"></a>二者、<a id="a-EG"></a>福利众生不求报故，<a id="a-EH"></a>三者、<a id="a-EI"></a>于大悲心常不退故，<a id="a-EJ"></a>四者、<a id="a-EK"></a>虽多恼害亦不舍故。</p>
  <p id="aEL">“复有四法，<a id="a-EM"></a>于诸善友应当亲近。<a id="a-EN"></a>云何为四？<a id="a-EO"></a>一者、<a id="a-EP"></a>成就善巧方便，<a id="a-EQ"></a>二者、<a id="a-ER"></a>成就殊胜意乐，<a id="a-ES"></a>三者、<a id="a-ET"></a>成就菩萨正行，<a id="a-EU"></a>四者、<a id="a-EV"></a>成就劝赞菩提。</p>
  <p id="aEW">“复有四法，<a id="a-EX"></a>于诸恶友应当舍离。<a id="a-EY"></a>云何为四？<a id="a-EZ"></a>一者、<a id="a-Ea"></a>赞说二乘，<a id="a-Eb"></a>二者、<a id="a-Ec"></a>令退菩提，<a id="a-Ed"></a>三者、<a id="a-Ee"></a>增长恶法，<a id="a-Ef"></a>四者、<a id="a-Eg"></a>损坏诸善。</p>
  <p id="aEh">“复有四法，<a id="a-Ei"></a>得值诸佛。<a id="a-Ej"></a>云何为四？<a id="a-Ek"></a>一者、<a id="a-El"></a>恒以一心专念佛故，<a id="a-Em"></a>二者、<a id="a-En"></a>称赞如来诸功德故，<a id="a-Eo"></a>三者、<a id="a-Ep"></a>所受律仪遍清净故，<a id="a-Eq"></a>四者、<a id="a-Er"></a>以胜意乐发弘愿故。</p>
  <p id="aEs">“复有四法，<a id="a-Et"></a>供养诸佛心无懈惓。<a id="a-Eu"></a>云何为四？<a id="a-Ev"></a>一者、<a id="a-Ew"></a>应自庆快我今供养最上福田，<a id="a-Ex"></a>二者、<a id="a-Ey"></a>由我供养一切众生亦当供养，<a id="a-Ez"></a>三者、<a id="a-F0"></a>因供养已于菩提心当得坚固，<a id="a-F1"></a>四者、<a id="a-F2"></a>睹于如来三十二相善根增长。</p>
  <p id="aF3">“复有四法，<a id="a-F4"></a>于诸学处生尊重心。<a id="a-F5"></a>云何为四？<a id="a-F6"></a>一者、<a id="a-F7"></a>超过恶道，<a id="a-F8"></a>二者、<a id="a-F9"></a>得生善趣，<a id="a-FA"></a>三者、<a id="a-FB"></a>尊重如来，<a id="a-FC"></a>四者、<a id="a-FD"></a>圆满诸愿。</p>
  <p id="aFE">“复有四法，<a id="a-FF"></a>所应学处。<a id="a-FG"></a>云何为四？<a id="a-FH"></a>一者、<a id="a-FI"></a>于菩提心常不舍离，<a id="a-FJ"></a>二者、<a id="a-FK"></a>于诸众生心行平等，<a id="a-FL"></a>三者、<a id="a-FM"></a>于波罗蜜精进修行，<a id="a-FN"></a>四者、<a id="a-FO"></a>闻无量法不生恐怖。</p>
  <p id="aFP">“复有四法，<a id="a-FQ"></a>学处清净。<a id="a-FR"></a>云何为四？<a id="a-FS"></a>一者、<a id="a-FT"></a>不造诸恶，<a id="a-FU"></a>二者、<a id="a-FV"></a>深解空性，<a id="a-FW"></a>三者、<a id="a-FX"></a>不谤诸佛，<a id="a-FY"></a>四者、<a id="a-FZ"></a>灭坏诸见。</p>
  <p id="aFa">“复有四法，<a id="a-Fb"></a>三昧种姓。<a id="a-Fc"></a>云何为四？<a id="a-Fd"></a>一者、<a id="a-Fe"></a>离愦闹故，<a id="a-Ff"></a>二者、<a id="a-Fg"></a>乐寂静故，<a id="a-Fh"></a>三者、<a id="a-Fi"></a>心无乱故，<a id="a-Fj"></a>四者、<a id="a-Fk"></a>善根增故。</p>
  <p id="aFl">“复有四法，<a id="a-Fm"></a>如理之心应当成就。<a id="a-Fn"></a>云何为四？<a id="a-Fo"></a>一者、<a id="a-Fp"></a>所修善法回趣菩提，<a id="a-Fq"></a>二者、<a id="a-Fr"></a>心常宴寂无有执著，<a id="a-Fs"></a>三者、<a id="a-Ft"></a>于解脱门常勤修习，<a id="a-Fu"></a>四者、<a id="a-Fv"></a>曾不求证二乘涅槃。</p>
  <p id="aFw">“复有四法，<a id="a-Fx"></a>不如理心应当舍离。<a id="a-Fy"></a>云何为四？<a id="a-Fz"></a>一者、<a id="a-G0"></a>于诸生死有所怖畏，<a id="a-G1"></a>二者、<a id="a-G2"></a>于所修行不生信受，<a id="a-G3"></a>三者、<a id="a-G4"></a>于秘密教不求胜解，<a id="a-G5"></a>四者、<a id="a-G6"></a>于诸善根而不修习。</p>
  <p id="aG7">“复有四法，<a id="a-G8"></a>正思惟心应善修学。<a id="a-G9"></a>云何为四？<a id="a-GA"></a>一者、<a id="a-GB"></a>菩萨乃至为一众生，<a id="a-GC"></a>于无量劫受生死苦；<a id="a-GD"></a>二者、<a id="a-GE"></a>应先了知一切众生根性差别，<a id="a-GF"></a>而为说法令舍烦恼；<a id="a-GG"></a>三者、<a id="a-GH"></a>应当断一切恶，<a id="a-GI"></a>修一切善，<a id="a-GJ"></a>降伏魔军，<a id="a-GK"></a>证于阿耨多罗三藐三菩提；<a id="a-GL"></a>四者、<a id="a-GM"></a>当为三千大千世界无量众生，<a id="a-GN"></a>以一梵音演诸法要。</p>
  <p id="aGO">“复有四法，<a id="a-GP"></a>无怯弱心，<a id="a-GQ"></a>魔不能摧。<a id="a-GR"></a>云何为四？<a id="a-GS"></a>一者、<a id="a-GT"></a>观一切法犹如幻化，<a id="a-GU"></a>二者、<a id="a-GV"></a>常与如理正智相应，<a id="a-GW"></a>三者、<a id="a-GX"></a>于一切法无所分别，<a id="a-GY"></a>四者、<a id="a-GZ"></a>于一切相无所执著。</p>
  <p id="aGa">“复有四法，<a id="a-Gb"></a>思惟于义。<a id="a-Gc"></a>云何为四？<a id="a-Gd"></a>一者、<a id="a-Ge"></a>知一切法从因缘生，<a id="a-Gf"></a>二者、<a id="a-Gg"></a>知无少法名为起者，<a id="a-Gh"></a>三者、<a id="a-Gi"></a>知缘生法彼即无起，<a id="a-Gj"></a>四者、<a id="a-Gk"></a>知法无生亦无灭坏。</p>
  <p id="aGl">“复有四法，<a id="a-Gm"></a>不舍众生。<a id="a-Gn"></a>云何为四？<a id="a-Go"></a>一者、<a id="a-Gp"></a>不舍弘愿，<a id="a-Gq"></a>二者、<a id="a-Gr"></a>忍于疲苦，<a id="a-Gs"></a>三者、<a id="a-Gt"></a>不惜身命，<a id="a-Gu"></a>四者、<a id="a-Gv"></a>恒修四摄。</p>
  <p id="aGw">“复有四法，<a id="a-Gx"></a>不应舍离。<a id="a-Gy"></a>云何为四？<a id="a-Gz"></a>一者、<a id="a-H0"></a>于诸布施而不舍离，<a id="a-H1"></a>二者、<a id="a-H2"></a>成熟众生而不舍离，<a id="a-H3"></a>三者、<a id="a-H4"></a>常自觉察而不舍离，<a id="a-H5"></a>四者、<a id="a-H6"></a>增长他善而不舍离。</p>
  <p id="aH7">“复有四法，<a id="a-H8"></a>常应摄受。<a id="a-H9"></a>云何为四？<a id="a-HA"></a>一者、<a id="a-HB"></a>微少善根亦当修习，<a id="a-HC"></a>二者、<a id="a-HD"></a>增长他善心无懈怠，<a id="a-HE"></a>三者、<a id="a-HF"></a>闻说施戒则能信受，<a id="a-HG"></a>四者、<a id="a-HH"></a>不求一切利养名誉。</p>
  <p id="aHI">“复有四法，<a id="a-HJ"></a>入于正行。<a id="a-HK"></a>云何为四？<a id="a-HL"></a>一者、<a id="a-HM"></a>成就通智，<a id="a-HN"></a>二者、<a id="a-HO"></a>住大三昧，<a id="a-HP"></a>三者、<a id="a-HQ"></a>修习空性，<a id="a-HR"></a>四者、<a id="a-HS"></a>无所执著。</p>
  <p id="aHT">“复有四法，<a id="a-HU"></a>善巧方便。<a id="a-HV"></a>云何为四？<a id="a-HW"></a>一者、<a id="a-HX"></a>菩萨于诸发心，<a id="a-HY"></a>以菩提心而为上首，<a id="a-HZ"></a>乃至烦恼犹令顺趣无上菩提，<a id="a-Ha"></a>何况发起诸善心等！<a id="a-Hb"></a>二者、<a id="a-Hc"></a>观诸众生乃至住于邪见之者皆为法器，<a id="a-Hd"></a>三者、<a id="a-He"></a>了知诸法无有自性，<a id="a-Hf"></a>四者、<a id="a-Hg"></a>修习解脱于三昧门无执著想。</p>
  <p id="aHh">“复有四法，<a id="a-Hi"></a>修大慈心。<a id="a-Hj"></a>云何为四？<a id="a-Hk"></a>一者、<a id="a-Hl"></a>修大慈心救护众生，<a id="a-Hm"></a>二者、<a id="a-Hn"></a>修大慈心度脱众生，<a id="a-Ho"></a>三者、<a id="a-Hp"></a>修大慈心觉悟众生，<a id="a-Hq"></a>四者、<a id="a-Hr"></a>修大慈心为令众生入涅槃故。</p>
  <p id="aHs">“复有四法，<a id="a-Ht"></a>修大悲心。<a id="a-Hu"></a>云何为四？<a id="a-Hv"></a>一者、<a id="a-Hw"></a>修大悲心为令众生离诸恶道住善趣故，<a id="a-Hx"></a>二者、<a id="a-Hy"></a>修大悲心为令众生舍诸恶行习善法故，<a id="a-Hz"></a>三者、<a id="a-I0"></a>修大悲心为令众生离于小乘入大乘故，<a id="a-I1"></a>四者、<a id="a-I2"></a>修大悲心为令众生离于生死得涅槃故。</p>
  <p id="aI3">“复有四法，<a id="a-I4"></a>成就神通。<a id="a-I5"></a>云何为四？<a id="a-I6"></a>一者、<a id="a-I7"></a>不惜身命无爱恋故，<a id="a-I8"></a>二者、<a id="a-I9"></a>了一切法如幻化故，<a id="a-IA"></a>三者、<a id="a-IB"></a>于诸众生起尊重故，<a id="a-IC"></a>四者、<a id="a-ID"></a>修奢摩他无散乱故。</p>
  <p id="aIE">“复有四法，<a id="a-IF"></a>得无碍辩。<a id="a-IG"></a>云何为四？<a id="a-IH"></a>一者、<a id="a-II"></a>随顺于义不随于文，<a id="a-IJ"></a>二者、<a id="a-IK"></a>随顺于法不随于人，<a id="a-IL"></a>三者、<a id="a-IM"></a>了达诸法离于文字，<a id="a-IN"></a>四者、<a id="a-IO"></a>依了文字演说无尽。</p>
  <p id="aIP">“复有四法，<a id="a-IQ"></a>得陀罗尼。<a id="a-IR"></a>云何为四？<a id="a-IS"></a>一者、<a id="a-IT"></a>于诸多闻无有厌足，<a id="a-IU"></a>二者、<a id="a-IV"></a>于多闻者恭敬供养，<a id="a-IW"></a>三者、<a id="a-IX"></a>以种种名说真实义，<a id="a-IY"></a>四者、<a id="a-IZ"></a>随秘密教能正趣入。</p>
  <p id="aIa">“复有四法，<a id="a-Ib"></a>能得法忍。<a id="a-Ic"></a>云何为四？<a id="a-Id"></a>一者、<a id="a-Ie"></a>多修胜解，<a id="a-If"></a>二者、<a id="a-Ig"></a>无有退转，<a id="a-Ih"></a>三者、<a id="a-Ii"></a>资粮圆满，<a id="a-Ij"></a>四者、<a id="a-Ik"></a>精勤无倦。</p>
  <p id="aIl">“复有四法，<a id="a-Im"></a>得净辩才。<a id="a-In"></a>云何为四？<a id="a-Io"></a>一者、<a id="a-Ip"></a>于说法人无所违逆，<a id="a-Iq"></a>二者、<a id="a-Ir"></a>尊重法师恭敬听受，<a id="a-Is"></a>三者、<a id="a-It"></a>不以多闻而自憍慢，<a id="a-Iu"></a>四者、<a id="a-Iv"></a>于少闻者不生轻贱。</p>
  <p id="aIw">“复有四法，<a id="a-Ix"></a>应当舍离。<a id="a-Iy"></a>云何为四？<a id="a-Iz"></a>一者、<a id="a-J0"></a>于贪瞋痴应当舍离，<a id="a-J1"></a>二者、<a id="a-J2"></a>于声闻乘应当舍离，<a id="a-J3"></a>三者、<a id="a-J4"></a>于缘觉乘应当舍离，<a id="a-J5"></a>四者、<a id="a-J6"></a>于善法相应当舍离。</p>
  <p id="aJ7">“复有四法，<a id="a-J8"></a>入甚深义。<a id="a-J9"></a>云何为四？<a id="a-JA"></a>一者、<a id="a-JB"></a>于有为法深达缘起，<a id="a-JC"></a>二者、<a id="a-JD"></a>于秘密义能正了知，<a id="a-JE"></a>三者、<a id="a-JF"></a>于诸法性深生正解，<a id="a-JG"></a>四者、<a id="a-JH"></a>于一切法了达空义。</p>
  <p id="aJI">“复有四法，<a id="a-JJ"></a>令愿圆满。<a id="a-JK"></a>云何为四？<a id="a-JL"></a>一者、<a id="a-JM"></a>尸罗清净，<a id="a-JN"></a>二者、<a id="a-JO"></a>净除恶业，<a id="a-JP"></a>三者、<a id="a-JQ"></a>无有谄诳，<a id="a-JR"></a>四者、<a id="a-JS"></a>增长善根。</p>
  <p id="aJT">“复有四法，<a id="a-JU"></a>于诸波罗蜜而得不退转。<a id="a-JV"></a>云何为四？<a id="a-JW"></a>一者、<a id="a-JX"></a>以善巧方便，<a id="a-JY"></a>能于一波罗蜜遍通诸波罗蜜；<a id="a-JZ"></a>二者、<a id="a-Ja"></a>以善巧方便，<a id="a-Jb"></a>随了一众生，<a id="a-Jc"></a>遍了一切众生；<a id="a-Jd"></a>三者、<a id="a-Je"></a>以善巧方便，<a id="a-Jf"></a>证于一法清净，<a id="a-Jg"></a>遍证一切诸法清净；<a id="a-Jh"></a>四者、<a id="a-Ji"></a>以善巧方便了知一佛，<a id="a-Jj"></a>遍能了知一切诸佛。<a id="a-Jk"></a>何以故？<a id="a-Jl"></a>由于法性无差别故。<a id="a-Jm"></a>”</p>
  <p id="aJn">佛说如是菩萨四法门时，<a id="a-Jo"></a>幻师跋陀罗证无生忍，<a id="a-Jp"></a>心怀踊悦，<a id="a-Jq"></a>即升虚空，<a id="a-Jr"></a>其身去地七多罗量。<a id="a-Js"></a>尔时，<a id="a-Jt"></a>世尊熙怡微笑，<a id="a-Ju"></a>从其面门放无量光，<a id="a-Jv"></a>其光普照诸佛世界，<a id="a-Jw"></a>还于如来顶上而没。</p>
  <p id="aJx">尔时，<a id="a-Jy"></a>尊者阿难作是念言：<a id="a-Jz"></a>“如来应正等觉，<a id="a-K0"></a>现此微笑非无因缘。<a id="a-K1"></a>”即从座起，<a id="a-K2"></a>偏袒右肩，<a id="a-K3"></a>右膝著地，<a id="a-K4"></a>合掌向佛，<a id="a-K5"></a>以偈问曰：</p>
  <p id="aK6">“普闻三界遍知尊，<a id="a-K7"></a>　威德智处难思者，</p>
  <p id="aK8">已达菩提功德岸，<a id="a-K9"></a>　今现微笑有何缘？</p>
  <p id="aKA">十方五趣诸众生，<a id="a-KB"></a>　心行种性上中下，</p>
  <p id="aKC">如来于彼悉能了，<a id="a-KD"></a>　今现微笑有何缘？</p>
  <p id="aKE">人天八部诸大众，<a id="a-KF"></a>　所出种种妙音声，</p>
  <p id="aKG">比于如来清净音，<a id="a-KH"></a>　乃至不及歌罗分。</p>
  <p id="aKI">世尊光明遍十方，<a id="a-KJ"></a>　普照无量诸佛刹，</p>
  <p id="aKK">日月摩尼梵天光，<a id="a-KL"></a>　无有能比如来者。</p>
  <p id="aKM">已了性空甚深法，<a id="a-KN"></a>　无我无人及众生，</p>
  <p id="aKO">有无二边皆舍离，<a id="a-KP"></a>　善知三际如水月。</p>
  <p id="aKQ">今谁趣于最上乘，<a id="a-KR"></a>　绍继如来法种性，</p>
  <p id="aKS">生于广大三宝中？<a id="a-KT"></a> 微笑因缘愿宣说。</p>
  <p id="aKU">如来所现微笑光，<a id="a-KV"></a>　为彼诸乘有差别，</p>
  <p id="aKW">于膝于肩而没者，<a id="a-KX"></a>　如斯为彼二乘人。</p>
  <p id="aKY">今者所放无量光，<a id="a-KZ"></a>　此光入于如来顶，</p>
  <p id="aKa">天中胜者为何人，<a id="a-Kb"></a>　于此佛乘当授记？<a id="a-Kc"></a>”</p>
  <p id="aKd">尔时，<a id="a-Ke"></a>世尊告阿难言：<a id="a-Kf"></a>“汝今见是跋陀罗不？<a id="a-Kg"></a>”</p>
  <p id="aKh">白言：<a id="a-Ki"></a>“已见。<a id="a-Kj"></a>”</p>
  <p id="aKk">佛告阿难：<a id="a-Kl"></a>“此善男子，<a id="a-Km"></a>过于九万二千劫，<a id="a-Kn"></a>于大庄严土善化劫中，<a id="a-Ko"></a>当得成佛，<a id="a-Kp"></a>号曰神变王如来应正等觉。<a id="a-Kq"></a>彼佛国土，<a id="a-Kr"></a>人民炽盛，<a id="a-Ks"></a>安隐丰乐，<a id="a-Kt"></a>地平柔软如兜罗绵，<a id="a-Ku"></a>华果诸树次第行列，<a id="a-Kv"></a>幢幡宝盖以为庄严，<a id="a-Kw"></a>众乐自鸣妙香充遍，<a id="a-Kx"></a>所须饮食应念而至，<a id="a-Ky"></a>诸所受用资生之具，<a id="a-Kz"></a>如忉利天而无有异。<a id="a-L0"></a>彼国常现种种庄严，<a id="a-L1"></a>是故号为大庄严土。<a id="a-L2"></a>于彼国内一切人民，<a id="a-L3"></a>皆住大乘深信坚固。<a id="a-L4"></a>彼神变王如来，<a id="a-L5"></a>寿十千岁，<a id="a-L6"></a>正法住世满百亿年。<a id="a-L7"></a>临涅槃时，<a id="a-L8"></a>授名称菩萨阿耨多罗三藐三菩提记告言：<a id="a-L9"></a>‘汝于来世，<a id="a-LA"></a>次当作佛，<a id="a-LB"></a>号一切最胜如来应正等觉。<a id="a-LC"></a>’”</p>
  <p id="aLD">时，<a id="a-LE"></a>跋陀罗闻于如来如是记已，<a id="a-LF"></a>从空而下，<a id="a-LG"></a>顶礼佛足，<a id="a-LH"></a>而作是言：<a id="a-LI"></a>“我今归命如来应正等觉及法比丘。<a id="a-LJ"></a>”如是殷勤无量俱胝数百千遍，<a id="a-LK"></a>复作是言：<a id="a-LL"></a>“如佛世尊，<a id="a-LM"></a>以于真如无有异故，<a id="a-LN"></a>说一切法不异真如，<a id="a-LO"></a>乃至无有差别、<a id="a-LP"></a>无有缺减、<a id="a-LQ"></a>无有分别、<a id="a-LR"></a>无生无作。<a id="a-LS"></a>我今归依亦复如是。<a id="a-LT"></a>”</p>
  <p id="aLU">尔时，<a id="a-LV"></a>尊者阿难谓跋陀罗言：<a id="a-LW"></a>“汝若如佛所说真如而归依者，<a id="a-LX"></a>汝今岂于佛法性中有所得耶？<a id="a-LY"></a>”</p>
  <p id="aLZ">幻师答言：<a id="a-La"></a>“我身即是如来法性。<a id="a-Lb"></a>所以者何？<a id="a-Lc"></a>我及如来无二无别，<a id="a-Ld"></a>一切诸法皆真如故。<a id="a-Le"></a>言真如者，<a id="a-Lf"></a>则一切法无差别性，<a id="a-Lg"></a>一切众生亦复如是。<a id="a-Lh"></a>尊者当知，<a id="a-Li"></a>言无二者，<a id="a-Lj"></a>无所分别，<a id="a-Lk"></a>是为无二。<a id="a-Ll"></a>何以故？<a id="a-Lm"></a>遍知诸法但有名字是佛智故。<a id="a-Ln"></a>”</p>
  <p id="aLo">尊者阿难前白佛言：<a id="a-Lp"></a>“奇哉！<a id="a-Lq"></a>世尊，<a id="a-Lr"></a>此跋陀罗，<a id="a-Ls"></a>乃有如是智慧辩才。<a id="a-Lt"></a>昔以幻化惑乱世间，<a id="a-Lu"></a>今时复以智慧惑乱。<a id="a-Lv"></a>”</p>
  <p id="aLw">佛告跋陀罗言：<a id="a-Lx"></a>“善男子，<a id="a-Ly"></a>汝实尔耶？<a id="a-Lz"></a>”</p>
  <p id="aM0">跋陀罗言：<a id="a-M1"></a>“如佛所作惑乱之事，<a id="a-M2"></a>我亦如是惑乱世间。<a id="a-M3"></a>所以者何？<a id="a-M4"></a>谓佛世尊于无我中说有众生及寿命者，<a id="a-M5"></a>此于世间是大惑乱。<a id="a-M6"></a>如于如来证菩提已不见少法是生死往来而说生死往来，<a id="a-M7"></a>如我意者，<a id="a-M8"></a>唯有如来是大惑乱。<a id="a-M9"></a>”</p>
  <p id="aMA">佛言：<a id="a-MB"></a>“善男子，<a id="a-MC"></a>善哉！<a id="a-MD"></a>善哉！<a id="a-ME"></a>如汝所说，<a id="a-MF"></a>诸佛如来于无我中乃至无有生死往来，<a id="a-MG"></a>而随世俗说众生等；<a id="a-MH"></a>亦无少法名为涅槃，<a id="a-MI"></a>然为证得涅槃法故说于涅槃。<a id="a-MJ"></a>”</p>
  <p id="aMK">时，<a id="a-ML"></a>跋陀罗闻是说已，<a id="a-MM"></a>前白佛言：<a id="a-MN"></a>“我愿出家作于比丘。<a id="a-MO"></a>”</p>
  <p id="aMP">尔时，<a id="a-MQ"></a>世尊告弥勒菩萨摩诃萨言：<a id="a-MR"></a>“汝当与是善男子剃除须发，<a id="a-MS"></a>授具足戒。<a id="a-MT"></a>”弥勒菩萨承佛教旨，<a id="a-MU"></a>即与出家。</p>
  <p id="aMV">受于具戒既出家已，<a id="a-MW"></a>复白佛言：<a id="a-MX"></a>“世尊，<a id="a-MY"></a>此出家者，<a id="a-MZ"></a>唯形相耳！<a id="a-Ma"></a>非真出家。<a id="a-Mb"></a>若诸菩萨真出家者，<a id="a-Mc"></a>谓离诸相处于三界成熟众生，<a id="a-Md"></a>方可名为真出家也。<a id="a-Me"></a>”说是语时，<a id="a-Mf"></a>五千众生发阿耨多罗三藐三菩提心，<a id="a-Mg"></a>皆于诸漏心得解脱。</p>
  <p id="aMh">尔时，<a id="a-Mi"></a>阿难白佛言：<a id="a-Mj"></a>“世尊，<a id="a-Mk"></a>当何名此经？<a id="a-Ml"></a>我等云何奉持？<a id="a-Mm"></a>”</p>
  <p id="aMn">佛告阿难：<a id="a-Mo"></a>“此经名为《授幻师跋陀罗记法门》，<a id="a-Mp"></a>亦名《渐证菩提法门》。<a id="a-Mq"></a>若有众生于未来世欲见如来及为众生作佛事者，<a id="a-Mr"></a>当于此经受持读诵，<a id="a-Ms"></a>广为人说。<a id="a-Mt"></a>所以者何？<a id="a-Mu"></a>是人则为已见如来，<a id="a-Mv"></a>亦已为他施作佛事。<a id="a-Mw"></a>是故，<a id="a-Mx"></a>阿难，<a id="a-My"></a>若于此经受持读诵流通之者，<a id="a-Mz"></a>则为哀愍利乐众生。<a id="a-N0"></a>若欲发趣无上菩提，<a id="a-N1"></a>亦于此经当勤修习。<a id="a-N2"></a>此经能出无上菩提，<a id="a-N3"></a>此经能生无上菩提，<a id="a-N4"></a>是故此经亦复名为《出生菩提》。<a id="a-N5"></a>若有受持此经典者，<a id="a-N6"></a>当知诸佛止住其身，<a id="a-N7"></a>何况于中如理修行！<a id="a-N8"></a>”</p>
  <p id="aN9">时跋陀罗复白佛言：<a id="a-NA"></a>“世尊，<a id="a-NB"></a>此经亦名《发觉善根》。<a id="a-NC"></a>何以故？<a id="a-ND"></a>今于佛所得闻是经，<a id="a-NE"></a>一切善根皆现前故。<a id="a-NF"></a>”</p>
  <p id="aNG">佛说是经已，<a id="a-NH"></a>尊者阿难及跋陀罗，<a id="a-NI"></a>天人大众、<a id="a-NJ"></a>阿修罗、<a id="a-NK"></a>乾闼婆等，<a id="a-NL"></a>闻佛所说，<a id="a-NM"></a>皆大欢喜，<a id="a-NN"></a>信受奉行。</p>
 </body>
</html>