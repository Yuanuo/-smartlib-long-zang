<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第三十二</title>
</head>
<body>
  <h1 class="head">大宝积经卷第三十二</h1>
  <h2>唐三藏法师菩提流志奉诏译</h2>
  <h2>出现光明会第十一之三</h2>
  <p>“如来已尽于生际，　大悲普覆诸世间，</p>
  <p>法王最胜人中尊，　愿说何缘现微笑？</p>
  <p>无量无边大菩萨，　并余威德诸天众，</p>
  <p>悉于空中持妙盖，　而此大地皆振动。</p>
  <p>谁于往昔如来所，　长夜修行诸善法？</p>
  <p>平等悦意大悲尊，　愿说何缘现微笑？</p>
  <p>谁于往昔供诸佛，　得闻此法生欢喜？</p>
  <p>导师最胜人中尊，　愿说何缘现微笑？</p>
  <p>世尊音声悦众意，　犹如雁王声美妙，</p>
  <p>自然无量音和雅，　愿说何故放斯光？</p>
  <p>无量俱胝讽颂言，　劝赞悦可相应语，</p>
  <p>拘抧罗声殊胜类，　愿说何故放斯光？</p>
  <p>雷鼓深远说法声，　普闻无边千亿界，</p>
  <p>慈心粗言或软语，　何故现斯金色光？</p>
  <p>了生无生尽无尽，　知眼性离无来去，</p>
  <p>为世照明甘露灭，　何故现斯金色光？</p>
  <p>知眼起作常空寂，　无去无来无住处，</p>
  <p>犹如阳焰水泡沫，　示现微笑何因缘？</p>
  <p>如是耳鼻舌身意，　色声香味并触法，</p>
  <p>乃至音声及名等，　当知一切亦复然。</p>
  <p>金刚常身不坏身，　具足百千殊胜相，</p>
  <p>体无机关而运动，　愿说微笑何因缘？</p>
  <p>髀膊佣满足跟长，　腹相不现如师子，</p>
  <p>脐深妙好腰圆满，　愿说微笑何因缘？</p>
  <p>金色净身离尘垢，　一一众毛绀青色，</p>
  <p>右旋上靡香芬馥，　愿说微笑何因缘？</p>
  <p>妙身圆满常安住，　犹如尼拘陀树王，</p>
  <p>一切功德以庄严，　音声悦众令欣乐。</p>
  <p>修臂佣圆肩妙好，　项约圆满螺文现，</p>
  <p>游步无边百千刹，　示诸众生邪正道。</p>
  <p>齿白无垢如珂雪，　舌相广长周覆面，</p>
  <p>师子颊辅鼻修直，　皆从方便净心生。</p>
  <p>优钵罗香从口出，　栴檀香气遍于身，</p>
  <p>已于往昔广修慈，　清净意乐常相续。</p>
  <p>如来足下善安平，　随所履地无窊曲，</p>
  <p>犹如师子象王步，　超过一切诸世间。</p>
  <p>千辐轮相妙端严，　殊胜光文常炳著，</p>
  <p>所行善利诸群品，　见者皆生净信心。</p>
  <p>一指能出百千光，　普照无边诸佛刹，</p>
  <p>往昔勤修众善行，　获此种种相庄严。</p>
  <p>成就色身无等伦，　面相端严最殊胜，</p>
  <p>神变利益诸世间，　愿说何缘现微笑？</p>
  <p>膊佣平正如鹿王，　身不低屈犹师子，</p>
  <p>出与为世作灯明，　愿说何缘现微笑？</p>
  <p>马王隐相无尘染，　掌中平满手过膝，</p>
  <p>希有最胜人师子，　愿说微笑何因缘？</p>
  <p>从身出现无边光，　妙色寂静而恒照，</p>
  <p>其心清净常相续，　演说无边诸契经。</p>
  <p>非彼安住断常人，　所能净修如是法，</p>
  <p>若能舍离诸边见，　速成如来清净身。</p>
  <p>天鼓云雷声远震，　迦兰陀鸿响清彻，</p>
  <p>天乐音声千万种，　愿说何故现斯光？</p>
  <p>导师一音演说法，　令诸毁戒断相续，</p>
  <p>如来所说妙言音，　皆是甚深希有法！</p>
  <p>牛王眉间白毫相，　遍至百千诸佛刹，</p>
  <p>妙眼犹如绀青色，　顶相空天无能见。</p>
  <p>齿白齐密具四十，　犹如清净颇胝宝，</p>
  <p>皆从无量善业生，　愿说何缘现微笑？</p>
  <p>如来圆满功德身，　成就无边微妙色，</p>
  <p>出现希有净光明，　愿说何缘现微笑？</p>
  <p>大悲最胜两足尊，　了达众生心志乐，</p>
  <p>已得无碍妙辩才，　愿说何缘现微笑？</p>
  <p>如来已到于彼岸，　具足三明及六通，</p>
  <p>示现无边清净光，　愿说何缘现微笑？</p>
  <p>佛于往昔无量劫，　供养百千诸世尊，</p>
  <p>如是因果不败亡，　愿说何缘现微笑？</p>
  <p>佛于往昔无量劫，　安住微妙诸等持，</p>
  <p>知眼生边及尽边，　愿说何缘现微笑？</p>
  <p>过去未来现在世，　导师于彼悉能了，</p>
  <p>净智无碍不思议，　愿说何缘现微笑？”</p>
  <p>尔时，世尊于大众中，以金色手摩月光顶，而说偈言：</p>
  <p>“童子谛听，　吾今付汝：　此菩提法，　出现光经，</p>
  <p>于后恶世，　法欲灭时，　当为众生，　开示演说。</p>
  <p>我以佛眼，　见未来世，　于是微妙，　甚深经典，</p>
  <p>若乐不乐，　皆悉了知。　若有众生，　志求佛道，</p>
  <p>常念诸佛，　当授此经。</p>
  <p>若坏净信，　乐于愦闹，　长夜惛睡，　不乐斯经；</p>
  <p>于我法中，　虽得出家，　于涅槃法，　不生欣乐。</p>
  <p>如是痴人，　虚食信施，　闻有为法，　多诸过患，</p>
  <p>犹著世间，　不生惊怖。　如是痴人，　智者呵责，</p>
  <p>虽服法衣，　而无智慧；　牟尼诸说，　真实之言，</p>
  <p>无智若闻，　不能信受。　如是愚人，　勿与同止。</p>
  <p>若有得闻，　此殊胜法，　不生欢喜，　爱乐之心；</p>
  <p>如是等人，　我所呵责，　虽得人身，　则为空过。</p>
  <p>若有得闻，　此甚深法，　能生欢喜，　爱乐之心；</p>
  <p>是人已曾，　值遇诸佛，　决定当得，　无上菩提。</p>
  <p>若人愚痴，　恶见所害，　断于慧命，　远离菩提；</p>
  <p>是故应当，　舍恶知识，　亲近恭敬，　明慧之人。</p>
  <p>一切世间，　无量过患，　众生常没，　三恶趣中；</p>
  <p>皆从痴恶，　因缘所起，　随惑流转，　不得自在。</p>
  <p>弃舍正法，　行于非法，　是故当离，　愚小之人。</p>
  <p>犹如御者，　自折其轴；　既作恶业，　生地狱中。</p>
  <p>口出恶言，　恒自伤害；　如持利斧，　自伐其身。</p>
  <p>不知诸法，　因缘所造，　随业受报，　无能救者。</p>
  <p>亲近世仙，　以为善友，　而便自谓，　修习于空，</p>
  <p>已证无为，　生断灭见；　如身器破，　心亦随灭。</p>
  <p>多所乐说，　绮饰言辞，　于此味著，　终无义利。</p>
  <p>虽为毒蛇，　之所螫害，　终不令人，　堕于恶趣；</p>
  <p>愚者说法，　坏人善根，　令无量众，　堕于地狱。</p>
  <p>汝等大众，　应当观察，　如是童子，　今在我前，</p>
  <p>往昔已曾，　供养无量，　恒河沙数，　诸佛世尊。</p>
  <p>坚固修行，　求无上智；　心不依止，　一切诸有；</p>
  <p>知眼生边，　毕竟清净；　离诸戏论，　无所染著；</p>
  <p>为欲利益，　无量众生，　演说无上，　现光经典。</p>
  <p>愚人不能，　修学是法，　于修行者，　见其过失；</p>
  <p>是故应舍，　愚痴之人，　不应亲近，　修学是法。</p>
  <p>愚痴之人，　乐于诤论，　不能勤修，　无诤论行；</p>
  <p>彼诸人等，　无如理心，　是故不应，　恭敬称赞。</p>
  <p>愚痴之人，　懈怠懒惰；　常行不善，　身语意业；</p>
  <p>无有净戒，　智慧多闻；　常思欲境，　乐于愦闹。</p>
  <p>汝等应观，　如是愚人，　种族及身，　皆悉鄙恶；</p>
  <p>瞋恚佷戾，　形貌丑陋；　设生善处，　身常下劣；</p>
  <p>执著我相，　迷于真理；　无有智慧，　分别语言；</p>
  <p>闻性空法，　不生爱乐。</p>
  <p>如来世尊，　久已远离，　一切世间，　语言戏论。</p>
  <p>凡夫于此，　深生染著，　尽其寿命，　不能了知。</p>
  <p>虽赞持戒，　不修梵行；　口说于法，　身行非法；</p>
  <p>自说是律，　常行非律。</p>
  <p>佛教弟子，　著坏色衣。　破戒之人，　而披此服，</p>
  <p>增长憍慢，　放逸之心；　所食信施，　如吞猛火。</p>
  <p>既舍居家，　无五欲乐；　又于佛法，　无胜妙乐。</p>
  <p>乐于杂行，　不离二边；　所有意乐，　皆不清净。</p>
  <p>如是愚人，　处在大众；　犹如野干，　入师子群。</p>
  <p>虽说如是，　寂静之法；　不能了知，　真实空义。</p>
  <p>为众称赞，　生贡高心；　不念大师，　惭愧谦下。</p>
  <p>受不净物，　如得摩尼，　欢喜执持，　心无暂舍。</p>
  <p>是辈下劣，　虽复出家，　守护威仪，　执持衣钵，</p>
  <p>但有形像，　无实智慧。　虽复剃发，　不舍恶心；</p>
  <p>堕于倒见，　非沙门法。　退失寂静，　涅槃之道；</p>
  <p>亦无沙门，　所证之果。　无明烦恼，　不灭微尘；</p>
  <p>游行聚落，　自称寂静。　愚人无智，　不知正趣；</p>
  <p>心所乐欲，　皆为不善。　因利养故，　住阿兰若；</p>
  <p>不为修习，　涅槃之因。　惛沉喜睡，　但念安身；</p>
  <p>常乐修行，　如是等事。　虽住兰若，　经历多年，</p>
  <p>以倒见故，　失涅槃道；　终不能得，　沙门道果。</p>
  <p>毁破正见，　违犯禁戒；　爱好衣服，　庄严其身；</p>
  <p>于诸欲乐，　常生爱染。　若入城邑，　现憍慢相，</p>
  <p>放纵身业，　不住威仪。　或入城邑，　游行自说：</p>
  <p>‘彼阿兰若，　山窟之中，　汝等当知，　是我所住。’</p>
  <p>徐行低视，　进止安庠，　发言诡异，　现罗汉相，</p>
  <p>令白衣众，　咸相谓言：‘兰若比丘，　是真圣者。’</p>
  <p>或复在彼，　阿兰若处，　见有人来，　即便指示：</p>
  <p>‘我于是处，　昼夜经行。’或施软草，　宴坐之所。</p>
  <p>或入聚落，　诣白衣家，　诈现殷勤，　问讯安隐，</p>
  <p>说于世俗，　王贼之事。　或以染心，　于女人前，</p>
  <p>种种方便，　自赞其德：‘我能为世，　作大福田；</p>
  <p>我舍王位，　出家修道，　宫人婇女，　皆悉生天。’</p>
  <p>彼人闻已，　益加恭敬，　衣服饮食，　种种供养：</p>
  <p>‘大德哀愍，　数来我所！’贪著美味，　不知过患；</p>
  <p>为魔得便，　如龟堕网。　于兰若众，　矜高利养；</p>
  <p>轻毁诽谤，　精进比丘。　心迷名利，　转生贪著，</p>
  <p>为活命故，　常行欺诳，　增长身语，　不善之业。</p>
  <p>若有施主，　净心供养，　由懈怠故，　损减其福。</p>
  <p>如是愚人，　常生恶欲，　于此空法，　无顺忍心。</p>
  <p>“若于我法中，　能离如是过，</p>
  <p>勤修不放逸，　得此法非难。</p>
  <p>于利与非利，　称讥苦乐等，</p>
  <p>世法不能动，　得此法非难。</p>
  <p>观身不净想，　诸蕴疮疣想，</p>
  <p>受食涂疮想，　得此法非难。</p>
  <p>虽受好衣服，　亦不生憍慢，</p>
  <p>为遮惭耻故，　得此法非难。</p>
  <p>不矜持色力，　于食无贪著，</p>
  <p>为存寿命故，　得此法非难。</p>
  <p>了知诸有空，　于欲无取舍，</p>
  <p>常修空寂行，　得此法非难。</p>
  <p>去一由旬山，　独坐修禅定，</p>
  <p>观有为无我，　得此法非难。</p>
  <p>观眼尽生边，　及眼流转相，</p>
  <p>勤修眼净道，　得此法非难。</p>
  <p>耳鼻舌身心，　色声香味触，</p>
  <p>乃至音声名，　一切皆如是。</p>
  <p>如是未来世，　无量诸比丘，</p>
  <p>精勤懈怠者，　一切皆应了。</p>
  <p>彼遇善恶友，　修习不修习，</p>
  <p>生信及不信，　一切皆应了。</p>
  <p>彼遇善恶友，　于诸根尽道，</p>
  <p>修习不修习，　一切皆应了。</p>
  <p>若爱乐菩提，　或一二三月，</p>
  <p>后时还退失，　一切皆应了。</p>
  <p>若人闻此法，　能生爱乐心，</p>
  <p>设令时退失，　还得于净信。</p>
  <p>若人闻此法，　不能离放逸，</p>
  <p>便生是念言，　此经非佛说。</p>
  <p>若人闻此法，　为魔所摄持，</p>
  <p>初虽起信心，　后则还弃舍。</p>
  <p>于法无欣乐，　虚空求名利，</p>
  <p>游行于聚落，　赞说陀罗尼。</p>
  <p>三昧总持光，　彼实不能了，</p>
  <p>缠缚于五欲，　贪求诸世业。</p>
  <p>以分别言说，　诽谤修空者，</p>
  <p>无有念慧心，　尽寿为空过。</p>
  <p>愚人舍空法，　是则为破戒，</p>
  <p>当堕阿鼻狱，　终不得生天。</p>
  <p>若于一刹那，　造立于千塔，</p>
  <p>不如闻是经，　受持四句偈。</p>
  <p>以百千华鬘，　供养于佛塔，</p>
  <p>不如闻是经，　思惟四句偈。</p>
  <p>若人造宝塔，　其数如恒沙，</p>
  <p>不如刹那顷，　思惟于此经。</p>
  <p>于百亿佛刹，　散华以供养，</p>
  <p>不如刹那顷，　思惟于此经。</p>
  <p>袈裟百万亿，　奉施于诸佛，</p>
  <p>不如刹那顷，　思惟于此经。</p>
  <p>佛眼胜清净，　无所不知见，</p>
  <p>若爱乐此经，　当得如来眼。</p>
  <p>过去无数劫，　有佛名燃灯，</p>
  <p>我为摩纳仙，　持华来供养。</p>
  <p>便记我成佛，　号释迦牟尼，</p>
  <p>当坐于道场，　演说此经典。</p>
  <p>汝时为童子，　闻我得受记，</p>
  <p>欢喜生净心，　合掌而发愿：</p>
  <p>‘若摩纳成佛，　我当助宣化，</p>
  <p>乃至灭度后，　护持于法藏。’</p>
  <p>如彼燃灯佛，　所说现光经，</p>
  <p>摩纳与童子，　尔时俱听受。</p>
  <p>我曾于往昔，　以优钵罗华，</p>
  <p>供养于彼佛，　汝时在此会。</p>
  <p>即发如是愿，　于我末法中，</p>
  <p>受持此经典，　广宣说流布。</p>
  <p>若有闻是法，　心不生瞋恚，</p>
  <p>能受持读诵，　是名善丈夫。</p>
  <p>汝当于后世，　持此难闻法，</p>
  <p>广为诸众生，　分别其义趣。</p>
  <p>我亦于过去，　正法欲灭时，</p>
  <p>持此现光经，　广为众生说。</p>
  <p>愚人不勤修，　于此生诽谤，</p>
  <p>我虽闻此言，　亦不生瞋恚。</p>
  <p>我常修忍力，　饶益诸世间，</p>
  <p>由忍力成就，　相好庄严身。</p>
  <p>童子汝当观，　佛身妙圆满，</p>
  <p>金色最清净，　皆从忍力生。</p>
  <p>我足指按地，　震动无边刹，</p>
  <p>众生不颠坠，　皆从忍力生。</p>
  <p>我从一毛孔，　出百千光明，</p>
  <p>清净照一切，　皆由胜忍力。</p>
  <p>罗刹甚可畏，　吸人精气者，</p>
  <p>常慈心敬我，　皆由胜忍力。</p>
  <p>我所有眷属，　善能调伏心，</p>
  <p>尊重于如来，　皆由胜忍力。</p>
  <p>百千诸音乐，　遍于大众中，</p>
  <p>称赞佛功德，　皆由胜忍力。</p>
  <p>百千诸龙王，　瞋毒甚可畏，</p>
  <p>见佛生欢喜，　皆由胜忍力。</p>
  <p>罗叉夜叉等，　持百千华鬘，</p>
  <p>悉来供养我，　皆由胜忍力。</p>
  <p>无量百千刹，　现在诸如来，</p>
  <p>称赞我功德，　皆由胜忍力。</p>
  <p>八千鸠盘荼，　及阿吒嚩迦，</p>
  <p>散华供养我，　皆由胜忍力。</p>
  <p>六十百俱胝，　诸夜叉王等，</p>
  <p>悉来供养我，　皆由胜忍力。</p>
  <p>复有千龙王，　摩那娑伽等，</p>
  <p>赤真珠奉我，　皆由胜忍力。</p>
  <p>百千兜牟卢，　及与尸弃毗，</p>
  <p>音乐供养我，　皆由胜忍力。</p>
  <p>百千鸠盘荼，　毗卢释迦等，</p>
  <p>香华供养我，　皆由胜忍力，</p>
  <p>持大地龙王，　示现于半身，</p>
  <p>合掌恭敬我，　皆由胜忍力。</p>
  <p>有百千俱胝，　无身罗怙等，</p>
  <p>净心供养我，　皆由胜忍力。</p>
  <p>童子汝当观，　如来光所照，</p>
  <p>离苦得安乐，　皆由胜忍力。</p>
  <p>百千三暮多，　风天遍虚空，</p>
  <p>雨香供养我，　皆由胜忍力。</p>
  <p>百千诸天众，　散天华供养，</p>
  <p>悉舍诸爱著，　亲近于如来。</p>
  <p>汝观佛神通，　所说施戒声，</p>
  <p>周闻于一切，　皆由胜忍力。</p>
  <p>演说蕴界声，　及四谛音声，</p>
  <p>周闻于一切，　皆由胜忍力。</p>
  <p>由我神通力，　闻空中演说，</p>
  <p>眼尽边寂静，　生边亦复然。</p>
  <p>由我神通力，　闻空中演说，</p>
  <p>眼从因缘生，　无来亦无去。</p>
  <p>由我神通力，　闻空中演说，</p>
  <p>眼观察寂静，　诸佛由是生。</p>
  <p>由我神通力，　闻空中演说，</p>
  <p>眼尽边寂静，　诸佛由是生。</p>
  <p>由我神通力，　闻空中演说，</p>
  <p>眼边际寂静，　诸佛由是生。</p>
  <p>由我神通力，　闻空中演说，</p>
  <p>眼生边寂静，　诸佛由是生。</p>
  <p>由我神通力，　闻空中演说，</p>
  <p>眼流转寂静，　诸佛由是生。</p>
  <p>由我神通力，　闻空中演说，</p>
  <p>眼无生寂静，　诸佛由是生。</p>
  <p>由我神通力，　闻空中演说，</p>
  <p>眼寂灭寂静，　诸佛由是生。</p>
  <p>耳鼻舌身心，　色声香味触，</p>
  <p>乃至音声名，　一切皆如是。</p>
  <p>贪瞋痴忿覆，　嫉妒及谄诳，</p>
  <p>贡高憍慢等，　广说亦复然。”</p>
  <p>尔时，月光童子闻说如是最胜之法，欢喜合掌而白佛言：“世尊，我于明日欲请如来并诸大众，唯愿哀愍而受我食。”</p>
  <p>尔时，世尊知彼童子意乐清净，亦知饶益无量众生，起大慈心，默然受请。是时，童子即从坐起，顶礼佛足，右绕三匝，欢喜还家。与其眷属及诸天、龙、夜叉、罗刹、鸠盘荼等，皆共严饰王舍大城，于四衢道张施彩幔。其幔高广普覆一切，金绳交络，珠缨垂布，师子幡带，金药钩鬘，百千万种而校饰之。复有宝华其色殊特，丛厕错糅以为华鬘，薝葡迦华鬘、目真邻陀华鬘，如是种种无量无数。于宝帐间周匝垂下，普遍大会一切庄严。又于其下敷诸床座，烧众宝香、毕力迦香、都摩遮香、栴檀郁金清净悦意，如是种种和合妙香而为供养。复以香水遍洒街道，杂华覆地处处充满。</p>
  <p>尔时，诸天童女、阿修罗女、摩睺罗女，其数无量心生欢喜，为欲成就菩提因故，俱来严饰最胜大城。月光童子知是城中普遍严净，食时已到，前白佛言：“愿为利益诸众生故，入是城。”</p>
  <p>尔时，如来与其大众前入城门。当下足时，城中大地普皆震动，周遍十方百千亿刹悉亦震动。于是时中，盲者能视，苦者得乐，聋者能听，色下劣者得妙好色，无财物者而得财物，无子得子，无衣得衣，无金宝者得诸金宝，无亲属者得诸亲属。若乏一切严身具者，普皆令得严身之具。复有诸鸟，拘抧罗鸟、鹦鹉、孔雀、舍利迦罗，是诸众鸟见如来已，生欢喜心出胜妙音，闻是音者能令意悦。如来复以神通之力，化作无量薝葡迦树，百千众生持彼净华并余妙香，散佛供养。复有百千阿修罗女、摩醯首罗，持赤真珠及栴檀末，于如来上欢喜奉散。阿修罗众及余诸天，执持宝盖，皆是黄金白银之所校饰，于虚空中覆如来上。世尊复以神变之力，化作无量栴檀香树、百千金刚树，宝器、衣服，如是等树无量无边，珍宝庄严，华叶繁茂，一切众生福德之果而共成熟。微风吹动最胜妙香，流溢普遍无量佛土，百千众生俱持散佛。如是无量情与非情，皆是如来神通道力之所变化。若有希求以神变故，随彼意乐悉令充足。佛入城时，一切大众于虚空中闻殊妙声，其声演畅不可思议，亦复不知彼从何出，以百千颂宣说诸法：</p>
  <p>“尔时世尊方入城，　空中有声如是说，</p>
  <p>了贪尽边常空寂，　证其实性得菩提。</p>
  <p>尔时世尊方入城，　空中有声如是说，</p>
  <p>了贪生边常空寂，　证其实性得菩提。</p>
  <p>尔时世尊方入城，　空中有声如是说，</p>
  <p>了贪边际常空寂，　证其实性得菩提。</p>
  <p>尔时世尊方入城，　空中有声如是说，</p>
  <p>了贪寂静常空寂，　证其实性得菩提。</p>
  <p>尔时世尊方入城，　空中有声如是说，</p>
  <p>了贪流转常空寂，　证其实性得菩提。</p>
  <p>尔时世尊方入城，　空中有声如是说，</p>
  <p>了贪无有常空寂，　证其实性得菩提。</p>
  <p>尔时世尊方入城，　空中有声如是说，</p>
  <p>了贪无生常空寂，　证其实性得菩提。</p>
  <p>尔时世尊方入城，　空中有声如是说，</p>
  <p>了贪寂灭常空寂，　证其实性得菩提。</p>
  <p>瞋痴忿覆并嫉诳，　谄曲贡高憍慢忧，</p>
  <p>苦集灭道及有情，　童男童女并妇女，</p>
  <p>丈夫养育兼六根，　六尘四大性事物，</p>
  <p>世间苦蕴界世生，　音声名等亦如是。</p>
  <p>法王演说微妙音，　一切众生悉欢喜，</p>
  <p>诸天世人共闻已，　乐欲住于如来乘。</p>
  <p>尔时世尊方入城，　空中有声如是说，</p>
  <p>佛于施力深爱乐，　由施力故证菩提。</p>
  <p>尔时世尊方入城，　空中有声如是说，</p>
  <p>佛于净戒深爱乐，　由净戒力证菩提。</p>
  <p>尔时世尊方入城，　空中有声如是说，</p>
  <p>佛于忍辱深爱乐，　由忍辱力证菩提。</p>
  <p>尔时世尊方入城，　空中有声如是说，</p>
  <p>佛于精进深爱乐，　由精进力证菩提。</p>
  <p>尔时世尊方入城，　空中有声如是说，</p>
  <p>佛于禅定深爱乐，　由禅定力证菩提。</p>
  <p>尔时世尊方入城，　空中有声如是说，</p>
  <p>佛于智慧深爱乐，　由智慧力证菩提。</p>
  <p>神通福德智住力，　方便色力名称力，</p>
  <p>业因缘友净信闻，　施相应力寂静力，</p>
  <p>调伏实际谛善力，　所畏欢喜利爱乐，</p>
  <p>慈悲喜舍忍无恼，　空无相等亦如是。</p>
  <p>十力圣主天中尊，　功德名闻无等量，</p>
  <p>当入胜城初下足，　广为饶益诸众生。</p>
  <p>昔于三有修净业，　增长诸天众善行，</p>
  <p>一切世间普宗仰，　闻我此说咸欢喜。</p>
  <p>如来入城当下足，　城邑大地皆震动，</p>
  <p>咸睹世尊清净光，　靡不渴仰生欣跃。</p>
  <p>世尊入城广饶益，　人天大众心欢喜，</p>
  <p>地及空行三有中，　皆叹如来善安乐。</p>
  <p>世尊足轮初按地，　净光普照未曾有，</p>
  <p>善马城中出妙声，　众鸟于空亦欢喜。</p>
  <p>复有清净女人众，　手足环钏及璎鬘，</p>
  <p>如是种种宝庄严，　不击自生微妙响。</p>
  <p>各各互来相庆美，　同声共叹胜吉祥，</p>
  <p>聋盲残缺得诸根，　皆是如来殊胜果。</p>
  <p>世尊入城咸庆悦，　天人散华以供养，</p>
  <p>普遍空中出妙声，　无量诸天大欢喜。</p>
  <p>复有失念诸众生，　狂乱已除相庆慰，</p>
  <p>女人怀妊生忧惧，　蒙光离苦得安乐。</p>
  <p>或有惭愧诸男女，　为说离于垢染法，</p>
  <p>皆生欢喜清净心，　顶礼最胜牟尼足。</p>
  <p>或求如来无上道，　或求菩萨声闻乘，</p>
  <p>犹入最胜栴檀城，　瞻仰尊容自欣庆。</p>
  <p>佛慧善了于他行，　随顺世间作饶益，</p>
  <p>殊胜法财与菩萨，　上妙珍宝施众生。</p>
  <p>“世尊当入城，　空中如是说，</p>
  <p>若爱眼尽边，　于佛能尊重。</p>
  <p>世尊当入城，　空中如是说，</p>
  <p>若爱眼尽边，　于佛生净信。</p>
  <p>若爱眼尽边，　得佛不坏信，</p>
  <p>于净信相续，　由观眼尽边。</p>
  <p>若爱眼尽边，　得法不坏信，</p>
  <p>于净信相续，　由观眼尽边。</p>
  <p>若爱眼尽边，　得僧不坏信，</p>
  <p>于净信相续，　由观眼尽边。</p>
  <p>若爱眼尽边，　得戒无取著，</p>
  <p>于净戒相续，　由观眼尽边。</p>
  <p>若爱眼尽边，　离恶趣贪欲，</p>
  <p>舍离贪相续，　由观眼尽边。</p>
  <p>若爱眼尽边，　离恶趣瞋恚，</p>
  <p>舍离瞋相续，　由观眼尽边。</p>
  <p>若爱眼尽边，　离恶趣愚痴，</p>
  <p>舍离痴相续，　由观眼尽边。</p>
  <p>若爱眼尽边，　则住菩提智，</p>
  <p>菩提智相续，　由观眼尽边。</p>
  <p>乃至眼生边，　边际及流转，</p>
  <p>寂静并无有，　无生将寂灭，</p>
  <p>如是等诸门，　皆同眼尽说。</p>
  <p>若爱眼尽边，　彼常无疑惑，</p>
  <p>以无疑惑故，　即得佛神通。</p>
  <p>若爱眼生边，　彼常无疑惑，</p>
  <p>以无疑惑故，　即得佛神通。</p>
  <p>若爱眼边际，　彼常无疑惑，</p>
  <p>以无疑惑故，　即得佛神通。</p>
  <p>若爱眼流转，　彼常无疑惑，</p>
  <p>以无疑惑故，　即得佛神通。</p>
  <p>若爱眼寂静，　彼常无疑惑，</p>
  <p>以无疑惑故，　即得佛神通。</p>
  <p>若爱眼无生，　彼常无疑惑，</p>
  <p>以无疑惑故，　即得佛神通。</p>
  <p>若爱眼无有，　彼常无疑惑，</p>
  <p>以无疑惑故，　即得佛神通。</p>
  <p>若爱眼寂灭，　彼常无疑惑，</p>
  <p>以无疑惑故，　即得佛神通。</p>
  <p>耳鼻舌身心，　色声香味触，</p>
  <p>乃至音声名，　一切皆如是。</p>
  <p>知眼生无边，　发起无边智，</p>
  <p>以智无边故，　说此法亦然。</p>
  <p>知眼尽无边，　于眼无障碍，</p>
  <p>以无障碍故，　得佛无碍智。</p>
  <p>耳鼻舌身心，　色声香味触，</p>
  <p>乃至音声名，　一切皆如是。</p>
  <p>世尊入城时，　百千众生类，</p>
  <p>闻空声说法，　于佛德无疑。</p>
  <p>或虽起贪欲，　于佛智不坏，</p>
  <p>或有起贪欲，　退失佛功德。</p>
  <p>或虽起贪欲，　而求无上智，</p>
  <p>勤修不共法，　不乐声闻乘。</p>
  <p>愚人修习禅，　乐于禅定乐，</p>
  <p>便起增上慢，　谓得沙门果。</p>
  <p>愚人修习禅，　无眼尽边智，</p>
  <p>设于百千劫，　彼终无解脱。</p>
  <p>一切受生者，　于中皆染著，</p>
  <p>若了生性空，　所见常清净。</p>
  <p>若复修四禅，　无眼尽边智，</p>
  <p>设经百千劫，　于禅不清净。</p>
  <p>若证于等引，　无证尽边智，</p>
  <p>不知证尽故，　常行于证漏。</p>
  <p>若执著于想，　无想尽边智，</p>
  <p>不知想尽故，　常行于想漏。</p>
  <p>若乐著世间，　无世尽边智，</p>
  <p>不知世尽故，　常行于世漏。</p>
  <p>若住有漏心，　无心尽边智，</p>
  <p>不知心尽故，　常行于心漏。</p>
  <p>若住有漏法，　无法尽边智，</p>
  <p>不知法尽故，　常行于法漏。</p>
  <p>若具头陀法，　无眼尽边智，</p>
  <p>不知眼尽故，　非实头陀者。</p>
  <p>虽著坏色衣，　无眼尽边智，</p>
  <p>不知眼尽故，　非实应法服。</p>
  <p>虽生贵族家，　无眼尽边智，</p>
  <p>不知眼尽故，　彼非家清净。</p>
  <p>虽多畜眷属，　无眼尽边智，</p>
  <p>速堕恶趣中，　眷属无能救。</p>
  <p>虽善声明论，　无眼尽边智，</p>
  <p>不知眼尽边，　非达声明者。</p>
  <p>虽善诸工巧，　无眼尽边智，</p>
  <p>不知眼尽故，　彼非工巧者。</p>
  <p>虽于多问难，　一字广分别，</p>
  <p>无眼尽边智，　彼非随义说。</p>
  <p>虽学智者说，　不知密非密，</p>
  <p>无眼尽边智，　于法无所得。</p>
  <p>虽了种种言，　世论及诸法，</p>
  <p>无眼尽边智，　如坠险攀藤。</p>
  <p>虽善于声明，　推步吉凶相，</p>
  <p>及文字音韵，　读诵皆穷了，</p>
  <p>不知眼尽边，　彼等终无智。</p>
  <p>虽明女人相，　邪语令迷惑，</p>
  <p>按摩蠲劳法，　秘密之幻术，</p>
  <p>不知眼尽边，　彼等终无智。</p>
  <p>虽演说百宗，　一字无遗失，</p>
  <p>不知眼尽边，　所说终无义。</p>
  <p>如是眼生边，　边际与流转，</p>
  <p>乃至于寂灭，　当知亦复然。</p>
  <p>耳鼻舌身心，　色声香味触，</p>
  <p>乃至音声名，　一切皆如是。</p>
  <p>虽读诵声论，　而悉了其义，</p>
  <p>不知眼尽边，　彼终为下劣。</p>
  <p>虽诵四围陀，　及咒皆通利，</p>
  <p>不知眼尽边，　彼终为下劣。</p>
  <p>如是眼生边，　边际与流转，</p>
  <p>乃至于寂静，　当知亦复然。</p>
  <p>耳鼻舌身心，　色声香味触，</p>
  <p>乃至音声名，　一切皆如是。</p>
</body></html>