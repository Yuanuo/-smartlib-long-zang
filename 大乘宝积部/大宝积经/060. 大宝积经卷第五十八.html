<!doctype html>
<html id="z3IBTFnCc" data-ver="1033">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十八</h1>
  <h2 id="a2">唐于阗三藏实叉难陀译</h2>
  <h2 id="a3">文殊师利授记会第十五之一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山，<a id="a-7"></a>与大比丘众一千人俱。<a id="a-8"></a>菩萨八万四千，<a id="a-9"></a>文殊师利菩萨、<a id="a-A"></a>观世音菩萨、<a id="a-B"></a>得大势菩萨而为上首。<a id="a-C"></a>复与七十二亿诸天众俱，<a id="a-D"></a>悉皆趣向菩萨之道。<a id="a-E"></a>复与四天大王、<a id="a-F"></a>释提桓因、<a id="a-G"></a>梵天王等及其眷属，<a id="a-H"></a>各有五万二千众俱，<a id="a-I"></a>亦皆趣于菩萨之道。<a id="a-J"></a>有四阿修罗王，<a id="a-K"></a>各与眷属无量众俱。<a id="a-L"></a>复与七万二千大龙王俱，<a id="a-M"></a>其名曰难陀龙王、<a id="a-N"></a>优波难陀龙王、<a id="a-O"></a>婆留那龙王、<a id="a-P"></a>娑竭罗龙王、<a id="a-Q"></a>持大地龙王、<a id="a-R"></a>无热恼龙王、<a id="a-S"></a>高胜龙王、<a id="a-T"></a>伏魔龙王、<a id="a-U"></a>最胜龙王、<a id="a-V"></a>月上龙王，<a id="a-W"></a>如是等而为上首。<a id="a-X"></a>复与无量夜叉王俱，<a id="a-Y"></a>其名曰金毗罗夜叉王、<a id="a-Z"></a>阿吒薄拘夜叉王、<a id="a-a"></a>苏支路摩夜叉王、<a id="a-b"></a>妙意夜叉王、<a id="a-c"></a>妙慧夜叉王、<a id="a-d"></a>妙相夜叉王、<a id="a-e"></a>普色夜叉王、<a id="a-f"></a>不动夜叉王、<a id="a-g"></a>有力夜叉王、<a id="a-h"></a>大力夜叉王，<a id="a-i"></a>如是等而为上首。<a id="a-j"></a>时，<a id="a-k"></a>王舍城国王大臣，<a id="a-l"></a>及诸四众，<a id="a-m"></a>天、<a id="a-n"></a>龙、<a id="a-o"></a>夜叉、<a id="a-p"></a>人非人等，<a id="a-q"></a>各以衣服、<a id="a-r"></a>饮食、<a id="a-s"></a>卧具、<a id="a-t"></a>医药种种资具，<a id="a-u"></a>于如来所恭敬尊重而为供养。</p>
  <p id="av">尔时，<a id="a-w"></a>世尊于晨朝时，<a id="a-x"></a>著衣持钵，<a id="a-y"></a>与诸比丘及于天人百千之众前后围绕，<a id="a-z"></a>向王舍城阿阇世宫。<a id="a-10"></a>佛威神力，<a id="a-11"></a>放百千种妙色光明，<a id="a-12"></a>百千音乐同时俱奏，<a id="a-13"></a>雨众妙华，<a id="a-14"></a>优钵罗华、<a id="a-15"></a>钵昙摩华、<a id="a-16"></a>拘勿头华、<a id="a-17"></a>芬陀利华，<a id="a-18"></a>缤纷而下。<a id="a-19"></a>是时如来以神通力，<a id="a-1A"></a>随所行处，<a id="a-1B"></a>涌出宝莲，<a id="a-1C"></a>大如车轮，<a id="a-1D"></a>白银为茎，<a id="a-1E"></a>真金为叶，<a id="a-1F"></a>毗琉璃宝以为其须。<a id="a-1G"></a>于华台中，<a id="a-1H"></a>有化菩萨，<a id="a-1I"></a>结跏趺坐。<a id="a-1J"></a>是诸菩萨，<a id="a-1K"></a>与宝莲具绕王舍城，<a id="a-1L"></a>右旋七匝，<a id="a-1M"></a>而说颂曰：</p>
  <p id="a1N">“释种应供大商主，<a id="a-1O"></a>　利乐含识令安隐，</p>
  <p id="a1P">具大威德寂静心，<a id="a-1Q"></a>　为世依怙当入城。</p>
  <p id="a1R">若欲远离老死苦，<a id="a-1S"></a>　或乐游戏于天宫，</p>
  <p id="a1T">或有欲破诸魔军，<a id="a-1U"></a>　应近妙辩人中主。</p>
  <p id="a1V">难得闻名今出现，<a id="a-1W"></a>　经百千劫修众行，</p>
  <p id="a1X">以大悲心游世间，<a id="a-1Y"></a>　如是之尊当入城。</p>
  <p id="a1Z">曾行无量无边舍，<a id="a-1a"></a>　男女妻室及王位，</p>
  <p id="a1b">头目耳鼻并手足，<a id="a-1c"></a>　衣服饮食亦复然，</p>
  <p id="a1d">已修无量施功德，<a id="a-1e"></a>　证于无上一切智。</p>
  <p id="a1f">以施调心固其行，<a id="a-1g"></a>　戒净无缺大丈夫，</p>
  <p id="a1h">成就无量忍功德，<a id="a-1i"></a>　心恒恬怕当入城。</p>
  <p id="a1j">俱胝劫行胜精进，<a id="a-1k"></a>　念众生苦忘疲倦，</p>
  <p id="a1l">具足无量无比禅，<a id="a-1m"></a>　彼梵音者当入城。</p>
  <p id="a1n">智慧无量无伦匹，<a id="a-1o"></a>　犹若虚空无边际，</p>
  <p id="a1p">最胜人尊戒亦然，<a id="a-1q"></a>　备修众行智清净。</p>
  <p id="a1r">摧坏魔军能济拔，<a id="a-1s"></a>　得住无忧不动位，</p>
  <p id="a1t">无等法王转法轮，<a id="a-1u"></a>　彼释师子当入城。</p>
  <p id="a1v">若欲成佛出兴世，<a id="a-1w"></a>　三十二相以庄严，</p>
  <p id="a1x">应发无等菩提心，<a id="a-1y"></a>　于如来所兴供养。</p>
  <p id="a1z">若欲永舍贪恚痴，<a id="a-20"></a>　及以远离诸烦恼，</p>
  <p id="a21">速当亲近释师子，<a id="a-22"></a>　施作种种诸供养。</p>
  <p id="a23">若欲速成释梵王，<a id="a-24"></a>　各千眷属常随从，</p>
  <p id="a25">恒受天宫诸快乐，<a id="a-26"></a>　彼应亲近释师子。</p>
  <p id="a27">欲为四洲胜轮王，<a id="a-28"></a>　所愿七宝皆成就，</p>
  <p id="a29">最胜千子咸勇健，<a id="a-2A"></a>　应当供养彼胜尊。</p>
  <p id="a2B">欲为长者邑中主，<a id="a-2C"></a>　资财增广无有量，</p>
  <p id="a2D">眷属色相悉超伦，<a id="a-2E"></a>　彼应供养释师子。</p>
  <p id="a2F">已得解脱及当得，<a id="a-2G"></a>　皆由闻佛寂静法，</p>
  <p id="a2H">难可值遇彼胜尊，<a id="a-2I"></a>　应听甘露无忧句。<a id="a-2J"></a>”</p>
  <p id="a2K">尔时，<a id="a-2L"></a>王舍城中，<a id="a-2M"></a>男女长幼无量众生，<a id="a-2N"></a>闻此颂已即皆开悟，<a id="a-2O"></a>各齐香华、<a id="a-2P"></a>宝盖、<a id="a-2Q"></a>幢幡、<a id="a-2R"></a>无量音乐，<a id="a-2S"></a>诣如来所一心瞻仰，<a id="a-2T"></a>踊跃欢喜，<a id="a-2U"></a>恭敬供养。<a id="a-2V"></a>于是世尊将欲入城，<a id="a-2W"></a>足蹈门阃，<a id="a-2X"></a>城中之地六种震动，<a id="a-2Y"></a>雨众妙华及诸音乐，<a id="a-2Z"></a>城中众生盲者得视，<a id="a-2a"></a>聋者得闻，<a id="a-2b"></a>狂者得心，<a id="a-2c"></a>裸者得服，<a id="a-2d"></a>饥者得食，<a id="a-2e"></a>贫者得财。<a id="a-2f"></a>时，<a id="a-2g"></a>彼众生亦复不为贪欲、<a id="a-2h"></a>瞋恚、<a id="a-2i"></a>愚痴、<a id="a-2j"></a>憍慢之所逼恼，<a id="a-2k"></a>慈心相向犹如父子。<a id="a-2l"></a>彼乐音中而说颂曰：</p>
  <p id="a2m">“十力大丈夫，<a id="a-2n"></a>　最胜人师子，</p>
  <p id="a2o">利物入都城，<a id="a-2p"></a>　群生获安乐。</p>
  <p id="a2q">盲瞽得见色，<a id="a-2r"></a>　聋聩得闻声，</p>
  <p id="a2s">颠狂复本心，<a id="a-2t"></a>　裸露蒙衣服，</p>
  <p id="a2u">饥渴遇珍膳，<a id="a-2v"></a>　贫窭得资财。</p>
  <p id="a2w">又于虚空中，<a id="a-2x"></a>　诸天百千亿，</p>
  <p id="a2y">同为供养佛，<a id="a-2z"></a>　竞奏诸乐音。</p>
  <p id="a30">具德十力尊，<a id="a-31"></a>　今入此城内，</p>
  <p id="a32">城中六种动，<a id="a-33"></a>　所谓遍动等，</p>
  <p id="a34">众生无怖想，<a id="a-35"></a>　皆获大欢喜。</p>
  <p id="a36">而今此城中，<a id="a-37"></a>　一切诸众生，</p>
  <p id="a38">不为贪恚痴，<a id="a-39"></a>　悭嫉之所恼。</p>
  <p id="a3A">欣悦充遍身，<a id="a-3B"></a>　慈念而相向，</p>
  <p id="a3C">愿佛速入城，<a id="a-3D"></a>　安乐诸群品。</p>
  <p id="a3E">世尊入城时，<a id="a-3F"></a>　普放大光明，</p>
  <p id="a3G">人天咸奏乐，<a id="a-3H"></a>　悦畅于心意。</p>
  <p id="a3I">如是诸奇特，<a id="a-3J"></a>　种种无有量，</p>
  <p id="a3K">天人阿修罗，<a id="a-3L"></a>　莫不皆瞻奉。<a id="a-3M"></a>”</p>
  <p id="a3N">时王舍城，<a id="a-3O"></a>有菩萨长者之子，<a id="a-3P"></a>名摧过咎，<a id="a-3Q"></a>于里巷中遥睹世尊，<a id="a-3R"></a>相好奇特，<a id="a-3S"></a>端严澄睟，<a id="a-3T"></a>诸根湛寂，<a id="a-3U"></a>观者无厌，<a id="a-3V"></a>住奢摩他最上调伏，<a id="a-3W"></a>防护诸根如善调象，<a id="a-3X"></a>正念不乱如净渊池，<a id="a-3Y"></a>三十二相庄严其体。<a id="a-3Z"></a>彼菩萨既见是已，<a id="a-3a"></a>生极尊重净信之心，<a id="a-3b"></a>便往佛所，<a id="a-3c"></a>稽首双足，<a id="a-3d"></a>右绕三匝，<a id="a-3e"></a>却住一面。<a id="a-3f"></a>复有无量百千众生，<a id="a-3g"></a>同诣佛所，<a id="a-3h"></a>无数诸天住虚空中，<a id="a-3i"></a>合掌恭敬，<a id="a-3j"></a>尊重顶礼。</p>
  <p id="a3k">是时，<a id="a-3l"></a>摧过咎菩萨白佛言：<a id="a-3m"></a>“世尊，<a id="a-3n"></a>菩萨成就几法，<a id="a-3o"></a>速得阿耨多罗三藐三菩提，<a id="a-3p"></a>随其所愿严净佛刹？<a id="a-3q"></a>”</p>
  <p id="a3r">于是世尊，<a id="a-3s"></a>为欲调伏诸众生故，<a id="a-3t"></a>为欲哀愍摧过咎故，<a id="a-3u"></a>往诣廛肆，<a id="a-3v"></a>于大众中而告之言：<a id="a-3w"></a>“善男子，<a id="a-3x"></a>菩萨成就一法，<a id="a-3y"></a>速得阿耨多罗三藐三菩提，<a id="a-3z"></a>随其所愿严净佛刹。<a id="a-40"></a>善男子，<a id="a-41"></a>何谓一法？<a id="a-42"></a>此菩萨于一切众生行大悲故，<a id="a-43"></a>以胜志乐发菩提心。<a id="a-44"></a>云何名为以胜志乐发菩提心？<a id="a-45"></a>应作是说，<a id="a-46"></a>若有已发菩提心者，<a id="a-47"></a>乃至微恶终更不作。<a id="a-48"></a>何所不作？<a id="a-49"></a>谓贪瞋痴，<a id="a-4A"></a>及以在家威仪调戏悉皆远离。<a id="a-4B"></a>若出家已，<a id="a-4C"></a>不复希望、<a id="a-4D"></a>名利、<a id="a-4E"></a>恭敬，<a id="a-4F"></a>安住出家所修行法。<a id="a-4G"></a>云何出家所修行法？<a id="a-4H"></a>谓如实悟入一切诸法。<a id="a-4I"></a>云何所悟一切诸法？<a id="a-4J"></a>谓蕴、<a id="a-4K"></a>界、<a id="a-4L"></a>处有为无为。<a id="a-4M"></a>云何悟入？<a id="a-4N"></a>谓观察五蕴寂灭如幻，<a id="a-4O"></a>空无所有，<a id="a-4P"></a>如是悟时不见悟入，<a id="a-4Q"></a>无觉无思，<a id="a-4R"></a>一切分别悉皆寂灭。<a id="a-4S"></a>若于诸蕴如是悟入，<a id="a-4T"></a>即为悟入一切诸法，<a id="a-4U"></a>是名出家所修行法。<a id="a-4V"></a>菩萨如是修此行时，<a id="a-4W"></a>亦不舍离一切众生。<a id="a-4X"></a>何以故？<a id="a-4Y"></a>是菩萨如自所观为众生说，<a id="a-4Z"></a>而亦不著法及众生。<a id="a-4a"></a>善男子，<a id="a-4b"></a>是为菩萨成就一法，<a id="a-4c"></a>速得阿耨多罗三藐三菩提，<a id="a-4d"></a>亦令佛刹具足圆满。<a id="a-4e"></a>”</p>
  <p id="a4f">说此法时，<a id="a-4g"></a>摧过咎菩萨得无生忍，<a id="a-4h"></a>欢喜踊跃，<a id="a-4i"></a>上升虚空，<a id="a-4j"></a>高七多罗树。<a id="a-4k"></a>于彼众中，<a id="a-4l"></a>二千众生发菩提心；<a id="a-4m"></a>一万四千诸天及人，<a id="a-4n"></a>远尘离垢，<a id="a-4o"></a>于诸法中得法眼净。<a id="a-4p"></a>于是世尊熙怡微笑，<a id="a-4q"></a>从其面门放种种色光，<a id="a-4r"></a>照无量世界；<a id="a-4s"></a>照已还来，<a id="a-4t"></a>绕佛三匝，<a id="a-4u"></a>而从顶入。</p>
  <p id="a4v">是时，<a id="a-4w"></a>阿难即从座起，<a id="a-4x"></a>整理衣服，<a id="a-4y"></a>偏袒右肩，<a id="a-4z"></a>右膝著地，<a id="a-50"></a>于世尊前，<a id="a-51"></a>而说颂曰：</p>
  <p id="a52">“自在力导师，<a id="a-53"></a>　到诸法彼岸，</p>
  <p id="a54">一切智人尊，<a id="a-55"></a>　何缘现微笑？</p>
  <p id="a56">善逝十力尊，<a id="a-57"></a>　能为诸利益，</p>
  <p id="a58">三世悉明达，<a id="a-59"></a>　何缘现微笑？</p>
  <p id="a5A">了众生心行，<a id="a-5B"></a>　上中下差别，</p>
  <p id="a5C">知诸想无碍，<a id="a-5D"></a>　愿佛为宣说。</p>
  <p id="a5E">亿那由诸天，<a id="a-5F"></a>　咸来顶礼佛，</p>
  <p id="a5G">愿发微妙音，<a id="a-5H"></a>　充济诸渴仰。</p>
  <p id="a5I">胜定到彼岸，<a id="a-5J"></a>　智慧亦复然，</p>
  <p id="a5K">远离于错谬，<a id="a-5L"></a>　何缘现微笑？</p>
  <p id="a5M">百千诸天众，<a id="a-5N"></a>　为法故来集，</p>
  <p id="a5O">无量诸比丘，<a id="a-5P"></a>　合掌皆愿闻。</p>
  <p id="a5Q">奏种种音乐，<a id="a-5R"></a>　供养于如来，</p>
  <p id="a5S">善哉佛世尊，<a id="a-5T"></a>　愿决众疑惑。<a id="a-5U"></a>”</p>
  <p id="a5V">佛告阿难：<a id="a-5W"></a>“汝今见此摧过咎菩萨升虚空不？<a id="a-5X"></a>”</p>
  <p id="a5Y">阿难白言：<a id="a-5Z"></a>“唯然！<a id="a-5a"></a>已见。<a id="a-5b"></a>”</p>
  <p id="a5c">佛言：<a id="a-5d"></a>“善男子，<a id="a-5e"></a>此摧过咎，<a id="a-5f"></a>却后过于六万二千阿僧祇劫，<a id="a-5g"></a>于此世界当得成佛，<a id="a-5h"></a>号寂静调伏音声，<a id="a-5i"></a>劫名离热恼。<a id="a-5j"></a>彼佛刹土功德庄严，<a id="a-5k"></a>及以声闻、<a id="a-5l"></a>菩萨之众，<a id="a-5m"></a>亦如不动如来妙喜世界，<a id="a-5n"></a>等无差别。<a id="a-5o"></a>”</p>
  <p id="a5p">是时，<a id="a-5q"></a>世尊与诸比丘，<a id="a-5r"></a>到阿阇世王宫已，<a id="a-5s"></a>各随次第，<a id="a-5t"></a>敷座而坐。<a id="a-5u"></a>时，<a id="a-5v"></a>王即以种种饮食，<a id="a-5w"></a>手自斟酌，<a id="a-5x"></a>供养世尊及比丘僧，<a id="a-5y"></a>悉令充足；<a id="a-5z"></a>复以上妙衣服，<a id="a-60"></a>奉献如来。<a id="a-61"></a>即于佛前，<a id="a-62"></a>踞卑床坐，<a id="a-63"></a>而白佛言：<a id="a-64"></a>“世尊，<a id="a-65"></a>忿恨瞋恼从何而生？<a id="a-66"></a>愚痴无智由何而灭？<a id="a-67"></a>”</p>
  <p id="a68">佛告大王：<a id="a-69"></a>“忿恨瞋恼，<a id="a-6A"></a>我我所生。<a id="a-6B"></a>若不能知功德、<a id="a-6C"></a>过失及我我所，<a id="a-6D"></a>名为无智。<a id="a-6E"></a>若如实知彼我我所，<a id="a-6F"></a>此即非智非非智也。<a id="a-6G"></a>大王当知，<a id="a-6H"></a>一切诸行来无所从，<a id="a-6I"></a>去无所至；<a id="a-6J"></a>若无来去，<a id="a-6K"></a>则无生灭；<a id="a-6L"></a>若无生灭，<a id="a-6M"></a>彼智无智亦复皆无。<a id="a-6N"></a>何以故？<a id="a-6O"></a>无有少法而能了知生与非生。<a id="a-6P"></a>若离能知，<a id="a-6Q"></a>是为知也。<a id="a-6R"></a>”</p>
  <p id="a6S">时，<a id="a-6T"></a>阿阇世王白佛言：<a id="a-6U"></a>“世尊，<a id="a-6V"></a>希有如来应正等觉如是善说。<a id="a-6W"></a>我今宁可闻法中夭，<a id="a-6X"></a>不愿徒生寿命相续。<a id="a-6Y"></a>”</p>
  <p id="a6Z">尔时，<a id="a-6a"></a>世尊为阿阇世劝发开晓令欢喜已，<a id="a-6b"></a>从座而去，<a id="a-6c"></a>诣耆阇崛山，<a id="a-6d"></a>洗足已，<a id="a-6e"></a>敷座而坐，<a id="a-6f"></a>入于三昧。<a id="a-6g"></a>是时如来为法施故，<a id="a-6h"></a>于晡时间，<a id="a-6i"></a>从三昧起。<a id="a-6j"></a>诸大菩萨及声闻众皆从定出。<a id="a-6k"></a>于是文殊师利与四万二千趣菩萨乘诸天子俱，<a id="a-6l"></a>弥勒菩萨与五千菩萨众俱，<a id="a-6m"></a>勇猛雷音菩萨与五百菩萨众俱，<a id="a-6n"></a>如是一切菩萨及诸声闻并阿阇世王，<a id="a-6o"></a>各将眷属前后围绕，<a id="a-6p"></a>诣如来所，<a id="a-6q"></a>顶礼佛足，<a id="a-6r"></a>退坐一面。<a id="a-6s"></a>时王舍城，<a id="a-6t"></a>复有无量百千众生，<a id="a-6u"></a>皆共往诣耆阇崛山，<a id="a-6v"></a>到如来所，<a id="a-6w"></a>顶礼佛足，<a id="a-6x"></a>退坐一面。</p>
  <p id="a6y">于是舍利弗，<a id="a-6z"></a>承佛威神，<a id="a-70"></a>从座而起，<a id="a-71"></a>偏袒右肩，<a id="a-72"></a>右膝著地，<a id="a-73"></a>合掌恭敬，<a id="a-74"></a>而白佛言：<a id="a-75"></a>“如来，<a id="a-76"></a>前已于王舍城廛肆之内，<a id="a-77"></a>为摧过咎，<a id="a-78"></a>略说菩萨摩诃萨功德庄严清净佛刹。<a id="a-79"></a>善哉！<a id="a-7A"></a>世尊，<a id="a-7B"></a>惟愿广说，<a id="a-7C"></a>如诸菩萨行不退转菩提之行，<a id="a-7D"></a>息诸烦恼，<a id="a-7E"></a>严净佛刹，<a id="a-7F"></a>圆满大愿，<a id="a-7G"></a>具足修行诸波罗蜜，<a id="a-7H"></a>远离声闻、<a id="a-7I"></a>辟支佛地，<a id="a-7J"></a>履践如来所行之迹，<a id="a-7K"></a>降伏众魔，<a id="a-7L"></a>制诸外道，<a id="a-7M"></a>具一切智转妙法轮。<a id="a-7N"></a>如是菩萨，<a id="a-7O"></a>乃至未得一切种智，<a id="a-7P"></a>而能决定利益安乐无量众生。<a id="a-7Q"></a>世尊，<a id="a-7R"></a>今此会中为求菩提善男子、<a id="a-7S"></a>善女人，<a id="a-7T"></a>闻是法已，<a id="a-7U"></a>欢喜修行。<a id="a-7V"></a>”</p>
  <p id="a7W">于时，<a id="a-7X"></a>世尊作是思惟：<a id="a-7Y"></a>“今我所说，<a id="a-7Z"></a>非但为此现前会众，<a id="a-7a"></a>是故宜应示现神变。<a id="a-7b"></a>”作是念已，<a id="a-7c"></a>放百千亿妙色光明。<a id="a-7d"></a>一一光明普照十方百千亿土，<a id="a-7e"></a>彼诸佛土所有日月、<a id="a-7f"></a>天龙摩尼、<a id="a-7g"></a>电火光明映蔽不现；<a id="a-7h"></a>而彼一切大小围山、<a id="a-7i"></a>须弥山王，<a id="a-7j"></a>及余诸山、<a id="a-7k"></a>丛林树木，<a id="a-7l"></a>为佛光明之所鉴彻，<a id="a-7m"></a>无能现影。<a id="a-7n"></a>是时如来复现威德謦欬之声，<a id="a-7o"></a>其声遍闻十方世界。</p>
  <p id="a7p">尔时，<a id="a-7q"></a>东方去此八十四恒河沙等佛刹，<a id="a-7r"></a>有世界名普光明，<a id="a-7s"></a>彼现有佛，<a id="a-7t"></a>号集吉祥王。<a id="a-7u"></a>而彼佛刹无有声闻、<a id="a-7v"></a>辟支佛名，<a id="a-7w"></a>唯是菩萨充满其土。<a id="a-7x"></a>一一菩萨，<a id="a-7y"></a>各有百亿不退菩萨，<a id="a-7z"></a>而为眷属。<a id="a-80"></a>时，<a id="a-81"></a>彼众中有一菩萨，<a id="a-82"></a>名曰法上。<a id="a-83"></a>以何义故，<a id="a-84"></a>名为法上？<a id="a-85"></a>谓彼菩萨于众会前闻说法已，<a id="a-86"></a>上升虚空高七多罗树，<a id="a-87"></a>自隐其身，<a id="a-88"></a>说菩萨藏法门，<a id="a-89"></a>名陀罗尼金刚句。<a id="a-8A"></a>时，<a id="a-8B"></a>彼会众咸作念言：<a id="a-8C"></a>“一切诸法但有其声。<a id="a-8D"></a>何以故？<a id="a-8E"></a>即如法上菩萨，<a id="a-8F"></a>不见身相，<a id="a-8G"></a>但闻其声。<a id="a-8H"></a>此声无体，<a id="a-8I"></a>如彼身相。<a id="a-8J"></a>既离见闻，<a id="a-8K"></a>则为法性。<a id="a-8L"></a>”说此法时，<a id="a-8M"></a>会中无量得忍菩萨，<a id="a-8N"></a>遥见彼土法上菩萨；<a id="a-8O"></a>又见此刹佛放光明，<a id="a-8P"></a>及闻其声暨乎彼界。<a id="a-8Q"></a>彼诸菩萨即时共诣集吉祥王如来之所，<a id="a-8R"></a>顶礼佛足，<a id="a-8S"></a>却住一面。<a id="a-8T"></a>法上菩萨白佛言：<a id="a-8U"></a>“世尊，<a id="a-8V"></a>以何因缘而现此瑞？<a id="a-8W"></a>未曾有也。<a id="a-8X"></a>”佛言：<a id="a-8Y"></a>“善男子，<a id="a-8Z"></a>西方去此过八十四恒河沙等佛刹，<a id="a-8a"></a>有世界名娑婆，<a id="a-8b"></a>彼现有佛，<a id="a-8c"></a>号释迦牟尼，<a id="a-8d"></a>为欲召集十方世界诸菩萨故，<a id="a-8e"></a>一切毛孔放此光明及謦欬声。<a id="a-8f"></a>”法上菩萨白佛言：<a id="a-8g"></a>“世尊，<a id="a-8h"></a>我今欲往娑婆世界，<a id="a-8i"></a>礼觐供养释迦如来及诸菩萨，<a id="a-8j"></a>并欲听法。<a id="a-8k"></a>”佛言：<a id="a-8l"></a>“可往！<a id="a-8m"></a>今正是时。<a id="a-8n"></a>”尔时，<a id="a-8o"></a>法上菩萨即作是念：<a id="a-8p"></a>“今我以何神变，<a id="a-8q"></a>往彼礼觐释迦如来？<a id="a-8r"></a>”作是念已，<a id="a-8s"></a>即入一切庄严身三昧；<a id="a-8t"></a>由是三昧威神力故，<a id="a-8u"></a>令此三千大千世界满中妙华积至于膝，<a id="a-8v"></a>百千音乐同时俱作，<a id="a-8w"></a>宝幢幡盖种种庄严，<a id="a-8x"></a>复以妙香普熏此界，<a id="a-8y"></a>犹如他化自在天宫。<a id="a-8z"></a>是时法上菩萨，<a id="a-90"></a>现神变已，<a id="a-91"></a>即与六十三亿大菩萨众，<a id="a-92"></a>前后围绕，<a id="a-93"></a>譬如壮士屈伸臂顷，<a id="a-94"></a>从彼土没，<a id="a-95"></a>现此界中。<a id="a-96"></a>到如来所，<a id="a-97"></a>头面礼足，<a id="a-98"></a>右绕三匝，<a id="a-99"></a>随所来方，<a id="a-9A"></a>以愿力故，<a id="a-9B"></a>化现莲华而坐其上。</p>
  <p id="a9C">尔时，<a id="a-9D"></a>南方去此过九十六亿那由他佛刹，<a id="a-9E"></a>有世界名离尘，<a id="a-9F"></a>彼现有佛，<a id="a-9G"></a>号师子勇猛奋迅，<a id="a-9H"></a>而为无量大菩萨众，<a id="a-9I"></a>恭敬围绕。<a id="a-9J"></a>于彼众中，<a id="a-9K"></a>有一菩萨，<a id="a-9L"></a>名曰宝掌。<a id="a-9M"></a>以何义故，<a id="a-9N"></a>名为宝掌？<a id="a-9O"></a>谓彼菩萨，<a id="a-9P"></a>于诸佛土化众生时，<a id="a-9Q"></a>欲以右手遍扪若干诸佛世界，<a id="a-9R"></a>即随所欲而能成办；<a id="a-9S"></a>从其手出佛、<a id="a-9T"></a>法、<a id="a-9U"></a>僧声，<a id="a-9V"></a>施、<a id="a-9W"></a>戒、<a id="a-9X"></a>忍、<a id="a-9Y"></a>进、<a id="a-9Z"></a>禅、<a id="a-9a"></a>慧、<a id="a-9b"></a>慈悲喜舍之声，<a id="a-9c"></a>出如是等百千亿那由他法宝之声。<a id="a-9d"></a>尔时，<a id="a-9e"></a>宝掌菩萨见大光明，<a id="a-9f"></a>闻謦欬声，<a id="a-9g"></a>诣彼佛所，<a id="a-9h"></a>白言：<a id="a-9i"></a>“世尊，<a id="a-9j"></a>以何因缘而有此瑞？<a id="a-9k"></a>”佛言：<a id="a-9l"></a>“善男子，<a id="a-9m"></a>北方去此过九十六亿那由他佛刹，<a id="a-9n"></a>有世界名娑婆，<a id="a-9o"></a>佛号释迦牟尼，<a id="a-9p"></a>为欲演说佛刹功德庄严法门，<a id="a-9q"></a>集诸菩萨，<a id="a-9r"></a>令闻此法摄受功德故现斯瑞。<a id="a-9s"></a>”宝掌菩萨白佛言：<a id="a-9t"></a>“世尊，<a id="a-9u"></a>我等欲往娑婆世界，<a id="a-9v"></a>礼觐供养释迦如来及诸菩萨，<a id="a-9w"></a>并欲听法。<a id="a-9x"></a>”佛言：<a id="a-9y"></a>“善男子，<a id="a-9z"></a>宁用去为？<a id="a-A0"></a>何以故？<a id="a-A1"></a>彼娑婆世界，<a id="a-A2"></a>具足三毒苦恼众生之所聚集。<a id="a-A3"></a>”宝掌菩萨白佛言：<a id="a-A4"></a>“世尊，<a id="a-A5"></a>彼释迦如来应正等觉，<a id="a-A6"></a>见何义利，<a id="a-A7"></a>舍严净刹，<a id="a-A8"></a>现秽土中？<a id="a-A9"></a>”佛言：<a id="a-AA"></a>“善男子，<a id="a-AB"></a>彼佛如来昔于长夜，<a id="a-AC"></a>作如是言：<a id="a-AD"></a>‘愿我速得成就大悲，<a id="a-AE"></a>常于弊恶众生之中，<a id="a-AF"></a>成等正觉，<a id="a-AG"></a>转妙法轮。<a id="a-AH"></a>’”宝掌菩萨复白佛言：<a id="a-AI"></a>“世尊，<a id="a-AJ"></a>彼释迦如来，<a id="a-AK"></a>乃能往昔发是大悲难发之愿，<a id="a-AL"></a>现于如此恶世界中。<a id="a-AM"></a>如是慈尊，<a id="a-AN"></a>甚为难遇，<a id="a-AO"></a>我今当往礼觐供养。<a id="a-AP"></a>”佛言：<a id="a-AQ"></a>“可尔！<a id="a-AR"></a>今正是时。<a id="a-AS"></a>然善男子，<a id="a-AT"></a>汝诣彼土，<a id="a-AU"></a>应当谨察，<a id="a-AV"></a>无自毁伤。<a id="a-AW"></a>所以者何？<a id="a-AX"></a>生彼世界诸菩萨等，<a id="a-AY"></a>虽为难遇；<a id="a-AZ"></a>其余众生心行险诐，<a id="a-Aa"></a>难可调伏。<a id="a-Ab"></a>”宝掌白言：<a id="a-Ac"></a>“彼土虽有忿恨怨仇，<a id="a-Ad"></a>无伤于我。<a id="a-Ae"></a>假使一切众生尽未来际，<a id="a-Af"></a>瞋恨骂辱，<a id="a-Ag"></a>乃至刀杖瓦石打掷，<a id="a-Ah"></a>悉能受之，<a id="a-Ai"></a>终不加报。<a id="a-Aj"></a>”尔时，<a id="a-Ak"></a>师子勇猛奋迅如来，<a id="a-Al"></a>谓彼一切众菩萨言：<a id="a-Am"></a>“诸善男子，<a id="a-An"></a>汝等若能如宝掌者，<a id="a-Ao"></a>可与俱行。<a id="a-Ap"></a>”说是语时，<a id="a-Aq"></a>于彼会中，<a id="a-Ar"></a>有七万二千菩萨，<a id="a-As"></a>同声白言：<a id="a-At"></a>“我等共往娑婆世界。<a id="a-Au"></a>”宝掌菩萨即作是念：<a id="a-Av"></a>“今我以何神变，<a id="a-Aw"></a>往彼礼觐释迦如来，<a id="a-Ax"></a>复能安乐无量众生？<a id="a-Ay"></a>”作是念已，<a id="a-Az"></a>即以右手，<a id="a-B0"></a>覆此三千大千世界，<a id="a-B1"></a>雨诸饮食、<a id="a-B2"></a>衣服、<a id="a-B3"></a>车乘、<a id="a-B4"></a>金、<a id="a-B5"></a>银、<a id="a-B6"></a>琉璃、<a id="a-B7"></a>真珠、<a id="a-B8"></a>珂贝、<a id="a-B9"></a>珊瑚、<a id="a-BA"></a>璧玉，<a id="a-BB"></a>随诸众生心所希望悉能充满，<a id="a-BC"></a>乐闻法者即令得闻，<a id="a-BD"></a>复使无量闻法众生证得真实，<a id="a-BE"></a>亦令无数病苦众生受胜妙乐。<a id="a-BF"></a>是时宝掌菩萨现神变已，<a id="a-BG"></a>与诸菩萨，<a id="a-BH"></a>于一念顷，<a id="a-BI"></a>从彼土没，<a id="a-BJ"></a>现此界中。<a id="a-BK"></a>到如来所，<a id="a-BL"></a>顶礼佛足，<a id="a-BM"></a>右绕三匝，<a id="a-BN"></a>随所来方，<a id="a-BO"></a>以愿力故，<a id="a-BP"></a>化现莲华而坐其上。</p>
  <p id="aBQ">尔时，<a id="a-BR"></a>西方去此过七十二亿那由他百千佛刹，<a id="a-BS"></a>有世界名摩尼藏，<a id="a-BT"></a>彼现有佛，<a id="a-BU"></a>号摩尼积王。<a id="a-BV"></a>其佛刹土，<a id="a-BW"></a>清净琉璃之所成就；<a id="a-BX"></a>无有声闻及辟支佛，<a id="a-BY"></a>唯是清净大菩萨众。<a id="a-BZ"></a>去来坐立于琉璃地，<a id="a-Ba"></a>咸见如来分明显现。<a id="a-Bb"></a>如明镜中睹其面像；<a id="a-Bc"></a>是诸菩萨，<a id="a-Bd"></a>于彼地中见佛世尊，<a id="a-Be"></a>亦复如是。<a id="a-Bf"></a>见已请法，<a id="a-Bg"></a>佛便为说往昔大愿，<a id="a-Bh"></a>彼诸菩萨闻法得忍。<a id="a-Bi"></a>尔时，<a id="a-Bj"></a>如来于眉间毫相摩尼宝中，<a id="a-Bk"></a>放大光明遍照彼刹，<a id="a-Bl"></a>其中所有日月光明映蔽不现，<a id="a-Bm"></a>以华开合而为昼夜。<a id="a-Bn"></a>于彼刹中，<a id="a-Bo"></a>有一菩萨，<a id="a-Bp"></a>名胜智愿，<a id="a-Bq"></a>遇斯光已，<a id="a-Br"></a>便诣佛所，<a id="a-Bs"></a>白佛言：<a id="a-Bt"></a>“世尊，<a id="a-Bu"></a>以何因缘而有此瑞？<a id="a-Bv"></a>”佛言：<a id="a-Bw"></a>“善男子，<a id="a-Bx"></a>东方去此过七十二亿那由他百千佛刹，<a id="a-By"></a>有世界名娑婆，<a id="a-Bz"></a>佛号释迦牟尼，<a id="a-C0"></a>为欲召集诸菩萨故而现斯瑞。<a id="a-C1"></a>”时胜智愿，<a id="a-C2"></a>闻是语已，<a id="a-C3"></a>白佛言：<a id="a-C4"></a>“世尊，<a id="a-C5"></a>我等欲往娑婆世界，<a id="a-C6"></a>礼觐供养释迦如来及诸菩萨，<a id="a-C7"></a>并欲听法。<a id="a-C8"></a>”佛言：<a id="a-C9"></a>“可往！<a id="a-CA"></a>今正是时。<a id="a-CB"></a>”时胜智愿，<a id="a-CC"></a>作是念言：<a id="a-CD"></a>“今我以何神变，<a id="a-CE"></a>往彼礼觐释迦如来？<a id="a-CF"></a>”作是念已，<a id="a-CG"></a>即入三昧，<a id="a-CH"></a>令此三千大千世界，<a id="a-CI"></a>三恶道苦悉皆消灭，<a id="a-CJ"></a>得无上乐，<a id="a-CK"></a>譬如比丘得诸禅定。<a id="a-CL"></a>是时一切诸天、<a id="a-CM"></a>世人及以非人，<a id="a-CN"></a>不为贪恚愚痴诸见、<a id="a-CO"></a>我慢、<a id="a-CP"></a>忿恨、<a id="a-CQ"></a>怒害、<a id="a-CR"></a>悭嫉、<a id="a-CS"></a>憍谄、<a id="a-CT"></a>覆藏之所逼恼，<a id="a-CU"></a>皆发慈心。<a id="a-CV"></a>尔时，<a id="a-CW"></a>胜智愿菩萨现神变已，<a id="a-CX"></a>与四万二千菩萨，<a id="a-CY"></a>于一念顷，<a id="a-CZ"></a>从彼土没，<a id="a-Ca"></a>现此界中。<a id="a-Cb"></a>到如来所，<a id="a-Cc"></a>头面礼足，<a id="a-Cd"></a>随所来方，<a id="a-Ce"></a>以愿力故，<a id="a-Cf"></a>化现莲华而坐其上。</p>
  <p id="aCg">尔时，<a id="a-Ch"></a>北方去此过六万三千佛刹，<a id="a-Ci"></a>有世界名常庄严，<a id="a-Cj"></a>彼现有佛号娑罗起王。<a id="a-Ck"></a>其佛刹土，<a id="a-Cl"></a>初未曾闻女人之称，<a id="a-Cm"></a>一切皆是莲华化生，<a id="a-Cn"></a>袈裟随体。<a id="a-Co"></a>时，<a id="a-Cp"></a>佛为彼诸菩萨众，<a id="a-Cq"></a>说佛种性印法门。<a id="a-Cr"></a>何等名为佛种性印？<a id="a-Cs"></a>所谓最初发菩提心，<a id="a-Ct"></a>从此即为具菩萨戒，<a id="a-Cu"></a>入菩萨藏，<a id="a-Cv"></a>得陀罗尼心无散乱，<a id="a-Cw"></a>不离于舍证入空性，<a id="a-Cx"></a>正修无相无所愿求，<a id="a-Cy"></a>性离贪染于蕴、<a id="a-Cz"></a>界、<a id="a-D0"></a>处而能证入，<a id="a-D1"></a>所作随觉乐求佛慧，<a id="a-D2"></a>于无生性真实了知，<a id="a-D3"></a>证于诸法而无分别，<a id="a-D4"></a>具足正见，<a id="a-D5"></a>断于妄念，<a id="a-D6"></a>是故名为佛种性印。<a id="a-D7"></a>时，<a id="a-D8"></a>彼众中有一菩萨，<a id="a-D9"></a>名相庄严星宿聚王，<a id="a-DA"></a>本愿殊胜；<a id="a-DB"></a>若有众生见其身者，<a id="a-DC"></a>必定当得三十二相。<a id="a-DD"></a>时，<a id="a-DE"></a>彼菩萨遇佛光明及闻其声，<a id="a-DF"></a>便诣佛所，<a id="a-DG"></a>顶礼双足，<a id="a-DH"></a>右绕三匝，<a id="a-DI"></a>白佛言：<a id="a-DJ"></a>“世尊，<a id="a-DK"></a>以何因缘而有此瑞？<a id="a-DL"></a>”佛言：<a id="a-DM"></a>“善男子，<a id="a-DN"></a>于此南方过六万三千佛刹，<a id="a-DO"></a>有世界名娑婆，<a id="a-DP"></a>佛号释迦牟尼，<a id="a-DQ"></a>为欲召集诸菩萨故而现此瑞。<a id="a-DR"></a>”彼菩萨言：<a id="a-DS"></a>“何故名为娑婆世界？<a id="a-DT"></a>”佛言：<a id="a-DU"></a>“彼界堪忍贪恚愚痴及诸苦恼，<a id="a-DV"></a>是故名为娑婆世界。<a id="a-DW"></a>”彼菩萨言：<a id="a-DX"></a>“娑婆世界诸众生等，<a id="a-DY"></a>皆能忍受恶骂捶打，<a id="a-DZ"></a>诸恼乱耶？<a id="a-Da"></a>”佛言：<a id="a-Db"></a>“善男子，<a id="a-Dc"></a>彼界众生少能成就若斯功德，<a id="a-Dd"></a>而多随顺贪恚愚痴、<a id="a-De"></a>怨恨缠缚。<a id="a-Df"></a>”彼菩萨言：<a id="a-Dg"></a>“若如是者，<a id="a-Dh"></a>彼界不应名娑婆也。<a id="a-Di"></a>”佛言：<a id="a-Dj"></a>“相庄严星宿聚王，<a id="a-Dk"></a>彼佛刹土，<a id="a-Dl"></a>亦有行菩萨乘诸善男子及善女人，<a id="a-Dm"></a>已曾供养无量诸佛，<a id="a-Dn"></a>成就忍辱，<a id="a-Do"></a>将护众生，<a id="a-Dp"></a>善自调伏。<a id="a-Dq"></a>若有众生以诸苦恼而来加害，<a id="a-Dr"></a>悉能含忍，<a id="a-Ds"></a>终不放逸，<a id="a-Dt"></a>贪恚愚痴。<a id="a-Du"></a>善男子，<a id="a-Dv"></a>由有如此诸善丈夫，<a id="a-Dw"></a>是故彼界名曰娑婆。<a id="a-Dx"></a>又彼界中，<a id="a-Dy"></a>亦有众生，<a id="a-Dz"></a>具足众恶，<a id="a-E0"></a>少能悔过，<a id="a-E1"></a>其心粗猛而无愧耻，<a id="a-E2"></a>不敬佛，<a id="a-E3"></a>不重法，<a id="a-E4"></a>不爱僧，<a id="a-E5"></a>当堕地狱、<a id="a-E6"></a>畜生、<a id="a-E7"></a>饿鬼。<a id="a-E8"></a>彼释迦如来，<a id="a-E9"></a>于此下劣众生之中，<a id="a-EA"></a>悉能忍受骂辱嫌恨、<a id="a-EB"></a>诽谤恼乱、<a id="a-EC"></a>恶言恐胁，<a id="a-ED"></a>心如大地不可动摇无所违逆，<a id="a-EE"></a>若得供养及以不得，<a id="a-EF"></a>心无高下亦无憎爱，<a id="a-EG"></a>是故彼界名曰娑婆。<a id="a-EH"></a>”尔时，<a id="a-EI"></a>相庄严星宿聚王菩萨白佛言：<a id="a-EJ"></a>“世尊，<a id="a-EK"></a>我等今者得大善利，<a id="a-EL"></a>不生于彼弊恶下劣众生之中。<a id="a-EM"></a>”佛言：<a id="a-EN"></a>“善男子，<a id="a-EO"></a>莫作是说。<a id="a-EP"></a>何以故？<a id="a-EQ"></a>东北方有世界，<a id="a-ER"></a>名妙庄严忍，<a id="a-ES"></a>彼现有佛，<a id="a-ET"></a>号大自在王。<a id="a-EU"></a>其土众生，<a id="a-EV"></a>皆悉具足一向安乐。<a id="a-EW"></a>譬如比丘入于灭定，<a id="a-EX"></a>彼之安乐亦复如是。<a id="a-EY"></a>若有众生于彼佛土，<a id="a-EZ"></a>亿百千岁修诸梵行；<a id="a-Ea"></a>不如于此娑婆世界，<a id="a-Eb"></a>一弹指顷于诸众生起慈悲心，<a id="a-Ec"></a>所获功德尚多于彼，<a id="a-Ed"></a>何况能于一日一夜住清净心！<a id="a-Ee"></a>”尔时，<a id="a-Ef"></a>相庄严星宿聚王菩萨白佛言：<a id="a-Eg"></a>“世尊，<a id="a-Eh"></a>我等欲往娑婆世界，<a id="a-Ei"></a>礼觐承事释迦如来及诸菩萨，<a id="a-Ej"></a>并欲听法。<a id="a-Ek"></a>”佛言：<a id="a-El"></a>“可往！<a id="a-Em"></a>今正是时。<a id="a-En"></a>”尔时，<a id="a-Eo"></a>相庄严星宿聚王菩萨，<a id="a-Ep"></a>即作是念：<a id="a-Eq"></a>“今我以何神通之力，<a id="a-Er"></a>往彼礼觐释迦如来？<a id="a-Es"></a>”作是念已，<a id="a-Et"></a>于虚空中化成宝盖，<a id="a-Eu"></a>覆此三千大千世界，<a id="a-Ev"></a>百千万亿珠缨宝幡周匝垂布；<a id="a-Ew"></a>于其盖中雨种种华，<a id="a-Ex"></a>百千音乐自然而奏；<a id="a-Ey"></a>复令此会比丘、<a id="a-Ez"></a>比丘尼、<a id="a-F0"></a>优婆塞、<a id="a-F1"></a>优婆夷，<a id="a-F2"></a>天、<a id="a-F3"></a>龙、<a id="a-F4"></a>夜叉、<a id="a-F5"></a>乾闼婆、<a id="a-F6"></a>阿修罗、<a id="a-F7"></a>迦楼罗、<a id="a-F8"></a>紧那罗、<a id="a-F9"></a>摩睺罗伽、<a id="a-FA"></a>人非人等，<a id="a-FB"></a>各自见身具三十二相现宝盖中。<a id="a-FC"></a>尔时，<a id="a-FD"></a>相庄严星宿聚王菩萨，<a id="a-FE"></a>现神变已，<a id="a-FF"></a>与十亿菩萨，<a id="a-FG"></a>于一念顷，<a id="a-FH"></a>从彼土没，<a id="a-FI"></a>现此界中。<a id="a-FJ"></a>到如来所，<a id="a-FK"></a>顶礼双足，<a id="a-FL"></a>右绕三匝，<a id="a-FM"></a>随所来方，<a id="a-FN"></a>以愿力故，<a id="a-FO"></a>化现莲华，<a id="a-FP"></a>而坐其上。</p>
  <p id="aFQ">如是乃至遍于十方，<a id="a-FR"></a>各有无量阿僧祇佛刹中，<a id="a-FS"></a>无量阿僧祇百千亿菩萨，<a id="a-FT"></a>见大光明，<a id="a-FU"></a>闻謦欬声，<a id="a-FV"></a>问彼世尊而来此土，<a id="a-FW"></a>顶礼佛足，<a id="a-FX"></a>各坐一面，<a id="a-FY"></a>亦复如是。<a id="a-FZ"></a>又此界中，<a id="a-Fa"></a>释梵护世，<a id="a-Fb"></a>大威德天，<a id="a-Fc"></a>诸龙、<a id="a-Fd"></a>夜叉、<a id="a-Fe"></a>乾闼婆、<a id="a-Ff"></a>阿修罗、<a id="a-Fg"></a>迦楼罗、<a id="a-Fh"></a>紧那罗、<a id="a-Fi"></a>摩睺罗伽等，<a id="a-Fj"></a>皆见光明，<a id="a-Fk"></a>咸来佛所，<a id="a-Fl"></a>顶礼双足，<a id="a-Fm"></a>却坐一面。</p>
  <p id="aFn">尔时，<a id="a-Fo"></a>世尊现神变已，<a id="a-Fp"></a>十方无量百千亿那由他佛刹，<a id="a-Fq"></a>所有菩萨来集会者，<a id="a-Fr"></a>皆见此土功德庄严，<a id="a-Fs"></a>并佛身量，<a id="a-Ft"></a>菩萨、<a id="a-Fu"></a>声闻及受用具，<a id="a-Fv"></a>与自本刹悉皆同等，<a id="a-Fw"></a>然知彼此刹无杂乱。<a id="a-Fx"></a>尔时，<a id="a-Fy"></a>弥勒菩萨即从座起，<a id="a-Fz"></a>整理衣服，<a id="a-G0"></a>偏袒右肩，<a id="a-G1"></a>右膝著地，<a id="a-G2"></a>合掌向佛，<a id="a-G3"></a>而说颂曰：</p>
  <p id="aG4">“名振十方智无量，<a id="a-G5"></a>　放大光明照世间，</p>
  <p id="aG6">一切众生共度量，<a id="a-G7"></a>　莫测人尊胜智慧。</p>
  <p id="aG8">十方无量亿菩萨，<a id="a-G9"></a>　为求法故咸来集，</p>
  <p id="aGA">而皆信乐诸法门，<a id="a-GB"></a>　愿佛演说令欢喜。</p>
  <p id="aGC">如来戒定及智慧，<a id="a-GD"></a>　名称普闻十方国，</p>
  <p id="aGE">演法无畏犹师子，<a id="a-GF"></a>　光遍虚空如日照。</p>
  <p id="aGG">一切天龙与罗刹，<a id="a-GH"></a>　及诸比丘比丘尼，</p>
  <p id="aGI">优婆塞众优婆夷，<a id="a-GJ"></a>　合掌乐闻如来说。</p>
  <p id="aGK">过去未来及现在，<a id="a-GL"></a>　世尊于彼悉了知，</p>
  <p id="aGM">以胜解力拔群迷，<a id="a-GN"></a>　愿决疑惑令开晓。</p>
  <p id="aGO">云何菩萨智慧行，<a id="a-GP"></a>　严净佛刹令光洁？</p>
  <p id="aGQ">云何诸愿速成满？<a id="a-GR"></a> 今请如来为宣说。</p>
  <p id="aGS">云何无悭戒无缺，<a id="a-GT"></a>　能忍骂辱诸难事，</p>
  <p id="aGU">精进修行无懈倦，<a id="a-GV"></a>　解脱无量苦众生，</p>
  <p id="aGW">专心乐入三昧门，<a id="a-GX"></a>　游止清净禅宫殿，</p>
  <p id="aGY">处世利益而无染，<a id="a-GZ"></a>　譬如莲华不著水？</p>
  <p id="aGa">云何智慧出世间，<a id="a-Gb"></a>　开阐甚深微妙法，</p>
  <p id="aGc">降伏一切诸魔众，<a id="a-Gd"></a>　速能具足奢摩他？<a id="a-Ge"></a>”</p>
 </body>
</html>