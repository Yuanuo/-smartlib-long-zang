<!doctype html>
<html id="z3IBTGaCx" data-ver="1658">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第七十九</h1>
  <h2 id="a2">姚秦三藏法师鸠摩罗什译</h2>
  <h2 id="a3">富楼那会第十七之三大悲品第六</h2>
  <p id="a4">尔时，<a id="a-5"></a>大目揵连作是念：<a id="a-6"></a>“希有世尊！<a id="a-7"></a>世尊成就如是大悲，<a id="a-8"></a>善能解说诸菩萨事。<a id="a-9"></a>所以者何？<a id="a-A"></a>菩萨具足修集佛法，<a id="a-B"></a>为无生灭示悟众生。<a id="a-C"></a>”</p>
  <p id="aD">尔时，<a id="a-E"></a>佛知目连所念，<a id="a-F"></a>而告之曰：<a id="a-G"></a>“如是，<a id="a-H"></a>如是，<a id="a-I"></a>目连，<a id="a-J"></a>诸佛成就大悲之心。<a id="a-K"></a>若我弟子闻说此悲具足义者，<a id="a-L"></a>心则迷闷，<a id="a-M"></a>无所复乐。<a id="a-N"></a>目连，<a id="a-O"></a>且置如来大悲，<a id="a-P"></a>若我具说为菩萨时所有大悲，<a id="a-Q"></a>汝亦迷闷，<a id="a-R"></a>无所复乐。<a id="a-S"></a>”</p>
  <p id="aT">尔时，<a id="a-U"></a>目连白佛言：<a id="a-V"></a>“善哉！<a id="a-W"></a>世尊，<a id="a-X"></a>愿说本行菩萨道时大悲少分。<a id="a-Y"></a>”</p>
  <p id="aZ">佛告目连：<a id="a-a"></a>“汝今谛听！<a id="a-b"></a>善念持之。<a id="a-c"></a>当为汝说本行菩萨道时大悲少分，<a id="a-d"></a>当以譬喻解说其义。<a id="a-e"></a>本行菩萨道时，<a id="a-f"></a>所行大悲说不可尽，<a id="a-g"></a>而是大悲依于四事。<a id="a-h"></a>何等为四？<a id="a-i"></a>是菩萨大悲，<a id="a-j"></a>菩萨随所住悲能修佛法，<a id="a-k"></a>名为大悲。<a id="a-l"></a>目连，<a id="a-m"></a>我本于众生有如是大悲，<a id="a-n"></a>有如是大愿：<a id="a-o"></a>‘所有众生于阿鼻大地狱受诸苦恼，<a id="a-p"></a>黑绳大地狱、<a id="a-q"></a>僧伽陀地狱、<a id="a-r"></a>活地狱、<a id="a-s"></a>叫唤地狱、<a id="a-t"></a>大叫唤地狱、<a id="a-u"></a>炙地狱、<a id="a-v"></a>大炙地狱，<a id="a-w"></a>我常代此众生，<a id="a-x"></a>受诸大地狱中苦，<a id="a-y"></a>乃至罪毕，<a id="a-z"></a>受诸苦时心无忧悔。<a id="a-10"></a>’目连，<a id="a-11"></a>若可有是因缘得度众生，<a id="a-12"></a>我能尽代，<a id="a-13"></a>令诸众生出大地狱。<a id="a-14"></a>我代受苦一入地狱，<a id="a-15"></a>尽诸众生所作罪业，<a id="a-16"></a>我于尔时心无忧悔。<a id="a-17"></a>目连，<a id="a-18"></a>我发如是大愿，<a id="a-19"></a>精进咨问有智，<a id="a-1A"></a>所谓佛及弟子：<a id="a-1B"></a>‘可有如是道理因缘代受苦恼，<a id="a-1C"></a>令诸众生出地狱不？<a id="a-1D"></a>’目连，<a id="a-1E"></a>智者闻已，<a id="a-1F"></a>但为我赞说多闻、<a id="a-1G"></a>深发道心、<a id="a-1H"></a>布施、<a id="a-1I"></a>持戒、<a id="a-1J"></a>忍辱、<a id="a-1K"></a>精进，<a id="a-1L"></a>赞说亲近善知识。<a id="a-1M"></a>目连，<a id="a-1N"></a>我闻是已大发精进，<a id="a-1O"></a>为求法故深生欲心，<a id="a-1P"></a>求得成就诸佛大法，<a id="a-1Q"></a>勤行精进具诸波罗蜜，<a id="a-1R"></a>深行忍辱。</p>
  <p id="a1S">“目连，<a id="a-1T"></a>我本云何深行忍辱？<a id="a-1U"></a>本为菩萨时发如是心：<a id="a-1V"></a>‘十方所有众生，<a id="a-1W"></a>若有色若无色、<a id="a-1X"></a>若有想若无想、<a id="a-1Y"></a>若非有想若非无想，<a id="a-1Z"></a>假使是诸众生，<a id="a-1a"></a>尽得人身来诣我所，<a id="a-1b"></a>作是言：<a id="a-1c"></a>“仁者发阿耨多罗三藐三菩提心，<a id="a-1d"></a>我等多所乏短五欲乐具资生之物，<a id="a-1e"></a>汝若不能悉与我者，<a id="a-1f"></a>不得阿耨多罗三藐三菩提。<a id="a-1g"></a>”若是众生时皆恶口，<a id="a-1h"></a>苦切骂詈，<a id="a-1i"></a>妄说过恶，<a id="a-1j"></a>不称意故，<a id="a-1k"></a>以刀杖瓦石加害我身，<a id="a-1l"></a>我于尔时不应生恚，<a id="a-1m"></a>不应悔退。<a id="a-1n"></a>我应如是调伏其心：<a id="a-1o"></a>“是诸众生愚痴不知起愚痴业，<a id="a-1p"></a>若我于此愚痴众生起嗔恨者，<a id="a-1q"></a>与此何异？<a id="a-1r"></a>此不入道，<a id="a-1s"></a>我入善道，<a id="a-1t"></a>我今于此众生忍受诸苦，<a id="a-1u"></a>不起嗔业，<a id="a-1v"></a>心当如地等受好丑。<a id="a-1w"></a>”’目连，<a id="a-1x"></a>我本深行如是忍辱。</p>
  <p id="a1y">“复次，<a id="a-1z"></a>目连，<a id="a-20"></a>我常长夜于一切众生如视一子。<a id="a-21"></a>如大长者饶财巨富，<a id="a-22"></a>多诸珍宝、<a id="a-23"></a>奴婢、<a id="a-24"></a>人使，<a id="a-25"></a>行百种戒，<a id="a-26"></a>求得一子，<a id="a-27"></a>深心爱念，<a id="a-28"></a>情无厌足。<a id="a-29"></a>目连，<a id="a-2A"></a>是长者于子常求好事，<a id="a-2B"></a>常与好事，<a id="a-2C"></a>常与利益不与衰恼。<a id="a-2D"></a>如是，<a id="a-2E"></a>目连，<a id="a-2F"></a>我常长夜于诸众生视如一子，<a id="a-2G"></a>我常长夜为诸众生求诸好事，<a id="a-2H"></a>而以饶益不与衰恼。<a id="a-2I"></a>目连，<a id="a-2J"></a>我于长夜失道众生邪道众生，<a id="a-2K"></a>示以正道令住正道。<a id="a-2L"></a>目连，<a id="a-2M"></a>以是因缘，<a id="a-2N"></a>当知如来长夜，<a id="a-2O"></a>于诸众生深心爱念视如一子。</p>
  <p id="a2P">“目连，<a id="a-2Q"></a>于过去世有贾客众，<a id="a-2R"></a>夜行失道入于邪径，<a id="a-2S"></a>夜黑暗故不知所趣，<a id="a-2T"></a>皆作是言：<a id="a-2U"></a>‘我等失道，<a id="a-2V"></a>无救无归，<a id="a-2W"></a>无所依止。<a id="a-2X"></a>谁诸众生，<a id="a-2Y"></a>若天、<a id="a-2Z"></a>若龙、<a id="a-2a"></a>若夜叉神、<a id="a-2b"></a>若人非人，<a id="a-2c"></a>示导我等令得正道？<a id="a-2d"></a>谁能怜愍饶益我等，<a id="a-2e"></a>于此夜闇邪隘道中，<a id="a-2f"></a>与我光明？<a id="a-2g"></a>’目连，<a id="a-2h"></a>尔时空林泽中，<a id="a-2i"></a>有外道仙人草庵中住，<a id="a-2j"></a>于夜闇中闻诸贾客悲唤音声，<a id="a-2k"></a>而作是言：<a id="a-2l"></a>‘今诸贾客夜闇于此空林中失道，<a id="a-2m"></a>若我不救则为非理，<a id="a-2n"></a>是诸贾客或为虎、<a id="a-2o"></a>狼、<a id="a-2p"></a>师子、<a id="a-2q"></a>大象、<a id="a-2r"></a>野牛诸恶兽等恼害夺命。<a id="a-2s"></a>’目连，<a id="a-2t"></a>仙人即时，<a id="a-2u"></a>以大音声告诸贾客：<a id="a-2v"></a>‘汝等勿畏，<a id="a-2w"></a>我今相救，<a id="a-2x"></a>当作光明示汝正道。<a id="a-2y"></a>’尔时，<a id="a-2z"></a>仙人安慰，<a id="a-30"></a>告诸贾客已，<a id="a-31"></a>即以叠衣缠裹两臂，<a id="a-32"></a>以油遍灌，<a id="a-33"></a>以火燃之，<a id="a-34"></a>与诸贾客光明示道。<a id="a-35"></a>目连，<a id="a-36"></a>时诸贾客皆作是念：<a id="a-37"></a>‘今此仙人甚为希有！<a id="a-38"></a>为我等故不惜身命。<a id="a-39"></a>’目连，<a id="a-3A"></a>时是仙人，<a id="a-3B"></a>以臂光明照示贾客道已，<a id="a-3C"></a>于诸众生悲心转增，<a id="a-3D"></a>作是念：<a id="a-3E"></a>‘我得阿耨多罗三藐三菩提时，<a id="a-3F"></a>邪道众生为作法明，<a id="a-3G"></a>示以正道。<a id="a-3H"></a>’目连，<a id="a-3I"></a>我于尔时，<a id="a-3J"></a>虽燃两臂，<a id="a-3K"></a>身心不异。<a id="a-3L"></a>何以故？<a id="a-3M"></a>目连，<a id="a-3N"></a>深心菩萨于求他利不贪身命，<a id="a-3O"></a>以净心布施因缘，<a id="a-3P"></a>臂还平复无有疮瘢。<a id="a-3Q"></a>诸贾客等即得正道，<a id="a-3R"></a>至天明旦见仙人两臂无有疮瘢，<a id="a-3S"></a>生希有心：<a id="a-3T"></a>‘今是仙人有大神力，<a id="a-3U"></a>能于竟夜燃其两臂，<a id="a-3V"></a>为照我等使得正道，<a id="a-3W"></a>然其手臂都不烧燃，<a id="a-3X"></a>必成大行，<a id="a-3Y"></a>必有大德。<a id="a-3Z"></a>’目连，<a id="a-3a"></a>时诸贾客语仙人言：<a id="a-3b"></a>‘善哉！<a id="a-3c"></a>仙人，<a id="a-3d"></a>能为第一难行苦行。<a id="a-3e"></a>今以是行，<a id="a-3f"></a>欲愿何事？<a id="a-3g"></a>’仙人答言：<a id="a-3h"></a>‘诸贾客，<a id="a-3i"></a>我以此事，<a id="a-3j"></a>愿得阿耨多罗三藐三菩提已，<a id="a-3k"></a>当度汝等。<a id="a-3l"></a>于生死苦邪道众生，<a id="a-3m"></a>为说正道。<a id="a-3n"></a>’时诸贾客心大欢喜，<a id="a-3o"></a>皆作是言：<a id="a-3p"></a>‘我等当以何事报此仙人？<a id="a-3q"></a>’仙人言：<a id="a-3r"></a>‘汝等当共专行善法，<a id="a-3s"></a>慎勿放逸。<a id="a-3t"></a>’诸贾客言：<a id="a-3u"></a>‘敬从所诲。<a id="a-3v"></a>’诸贾客等恭敬欢喜，<a id="a-3w"></a>于是别去。<a id="a-3x"></a>目连，<a id="a-3y"></a>汝谓尔时外道仙人，<a id="a-3z"></a>为诸贾客然臂照道，<a id="a-40"></a>岂异人乎？<a id="a-41"></a>勿作是念！<a id="a-42"></a>即我身是。<a id="a-43"></a>诸贾客者，<a id="a-44"></a>今千二百五十比丘是。<a id="a-45"></a>目连，<a id="a-46"></a>如来长夜怖畏众生施以无畏，<a id="a-47"></a>邪道众生示以正道，<a id="a-48"></a>无眼众生令得净眼，<a id="a-49"></a>病重众生能治令差。<a id="a-4A"></a>以是因缘，<a id="a-4B"></a>当知如来长夜，<a id="a-4C"></a>于诸众生深有大悲。</p>
  <p id="a4D">“复次，<a id="a-4E"></a>目连，<a id="a-4F"></a>过去久远，<a id="a-4G"></a>于此阎浮提中，<a id="a-4H"></a>大病劫至，<a id="a-4I"></a>众生普为大病所恼。<a id="a-4J"></a>尔时，<a id="a-4K"></a>阎浮提王，<a id="a-4L"></a>名摩醯斯那，<a id="a-4M"></a>有八万四千大城，<a id="a-4N"></a>王于此中威势自在。<a id="a-4O"></a>时王最大夫人怀妊，<a id="a-4P"></a>若以身手触诸众生，<a id="a-4Q"></a>病皆除差；<a id="a-4R"></a>月满产男，<a id="a-4S"></a>生已即言：<a id="a-4T"></a>‘我能治诸病人。<a id="a-4U"></a>’又亦生时，<a id="a-4V"></a>阎浮提内诸天鬼神皆共唱言：<a id="a-4W"></a>‘今王所生便是人药。<a id="a-4X"></a>’以是音声普流闻故，<a id="a-4Y"></a>字为人药。<a id="a-4Z"></a>时人皆将病人示此王子，<a id="a-4a"></a>诸病人至王子手触，<a id="a-4b"></a>若以身触，<a id="a-4c"></a>即皆得差，<a id="a-4d"></a>安隐快乐。<a id="a-4e"></a>如是展转阎浮提内，<a id="a-4f"></a>皆将病人以示王子，<a id="a-4g"></a>王子手触，<a id="a-4h"></a>病皆除差，<a id="a-4i"></a>安隐快乐。<a id="a-4j"></a>目连，<a id="a-4k"></a>人药王子于千岁中，<a id="a-4l"></a>如是治病，<a id="a-4m"></a>后则命终。<a id="a-4n"></a>命终之后诸病人来，<a id="a-4o"></a>闻其已死，<a id="a-4p"></a>忧愁涕泣：<a id="a-4q"></a>‘谁复度我病痛苦恼？<a id="a-4r"></a>’诸病人言：<a id="a-4s"></a>‘人药王子于何烧身？<a id="a-4t"></a>’问知所在，<a id="a-4u"></a>趣其烧处，<a id="a-4v"></a>出骨捣末以涂其身，<a id="a-4w"></a>即皆得差。<a id="a-4x"></a>作是唱言：<a id="a-4y"></a>‘人药王子于今犹能治诸病人。<a id="a-4z"></a>’目连，<a id="a-50"></a>如是因缘治诸病人骨渐消尽，<a id="a-51"></a>骨尽之后至燃身处，<a id="a-52"></a>取地灰炭各涂其身，<a id="a-53"></a>病皆得差。<a id="a-54"></a>目连，<a id="a-55"></a>如是人药王子，<a id="a-56"></a>于大病劫，<a id="a-57"></a>以是方便治诸病人。<a id="a-58"></a>目连，<a id="a-59"></a>汝谓尔时人药王子，<a id="a-5A"></a>岂异人乎？<a id="a-5B"></a>勿作是念！<a id="a-5C"></a>即我身是。<a id="a-5D"></a>我于多病苦恼众生无救无依，<a id="a-5E"></a>疗治其病。<a id="a-5F"></a>我今得阿耨多罗三藐三菩提，<a id="a-5G"></a>亦以大智慧药治诸众生，<a id="a-5H"></a>毕竟尽苦。<a id="a-5I"></a>目连，<a id="a-5J"></a>我为众生受身，<a id="a-5K"></a>随可饶益即便饶益。<a id="a-5L"></a>目连，<a id="a-5M"></a>以是因缘，<a id="a-5N"></a>当知故为众生受身而作饶益。</p>
  <p id="a5O">“复次，<a id="a-5P"></a>目连，<a id="a-5Q"></a>过去久远，<a id="a-5R"></a>我曾独行。<a id="a-5S"></a>时有恶兽来夺我命，<a id="a-5T"></a>欲啖我肉。<a id="a-5U"></a>我临死时，<a id="a-5V"></a>心发是愿：<a id="a-5W"></a>‘我今死后，<a id="a-5X"></a>当生于此空林泽中作大畜身。<a id="a-5Y"></a>若诸恶兽夺我命者，<a id="a-5Z"></a>悉皆令得充足饱满。<a id="a-5a"></a>所以者何？<a id="a-5b"></a>是诸恶兽常害小虫以啖其肉，<a id="a-5c"></a>多起杀罪而不饱足。<a id="a-5d"></a>’我时发愿，<a id="a-5e"></a>当生于此作大畜身，<a id="a-5f"></a>令诸啖肉饮血众生皆得饱足；<a id="a-5g"></a>即时死已于中化生作大畜身，<a id="a-5h"></a>令诸恶兽饮血啖肉皆得充足，<a id="a-5i"></a>如是展转百千万亿那由他世，<a id="a-5j"></a>故为受身饶益众生乃至一劫。<a id="a-5k"></a>目连，<a id="a-5l"></a>若我自说本行道时，<a id="a-5m"></a>饥渴众生以身血肉施令饱满，<a id="a-5n"></a>若以一劫若减一劫，<a id="a-5o"></a>说不可尽。<a id="a-5p"></a>目连，<a id="a-5q"></a>我本如是于诸苦恼众生深生悲心。</p>
  <p id="a5r">“复次，<a id="a-5s"></a>目连，<a id="a-5t"></a>过去久远，<a id="a-5u"></a>我念本身，<a id="a-5v"></a>见诸苦恼众生，<a id="a-5w"></a>即作是念：<a id="a-5x"></a>‘我今不应舍而不救。<a id="a-5y"></a>’即至其所而问之言：<a id="a-5z"></a>‘汝有何苦？<a id="a-60"></a>何所须欲？<a id="a-61"></a>’答言：<a id="a-62"></a>‘仁者，<a id="a-63"></a>我等今者甚大饥渴。<a id="a-64"></a>’我闻是已即语之言：<a id="a-65"></a>‘汝等今须何等饮食？<a id="a-66"></a>’答言：<a id="a-67"></a>‘我等惟欲饮血啖肉。<a id="a-68"></a>若能以身血肉与我，<a id="a-69"></a>我则快乐无复病痛。<a id="a-6A"></a>’我即许之，<a id="a-6B"></a>便自割肉出血与诸众生。<a id="a-6C"></a>目连，<a id="a-6D"></a>我于尔时心无悔惜，<a id="a-6E"></a>不愁不没，<a id="a-6F"></a>但作是念：<a id="a-6G"></a>‘我今割肉亦灭尔所生死苦分。<a id="a-6H"></a>’我常长夜乐如是施，<a id="a-6I"></a>如是施已深得欢乐。<a id="a-6J"></a>以是因缘当知如来，<a id="a-6K"></a>于诸众生深有大悲。</p>
  <p id="a6L">“目连，<a id="a-6M"></a>我念过去时世有王，<a id="a-6N"></a>名为大力，<a id="a-6O"></a>有大德力，<a id="a-6P"></a>厚种善根。<a id="a-6Q"></a>时大力王而作是念：<a id="a-6R"></a>‘我今何不设大施会充满众生？<a id="a-6S"></a>’作是念已，<a id="a-6T"></a>设大施会恣所求欲，<a id="a-6U"></a>须食与食，<a id="a-6V"></a>须饮与饮，<a id="a-6W"></a>有须衣服、<a id="a-6X"></a>卧具、<a id="a-6Y"></a>金银宝物、<a id="a-6Z"></a>车乘、<a id="a-6a"></a>钱财，<a id="a-6b"></a>有须砗磲、<a id="a-6c"></a>码碯、<a id="a-6d"></a>玻瓈、<a id="a-6e"></a>琉璃、<a id="a-6f"></a>珊瑚、<a id="a-6g"></a>琥珀等宝，<a id="a-6h"></a>悉能与之；<a id="a-6i"></a>华香、<a id="a-6j"></a>璎珞、<a id="a-6k"></a>涂香、<a id="a-6l"></a>末香、<a id="a-6m"></a>缯彩幢盖、<a id="a-6n"></a>男女大小、<a id="a-6o"></a>奴婢人使、<a id="a-6p"></a>象马牛羊、<a id="a-6q"></a>田地产业，<a id="a-6r"></a>皆悉与之。<a id="a-6s"></a>目连，<a id="a-6t"></a>是大力王如是大施。<a id="a-6u"></a>尔时，<a id="a-6v"></a>帝释而作是念：<a id="a-6w"></a>‘我今何不与此国王作障碍事，<a id="a-6x"></a>令其不果？<a id="a-6y"></a>’时即自化作婆罗门，<a id="a-6z"></a>往诣王所而问王言：<a id="a-70"></a>‘今大会中何所布施？<a id="a-71"></a>’答言：<a id="a-72"></a>‘婆罗门，<a id="a-73"></a>我所有物悉以布施，<a id="a-74"></a>无所爱惜。<a id="a-75"></a>’婆罗门言：<a id="a-76"></a>‘汝所志愿，<a id="a-77"></a>我今所乞能见与不？<a id="a-78"></a>’大力王言：<a id="a-79"></a>‘我既发言，<a id="a-7A"></a>所有尽与。<a id="a-7B"></a>’婆罗门言：<a id="a-7C"></a>‘王如是者，<a id="a-7D"></a>我今须王身分。<a id="a-7E"></a>’王便念言：<a id="a-7F"></a>‘是婆罗门不须财物，<a id="a-7G"></a>今来直欲破我大施。<a id="a-7H"></a>我若不以身分与者，<a id="a-7I"></a>我则自破大会施事。<a id="a-7J"></a>’作是念已，<a id="a-7K"></a>语婆罗门言：<a id="a-7L"></a>‘与汝身分，<a id="a-7M"></a>截取持去。<a id="a-7N"></a>’婆罗门言：<a id="a-7O"></a>‘大王，<a id="a-7P"></a>今者作如是语，<a id="a-7Q"></a>将无悔耶？<a id="a-7R"></a>’大力王言：<a id="a-7S"></a>‘我心不悔。<a id="a-7T"></a>但以今者多有乞人四方来集，<a id="a-7U"></a>我皆应使悉得满足。<a id="a-7V"></a>’婆罗门言：<a id="a-7W"></a>‘我今一人尚不充足，<a id="a-7X"></a>何论余人？<a id="a-7Y"></a>’目连，<a id="a-7Z"></a>时大力王即以利刀，<a id="a-7a"></a>自割其臂与婆罗门：<a id="a-7b"></a>‘汝可取是一臂。<a id="a-7c"></a>’目连，<a id="a-7d"></a>其大力王自割臂时，<a id="a-7e"></a>心无变异无有悔恨；<a id="a-7f"></a>如是一心布施故，<a id="a-7g"></a>能舍一切故，<a id="a-7h"></a>臂还平复。<a id="a-7i"></a>时大力王，<a id="a-7j"></a>以刀割身分，<a id="a-7k"></a>与婆罗门，<a id="a-7l"></a>与已还生。<a id="a-7m"></a>目连，<a id="a-7n"></a>尔时帝释以是因缘，<a id="a-7o"></a>天福则尽，<a id="a-7p"></a>心热苦恼大唤，<a id="a-7q"></a>现身即堕阿鼻大地狱中。<a id="a-7r"></a>目连，<a id="a-7s"></a>汝谓尔时大力国王以身施者，<a id="a-7t"></a>岂异人乎？<a id="a-7u"></a>勿作是念！<a id="a-7v"></a>即我身是。<a id="a-7w"></a>尔时帝释欲障碍我大施会者，<a id="a-7x"></a>岂异人乎？<a id="a-7y"></a>勿作是念！<a id="a-7z"></a>即调达是。</p>
  <p id="a80">“目连，<a id="a-81"></a>是时调达痴人生嫉恚心，<a id="a-82"></a>欲障我施而不能坏，<a id="a-83"></a>堕大地狱。<a id="a-84"></a>我今得阿耨多罗三藐三菩提，<a id="a-85"></a>设大法施；<a id="a-86"></a>调达痴人犹生恚嫉，<a id="a-87"></a>贪利养故谋合人众欲共杀我。<a id="a-88"></a>我时经行在于耆阇崛山下，<a id="a-89"></a>自上山上机关发石，<a id="a-8A"></a>自破善根于我生恶，<a id="a-8B"></a>自失利养豪尊势力，<a id="a-8C"></a>身堕阿鼻大地狱中。<a id="a-8D"></a>目连，<a id="a-8E"></a>我于调达痴人无有身口意恶，<a id="a-8F"></a>而于长夜以我为怨，<a id="a-8G"></a>世世障我修集善法，<a id="a-8H"></a>而亦不能障我行善；<a id="a-8I"></a>我常长夜慈悲覆润，<a id="a-8J"></a>而不能使以我为亲。<a id="a-8K"></a>目连，<a id="a-8L"></a>调达世世不识我恩。<a id="a-8M"></a>我今举手，<a id="a-8N"></a>如调达等，<a id="a-8O"></a>亦复不识天人世间阿修罗恩，<a id="a-8P"></a>如是等人入邪定位。<a id="a-8Q"></a>目连，<a id="a-8R"></a>调达于后临入阿鼻大地狱时，<a id="a-8S"></a>于我乃生深实好心，<a id="a-8T"></a>此亦是如来威神之力。<a id="a-8U"></a>调达第一不知恩义，<a id="a-8V"></a>临入阿鼻大地狱时，<a id="a-8W"></a>闻大声言：<a id="a-8X"></a>‘痴人调达！<a id="a-8Y"></a>嗔恚于佛，<a id="a-8Z"></a>不可杀人，<a id="a-8a"></a>而欲横起杀害因缘，<a id="a-8b"></a>以是罪故，<a id="a-8c"></a>今堕阿鼻大地狱中。<a id="a-8d"></a>’闻是大怖，<a id="a-8e"></a>心即摧伏，<a id="a-8f"></a>而作是言：<a id="a-8g"></a>‘我今惟以肉骨一心归命于佛。<a id="a-8h"></a>’心即得乐，<a id="a-8i"></a>于佛生信。<a id="a-8j"></a>作大音声，<a id="a-8k"></a>即入阿鼻大地狱中。<a id="a-8l"></a>以是因缘，<a id="a-8m"></a>后出地狱得生人中，<a id="a-8n"></a>出家学道得辟支佛，<a id="a-8o"></a>号曰骨髓。<a id="a-8p"></a>目连，<a id="a-8q"></a>我今授调达记，<a id="a-8r"></a>作辟支佛，<a id="a-8s"></a>则为已度于生死苦。<a id="a-8t"></a>目连，<a id="a-8u"></a>我度调达如我本愿。<a id="a-8v"></a>所以者何？<a id="a-8w"></a>我于先世要度调达，<a id="a-8x"></a>我当度汝余无度者。<a id="a-8y"></a>目连，<a id="a-8z"></a>调达但于我所种涅槃因缘，<a id="a-90"></a>不于余种。<a id="a-91"></a>调达从是已后，<a id="a-92"></a>亦复不于余种善根，<a id="a-93"></a>但于我所信心清净，<a id="a-94"></a>言归命佛，<a id="a-95"></a>以是善根因缘，<a id="a-96"></a>后得辟支佛道。</p>
  <p id="a97">“目连，<a id="a-98"></a>我常长夜于诸众生如父母想，<a id="a-99"></a>愍其孤穷无有财物，<a id="a-9A"></a>往来生死险难恶道，<a id="a-9B"></a>愚痴无智常盲无目，<a id="a-9C"></a>谁能示导？<a id="a-9D"></a>谁能救护？<a id="a-9E"></a>惟我一人应示应救。<a id="a-9F"></a>目连，<a id="a-9G"></a>我念是已，<a id="a-9H"></a>若有众生恶口骂我，<a id="a-9I"></a>我不还报；<a id="a-9J"></a>若切责我，<a id="a-9K"></a>我亦不报；<a id="a-9L"></a>若嗔若打，<a id="a-9M"></a>我终不报。<a id="a-9N"></a>所以者何？<a id="a-9O"></a>我应常与一切众生毕定安乐，<a id="a-9P"></a>应除一切苦恼衰患，<a id="a-9Q"></a>今我不应与诸苦恼。<a id="a-9R"></a>是诸众生谁能忍者？<a id="a-9S"></a>惟我能忍。<a id="a-9T"></a>我今当学众生忍法、<a id="a-9U"></a>善寂灭法、<a id="a-9V"></a>柔和顺法，<a id="a-9W"></a>当如调伏大象，<a id="a-9X"></a>不如不调伏象。<a id="a-9Y"></a>目连，<a id="a-9Z"></a>譬如调伏大象入战阵时心不退缩，<a id="a-9a"></a>能忍鼓声、<a id="a-9b"></a>螺声、<a id="a-9c"></a>角声、<a id="a-9d"></a>大叫唤声，<a id="a-9e"></a>闻如是等可畏音声不惊不畏；<a id="a-9f"></a>能忍寒热、<a id="a-9g"></a>蚊虻毒虫、<a id="a-9h"></a>风雨饥渴；<a id="a-9i"></a>能忍种种锋剑所伤，<a id="a-9j"></a>弓弩、<a id="a-9k"></a>箭、<a id="a-9l"></a>槊、<a id="a-9m"></a>刀、<a id="a-9n"></a>鉾、<a id="a-9o"></a>戟、<a id="a-9p"></a>剑、<a id="a-9q"></a>铁轮、<a id="a-9r"></a>鞭打，<a id="a-9s"></a>皆能忍受不惊不畏，<a id="a-9t"></a>直冲战阵不退不缩。<a id="a-9u"></a>目连，<a id="a-9v"></a>调伏大象不作是念：<a id="a-9w"></a>‘我于贼阵不能冲入。<a id="a-9x"></a>’但作是念：<a id="a-9y"></a>‘我当胜此贼阵。<a id="a-9z"></a>’目连，<a id="a-A0"></a>我本行菩萨道时，<a id="a-A1"></a>发大心愿亦复如是，<a id="a-A2"></a>于诸众生调伏其心。<a id="a-A3"></a>若诸众生恶口骂我，<a id="a-A4"></a>我不加报；<a id="a-A5"></a>于我有诤，<a id="a-A6"></a>我亦不报；<a id="a-A7"></a>若以刀杖瓦石加我，<a id="a-A8"></a>及夺我命，<a id="a-A9"></a>我于尔时，<a id="a-AA"></a>心不退转于阿耨多罗三藐三菩提，<a id="a-AB"></a>亦不分别是则可受、<a id="a-AC"></a>是不可受，<a id="a-AD"></a>是应亲近、<a id="a-AE"></a>是不应近。<a id="a-AF"></a>于是事中，<a id="a-AG"></a>无忧无悔，<a id="a-AH"></a>无有恚恨，<a id="a-AI"></a>于菩萨道心无厌离，<a id="a-AJ"></a>不作是念：<a id="a-AK"></a>‘我今不能入大贼阵。<a id="a-AL"></a>’但作是念：<a id="a-AM"></a>‘我能破是大恶贼阵，<a id="a-AN"></a>当得阿耨多罗三藐三菩提，<a id="a-AO"></a>度脱三界无量众生。<a id="a-AP"></a>’目连，<a id="a-AQ"></a>我本行菩萨道时所行忍辱，<a id="a-AR"></a>于诸众生所有慈悲，<a id="a-AS"></a>若以言说不可得尽。</p>
  <p id="aAT">“复次，<a id="a-AU"></a>目连，<a id="a-AV"></a>过去久远有外道仙人，<a id="a-AW"></a>名为忍力，<a id="a-AX"></a>受如是法：<a id="a-AY"></a>‘我于众生不生嗔恨。<a id="a-AZ"></a>’尔时，<a id="a-Aa"></a>有魔名为恶意，<a id="a-Ab"></a>而作是念：<a id="a-Ac"></a>‘我今何不往诣仙人，<a id="a-Ad"></a>坏其忍法，<a id="a-Ae"></a>令发嗔恨退舍忍心。<a id="a-Af"></a>’即遣巧骂千人前后围绕，<a id="a-Ag"></a>恶口骂詈，<a id="a-Ah"></a>妄说其过，<a id="a-Ai"></a>秽言鄙辞苦切备至。<a id="a-Aj"></a>行时亦骂，<a id="a-Ak"></a>到聚落亦骂，<a id="a-Al"></a>入聚落亦骂，<a id="a-Am"></a>食时亦骂，<a id="a-An"></a>食已亦骂，<a id="a-Ao"></a>从座起亦骂，<a id="a-Ap"></a>从聚落出亦骂，<a id="a-Aq"></a>还至住处林树亦骂，<a id="a-Ar"></a>立亦骂，<a id="a-As"></a>坐亦骂，<a id="a-At"></a>卧亦骂，<a id="a-Au"></a>经行时亦骂，<a id="a-Av"></a>乃至息入息出亦骂。<a id="a-Aw"></a>常随逐骂，<a id="a-Ax"></a>种种不净丑恶骂詈，<a id="a-Ay"></a>无有休息。<a id="a-Az"></a>目连，<a id="a-B0"></a>尔时千人为魔所使，<a id="a-B1"></a>于八万四千岁，<a id="a-B2"></a>恶口骂詈忍力仙人。<a id="a-B3"></a>尔时，<a id="a-B4"></a>恶意魔于忍力仙人入聚落时，<a id="a-B5"></a>自以屎灌其头上，<a id="a-B6"></a>著钵中，<a id="a-B7"></a>塗衣钵，<a id="a-B8"></a>塗身，<a id="a-B9"></a>以粪扫洒其头上。<a id="a-BA"></a>时忍力仙人，<a id="a-BB"></a>八万四千岁，<a id="a-BC"></a>健骂千人恶口骂詈轻贱，<a id="a-BD"></a>心终不嗔恨，<a id="a-BE"></a>乃至不生退没之心，<a id="a-BF"></a>亦不自言我有何罪，<a id="a-BG"></a>终不生怨恨。<a id="a-BH"></a>八万四千岁，<a id="a-BI"></a>亦不以恶眼视恶意魔，<a id="a-BJ"></a>亦不自言我有何罪。<a id="a-BK"></a>目连，<a id="a-BL"></a>是健骂千人骂于忍力仙人，<a id="a-BM"></a>过八万四千岁已知不可坏，<a id="a-BN"></a>生净信心忏悔除罪，<a id="a-BO"></a>作是言：<a id="a-BP"></a>‘汝以是事欲求何法？<a id="a-BQ"></a>我亦愿得是法。<a id="a-BR"></a>’目连，<a id="a-BS"></a>是健骂千人，<a id="a-BT"></a>于仙人所得清净心，<a id="a-BU"></a>供养恭敬，<a id="a-BV"></a>尊重赞叹。<a id="a-BW"></a>仙人既受供养，<a id="a-BX"></a>而亦不生贪爱之心。<a id="a-BY"></a>目连，<a id="a-BZ"></a>汝谓尔时忍力仙人，<a id="a-Ba"></a>岂异人乎？<a id="a-Bb"></a>勿作是念！<a id="a-Bc"></a>则我身是。<a id="a-Bd"></a>我时受是忍辱法，<a id="a-Be"></a>恶意魔所遣千人，<a id="a-Bf"></a>恶口骂詈不休不息常轻于我，<a id="a-Bg"></a>亦不能令我心异。<a id="a-Bh"></a>目连，<a id="a-Bi"></a>健骂千人，<a id="a-Bj"></a>于忍力仙人生清净心已，<a id="a-Bk"></a>忏悔骂罪，<a id="a-Bl"></a>随学忍力仙人，<a id="a-Bm"></a>发阿耨多罗三藐三菩提心，<a id="a-Bn"></a>我时教化令住佛法。<a id="a-Bo"></a>是千人具足是六波罗蜜，<a id="a-Bp"></a>次第成佛，<a id="a-Bq"></a>皆已入于无余涅槃。<a id="a-Br"></a>目连，<a id="a-Bs"></a>汝谓尔时恶意魔，<a id="a-Bt"></a>常遣千人骂詈我者，<a id="a-Bu"></a>岂异人乎？<a id="a-Bv"></a>勿作是念！<a id="a-Bw"></a>即调达是。</p>
  <p id="aBx">“复次，<a id="a-By"></a>目连，<a id="a-Bz"></a>我念过世，<a id="a-C0"></a>自以其身施与众生，<a id="a-C1"></a>为世间人而作奴仆。<a id="a-C2"></a>尔时，<a id="a-C3"></a>众人种种使我，<a id="a-C4"></a>有人使我分除屎尿，<a id="a-C5"></a>有人使我作除粪人，<a id="a-C6"></a>有人使我除土，<a id="a-C7"></a>有人使我取草，<a id="a-C8"></a>有人使我取谷米、<a id="a-C9"></a>乳酪、<a id="a-CA"></a>酥油、<a id="a-CB"></a>蜜，<a id="a-CC"></a>有人使我取薪炭火水，<a id="a-CD"></a>如是等种种事务皆使我取。<a id="a-CE"></a>目连，<a id="a-CF"></a>我不忆尔时生如是心，<a id="a-CG"></a>有人使我分除屎尿不随去者，<a id="a-CH"></a>有人使我取华香、<a id="a-CI"></a>璎珞、<a id="a-CJ"></a>涂香、<a id="a-CK"></a>末香、<a id="a-CL"></a>饮食、<a id="a-CM"></a>果芥而便随去。<a id="a-CN"></a>目连，<a id="a-CO"></a>我不忆尔时所好作务随去，<a id="a-CP"></a>不好作务而不随去。<a id="a-CQ"></a>目连，<a id="a-CR"></a>我不念尔时随刹利，<a id="a-CS"></a>不随婆罗门；<a id="a-CT"></a>随婆罗门，<a id="a-CU"></a>不随刹利；<a id="a-CV"></a>随逐毗舍，<a id="a-CW"></a>不随首陀罗；<a id="a-CX"></a>随逐首陀罗，<a id="a-CY"></a>不随毗舍；<a id="a-CZ"></a>随逐刹利、<a id="a-Ca"></a>婆罗门，<a id="a-Cb"></a>不随毗舍、<a id="a-Cc"></a>首陀罗；<a id="a-Cd"></a>随逐毗舍、<a id="a-Ce"></a>首陀罗，<a id="a-Cf"></a>不随刹利、<a id="a-Cg"></a>婆罗门。<a id="a-Ch"></a>亦不念有如是差别，<a id="a-Ci"></a>是人大，<a id="a-Cj"></a>是人小；<a id="a-Ck"></a>随逐是人，<a id="a-Cl"></a>不随是人。<a id="a-Cm"></a>目连，<a id="a-Cn"></a>但随先唤我者，<a id="a-Co"></a>欢喜随去。<a id="a-Cp"></a>目连，<a id="a-Cq"></a>我念本行菩萨道时，<a id="a-Cr"></a>不念有人以如法事使我令作，<a id="a-Cs"></a>终无有力而不为作。<a id="a-Ct"></a>目连，<a id="a-Cu"></a>我念本行菩萨道时，<a id="a-Cv"></a>无有为事而不究竟，<a id="a-Cw"></a>无有作善而善不终讫。<a id="a-Cx"></a>举要言之，<a id="a-Cy"></a>我念本行菩萨道时，<a id="a-Cz"></a>未曾贪身，<a id="a-D0"></a>何况财物？<a id="a-D1"></a>我行菩萨道时，<a id="a-D2"></a>于财物中不生我物想。<a id="a-D3"></a>我但以先业果报有财，<a id="a-D4"></a>于是财物生如是念：<a id="a-D5"></a>‘此物当与众生共用。<a id="a-D6"></a>于此物中我有分者，<a id="a-D7"></a>众生亦有。<a id="a-D8"></a>’目连，<a id="a-D9"></a>随我行菩萨道得近佛法，<a id="a-DA"></a>不作是念，<a id="a-DB"></a>于我物中言我有分，<a id="a-DC"></a>众生有分；<a id="a-DD"></a>但念所有物是众生物，<a id="a-DE"></a>我无有分。<a id="a-DF"></a>目连，<a id="a-DG"></a>随我得近佛法，<a id="a-DH"></a>则于其中乐不贪著，<a id="a-DI"></a>不摄不取，<a id="a-DJ"></a>乐远离诸法，<a id="a-DK"></a>不乐受诸法；<a id="a-DL"></a>乐一切空法，<a id="a-DM"></a>不乐一切法有；<a id="a-DN"></a>乐一切法寂，<a id="a-DO"></a>不乐诸法事相；<a id="a-DP"></a>乐本性无所有，<a id="a-DQ"></a>不乐本性有所有。<a id="a-DR"></a>目连，<a id="a-DS"></a>我念本行菩萨道时，<a id="a-DT"></a>无量百千万世，<a id="a-DU"></a>于夜闇中自燃其身，<a id="a-DV"></a>失道众生照示道处。<a id="a-DW"></a>目连，<a id="a-DX"></a>我念本行菩萨道时，<a id="a-DY"></a>无量百千万世，<a id="a-DZ"></a>啖肉众生割肉施与。<a id="a-Da"></a>目连，<a id="a-Db"></a>我念本行菩萨道时，<a id="a-Dc"></a>无量百千万世，<a id="a-Dd"></a>饮血众生刺血施与，<a id="a-De"></a>令得饱满快乐。<a id="a-Df"></a>目连，<a id="a-Dg"></a>举要言之，<a id="a-Dh"></a>于世间中若诸财物资生所用，<a id="a-Di"></a>于诸众生终不贪惜，<a id="a-Dj"></a>皆为不恼不害众生。<a id="a-Dk"></a>智者所许，<a id="a-Dl"></a>贤圣所赞，<a id="a-Dm"></a>我常如是，<a id="a-Dn"></a>长夜于诸众生深行悲心。</p>
  <p id="aDo">“复次，<a id="a-Dp"></a>目连，<a id="a-Dq"></a>我念过去，<a id="a-Dr"></a>作贾客主名为吉利，<a id="a-Ds"></a>入于大海取大珍宝，<a id="a-Dt"></a>安隐而出还达本国。<a id="a-Du"></a>是人入城到家门前，<a id="a-Dv"></a>是时城中多有乞儿，<a id="a-Dw"></a>围绕在前作如是言：<a id="a-Dx"></a>‘善来！<a id="a-Dy"></a>安隐！<a id="a-Dz"></a>吉利大檀越！<a id="a-E0"></a>我等欲有所乞，<a id="a-E1"></a>若见许者我等当乞。<a id="a-E2"></a>’目连，<a id="a-E3"></a>尔时吉利语诸乞人：<a id="a-E4"></a>‘汝等可乞我所有物，<a id="a-E5"></a>能以相与，<a id="a-E6"></a>无所贪惜。<a id="a-E7"></a>’时诸乞人语吉利言：<a id="a-E8"></a>‘汝从大海所得宝物尽以与我，<a id="a-E9"></a>我等若尔皆得吉利。<a id="a-EA"></a>’如是，<a id="a-EB"></a>目连，<a id="a-EC"></a>吉利即时以诸珍宝尽与乞儿，<a id="a-ED"></a>凡有八十亿摩尼珠，<a id="a-EE"></a>一一皆值百亿两金。<a id="a-EF"></a>目连，<a id="a-EG"></a>是吉利以是多物施已，<a id="a-EH"></a>心无有异不生疑悔。<a id="a-EI"></a>尔时，<a id="a-EJ"></a>吉利以多宝物，<a id="a-EK"></a>与乞人已不入其家，<a id="a-EL"></a>复还至海采取珍宝，<a id="a-EM"></a>入海之后倍得宝物。<a id="a-EN"></a>过八十岁还到本国，<a id="a-EO"></a>欲入城时，<a id="a-EP"></a>见犯罪人杀者执缚，<a id="a-EQ"></a>打恶声鼓街巷唱令，<a id="a-ER"></a>将至杀处加以刑戮。<a id="a-ES"></a>时应死者遥见吉利，<a id="a-ET"></a>作是言：<a id="a-EU"></a>‘贾客主施我无畏，<a id="a-EV"></a>救我死罪，<a id="a-EW"></a>与我寿命。<a id="a-EX"></a>汝是大檀越贤善好人。<a id="a-EY"></a>’吉利闻已语应死者：<a id="a-EZ"></a>‘咄人！<a id="a-Ea"></a>我今施汝无畏，<a id="a-Eb"></a>救汝死罪。<a id="a-Ec"></a>’即至杀者所，<a id="a-Ed"></a>人人皆与一摩尼珠价值一亿两金。<a id="a-Ee"></a>‘汝今小住，<a id="a-Ef"></a>待我今者至王边还。<a id="a-Eg"></a>’尔时，<a id="a-Eh"></a>吉利疾至王所，<a id="a-Ei"></a>白言：<a id="a-Ej"></a>‘大王，<a id="a-Ek"></a>我欲以好珍宝买此人命。<a id="a-El"></a>’王答吉利：<a id="a-Em"></a>‘是人罪不可恕，<a id="a-En"></a>不可得买。<a id="a-Eo"></a>若必欲买，<a id="a-Ep"></a>汝所有物尽以与我，<a id="a-Eq"></a>并自伏死乃可得脱。<a id="a-Er"></a>’目连，<a id="a-Es"></a>尔时吉利闻已欢喜：<a id="a-Et"></a>‘我得大利，<a id="a-Eu"></a>得满所愿，<a id="a-Ev"></a>能救此人得称我意。<a id="a-Ew"></a>’即时，<a id="a-Ex"></a>吉利得救此人免于死罪，<a id="a-Ey"></a>即以居家所有财物，<a id="a-Ez"></a>及于大海所得珍宝，<a id="a-F0"></a>无量千亿金银宝物，<a id="a-F1"></a>皆送与王，<a id="a-F2"></a>白大王言：<a id="a-F3"></a>‘可放此人！<a id="a-F4"></a>我所有物尽现在此。<a id="a-F5"></a>’王受物已语杀者言：<a id="a-F6"></a>‘将吉利杀。<a id="a-F7"></a>’答言：<a id="a-F8"></a>‘尔诺。<a id="a-F9"></a>’受王命已即缚吉利，<a id="a-FA"></a>将至杀处，<a id="a-FB"></a>右手举刀，<a id="a-FC"></a>欲斫吉利；<a id="a-FD"></a>手直不下惊怪恐怖，<a id="a-FE"></a>即将吉利白王此事。<a id="a-FF"></a>目连，<a id="a-FG"></a>王闻此语，<a id="a-FH"></a>即自执刀欲杀吉利，<a id="a-FI"></a>举刀欲斫，<a id="a-FJ"></a>其王即时两臂落地，<a id="a-FK"></a>得大衰恼发声而死。<a id="a-FL"></a>目连，<a id="a-FM"></a>汝谓尔时吉利贾客主，<a id="a-FN"></a>岂异人乎？<a id="a-FO"></a>勿作是念！<a id="a-FP"></a>即我身是。<a id="a-FQ"></a>尔时王者，<a id="a-FR"></a>即调达痴人是。<a id="a-FS"></a>目连，<a id="a-FT"></a>尔时调达欲夺我命不能得夺；<a id="a-FU"></a>至于今世，<a id="a-FV"></a>我得阿耨多罗三藐三菩提，<a id="a-FW"></a>欲夺我命而亦不能。<a id="a-FX"></a>何以故？<a id="a-FY"></a>如来一切世间天、<a id="a-FZ"></a>人、<a id="a-Fa"></a>阿修罗中无能害者，<a id="a-Fb"></a>何况调达痴人！<a id="a-Fc"></a>调达于今谋集恶人来欲杀我，<a id="a-Fd"></a>亦自方便欲得杀我，<a id="a-Fe"></a>而失利养名闻势力，<a id="a-Ff"></a>生身直入阿鼻地狱。<a id="a-Fg"></a>目连，<a id="a-Fh"></a>我本行菩萨道时，<a id="a-Fi"></a>不见利益众生如调达者，<a id="a-Fj"></a>而调达不知恩义。<a id="a-Fk"></a>我本修菩萨道时，<a id="a-Fl"></a>于众生中犹如父母。<a id="a-Fm"></a>以是因缘当知如来，<a id="a-Fn"></a>于诸众生悲心深厚。</p>
  <p id="aFo">“复次，<a id="a-Fp"></a>目连，<a id="a-Fq"></a>过去久远雪山王边有五百群象，<a id="a-Fr"></a>于中有一大象王为主，<a id="a-Fs"></a>体貌可爱，<a id="a-Ft"></a>大力有智。<a id="a-Fu"></a>时是象群宿出在山崄隘难之处，<a id="a-Fv"></a>惟有一道。<a id="a-Fw"></a>尔时，<a id="a-Fx"></a>猎师见此象群，<a id="a-Fy"></a>即夜于崄道中大作坑陷，<a id="a-Fz"></a>作是念：<a id="a-G0"></a>‘此诸群象当堕此中，<a id="a-G1"></a>得属于我，<a id="a-G2"></a>随我所取。<a id="a-G3"></a>’夜作坑已，<a id="a-G4"></a>驱逐群象向崄道坑。<a id="a-G5"></a>群象欲出，<a id="a-G6"></a>见有大坑不能得过。<a id="a-G7"></a>目连，<a id="a-G8"></a>时象群主以身横在坑上为桥，<a id="a-G9"></a>使五百群象于脊上过，<a id="a-GA"></a>群象过已作势踊跳。<a id="a-GB"></a>尔时，<a id="a-GC"></a>山神说是偈言：</p>
  <p id="aGD">“‘恶人作深坑，<a id="a-GE"></a>　中有智象王，</p>
  <p id="aGF">度彼亦自度，<a id="a-GG"></a>　唐劳作深坑。<a id="a-GH"></a>’</p>
  <p id="aGI">“目连，<a id="a-GJ"></a>汝谓尔时象王利根大力者，<a id="a-GK"></a>岂异人乎？<a id="a-GL"></a>勿作是念！<a id="a-GM"></a>即我身是。<a id="a-GN"></a>时五百群象，<a id="a-GO"></a>今五百比丘为调达所坏者是。<a id="a-GP"></a>尔时猎者，<a id="a-GQ"></a>调达等五百比丘是，<a id="a-GR"></a>所谓蹇陀达多、<a id="a-GS"></a>迦楼罗提舍、<a id="a-GT"></a>三闻陀达多、<a id="a-GU"></a>拘迦梨提婆达多。<a id="a-GV"></a>目连，<a id="a-GW"></a>我常长夜，<a id="a-GX"></a>见怖畏众生施以无怖畏，<a id="a-GY"></a>见苦恼众生施与安乐，<a id="a-GZ"></a>贫穷众生施以财物，<a id="a-Ga"></a>堕邪道众生示以正道，<a id="a-Gb"></a>病痛众生除其病苦，<a id="a-Gc"></a>饥饿众生施以饮食，<a id="a-Gd"></a>食肉饮血众生以身肉血施与。<a id="a-Ge"></a>目连，<a id="a-Gf"></a>我随所愿皆作不虚，<a id="a-Gg"></a>我许众生不生懈怠。<a id="a-Gh"></a>目连，<a id="a-Gi"></a>我发阿耨多罗三藐三菩提，<a id="a-Gj"></a>于其中间所有诚言终不有异！<a id="a-Gk"></a>所作精进懈废休息，<a id="a-Gl"></a>我不得阿耨多罗三藐三菩提耶？<a id="a-Gm"></a>目连，<a id="a-Gn"></a>我随语而行，<a id="a-Go"></a>随行而语。<a id="a-Gp"></a>”</p>
  <p data-pb></p>
  <h2 id="aGq">答难品第七</h2>
  <p id="aGr">尔时，<a id="a-Gs"></a>会中有一比丘，<a id="a-Gt"></a>名曰象手，<a id="a-Gu"></a>从座而起，<a id="a-Gv"></a>偏袒右肩，<a id="a-Gw"></a>右膝著地，<a id="a-Gx"></a>合掌白佛言：<a id="a-Gy"></a>“世尊，<a id="a-Gz"></a>我从如来闻此难事，<a id="a-H0"></a>身毛为竖，<a id="a-H1"></a>涕泪流下。<a id="a-H2"></a>我今欲问一事：<a id="a-H3"></a>世尊自言，<a id="a-H4"></a>我为菩萨时，<a id="a-H5"></a>随语而行，<a id="a-H6"></a>随行而语。<a id="a-H7"></a>世尊从初愿度一切众生，<a id="a-H8"></a>若作是愿，<a id="a-H9"></a>于今所度众生未尽，<a id="a-HA"></a>当入涅槃。<a id="a-HB"></a>如来灭后，<a id="a-HC"></a>或有人来难诸比丘：<a id="a-HD"></a>‘汝等大师本愿，<a id="a-HE"></a>当度一切众生，<a id="a-HF"></a>众生未尽而自灭度。<a id="a-HG"></a>’若有是难，<a id="a-HH"></a>当云何答？<a id="a-HI"></a>”</p>
  <p id="aHJ">佛告象手比丘：<a id="a-HK"></a>“若有如是难者，<a id="a-HL"></a>应还问彼：<a id="a-HM"></a>‘汝以何法为众生？<a id="a-HN"></a>’彼人若言：<a id="a-HO"></a>‘阴入界是众生。<a id="a-HP"></a>’应还问彼：<a id="a-HQ"></a>‘为阴入界和合是众生？<a id="a-HR"></a>为离散是众生？<a id="a-HS"></a>’彼人若言：<a id="a-HT"></a>‘阴入界和合是众生。<a id="a-HU"></a>’应还语彼：<a id="a-HV"></a>‘汝自答已。<a id="a-HW"></a>所以者何？<a id="a-HX"></a>和合是众生，<a id="a-HY"></a>阴入界非众生。<a id="a-HZ"></a>佛所说法为离散故，<a id="a-Ha"></a>不为和合。<a id="a-Hb"></a>世尊乐离散行，<a id="a-Hc"></a>不乐和合，<a id="a-Hd"></a>和合中无众生。<a id="a-He"></a>’彼人若言：<a id="a-Hf"></a>‘但阴入界是众生。<a id="a-Hg"></a>’应还问言：<a id="a-Hh"></a>‘若尔者，<a id="a-Hi"></a>一切草木瓦石皆是众生。<a id="a-Hj"></a>所以者何？<a id="a-Hk"></a>汝说阴入界是众生，<a id="a-Hl"></a>是中亦有阴入界。<a id="a-Hm"></a>’彼人答言‘是中无心、<a id="a-Hn"></a>无心数法，<a id="a-Ho"></a>故非众生’者，<a id="a-Hp"></a>应还问彼：<a id="a-Hq"></a>‘若尔者，<a id="a-Hr"></a>一切众生应是一众生。<a id="a-Hs"></a>何以故？<a id="a-Ht"></a>如来不说阴入界有异。<a id="a-Hu"></a>’彼人若言：<a id="a-Hv"></a>‘如来经中说有众生，<a id="a-Hw"></a>是故有众生。<a id="a-Hx"></a>’应还语彼：<a id="a-Hy"></a>‘汝自答已。<a id="a-Hz"></a>何以故？<a id="a-I0"></a>如来经说离有离无。<a id="a-I1"></a>’彼人若言：<a id="a-I2"></a>‘若尔者，<a id="a-I3"></a>无有道果。<a id="a-I4"></a>’应还问彼：<a id="a-I5"></a>‘汝以何为果？<a id="a-I6"></a>’彼人若言：<a id="a-I7"></a>‘我说决定第一义为果。<a id="a-I8"></a>’应还问彼：<a id="a-I9"></a>‘决定第一义中无音声语言。<a id="a-IA"></a>无音声语言中，<a id="a-IB"></a>不得言决定有无。<a id="a-IC"></a>汝说决定第一义为果，<a id="a-ID"></a>是决定第一义中，<a id="a-IE"></a>无众生、<a id="a-IF"></a>无众生名字。<a id="a-IG"></a>是故汝说有众生，<a id="a-IH"></a>此语自破。<a id="a-II"></a>’</p>
  <p id="aIJ">“复次，<a id="a-IK"></a>象手，<a id="a-IL"></a>如来经说，<a id="a-IM"></a>于诸法中无有灭者，<a id="a-IN"></a>但灭苦恼。<a id="a-IO"></a>我如是通达诸法实相，<a id="a-IP"></a>随所得法为众生说，<a id="a-IQ"></a>为无贪取，<a id="a-IR"></a>为远离，<a id="a-IS"></a>为无戏论，<a id="a-IT"></a>为无作起。<a id="a-IU"></a>象手，<a id="a-IV"></a>若人如是知我法义，<a id="a-IW"></a>是人即能不为有无而起行业；<a id="a-IX"></a>若人不为有无而起行业，<a id="a-IY"></a>是人云何见有众生？<a id="a-IZ"></a>见无众生？<a id="a-Ia"></a>象手，<a id="a-Ib"></a>是名常住诸法实相。<a id="a-Ic"></a>是中无有忆想分别，<a id="a-Id"></a>无垢无净，<a id="a-Ie"></a>无来无去，<a id="a-If"></a>无道无道果，<a id="a-Ig"></a>无长无短，<a id="a-Ih"></a>无方无圆，<a id="a-Ii"></a>无形无色。<a id="a-Ij"></a>是故说诸法一门，<a id="a-Ik"></a>谓是定门。<a id="a-Il"></a>象手，<a id="a-Im"></a>是名见法门。<a id="a-In"></a>入是见法门，<a id="a-Io"></a>名为能见佛。<a id="a-Ip"></a>象手，<a id="a-Iq"></a>于意云何？<a id="a-Ir"></a>随以何法见佛，<a id="a-Is"></a>是法已灭、<a id="a-It"></a>今灭、<a id="a-Iu"></a>当灭灭相耶？<a id="a-Iv"></a>”</p>
  <p id="aIw">“不也，<a id="a-Ix"></a>世尊。<a id="a-Iy"></a>”</p>
  <p id="aIz">“于意云何？<a id="a-J0"></a>随以何法见佛，<a id="a-J1"></a>是法已生、<a id="a-J2"></a>今生、<a id="a-J3"></a>当生生相耶？<a id="a-J4"></a>”</p>
  <p id="aJ5">“不也，<a id="a-J6"></a>世尊。<a id="a-J7"></a>”</p>
  <p id="aJ8">“象手，<a id="a-J9"></a>若尔者，<a id="a-JA"></a>如来不名为灭。<a id="a-JB"></a>”</p>
  <p id="aJC">“如是，<a id="a-JD"></a>世尊。<a id="a-JE"></a>”</p>
  <p id="aJF">“象手，<a id="a-JG"></a>彼人若言所有身相，<a id="a-JH"></a>我为是故言如来灭入涅槃已，<a id="a-JI"></a>不复转还但见身相，<a id="a-JJ"></a>不转还故名如来灭。<a id="a-JK"></a>应还问彼：<a id="a-JL"></a>‘汝说身相成就为如来耶？<a id="a-JM"></a>’彼人若言：<a id="a-JN"></a>‘我说身相成就，<a id="a-JO"></a>名为如来。<a id="a-JP"></a>’应还答彼：<a id="a-JQ"></a>‘如佛经中，<a id="a-JR"></a>不说身相名为如来。<a id="a-JS"></a>若说身相是如来者，<a id="a-JT"></a>一切瓦石、<a id="a-JU"></a>山河、<a id="a-JV"></a>草木皆是如来。<a id="a-JW"></a>’彼人若言‘一切瓦石山河草木，<a id="a-JX"></a>无有三十二大人相名如来’者，<a id="a-JY"></a>应答彼言：<a id="a-JZ"></a>‘汝说有三十二相名如来者，<a id="a-Ja"></a>转轮圣王则是如来。<a id="a-Jb"></a>何以故？<a id="a-Jc"></a>转轮圣王身有三十二相。<a id="a-Jd"></a>’彼人若言：<a id="a-Je"></a>‘相入相法知相婆罗门说当作佛，<a id="a-Jf"></a>是事为实。<a id="a-Jg"></a>’应答彼言：<a id="a-Jh"></a>‘若有三十二相即应是佛，<a id="a-Ji"></a>而汝自说相师见有三十二相记当得作佛，<a id="a-Jj"></a>汝今说佛相。<a id="a-Jk"></a>’彼人若言：<a id="a-Jl"></a>‘我说佛十力、<a id="a-Jm"></a>四无所畏、<a id="a-Jn"></a>十八不共法，<a id="a-Jo"></a>无漏根、<a id="a-Jp"></a>力、<a id="a-Jq"></a>觉、<a id="a-Jr"></a>道、<a id="a-Js"></a>禅定、<a id="a-Jt"></a>解脱三昧等是为佛相。<a id="a-Ju"></a>’应答彼言：<a id="a-Jv"></a>‘汝说十力等是佛相者，<a id="a-Jw"></a>今应说佛体性。<a id="a-Jx"></a>’彼人若言：<a id="a-Jy"></a>‘佛与是相异耶？<a id="a-Jz"></a>’应答彼言：<a id="a-K0"></a>‘汝自言是佛相，<a id="a-K1"></a>佛相非佛。<a id="a-K2"></a>’彼人若言：<a id="a-K3"></a>‘更有无形无色法是佛十力等为相。<a id="a-K4"></a>’应答彼言：<a id="a-K5"></a>‘无形无色法，<a id="a-K6"></a>云何以有形有色为相？<a id="a-K7"></a>又汝若说无形无色法名为佛者，<a id="a-K8"></a>余无形无色法皆可是佛。<a id="a-K9"></a>若是等法亦是佛者，<a id="a-KA"></a>是十力、<a id="a-KB"></a>四无所畏、<a id="a-KC"></a>十八不共法，<a id="a-KD"></a>根、<a id="a-KE"></a>力、<a id="a-KF"></a>觉、<a id="a-KG"></a>道、<a id="a-KH"></a>禅定、<a id="a-KI"></a>解脱三昧等，<a id="a-KJ"></a>亦应与是为相应。<a id="a-KK"></a>’象手，<a id="a-KL"></a>我诸弟子，<a id="a-KM"></a>应当如是降伏痴人。</p>
  <p id="aKN">“复次，<a id="a-KO"></a>象手，<a id="a-KP"></a>我本愿得阿耨多罗三藐三菩提，<a id="a-KQ"></a>度脱一切众生。<a id="a-KR"></a>我坐道场，<a id="a-KS"></a>得阿耨多罗三藐三菩提已，<a id="a-KT"></a>不得众生，<a id="a-KU"></a>不得众生名字。<a id="a-KV"></a>我坐道场，<a id="a-KW"></a>但通达十二因缘法，<a id="a-KX"></a>是事有故是事有，<a id="a-KY"></a>是事无故是事无。<a id="a-KZ"></a>何事有故有何事？<a id="a-Ka"></a>何事无故无何事？<a id="a-Kb"></a>所谓无明因缘故有诸行，<a id="a-Kc"></a>诸行因缘故有识，<a id="a-Kd"></a>识因缘故有名色，<a id="a-Ke"></a>名色因缘故有六入，<a id="a-Kf"></a>六入因缘故有触，<a id="a-Kg"></a>触因缘故有受，<a id="a-Kh"></a>受因缘故有爱，<a id="a-Ki"></a>爱因缘故有取，<a id="a-Kj"></a>取因缘故有有，<a id="a-Kk"></a>有因缘故有生，<a id="a-Kl"></a>生因缘故有老死，<a id="a-Km"></a>老死因缘故有忧悲苦恼，<a id="a-Kn"></a>如是展转但是大苦聚集。<a id="a-Ko"></a>无明灭故诸行灭，<a id="a-Kp"></a>诸行灭故识灭，<a id="a-Kq"></a>识灭故名色灭，<a id="a-Kr"></a>名色灭故六入灭，<a id="a-Ks"></a>六入灭故触灭，<a id="a-Kt"></a>触灭故受灭，<a id="a-Ku"></a>受灭故爱灭，<a id="a-Kv"></a>爱灭故取灭，<a id="a-Kw"></a>取灭故有灭，<a id="a-Kx"></a>有灭故生灭，<a id="a-Ky"></a>生灭故老死灭，<a id="a-Kz"></a>老死灭故忧悲苦恼灭，<a id="a-L0"></a>是中但是大苦聚灭。<a id="a-L1"></a>我于是中生眼智明觉，<a id="a-L2"></a>通达如是无中无后无坏解脱。<a id="a-L3"></a>如来通达是解脱故不得余法，<a id="a-L4"></a>但得众因缘生法。<a id="a-L5"></a>象手，<a id="a-L6"></a>如来是通达诸法，<a id="a-L7"></a>随以如是为众生说。<a id="a-L8"></a>象手，<a id="a-L9"></a>若诸佛生，<a id="a-LA"></a>若诸佛不生，<a id="a-LB"></a>诸法性相常住不异，<a id="a-LC"></a>谓名色不失，<a id="a-LD"></a>不相违背，<a id="a-LE"></a>不生不起。<a id="a-LF"></a>象手，<a id="a-LG"></a>我常如是说法，<a id="a-LH"></a>汝等亦应随我意知。<a id="a-LI"></a>我为汝等说如是法，<a id="a-LJ"></a>汝等但当勤修行之。<a id="a-LK"></a>象手，<a id="a-LL"></a>大师所应为弟子事事，<a id="a-LM"></a>我尽作已，<a id="a-LN"></a>汝等如所说行，<a id="a-LO"></a>于诸法中当得智明。<a id="a-LP"></a>”</p>
  <p id="aLQ">尔时，<a id="a-LR"></a>象手白佛言：<a id="a-LS"></a>“世尊，<a id="a-LT"></a>若有人言：<a id="a-LU"></a>‘如来所说正法灭故，<a id="a-LV"></a>谁当示导？<a id="a-LW"></a>无说导故名正法灭，<a id="a-LX"></a>正法灭故名如来灭，<a id="a-LY"></a>如是亦名不度一切众生。<a id="a-LZ"></a>’”</p>
  <p id="aLa">佛告象手：<a id="a-Lb"></a>“若人如是难问，<a id="a-Lc"></a>应如是答：<a id="a-Ld"></a>‘佛是一切智人，<a id="a-Le"></a>皆知皆见，<a id="a-Lf"></a>常待众生可度时节，<a id="a-Lg"></a>虽入涅槃犹能有益。<a id="a-Lh"></a>又佛今与未来世佛授记作佛，<a id="a-Li"></a>是则佛种相续不绝。<a id="a-Lj"></a>’一切佛法是一佛法，<a id="a-Lk"></a>是故说名如来法，<a id="a-Ll"></a>如来法者即是佛法。<a id="a-Lm"></a>是故当知如来本行菩萨道时，<a id="a-Ln"></a>随语而行，<a id="a-Lo"></a>随行而语。<a id="a-Lp"></a>”</p>
  <p id="aLq">象手白佛言：<a id="a-Lr"></a>“希有世尊！<a id="a-Ls"></a>如来善能通达推求一切诸法；<a id="a-Lt"></a>善能通达一切法故，<a id="a-Lu"></a>身口意业智慧为首，<a id="a-Lv"></a>皆随智慧。<a id="a-Lw"></a>世尊本行菩萨道时，<a id="a-Lx"></a>随语而行，<a id="a-Ly"></a>随行而语。<a id="a-Lz"></a>”</p>
  <p id="aM0">佛告象手：<a id="a-M1"></a>“如是，<a id="a-M2"></a>如是。<a id="a-M3"></a>象手，<a id="a-M4"></a>如汝所说，<a id="a-M5"></a>我本行菩萨道时，<a id="a-M6"></a>随语而行，<a id="a-M7"></a>随行而语。<a id="a-M8"></a>象手，<a id="a-M9"></a>若人实说，<a id="a-MA"></a>谁不错谬？<a id="a-MB"></a>出于世间，<a id="a-MC"></a>饶益众生，<a id="a-MD"></a>安乐天人，<a id="a-ME"></a>一切大师说正道者，<a id="a-MF"></a>正智解脱无有戏论，<a id="a-MG"></a>到于彼岸度未度者，<a id="a-MH"></a>如来世尊当说我是，<a id="a-MI"></a>是为实语者。<a id="a-MJ"></a>象手，<a id="a-MK"></a>若人实语，<a id="a-ML"></a>谁是不诳者？<a id="a-MM"></a>知恩报恩者，<a id="a-MN"></a>当说我是，<a id="a-MO"></a>是我为实语。<a id="a-MP"></a>若有众生小事于我，<a id="a-MQ"></a>是事不失。<a id="a-MR"></a>象手，<a id="a-MS"></a>我从初发阿耨多罗三藐三菩提心已来，<a id="a-MT"></a>于其中间心无退转，<a id="a-MU"></a>亦不忆念贪乐声闻、<a id="a-MV"></a>辟支佛乘我当得是法，<a id="a-MW"></a>但一发心欲教弟子求辟支佛。</p>
  <p id="aMX">“象手，<a id="a-MY"></a>过去久远我时作外道仙人，<a id="a-MZ"></a>智慧明利，<a id="a-Ma"></a>多闻辩才，<a id="a-Mb"></a>得深法忍。<a id="a-Mc"></a>时有五百年少婆罗门，<a id="a-Md"></a>见在居家五欲过患，<a id="a-Me"></a>见出家利出家学道，<a id="a-Mf"></a>皆来诣我即为说法，<a id="a-Mg"></a>得辟支佛道具六神通，<a id="a-Mh"></a>心得自在具如意足，<a id="a-Mi"></a>常以神力，<a id="a-Mj"></a>飞入城邑聚落乞食，<a id="a-Mk"></a>供养于我。<a id="a-Ml"></a>我作是念：<a id="a-Mm"></a>‘如是成就大净智人，<a id="a-Mn"></a>我则不应受其供养。<a id="a-Mo"></a>是诸仙人我教化故得如是法，<a id="a-Mp"></a>而我不得为得是法，<a id="a-Mq"></a>未证当证故勤行精进。<a id="a-Mr"></a>’象手，<a id="a-Ms"></a>我勤精进为证是法。<a id="a-Mt"></a>时净居天来现其身，<a id="a-Mu"></a>而告我言：<a id="a-Mv"></a>‘莫贪是智！<a id="a-Mw"></a>汝应当得阿耨多罗三藐三菩提，<a id="a-Mx"></a>应度无量无边众生。<a id="a-My"></a>’象手，<a id="a-Mz"></a>我时闻已不复修道，<a id="a-N0"></a>心得第一欢喜快乐，<a id="a-N1"></a>半月静坐乐悉遍身。</p>
  <p id="aN2">“象手，<a id="a-N3"></a>菩萨成就四法，<a id="a-N4"></a>诸天开悟得欢喜心，<a id="a-N5"></a>自知当得阿耨多罗三藐三菩提。<a id="a-N6"></a>何等四？<a id="a-N7"></a>一者、<a id="a-N8"></a>菩萨自深发阿耨多罗三藐三菩提心，<a id="a-N9"></a>亦教他人令深发心。<a id="a-NA"></a>二者、<a id="a-NB"></a>见发大乘人心不生嫉，<a id="a-NC"></a>不作是念：<a id="a-ND"></a>‘阿耨多罗三藐三菩提，<a id="a-NE"></a>惟我当得，<a id="a-NF"></a>余不应得。<a id="a-NG"></a>’三者、<a id="a-NH"></a>众生所行随时而诲，<a id="a-NI"></a>好意共语，<a id="a-NJ"></a>将护其善。<a id="a-NK"></a>四者、<a id="a-NL"></a>常自勤心广求诸法，<a id="a-NM"></a>为他人说无所悭吝。<a id="a-NN"></a>象手，<a id="a-NO"></a>菩萨摩诃萨成就此四法，<a id="a-NP"></a>诸天开悟，<a id="a-NQ"></a>知当作佛。<a id="a-NR"></a>”</p>
  <p id="aNS">尔时，<a id="a-NT"></a>世尊欲明了此事，<a id="a-NU"></a>而说偈言：</p>
  <p id="aNV">“菩萨以坚心，<a id="a-NW"></a>　住于无上乘，</p>
  <p id="aNX">亦能化众生，<a id="a-NY"></a>　令住于此乘。</p>
  <p id="aNZ">本行菩萨时，<a id="a-Na"></a>　常无嫉恚心，</p>
  <p id="aNb">勤行发精进，<a id="a-Nc"></a>　喜心转增益。</p>
  <p id="aNd">见诸众生恶，<a id="a-Ne"></a>　知时而化喻，</p>
  <p id="aNf">常以慈悲心，<a id="a-Ng"></a>　而无有嗔恚。</p>
  <p id="aNh">常勤行求法，<a id="a-Ni"></a>　流布与众生，</p>
  <p id="aNj">以法充一切，<a id="a-Nk"></a>　如雨普流润。</p>
  <p id="aNl">行是四法者，<a id="a-Nm"></a>　诸天所开悟，</p>
  <p id="aNn">汝当得作佛，<a id="a-No"></a>　勿生疑惑心。</p>
  <p id="aNp">菩萨闻是已，<a id="a-Nq"></a>　勇猛发精进，</p>
  <p id="aNr">是事必应实，<a id="a-Ns"></a>　我定当作佛。</p>
  <p id="aNt">如是诸菩萨，<a id="a-Nu"></a>　以精进及愿，</p>
  <p id="aNv">忆念智与慧，<a id="a-Nw"></a>　而自转高大。</p>
  <p id="aNx">若有诸如来，<a id="a-Ny"></a>　出现于世间，</p>
  <p id="aNz">是菩萨则有，<a id="a-O0"></a>　如是诸功德。</p>
  <p id="aO1">大人所恭敬，<a id="a-O2"></a>　诸王及臣民，</p>
  <p id="aO3">皆生欢喜心，<a id="a-O4"></a>　知是有道者。</p>
  <p id="aO5">经书章句义，<a id="a-O6"></a>　文颂算数事，</p>
  <p id="aO7">皆悉善通达，<a id="a-O8"></a>　众生中最上。</p>
  <p id="aO9">聪达有智慧，<a id="a-OA"></a>　造事不以力，</p>
  <p id="aOB">但以其策谋，<a id="a-OC"></a>　而能有所成。</p>
  <p id="aOD">摧伏诸战阵，<a id="a-OE"></a>　不以身手力，</p>
  <p id="aOF">但以智慧力，<a id="a-OG"></a>　自然而降伏。</p>
  <p id="aOH">诸王及臣民，<a id="a-OI"></a>　皆叹未曾有，</p>
  <p id="aOJ">怜愍众生故，<a id="a-OK"></a>　生在于世间。</p>
  <p id="aOL">诸人佥皆知，<a id="a-OM"></a>　谓与天共语，</p>
  <p id="aON">何故知如此，<a id="a-OO"></a>　以知我心故。</p>
  <p id="aOP">是菩萨常得，<a id="a-OQ"></a>　值遇见诸佛，</p>
  <p id="aOR">往诣咨请问，<a id="a-OS"></a>　能大益众生。</p>
  <p id="aOT">诸佛答问已，<a id="a-OU"></a>　断了所疑惑，</p>
  <p id="aOV">能利诸众生，<a id="a-OW"></a>　皆使得欢喜。</p>
  <p id="aOX">佛示神通力，<a id="a-OY"></a>　受记当作佛，</p>
  <p id="aOZ">是故此菩萨，<a id="a-Oa"></a>　心得大欢喜。</p>
  <p id="aOb">所爱贵重物，<a id="a-Oc"></a>　内外无贪惜，</p>
  <p id="aOd">是故大欢喜，<a id="a-Oe"></a>　自知当作佛。</p>
  <p id="aOf">普慈覆一切，<a id="a-Og"></a>　常无嗔恨心，</p>
  <p id="aOh">是故大欢喜，<a id="a-Oi"></a>　自知当作佛。</p>
  <p id="aOj">诸佛所称赞，<a id="a-Ok"></a>　已得深妙忍，</p>
  <p id="aOl">是故大欢喜，<a id="a-Om"></a>　自知当作佛。</p>
  <p id="aOn">不依止诸法，<a id="a-Oo"></a>　知法不可依，</p>
  <p id="aOp">得如是智慧，<a id="a-Oq"></a>　身能飞虚空。</p>
  <p id="aOr">其心不在内，<a id="a-Os"></a>　亦复不在外，</p>
  <p id="aOt">出过一切想，<a id="a-Ou"></a>　故得无上忍。</p>
  <p id="aOv">长夜以慈悲，<a id="a-Ow"></a>　普念诸众生，</p>
  <p id="aOx">以是福德故，<a id="a-Oy"></a>　得见无量佛。</p>
  <p id="aOz">一切身皆是，<a id="a-P0"></a>　佛身无差别，</p>
  <p id="aP1">能得如是忍，<a id="a-P2"></a>　以法自增长。</p>
  <p id="aP3">发心菩提者，<a id="a-P4"></a>　谁不随而学？</p>
  <p id="aP5">坚住于正法，<a id="a-P6"></a>　得如是功德。</p>
  <p id="aP7">是故求道者，<a id="a-P8"></a>　常应勤求法，</p>
  <p id="aP9">以法求自利，<a id="a-PA"></a>　增益于菩提。<a id="a-PB"></a>”</p>
  <p data-pb></p>
  <h2 id="aPC">富楼那品第八</h2>
  <p id="aPD">尔时，<a id="a-PE"></a>富楼那弥多罗尼子白佛言：<a id="a-PF"></a>“希有世尊！<a id="a-PG"></a>世尊过去世行菩萨道时，<a id="a-PH"></a>善能坚住种种善法。<a id="a-PI"></a>”</p>
  <p id="aPJ">佛言：<a id="a-PK"></a>“如是，<a id="a-PL"></a>如是，<a id="a-PM"></a>富楼那，<a id="a-PN"></a>我长夜行菩萨道时，<a id="a-PO"></a>坚住善法。<a id="a-PP"></a>”</p>
  <p id="aPQ">尔时，<a id="a-PR"></a>世尊欲明了此事，<a id="a-PS"></a>而说偈言：</p>
  <p id="aPT">“求法能得法，<a id="a-PU"></a>　是为佛道本，</p>
  <p id="aPV">常勤修习法，<a id="a-PW"></a>　远离于非法。</p>
  <p id="aPX">常行于正道，<a id="a-PY"></a>　远离诸邪道，</p>
  <p id="aPZ">常修习诸佛，<a id="a-Pa"></a>　所可亲近道。</p>
  <p id="aPb">是则离诸难，<a id="a-Pc"></a>　能得无难处，</p>
  <p id="aPd">得无难处已，<a id="a-Pe"></a>　精进必不虚。</p>
  <p id="aPf">在二最尊贵，<a id="a-Pg"></a>　诸形色中上，</p>
  <p id="aPh">眷属具成就，<a id="a-Pi"></a>　于诸一切胜。</p>
  <p id="aPj">坚心常安住，<a id="a-Pk"></a>　戒品忍辱品，</p>
  <p id="aPl">亦住精进品，<a id="a-Pm"></a>　增长于禅智。</p>
  <p id="aPn">于诸众生中，<a id="a-Po"></a>　常能为上首，</p>
  <p id="aPp">功德中亦胜，<a id="a-Pq"></a>　了义无所畏。<a id="a-Pr"></a>”</p>
  <p id="aPs">尔时，<a id="a-Pt"></a>富楼那白佛言：<a id="a-Pu"></a>“世尊，<a id="a-Pv"></a>如是妙法谁当不学？<a id="a-Pw"></a>但念我等本昔懈怠，<a id="a-Px"></a>不望佛智，<a id="a-Py"></a>不自信得如是佛慧，<a id="a-Pz"></a>以声闻乘而自出度。<a id="a-Q0"></a>世尊，<a id="a-Q1"></a>我从今日示教利喜诸菩萨众令住佛法。<a id="a-Q2"></a>何以故？<a id="a-Q3"></a>诸佛世尊行难行者。<a id="a-Q4"></a>世尊本行菩萨道时，<a id="a-Q5"></a>为众生故常行如是甚难大事。<a id="a-Q6"></a>如是事者，<a id="a-Q7"></a>一切阿罗汉、<a id="a-Q8"></a>辟支佛尚无，<a id="a-Q9"></a>况余众生？<a id="a-QA"></a>世尊，<a id="a-QB"></a>如是甚难大事，<a id="a-QC"></a>惟诸菩萨摩诃萨等，<a id="a-QD"></a>怜愍饶益一切众生故，<a id="a-QE"></a>行菩萨道时，<a id="a-QF"></a>有如是等无量无边阿僧祇甚难大事！<a id="a-QG"></a>世尊，<a id="a-QH"></a>诸菩萨行如是甚难大事，<a id="a-QI"></a>得阿耨多罗三藐三菩提已，<a id="a-QJ"></a>能转法轮度脱苦恼众生。<a id="a-QK"></a>”</p>
  <p id="aQL">佛言：<a id="a-QM"></a>“如是，<a id="a-QN"></a>如是。<a id="a-QO"></a>富楼那，<a id="a-QP"></a>如汝所说，<a id="a-QQ"></a>诸菩萨摩诃萨，<a id="a-QR"></a>深发阿耨多罗三藐三菩提心，<a id="a-QS"></a>为一切众生求利安乐，<a id="a-QT"></a>于一切众生有大慈悲，<a id="a-QU"></a>为一切众生故，<a id="a-QV"></a>行菩萨道时，<a id="a-QW"></a>有如是等无量无边阿僧祇，<a id="a-QX"></a>甚深极难大愿大事！<a id="a-QY"></a>”</p>
  <p id="aQZ">佛说经已，<a id="a-Qa"></a>慧命富楼那，<a id="a-Qb"></a>时会四众，<a id="a-Qc"></a>天、<a id="a-Qd"></a>人、<a id="a-Qe"></a>龙、<a id="a-Qf"></a>神、<a id="a-Qg"></a>乾闼婆、<a id="a-Qh"></a>阿修罗等，<a id="a-Qi"></a>皆大欢喜，<a id="a-Qj"></a>信受佛语。</p>
 </body>
</html>