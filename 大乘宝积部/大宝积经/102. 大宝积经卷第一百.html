<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第一百</title>
</head>
<body>
  <h1 class="head">大宝积经卷第一百</h1>
  <h2>无垢施菩萨应辩会</h2>
  <h2>第三十三序品第一</h2>
  <p>如是我闻：一时，佛游舍卫国祇树给孤独园，与大比丘众千人俱，皆是阿罗汉，诸漏已尽，无复烦恼，于诸法中皆得自在，所作已办，舍于重担，逮得己利，尽诸有结，得正智解脱，心得善解脱，慧得善解脱，其心调伏如大象王，心得自在到于彼岸，入八解脱；唯除阿难一人。复有诸菩萨摩诃萨，皆大庄严，众所知识，逮不退转，尽一生补处。其名曰：宝手菩萨、德藏菩萨、慧严菩萨、称意菩萨、观世音菩萨、文殊师利法王子、悦音法王子、不思议解脱行法王子、思惟诸法无障碍法王子、弥勒菩萨、施无忧菩萨、无痴见菩萨、离恶趣菩萨、无碍行菩萨、断幽冥菩萨、除诸盖菩萨、辩严菩萨、宝德智威菩萨、金华光明德菩萨、思无碍菩萨，如是等菩萨摩诃萨万二千人俱。</p>
  <p>尔时，大德舍利弗、大德目揵连、大德摩诃迦叶、大德须菩提、大德富楼那弥多罗尼子、大德离越、大德阿那律、大德阿难，及文殊师利法王子、无痴见菩萨、宝相菩萨、离恶趣菩萨、除诸盖菩萨、观世音菩萨、辩严菩萨、无痴行菩萨，如是等八大菩萨及八大声闻，晨朝执持衣钵，欲入舍卫城乞食。时于道中，各作是念，共论斯事。</p>
  <p>尔时，大德舍利弗言：“我当入如是定已，诣舍卫城乞食，愿令城中一切众生闻四圣谛。”</p>
  <p>大德目揵连言：“我当入如是定，诣舍卫城乞食，愿令城中一切众生无有魔事。”</p>
  <p>摩诃迦叶言：“我当入如是定，诣舍卫城乞食，愿令城中众生其施我者，令获无尽之报乃至泥洹。”</p>
  <p>大德须菩提言：“我当入如是定，诣舍卫城乞食，愿城中众生其见我者，以此因缘，令彼众生天上、人中受诸快乐，得尽苦际。”</p>
  <p>大德富楼那弥多罗尼子言：“我当入如是定，诣舍卫城乞食，愿令城中一切外道梵志尼揵子等悉得正见。”</p>
  <p>大德离越言：“我当入如是定，诣舍卫城乞食，愿令城中一切众生得无诤乐。”</p>
  <p>大德阿那律言：“我当入如是定，诣舍卫城乞食，愿令城中一切众生识宿业报。”</p>
  <p>大德阿难言：“我当入如是定，诣舍卫城乞食，愿令城中一切众生，先所闻法皆悉现前。”</p>
  <p>文殊师利法王子，作是念言：“我当令舍卫城中，一切门户、窗牖、墙壁、器物、树木、枝、叶、华、果、衣服、璎珞，皆令出空无相无愿、无所有、无我、无戏论、无性之声。”</p>
  <p>无痴见菩萨，作是念言：“我当令舍卫城中，若有众生应得阿耨多罗三藐三菩提者，其所见物皆是如来像；又令决定于阿耨多罗三藐三菩提。”</p>
  <p>宝相菩萨，作是念言：“我当令舍卫城中一切族姓室宅之中，宝藏涌出，具诸七宝。”</p>
  <p>离恶趣菩萨，作是念言：“我当令舍卫城中，若有众生应堕恶趣者，尽使现世轻受，速脱苦恼。”</p>
  <p>除诸盖菩萨，作是念言：“我当令舍卫城中众生尽除五盖。”</p>
  <p>观世音菩萨，作是念言：“我当令舍卫城中众生，牢狱系闭速得解脱，临当死者即得济命，恐怖之者即得无畏。”</p>
  <p>辩严菩萨，作是念言：“我当令舍卫城中众生，其见我者皆得辞辩，以诸妙偈互相问答。”</p>
  <p>无痴行菩萨，作是念言：“我当令舍卫城中，若有众生其见我者得无痴见，决定于阿耨多罗三藐三菩提。”</p>
  <p>如是等八大菩萨及八大声闻，共论上事，遂至舍卫城门。</p>
  <p>尔时，城内波斯匿王女，名曰无垢施，始年八岁，颜貌端严，世所希有。其女于二月八日沸星现日，与五百婆罗门俱，持满瓶水，出至城外浴洗天像。尔时，五百婆罗门见诸比丘在门外立，见已皆为不吉。时婆罗门众中，最长宿者年百二十，名曰梵天，谓无垢施女言：“今诸比丘在门外立，此事不吉。我等宜还入城，不须见此。若见此已，于祀祠宜利吉祥等事，皆为不吉。”</p>
  <p>尔时，无垢施女以偈答婆罗门言：</p>
  <p>“此等皆无受，　第一所应赞，</p>
  <p>能为多众生，　洗除一切恶。</p>
  <p>此等皆清净，　尽见四圣谛，</p>
  <p>外道非清净，　为痴冥所覆。</p>
  <p>两足尊福田，　施此报无量，</p>
  <p>种于此中者，　于三有无尽。</p>
  <p>戒行净具足，　出淤泥无著，</p>
  <p>行世如良医，　治救病众生。</p>
  <p>佛为世中胜，　是诸法之王，</p>
  <p>此等是佛子，　成办阿罗汉。</p>
  <p>如是行菩萨，　慧人云何离？</p>
  <p>行此妙行者，　世人所应赞。</p>
  <p>此等是慧人，　久远常行施，</p>
  <p>梵志敬此者，　众事吉无疑。</p>
  <p>赞此具相者，　心净良福田，</p>
  <p>梵志若信者，　得喜无忧乐。”</p>
  <p>尔时，梵志复以偈答无垢施女言：</p>
  <p>“勿随愚小心，　祠莫见沙门，</p>
  <p>剃发被袈裟，　求乐者莫近。</p>
  <p>汝父母不喜，　我等怀惭愧，</p>
  <p>汝若欲行施，　其事亦不吉。</p>
  <p>善哉勿恭敬，　此等诸比丘。”</p>
  <p>尔时，无垢施女以偈报梵志言：</p>
  <p>“我若堕恶道，　父母诸眷属，</p>
  <p>财宝及勇健，　尽所不能救。</p>
  <p>除彼威德众，　谁能救我者？</p>
  <p>敬佛法众故，　舍身及寿命，</p>
  <p>除尊三宝已，　更无可依道。”</p>
  <p>尔时，梵志问无垢施女言：“汝未曾见佛及僧，亦未曾闻法，何由有此信？”</p>
  <p>无垢施女报梵志言：“我初生七日时，处高殿上在金足床，见五百天子飞行虚空，以无量功德赞叹佛法僧，我时得闻。复有一天子，未曾见佛闻法及睹众僧，问诸天子言：‘佛者何似也？’彼诸天子知我至心，并答一天子所问，为生喜悦故，而说偈言：</p>
  <p>“‘其发如绀青，　清净而右旋，</p>
  <p>佛面如满月，　百叶莲华色。</p>
  <p>毫相如珂雪，　右旋人乐观，</p>
  <p>黑蜂绕青莲，　眉目亦如是。</p>
  <p>颊车如师子，　眼眴如牛王，</p>
  <p>唇如频婆果，　齿白密齐平，</p>
  <p>其发如鹅行，　舌广而覆面。</p>
  <p>畅音甚清净，　闻者皆欢喜；</p>
  <p>孔雀鹅雁声，　音如琉璃琴，</p>
  <p>紧那众铃声，　迦陵频伽音，</p>
  <p>拘那罗鸟音，　命命拘吉罗，</p>
  <p>及种种音乐，　佛声亦如是；</p>
  <p>其吼如师子，　能破诸竞论，</p>
  <p>除去诸垢恼，　实语断诸见。</p>
  <p>处在于大众，　能尽诸问疑，</p>
  <p>不谬而和柔，　悦可于众心。</p>
  <p>去离于二边，　正说于中道，</p>
  <p>恒说适意音，　闻音皆欢喜。</p>
  <p>口行无谄曲，　随语各得解，</p>
  <p>佛语慧庄严，　如杂妙华鬘。</p>
  <p>项圆臂修直，　掌平轮相净，</p>
  <p>手指纤长妙，　爪如赤铜色。</p>
  <p>佛身坚平满，　细腰师子体，</p>
  <p>深齐而圆好，　阴藏如马王。</p>
  <p>其身如金山，　一孔一毛生，</p>
  <p>右旋而上向，　其喻如龙象。</p>
  <p>佣髀鹿[跳-兆+尃]肠，　踝平钩锁骨，</p>
  <p>足平轮相现，　千辐具分明。’</p>
  <p>“梵志，尔时诸天子在虚空中，以如此事赞叹如来。复次，如来应供度一切有，至于彼岸得大慈悲，如大医王护诸众生，憎爱不染如莲华在水。于世尊功德，我叹少分耳！梵志，我生适七日，闻世尊如是实功德，自尔已来恒无睡眠，亦无欲觉、瞋恚觉、恼觉。自是已来，我于父母、兄弟、姊妹亲属、财宝、璎珞、衣服、城邑园观及己身寿命，尽无恋爱之心；唯除念佛。如来在在处处，有所说法，系心往听悉皆受持，若文若义不失一句。梵志，我于日夜未尝不见诸佛世尊。梵志，我观佛无厌，听法无足，供众无倦。”</p>
  <p>尔时，无垢施女如是种种赞佛法众。时，梵天婆罗门等五百人，皆发阿耨多罗三藐三菩提心。时，无垢施女即下车步，进诣诸菩萨、声闻所，到已尽顶礼其足，以恭敬尊重心诣大德舍利弗所，到已前立，谓舍利弗言：“我是女人，智慧微浅，多诸烦恼，又多放逸乐卑下事，为不顺思惟所牵。善哉！大德舍利弗，为怜愍我故，说微妙法；我得闻已，长夜利益增长安乐。”</p>
  <p>始论此事，王波斯匿来至其所，闻其所说，王命无垢施女言：“汝诸快乐，悉无所少，何为忧色而不睡眠，不乐世乐？”</p>
  <p>时，王波斯匿即为其女，而说偈言：</p>
  <p>“端严如天女，　澡浴涂香服，</p>
  <p>璎珞等具足，　何忧不睡眠？</p>
  <p>国富多财宝，　父母得自由，</p>
  <p>有何不可乐，　而不睡眠耶？</p>
  <p>汝悦众亲意，　诸人悉敬望，</p>
  <p>我种种庄严，　汝何为不乐？</p>
  <p>汝见闻何事，　而怀此忧戚？</p>
  <p>善哉何所愿？ 汝语我此事。”</p>
  <p>尔时，无垢施女以偈答父王言：</p>
  <p>“王不觉家中，　阴界入诸羸，</p>
  <p>居世如幻妓，　人命无暂停。</p>
  <p>饮毒谁能眠？ 处死谁有欢？</p>
  <p>坠岩何望活？ 世相皆如是。</p>
  <p>如人处蛇间，　何有睡与欲？</p>
  <p>四大如毒蛇，　何有欢乐心？</p>
  <p>为诸怨所绕，　如饥何有乐？</p>
  <p>为诸怨国者，　父王何有乐？</p>
  <p>自从见世尊，　发心愿成佛，</p>
  <p>王我未见闻，　菩萨暂放逸。”</p>
  <h2>声闻品第二</h2>
  <p>尔时，无垢施女谓舍利弗言：“大德，我欲少有所问，愿为解脱，以怜愍故。世尊记仁者，智慧中最为第一。此慧是有为耶？是无为耶？若是有为，虚诳非实法。若是无为，无为法者则无有生，无生之法则无有起；以无起故，大德智慧则无所有。”舍利弗即便默然。</p>
  <p>大德目揵连谓舍利弗言：“大德，何为不答无垢施女所问？”</p>
  <p>舍利弗答目揵连言：“此女不问有为之法，乃问第一义谛。第一义中则无言说，是故不可以言而答。”</p>
  <p>时，无垢施女谓目揵连言：“世尊记大德，于神足人中最为第一。大德，乘神足时为众生想耶？为作法想耶？若住众生想者，众生无实，彼神足亦无实。若住法想者，法无变异，若无变异则无所得，若无所得则无分别。”大德目揵连即便默然。</p>
  <p>摩诃迦叶谓目揵连言：“大德，何为不答无垢施女所问？”</p>
  <p>目揵连言：“此女不问分别神足，诸如来菩提无作无分别，此则不可言说。”</p>
  <p>时，无垢施女谓摩诃迦叶言：“世尊记大德，头陀人中最为第一。又复大德，怜愍众生故，入八解脱已而受施，乃至一念而受他施，以身报耶？以心报耶？若以身报，身性无记，喻如草木、墙壁、瓦砾等无异，是故不能必报施恩。若以心报，心念念不停，亦不能报。若除身心则无为法，若无为法谁能报者？”摩诃迦叶即便默然。</p>
  <p>大德须菩提谓摩诃迦叶言：“何为不答无垢施女所问？”</p>
  <p>摩诃迦叶答须菩提言：“此女所问，问法真际，此理不可以言宣答。”</p>
  <p>时无垢施女谓须菩提言：“世尊记大德，于无诤人中最为第一。此无诤行，入有性耶？入如性耶？若入如性，如非生相、如非灭相；若不生相、若非灭相，则是平等；若是平等则是如尔，若是如尔则是无作，若是无作则无言说，若无言说则不可思议，若不可思议则不可宣表。若在有性，有性虚诳，若见虚诳，非圣所行。”大德须菩提即便默然。</p>
  <p>富楼那弥多罗尼子谓须菩提言：“何不答无垢施女所问？”</p>
  <p>须菩提答富楼那言：“我于理不应有答，唯有默然是我乐处。此女所问问无戏论法，若有言说则生过患，法性无说是无诤行。”</p>
  <p>时，无垢施女谓富楼那言：“世尊记大德，于说法人中最为第一。若说法时，说有境界法耶？无境界法耶？若说有境界法，则与凡夫等。所以者何？以凡夫说有境界法故，是以大德不离凡夫法。若无境界则无所有，若无所有，何名说法人中最为第一？”富楼那即便默然。</p>
  <p>大德离越谓富楼那言：“大德，何为不答无垢施女所问？”</p>
  <p>富楼那答离越言：“此女不问有为，问第一义。第一义中则无言说，是故无理可答。”</p>
  <p>时，无垢施女谓离越言：“世尊记大德，于行禅人中最为第一。大德禅时，依有心禅耶？无心禅耶？若依心入禅，心如幻化不实，此定亦复不实。若无心入禅，诸外法草木枝叶华果等亦应得禅。所以者何？以彼同无心故。”大德离越即便默然。</p>
  <p>大德阿那律谓离越言：“何不答无垢施女所问也？”</p>
  <p>离越答阿那律言：“此女所问诸佛行处，是非声闻所答。”</p>
  <p>时，无垢施女言：“诸佛法、声闻法有异耶？若是有异，无为有二耶？诸贤圣皆行无为，无为之法则无有生，若无有生则是无二，若是无二则是如尔，如尔无二。是故大德离越，何为作是说耶？”</p>
  <p>时，无垢施女谓阿那律言：“世尊记大德，于诸天眼人中最为第一。大德，以天眼所见，为有物耶？为无物耶？若见有物则为见常，若见无物则为见断，若离二边则为无见。”大德阿那律即便默然。</p>
  <p>大德阿难谓阿那律言：“何为不答无垢施女所问？”</p>
  <p>阿那律答阿难言：“此女所问为坏假名，是故不可以假名而答。”</p>
  <p>时，无垢施女谓阿难言：“世尊记大德，于多闻人中最为第一。此多闻法，为是实义耶？为是文字耶？若是实义，义不可说；若不可说法，则非耳识所知；若非耳识所知，复不可说。若以文字，世尊说言依于了义，不依文字。是故大德阿难，亦非多闻，亦非了义。”大德阿难即便默然。</p>
  <p>文殊师利法王子谓大德阿难言：“何为不答无垢施女所问也？”</p>
  <p>阿难言：“此女所问多闻离于文字，此则不可以音声而答。问于平等，平等非心，离心相故。此非学地人法，我何能答耶？此是诸如来法王至彼岸处。”</p>
  <h2>菩萨品第三</h2>
  <p>尔时，无垢施女谓文殊师利法王子言：“世尊记汝，于深解菩萨中最为第一。汝为以十二因缘深为深耶？为以真深为深耶？若以十二因缘深为深，无有众生成十二因缘深者。所以者何？以十二因缘无来无去故，非眼识所知，非耳、鼻、舌、身、意识所知，此中十二因缘非是行法。若以真深为深，真深则非深，亦无得真深者。”</p>
  <p>文殊师利答无垢施女言：“以始际深故深。”</p>
  <p>无垢施女问文殊师利言：“始际则非际，是故汝知亦非知。”</p>
  <p>文殊师利答无垢施女言：“以无知得无得故，言始际耳！”</p>
  <p>无垢施女问文殊师利言：“无得之中无有言分，过言语道无有所说。”</p>
  <p>文殊师利答无垢施女言：“说假文字说耳！”</p>
  <p>无垢施女语文殊师利言：“诸佛菩提过字句言说，是故菩提则不可说。”</p>
  <p>尔时，无垢施女谓无痴见菩萨言：“汝善男子作是言，我作是念：‘诣舍卫城，愿令城中众生必定应得阿耨多罗三藐三菩提者，其所见物尽是如来像；又令决定于阿耨多罗三藐三菩提。’若见如来时，为色身观耶？为用法身观耶？若以色身观者，则不见佛。如世尊说：‘若见我色身，闻我音声者，彼人边见，非为见我。’若以法身，法身不可见。所以者何？法身离见闻不可取故，是以不可见闻。”时无痴见菩萨即便默然。</p>
  <p>宝相菩萨谓无痴见菩萨言：“善男子，何故不答无垢施女所问？”</p>
  <p>无痴见菩萨言：“无垢施女所问无性法，此无性法不可说，是故不答。”</p>
  <p>无垢施女言：“善男子，我不问无性法，无性法不可问，学已而答则无有碍。”</p>
  <p>尔时，无垢施女谓宝相菩萨言：“善男子，汝言我当作是念：‘诣舍卫城，愿令城中一切种族居家，宝藏涌出，具足七宝。’汝施宝之心，为有染著耶？无染著耶？若有染著，则与凡愚同。所以者何？以凡夫有爱著故。若无爱著，无爱著中无有施宝。”时宝相菩萨即便默然。</p>
  <p>时，无垢施女谓离恶趣菩萨：“善男子，汝言我作是念：‘诣舍卫城，愿令城中若有众生应堕恶趣者，尽使现世轻受，速脱苦恼。’如来说业不可思议，此不可思议业可速断耶？若可断者，则违如来所说；若不知云何而能轻受速断？若能断者，于无主法中汝则是主，若能断者亦当能不断。”</p>
  <p>离恶趣菩萨答无垢施女言：“我以愿力故能令轻受速断。”</p>
  <p>无垢施女问离恶趣菩萨言：“善男子，诸法如性，不可以愿力而受。”时离恶趣菩萨即便默然。</p>
  <p>尔时，无垢施女谓除诸盖菩萨：“善男子，汝言我当作是念：‘愿令舍卫城中众生尽除五盖。’汝作是念，入是定已，能令众生不为五盖所覆，于此定中己自在耶？他自在耶？若己自在，无由及彼；一切诸法无至彼者，云何汝入禅定去他五盖？若他自在，则不能利益于他。”</p>
  <p>除诸盖菩萨答无垢施女言：“此行以慈为首。”</p>
  <p>无垢施女问除诸盖菩萨言：“诸佛皆行慈行。善男子，叵有佛因众生不以五盖为患者也？”除诸盖菩萨即便默然。</p>
  <p>时，无垢施女谓观世音菩萨：“善男子，汝言我当作是念：‘愿令舍卫城中众生牢狱系闭速得解脱，临当死者即得济命，恐怖之者即得无畏。’夫言畏者，是有取耶？无取耶？若是有取者，凡愚之人亦复有取，是故不然。若是无取则无所施，无施法中何得有除？”观世音菩萨即便默然。</p>
  <p>辩严菩萨谓观世音菩萨：“善男子，何为不答无垢施女之所问耶？”</p>
  <p>观世音菩萨言：“此女不问生灭法，是故不可答。”</p>
  <p>无垢施女问观世音菩萨言：“叵有是无生无灭问耶？”</p>
  <p>观世音答无垢施女曰：“无生无灭中乃无文字言说。”</p>
  <p>无垢施女问观世音言：“诸智慧者，于无文字假说文字，然不著文字，法性无碍，是故慧者不碍文字。”</p>
  <p>时，无垢施女谓辩严菩萨：“善男子，汝言我当作是念：‘愿令舍卫城中众生其见我者皆得辞辩，以诸妙偈互相问答。’善男子，汝此所施辞辩者，以觉起耶？若以觉起者，一切有为皆由觉观而起，是故非寂静。若以爱起者，所施则虚。”</p>
  <p>辩严菩萨答无垢施女言：“此是我初发菩提心时，愿其见我者皆得辞辩，以诸妙偈互相问答。”</p>
  <p>时，无垢施女问辩严菩萨言：“善男子，汝今即有发菩提心愿耶？若即有者则是常见，若今无者不可以施彼，是故所愿则虚。”时辩严即便默然。</p>
  <p>尔时，无垢施女谓无痴行菩萨：“善男子，汝言我作是念：‘愿令舍卫城中若有众生其见我者，得无痴见，决定于阿耨多罗三藐三菩提。’此菩提为是有耶？为是无耶？若是有者，是有为菩提执于边见。若是无者，则是虚妄亦堕边见。”</p>
  <p>时，无痴见菩萨答无垢施女言：“此菩提者名之为智。”</p>
  <p>无垢施女问无痴见菩萨言：“此智名为生耶？为无生耶？若名为生，则非是善顺思惟所生，是有为智凡愚所知。若名无生，无生中无所有，若无所有则无分别。菩萨、声闻、辟支佛、诸如来菩提，无有分别。凡愚之人分别菩提，智慧之人则无分别。”时无痴见菩萨即便默然。</p>
  <p>尔时，大德须菩提谓诸大德声闻、并诸大菩萨言：“诸大德，我等宜还，不须入舍卫城乞食。所以者何？无垢施女所说即是智者法食。我等今日乐于法食，不须搏食。”</p>
  <p>无垢施女问须菩提言：“如说诸法无上无下，于此法中，当有何求而行乞耶？大德不戏论法是比丘所行，不可乐於戏论。此是无依之法，非依止者所行，贤圣所行无有退转。”</p>
  <p>尔时，八大声闻、八大菩萨，梵天等五百婆罗门，无垢施女、波斯匿王及诸大众，俱诣佛所；到已顶礼佛足，右绕三匝，却坐一面。无垢施女，别绕七匝，顶礼佛足，合掌而立，以偈问佛：</p>
  <p>“我问无等尊，　应供无量称，</p>
  <p>施众甘露喜，　菩萨云何行？</p>
  <p>云何在道树，　破魔降劳怨？</p>
  <p>云何动天地，　山王及林薮？</p>
  <p>云何放光明，　显发无量称？</p>
  <p>愿大悲世尊，　说应菩提行。</p>
  <p>云何得总持，　如来妙音声？</p>
  <p>云何能修持，　清净妙胜定？</p>
  <p>云何诸行人，　能得神足力？</p>
  <p>今劝请世尊，　说诸人实行。</p>
  <p>云何得专念，　及与坚固心？</p>
  <p>云何得应辩，　微妙成具足？</p>
  <p>云何得顺理，　含众义圆足，</p>
  <p>美说微妙法，　慧者无所碍？</p>
  <p>云何乐施慧，　净戒及忍辱，</p>
  <p>善精进禅定，　智慧照世间？</p>
  <p>云何忆宿命，　天眼明了见，</p>
  <p>天耳他心智，　神足过诸刹？</p>
  <p>云何不处胎，　化生莲华中，</p>
  <p>恒于诸佛前，　说空无我法？</p>
  <p>云何等怨亲，　断爱及荒秽，</p>
  <p>志行无高下，　其犹如风地？</p>
  <p>利衰及毁誉，　称讥与苦乐，</p>
  <p>云何舍八法，　行世犹如日？</p>
  <p>云何不谄诤，　除我舍憍慢，</p>
  <p>寂静处禅定，　智者乐实义？</p>
  <p>云何不爱乐，　妻子及财宝？</p>
  <p>云何诸行人，　乐于闲静处？</p>
  <p>云何如飞鸟，　亦如麟一角？</p>
  <p>云何乐正法，　及乐喜悦心？</p>
  <p>云何诸智人，　观地水火风，</p>
  <p>无倾动分别，　处禅如虚空？</p>
  <p>不行非法行，　不乐观他行，</p>
  <p>宁舍于身命，　终不舍离法？</p>
  <p>云何于菩提，　生想如世尊，</p>
  <p>生世尊想已，　能发菩提愿？</p>
  <p>云何得净土，　及与清净僧，</p>
  <p>智者得长寿，　称名获安乐，</p>
  <p>方便至彼岸，　见谛不取证，</p>
  <p>能度无量众，　劝乐行善根？</p>
  <p>云何得端正，　及得于化生，</p>
  <p>智慧多财宝，　能知众生心？</p>
  <p>云何忆宿命，　常与诸佛会，</p>
  <p>于千万亿劫，　恒不生难处？</p>
  <p>云何得种好，　及三十二相？</p>
  <p>云何善辞辩，　及得于应辩？</p>
  <p>云何修净土，　成就比丘众，</p>
  <p>随所愿乐处，　能得生于彼？</p>
  <p>导者作何行，　能得色名称？</p>
  <p>得力精进等，　云何得不坏？</p>
  <p>云何不犹豫，　能行菩萨道，</p>
  <p>去离诸悼悔，　为众生说法？</p>
  <p>于佛法众中，　云何得最胜，</p>
  <p>宁舍己身命，　而不诽谤法？</p>
  <p>世尊无不知，　今世及未来，</p>
  <p>愿大智世尊，　次说菩萨行。”</p>
  <h2>菩萨行品第四</h2>
  <p>尔时，世尊赞无垢施女言：“善哉！善哉！汝为多安乐利益诸众生故，怜愍世间诸天人故，问于如来诸菩萨摩诃萨如斯之行。谛听！谛听！善思念之，吾当为汝分别解说。”</p>
  <p>时，无垢施女及诸大众皆称：“善哉！愿乐欲闻。”</p>
  <p>尔时，世尊即便为说：“菩萨成就四法，能破诸魔。何等为四？于他利养不生憎嫉，去离两舌，劝多众生令种善根，于一切众生生慈愍心。无垢施女，是为菩萨成就四法，能破诸魔。”</p>
  <p>尔时，世尊欲重宣此义，而说偈言：</p>
  <p>“不生憎嫉心，　及以两舌语，</p>
  <p>能教多众生，　种善法根栽，</p>
  <p>能修广慈心，　普及于十方，</p>
  <p>善行此行者，　能摧诸魔怨。</p>
  <p>“无垢施女，若菩萨成就四法者，能放光明过无量佛土。何谓为四？能施灯明；法欲灭时护持正法；能为放逸及堕难处众生故，往其所而为说法；能以宝饰、璎络施佛塔庙。是为菩萨成就四法，能放光明过十方刹。”</p>
  <p>尔时，世尊欲重宣此义，而说偈言：</p>
  <p>“若能施灯明，　法末中护法，</p>
  <p>开导难放逸，　宝饰施佛庙。</p>
  <p>是故诸菩萨，　能放净光明，</p>
  <p>过无量佛土，　所照无边涯，</p>
  <p>蒙光皆安乐，　即发无上心。</p>
  <p>“无垢施女，若菩萨能成就四法者，能振动无量无边诸佛刹土。何谓为四？如所说行，得深法忍，坚持善法，化无量众生行阿耨多罗三藐三菩提。是为菩萨成就四法，能震动无量无边诸佛刹土。”</p>
  <p>尔时，世尊欲重明此义，而说偈言：</p>
  <p>“如所说修行，　善解深法忍，</p>
  <p>欲得白净法，　坚持诸妙行，</p>
  <p>能教无量众，　发于菩提心，</p>
  <p>行此四法者，　能动无量刹。</p>
  <p>“无垢施女，若菩萨成就四法者，得陀罗尼。何谓为四？能施净妙种种所须；庄严诸婇女，须者便施与；常以种种法，赞叹诸如来；亲近多修习般若波罗蜜。是谓菩萨成就四法，得诸陀罗尼。”</p>
  <p>尔时，世尊欲重明此义。而说偈言：</p>
  <p>“若行种种施，　能得陀罗尼，</p>
  <p>庄严好婇女，　随意之所须，</p>
  <p>悉皆能充足，　常赞叹如来，</p>
  <p>修诸实智慧，　世尊之所许。</p>
  <p>以此四事者，　即得陀罗尼，</p>
  <p>于百千亿劫，　所闻终不忘，</p>
  <p>十方佛所说，　尽能受忆念。</p>
  <p>“无垢施女，若菩萨成就四法者，能得三昧。何谓为四？多厌患生死，常乐闲静处，常勤精进，善能成就诸所作业。是为菩萨成就四法，能得三昧。”</p>
  <p>尔时，世尊欲重宣此义，而说偈言：</p>
  <p>“舍离诸有生，　独行如骐驎，</p>
  <p>善男子勤行，　成就所作业。</p>
  <p>慧者能成就，　此四胜妙法，</p>
  <p>亲近于菩提，　求诸最胜法。</p>
  <p>有寂静意者，　能得诸三昧，</p>
  <p>觉了胜菩提，　诸佛之行处。</p>
  <p>“无垢施女，若菩萨成就四法，能得神足。何谓为四？身轻故，心轻故，于一切法中无依止故，受四界为空界故。是为菩萨成就四法，能得神足。”</p>
  <p>尔时，世尊欲重明此义，而说偈言：</p>
  <p>“身心轻亦尔，　智者不著法，</p>
  <p>受此诸四界，　与空界同等。</p>
  <p>具此四法者，　能得乘神足，</p>
  <p>一念过亿刹，　供养尔所佛。</p>
  <p>“无垢施女，若菩萨成就四法，得殊妙端正。何谓为四？去诸荒秽不行瞋恚；乐净佛塔庙妙饰以供养；住威仪持戒；常先意问讯，不讥说法者，恒生世尊想。是为菩萨成就四法，得殊妙端正。”</p>
  <p>尔时，世尊欲重宣此义，而说偈言：</p>
  <p>“不瞋恼他人，　去离荒秽行；</p>
  <p>扫洒世尊庙，　恭敬献饰宝；</p>
  <p>常持于净戒，　发意先问讯；</p>
  <p>于法师无碍，　敬心如世尊。</p>
  <p>行此四善事，　是谓勇健者，</p>
  <p>殊妙最第一，　见者莫不欢。</p>
  <p>“无垢施女，若菩萨成就四法，能得化生。何谓为四？雕刻莲华，坐佛形像；以优钵罗华、钵头摩华、拘末头华、分陀利华，及余种种杂妙诸华，满掬以散如来及诸塔庙；志愿利益无量众生，恒行和敬，不讥彼短；所种善根，为利益安乐多众生，脱生死苦恼，愿成阿耨多罗三藐三菩提故。是为菩萨成就四法，能得化生。”</p>
  <p>尔时，世尊欲重宣此义。而说偈言：</p>
  <p>“刻华坐尊像，　种种华供养，</p>
  <p>利益不恼众，　化生诸佛刹，</p>
  <p>恒发弘誓愿，　度十方众生，</p>
  <p>以此四妙行，　恒生诸佛刹。</p>
  <p>“无垢施女，若菩萨成就四法，得大财富。何谓为四？乞者不逆，于所施物不生爱惜，恒愿众生获多财宝，舍离诸见顺于正信。是为菩萨成就四法，得大财富。”</p>
  <p>尔时，世尊欲重明此义，而说偈言：</p>
  <p>“施心无所逆，　于财无吝惜，</p>
  <p>信解诸佛法，　生生获财富。</p>
  <p>信解无谄嫉，　不讼彼过患，</p>
  <p>专心一向信，　是故得财宝。</p>
  <p>“无垢施女，若菩萨成就四法，得大智慧。何谓为四？于他法中不生憎嫉，说除过法令无疑悔，勤精进者劝不令废，己身常乐多修空法。是为菩萨成就四法，得大智慧。”</p>
  <p>尔时，世尊欲重宣此义，而说偈言：</p>
  <p>“不嫉于正法，　教他除疑悔，</p>
  <p>常将导众生，　修佛诸空行。</p>
  <p>智者乐此法，　得智慧名称，</p>
  <p>善解诸佛语，　速成两足尊。</p>
  <p>“无垢施女，若菩萨成就四法，忆识宿命。何谓为四？学问诵习有所忘失者，为作忆念忘者为说；恒出适意好声令人乐闻；常行法施不令有废，为脱生死趣向泥洹故；愿如善财入禅方便。是为菩萨成就四法，能忆宿命。”</p>
  <p>尔时，世尊欲重宣此义，而说偈言：</p>
  <p>“废忘令忆念，　恒出适意音，</p>
  <p>说法不疲倦，　常修诸定相。</p>
  <p>以此四法者，　咸得识宿命，</p>
  <p>能忆无量劫，　速悟佛行处。</p>
  <p>“无垢施女，若菩萨成就四法，常遇诸佛。何谓为四？宁舍身命不诽谤法，宁舍身命不谤菩萨，宁舍身命不亲近恶知识，忆念诸佛无有厌足。是为菩萨成就四法，常遇诸佛。”</p>
  <p>尔时，世尊欲重宣此义，而说偈言：</p>
  <p>“不谤于菩提，　亦不毁菩萨，</p>
  <p>乐离恶知识，　念诸佛无厌。</p>
  <p>大德行此行，　得值遇诸佛，</p>
  <p>未成正觉顷，　恒与诸佛会。</p>
  <p>“无垢施女，若菩萨成就四法，得三十二相身。何谓为四？采诸珍宝散佛塔庙，以种种香油涂塔基座；以杂华鬘严饰塔庙；以种种伎乐而以供养；常给侍贤圣初不违离。是为菩萨成就四法，得三十二相。”</p>
  <p>尔时，世尊欲重宣此义，而说偈言：</p>
  <p>“采宝散塔庙，　又以香油涂，</p>
  <p>杂华众伎乐，　给侍适贤圣。</p>
  <p>具相庄严身，　端妙殊特好，</p>
  <p>以此得众相，　以严人中尊。</p>
  <p>“无垢施女，若菩萨成就四法，得八十随形好。何谓为四？脱众妙衣以敷法座，给侍一切终无疲厌；诣说法处无胜论心；恭敬大众但生世尊想；劝多众生发菩提心。是为菩萨成就四法，得八十随形好。”</p>
  <p>尔时，世尊欲重宣此义。而说偈言：</p>
  <p>“敷座众妙衣，　供养无疲厌，</p>
  <p>不与持法竞，　劝众发道心。</p>
  <p>能行此法者，　速得成众好，</p>
  <p>菩萨亲近行，　具好八十种。</p>
  <p>“无垢施女，若菩萨成就四法，得善应辩。何谓为四？受持亲近菩萨法藏；昼夜六时诵三阴经；诸佛菩提无生无灭，世所难信，然能受持读诵，广为他说令得喜悦，不爱身命。是为菩萨成就四法，得善应辩。”</p>
  <p>尔时，世尊欲重宣此义。而说偈言：</p>
  <p>“护持菩萨藏，　勇猛诵三阴，</p>
  <p>无生世相追，　方便说令喜。</p>
  <p>不爱于身命，　持十力正法，</p>
  <p>无疑虑而行，　最上胜菩提。</p>
  <p>修此甚深法，　便能得应辩，</p>
  <p>譬如杂华鬘，　天人所乐见。</p>
  <p>“无垢施女，若菩萨成就四法，得清净土。何谓为四？不嫉妒故，等心故，护菩提行故，不亲近四部众故。是为菩萨成就四法，得清净土。”</p>
  <p>尔时，世尊欲重宣此义，而说偈言：</p>
  <p>“不嫉于他人，　见彼得利喜，</p>
  <p>等心行大慈，　化众无染著。</p>
  <p>行此四无量，　智者善守护，</p>
  <p>得净土无难，　速成无上道。</p>
  <p>“无垢施女，若菩萨成就四法，得清净众。何谓为四？不希望他徒众故，不和合者摄令和解，学问诵习者给其所须，舍离两舌。是为菩萨成就四法，得清净众。”</p>
  <p>尔时，世尊欲重宣此义，而说偈言：</p>
  <p>“终不望他众，　离者能令合，</p>
  <p>给学人所乏，　不离别众生。</p>
  <p>能行此四事，　便得清净众，</p>
  <p>为清众故行，　极苦亦不舍。</p>
  <p>“无垢施女，若菩萨成就四法，所愿佛土随愿得生。何谓为四？于他名誉利养法中，不生憎嫉；专心修习六波罗蜜；于一切菩萨生世尊想；从初发心乃至道场常等心观，终不为利养、名誉、谄曲、虚赞故。是为菩萨成就四法，随所愿土即得往生。”</p>
  <p>尔时，世尊欲重宣此义，而说偈言：</p>
  <p>“不憎他名利，　求清净六度，</p>
  <p>等尊观菩萨，　终不谄求名。</p>
  <p>菩萨行此善，　能见十方界，</p>
  <p>随心之所愿，　即得生其中。”</p>
  <p>尔时，无垢施女白佛言：“世尊，如所说菩萨行，我当奉行之。如世尊所说诸菩萨行，于此法中不行一法，则为欺诳十方现在说法诸佛。”</p>
  <p>尔时，大德目连谓无垢施女言：“汝敢于佛前大师子吼，菩萨难行岂不知耶？终不以女身而得阿耨多罗三藐三菩提。”</p>
  <p>尔时，无垢施女答大德目连言：“我今佛前作诚实愿，若于来世，必得成佛如来无所著等正觉乃至佛世尊天人师；以此诚实之愿，使此三千大千世界六变震动，于诸众生令无恼乱。如世尊所说，诸菩萨行，我尽形行者，以此实愿，于虚空中雨众天华，百千伎乐不鼓而鸣，使我变此女身成十六童子。”无垢施女发此诚实愿已，即时三千大千世界六变震动，于虚空中雨众天华，百千天乐不鼓自鸣，无垢施女即变女身成十六童子。</p>
  <p>时，大德目连偏袒右肩，右膝著地，合掌向佛而白佛言：“世尊，我今面礼诸佛菩萨，从初发意乃至道场。世尊，此女人乃有如是大威德神足力，能发大愿，既发愿已随愿皆成。”</p>
  <p>佛告目连：“如是，如是，如汝所言。菩萨从初发意乃至道场，天人所礼如佛塔庙，是诸声闻、辟支佛无上福田。”</p>
  <p>于时，世尊熙怡微笑。诸佛常法若微笑时，口中即出青黄赤白紫颇黎等种种色光，照于无量无边诸佛刹土。诸天魔宫日月精光皆不复明，还摄光明从顶上入。</p>
  <p>尔时，大德阿难即从坐起，更正衣服，偏袒右肩，右膝著地，合掌向佛，以偈问曰：</p>
  <p>“天龙梵音师子吼，　迦陵频伽雷震声，</p>
  <p>除贪瞋痴生喜悦，　愿十力海说笑缘。</p>
  <p>六变震动无所娆，　雨天妙华悦众情，</p>
  <p>世尊摧伏诸外道，　犹如师子伏野干。</p>
  <p>唯愿世尊为我说，　所以微笑之因缘！</p>
  <p>万亿日月珠电光，　天龙梵王诸光明，</p>
  <p>释迦口出净光明，　遏诸光明佛光胜。</p>
  <p>眉间毫相如珂月，　圆满柔软喻天衣，</p>
  <p>白毫放光照无量，　愿说何故放斯光？</p>
  <p>世尊齿净无垢秽，　方平齐密白如雪，</p>
  <p>佛口应出杂色光，　青黄赤白紫颇黎。</p>
  <p>假使界坏日月落，　地满虚空无居处，</p>
  <p>水性可使变为火，　火性亦可变为水，</p>
  <p>大海尽可令枯竭，　如来实语终不二。</p>
  <p>生十方趣诸众生，　假令一时成缘觉，</p>
  <p>一一缘觉集诸问，　百千万种经亿劫，</p>
  <p>尽共集会如来前，　各以异音同时问，</p>
  <p>如来即以一音报，　能断彼众无量疑。</p>
  <p>成就智慧至彼岸，　一切智慧所庄严，</p>
  <p>具三十二最胜尊，　大威德者愿解说。</p>
  <p>世尊何缘而微笑？ 授何众生菩提记？</p>
  <p>诸天世人咸欲闻，　愿如来演微笑音。”</p>
  <p>尔时，佛告阿难：“汝见是无垢施菩萨，以诚实之愿动此三千大千世界不耶？”</p>
  <p>阿难白佛言：“世尊，唯然，已见。”</p>
  <p>佛言：“此无垢施菩萨，发心已来八万阿僧祇劫，行阿耨多罗三藐三菩提行。此无垢施菩萨修菩萨行经六十劫，然后文殊师利法王子乃发菩萨心。阿难，如文殊师利等八万六千诸大菩萨所有功德庄严佛土，与尔所菩萨等无有异。”</p>
  <p>尔时，大德目连谓无垢施菩萨言：“善男子，汝已久发阿耨多罗三藐三菩提心，何以不转女人身也？”</p>
  <p>无垢施菩萨答目连言：“世尊记大德，于神足人中最为第一，何为不转男子身也？”大德目连即便默然。</p>
  <p>无垢施菩萨谓大德目连言：“亦不以女身得阿耨多罗三藐三菩提，亦不以男身得阿耨多罗三藐三菩提。所以者何？菩提无生，是以不可得。”</p>
  <h2>授记品第五</h2>
  <p>尔时，文殊师利法王子白佛言：“未曾有也！世尊，此无垢施菩萨，乃能善解甚深之法，以誓愿力成就诸愿。”</p>
  <p>佛告文殊师利言：“如是，如是，如汝所言。此无垢施菩萨，曾于六十亿佛所修空三昧，于八十亿佛所修无生法忍，于三十亿佛所问甚深法，曾以衣服、饮食供养八十亿诸佛，及问此分别辩印三昧。又文殊师利，若有善男子、善女人为菩提故，如恒河沙等诸佛刹土，满中珍宝持用布施；不如受持此经，读诵通利，广为人说，乃至但书持功德最上最胜，况如说修行！所以者何？以能受持诸菩萨菩提行法故。”</p>
  <p>文殊师利白佛言：“世尊，当何名斯经？云何奉持之？”</p>
  <p>佛告文殊师利：“当名为《分别说应辩》，亦名《说三昧门》，当如是奉持之。”</p>
  <p>佛说是经时，八万亿众生诸天及人，皆发阿耨多罗三藐三菩提心，必定不退转。</p>
  <p>尔时，辩严菩萨白佛言：“世尊，此无垢施菩萨，何时当成阿耨多罗三藐三菩提？”</p>
  <p>佛告辩严：“善男子，此无垢施菩萨，过于数劫，供养过数佛已，当得成佛，号无垢光相王如来、应供、正遍知、明行足、善逝、世间解、无上士、调御丈夫、天人师、佛世尊。世界号曰无量德庄严，无声闻、辟支佛，微妙严饰胜诸天处。”</p>
  <p>无垢施菩萨亲从如来闻受记名，心净踊跃，踊在虚空高八十亿多罗树，放大光明，照百千亿诸佛刹土；当世尊顶上，化作八万四千种种天宝庄严殊妙宝盖；即于空中以无量神足力，供养礼拜无量十方诸佛已，还至佛所，在一面立。</p>
  <p>尔时，婆罗门梵天，及五百婆罗门，闻授无垢施菩萨记，及见神足变现，踊跃欢喜，一时同声以偈赞佛：</p>
  <p>“能恭敬佛者，　得世第一利，</p>
  <p>发心求菩提，　为佛第一智。</p>
  <p>我等昔造恶，　今生邪见家，</p>
  <p>得见佛及僧，　发口出恶言。</p>
  <p>我今诚心悔，　恶口所犯罪，</p>
  <p>见诸贤佛子，　谓为是不吉。</p>
  <p>若不见如来，　两足中最尊，</p>
  <p>唐受此人身，　唐食人所食！</p>
  <p>我及无垢施，　出为祀祠故，</p>
  <p>施女见佛子，　敬重而赞叹，</p>
  <p>我等见赞叹，　即呵其可叹。</p>
  <p>我等即问之： 汝曾见佛耶？</p>
  <p>于时答我言： 我生适七日，</p>
  <p>闻天叹佛名。 女赞叹如来，</p>
  <p>真实无差异，　我等闻叹已，</p>
  <p>即发最胜心，　求无上善根。</p>
  <p>我闻佛名故，　于宿业得悟，</p>
  <p>即来礼救世，　为求胜法故。</p>
  <p>见佛礼敬心，　闻最无上法，</p>
  <p>见人中尊仙，　永离诸苦际。</p>
  <p>佛之所说法，　真实能度世，</p>
  <p>我等于中学，　为无上法故。</p>
  <p>闻菩萨所行，　为得佛法故，</p>
  <p>我等亦应习，　为得佛道故。</p>
  <p>说出要道门，　菩萨所应行，</p>
  <p>我亦趣此门，　为世所敬礼。”</p>
  <p>佛知彼诚心，　熙怡而微笑，</p>
  <p>阿难即白佛： 愿说笑因缘？</p>
  <p>尔时，佛以偈告阿难曰：</p>
  <p>“此诸婆罗门，　及梵志梵天，</p>
  <p>同共一劫中，　次第成正觉。</p>
  <p>曾于过去世，　具供五百佛，</p>
  <p>从今以妙行，　当见亿数佛。</p>
  <p>于八十亿劫，　终不堕难处，</p>
  <p>于一一劫中，　当觐亿数佛。</p>
  <p>然后乃当成，　最胜两足尊，</p>
  <p>皆当同一号，　号曰梵光明。</p>
  <p>寿命亦同等，　寿八十亿岁，</p>
  <p>刹土皆同等，　各八十亿僧。</p>
  <p>化度无量众，　利益众生已，</p>
  <p>当入于泥洹，　证寂静灭度。”</p>
  <p>佛说经已，无垢施菩萨摩诃萨，及诸大众、梵天、梵志等，五百菩萨大士，波斯匿王，诸大声闻弟子，诸天八部，人及非人，闻佛所说，皆大欢喜。</p>
  <p></p>
</body></html>