<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第六十八</title>
</head>
<body>
  <h1 class="head">大宝积经卷第六十八</h1>
  <h2>高齐北天竺三藏那连提耶舍译</h2>
  <h2>菩萨见实会第十六之八光音天得授记品第二十</h2>
  <p>尔时，五十八千万光音诸天，见诸阿修罗、伽楼罗乃至梵天等供养如来，闻授记已，欣喜踊跃，皆得称心，偏袒右肩，右膝著地，向佛合掌，恭敬作礼，白佛言：“世尊，有三昧名照耀一切法，若菩萨摩诃萨学是三昧，一切法中悉得光明，得入菩萨法门。菩萨摩诃萨解了知已，得无边辩、无碍辩、相续辩、种种辩、美妙辩、真善辩、相应辩、解脱辩、微细辩、不共辩、甚深辩，乃至得于如来之辩。世尊，何者名为照耀一切法三昧？菩萨入此诸法门故，念诸觉观，知一切法无觉离觉。是无觉法遍一切处，无有一法能觉察者。何以故？性自离故。若法无性，云何能觉知一切法？无其觉已。入阿字门得上辩才，彼菩萨入阿字门已，得无边辩。阿字无边，阿字非普遍，阿字无作，阿字非有为，阿字非成就，阿字非事，阿字无所依，阿字无动转，阿字非略，阿字非广，阿字非分别，阿字非众事成，阿字不可穿，阿字非色，阿字不可示，阿字不可观，阿字无有能见者，阿字非可思，阿字不定住，阿字非可知，阿字非能知，阿字非可测，阿字不能自示现，阿字亦不能示他，阿字非思议，阿字不去，阿字不来，阿字非近，阿字非远，阿字非言说，阿字亦非可说法，阿字非名，阿字非用，阿字非现前，阿字非覆障，阿字非移转，阿字非可改，阿字非差别，阿字无二，阿字非生，阿字非虚妄，阿字非真实，阿字不可说，阿字非生灭，阿字非清净，阿字亦非可净法，阿字非执持，阿字非摄他，阿字非弃舍，阿字不为他法作，阿字亦不作他法，阿字不生，阿字不灭，阿字不能生他法，亦复不能灭诸法，阿字非生非不生，阿字不与生法作生因，亦复不作不生缘，阿字非依非不依，阿字非假非不假，阿字非却非不却，阿字非许非不许，阿字非可得亦非不可得，阿字非空非不空，阿字非分别非不分别，阿字非相非不相，阿字非愿非不愿。世尊，一切诸法皆如是相，所谓无相；一切诸法皆同一实，所谓无实；皆同一趣，所谓无趣；皆同一入，所谓无入；皆同一假，所谓无假；皆同一用，所谓无用；一切诸法皆同一说，所谓无说。世尊，诸法无起不可得故，诸法非有以无有故，诸法无生以不生故，诸法无灭以不灭故，无为法者无有作故。世尊，一切法皆同一如，当如是知。世尊，是诸不生法，彼法事用云何得知？世尊，譬如有人梦中所作，当知诸法亦复如是。何以故？梦所作事，不生不起亦非有故。梦虽不实，非无假名说有梦作，一切诸法皆亦如是。世尊，譬如响声唯有假名，诸法但假亦复如是。世尊，喻若幻人但是假名，当知诸法亦复如是。世尊，譬如阳焰但假名字，诸法假名亦复如是。世尊，如镜中像但有名用，当知诸法亦复如是。世尊，为悦豫凡愚说有梦事，梦中所作皆非真实；响、幻、焰、影亦复如是，但有假名皆无实作。世尊，我等如是解知如来所说法义。”</p>
  <p>尔时，光音诸天以偈赞佛：</p>
  <p>“世尊善知此法义，　及余种种无边法。</p>
  <p>如来所有诸佛子，　得父资财常游戏，</p>
  <p>世间少智莫能入，　由常计著我心故。</p>
  <p>十方求我不可得，　我体本来性自空，</p>
  <p>如空阳焰非实水，　愚痴见彼作水想。</p>
  <p>都由无智生迷惑，　虚妄颠倒计我人，</p>
  <p>彼痴愚惑如来教，　是故不解深义趣。</p>
  <p>凡夫心识如焰水，　不能了知诸阴义，</p>
  <p>心乐生死著苦箭，　诸根駃流所漂溺。</p>
  <p>斯等毕竟无自性，　为痴覆蔽妄受苦，</p>
  <p>彼皆失智心迷乱，　于诸苦中生乐想。</p>
  <p>心常颠倒顺三毒，　是诸烦恼甚可怖，</p>
  <p>贪欲瞋恚及愚痴，　斯诸结使常随逐。</p>
  <p>深乐受故生渴爱，　愚痴不识故受苦，</p>
  <p>无智随顺诸烦恼，　如人痴负怨家行。</p>
  <p>闻佛所说空教门，　于空反畏失解脱，</p>
  <p>譬如怯人执持刀，　应得安隐反生畏。</p>
  <p>大智世尊所说法，　谓是微妙阿字门，</p>
  <p>能生真实胜智慧，　犹如平地生大树。</p>
  <p>降诸魔怨那由众，　能悟安隐妙菩提，</p>
  <p>以彼八正大船筏，　于诸有海度群生。</p>
  <p>世尊所有诸佛子，　了知如来胜教法，</p>
  <p>速灭烦恼诸怨敌，　疾证无上大菩提。</p>
  <p>既自解脱离毒心，　见余毒者施智药，</p>
  <p>得到究竟彼岸果，　获大安乐无为处。</p>
  <p>一切诸法皆悉空，　诸余外论妄分别，</p>
  <p>明人弃恶就正路，　皆由本来久修学。</p>
  <p>心无所著即解脱，　诸法体性自如是，</p>
  <p>彼能如是了知者，　成佛大力那罗延。</p>
  <p>无有系缚及缚者，　诸法性空皆亦无，</p>
  <p>真如寂灭及非如，　非是垢秽亦非净，</p>
  <p>烦恼无相亦无断，　以其本来性自空。</p>
  <p>如是能知真实法，　彼人当得一切智，</p>
  <p>自证解脱复度他，　此等不生亦不灭。</p>
  <p>世间天人皆迷惑，　如春禽兽见焰水，</p>
  <p>虚妄分别起渴心，　想见男女受苦恼。</p>
  <p>以业种种生诸趣，　由心作故有差别，</p>
  <p>造业有报及以受，　彼业无有能作者。</p>
  <p>我等如是解佛法，　是诸如来妙境界，</p>
  <p>是故如来心调伏，　诸根寂静能忍辱。</p>
  <p>世尊如法得供养，　清净无垢尽诸秽，</p>
  <p>具足众德离闇冥，　唯佛能施三界眼。</p>
  <p>我今赞佛所获福，　唯有出世大导师，</p>
  <p>二足世尊功德聚，　能知我等所得报。</p>
  <p>以此微妙胜善根，　回施一切诸群生，</p>
  <p>愿彼当于未来世，　悉得成就一切智。”</p>
  <p>尔时，世尊知光音天深信心已，及知修行辩才具足，欲令大众功德善根当复渐渐胜进增长故，是时如来即现微笑。尔时，慧命马胜即以偈颂，问世尊曰：</p>
  <p>“大悲善逝非无因，　而现希有微笑相，</p>
  <p>能利世间无上士，　正觉智慧超群生。</p>
  <p>两足世尊功德聚，　怜愍众生愿演说，</p>
  <p>为谁而现此微笑，　殊胜光显于世间？</p>
  <p>一切众生若得闻，　心意决定大喜悦，</p>
  <p>修行善业证佛果，　得离生死到涅槃。</p>
  <p>斯诸世间天人众，　生死苦恼之所逼，</p>
  <p>愿度群生于有海，　演说八正大船路。</p>
  <p>如是得闻大仙说，　具八功德最胜道，</p>
  <p>世间于是生欣喜，　乐修诸善愿成佛。</p>
  <p>勇猛精进有大力，　内心清净离诸疑，</p>
  <p>当传如来所说法，　是佛真子顺圣教。</p>
  <p>此诸众会无余念，　一心瞻仰大瞿昙，</p>
  <p>唯愿敷演授记事，　令其决断疑惑心。</p>
  <p>合掌恭敬正意住，　咸皆愿乐欲听闻，</p>
  <p>善哉愿说甘露味，　诸有渴法当得饮。</p>
  <p>是等一切诸会众，　心净爱乐胜功德，</p>
  <p>瞻仰如来最胜颜，　犹如婴儿观母面。</p>
  <p>大慧愿授此天记，　开现微笑因缘事，</p>
  <p>得闻如来授记已，　世间当获大利益。</p>
  <p>谁于牟尼增善根，　及以发愿得满足，</p>
  <p>克获微妙功德藏？ 我今乐闻彼受记。</p>
  <p>大众必生欣喜心，　闻佛所说授记故，</p>
  <p>决定当具念慧力，　及得修行三昧定。”</p>
  <p>尔时，世尊即以偈答慧命马胜言：</p>
  <p>“善哉马胜所问事，　辩才应机正是时，</p>
  <p>斯即如来神通力，　以是汝今生智慧。</p>
  <p>为利世间故增辩，　是故汝今能致问，</p>
  <p>我今为彼说授记，　寂静诸根一心听。</p>
  <p>此诸胜慧光音天，　过去已供无量佛，</p>
  <p>见是世间孤无救，　发心安住欲作佛。</p>
  <p>修治真实微妙行，　必定当成一切智，</p>
  <p>为求佛道诸众生，　如迷失径教正路。</p>
  <p>如是得闻世尊教，　其声最胜无等等，</p>
  <p>乐佛功德智慧人，　必得究竟到彼岸。</p>
  <p>彼有智力知善恶，　决定当获佛菩提，</p>
  <p>欣喜已发菩提愿，　如妇生男称其心。</p>
  <p>此天为求菩提者，　示其出世真正路，</p>
  <p>于不可说那由劫，　修习菩萨胜妙行。</p>
  <p>所化众生过众星，　安置于佛菩提已，</p>
  <p>当来具足世间解，　自然成就一切智。</p>
  <p>彼等妙土不可说，　世界宽广有百亿，</p>
  <p>是诸妙刹甚清净，　无量种种胜庄严。</p>
  <p>彼佛国土诸众生，　无三恶趣及八难，</p>
  <p>一切皆发菩提心，　咸各得住不退转。</p>
  <p>彼诸如来国土中，　亦复无有小乘法，</p>
  <p>众生悉皆求佛道，　便得进趣不退地。</p>
  <p>是诸刹土众生类，　一切寿命悉齐等，</p>
  <p>经于十亿恒沙劫，　皆由值遇诸佛故。</p>
  <p>若教那由刹众生，　悉得入于小涅槃，</p>
  <p>若复有人化一人，　或男或女入大乘。</p>
  <p>初福比此功德聚，　算数譬喻不能及，</p>
  <p>是故若住大乘者，　应当转化于余人。</p>
  <p>马胜以是因缘故，　如来出世甚为难，</p>
  <p>犹如优昙极难值，　无边大智如是说。</p>
  <p>以巧深智善知识，　善解方便示正路，</p>
  <p>安隐无上胜菩提，　若人求者应亲近。</p>
  <p>从佛口闻如是语，　具足微妙甚深义，</p>
  <p>一切大众皆欣喜，　踊跃充满称心意。</p>
  <p>那由诸天住空中，　皆散天衣旋转下，</p>
  <p>欣喜赞声满虚空，　敬礼无比大神力。</p>
  <p>清净妙智度世间，　能灭众生烦恼热，</p>
  <p>佛说甘露灭三毒，　如阿伽陀消众毒。</p>
  <p>得闻智慧断诸结，　世间迷惑多苦恼，</p>
  <p>于其有趣当得脱，　从佛得闻胜法故。”</p>
  <h2>遍净天授记品第二十一</h2>
  <p>尔时，十二那由他遍净诸天等，见诸阿修罗、伽楼罗乃至光音天等，供养如来，闻授记已，欣喜踊跃，皆得称心，自现威力，而白佛言：“世尊，有三昧名超过一切法。菩萨摩诃萨得是三昧已，于诸攀缘及一切事，皆生乐受，不生苦受。假使于其地狱事中，受诸苦恼皆生乐想；或复于其畜生道中，受畜生报亦生乐想；或复饿鬼道中，受饥饿苦亦生乐想；或复于彼阿修罗道中亦生乐想；或复人中所受诸苦，亦起乐想不生苦想。假使截手及以截足、割耳、劓鼻，或复鞭打杖刺入身，或复牢狱系闭，或复倒悬，或复裁割犹如衣帛，或复裹系及以束缚，或复切脍，或复锤捣犹如甘蔗，或复蹉蹋破如芦苇，或复火烧如稣油炷，或复燃身喻若明炬，或与师子虎狼为食，或复酽醋及以辛汁浇灌口鼻，或复蒸煮及以火炙，或与狂象践踏其身，或复挑目，或以鉾槊穿刺高举，假使瞋怒来截其首，如是一切悉生乐想。何以故？由彼菩萨于其长夜修菩萨行时，发如是愿：‘若有众生施我食者，愿彼一切得涅槃乐。若有与我洗浴身体，礼拜奉迎，尊重供养，若有众生骂辱于我，复有人人赞叹于我，若有众生鞭打斫刺夺我身命，愿彼一切得涅槃乐，乃至觉悟无上菩提。’彼菩萨成就如是心，具足如是业，亦复具足如是愿，于一切众生皆起乐想，常能修集无间不断，以是业报故，得一切法乐善取三昧。彼菩萨得此三昧时，不为众魔之所动坏，亦不为魔事之所系缚。当知是菩萨得五种自在。何等为五？一者、寿命自在，二者、生自在，三者、业自在，四者、觉观自在，五者、众具果报自在。彼菩萨摩诃萨，若欲过一生证阿耨多罗三藐三菩提者，以彼三昧力故即便能得；若不乐速证无上菩提，能住无量阿僧祇劫度脱众生。何以故？当知彼菩萨住于大乘，与诸菩萨常为导师，摄受一切诸余菩萨。是大菩萨厌离诸趣为众生故，亦复生于一切趣中，究竟一切菩萨所学，为般若波罗蜜之所摄受，具足一切巧方便力，知诸魔业得法究竟。彼诸菩萨承佛威神，于一切法皆得尽知。”</p>
  <p>尔时，遍净诸天即以偈颂，赞世尊曰：</p>
  <p>“我等一切遍净天，　于诸佛法皆尽知，</p>
  <p>头面归敬天人师，　诸根寂静知寂灭。</p>
  <p>解了诸义智所供，　已度生死牟尼尊，</p>
  <p>我今赞叹大导师，　能善导他非他导。</p>
  <p>诸法性相非究竟，　亦复无有依住处，</p>
  <p>如来善知妄想事，　犹如幻师知幻术。</p>
  <p>智人解了语言音，　喻若深谷诸响声，</p>
  <p>世尊如是善知见，　一切世间天人等。</p>
  <p>无有众生及以命，　亦复无人无寿者，</p>
  <p>大智观察一切想，　了达众想悉归空。</p>
  <p>二足世尊慈无等，　恒常行慈不暂舍，</p>
  <p>一切世间诸天人，　不能测知如来智。</p>
  <p>导师演说缘众生，　所谓慈心是善修，</p>
  <p>了知一切诸众生，　无有众生及命者。</p>
  <p>我等于此无垢浊，　其心清净离疑惑，</p>
  <p>是故于佛胜智慧，　应受供者令供养。</p>
  <p>于其十方世界中，　求苦毕竟不可得，</p>
  <p>如来无上天中天，　说于众生起慈心。</p>
  <p>斯即是其世尊教，　我今得解亦如佛，</p>
  <p>是故我于世间解，　今得供养应供者。</p>
  <p>既无众生亦无苦，　是故无有可救度，</p>
  <p>已得遣除心忧闷，　便获欣喜大踊悦。</p>
  <p>如是佛教不思议，　我等已得如实知，</p>
  <p>是故我今供养佛，　愿得如来无上智。</p>
  <p>佛于诸趣不见苦，　涅槃亦复不可得，</p>
  <p>增上弃舍于生死，　以此饶益诸世间。</p>
  <p>无苦无趣无众生，　亦无涅槃而可依，</p>
  <p>如是得知佛法已，　是故我等今供养。</p>
  <p>佛具慈悲及喜舍，　转为世间常演说，</p>
  <p>而复不见有众生，　得住于四无量心。</p>
  <p>不见有其放逸者，　亦复不见不放逸，</p>
  <p>如是知佛教法已，　我今供养大导师。</p>
  <p>于身离身无上士，　观身毕竟不可得，</p>
  <p>虽然亦非不有说，　而说有念失念者。</p>
  <p>善逝常说修学念，　所谓观身正念处，</p>
  <p>我等如是知佛法，　今得供养救度者。</p>
  <p>世尊观受不可得，　以受无有体性故，</p>
  <p>亦复观察于受者，　毕竟无其真实性。</p>
  <p>又复观彼修念者，　究竟亦复不可得，</p>
  <p>我等如是知佛性，　今得供养天人师。</p>
  <p>观心及以心数法，　毕竟无体不可得，</p>
  <p>亦复不见有修念，　及以正住念处者。</p>
  <p>佛说念与心和合，　乐求解脱应修学，</p>
  <p>我等如是知佛教，　今得供养正遍知。</p>
  <p>如来不见有诸法，　亦复不见修法者，</p>
  <p>大圣所说修习念，　彼念亦复性自空。</p>
  <p>复说念与法和合，　欲求解脱应当修，</p>
  <p>我等如是知佛法，　今得供养一切智。</p>
  <p>念处一尚不可得，　何况而复有三四？</p>
  <p>所谓于彼念住处，　彼诸念处皆悉无。</p>
  <p>是故真求不可得，　毕竟无受苦乐者，</p>
  <p>我等如是知圣教，　今得供养佛世尊。</p>
  <p>牟尼所说四正勤，　若有比丘专修习，</p>
  <p>斯即能为解脱路，　当得出于生死海。</p>
  <p>而无解脱无缚者，　无佛无教及菩提，</p>
  <p>然复不坏假名用，　是故我今供大圣。</p>
  <p>佛说四种如意足，　胜妙安隐解脱道，</p>
  <p>寂静诸根众生辈，　修行此道得涅槃。</p>
  <p>如意及足修行者，　真实观察不可得，</p>
  <p>而非断绝示有作，　智慧境界不可见。</p>
  <p>如是世尊教法中，　我等于此皆悉知，</p>
  <p>其心清净无垢秽，　皆得远离诸疑惑。</p>
  <p>以斯即为上供养，　供养堪受胜供者，</p>
  <p>是故妙智无伦匹，　我今悉得修供养。</p>
  <p>世间解者说五根，　出世能趣解脱道，</p>
  <p>慎莫放逸常勤修，　是为趣向涅槃路。</p>
  <p>无根及以修根者，　亦无解脱及脱者，</p>
  <p>我等于此悉无疑，　是故今得供养佛。</p>
  <p>导师所说五种力，　非邪能趣涅槃城，</p>
  <p>此能尽灭烦恼缚，　令诸缚者得解脱。</p>
  <p>彼诸力体性自空，　烦恼及佛皆亦无，</p>
  <p>我等于此无疑虑，　是故今得供如来。</p>
  <p>大仙所说七种善，　菩提分法最胜道，</p>
  <p>能解一切众生缚，　趣向涅槃大正路。</p>
  <p>无有系缚及解脱，　亦无受缚得脱者，</p>
  <p>我等于斯无疑惑，　是故今得供养佛。</p>
  <p>世尊说此八正路，　显示一切诸群生，</p>
  <p>是诸烦恼苦之本，　修学圣道能断除。</p>
  <p>斯等二法离对治，　所谓圣路及烦恼，</p>
  <p>诸天于此悉无疑，　故今供养应供者。</p>
  <p>修奢摩他及舍那，　斯道能尽诸苦边，</p>
  <p>令受诸苦习气垢，　世尊旷劫已荡除。</p>
  <p>奢摩他及舍那果，　是等一切皆悉空，</p>
  <p>天众于此离疑网，　是故我等今供养。</p>
  <p>佛说不净治贪欲，　慈心对治于瞋恚，</p>
  <p>毗婆舍那痴对治，　如来显示诸众生。</p>
  <p>斯皆无作无暂停，　是故无垢亦无净，</p>
  <p>我等于是悉无疑，　常乐供养大导师。</p>
  <p>如来所说十不善，　斯等名之为业道，</p>
  <p>杀生偷盗及邪淫，　妄语两舌与恶口，</p>
  <p>绮语贪欲及瞋恚，　最后第十名邪见，</p>
  <p>佛说此等为不善，　是诸众生恶业道。</p>
  <p>既无众生亦无害，　自余九业亦如是，</p>
  <p>无有对治诸善恶，　以彼自性空寂故。</p>
  <p>然复非无十力教，　以其不坏法体性，</p>
  <p>我于佛慧亦不疑，　是故今供无上智。</p>
  <p>若有修此如来法，　是人即为真佛子，</p>
  <p>彼人处处皆受乐，　恒常远离诸苦恼。</p>
  <p>如是善逝胜智慧，　安隐引导诸群生，</p>
  <p>我等于此离疑心，　今悉供养应供者。”</p>
  <p>尔时，遍净诸天偈赞佛已，咸皆默然，却住一面。尔时，世尊见彼天众默然而住，及知彼天深信心已而现微笑。尔时，慧命马胜以偈问曰：</p>
  <p>“今佛世尊最胜智，　为利世间现微笑，</p>
  <p>十力世雄超一切，　而能化伏诸大众。</p>
  <p>善解诸法大导师，　所现微笑非无因，</p>
  <p>心无所乏世间解，　唯愿解说微笑义。</p>
  <p>此诸大众皆一心，　无其乱想住正念，</p>
  <p>喜心瞻仰功德山，　唯乐听闻恭敬住。</p>
  <p>于佛自在大论师，　若得闻说必欣喜，</p>
  <p>善解诸法决定智，　当得作佛导群生。</p>
  <p>若人于佛生净信，　必成大智世间最，</p>
  <p>测知微妙甘露句，　是人能观于十方。</p>
  <p>谁于未来世劫中，　当得作佛愍世间，</p>
  <p>微妙言辞大导师？ 唯愿说彼令众喜。</p>
  <p>若于圣雄沙门所，　生其敬信尊重心，</p>
  <p>亦住正法生信慧，　一切诸魔不能动。</p>
  <p>若能生信得决定，　即是佛子从心生，</p>
  <p>唯愿世尊演说彼，　以是大众得除疑。</p>
  <p>若有于其众生所，　慈心普覆遍世间，</p>
  <p>智慧坚固当成佛，　便得安住一切智。</p>
  <p>百福庄严无上士，　唯愿开演除疑网，</p>
  <p>谁欲受持世尊法，　如来为其现微笑？</p>
  <p>愿得闻佛善巧说，　具八功德微妙音，</p>
  <p>先自得趣于善道，　后能引导诸群生。</p>
  <p>如是善逝微妙法，　佛子得住于彼中，</p>
  <p>世尊佛种不断绝，　必得久住于世间。”</p>
  <p>尔时，世尊即以偈答慧命马胜言：</p>
  <p>“马胜汝今问笑光，　我为利益诸世间，</p>
  <p>汝获福德称其心，　斯福无量不可尽。</p>
  <p>妙士乃能应时问，　以是大利诸众生，</p>
  <p>汝及一切大众等，　欣喜一心听我说。</p>
  <p>斯等遍净诸天众，　于我法中悉无疑，</p>
  <p>一切欣喜净信心，　以偈赞颂我功德。</p>
  <p>此天曾于过去世，　供养千亿那由佛，</p>
  <p>亦于彼佛问斯义，　一切法中得无疑。</p>
  <p>由彼往昔因缘故，　今以偈颂赞叹我，</p>
  <p>亦复净心当赞叹，　贤劫一切诸如来。</p>
  <p>当于优波罗劫中，　成佛大力那罗延，</p>
  <p>教化不思那由众，　引导入于涅槃城。</p>
  <p>彼诸大仙成佛时，　所得名称甚微妙，</p>
  <p>我今为汝说彼佛，　一心寂静善谛听。</p>
  <p>同其劫中悉作佛，　号曰法幢等正觉，</p>
  <p>咸皆救度不思议，　那由他众入涅槃。</p>
  <p>彼诸如来灭度已，　焚身广布诸舍利，</p>
  <p>以此舍利皆起塔，　遍满佛刹如散华。</p>
  <p>尔时一切佛舍利，　各各皆悉广流布，</p>
  <p>彼佛一一涅槃后，　咸皆饶益于世间。</p>
  <p>不思那由众生辈，　供养彼佛舍利已，</p>
  <p>当得甘露妙涅槃，　三世诸佛之所赞。</p>
  <p>若有称彼诸佛名，　所获微妙胜善根，</p>
  <p>当得成就有学道，　值佛转获殊胜果。</p>
  <p>犹如无量难思众，　皆于我所种善根，</p>
  <p>欣喜信乐清净心，　当得值遇弥勒佛。</p>
  <p>如是彼佛声闻众，　从佛复至诸佛所，</p>
  <p>常得值佛入众会，　皆由供养彼舍利。”</p>
  <p>得闻如斯佛语已，　一切大众生希有，</p>
  <p>胜妙功德有威神，　遍净诸天清信士。</p>
  <p>及诸大众普欣喜，　悉皆流注向菩提，</p>
  <p>得知如来大势力，　咸各顶礼世尊足。</p>
</body></html>