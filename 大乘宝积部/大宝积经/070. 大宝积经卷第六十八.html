<!doctype html>
<html id="z3IBTG8Cm" data-ver="839">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第六十八</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之八光音天等得授记品第二十</h2>
  <p id="a4">尔时，<a id="a-5"></a>五十八千万光音诸天，<a id="a-6"></a>见诸阿修罗、<a id="a-7"></a>伽楼罗乃至梵天等供养如来，<a id="a-8"></a>闻授记已，<a id="a-9"></a>欣喜踊跃，<a id="a-A"></a>皆得称心，<a id="a-B"></a>偏袒右肩，<a id="a-C"></a>右膝著地，<a id="a-D"></a>向佛合掌，<a id="a-E"></a>恭敬作礼，<a id="a-F"></a>白佛言：<a id="a-G"></a>“世尊，<a id="a-H"></a>有三昧名照耀一切法，<a id="a-I"></a>若菩萨摩诃萨学是三昧，<a id="a-J"></a>一切法中悉得光明，<a id="a-K"></a>得入菩萨法门。<a id="a-L"></a>菩萨摩诃萨解了知已，<a id="a-M"></a>得无边辩、<a id="a-N"></a>无碍辩、<a id="a-O"></a>相续辩、<a id="a-P"></a>种种辩、<a id="a-Q"></a>美妙辩、<a id="a-R"></a>真善辩、<a id="a-S"></a>相应辩、<a id="a-T"></a>解脱辩、<a id="a-U"></a>微细辩、<a id="a-V"></a>不共辩、<a id="a-W"></a>甚深辩，<a id="a-X"></a>乃至得于如来之辩。<a id="a-Y"></a>世尊，<a id="a-Z"></a>何者名为照耀一切法三昧？<a id="a-a"></a>菩萨入此诸法门故，<a id="a-b"></a>念诸觉观，<a id="a-c"></a>知一切法无觉离觉。<a id="a-d"></a>是无觉法遍一切处，<a id="a-e"></a>无有一法能觉察者。<a id="a-f"></a>何以故？<a id="a-g"></a>性自离故。<a id="a-h"></a>若法无性，<a id="a-i"></a>云何能觉知一切法？<a id="a-j"></a>无其觉已。<a id="a-k"></a>入阿字门得上辩才，<a id="a-l"></a>彼菩萨入阿字门已，<a id="a-m"></a>得无边辩。<a id="a-n"></a>阿字无边，<a id="a-o"></a>阿字非普遍，<a id="a-p"></a>阿字无作，<a id="a-q"></a>阿字非有为，<a id="a-r"></a>阿字非成就，<a id="a-s"></a>阿字非事，<a id="a-t"></a>阿字无所依，<a id="a-u"></a>阿字无动转，<a id="a-v"></a>阿字非略，<a id="a-w"></a>阿字非广，<a id="a-x"></a>阿字非分别，<a id="a-y"></a>阿字非众事成，<a id="a-z"></a>阿字不可穿，<a id="a-10"></a>阿字非色，<a id="a-11"></a>阿字不可示，<a id="a-12"></a>阿字不可观，<a id="a-13"></a>阿字无有能见者，<a id="a-14"></a>阿字非可思，<a id="a-15"></a>阿字不定住，<a id="a-16"></a>阿字非可知，<a id="a-17"></a>阿字非能知，<a id="a-18"></a>阿字非可测，<a id="a-19"></a>阿字不能自示现，<a id="a-1A"></a>阿字亦不能示他，<a id="a-1B"></a>阿字非思议，<a id="a-1C"></a>阿字不去，<a id="a-1D"></a>阿字不来，<a id="a-1E"></a>阿字非近，<a id="a-1F"></a>阿字非远，<a id="a-1G"></a>阿字非言说，<a id="a-1H"></a>阿字亦非可说法，<a id="a-1I"></a>阿字非名，<a id="a-1J"></a>阿字非用，<a id="a-1K"></a>阿字非现前，<a id="a-1L"></a>阿字非覆障，<a id="a-1M"></a>阿字非移转，<a id="a-1N"></a>阿字非可改，<a id="a-1O"></a>阿字非差别，<a id="a-1P"></a>阿字无二，<a id="a-1Q"></a>阿字非生，<a id="a-1R"></a>阿字非虚妄，<a id="a-1S"></a>阿字非真实，<a id="a-1T"></a>阿字不可说，<a id="a-1U"></a>阿字非生灭，<a id="a-1V"></a>阿字非清净，<a id="a-1W"></a>阿字亦非可净法，<a id="a-1X"></a>阿字非执持，<a id="a-1Y"></a>阿字非摄他，<a id="a-1Z"></a>阿字非弃舍，<a id="a-1a"></a>阿字不为他法作，<a id="a-1b"></a>阿字亦不作他法，<a id="a-1c"></a>阿字不生，<a id="a-1d"></a>阿字不灭，<a id="a-1e"></a>阿字不能生他法，<a id="a-1f"></a>亦复不能灭诸法，<a id="a-1g"></a>阿字非生非不生，<a id="a-1h"></a>阿字不与生法作生因，<a id="a-1i"></a>亦复不作不生缘，<a id="a-1j"></a>阿字非依非不依，<a id="a-1k"></a>阿字非假非不假，<a id="a-1l"></a>阿字非却非不却，<a id="a-1m"></a>阿字非许非不许，<a id="a-1n"></a>阿字非可得亦非不可得，<a id="a-1o"></a>阿字非空非不空，<a id="a-1p"></a>阿字非分别非不分别，<a id="a-1q"></a>阿字非相非不相，<a id="a-1r"></a>阿字非愿非不愿。<a id="a-1s"></a>世尊，<a id="a-1t"></a>一切诸法皆如是相，<a id="a-1u"></a>所谓无相；<a id="a-1v"></a>一切诸法皆同一实，<a id="a-1w"></a>所谓无实；<a id="a-1x"></a>皆同一趣，<a id="a-1y"></a>所谓无趣；<a id="a-1z"></a>皆同一入，<a id="a-20"></a>所谓无入；<a id="a-21"></a>皆同一假，<a id="a-22"></a>所谓无假；<a id="a-23"></a>皆同一用，<a id="a-24"></a>所谓无用；<a id="a-25"></a>一切诸法皆同一说，<a id="a-26"></a>所谓无说。<a id="a-27"></a>世尊，<a id="a-28"></a>诸法无起不可得故，<a id="a-29"></a>诸法非有以无有故，<a id="a-2A"></a>诸法无生以不生故，<a id="a-2B"></a>诸法无灭以不灭故，<a id="a-2C"></a>无为法者无有作故。<a id="a-2D"></a>世尊，<a id="a-2E"></a>一切诸法皆同一如，<a id="a-2F"></a>当如是知。<a id="a-2G"></a>世尊，<a id="a-2H"></a>是诸不生法，<a id="a-2I"></a>彼法事用云何得知？<a id="a-2J"></a>世尊，<a id="a-2K"></a>譬如有人梦中所作，<a id="a-2L"></a>当知诸法亦复如是。<a id="a-2M"></a>何以故？<a id="a-2N"></a>梦所作事，<a id="a-2O"></a>不生不起亦非有故。<a id="a-2P"></a>梦虽不实，<a id="a-2Q"></a>非无假名说有梦作，<a id="a-2R"></a>一切诸法皆亦如是。<a id="a-2S"></a>世尊，<a id="a-2T"></a>譬如响声唯有假名，<a id="a-2U"></a>诸法但假亦复如是。<a id="a-2V"></a>世尊，<a id="a-2W"></a>喻若幻人但是假名，<a id="a-2X"></a>当知诸法亦复如是。<a id="a-2Y"></a>世尊，<a id="a-2Z"></a>譬如阳焰但假名字，<a id="a-2a"></a>诸法假名亦复如是。<a id="a-2b"></a>世尊，<a id="a-2c"></a>如镜中像但有名用，<a id="a-2d"></a>当知诸法亦复如是。<a id="a-2e"></a>世尊，<a id="a-2f"></a>为悦豫凡愚说有梦事，<a id="a-2g"></a>梦中所作皆非真实；<a id="a-2h"></a>响、<a id="a-2i"></a>幻、<a id="a-2j"></a>焰、<a id="a-2k"></a>影亦复如是，<a id="a-2l"></a>但有假名皆无实作。<a id="a-2m"></a>世尊，<a id="a-2n"></a>我等如是解知如来所说法义。<a id="a-2o"></a>”</p>
  <p id="a2p">尔时，<a id="a-2q"></a>光音诸天以偈赞佛：</p>
  <p id="a2r">“世尊善知此法义，<a id="a-2s"></a>　及余种种无边法。</p>
  <p id="a2t">如来所有诸佛子，<a id="a-2u"></a>　得父资财常游戏，</p>
  <p id="a2v">世间少智莫能入，<a id="a-2w"></a>　由常计著我心故。</p>
  <p id="a2x">十方求我不可得，<a id="a-2y"></a>　我体本来性自空，</p>
  <p id="a2z">如空阳焰非实水，<a id="a-30"></a>　愚痴见彼作水想。</p>
  <p id="a31">都由无智生迷惑，<a id="a-32"></a>　虚妄颠倒计我人，</p>
  <p id="a33">彼痴愚惑如来教，<a id="a-34"></a>　是故不解深义趣。</p>
  <p id="a35">凡夫心识如焰水，<a id="a-36"></a>　不能了知诸阴义，</p>
  <p id="a37">心乐生死著苦箭，<a id="a-38"></a>　诸根駃流所漂溺。</p>
  <p id="a39">斯等毕竟无自性，<a id="a-3A"></a>　为痴覆蔽妄受苦，</p>
  <p id="a3B">彼皆失智心迷乱，<a id="a-3C"></a>　于诸苦中生乐想。</p>
  <p id="a3D">心常颠倒顺三毒，<a id="a-3E"></a>　是诸烦恼甚可怖，</p>
  <p id="a3F">贪欲瞋恚及愚痴，<a id="a-3G"></a>　斯诸结使常随逐。</p>
  <p id="a3H">深乐受故生渴爱，<a id="a-3I"></a>　愚痴不识故受苦，</p>
  <p id="a3J">无智随顺诸烦恼，<a id="a-3K"></a>　如人痴负怨家行。</p>
  <p id="a3L">闻佛所说空教门，<a id="a-3M"></a>　于空反畏失解脱，</p>
  <p id="a3N">譬如怯人执持刀，<a id="a-3O"></a>　应得安隐反生畏。</p>
  <p id="a3P">大智世尊所说法，<a id="a-3Q"></a>　谓是微妙阿字门，</p>
  <p id="a3R">能生真实胜智慧，<a id="a-3S"></a>　犹如平地生大树。</p>
  <p id="a3T">降诸魔怨那由众，<a id="a-3U"></a>　能悟安隐妙菩提，</p>
  <p id="a3V">以彼八正大船筏，<a id="a-3W"></a>　于诸有海度群生。</p>
  <p id="a3X">世尊所有诸佛子，<a id="a-3Y"></a>　了知如来胜教法，</p>
  <p id="a3Z">速灭烦恼诸怨敌，<a id="a-3a"></a>　疾证无上大菩提。</p>
  <p id="a3b">既自解脱离毒心，<a id="a-3c"></a>　见余毒者施智药，</p>
  <p id="a3d">得到究竟彼岸果，<a id="a-3e"></a>　获大安乐无为处。</p>
  <p id="a3f">一切诸法皆悉空，<a id="a-3g"></a>　诸余外论妄分别，</p>
  <p id="a3h">明人弃恶就正路，<a id="a-3i"></a>　皆由本来久修学。</p>
  <p id="a3j">心无所著即解脱，<a id="a-3k"></a>　诸法体性自如是，</p>
  <p id="a3l">彼能如是了知者，<a id="a-3m"></a>　成佛大力那罗延。</p>
  <p id="a3n">无有系缚及缚者，<a id="a-3o"></a>　诸法性空皆亦无，</p>
  <p id="a3p">真如寂灭及非如，<a id="a-3q"></a>　非是垢秽亦非净，</p>
  <p id="a3r">烦恼无相亦无断，<a id="a-3s"></a>　以其本来性自空。</p>
  <p id="a3t">如是能知真实法，<a id="a-3u"></a>　彼人当得一切智，</p>
  <p id="a3v">自证解脱复度他，<a id="a-3w"></a>　此等不生亦不灭。</p>
  <p id="a3x">世间天人皆迷惑，<a id="a-3y"></a>　如春禽兽见焰水，</p>
  <p id="a3z">虚妄分别起渴心，<a id="a-40"></a>　想见男女受苦恼。</p>
  <p id="a41">以业种种生诸趣，<a id="a-42"></a>　由心作故有差别，</p>
  <p id="a43">造业有报及以受，<a id="a-44"></a>　彼业无有能作者。</p>
  <p id="a45">我等如是解佛法，<a id="a-46"></a>　是诸如来妙境界，</p>
  <p id="a47">是故如来心调伏，<a id="a-48"></a>　诸根寂静能忍辱。</p>
  <p id="a49">世尊如法得供养，<a id="a-4A"></a>　清净无垢尽诸秽，</p>
  <p id="a4B">具足众德离闇冥，<a id="a-4C"></a>　唯佛能施三界眼。</p>
  <p id="a4D">我今赞佛所获福，<a id="a-4E"></a>　唯有出世大导师，</p>
  <p id="a4F">二足世尊功德聚，<a id="a-4G"></a>　能知我等所得报。</p>
  <p id="a4H">以此微妙胜善根，<a id="a-4I"></a>　回施一切诸群生，</p>
  <p id="a4J">愿彼当于未来世，<a id="a-4K"></a>　悉得成就一切智。<a id="a-4L"></a>”</p>
  <p id="a4M">尔时，<a id="a-4N"></a>世尊知光音天深信心已，<a id="a-4O"></a>及知修行辩才具足，<a id="a-4P"></a>欲令大众功德善根当复渐渐胜进增长故，<a id="a-4Q"></a>是时如来即现微笑。<a id="a-4R"></a>尔时，<a id="a-4S"></a>慧命马胜即以偈颂，<a id="a-4T"></a>问世尊曰：</p>
  <p id="a4U">“大悲善逝非无因，<a id="a-4V"></a>　而现希有微笑相，</p>
  <p id="a4W">能利世间无上士，<a id="a-4X"></a>　正觉智慧超群生。</p>
  <p id="a4Y">两足世尊功德聚，<a id="a-4Z"></a>　怜愍众生愿演说，</p>
  <p id="a4a">为谁而现此微笑，<a id="a-4b"></a>　殊胜光显于世间？</p>
  <p id="a4c">一切众生若得闻，<a id="a-4d"></a>　心意决定大喜悦，</p>
  <p id="a4e">修行善业证佛果，<a id="a-4f"></a>　得离生死到涅槃。</p>
  <p id="a4g">斯诸世间天人众，<a id="a-4h"></a>　生死苦恼之所逼，</p>
  <p id="a4i">愿度群生于有海，<a id="a-4j"></a>　演说八正大船路。</p>
  <p id="a4k">如是得闻大仙说，<a id="a-4l"></a>　具八功德最胜道，</p>
  <p id="a4m">世间于是生欣喜，<a id="a-4n"></a>　乐修诸善愿成佛。</p>
  <p id="a4o">勇猛精进有大力，<a id="a-4p"></a>　内心清净离诸疑，</p>
  <p id="a4q">当传如来所说法，<a id="a-4r"></a>　是佛真子顺圣教。</p>
  <p id="a4s">此诸众会无余念，<a id="a-4t"></a>　一心瞻仰大瞿昙，</p>
  <p id="a4u">惟愿敷演授记事，<a id="a-4v"></a>　令其决断疑惑心。</p>
  <p id="a4w">合掌恭敬正意住，<a id="a-4x"></a>　咸皆愿乐欲听闻，</p>
  <p id="a4y">善哉愿说甘露味，<a id="a-4z"></a>　诸有渴法当得饮。</p>
  <p id="a50">是等一切诸会众，<a id="a-51"></a>　心净爱乐胜功德，</p>
  <p id="a52">瞻仰如来最胜颜，<a id="a-53"></a>　犹如婴儿观母面。</p>
  <p id="a54">大慧愿授此天记，<a id="a-55"></a>　开现微笑因缘事，</p>
  <p id="a56">得闻如来授记已，<a id="a-57"></a>　世间当获大利益。</p>
  <p id="a58">谁于牟尼增善根，<a id="a-59"></a>　及以发愿得满足，</p>
  <p id="a5A">克获微妙功德藏？<a id="a-5B"></a> 我今乐闻彼受记。</p>
  <p id="a5C">大众必生欣喜心，<a id="a-5D"></a>　闻佛所说授记故，</p>
  <p id="a5E">决定当具念慧力，<a id="a-5F"></a>　及得修行三昧定。<a id="a-5G"></a>”</p>
  <p id="a5H">尔时，<a id="a-5I"></a>世尊即以偈答慧命马胜言：</p>
  <p id="a5J">“善哉马胜所问事，<a id="a-5K"></a>　辩才应机正是时，</p>
  <p id="a5L">斯即如来神通力，<a id="a-5M"></a>　以是汝今生智慧。</p>
  <p id="a5N">为利世间故增辩，<a id="a-5O"></a>　是故汝今能致问，</p>
  <p id="a5P">我今为彼说授记，<a id="a-5Q"></a>　寂静诸根一心听。</p>
  <p id="a5R">此诸胜慧光音天，<a id="a-5S"></a>　过去已供无量佛，</p>
  <p id="a5T">见是世间孤无救，<a id="a-5U"></a>　发心安住欲作佛。</p>
  <p id="a5V">修治真实微妙行，<a id="a-5W"></a>　必定当成一切智，</p>
  <p id="a5X">为求佛道诸众生，<a id="a-5Y"></a>　如迷失径教正路。</p>
  <p id="a5Z">如是得闻世尊教，<a id="a-5a"></a>　其声最胜无等等，</p>
  <p id="a5b">乐佛功德智慧人，<a id="a-5c"></a>　必得究竟到彼岸。</p>
  <p id="a5d">彼有智力知善恶，<a id="a-5e"></a>　决定当获佛菩提，</p>
  <p id="a5f">欣喜已发菩提愿，<a id="a-5g"></a>　如妇生男称其心。</p>
  <p id="a5h">此天为求菩提者，<a id="a-5i"></a>　示其出世真正路，</p>
  <p id="a5j">于不可说那由劫，<a id="a-5k"></a>　修习菩萨胜妙行。</p>
  <p id="a5l">所化众生过众星，<a id="a-5m"></a>　安置于佛菩提已，</p>
  <p id="a5n">当来具足世间解，<a id="a-5o"></a>　自然成就一切智。</p>
  <p id="a5p">彼等妙土不可说，<a id="a-5q"></a>　世界宽广有百亿，</p>
  <p id="a5r">是诸妙刹甚清净，<a id="a-5s"></a>　无量种种胜庄严。</p>
  <p id="a5t">彼佛国土诸众生，<a id="a-5u"></a>　无三恶趣及八难，</p>
  <p id="a5v">一切皆发菩提心，<a id="a-5w"></a>　咸各得住不退转。</p>
  <p id="a5x">彼诸如来国土中，<a id="a-5y"></a>　亦复无有小乘法，</p>
  <p id="a5z">众生悉皆求佛道，<a id="a-60"></a>　便得进趣不退地。</p>
  <p id="a61">是诸刹土众生类，<a id="a-62"></a>　一切寿命悉齐等，</p>
  <p id="a63">经于十亿恒沙劫，<a id="a-64"></a>　皆由值遇诸佛故。</p>
  <p id="a65">若教那由刹众生，<a id="a-66"></a>　悉得入于小涅槃，</p>
  <p id="a67">若复有人化一人，<a id="a-68"></a>　或男或女入大乘。</p>
  <p id="a69">初福比此功德聚，<a id="a-6A"></a>　算数譬喻不能及，</p>
  <p id="a6B">是故若住大乘者，<a id="a-6C"></a>　应当转化于余人。</p>
  <p id="a6D">马胜以是因缘故，<a id="a-6E"></a>　如来出世甚为难，</p>
  <p id="a6F">犹如优昙极难值，<a id="a-6G"></a>　无边大智如是说。</p>
  <p id="a6H">以巧深智善知识，<a id="a-6I"></a>　善解方便示正路，</p>
  <p id="a6J">安隐无上胜菩提，<a id="a-6K"></a>　若人求者应亲近。</p>
  <p id="a6L">从佛口闻如是语，<a id="a-6M"></a>　具足微妙甚深义，</p>
  <p id="a6N">一切大众皆欣喜，<a id="a-6O"></a>　踊跃充满称心意。</p>
  <p id="a6P">那由诸天住空中，<a id="a-6Q"></a>　皆散天衣旋转下，</p>
  <p id="a6R">欣喜赞声满虚空，<a id="a-6S"></a>　敬礼无比大神力。</p>
  <p id="a6T">清净妙智度世间，<a id="a-6U"></a>　能灭众生烦恼热，</p>
  <p id="a6V">佛说甘露灭三毒，<a id="a-6W"></a>　如阿伽陀消众毒。</p>
  <p id="a6X">得闻智慧断诸结，<a id="a-6Y"></a>　世间迷惑多苦恼，</p>
  <p id="a6Z">于其有趣当得脱，<a id="a-6a"></a>　从佛得闻胜法故。<a id="a-6b"></a>”</p>
  <p data-pb></p>
  <h2 id="a6c">遍净天授记品第二十一</h2>
  <p id="a6d">尔时，<a id="a-6e"></a>十二那由他遍净诸天等，<a id="a-6f"></a>见诸阿修罗、<a id="a-6g"></a>伽楼罗乃至光音天等，<a id="a-6h"></a>供养如来，<a id="a-6i"></a>闻授记已，<a id="a-6j"></a>欣喜踊跃，<a id="a-6k"></a>皆得称心，<a id="a-6l"></a>自现威力，<a id="a-6m"></a>而白佛言：<a id="a-6n"></a>“世尊，<a id="a-6o"></a>有三昧名超过一切法。<a id="a-6p"></a>菩萨摩诃萨得是三昧已，<a id="a-6q"></a>于诸攀缘及一切事，<a id="a-6r"></a>皆生乐受，<a id="a-6s"></a>不生苦受。<a id="a-6t"></a>假使于其地狱事中，<a id="a-6u"></a>受诸苦恼皆生乐想；<a id="a-6v"></a>或复于其畜生道中，<a id="a-6w"></a>受畜生报亦生乐想；<a id="a-6x"></a>或复饿鬼道中，<a id="a-6y"></a>受饥饿苦亦生乐想；<a id="a-6z"></a>或复于彼阿修罗道中亦生乐想；<a id="a-70"></a>或复人中所受诸苦，<a id="a-71"></a>亦起乐想不生苦想。<a id="a-72"></a>假使截手及以截足、<a id="a-73"></a>割耳、<a id="a-74"></a>劓鼻，<a id="a-75"></a>或复鞭打杖刺入身，<a id="a-76"></a>或复牢狱系闭，<a id="a-77"></a>或复倒悬，<a id="a-78"></a>或复裁割犹如衣帛，<a id="a-79"></a>或复裹系及以束缚，<a id="a-7A"></a>或复切脍，<a id="a-7B"></a>或复锤捣犹如甘蔗，<a id="a-7C"></a>或复蹉蹋破如芦苇，<a id="a-7D"></a>或复火烧如稣油炷，<a id="a-7E"></a>或复燃身喻若明炬，<a id="a-7F"></a>或与师子虎狼为食，<a id="a-7G"></a>或复酽醋及以辛汁浇灌口鼻，<a id="a-7H"></a>或复蒸煮及以火炙，<a id="a-7I"></a>或与狂象践踏其身，<a id="a-7J"></a>或复挑目，<a id="a-7K"></a>或以鉾槊穿刺高举，<a id="a-7L"></a>假使瞋怒来截其首，<a id="a-7M"></a>如是一切悉生乐想。<a id="a-7N"></a>何以故？<a id="a-7O"></a>由彼菩萨于其长夜修菩萨行时，<a id="a-7P"></a>发如是愿：<a id="a-7Q"></a>‘若有众生施我食者，<a id="a-7R"></a>愿彼一切得涅槃乐。<a id="a-7S"></a>若有与我洗浴身体，<a id="a-7T"></a>礼拜奉迎，<a id="a-7U"></a>尊重供养，<a id="a-7V"></a>若有众生骂辱于我，<a id="a-7W"></a>复有人人赞叹于我，<a id="a-7X"></a>若有众生鞭打斫刺夺我身命，<a id="a-7Y"></a>愿彼一切得涅槃乐，<a id="a-7Z"></a>乃至觉悟无上菩提。<a id="a-7a"></a>’彼菩萨成就如是心，<a id="a-7b"></a>具足如是业，<a id="a-7c"></a>亦复具足如是愿，<a id="a-7d"></a>于一切众生皆起乐想，<a id="a-7e"></a>常能修集无间不断，<a id="a-7f"></a>以是业报故，<a id="a-7g"></a>得一切法乐善取三昧。<a id="a-7h"></a>彼菩萨得此三昧时，<a id="a-7i"></a>不为众魔之所动坏，<a id="a-7j"></a>亦不为魔事之所系缚。<a id="a-7k"></a>当知是菩萨得五种自在。<a id="a-7l"></a>何等为五？<a id="a-7m"></a>一者、<a id="a-7n"></a>寿命自在，<a id="a-7o"></a>二者、<a id="a-7p"></a>生自在，<a id="a-7q"></a>三者、<a id="a-7r"></a>业自在，<a id="a-7s"></a>四者、<a id="a-7t"></a>觉观自在，<a id="a-7u"></a>五者、<a id="a-7v"></a>众具果报自在。<a id="a-7w"></a>彼菩萨摩诃萨，<a id="a-7x"></a>若欲过一生证阿耨多罗三藐三菩提者，<a id="a-7y"></a>以彼三昧力故即便能得；<a id="a-7z"></a>若不乐速证无上菩提，<a id="a-80"></a>能住无量阿僧祇劫度脱众生。<a id="a-81"></a>何以故？<a id="a-82"></a>当知彼菩萨住于大乘，<a id="a-83"></a>与诸菩萨常为导师，<a id="a-84"></a>摄受一切诸余菩萨。<a id="a-85"></a>是大菩萨厌离诸趣为众生故，<a id="a-86"></a>亦复生于一切趣中，<a id="a-87"></a>究竟一切菩萨所学，<a id="a-88"></a>为般若波罗蜜之所摄受，<a id="a-89"></a>具足一切巧方便力，<a id="a-8A"></a>知诸魔业得法究竟。<a id="a-8B"></a>彼诸菩萨承佛威神，<a id="a-8C"></a>于一切法皆得尽知。<a id="a-8D"></a>”</p>
  <p id="a8E">尔时，<a id="a-8F"></a>遍净诸天即以偈颂，<a id="a-8G"></a>赞世尊曰：</p>
  <p id="a8H">“我等一切遍净天，<a id="a-8I"></a>　于诸佛法皆尽知，</p>
  <p id="a8J">头面归敬天人师，<a id="a-8K"></a>　诸根寂静知寂灭。</p>
  <p id="a8L">解了诸义智所供，<a id="a-8M"></a>　已度生死牟尼尊，</p>
  <p id="a8N">我今赞叹大导师，<a id="a-8O"></a>　能善导他非他导。</p>
  <p id="a8P">诸法性相非究竟，<a id="a-8Q"></a>　亦复无有依住处，</p>
  <p id="a8R">如来善知妄想事，<a id="a-8S"></a>　犹如幻师知幻术。</p>
  <p id="a8T">智人解了语言音，<a id="a-8U"></a>　喻若深谷诸响声，</p>
  <p id="a8V">世尊如是善知见，<a id="a-8W"></a>　一切世间天人等。</p>
  <p id="a8X">无有众生及以命，<a id="a-8Y"></a>　亦复无人无寿者，</p>
  <p id="a8Z">大智观察一切想，<a id="a-8a"></a>　了达众想悉归空。</p>
  <p id="a8b">二足世尊慈无等，<a id="a-8c"></a>　恒常行慈不暂舍，</p>
  <p id="a8d">一切世间诸天人，<a id="a-8e"></a>　不能测知如来智。</p>
  <p id="a8f">导师演说缘众生，<a id="a-8g"></a>　所谓慈心是善修，</p>
  <p id="a8h">了知一切诸众生，<a id="a-8i"></a>　无有众生及命者。</p>
  <p id="a8j">我等于此无垢浊，<a id="a-8k"></a>　其心清净离疑惑，</p>
  <p id="a8l">是故于佛胜智慧，<a id="a-8m"></a>　应受供者令供养。</p>
  <p id="a8n">于其十方世界中，<a id="a-8o"></a>　求苦毕竟不可得，</p>
  <p id="a8p">如来无上天中天，<a id="a-8q"></a>　说于众生起慈心。</p>
  <p id="a8r">斯即是其世尊教，<a id="a-8s"></a>　我今得解亦如佛，</p>
  <p id="a8t">是故我于世间解，<a id="a-8u"></a>　今得供养应供者。</p>
  <p id="a8v">既无众生亦无苦，<a id="a-8w"></a>　是故无有可救度，</p>
  <p id="a8x">已得遣除心忧闷，<a id="a-8y"></a>　便获欣喜大踊悦。</p>
  <p id="a8z">如是佛教不思议，<a id="a-90"></a>　我等已得如实知，</p>
  <p id="a91">是故我今供养佛，<a id="a-92"></a>　愿得如来无上智。</p>
  <p id="a93">佛于诸趣不见苦，<a id="a-94"></a>　涅槃亦复不可得，</p>
  <p id="a95">增上弃舍于生死，<a id="a-96"></a>　以此饶益诸世间。</p>
  <p id="a97">无苦无趣无众生，<a id="a-98"></a>　亦无涅槃而可依，</p>
  <p id="a99">如是得知佛法已，<a id="a-9A"></a>　是故我等今供养。</p>
  <p id="a9B">佛具慈悲及喜舍，<a id="a-9C"></a>　转为世间常演说，</p>
  <p id="a9D">而复不见有众生，<a id="a-9E"></a>　得住于四无量心。</p>
  <p id="a9F">不见有其放逸者，<a id="a-9G"></a>　亦复不见不放逸，</p>
  <p id="a9H">如是知佛教法已，<a id="a-9I"></a>　我今供养大导师。</p>
  <p id="a9J">于身离身无上士，<a id="a-9K"></a>　观身毕竟不可得，</p>
  <p id="a9L">虽然亦非不有说，<a id="a-9M"></a>　而说有念失念者。</p>
  <p id="a9N">善逝常说修学念，<a id="a-9O"></a>　所谓观身正念处，</p>
  <p id="a9P">我等如是知佛法，<a id="a-9Q"></a>　今得供养救度者。</p>
  <p id="a9R">世尊观受不可得，<a id="a-9S"></a>　以受无有体性故，</p>
  <p id="a9T">亦复观察于受者，<a id="a-9U"></a>　毕竟无其真实性。</p>
  <p id="a9V">又复观彼修念者，<a id="a-9W"></a>　究竟亦复不可得，</p>
  <p id="a9X">我等如是知佛性，<a id="a-9Y"></a>　今得供养天人师。</p>
  <p id="a9Z">观心及以心数法，<a id="a-9a"></a>　毕竟无体不可得，</p>
  <p id="a9b">亦复不见有修念，<a id="a-9c"></a>　及以正住念处者。</p>
  <p id="a9d">佛说念与心和合，<a id="a-9e"></a>　乐求解脱应修学，</p>
  <p id="a9f">我等如是知佛教，<a id="a-9g"></a>　今得供养正遍知。</p>
  <p id="a9h">如来不见有诸法，<a id="a-9i"></a>　亦复不见修法者，</p>
  <p id="a9j">大圣所说修习念，<a id="a-9k"></a>　彼念亦复性自空。</p>
  <p id="a9l">复说念与法和合，<a id="a-9m"></a>　欲求解脱应当修，</p>
  <p id="a9n">我等如是知佛法，<a id="a-9o"></a>　今得供养一切智。</p>
  <p id="a9p">念处一尚不可得，<a id="a-9q"></a>　何况而复有三四？</p>
  <p id="a9r">所谓于彼念住处，<a id="a-9s"></a>　彼诸念处皆悉无。</p>
  <p id="a9t">是故真求不可得，<a id="a-9u"></a>　毕竟无受苦乐者，</p>
  <p id="a9v">我等如是知圣教，<a id="a-9w"></a>　今得供养佛世尊。</p>
  <p id="a9x">牟尼所说四正勤，<a id="a-9y"></a>　若有比丘专修习，</p>
  <p id="a9z">斯即能为解脱路，<a id="a-A0"></a>　当得出于生死海。</p>
  <p id="aA1">而无解脱无缚者，<a id="a-A2"></a>　无佛无教及菩提，</p>
  <p id="aA3">然复不坏假名用，<a id="a-A4"></a>　是故我今供大圣。</p>
  <p id="aA5">佛说四种如意足，<a id="a-A6"></a>　胜妙安隐解脱道，</p>
  <p id="aA7">寂静诸根众生辈，<a id="a-A8"></a>　修行此道得涅槃。</p>
  <p id="aA9">如意及足修行者，<a id="a-AA"></a>　真实观察不可得，</p>
  <p id="aAB">而非断绝示有作，<a id="a-AC"></a>　智慧境界不可见。</p>
  <p id="aAD">如是世尊教法中，<a id="a-AE"></a>　我等于此皆悉知，</p>
  <p id="aAF">其心清净无垢秽，<a id="a-AG"></a>　皆得远离诸疑惑。</p>
  <p id="aAH">以斯即为上供养，<a id="a-AI"></a>　供养堪受胜供者，</p>
  <p id="aAJ">是故妙智无伦匹，<a id="a-AK"></a>　我今悉得修供养。</p>
  <p id="aAL">世间解者说五根，<a id="a-AM"></a>　出世能趣解脱道，</p>
  <p id="aAN">慎莫放逸常勤修，<a id="a-AO"></a>　是为趣向涅槃路。</p>
  <p id="aAP">无根及以修根者，<a id="a-AQ"></a>　亦无解脱及脱者，</p>
  <p id="aAR">我等于此悉无疑，<a id="a-AS"></a>　是故今得供养佛。</p>
  <p id="aAT">导师所说五种力，<a id="a-AU"></a>　非邪能趣涅槃城，</p>
  <p id="aAV">此能尽灭烦恼缚，<a id="a-AW"></a>　令诸缚者得解脱。</p>
  <p id="aAX">彼诸力体性自空，<a id="a-AY"></a>　烦恼及佛皆亦无，</p>
  <p id="aAZ">我等于此无疑虑，<a id="a-Aa"></a>　是故今得供如来。</p>
  <p id="aAb">大仙所说七种善，<a id="a-Ac"></a>　菩提分法最胜道，</p>
  <p id="aAd">能解一切众生缚，<a id="a-Ae"></a>　趣向涅槃大正路。</p>
  <p id="aAf">无有系缚及解脱，<a id="a-Ag"></a>　亦无受缚得脱者，</p>
  <p id="aAh">我等于斯无疑惑，<a id="a-Ai"></a>　是故今得供养佛。</p>
  <p id="aAj">世尊说此八正路，<a id="a-Ak"></a>　显示一切诸群生，</p>
  <p id="aAl">是诸烦恼苦之本，<a id="a-Am"></a>　修学圣道能断除。</p>
  <p id="aAn">斯等二法离对治，<a id="a-Ao"></a>　所谓圣路及烦恼，</p>
  <p id="aAp">诸天于此悉无疑，<a id="a-Aq"></a>　故今供养应供者。</p>
  <p id="aAr">修奢摩他及舍那，<a id="a-As"></a>　斯道能尽诸苦边，</p>
  <p id="aAt">令受诸苦习气垢，<a id="a-Au"></a>　世尊旷劫已荡除。</p>
  <p id="aAv">奢摩他及舍那果，<a id="a-Aw"></a>　是等一切皆悉空，</p>
  <p id="aAx">天众于此离疑网，<a id="a-Ay"></a>　是故我等今供养。</p>
  <p id="aAz">佛说不净治贪欲，<a id="a-B0"></a>　慈心对治于瞋恚，</p>
  <p id="aB1">毗婆舍那痴对治，<a id="a-B2"></a>　如来显示诸众生。</p>
  <p id="aB3">斯皆无作无暂停，<a id="a-B4"></a>　是故无垢亦无净，</p>
  <p id="aB5">我等于是悉无疑，<a id="a-B6"></a>　常乐供养大导师。</p>
  <p id="aB7">如来所说十不善，<a id="a-B8"></a>　斯等名之为业道，</p>
  <p id="aB9">杀生偷盗及邪淫，<a id="a-BA"></a>　妄语两舌与恶口，</p>
  <p id="aBB">绮语贪欲及瞋恚，<a id="a-BC"></a>　最后第十名邪见，</p>
  <p id="aBD">佛说此等为不善，<a id="a-BE"></a>　是诸众生恶业道。</p>
  <p id="aBF">既无众生亦无害，<a id="a-BG"></a>　自余九业亦如是，</p>
  <p id="aBH">无有对治诸善恶，<a id="a-BI"></a>　以彼自性空寂故。</p>
  <p id="aBJ">然复非无十力教，<a id="a-BK"></a>　以其不坏法体性，</p>
  <p id="aBL">我于佛慧亦不疑，<a id="a-BM"></a>　是故今供无上智。</p>
  <p id="aBN">若有修此如来法，<a id="a-BO"></a>　是人即为真佛子，</p>
  <p id="aBP">彼人处处皆受乐，<a id="a-BQ"></a>　恒常远离诸苦恼。</p>
  <p id="aBR">如是善逝胜智慧，<a id="a-BS"></a>　安隐引导诸群生，</p>
  <p id="aBT">我等于此离疑心，<a id="a-BU"></a>　今悉供养应供者。<a id="a-BV"></a>”</p>
  <p id="aBW">尔时，<a id="a-BX"></a>遍净诸天偈赞佛已，<a id="a-BY"></a>咸皆默然，<a id="a-BZ"></a>却住一面。<a id="a-Ba"></a>尔时，<a id="a-Bb"></a>世尊见彼天众默然而住，<a id="a-Bc"></a>及知彼天深信心已而现微笑。<a id="a-Bd"></a>尔时，<a id="a-Be"></a>慧命马胜以偈问曰：</p>
  <p id="aBf">“今佛世尊最胜智，<a id="a-Bg"></a>　为利世间现微笑，</p>
  <p id="aBh">十力世雄超一切，<a id="a-Bi"></a>　而能化伏诸大众。</p>
  <p id="aBj">善解诸法大导师，<a id="a-Bk"></a>　所现微笑非无因，</p>
  <p id="aBl">心无所乏世间解，<a id="a-Bm"></a>　惟愿解说微笑义。</p>
  <p id="aBn">此诸大众皆一心，<a id="a-Bo"></a>　无其乱想住正念，</p>
  <p id="aBp">喜心瞻仰功德山，<a id="a-Bq"></a>　唯乐听闻恭敬住。</p>
  <p id="aBr">于佛自在大论师，<a id="a-Bs"></a>　若得闻说必欣喜，</p>
  <p id="aBt">善解诸法决定智，<a id="a-Bu"></a>　当得作佛导群生。</p>
  <p id="aBv">若人于佛生净信，<a id="a-Bw"></a>　必成大智世间最，</p>
  <p id="aBx">测知微妙甘露句，<a id="a-By"></a>　是人能观于十方。</p>
  <p id="aBz">谁于未来世劫中，<a id="a-C0"></a>　当得作佛愍世间，</p>
  <p id="aC1">微妙言辞大导师？<a id="a-C2"></a> 惟愿说彼令众喜。</p>
  <p id="aC3">若于圣雄沙门所，<a id="a-C4"></a>　生其敬信尊重心，</p>
  <p id="aC5">亦住正法生信慧，<a id="a-C6"></a>　一切诸魔不能动。</p>
  <p id="aC7">若能生信得决定，<a id="a-C8"></a>　即是佛子从心生，</p>
  <p id="aC9">惟愿世尊演说彼，<a id="a-CA"></a>　以是大众得除疑。</p>
  <p id="aCB">若有于其众生所，<a id="a-CC"></a>　慈心普覆遍世间，</p>
  <p id="aCD">智慧坚固当成佛，<a id="a-CE"></a>　便得安住一切智。</p>
  <p id="aCF">百福庄严无上士，<a id="a-CG"></a>　惟愿开演除疑网，</p>
  <p id="aCH">谁欲受持世尊法，<a id="a-CI"></a>　如来为其现微笑？</p>
  <p id="aCJ">愿得闻佛善巧说，<a id="a-CK"></a>　具八功德微妙音，</p>
  <p id="aCL">先自得趣于善道，<a id="a-CM"></a>　后能引导诸群生。</p>
  <p id="aCN">如是善逝微妙法，<a id="a-CO"></a>　佛子得住于彼中，</p>
  <p id="aCP">世尊佛种不断绝，<a id="a-CQ"></a>　必得久住于世间。<a id="a-CR"></a>”</p>
  <p id="aCS">尔时，<a id="a-CT"></a>世尊即以偈答慧命马胜言：</p>
  <p id="aCU">“马胜汝今问笑光，<a id="a-CV"></a>　我为利益诸世间，</p>
  <p id="aCW">汝获福德称其心，<a id="a-CX"></a>　斯福无量不可尽。</p>
  <p id="aCY">妙士乃能应时问，<a id="a-CZ"></a>　以是大利诸众生，</p>
  <p id="aCa">汝及一切大众等，<a id="a-Cb"></a>　欣喜一心听我说。</p>
  <p id="aCc">斯等遍净诸天众，<a id="a-Cd"></a>　于我法中悉无疑，</p>
  <p id="aCe">一切欣喜净信心，<a id="a-Cf"></a>　以偈赞颂我功德。</p>
  <p id="aCg">此天曾于过去世，<a id="a-Ch"></a>　供养千亿那由佛，</p>
  <p id="aCi">亦于彼佛问斯义，<a id="a-Cj"></a>　一切法中得无疑。</p>
  <p id="aCk">由彼往昔因缘故，<a id="a-Cl"></a>　今以偈颂赞叹我，</p>
  <p id="aCm">亦复净心当赞叹，<a id="a-Cn"></a>　贤劫一切诸如来。</p>
  <p id="aCo">当于优波罗劫中，<a id="a-Cp"></a>　成佛大力那罗延，</p>
  <p id="aCq">教化不思那由众，<a id="a-Cr"></a>　引导入于涅槃城。</p>
  <p id="aCs">彼诸大仙成佛时，<a id="a-Ct"></a>　所得名称甚微妙，</p>
  <p id="aCu">我今为汝说彼佛，<a id="a-Cv"></a>　一心寂静善谛听。</p>
  <p id="aCw">同其劫中悉作佛，<a id="a-Cx"></a>　号曰法幢等正觉，</p>
  <p id="aCy">咸皆救度不思议，<a id="a-Cz"></a>　那由他众入涅槃。</p>
  <p id="aD0">彼诸如来灭度已，<a id="a-D1"></a>　焚身广布诸舍利，</p>
  <p id="aD2">以此舍利皆起塔，<a id="a-D3"></a>　遍满佛刹如散华。</p>
  <p id="aD4">尔时一切佛舍利，<a id="a-D5"></a>　各各皆悉广流布，</p>
  <p id="aD6">彼佛一一涅槃后，<a id="a-D7"></a>　咸皆饶益于世间。</p>
  <p id="aD8">不思那由众生辈，<a id="a-D9"></a>　供养彼佛舍利已，</p>
  <p id="aDA">当得甘露妙涅槃，<a id="a-DB"></a>　三世诸佛之所赞。</p>
  <p id="aDC">若有称彼诸佛名，<a id="a-DD"></a>　所获微妙胜善根，</p>
  <p id="aDE">当得成就有学道，<a id="a-DF"></a>　值佛转获殊胜果。</p>
  <p id="aDG">犹如无量难思众，<a id="a-DH"></a>　皆于我所种善根，</p>
  <p id="aDI">欣喜信乐清净心，<a id="a-DJ"></a>　当得值遇弥勒佛。</p>
  <p id="aDK">如是彼佛声闻众，<a id="a-DL"></a>　从佛复至诸佛所，</p>
  <p id="aDM">常得值佛入众会，<a id="a-DN"></a>　皆由供养彼舍利。<a id="a-DO"></a>”</p>
  <p id="aDP">得闻如斯佛语已，<a id="a-DQ"></a>　一切大众生希有，</p>
  <p id="aDR">胜妙功德有威神，<a id="a-DS"></a>　遍净诸天清信士。</p>
  <p id="aDT">及诸大众普欣喜，<a id="a-DU"></a>　悉皆流注向菩提，</p>
  <p id="aDV">得知如来大势力，<a id="a-DW"></a>　咸各顶礼世尊足。</p>
 </body>
</html>