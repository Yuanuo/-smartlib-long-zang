<!doctype html>
<html id="z3IBTFkCa" data-ver="1405">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十六</h1>
  <h2 id="a2">唐三藏法师义净译</h2>
  <h2 id="a3">佛说入胎藏会第十四之一</h2>
  <p id="a4">如是我闻：<a id="a-5"></a>一时，<a id="a-6"></a>薄伽梵在劫比罗城多根树园，<a id="a-7"></a>与大苾芻众无量人俱。<a id="a-8"></a>尔时，<a id="a-9"></a>世尊有弟子，<a id="a-A"></a>名曰难陀，<a id="a-B"></a>身如金色，<a id="a-C"></a>具三十相，<a id="a-D"></a>短佛四指。<a id="a-E"></a>妻名孙陀罗，<a id="a-F"></a>仪容端正，<a id="a-G"></a>世间罕有，<a id="a-H"></a>光华超绝，<a id="a-I"></a>人所乐见。<a id="a-J"></a>难陀于彼缠绵恋著，<a id="a-K"></a>无暂舍离，<a id="a-L"></a>染爱情重，<a id="a-M"></a>毕命为期。<a id="a-N"></a>世尊观知受化时至，<a id="a-O"></a>即于晨朝著衣持钵，<a id="a-P"></a>将具寿阿难陀为侍者，<a id="a-Q"></a>入城乞食，<a id="a-R"></a>次至难陀门首而立；<a id="a-S"></a>以大悲力放金色光，<a id="a-T"></a>其光普照，<a id="a-U"></a>难陀宅中皆如金色。</p>
  <p id="aV">于时，<a id="a-W"></a>难陀便作是念：<a id="a-X"></a>“光明忽照，<a id="a-Y"></a>定是如来。<a id="a-Z"></a>”令使出看，<a id="a-a"></a>乃见佛至，<a id="a-b"></a>即便速返，<a id="a-c"></a>白难陀曰：<a id="a-d"></a>“世尊在门。<a id="a-e"></a>”闻此语已，<a id="a-f"></a>即欲速出迎礼世尊。<a id="a-g"></a>时，<a id="a-h"></a>孙陀罗便作是念：<a id="a-i"></a>“我若放去，<a id="a-j"></a>世尊必定与其出家。<a id="a-k"></a>”遂捉衣牵不令出去。<a id="a-l"></a>难陀曰：<a id="a-m"></a>“今可暂放，<a id="a-n"></a>礼世尊已，<a id="a-o"></a>我即却回。<a id="a-p"></a>”孙陀罗曰：<a id="a-q"></a>“共作要期，<a id="a-r"></a>方随意去。<a id="a-s"></a>”以粧湿额，<a id="a-t"></a>而告之曰：<a id="a-u"></a>“此点未干，<a id="a-v"></a>即宜却至。<a id="a-w"></a>若迟违者，<a id="a-x"></a>罚金钱五百。<a id="a-y"></a>”难陀曰：<a id="a-z"></a>“可尔。<a id="a-10"></a>”即至门首，<a id="a-11"></a>顶礼佛足，<a id="a-12"></a>取如来钵却入宅中，<a id="a-13"></a>盛满美食持至门首。<a id="a-14"></a>世尊遂去，<a id="a-15"></a>即与阿难陀。<a id="a-16"></a>世尊现相不令取钵，<a id="a-17"></a>如来大师威严尊重不敢唤住。<a id="a-18"></a>复更授与阿难陀，<a id="a-19"></a>阿难陀问曰：<a id="a-1A"></a>“汝向谁边取得此钵？<a id="a-1B"></a>”答曰：<a id="a-1C"></a>“于佛边取。<a id="a-1D"></a>”阿难陀曰：<a id="a-1E"></a>“宜授与佛。<a id="a-1F"></a>”答曰：<a id="a-1G"></a>“我今不敢轻触，<a id="a-1H"></a>大师默然随去。<a id="a-1I"></a>”</p>
  <p id="a1J">世尊至寺，<a id="a-1K"></a>洗手足已，<a id="a-1L"></a>就座而坐。<a id="a-1M"></a>难陀持钵以奉，<a id="a-1N"></a>世尊食已，<a id="a-1O"></a>告曰：<a id="a-1P"></a>“难陀，<a id="a-1Q"></a>汝食我残不？<a id="a-1R"></a>”答言：<a id="a-1S"></a>“我食。<a id="a-1T"></a>”佛即授与，<a id="a-1U"></a>难陀食已。<a id="a-1V"></a>世尊告曰：<a id="a-1W"></a>“汝能出家不？<a id="a-1X"></a>”答言：<a id="a-1Y"></a>“出家。<a id="a-1Z"></a>”然佛世尊昔行菩萨道时，<a id="a-1a"></a>于父母、<a id="a-1b"></a>师长及余尊者所有教令曾无违逆，<a id="a-1c"></a>故得今时言无违者。<a id="a-1d"></a>即告阿难陀曰：<a id="a-1e"></a>“汝与难陀剃除须发。<a id="a-1f"></a>”答曰：<a id="a-1g"></a>“如世尊教。<a id="a-1h"></a>”即觅剃发人，<a id="a-1i"></a>为其落发。<a id="a-1j"></a>难陀见已，<a id="a-1k"></a>告彼人曰：<a id="a-1l"></a>“汝今知不？<a id="a-1m"></a>我当不久作转轮王。<a id="a-1n"></a>汝若辄尔剃我发者，<a id="a-1o"></a>当截汝腕。<a id="a-1p"></a>”彼便大怖，<a id="a-1q"></a>裹收刀具，<a id="a-1r"></a>即欲辞出。<a id="a-1s"></a>时，<a id="a-1t"></a>阿难陀便往白佛，<a id="a-1u"></a>佛便自去，<a id="a-1v"></a>诣难陀处问言：<a id="a-1w"></a>“难陀，<a id="a-1x"></a>汝不出家。<a id="a-1y"></a>”答言：<a id="a-1z"></a>“出家。<a id="a-20"></a>”是时，<a id="a-21"></a>世尊自持瓶水，<a id="a-22"></a>灌其顶上，<a id="a-23"></a>净人即剃，<a id="a-24"></a>便作是念：<a id="a-25"></a>“我今敬奉世尊，<a id="a-26"></a>旦为出家，<a id="a-27"></a>暮当归舍。<a id="a-28"></a>”既至日晚，<a id="a-29"></a>寻路有行。</p>
  <p id="a2A">尔时，<a id="a-2B"></a>世尊于其行路化作大坑。<a id="a-2C"></a>见已，<a id="a-2D"></a>便念孙陀罗：<a id="a-2E"></a>“斯成远矣！<a id="a-2F"></a>无缘得去，<a id="a-2G"></a>我今相忆或容致死。<a id="a-2H"></a>”如其命在至晓方行，<a id="a-2I"></a>忆孙陀罗愁苦通夜。<a id="a-2J"></a>尔时，<a id="a-2K"></a>世尊知彼意已，<a id="a-2L"></a>告阿难陀曰：<a id="a-2M"></a>“汝今宜去告彼难陀，<a id="a-2N"></a>令作知事人。<a id="a-2O"></a>”即便往报：<a id="a-2P"></a>“世尊令尔作知事人。<a id="a-2Q"></a>”问曰：<a id="a-2R"></a>“云何名为知事人？<a id="a-2S"></a>欲作何事？<a id="a-2T"></a>”答曰：<a id="a-2U"></a>“可于寺中检校众事。<a id="a-2V"></a>”问曰：<a id="a-2W"></a>“如何应作？<a id="a-2X"></a>”答言：<a id="a-2Y"></a>“具寿，<a id="a-2Z"></a>凡知事者，<a id="a-2a"></a>若诸苾芻出乞食时，<a id="a-2b"></a>应可洒扫寺中田地，<a id="a-2c"></a>取新牛粪次第净涂，<a id="a-2d"></a>作意防守勿令失落。<a id="a-2e"></a>有平章事，<a id="a-2f"></a>当为白僧。<a id="a-2g"></a>若有香华，<a id="a-2h"></a>应行与众。<a id="a-2i"></a>夜闭门户，<a id="a-2j"></a>至晓当开。<a id="a-2k"></a>大小行处常须洗拭。<a id="a-2l"></a>若于寺中有损坏处，<a id="a-2m"></a>即应修补。<a id="a-2n"></a>”闻是教已，<a id="a-2o"></a>答言：<a id="a-2p"></a>“大德，<a id="a-2q"></a>如佛所言，<a id="a-2r"></a>我皆当作。<a id="a-2s"></a>”</p>
  <p id="a2t">时诸苾芻，<a id="a-2u"></a>于小食时执持衣钵，<a id="a-2v"></a>入劫比罗城为行乞食。<a id="a-2w"></a>于时难陀见寺无人，<a id="a-2x"></a>便作是念：<a id="a-2y"></a>“我扫地了，<a id="a-2z"></a>即可还家。<a id="a-30"></a>”遂便扫地。<a id="a-31"></a>世尊观知，<a id="a-32"></a>以神通力，<a id="a-33"></a>令扫净处粪秽还满。<a id="a-34"></a>复作是念：<a id="a-35"></a>“我除粪秽，<a id="a-36"></a>方可言归。<a id="a-37"></a>”放帚收持粪秽无尽，<a id="a-38"></a>复作是念：<a id="a-39"></a>“闭户而去。<a id="a-3A"></a>”世尊即令闭一房，<a id="a-3B"></a>竟更闭余户，<a id="a-3C"></a>彼户便开。<a id="a-3D"></a>遂生忧恼，<a id="a-3E"></a>复作是念：<a id="a-3F"></a>“纵贼损寺，<a id="a-3G"></a>此亦何伤？<a id="a-3H"></a>我当为王，<a id="a-3I"></a>更作百千好寺倍过于是。<a id="a-3J"></a>我宜归舍！<a id="a-3K"></a>若行大路，<a id="a-3L"></a>恐见世尊。<a id="a-3M"></a>”作是思量，<a id="a-3N"></a>即趣小径。<a id="a-3O"></a>佛知其念，<a id="a-3P"></a>从小道来。<a id="a-3Q"></a>既遥见佛，<a id="a-3R"></a>不欲相遇，<a id="a-3S"></a>路傍有树枝荫低垂，<a id="a-3T"></a>即于其下隐身而住。<a id="a-3U"></a>佛令其树举枝高上，<a id="a-3V"></a>其身露现。<a id="a-3W"></a>佛问难陀：<a id="a-3X"></a>“汝何处来？<a id="a-3Y"></a>可随我去。<a id="a-3Z"></a>”情生羞耻，<a id="a-3a"></a>从佛而行。<a id="a-3b"></a>佛作是念：<a id="a-3c"></a>“此于其妇深生恋著，<a id="a-3d"></a>宜令舍离。<a id="a-3e"></a>”为引接故，<a id="a-3f"></a>出劫比罗城，<a id="a-3g"></a>诣室罗伐。<a id="a-3h"></a>既至彼已，<a id="a-3i"></a>住毗舍佉鹿子母园。</p>
  <p id="a3j">佛念难陀愚痴染惑，<a id="a-3k"></a>尚忆其妻爱情不舍，<a id="a-3l"></a>应作方便令心止息，<a id="a-3m"></a>即告之曰：<a id="a-3n"></a>“汝先曾见香醉山不？<a id="a-3o"></a>”答言：<a id="a-3p"></a>“未见。<a id="a-3q"></a>”“若如是者，<a id="a-3r"></a>捉我衣角。<a id="a-3s"></a>”即就捉衣。<a id="a-3t"></a>于时世尊犹如鹅王，<a id="a-3u"></a>上升虚空至香醉山，<a id="a-3v"></a>将引难陀左右顾盼。<a id="a-3w"></a>于果树下见雌猕猴，<a id="a-3x"></a>又无一目，<a id="a-3y"></a>即便举面直视世尊。<a id="a-3z"></a>佛告难陀曰：<a id="a-40"></a>“汝见此瞎猕猴不？<a id="a-41"></a>”白佛言见。<a id="a-42"></a>佛言：<a id="a-43"></a>“于汝意云何？<a id="a-44"></a>此瞎猕猴比孙陀罗，<a id="a-45"></a>谁为殊胜？<a id="a-46"></a>”答言：<a id="a-47"></a>“彼孙陀罗是释迦种，<a id="a-48"></a>犹如天女，<a id="a-49"></a>仪容第一，<a id="a-4A"></a>举世无双。<a id="a-4B"></a>猕猴比之，<a id="a-4C"></a>千万亿分不及其一。<a id="a-4D"></a>”佛言：<a id="a-4E"></a>“汝见天宫不？<a id="a-4F"></a>”答言：<a id="a-4G"></a>“未见。<a id="a-4H"></a>”“可更捉衣角。<a id="a-4I"></a>”即便执衣，<a id="a-4J"></a>还若鹅王上虚空界，<a id="a-4K"></a>至三十三天，<a id="a-4L"></a>告难陀曰：<a id="a-4M"></a>“汝可观望天宫胜处。<a id="a-4N"></a>”难陀即往欢喜园、<a id="a-4O"></a>婇身园、<a id="a-4P"></a>粗身园、<a id="a-4Q"></a>交合园、<a id="a-4R"></a>圆生树、<a id="a-4S"></a>善法堂，<a id="a-4T"></a>如是等处诸天苑园，<a id="a-4U"></a>华果浴池游戏之处，<a id="a-4V"></a>殊胜欢娱悉皆遍察。<a id="a-4W"></a>次入善见城中，<a id="a-4X"></a>复见种种鼓乐丝竹微妙音声，<a id="a-4Y"></a>廊宇疏通，<a id="a-4Z"></a>床帷映设，<a id="a-4a"></a>处处皆有天妙婇女共相娱乐。<a id="a-4b"></a>难陀遍观，<a id="a-4c"></a>见一处所，<a id="a-4d"></a>唯有天女而无天子，<a id="a-4e"></a>便问天女曰：<a id="a-4f"></a>“何因余处男女杂居，<a id="a-4g"></a>受诸快乐；<a id="a-4h"></a>汝等何故，<a id="a-4i"></a>唯有女人，<a id="a-4j"></a>不见男子？<a id="a-4k"></a>”天女答曰：<a id="a-4l"></a>“世尊有弟，<a id="a-4m"></a>名曰难陀，<a id="a-4n"></a>投佛出家，<a id="a-4o"></a>专修梵行，<a id="a-4p"></a>命终之后当生此间，<a id="a-4q"></a>我等于此相待。<a id="a-4r"></a>”难陀闻已，<a id="a-4s"></a>踊跃欢欣，<a id="a-4t"></a>速还佛所。<a id="a-4u"></a>世尊问言：<a id="a-4v"></a>“汝见诸天胜妙事不？<a id="a-4w"></a>”答言：<a id="a-4x"></a>“已见。<a id="a-4y"></a>”佛言：<a id="a-4z"></a>“汝见何事？<a id="a-50"></a>”彼如所见，<a id="a-51"></a>具白世尊。<a id="a-52"></a>佛告难陀：<a id="a-53"></a>“见天女不？<a id="a-54"></a>”答言：<a id="a-55"></a>“已见。<a id="a-56"></a>”“此诸天女比孙陀罗，<a id="a-57"></a>谁为殊妙？<a id="a-58"></a>”白言：<a id="a-59"></a>“世尊，<a id="a-5A"></a>以孙陀罗比此天女，<a id="a-5B"></a>还如香醉山内以瞎猕猴比孙陀罗，<a id="a-5C"></a>百千万倍不及其一。<a id="a-5D"></a>”佛告难陀：<a id="a-5E"></a>“修净行者有斯胜利，<a id="a-5F"></a>汝今宜可坚修梵行，<a id="a-5G"></a>当得生天受斯快乐。<a id="a-5H"></a>”闻已欢喜，<a id="a-5I"></a>默然而住。</p>
  <p id="a5J">尔时，<a id="a-5K"></a>世尊便与难陀，<a id="a-5L"></a>即于天没，<a id="a-5M"></a>至逝多林。<a id="a-5N"></a>是时，<a id="a-5O"></a>难陀思慕天宫而修梵行。<a id="a-5P"></a>佛知其意，<a id="a-5Q"></a>告阿难陀曰：<a id="a-5R"></a>“汝今可去告诸苾芻，<a id="a-5S"></a>不得一人与难陀同座而坐，<a id="a-5T"></a>不得同处经行，<a id="a-5U"></a>不得一竿置衣，<a id="a-5V"></a>不得一处安钵及著水瓶，<a id="a-5W"></a>不得同处读诵经典。<a id="a-5X"></a>”阿难陀传佛言教告诸苾芻，<a id="a-5Y"></a>苾芻奉行皆如圣旨。<a id="a-5Z"></a>是时，<a id="a-5a"></a>难陀既见诸人不共同聚，<a id="a-5b"></a>极生羞愧。<a id="a-5c"></a>后于一时，<a id="a-5d"></a>阿难陀与诸苾芻，<a id="a-5e"></a>在供侍堂中，<a id="a-5f"></a>缝补衣服。<a id="a-5g"></a>难陀见已，<a id="a-5h"></a>便作是念：<a id="a-5i"></a>“此诸苾芻，<a id="a-5j"></a>咸弃于我，<a id="a-5k"></a>不同一处。<a id="a-5l"></a>此阿难陀既是我弟，<a id="a-5m"></a>岂可相嫌？<a id="a-5n"></a>”即去同坐，<a id="a-5o"></a>时阿难陀速即起避。<a id="a-5p"></a>彼言：<a id="a-5q"></a>“阿难陀，<a id="a-5r"></a>诸余苾芻事容见弃。<a id="a-5s"></a>汝是我弟，<a id="a-5t"></a>何乃亦嫌？<a id="a-5u"></a>”阿难陀曰：<a id="a-5v"></a>“诚有斯理。<a id="a-5w"></a>然仁行别道，<a id="a-5x"></a>我遵异路，<a id="a-5y"></a>是故相避。<a id="a-5z"></a>”答曰：<a id="a-60"></a>“何谓我道？<a id="a-61"></a>云何尔路？<a id="a-62"></a>”答曰：<a id="a-63"></a>“仁乐生天而修梵行，<a id="a-64"></a>我求圆寂而除欲染。<a id="a-65"></a>”闻是语已，<a id="a-66"></a>倍加忧戚。</p>
  <p id="a67">尔时，<a id="a-68"></a>世尊知其心念，<a id="a-69"></a>告难陀曰：<a id="a-6A"></a>“汝颇曾见捺洛迦不？<a id="a-6B"></a>”答言：<a id="a-6C"></a>“未见。<a id="a-6D"></a>”佛言：<a id="a-6E"></a>“汝可捉我衣角。<a id="a-6F"></a>”即便就执，<a id="a-6G"></a>佛便将去往地狱中。<a id="a-6H"></a>尔时，<a id="a-6I"></a>世尊在一边立，<a id="a-6J"></a>告难陀曰：<a id="a-6K"></a>“汝今可去观诸地狱。<a id="a-6L"></a>”难陀即去，<a id="a-6M"></a>先见灰河，<a id="a-6N"></a>次至剑树、<a id="a-6O"></a>粪屎、<a id="a-6P"></a>火河。<a id="a-6Q"></a>入彼观察，<a id="a-6R"></a>遂见众生受种种苦，<a id="a-6S"></a>或见以钳拔舌、<a id="a-6T"></a>捩齿、<a id="a-6U"></a>抉目，<a id="a-6V"></a>或时以锯[皮+刂]解其身，<a id="a-6W"></a>或复以斧斫截手足，<a id="a-6X"></a>或以牟[矛+(替-曰+貝)]镵身，<a id="a-6Y"></a>或以捧打槊刺，<a id="a-6Z"></a>或以铁锤粉碎，<a id="a-6a"></a>或以镕铜灌口，<a id="a-6b"></a>或上刀山、<a id="a-6c"></a>剑树、<a id="a-6d"></a>碓捣、<a id="a-6e"></a>石磨、<a id="a-6f"></a>铜柱、<a id="a-6g"></a>铁床受诸极苦，<a id="a-6h"></a>或见铁镬、<a id="a-6i"></a>猛火沸腾、<a id="a-6j"></a>热焰洪流煮有情类。<a id="a-6k"></a>见如是等受苦之事，<a id="a-6l"></a>复于一铁镬空煮炎热，<a id="a-6m"></a>中无有情，<a id="a-6n"></a>睹此忧惶，<a id="a-6o"></a>问狱卒曰：<a id="a-6p"></a>“何因缘故，<a id="a-6q"></a>自余铁镬皆煮有情，<a id="a-6r"></a>唯此镬中空燃沸涌？<a id="a-6s"></a>”彼便报曰：<a id="a-6t"></a>“佛弟难陀，<a id="a-6u"></a>唯愿生天专修梵行，<a id="a-6v"></a>得生天上暂受快乐。<a id="a-6w"></a>彼命终后入此镬中，<a id="a-6x"></a>是故我今燃镬相待。<a id="a-6y"></a>”难陀闻已，<a id="a-6z"></a>生大恐怖，<a id="a-70"></a>身毛皆竖，<a id="a-71"></a>白汗流出，<a id="a-72"></a>作如是念：<a id="a-73"></a>“此若知我是难陀者，<a id="a-74"></a>生叉镬中。<a id="a-75"></a>”即便急走，<a id="a-76"></a>诣世尊处。<a id="a-77"></a>佛言：<a id="a-78"></a>“汝见地狱不？<a id="a-79"></a>”难陀悲泣雨泪，<a id="a-7A"></a>哽咽而言，<a id="a-7B"></a>出微细声白言：<a id="a-7C"></a>“已见。<a id="a-7D"></a>”佛言：<a id="a-7E"></a>“汝见何物？<a id="a-7F"></a>”即如所见，<a id="a-7G"></a>具白世尊。<a id="a-7H"></a>佛告难陀：<a id="a-7I"></a>“或愿人间，<a id="a-7J"></a>或求天上，<a id="a-7K"></a>勤修梵行有如是过。<a id="a-7L"></a>是故汝今，<a id="a-7M"></a>当求涅槃以修梵行，<a id="a-7N"></a>勿乐生天而致勤苦。<a id="a-7O"></a>”难陀闻已，<a id="a-7P"></a>情怀愧耻，<a id="a-7Q"></a>默无所对。<a id="a-7R"></a>尔时，<a id="a-7S"></a>世尊知其意已，<a id="a-7T"></a>从地狱出，<a id="a-7U"></a>至逝多林。<a id="a-7V"></a>即告难陀及诸苾芻曰：<a id="a-7W"></a>“内有三垢，<a id="a-7X"></a>谓是淫欲、<a id="a-7Y"></a>瞋恚、<a id="a-7Z"></a>愚痴，<a id="a-7a"></a>是可弃舍，<a id="a-7b"></a>是应远离，<a id="a-7c"></a>法当修学。<a id="a-7d"></a>”</p>
  <p id="a7e">尔时，<a id="a-7f"></a>世尊住逝多林未经多日，<a id="a-7g"></a>为欲随缘化众生故，<a id="a-7h"></a>与诸徒众往占波国，<a id="a-7i"></a>住揭伽池边。<a id="a-7j"></a>时，<a id="a-7k"></a>彼难陀与五百苾芻，<a id="a-7l"></a>亦随佛至，<a id="a-7m"></a>往世尊所，<a id="a-7n"></a>皆礼佛足，<a id="a-7o"></a>在一面坐。</p>
  <p id="a7p">时佛世尊见众坐定，<a id="a-7q"></a>告难陀曰：<a id="a-7r"></a>“我有法要，<a id="a-7s"></a>初中后善，<a id="a-7t"></a>文义巧妙，<a id="a-7u"></a>纯一圆满清白梵行，<a id="a-7v"></a>所谓入母胎经。<a id="a-7w"></a>汝当谛听，<a id="a-7x"></a>至极作意，<a id="a-7y"></a>善思念之，<a id="a-7z"></a>我今为说。<a id="a-80"></a>”</p>
  <p id="a81">难陀言：<a id="a-82"></a>“唯然！<a id="a-83"></a>世尊，<a id="a-84"></a>愿乐欲闻。<a id="a-85"></a>”</p>
  <p id="a86">佛告难陀：<a id="a-87"></a>“虽有母胎，<a id="a-88"></a>有入不入。<a id="a-89"></a>云何受生入母胎中？<a id="a-8A"></a>若父母染心共为淫爱，<a id="a-8B"></a>其母腹净，<a id="a-8C"></a>月期时至，<a id="a-8D"></a>中蕴现前，<a id="a-8E"></a>当知尔时名入母胎。<a id="a-8F"></a>此中蕴形，<a id="a-8G"></a>有其二种：<a id="a-8H"></a>一者、<a id="a-8I"></a>形色端正，<a id="a-8J"></a>二者、<a id="a-8K"></a>容貌丑陋。<a id="a-8L"></a>地狱中有，<a id="a-8M"></a>容貌丑陋，<a id="a-8N"></a>如烧杌木；<a id="a-8O"></a>傍生中有，<a id="a-8P"></a>其色如烟；<a id="a-8Q"></a>饿鬼中有，<a id="a-8R"></a>其色如水；<a id="a-8S"></a>人天中有，<a id="a-8T"></a>形如金色；<a id="a-8U"></a>色界中有，<a id="a-8V"></a>形色鲜白；<a id="a-8W"></a>无色界天，<a id="a-8X"></a>元无中有，<a id="a-8Y"></a>以无色故。<a id="a-8Z"></a>中蕴有情，<a id="a-8a"></a>或有二手、<a id="a-8b"></a>二足，<a id="a-8c"></a>或四足、<a id="a-8d"></a>多足，<a id="a-8e"></a>或复无足，<a id="a-8f"></a>随其先业应托生处，<a id="a-8g"></a>所感中有即如彼形。<a id="a-8h"></a>若天中有，<a id="a-8i"></a>头便向上；<a id="a-8j"></a>人、<a id="a-8k"></a>傍生、<a id="a-8l"></a>鬼，<a id="a-8m"></a>横行而去；<a id="a-8n"></a>地狱中有，<a id="a-8o"></a>头直向下。<a id="a-8p"></a>凡诸中有，<a id="a-8q"></a>皆具神通，<a id="a-8r"></a>乘空而去。<a id="a-8s"></a>犹如天眼远观生处，<a id="a-8t"></a>言月期至者，<a id="a-8u"></a>谓纳胎时。</p>
  <p id="a8v">“难陀，<a id="a-8w"></a>有诸女人，<a id="a-8x"></a>或经三日，<a id="a-8y"></a>或经五日、<a id="a-8z"></a>半月、<a id="a-90"></a>一月，<a id="a-91"></a>或有待缘经久期水方至。<a id="a-92"></a>若有女人，<a id="a-93"></a>身无威势，<a id="a-94"></a>多受辛苦，<a id="a-95"></a>形容丑陋，<a id="a-96"></a>无好饮食，<a id="a-97"></a>月期虽来速当止息，<a id="a-98"></a>犹如干地洒水之时即便易燥。<a id="a-99"></a>若有女人，<a id="a-9A"></a>身有威势，<a id="a-9B"></a>常受安乐，<a id="a-9C"></a>仪容端正，<a id="a-9D"></a>得好饮食，<a id="a-9E"></a>所有月期不速止息，<a id="a-9F"></a>犹如润地水洒之时即便难燥。<a id="a-9G"></a>云何不入？<a id="a-9H"></a>父精出时，<a id="a-9I"></a>母精不出；<a id="a-9J"></a>母精出时，<a id="a-9K"></a>父精不出；<a id="a-9L"></a>若俱不出，<a id="a-9M"></a>皆不受胎。<a id="a-9N"></a>若母不净、<a id="a-9O"></a>父净，<a id="a-9P"></a>若父不净、<a id="a-9Q"></a>母净，<a id="a-9R"></a>若俱不净，<a id="a-9S"></a>亦不受胎。<a id="a-9T"></a>若母阴处为风病所持，<a id="a-9U"></a>或有黄病痰癊，<a id="a-9V"></a>或有血气胎结，<a id="a-9W"></a>或为肉增，<a id="a-9X"></a>或为服药，<a id="a-9Y"></a>或麦腹病、<a id="a-9Z"></a>蚁腰病，<a id="a-9a"></a>或产门如驼口，<a id="a-9b"></a>或中如多根树，<a id="a-9c"></a>或如犁头，<a id="a-9d"></a>或如车辕，<a id="a-9e"></a>或如藤条，<a id="a-9f"></a>或如树叶，<a id="a-9g"></a>或如麦芒，<a id="a-9h"></a>或腹下深，<a id="a-9i"></a>或有上深，<a id="a-9j"></a>或非胎器，<a id="a-9k"></a>或恒血出，<a id="a-9l"></a>或复水流，<a id="a-9m"></a>或如鸦口常开不合，<a id="a-9n"></a>或上下四边阔狭不等，<a id="a-9o"></a>或高下凹凸，<a id="a-9p"></a>或内有虫食烂坏不净。<a id="a-9q"></a>若母有此过者，<a id="a-9r"></a>并不受胎。<a id="a-9s"></a>或父母尊贵，<a id="a-9t"></a>中有卑贱；<a id="a-9u"></a>或中有尊贵，<a id="a-9v"></a>父母卑贱。<a id="a-9w"></a>如此等类，<a id="a-9x"></a>亦不成胎。<a id="a-9y"></a>若父母及中有俱是尊贵，<a id="a-9z"></a>若业不和合，<a id="a-A0"></a>亦不成胎。<a id="a-A1"></a>若其中有，<a id="a-A2"></a>于前境处，<a id="a-A3"></a>无男女二爱，<a id="a-A4"></a>亦不受生。</p>
  <p id="aA5">“难陀，<a id="a-A6"></a>云何中有得入母胎？<a id="a-A7"></a>若母腹净，<a id="a-A8"></a>中有现前，<a id="a-A9"></a>见为欲事，<a id="a-AA"></a>无如上说众多过患，<a id="a-AB"></a>父母及子有相感业，<a id="a-AC"></a>方入母胎。<a id="a-AD"></a>又彼中有欲入胎时，<a id="a-AE"></a>心即颠倒，<a id="a-AF"></a>若是男者，<a id="a-AG"></a>于母生爱，<a id="a-AH"></a>于父生憎；<a id="a-AI"></a>若是女者，<a id="a-AJ"></a>于父生爱，<a id="a-AK"></a>于母生憎。<a id="a-AL"></a>于过去生所造诸业，<a id="a-AM"></a>而起妄想作邪解心，<a id="a-AN"></a>生寒冷想，<a id="a-AO"></a>大风、<a id="a-AP"></a>大雨及云雾想，<a id="a-AQ"></a>或闻大众闹声；<a id="a-AR"></a>作此想已，<a id="a-AS"></a>堕业优劣，<a id="a-AT"></a>复起十种虚妄之相。<a id="a-AU"></a>云何为十？<a id="a-AV"></a>我今入宅，<a id="a-AW"></a>我欲登楼，<a id="a-AX"></a>我升台殿，<a id="a-AY"></a>我升床座，<a id="a-AZ"></a>我入草庵，<a id="a-Aa"></a>我入叶舍，<a id="a-Ab"></a>我入草丛，<a id="a-Ac"></a>我入林内，<a id="a-Ad"></a>我入墙孔，<a id="a-Ae"></a>我入篱间。<a id="a-Af"></a>难陀，<a id="a-Ag"></a>其时中有作此念已，<a id="a-Ah"></a>即入母胎，<a id="a-Ai"></a>应知受生，<a id="a-Aj"></a>名羯罗蓝。<a id="a-Ak"></a>父精母血非是余物，<a id="a-Al"></a>由父母精血和合因缘，<a id="a-Am"></a>为识所缘依止而住。<a id="a-An"></a>譬如依酪、<a id="a-Ao"></a>瓶、<a id="a-Ap"></a>钻、<a id="a-Aq"></a>人功，<a id="a-Ar"></a>动转不已，<a id="a-As"></a>得有酥出，<a id="a-At"></a>异此不生；<a id="a-Au"></a>当知父母不净精血羯罗蓝身亦复如是。</p>
  <p id="aAv">“复次，<a id="a-Aw"></a>难陀，<a id="a-Ax"></a>有四譬喻，<a id="a-Ay"></a>汝当善听。<a id="a-Az"></a>如依青草，<a id="a-B0"></a>虫乃得生，<a id="a-B1"></a>草非是虫，<a id="a-B2"></a>虫非离草；<a id="a-B3"></a>然依于草因缘和合，<a id="a-B4"></a>虫乃得生，<a id="a-B5"></a>身作青色。<a id="a-B6"></a>难陀当知，<a id="a-B7"></a>父精母血羯罗蓝身亦复如是，<a id="a-B8"></a>因缘和合大种根生。<a id="a-B9"></a>如依牛粪生虫，<a id="a-BA"></a>粪非是虫，<a id="a-BB"></a>虫非离粪；<a id="a-BC"></a>然依于粪因缘和合，<a id="a-BD"></a>虫乃得生，<a id="a-BE"></a>身作黄色。<a id="a-BF"></a>难陀当知，<a id="a-BG"></a>父精母血羯罗蓝身亦复如是，<a id="a-BH"></a>因缘和合大种根生。<a id="a-BI"></a>如依枣生虫，<a id="a-BJ"></a>枣非是虫，<a id="a-BK"></a>虫非离枣；<a id="a-BL"></a>然依于枣因缘和合，<a id="a-BM"></a>虫乃得生，<a id="a-BN"></a>身作赤色。<a id="a-BO"></a>难陀当知，<a id="a-BP"></a>父精母血羯罗蓝身亦复如是，<a id="a-BQ"></a>因缘和合大种根生。<a id="a-BR"></a>如依酪生虫，<a id="a-BS"></a>身作白色，<a id="a-BT"></a>广说乃至因缘和合大种根生。</p>
  <p id="aBU">“复次，<a id="a-BV"></a>难陀，<a id="a-BW"></a>依父母不净羯罗蓝故，<a id="a-BX"></a>地界现前，<a id="a-BY"></a>坚鞕为性；<a id="a-BZ"></a>水界现前，<a id="a-Ba"></a>湿润为性；<a id="a-Bb"></a>火界现前，<a id="a-Bc"></a>温暖为性；<a id="a-Bd"></a>风界现前，<a id="a-Be"></a>轻动为性。<a id="a-Bf"></a>难陀，<a id="a-Bg"></a>若父母不净羯罗蓝身，<a id="a-Bh"></a>但有地界，<a id="a-Bi"></a>无水界者，<a id="a-Bj"></a>便即干燥悉皆分散；<a id="a-Bk"></a>譬如手握干麨灰等。<a id="a-Bl"></a>若但水界，<a id="a-Bm"></a>无地界者，<a id="a-Bn"></a>即便离散；<a id="a-Bo"></a>如油滴水。<a id="a-Bp"></a>由水界故地界不散，<a id="a-Bq"></a>由地界故水界不流。<a id="a-Br"></a>难陀，<a id="a-Bs"></a>羯罗蓝身，<a id="a-Bt"></a>有地、<a id="a-Bu"></a>水界，<a id="a-Bv"></a>无火界者，<a id="a-Bw"></a>而便烂坏；<a id="a-Bx"></a>譬如夏月阴处肉团。<a id="a-By"></a>难陀，<a id="a-Bz"></a>羯罗蓝身，<a id="a-C0"></a>但有地、<a id="a-C1"></a>水、<a id="a-C2"></a>火界，<a id="a-C3"></a>无风界者，<a id="a-C4"></a>即便不能增长广大。<a id="a-C5"></a>此等皆由先业为因，<a id="a-C6"></a>更互为缘，<a id="a-C7"></a>共相招感，<a id="a-C8"></a>识乃得生，<a id="a-C9"></a>地界能持，<a id="a-CA"></a>水界能摄，<a id="a-CB"></a>火界能熟，<a id="a-CC"></a>风界能长。<a id="a-CD"></a>难陀，<a id="a-CE"></a>又如有人若彼弟子熟调沙糖，<a id="a-CF"></a>即以气吹令其增广，<a id="a-CG"></a>于内虚空犹如藕根；<a id="a-CH"></a>内身大种，<a id="a-CI"></a>地、<a id="a-CJ"></a>水、<a id="a-CK"></a>火、<a id="a-CL"></a>风业力增长亦复如是。<a id="a-CM"></a>难陀，<a id="a-CN"></a>非父母不净有羯罗蓝体，<a id="a-CO"></a>亦非母腹，<a id="a-CP"></a>亦非是业，<a id="a-CQ"></a>非因非缘；<a id="a-CR"></a>但由此等众缘和会，<a id="a-CS"></a>方始有胎。<a id="a-CT"></a>如新种子，<a id="a-CU"></a>不被风日之所损坏，<a id="a-CV"></a>坚实无穴，<a id="a-CW"></a>藏举合宜，<a id="a-CX"></a>下于良田，<a id="a-CY"></a>并有润泽，<a id="a-CZ"></a>因缘和合方有芽茎，<a id="a-Ca"></a>枝叶华果次第增长。<a id="a-Cb"></a>难陀，<a id="a-Cc"></a>此之种子，<a id="a-Cd"></a>非离缘合，<a id="a-Ce"></a>芽等得生。<a id="a-Cf"></a>如是应知，<a id="a-Cg"></a>非唯父母，<a id="a-Ch"></a>非但有业及以余缘，<a id="a-Ci"></a>而胎得生；<a id="a-Cj"></a>要由父母精血因缘和合，<a id="a-Ck"></a>方有胎耳！<a id="a-Cl"></a>难陀，<a id="a-Cm"></a>如明眼人为求火故，<a id="a-Cn"></a>将日光珠置于日中，<a id="a-Co"></a>以干牛粪而置其上，<a id="a-Cp"></a>方有火生。<a id="a-Cq"></a>如是应知，<a id="a-Cr"></a>依父母精血因缘合故，<a id="a-Cs"></a>方有胎生。<a id="a-Ct"></a>父母不净成羯罗蓝，<a id="a-Cu"></a>号之为色；<a id="a-Cv"></a>受、<a id="a-Cw"></a>想、<a id="a-Cx"></a>行、<a id="a-Cy"></a>识即是其名，<a id="a-Cz"></a>说为名色。<a id="a-D0"></a>此之蕴聚可恶名色托生诸有，<a id="a-D1"></a>乃至少分刹那，<a id="a-D2"></a>我不赞叹。<a id="a-D3"></a>何以故？<a id="a-D4"></a>生诸有中，<a id="a-D5"></a>是为大苦！<a id="a-D6"></a>譬如粪秽，<a id="a-D7"></a>少亦是臭；<a id="a-D8"></a>如是应知生诸有中，<a id="a-D9"></a>少亦名苦。<a id="a-DA"></a>此五取蕴，<a id="a-DB"></a>色、<a id="a-DC"></a>受、<a id="a-DD"></a>想、<a id="a-DE"></a>行、<a id="a-DF"></a>识，<a id="a-DG"></a>皆有生、<a id="a-DH"></a>住、<a id="a-DI"></a>增长及以衰坏。<a id="a-DJ"></a>生即是苦，<a id="a-DK"></a>住即是病，<a id="a-DL"></a>增长衰坏即是老死。<a id="a-DM"></a>是故，<a id="a-DN"></a>难陀，<a id="a-DO"></a>谁于有海而生爱味，<a id="a-DP"></a>卧母胎中受斯剧苦？</p>
  <p id="aDQ">“复次，<a id="a-DR"></a>难陀，<a id="a-DS"></a>如是应知凡入胎者，<a id="a-DT"></a>大数言之有三十八七日。<a id="a-DU"></a>初七日时胎居母腹，<a id="a-DV"></a>如榍如痈卧在粪秽，<a id="a-DW"></a>如处锅中，<a id="a-DX"></a>身根及识同居一处，<a id="a-DY"></a>壮热煎熬，<a id="a-DZ"></a>极受辛苦，<a id="a-Da"></a>名羯罗蓝。<a id="a-Db"></a>状如粥汁，<a id="a-Dc"></a>或如酪浆，<a id="a-Dd"></a>于七日中内热煎煮，<a id="a-De"></a>地界坚性，<a id="a-Df"></a>水界湿性，<a id="a-Dg"></a>火界暖性，<a id="a-Dh"></a>风界动性，<a id="a-Di"></a>方始现前。</p>
  <p id="aDj">“难陀，<a id="a-Dk"></a>第二七日胎居母腹，<a id="a-Dl"></a>卧在粪秽如处锅中，<a id="a-Dm"></a>身根及识同居一处，<a id="a-Dn"></a>壮热煎熬，<a id="a-Do"></a>极受辛苦。<a id="a-Dp"></a>于母腹中，<a id="a-Dq"></a>有风自起，<a id="a-Dr"></a>名为遍触，<a id="a-Ds"></a>从先业生。<a id="a-Dt"></a>触彼胎时名頞部陀，<a id="a-Du"></a>状如稠酪，<a id="a-Dv"></a>或如凝酥，<a id="a-Dw"></a>于七日中内热煎煮，<a id="a-Dx"></a>四界现前。</p>
  <p id="aDy">“难陀，<a id="a-Dz"></a>第三七日广说如前，<a id="a-E0"></a>于母腹中，<a id="a-E1"></a>有风名刀鞘口，<a id="a-E2"></a>从先业生。<a id="a-E3"></a>触彼胎时名曰闭尸，<a id="a-E4"></a>状如铁箸，<a id="a-E5"></a>或如蚯蚓，<a id="a-E6"></a>于七日中四界现前。</p>
  <p id="aE7">“难陀，<a id="a-E8"></a>第四七日广说如前，<a id="a-E9"></a>于母腹中，<a id="a-EA"></a>有风名为内门，<a id="a-EB"></a>从先业生。<a id="a-EC"></a>吹击胎箭名为健南，<a id="a-ED"></a>状如鞋楥，<a id="a-EE"></a>或如温石，<a id="a-EF"></a>于七日中四界现前。</p>
  <p id="aEG">“难陀，<a id="a-EH"></a>第五七日广说如前，<a id="a-EI"></a>于母腹中，<a id="a-EJ"></a>有风名曰摄持。<a id="a-EK"></a>此风触胎，<a id="a-EL"></a>有五相现，<a id="a-EM"></a>所谓两臂、<a id="a-EN"></a>两䏶及头。<a id="a-EO"></a>譬如春时，<a id="a-EP"></a>天降甘雨，<a id="a-EQ"></a>树林郁茂，<a id="a-ER"></a>增长枝条；<a id="a-ES"></a>此亦如是，<a id="a-ET"></a>五相显现。</p>
  <p id="aEU">“难陀，<a id="a-EV"></a>第六七日，<a id="a-EW"></a>于母腹中，<a id="a-EX"></a>有风名曰广大。<a id="a-EY"></a>此风触胎，<a id="a-EZ"></a>有四相现，<a id="a-Ea"></a>谓两肘、<a id="a-Eb"></a>两膝。<a id="a-Ec"></a>如春降雨，<a id="a-Ed"></a>荑草生枝；<a id="a-Ee"></a>此亦如是，<a id="a-Ef"></a>四相显现。</p>
  <p id="aEg">“难陀，<a id="a-Eh"></a>第七七日，<a id="a-Ei"></a>于母腹中，<a id="a-Ej"></a>有风名为旋转。<a id="a-Ek"></a>此风触胎，<a id="a-El"></a>有四相现，<a id="a-Em"></a>谓两手、<a id="a-En"></a>两脚，<a id="a-Eo"></a>犹如聚沫，<a id="a-Ep"></a>或如水苔，<a id="a-Eq"></a>有此四相。</p>
  <p id="aEr">“难陀。<a id="a-Es"></a>第八七日，<a id="a-Et"></a>于母腹中，<a id="a-Eu"></a>有风名曰翻转。<a id="a-Ev"></a>此风触胎，<a id="a-Ew"></a>有二十相现，<a id="a-Ex"></a>谓手足十指，<a id="a-Ey"></a>从此初出；<a id="a-Ez"></a>犹如新雨，<a id="a-F0"></a>树根始生。</p>
  <p id="aF1">“难陀，<a id="a-F2"></a>第九七日，<a id="a-F3"></a>于母腹中，<a id="a-F4"></a>有风名曰分散。<a id="a-F5"></a>此风触胎，<a id="a-F6"></a>有九种相现，<a id="a-F7"></a>谓二眼、<a id="a-F8"></a>二耳、<a id="a-F9"></a>二鼻并口，<a id="a-FA"></a>及下二穴。</p>
  <p id="aFB">“难陀，<a id="a-FC"></a>第十七日，<a id="a-FD"></a>于母腹中，<a id="a-FE"></a>有风名曰坚鞕，<a id="a-FF"></a>令胎坚实。<a id="a-FG"></a>即此七日，<a id="a-FH"></a>于母胎中，<a id="a-FI"></a>有风名曰普门，<a id="a-FJ"></a>此风吹胀胎藏，<a id="a-FK"></a>犹如浮囊以气吹满。</p>
  <p id="aFL">“难陀，<a id="a-FM"></a>第十一七日，<a id="a-FN"></a>于母胎中，<a id="a-FO"></a>有风名曰疏通，<a id="a-FP"></a>此风触胎，<a id="a-FQ"></a>令胎通彻，<a id="a-FR"></a>有九孔现。<a id="a-FS"></a>若母行立坐卧作事业时，<a id="a-FT"></a>彼风旋转虚通，<a id="a-FU"></a>渐令孔大。<a id="a-FV"></a>若风向上，<a id="a-FW"></a>上孔便开；<a id="a-FX"></a>若向下时，<a id="a-FY"></a>即通下穴。<a id="a-FZ"></a>譬如锻师及彼弟子，<a id="a-Fa"></a>以槖扇时，<a id="a-Fb"></a>上下通气。<a id="a-Fc"></a>风作事已，<a id="a-Fd"></a>即便隐灭。</p>
  <p id="aFe">“难陀，<a id="a-Ff"></a>第十二七日，<a id="a-Fg"></a>于母腹中，<a id="a-Fh"></a>有风名曰曲口，<a id="a-Fi"></a>此风吹胎，<a id="a-Fj"></a>于左右边作大小肠，<a id="a-Fk"></a>犹如藕丝，<a id="a-Fl"></a>如是依身交络而住。<a id="a-Fm"></a>即此七日，<a id="a-Fn"></a>复有风名曰穿发，<a id="a-Fo"></a>于彼胎内作一百三十节无有增减。<a id="a-Fp"></a>复由风力作百一禁处。</p>
  <p id="aFq">“难陀，<a id="a-Fr"></a>第十三七日，<a id="a-Fs"></a>于母腹中，<a id="a-Ft"></a>以前风力知有饥渴，<a id="a-Fu"></a>母饮食时所有滋味，<a id="a-Fv"></a>从脐而入藉以资身。</p>
  <p id="aFw">“难陀，<a id="a-Fx"></a>第十四七日，<a id="a-Fy"></a>于母腹中，<a id="a-Fz"></a>有风名曰线口。<a id="a-G0"></a>其风令胎生一千筋，<a id="a-G1"></a>身前有二百五十，<a id="a-G2"></a>身后有二百五十，<a id="a-G3"></a>右边二百五十，<a id="a-G4"></a>左边二百五十。</p>
  <p id="aG5">“难陀，<a id="a-G6"></a>第十五七日，<a id="a-G7"></a>于母腹中，<a id="a-G8"></a>有风名曰莲华，<a id="a-G9"></a>能与胎子作二十种脉，<a id="a-GA"></a>吸诸滋味，<a id="a-GB"></a>身前有五，<a id="a-GC"></a>身后有五，<a id="a-GD"></a>右边有五，<a id="a-GE"></a>左边有五。<a id="a-GF"></a>其脉有种种名及种种色，<a id="a-GG"></a>或名伴，<a id="a-GH"></a>或名力，<a id="a-GI"></a>或名势；<a id="a-GJ"></a>色有青、<a id="a-GK"></a>黄、<a id="a-GL"></a>赤、<a id="a-GM"></a>白、<a id="a-GN"></a>豆酥、<a id="a-GO"></a>油酪等色，<a id="a-GP"></a>更有多色共相和杂。<a id="a-GQ"></a>难陀，<a id="a-GR"></a>其二十脉，<a id="a-GS"></a>别各有四十脉，<a id="a-GT"></a>以为眷属。<a id="a-GU"></a>合有八百吸气之脉，<a id="a-GV"></a>于身前后左右各有二百。<a id="a-GW"></a>难陀，<a id="a-GX"></a>此八百脉，<a id="a-GY"></a>各有一百道脉眷属相连，<a id="a-GZ"></a>合有八万，<a id="a-Ga"></a>前有二万，<a id="a-Gb"></a>后有二万，<a id="a-Gc"></a>右有二万，<a id="a-Gd"></a>左有二万。<a id="a-Ge"></a>难陀，<a id="a-Gf"></a>此八万脉，<a id="a-Gg"></a>复有众多孔穴，<a id="a-Gh"></a>或一孔、<a id="a-Gi"></a>二孔乃至七孔，<a id="a-Gj"></a>一一各与毛孔相连，<a id="a-Gk"></a>犹如藕根有多孔隙。</p>
  <p id="aGl">“难陀，<a id="a-Gm"></a>第十六七日，<a id="a-Gn"></a>于母腹中，<a id="a-Go"></a>有风名曰甘露行。<a id="a-Gp"></a>此风能为方便，<a id="a-Gq"></a>安置胎子二眼处所，<a id="a-Gr"></a>如是两耳、<a id="a-Gs"></a>两鼻、<a id="a-Gt"></a>口咽、<a id="a-Gu"></a>胸臆，<a id="a-Gv"></a>令食入得停贮之处，<a id="a-Gw"></a>能令通过出入气息。<a id="a-Gx"></a>譬如陶师及彼弟子，<a id="a-Gy"></a>取好泥团安在轮上，<a id="a-Gz"></a>随其器物形势安布令无差舛；<a id="a-H0"></a>此由业风能作如是，<a id="a-H1"></a>于眼等处随势安布，<a id="a-H2"></a>乃至能令通过出入气息亦无爽失。</p>
  <p id="aH3">“难陀，<a id="a-H4"></a>第十七七日，<a id="a-H5"></a>于母腹中，<a id="a-H6"></a>有风名曰毛拂口。<a id="a-H7"></a>此风能于胎子眼、<a id="a-H8"></a>耳、<a id="a-H9"></a>鼻、<a id="a-HA"></a>口、<a id="a-HB"></a>咽喉、<a id="a-HC"></a>胸臆、<a id="a-HD"></a>食入之处，<a id="a-HE"></a>令其滑泽，<a id="a-HF"></a>通出入气息，<a id="a-HG"></a>安置处所。<a id="a-HH"></a>譬如巧匠若彼男女，<a id="a-HI"></a>取尘翳镜以油及灰，<a id="a-HJ"></a>或以细土揩拭令净；<a id="a-HK"></a>此由业风能作如是，<a id="a-HL"></a>安布处所无有障碍。</p>
  <p id="aHM">“难陀，<a id="a-HN"></a>第十八七日，<a id="a-HO"></a>于母腹中，<a id="a-HP"></a>有风名曰无垢，<a id="a-HQ"></a>能令胎子六处清净。<a id="a-HR"></a>如日月轮，<a id="a-HS"></a>大云覆蔽，<a id="a-HT"></a>猛风忽起吹云四散，<a id="a-HU"></a>光轮清净。<a id="a-HV"></a>难陀，<a id="a-HW"></a>此业风力，<a id="a-HX"></a>令其胎子六根清净亦复如是。</p>
  <p id="aHY">“难陀，<a id="a-HZ"></a>第十九七日，<a id="a-Ha"></a>于母腹内，<a id="a-Hb"></a>令其胎子成就四根，<a id="a-Hc"></a>眼、<a id="a-Hd"></a>耳、<a id="a-He"></a>鼻、<a id="a-Hf"></a>舌。<a id="a-Hg"></a>入母腹时，<a id="a-Hh"></a>先得三根，<a id="a-Hi"></a>谓身、<a id="a-Hj"></a>命、<a id="a-Hk"></a>意。</p>
  <p id="aHl">“难陀，<a id="a-Hm"></a>第二十七日，<a id="a-Hn"></a>于母腹中，<a id="a-Ho"></a>有风名曰坚固。<a id="a-Hp"></a>此风依胎，<a id="a-Hq"></a>左脚生指节二十骨，<a id="a-Hr"></a>右脚亦生二十骨，<a id="a-Hs"></a>足跟四骨，<a id="a-Ht"></a>髆有二骨，<a id="a-Hu"></a>膝有二骨，<a id="a-Hv"></a>䏶有二骨，<a id="a-Hw"></a>腰髁有三骨，<a id="a-Hx"></a>脊有十八骨，<a id="a-Hy"></a>胁有二十四骨，<a id="a-Hz"></a>复依左手生指节二十骨，<a id="a-I0"></a>复依右手亦生二十，<a id="a-I1"></a>腕有二骨，<a id="a-I2"></a>臂有四骨，<a id="a-I3"></a>胸有七骨，<a id="a-I4"></a>肩有七骨，<a id="a-I5"></a>项有四骨，<a id="a-I6"></a>颔有二骨，<a id="a-I7"></a>齿有三十二骨，<a id="a-I8"></a>髑髅四骨。<a id="a-I9"></a>难陀，<a id="a-IA"></a>譬如塑师或彼弟子，<a id="a-IB"></a>先用鞕木作其相状，<a id="a-IC"></a>次以绳缠，<a id="a-ID"></a>后安诸泥，<a id="a-IE"></a>以成形像；<a id="a-IF"></a>此业风力安布诸骨亦复如是。<a id="a-IG"></a>此中大骨数有二百，<a id="a-IH"></a>除余小骨。</p>
  <p id="aII">“难陀，<a id="a-IJ"></a>第二十一七日，<a id="a-IK"></a>于母腹中，<a id="a-IL"></a>有风名曰生起，<a id="a-IM"></a>能令胎子身上生肉。<a id="a-IN"></a>譬如泥师，<a id="a-IO"></a>先好调泥泥于墙壁；<a id="a-IP"></a>此风生肉亦复如是。</p>
  <p id="aIQ">“难陀，<a id="a-IR"></a>第二十二七日，<a id="a-IS"></a>于母腹中，<a id="a-IT"></a>有风名曰浮流，<a id="a-IU"></a>此风能令胎子生血。</p>
  <p id="aIV">“难陀，<a id="a-IW"></a>第二十三七日，<a id="a-IX"></a>于母腹内，<a id="a-IY"></a>有风名曰净持，<a id="a-IZ"></a>此风能令胎子生皮。</p>
  <p id="aIa">“难陀，<a id="a-Ib"></a>第二十四七日，<a id="a-Ic"></a>于母腹中，<a id="a-Id"></a>有风名曰滋漫，<a id="a-Ie"></a>此风能令胎子皮肤光悦。</p>
  <p id="aIf">“难陀，<a id="a-Ig"></a>第二十五七日，<a id="a-Ih"></a>于母腹中，<a id="a-Ii"></a>有风名曰持城，<a id="a-Ij"></a>此风能令胎子血肉滋润。</p>
  <p id="aIk">“难陀，<a id="a-Il"></a>第二十六七日，<a id="a-Im"></a>于母腹中，<a id="a-In"></a>有风名曰生成，<a id="a-Io"></a>能令胎子身生发毛爪甲，<a id="a-Ip"></a>此皆一一共脉相连。</p>
  <p id="aIq">“难陀，<a id="a-Ir"></a>第二十七七日，<a id="a-Is"></a>于母腹中，<a id="a-It"></a>有风名曰曲药，<a id="a-Iu"></a>此风能令胎子发毛爪甲悉皆成就。</p>
  <p id="aIv">“难陀，<a id="a-Iw"></a>由其胎子先造恶业，<a id="a-Ix"></a>悭涩吝惜，<a id="a-Iy"></a>于诸财物坚固执著不肯惠施，<a id="a-Iz"></a>不受父母师长言教，<a id="a-J0"></a>以身语意造不善业日夜增长，<a id="a-J1"></a>当受斯报。<a id="a-J2"></a>若生人间，<a id="a-J3"></a>所得果报皆不称意。<a id="a-J4"></a>若诸世人以长为好，<a id="a-J5"></a>彼即短；<a id="a-J6"></a>若以短为好，<a id="a-J7"></a>彼即长；<a id="a-J8"></a>以粗为好，<a id="a-J9"></a>彼即细；<a id="a-JA"></a>若以细为好，<a id="a-JB"></a>彼即粗；<a id="a-JC"></a>若支节相近为好，<a id="a-JD"></a>彼即相离；<a id="a-JE"></a>若相离为好，<a id="a-JF"></a>彼即相近；<a id="a-JG"></a>若多为好，<a id="a-JH"></a>彼即少；<a id="a-JI"></a>若少为好，<a id="a-JJ"></a>彼即多；<a id="a-JK"></a>爱肥便瘦，<a id="a-JL"></a>爱瘦便肥，<a id="a-JM"></a>爱怯便勇，<a id="a-JN"></a>爱勇便怯，<a id="a-JO"></a>爱白便黑，<a id="a-JP"></a>爱黑便白。<a id="a-JQ"></a>难陀，<a id="a-JR"></a>又由恶业感得恶报，<a id="a-JS"></a>聋盲喑哑，<a id="a-JT"></a>愚钝丑陋，<a id="a-JU"></a>所出音响人不乐闻，<a id="a-JV"></a>手足挛躄形如饿鬼，<a id="a-JW"></a>亲属皆憎不欲相见，<a id="a-JX"></a>况复余人！<a id="a-JY"></a>所有三业向人说时，<a id="a-JZ"></a>他不信受，<a id="a-Ja"></a>不将在意。<a id="a-Jb"></a>何以故？<a id="a-Jc"></a>由彼先世造诸恶业，<a id="a-Jd"></a>获如是报。</p>
  <p id="aJe">“难陀，<a id="a-Jf"></a>由其胎子先修福业，<a id="a-Jg"></a>好施不悭，<a id="a-Jh"></a>怜愍贫乏，<a id="a-Ji"></a>于诸财物无吝著心，<a id="a-Jj"></a>所造善业日夜增长，<a id="a-Jk"></a>当受胜报。<a id="a-Jl"></a>若生人间，<a id="a-Jm"></a>所受果报悉皆称意。<a id="a-Jn"></a>若诸世人以长为好则长，<a id="a-Jo"></a>若以短为好则短，<a id="a-Jp"></a>粗细合度，<a id="a-Jq"></a>支节应宜，<a id="a-Jr"></a>多少、<a id="a-Js"></a>肥瘦、<a id="a-Jt"></a>勇怯、<a id="a-Ju"></a>颜色无不爱者；<a id="a-Jv"></a>六根具足，<a id="a-Jw"></a>端正超伦；<a id="a-Jx"></a>辞辩分明，<a id="a-Jy"></a>音声和雅；<a id="a-Jz"></a>人相皆具，<a id="a-K0"></a>见者欢喜；<a id="a-K1"></a>所有三业向人说时，<a id="a-K2"></a>他皆信受，<a id="a-K3"></a>敬念在心。<a id="a-K4"></a>何以故？<a id="a-K5"></a>由彼先世造诸善业，<a id="a-K6"></a>获如是报。</p>
  <p id="aK7">“难陀，<a id="a-K8"></a>胎若是男，<a id="a-K9"></a>在母右胁蹲居而坐，<a id="a-KA"></a>两手掩面，<a id="a-KB"></a>向母脊住。<a id="a-KC"></a>若是女者，<a id="a-KD"></a>在母左胁蹲居而坐，<a id="a-KE"></a>两手掩面，<a id="a-KF"></a>向母腹住。<a id="a-KG"></a>在生藏下，<a id="a-KH"></a>熟藏之上，<a id="a-KI"></a>生物下镇，<a id="a-KJ"></a>熟物上刺，<a id="a-KK"></a>如缚五处插在尖摽。<a id="a-KL"></a>若母多食或时少食，<a id="a-KM"></a>皆受苦恼。<a id="a-KN"></a>如是若食极腻，<a id="a-KO"></a>或食干燥、<a id="a-KP"></a>极冷、<a id="a-KQ"></a>极热、<a id="a-KR"></a>咸淡苦醋，<a id="a-KS"></a>或太甘辛，<a id="a-KT"></a>食此等时皆受苦痛。<a id="a-KU"></a>若母行欲，<a id="a-KV"></a>或急行走，<a id="a-KW"></a>或时危坐，<a id="a-KX"></a>久坐久卧，<a id="a-KY"></a>跳踯之时，<a id="a-KZ"></a>悉皆受苦。<a id="a-Ka"></a>难陀当知，<a id="a-Kb"></a>处母胎中，<a id="a-Kc"></a>有如是等种种诸苦，<a id="a-Kd"></a>逼迫其身不可具说。<a id="a-Ke"></a>于人趣中受如此苦，<a id="a-Kf"></a>何况恶趣地狱之中，<a id="a-Kg"></a>苦难比喻！<a id="a-Kh"></a>是故，<a id="a-Ki"></a>难陀，<a id="a-Kj"></a>谁有智者，<a id="a-Kk"></a>乐居生死无边苦海，<a id="a-Kl"></a>受斯厄难？</p>
  <p id="aKm">“难陀，<a id="a-Kn"></a>第二十八七日，<a id="a-Ko"></a>于母腹中，<a id="a-Kp"></a>胎子便生八种颠倒之想。<a id="a-Kq"></a>云何为八？<a id="a-Kr"></a>所谓屋想、<a id="a-Ks"></a>乘想、<a id="a-Kt"></a>园想、<a id="a-Ku"></a>楼想、<a id="a-Kv"></a>阁想、<a id="a-Kw"></a>树林想、<a id="a-Kx"></a>床座想、<a id="a-Ky"></a>河想、<a id="a-Kz"></a>池想。<a id="a-L0"></a>实无此境，<a id="a-L1"></a>妄生分别。</p>
  <p id="aL2">“难陀，<a id="a-L3"></a>第二十九七日，<a id="a-L4"></a>于母腹中，<a id="a-L5"></a>有风名曰华条。<a id="a-L6"></a>此风能吹胎子，<a id="a-L7"></a>令其形色鲜白净洁，<a id="a-L8"></a>或由业力令色黧黑，<a id="a-L9"></a>或复青色，<a id="a-LA"></a>更有种种杂类颜色，<a id="a-LB"></a>或令干燥无有滋润，<a id="a-LC"></a>白光、<a id="a-LD"></a>黑光随色而出。</p>
  <p id="aLE">“难陀，<a id="a-LF"></a>第三十七日，<a id="a-LG"></a>于母腹中，<a id="a-LH"></a>有风名曰铁口。<a id="a-LI"></a>此风能吹胎子，<a id="a-LJ"></a>发毛爪甲令得生长，<a id="a-LK"></a>白黑诸光皆随业现，<a id="a-LL"></a>如上所说。</p>
  <p id="aLM">“难陀，<a id="a-LN"></a>第三十一七日，<a id="a-LO"></a>于母腹中胎子渐大。<a id="a-LP"></a>如是三十二七、<a id="a-LQ"></a>三十三七、<a id="a-LR"></a>三十四七日已来，<a id="a-LS"></a>增长广大。</p>
  <p id="aLT">“难陀，<a id="a-LU"></a>第三十五七日，<a id="a-LV"></a>子于母腹支体具足。</p>
  <p id="aLW">“难陀，<a id="a-LX"></a>第三十六七日，<a id="a-LY"></a>其子不乐住母腹中。</p>
  <p id="aLZ">“难陀，<a id="a-La"></a>第三十七七日，<a id="a-Lb"></a>于母腹中，<a id="a-Lc"></a>胎子便生三种不颠倒想，<a id="a-Ld"></a>所谓不净想、<a id="a-Le"></a>臭秽想、<a id="a-Lf"></a>黑暗想，<a id="a-Lg"></a>依一分说。</p>
  <p id="aLh">“难陀，<a id="a-Li"></a>第三十八七日，<a id="a-Lj"></a>于母腹中，<a id="a-Lk"></a>有风名曰蓝华。<a id="a-Ll"></a>此风能令胎子转身向下，<a id="a-Lm"></a>长舒两臂，<a id="a-Ln"></a>趣向产门。<a id="a-Lo"></a>次复有风名曰趣下，<a id="a-Lp"></a>由业力故，<a id="a-Lq"></a>风吹胎子，<a id="a-Lr"></a>令头向下，<a id="a-Ls"></a>双脚向上，<a id="a-Lt"></a>将出产门。<a id="a-Lu"></a>难陀，<a id="a-Lv"></a>若彼胎子，<a id="a-Lw"></a>于前身中造众恶业，<a id="a-Lx"></a>并堕人胎；<a id="a-Ly"></a>由此因缘将欲出时，<a id="a-Lz"></a>手脚横乱，<a id="a-M0"></a>不能转侧，<a id="a-M1"></a>便于母腹以取命终。<a id="a-M2"></a>时，<a id="a-M3"></a>有智慧女人，<a id="a-M4"></a>或善医者，<a id="a-M5"></a>以暖酥油，<a id="a-M6"></a>或榆皮汁及余滑物，<a id="a-M7"></a>涂其手上；<a id="a-M8"></a>即以中指夹薄刀子，<a id="a-M9"></a>利若锋芒，<a id="a-MA"></a>内如粪厕黑闇臭秽可恶坑中，<a id="a-MB"></a>有无量千虫恒所居止，<a id="a-MC"></a>臭汁常流，<a id="a-MD"></a>精血腐烂，<a id="a-ME"></a>深可厌患，<a id="a-MF"></a>薄皮覆盖，<a id="a-MG"></a>恶业身疮；<a id="a-MH"></a>于斯秽处，<a id="a-MI"></a>推手令入，<a id="a-MJ"></a>以利刀子脔割儿身，<a id="a-MK"></a>片片抽出。<a id="a-ML"></a>其母由斯受不称意极痛辛苦，<a id="a-MM"></a>因此命终；<a id="a-MN"></a>设复得存，<a id="a-MO"></a>与死无异。<a id="a-MP"></a>难陀，<a id="a-MQ"></a>若彼胎子善业所感，<a id="a-MR"></a>假令颠倒不损其母，<a id="a-MS"></a>安隐生出，<a id="a-MT"></a>不受辛苦。</p>
  <p id="aMU">“难陀，<a id="a-MV"></a>若是寻常无此厄者，<a id="a-MW"></a>至三十八七日，<a id="a-MX"></a>将欲产时，<a id="a-MY"></a>母受大苦，<a id="a-MZ"></a>性命几死，<a id="a-Ma"></a>方得出胎。</p>
  <p id="aMb">“难陀，<a id="a-Mc"></a>汝可审观，<a id="a-Md"></a>当求出离。<a id="a-Me"></a>”</p>
 </body>
</html>