<!doctype html>
<html id="z3IBTHsDO" data-ver="1365">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百六</h1>
  <h2 id="a2">唐三藏法师菩提流志奉诏译</h2>
  <h2 id="a3">阿阇世王子会第三十七</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山中，<a id="a-7"></a>与大比丘众千二百五十人俱。</p>
  <p id="a8">尔时，<a id="a-9"></a>阿阇世王所爱之子名为师子，<a id="a-A"></a>与其同友五百人俱，<a id="a-B"></a>皆已趣向阿耨多罗三藐三菩提，<a id="a-C"></a>各持种种幢幡宝盖，<a id="a-D"></a>从王舍城往耆阇崛山，<a id="a-E"></a>到如来所礼拜供养。<a id="a-F"></a>于是，<a id="a-G"></a>王子合掌恭敬，<a id="a-H"></a>而白佛言：<a id="a-I"></a>“惟愿如来，<a id="a-J"></a>为我宣说诸菩萨行。<a id="a-K"></a>”</p>
  <p id="aL">尔时，<a id="a-M"></a>王子即说颂言：</p>
  <p id="aN">“云何得端正，<a id="a-O"></a>　莲华中化生？</p>
  <p id="aP">云何知宿命？<a id="a-Q"></a> 愿佛为宣说。<a id="a-R"></a>”</p>
  <p id="aS">尔时，<a id="a-T"></a>如来了达诸行，<a id="a-U"></a>究竟彼岸，<a id="a-V"></a>随问而答，<a id="a-W"></a>即说颂曰：</p>
  <p id="aX">“忍辱得端正，<a id="a-Y"></a>　施莲华化生，</p>
  <p id="aZ">法施知宿命，<a id="a-a"></a>　汝当如是解。<a id="a-b"></a>”</p>
  <p id="ac">王子又问：</p>
  <p id="ad">“云何得成就，<a id="a-e"></a>　三昧陀罗尼，</p>
  <p id="af">凡有所发言，<a id="a-g"></a>　皆令人信受？<a id="a-h"></a>”</p>
  <p id="ai">世尊答曰：</p>
  <p id="aj">“修心得三昧，<a id="a-k"></a>　忍获陀罗尼，</p>
  <p id="al">敬重于众生，<a id="a-m"></a>　发言人信受。<a id="a-n"></a>”</p>
  <p id="ao">王子又问：</p>
  <p id="ap">“云何得正念，<a id="a-q"></a>　具足智慧生，</p>
  <p id="ar">如法而修行，<a id="a-s"></a>　坚固不可坏？<a id="a-t"></a>”</p>
  <p id="au">世尊答曰：</p>
  <p id="av">“不谄得正念，<a id="a-w"></a>　巧观智慧生，</p>
  <p id="ax">尊重所修行，<a id="a-y"></a>　护法心坚固。<a id="a-z"></a>”</p>
  <p id="a10">王子又问：</p>
  <p id="a11">“云何成妙相，<a id="a-12"></a>　具足三十二，</p>
  <p id="a13">八十随形好，<a id="a-14"></a>　观者乐无厌？<a id="a-15"></a>”</p>
  <p id="a16">世尊答曰：</p>
  <p id="a17">“由施得诸相，<a id="a-18"></a>　行慈获随好，</p>
  <p id="a19">等心于众生，<a id="a-1A"></a>　观者无厌足。<a id="a-1B"></a>”</p>
  <p id="a1C">王子又问：</p>
  <p id="a1D">“云何得梵音，<a id="a-1E"></a>　迦陵频伽声？</p>
  <p id="a1F">云何令世间，<a id="a-1G"></a>　见者皆欢喜？<a id="a-1H"></a>”</p>
  <p id="a1I">世尊答曰：</p>
  <p id="a1J">“诚言获梵音，<a id="a-1K"></a>　迦陵由软语，</p>
  <p id="a1L">离绮言两舌，<a id="a-1M"></a>　见者皆欢喜。<a id="a-1N"></a>”</p>
  <p id="a1O">王子又问：</p>
  <p id="a1P">“由何等业行，<a id="a-1Q"></a>　得生诸佛前，</p>
  <p id="a1R">能请微妙义？<a id="a-1S"></a> 唯愿如来说。<a id="a-1T"></a>”</p>
  <p id="a1U">世尊答曰：</p>
  <p id="a1V">“于诸法施中，<a id="a-1W"></a>　不曾为障碍，</p>
  <p id="a1X">因此故恒得，<a id="a-1Y"></a>　值遇诸如来。<a id="a-1Z"></a>”</p>
  <p id="a1a">王子又问：</p>
  <p id="a1b">“云何离诸难，<a id="a-1c"></a>　而生于善趣？</p>
  <p id="a1d">云何世世中，<a id="a-1e"></a>　性常无放逸？<a id="a-1f"></a>”</p>
  <p id="a1g">世尊答曰：</p>
  <p id="a1h">“净信离诸难，<a id="a-1i"></a>　持戒生善趣，</p>
  <p id="a1j">由修习于空，<a id="a-1k"></a>　所生无放逸。<a id="a-1l"></a>”</p>
  <p id="a1m">王子又问：</p>
  <p id="a1n">“云何获神通，<a id="a-1o"></a>　及证宿命智，</p>
  <p id="a1p">能永尽诸漏？<a id="a-1q"></a> 愿佛为开演。<a id="a-1r"></a>”</p>
  <p id="a1s">世尊答曰：</p>
  <p id="a1t">“施乘得神通，<a id="a-1u"></a>　教授成宿命，</p>
  <p id="a1v">舍离于二边，<a id="a-1w"></a>　由是尽诸漏。<a id="a-1x"></a>”</p>
  <p id="a1y">王子又问：</p>
  <p id="a1z">“云何净业成，<a id="a-20"></a>　魔网不能罥，</p>
  <p id="a21">而于世世中，<a id="a-22"></a>　为众之所爱？<a id="a-23"></a>”</p>
  <p id="a24">世尊答曰：</p>
  <p id="a25">“胜解成净业，<a id="a-26"></a>　精进摧伏魔，</p>
  <p id="a27">如说而修行，<a id="a-28"></a>　所生令众爱。<a id="a-29"></a>”</p>
  <p id="a2A">王子又问：</p>
  <p id="a2B">“云何得长寿，<a id="a-2C"></a>　获少病之身，</p>
  <p id="a2D">感难坏眷属？<a id="a-2E"></a> 愿牟尼宣说。<a id="a-2F"></a>”</p>
  <p id="a2G">世尊答曰：</p>
  <p id="a2H">“不害得长寿，<a id="a-2I"></a>　除他忧少病，</p>
  <p id="a2J">诤讼使和安，<a id="a-2K"></a>　得难坏眷属。<a id="a-2L"></a>”</p>
  <p id="a2M">王子又问：</p>
  <p id="a2N">“云何得财富，<a id="a-2O"></a>　资具无损减，</p>
  <p id="a2P">于世世所生，<a id="a-2Q"></a>　成就大威德？<a id="a-2R"></a>”</p>
  <p id="a2S">世尊答曰：</p>
  <p id="a2T">“不嫉获财富，<a id="a-2U"></a>　无悭资具增，</p>
  <p id="a2V">谦下成尊贵，<a id="a-2W"></a>　有威德自在。<a id="a-2X"></a>”</p>
  <p id="a2Y">王子又问：</p>
  <p id="a2Z">“云何获大力，<a id="a-2a"></a>　众魔不能害，</p>
  <p id="a2b">威势常超胜？<a id="a-2c"></a> 唯愿人尊说。<a id="a-2d"></a>”</p>
  <p id="a2e">世尊答曰：</p>
  <p id="a2f">“恒施上味食，<a id="a-2g"></a>　恐怖令安隐，</p>
  <p id="a2h">由斯得大力，<a id="a-2i"></a>　威势常超胜。<a id="a-2j"></a>”</p>
  <p id="a2k">王子又问：</p>
  <p id="a2l">“云何得成就，<a id="a-2m"></a>　天眼及天耳？</p>
  <p id="a2n">云何能了知，<a id="a-2o"></a>　种种众生心？<a id="a-2p"></a>”</p>
  <p id="a2q">世尊答曰：</p>
  <p id="a2r">“施灯感天眼，<a id="a-2s"></a>　奉乐成天耳，</p>
  <p id="a2t">远离于二边，<a id="a-2u"></a>　故获他心智。<a id="a-2v"></a>”</p>
  <p id="a2w">王子又问：</p>
  <p id="a2x">“云何得净土，<a id="a-2y"></a>　及以众圆满，</p>
  <p id="a2z">获随体圆光？<a id="a-30"></a> 功德海当说。<a id="a-31"></a>”</p>
  <p id="a32">世尊答曰：</p>
  <p id="a33">“由愿得净土，<a id="a-34"></a>　忍力众成就，</p>
  <p id="a35">施众妙宝帐，<a id="a-36"></a>　得周遍圆光。<a id="a-37"></a>”</p>
  <p id="a38">王子又问：</p>
  <p id="a39">“云何所生处，<a id="a-3A"></a>　菩提心不坏，</p>
  <p id="a3B">乃至于梦中，<a id="a-3C"></a>　亦无有忘失？<a id="a-3D"></a>”</p>
  <p id="a3E">世尊答曰：</p>
  <p id="a3F">“凡所游行处，<a id="a-3G"></a>　城邑聚落中，</p>
  <p id="a3H">化众趣菩提，<a id="a-3I"></a>　菩提心不坏。<a id="a-3J"></a>”</p>
  <p id="a3K">王子又问：</p>
  <p id="a3L">“云何大牟尼，<a id="a-3M"></a>　为众之所爱，</p>
  <p id="a3N">摄取一切法？<a id="a-3O"></a> 唯愿人尊说。<a id="a-3P"></a>”</p>
  <p id="a3Q">世尊答曰：</p>
  <p id="a3R">“胜志乐具足，<a id="a-3S"></a>　不退菩提心，</p>
  <p id="a3T">由此摄诸法，<a id="a-3U"></a>　为众之所爱。<a id="a-3V"></a>”</p>
  <p id="a3W">尔时，<a id="a-3X"></a>王子与诸大众，<a id="a-3Y"></a>闻是偈已，<a id="a-3Z"></a>咸作是言：<a id="a-3a"></a>“如佛所说此诸妙行，<a id="a-3b"></a>我等从今尽当修学。<a id="a-3c"></a>”是时如来即现微笑，<a id="a-3d"></a>放大光明遍照无量无边世界。</p>
  <p id="a3e">于是，<a id="a-3f"></a>弥勒菩萨白佛言：<a id="a-3g"></a>“世尊，<a id="a-3h"></a>以何因缘现此微笑？<a id="a-3i"></a>愿为宣说，<a id="a-3j"></a>断除疑惑。<a id="a-3k"></a>”</p>
  <p id="a3l">尔时，<a id="a-3m"></a>佛告弥勒菩萨摩诃萨言：<a id="a-3n"></a>“善男子，<a id="a-3o"></a>此王子等五百同友，<a id="a-3p"></a>皆于往昔为求无上正等菩提，<a id="a-3q"></a>恭敬供养十那由他八十亿诸佛。<a id="a-3r"></a>而我往在燃灯佛时，<a id="a-3s"></a>作婆罗门子成熟于彼。<a id="a-3t"></a>然彼诸人于未来世弥勒佛等诸世尊前，<a id="a-3u"></a>恒受化生，<a id="a-3v"></a>亲承供养。<a id="a-3w"></a>如是奉事十亿如来满三百劫，<a id="a-3x"></a>其最后佛，<a id="a-3y"></a>号无边智，<a id="a-3z"></a>善学诸法。<a id="a-40"></a>时无边智佛，<a id="a-41"></a>知彼诸人心之欲乐，<a id="a-42"></a>各随所应，<a id="a-43"></a>为授阿耨多罗三藐三菩提记：<a id="a-44"></a>同于安乐光严劫中成等正觉，<a id="a-45"></a>皆号智慧幢相；<a id="a-46"></a>此诸佛刹所有庄严，<a id="a-47"></a>亦如西方无量寿国等无差别。<a id="a-48"></a>善男子，<a id="a-49"></a>若有众生闻此所说而生信解，<a id="a-4A"></a>发愿当成大菩提者，<a id="a-4B"></a>应知是人所获功德，<a id="a-4C"></a>于三世中无有伦匹。<a id="a-4D"></a>善男子，<a id="a-4E"></a>若有人能六百劫中，<a id="a-4F"></a>恒以众宝遍于诸刹奉施如来；<a id="a-4G"></a>若复有人闻是经典，<a id="a-4H"></a>所生善根比前功德，<a id="a-4I"></a>算数校计所不能及。<a id="a-4J"></a>”</p>
  <p id="a4K">说是法时，<a id="a-4L"></a>众中八十亿众生，<a id="a-4M"></a>一时趣向阿耨多罗三藐三菩提。<a id="a-4N"></a>又此三千大千世界，<a id="a-4O"></a>皆悉震动，<a id="a-4P"></a>天雨妙华。<a id="a-4Q"></a>尔时，<a id="a-4R"></a>王子与五百同友，<a id="a-4S"></a>闻授记已，<a id="a-4T"></a>欢喜踊跃，<a id="a-4U"></a>咸作念言：<a id="a-4V"></a>“我等定当成无上觉。<a id="a-4W"></a>”于是王子及诸同侣，<a id="a-4X"></a>既兴供养，<a id="a-4Y"></a>获五神通，<a id="a-4Z"></a>即于佛前种种变现，<a id="a-4a"></a>出家为道。</p>
  <p id="a4b">尔时，<a id="a-4c"></a>诸菩萨摩诃萨及诸天人，<a id="a-4d"></a>所有趣向大菩提者，<a id="a-4e"></a>见彼王子与诸同友，<a id="a-4f"></a>随众所乐示现神变，<a id="a-4g"></a>皆大欢喜，<a id="a-4h"></a>咸作是言：<a id="a-4i"></a>“师子王子所问疑惑，<a id="a-4j"></a>如来法王悉为除断。<a id="a-4k"></a>如是世尊不可思议，<a id="a-4l"></a>如来正法及能信受，<a id="a-4m"></a>乃至果报不可思议。<a id="a-4n"></a>如来功德无量无边，<a id="a-4o"></a>于一切法靡不明达，<a id="a-4p"></a>为世导师度未度者，<a id="a-4q"></a>普能遍于十方世界，<a id="a-4r"></a>悉已了知三世诸法。<a id="a-4s"></a>谁有智者，<a id="a-4t"></a>得闻如是生安乐处功德之聚，<a id="a-4u"></a>而不发起猛利信乐趣求菩提？<a id="a-4v"></a>”</p>
  <p id="a4w">佛说是经已，<a id="a-4x"></a>师子王子等五百同友，<a id="a-4y"></a>欢喜奉行。</p>
  <p data-pb></p>
  <h2 id="a4z">大乘方便会第三十八之一</h2>
  <h2 id="a50">东晋天竺居士竺难提译</h2>
  <p id="a51">如是我闻：<a id="a-52"></a>一时，<a id="a-53"></a>佛在舍卫国祇树给孤独园精舍，<a id="a-54"></a>与大比丘八千人俱，<a id="a-55"></a>皆学无学大声闻众；<a id="a-56"></a>菩萨摩诃萨万二千人，<a id="a-57"></a>皆得神通，<a id="a-58"></a>众所知识，<a id="a-59"></a>得陀罗尼无碍辩才，<a id="a-5A"></a>得诸法忍，<a id="a-5B"></a>无量功德皆悉成就。<a id="a-5C"></a>尔时，<a id="a-5D"></a>如来从三昧起，<a id="a-5E"></a>无量百千万亿众生，<a id="a-5F"></a>恭敬围绕而为说法。</p>
  <p id="a5G">尔时，<a id="a-5H"></a>众中有菩萨摩诃萨，<a id="a-5I"></a>名曰智胜，<a id="a-5J"></a>即从座起，<a id="a-5K"></a>偏袒右肩，<a id="a-5L"></a>右膝著地，<a id="a-5M"></a>合掌向佛，<a id="a-5N"></a>而白佛言：<a id="a-5O"></a>“世尊，<a id="a-5P"></a>欲问一事，<a id="a-5Q"></a>唯愿听许。<a id="a-5R"></a>若佛听者，<a id="a-5S"></a>乃敢咨请。<a id="a-5T"></a>”</p>
  <p id="a5U">佛告智胜菩萨：<a id="a-5V"></a>“善男子，<a id="a-5W"></a>恣汝所问，<a id="a-5X"></a>当为汝说，<a id="a-5Y"></a>断汝所疑。<a id="a-5Z"></a>”</p>
  <p id="a5a">尔时，<a id="a-5b"></a>智胜菩萨白佛言：<a id="a-5c"></a>“世尊，<a id="a-5d"></a>所言方便，<a id="a-5e"></a>何等为菩萨方便？<a id="a-5f"></a>世尊，<a id="a-5g"></a>云何菩萨摩诃萨行于方便？<a id="a-5h"></a>”</p>
  <p id="a5i">如是问已，<a id="a-5j"></a>佛赞智胜菩萨言：<a id="a-5k"></a>“善哉！<a id="a-5l"></a>善哉！<a id="a-5m"></a>善男子，<a id="a-5n"></a>汝为诸菩萨摩诃萨故问方便义，<a id="a-5o"></a>多所利益，<a id="a-5p"></a>多所安乐，<a id="a-5q"></a>愍念世间，<a id="a-5r"></a>利益安乐唯天世人，<a id="a-5s"></a>为摄未来诸菩萨智慧，<a id="a-5t"></a>及去来现在诸佛法故。<a id="a-5u"></a>善男子，<a id="a-5v"></a>当为汝说，<a id="a-5w"></a>谛听！<a id="a-5x"></a>谛听！<a id="a-5y"></a>善思念之。<a id="a-5z"></a>”</p>
  <p id="a60">智胜菩萨受教而听：<a id="a-61"></a>“善男子，<a id="a-62"></a>行方便菩萨，<a id="a-63"></a>以一抟食给施一切众生。<a id="a-64"></a>何以故？<a id="a-65"></a>行方便菩萨，<a id="a-66"></a>以一抟食施与，<a id="a-67"></a>下至畜生，<a id="a-68"></a>愿求一切智。<a id="a-69"></a>以是菩萨与一切众生共之，<a id="a-6A"></a>回向阿耨多罗三藐三菩提。<a id="a-6B"></a>以是二因缘摄取一切众生，<a id="a-6C"></a>所谓求一切智心及愿方便。<a id="a-6D"></a>善男子，<a id="a-6E"></a>是名菩萨摩诃萨行于方便。</p>
  <p id="a6F">“复次，<a id="a-6G"></a>善男子，<a id="a-6H"></a>菩萨摩诃萨行于方便，<a id="a-6I"></a>若见行施之人生随喜心，<a id="a-6J"></a>以此随喜善根，<a id="a-6K"></a>愿与一切众生共之，<a id="a-6L"></a>回向阿耨多罗三藐三菩提。<a id="a-6M"></a>是方便菩萨，<a id="a-6N"></a>亦愿施者、<a id="a-6O"></a>受者不离一切智心。<a id="a-6P"></a>假令受者是二乘人，<a id="a-6Q"></a>亦愿不离一切智心。<a id="a-6R"></a>是名菩萨摩诃萨行于方便。</p>
  <p id="a6S">“复次，<a id="a-6T"></a>善男子，<a id="a-6U"></a>菩萨摩诃萨行于方便，<a id="a-6V"></a>若见十方世界中，<a id="a-6W"></a>无主华树及种种香，<a id="a-6X"></a>合集愿以供养诸佛。<a id="a-6Y"></a>若见十方世界中，<a id="a-6Z"></a>有主华香若香若叶，<a id="a-6a"></a>风所吹者一切合集，<a id="a-6b"></a>愿以供养十方诸佛。<a id="a-6c"></a>以是善根若自为、<a id="a-6d"></a>若为一切众生具一切智心，<a id="a-6e"></a>以是善根因缘故，<a id="a-6f"></a>得无量戒、<a id="a-6g"></a>定、<a id="a-6h"></a>慧、<a id="a-6i"></a>解脱、<a id="a-6j"></a>解脱知见。<a id="a-6k"></a>是名菩萨摩诃萨行于方便。</p>
  <p id="a6l">“复次，<a id="a-6m"></a>善男子，<a id="a-6n"></a>菩萨摩诃萨行于方便，<a id="a-6o"></a>若见十方世界众生受诸乐报，<a id="a-6p"></a>见已作如是念：<a id="a-6q"></a>‘愿一切众生得一切智乐。<a id="a-6r"></a>’若见十方世界众生受诸苦报，<a id="a-6s"></a>为诸众生忏悔诸罪作是大庄严：<a id="a-6t"></a>‘如是众生所受苦恼，<a id="a-6u"></a>我悉代受，<a id="a-6v"></a>令彼得乐。<a id="a-6w"></a>’以是善根愿成一切智，<a id="a-6x"></a>除一切众生苦恼。<a id="a-6y"></a>以是因缘故，<a id="a-6z"></a>毕竟不受一切诸苦，<a id="a-70"></a>纯受诸乐。<a id="a-71"></a>是名菩萨摩诃萨行于方便。</p>
  <p id="a72">“复次，<a id="a-73"></a>善男子，<a id="a-74"></a>菩萨摩诃萨行于方便，<a id="a-75"></a>若礼一佛，<a id="a-76"></a>恭敬供养，<a id="a-77"></a>尊重赞叹，<a id="a-78"></a>作是念：<a id="a-79"></a>‘一切如来，<a id="a-7A"></a>同一法界、<a id="a-7B"></a>一法身，<a id="a-7C"></a>一戒、<a id="a-7D"></a>一定、<a id="a-7E"></a>一慧、<a id="a-7F"></a>一解脱、<a id="a-7G"></a>一解脱知见。<a id="a-7H"></a>’作是念已，<a id="a-7I"></a>当知若礼一佛，<a id="a-7J"></a>恭敬供养，<a id="a-7K"></a>尊重赞叹，<a id="a-7L"></a>即是礼拜、<a id="a-7M"></a>供养恭敬、<a id="a-7N"></a>尊重赞叹一切诸佛。<a id="a-7O"></a>若供养一佛，<a id="a-7P"></a>即是供养十方诸佛。<a id="a-7Q"></a>如是供养十方佛已，<a id="a-7R"></a>是名菩萨摩诃萨行于方便。</p>
  <p id="a7S">“复次，<a id="a-7T"></a>善男子，<a id="a-7U"></a>菩萨摩诃萨行于方便，<a id="a-7V"></a>若钝根者不应自轻，<a id="a-7W"></a>乃至若能通利一四句偈，<a id="a-7X"></a>作是念：<a id="a-7Y"></a>‘若解一四句偈义，<a id="a-7Z"></a>即知一切佛法，<a id="a-7a"></a>一切佛法皆摄在此一偈义中。<a id="a-7b"></a>’如是通达已心不懈怠，<a id="a-7c"></a>若至诸国城邑聚落，<a id="a-7d"></a>以慈悲心广为人说，<a id="a-7e"></a>不求利养名闻，<a id="a-7f"></a>赞叹作如是愿：<a id="a-7g"></a>‘此四句偈，<a id="a-7h"></a>愿令他闻。<a id="a-7i"></a>’以是善根因缘方便，<a id="a-7j"></a>愿已令一切众生多闻皆如阿难，<a id="a-7k"></a>及得如来辩。<a id="a-7l"></a>是名菩萨摩诃萨行于方便。</p>
  <p id="a7m">“复次，<a id="a-7n"></a>善男子，<a id="a-7o"></a>菩萨摩诃萨行于方便，<a id="a-7p"></a>若生贫穷家，<a id="a-7q"></a>是菩萨乃至乞食，<a id="a-7r"></a>若得一抟食持用施僧，<a id="a-7s"></a>若施一人不以为愧，<a id="a-7t"></a>应作是念：<a id="a-7u"></a>‘如佛所说，<a id="a-7v"></a>心增广大胜以财施。<a id="a-7w"></a>我财施虽少，<a id="a-7x"></a>以一切智心，<a id="a-7y"></a>愿是善根成一切智，<a id="a-7z"></a>令诸众生悉得宝手犹如如来。<a id="a-80"></a>’以是缘故，<a id="a-81"></a>具足施、<a id="a-82"></a>戒、<a id="a-83"></a>禅定福处。<a id="a-84"></a>是名菩萨摩诃萨行于方便。</p>
  <p id="a85">“复次，<a id="a-86"></a>善男子，<a id="a-87"></a>菩萨摩诃萨行于方便，<a id="a-88"></a>若见声闻、<a id="a-89"></a>缘觉多得利养，<a id="a-8A"></a>尊重赞叹。<a id="a-8B"></a>是菩萨自以二缘慰喻其心。<a id="a-8C"></a>何等为二？<a id="a-8D"></a>所谓因菩萨故有诸如来，<a id="a-8E"></a>因如来故有声闻、<a id="a-8F"></a>缘觉。<a id="a-8G"></a>如是思惟：<a id="a-8H"></a>‘二乘之人虽得利养，<a id="a-8I"></a>我犹胜彼。<a id="a-8J"></a>彼所食者是我父物，<a id="a-8K"></a>云何于中而生希望？<a id="a-8L"></a>’是名菩萨摩诃萨行于方便。</p>
  <p id="a8M">“复次，<a id="a-8N"></a>善男子，<a id="a-8O"></a>菩萨摩诃萨行于方便，<a id="a-8P"></a>行施之时具六波罗蜜。<a id="a-8Q"></a>何等为六？<a id="a-8R"></a>善男子，<a id="a-8S"></a>菩萨行方便时，<a id="a-8T"></a>若见乞儿除悭惜心，<a id="a-8U"></a>具足大施，<a id="a-8V"></a>是名檀波罗蜜。<a id="a-8W"></a>自持禁戒，<a id="a-8X"></a>施持戒者，<a id="a-8Y"></a>见破戒人劝令持戒，<a id="a-8Z"></a>劝持戒已然后给施，<a id="a-8a"></a>是名尸波罗蜜。<a id="a-8b"></a>自除瞋恚行于慈愍，<a id="a-8c"></a>心无秽浊利益众生等心而施，<a id="a-8d"></a>是名羼提波罗蜜。<a id="a-8e"></a>若施饮食汤药，<a id="a-8f"></a>即时具足身心精进，<a id="a-8g"></a>去来进止，<a id="a-8h"></a>屈伸俯仰，<a id="a-8i"></a>是名毗离耶波罗蜜。<a id="a-8j"></a>若行施已其心得定，<a id="a-8k"></a>欢喜悦预，<a id="a-8l"></a>专念不乱，<a id="a-8m"></a>是名禅波罗蜜。<a id="a-8n"></a>如是施已分别诸法，<a id="a-8o"></a>施者是谁？<a id="a-8p"></a>谁为受者？<a id="a-8q"></a>谁受报者？<a id="a-8r"></a>如是观已，<a id="a-8s"></a>无有一法名为施者、<a id="a-8t"></a>若受施人及受报者，<a id="a-8u"></a>是名般若波罗蜜。<a id="a-8v"></a>善男子，<a id="a-8w"></a>是名菩萨摩诃萨行于方便具六波罗蜜。<a id="a-8x"></a>”</p>
  <p id="a8y">尔时，<a id="a-8z"></a>智胜菩萨白佛言：<a id="a-90"></a>“世尊，<a id="a-91"></a>未曾有也。<a id="a-92"></a>菩萨摩诃萨行于方便，<a id="a-93"></a>即于施时以此施故，<a id="a-94"></a>摄一切佛法及诸众生。<a id="a-95"></a>”</p>
  <p id="a96">佛告智胜菩萨：<a id="a-97"></a>“善男子，<a id="a-98"></a>如汝所说，<a id="a-99"></a>菩萨摩诃萨行于方便，<a id="a-9A"></a>以方便力故虽行少施，<a id="a-9B"></a>所得福德无量无边阿僧祇。<a id="a-9C"></a>”</p>
  <p id="a9D">佛复告智胜菩萨：<a id="a-9E"></a>“善男子，<a id="a-9F"></a>菩萨摩诃萨虽至不退转地，<a id="a-9G"></a>亦以方便而行于施，<a id="a-9H"></a>是名菩萨行于方便。<a id="a-9I"></a>善男子，<a id="a-9J"></a>有时恶知识教菩萨言：<a id="a-9K"></a>‘汝何用久处生死？<a id="a-9L"></a>可于此身早入涅槃。<a id="a-9M"></a>’菩萨知已即应离之：<a id="a-9N"></a>‘我如是大庄严，<a id="a-9O"></a>教化一切众生，<a id="a-9P"></a>是人为我作诸留难。<a id="a-9Q"></a>若我不在生死中者，<a id="a-9R"></a>何能教化无量众生？<a id="a-9S"></a>’”</p>
  <p id="a9T">智胜菩萨白佛言：<a id="a-9U"></a>“世尊，<a id="a-9V"></a>若有众生以妄想故犯四重罪。<a id="a-9W"></a>”</p>
  <p id="a9X">佛告智胜菩萨：<a id="a-9Y"></a>“善男子，<a id="a-9Z"></a>若出家菩萨以妄想故犯四重罪，<a id="a-9a"></a>行方便菩萨能尽除灭，<a id="a-9b"></a>我今亦说无有犯罪及受报者。<a id="a-9c"></a>”</p>
  <p id="a9d">智胜菩萨白佛言：<a id="a-9e"></a>“世尊，<a id="a-9f"></a>云何菩萨犯罪？<a id="a-9g"></a>”</p>
  <p id="a9h">佛告智胜菩萨：<a id="a-9i"></a>“善男子，<a id="a-9j"></a>菩萨虽行解脱戒，<a id="a-9k"></a>于百千劫中啖果食草，<a id="a-9l"></a>能忍众生善恶之语。<a id="a-9m"></a>若与声闻、<a id="a-9n"></a>缘觉共思惟法，<a id="a-9o"></a>善男子，<a id="a-9p"></a>是名菩萨摩诃萨犯于重罪。<a id="a-9q"></a>善男子，<a id="a-9r"></a>如声闻人犯于重禁，<a id="a-9s"></a>非即此身得入涅槃。<a id="a-9t"></a>善男子，<a id="a-9u"></a>菩萨如是，<a id="a-9v"></a>不除声闻、<a id="a-9w"></a>缘觉共思惟法，<a id="a-9x"></a>不舍不悔者，<a id="a-9y"></a>终不得成阿耨多罗三藐三菩提。<a id="a-9z"></a>若得佛法，<a id="a-A0"></a>无有是处。<a id="a-A1"></a>”</p>
  <p id="aA2">尔时，<a id="a-A3"></a>尊者阿难白佛言：<a id="a-A4"></a>“世尊，<a id="a-A5"></a>我今晨朝入舍卫城次第乞食，<a id="a-A6"></a>见众尊王菩萨，<a id="a-A7"></a>与一女人同一床坐。<a id="a-A8"></a>”</p>
  <p id="aA9">阿难说是语已，<a id="a-AA"></a>即时大地六种震动。<a id="a-AB"></a>众尊王菩萨于大众中，<a id="a-AC"></a>上升虚空高七多罗树，<a id="a-AD"></a>语阿难言：<a id="a-AE"></a>“尊者，<a id="a-AF"></a>何有犯罪能住空耶？<a id="a-AG"></a>阿难，<a id="a-AH"></a>可以此事问于世尊，<a id="a-AI"></a>云何罪法？<a id="a-AJ"></a>云何非罪？<a id="a-AK"></a>”</p>
  <p id="aAL">尔时，<a id="a-AM"></a>阿难忧愁向佛，<a id="a-AN"></a>右膝著地，<a id="a-AO"></a>手执佛足：<a id="a-AP"></a>“世尊，<a id="a-AQ"></a>我今悔过。<a id="a-AR"></a>如是大龙，<a id="a-AS"></a>我说犯罪。<a id="a-AT"></a>如是菩萨，<a id="a-AU"></a>我求其过。<a id="a-AV"></a>世尊，<a id="a-AW"></a>我今悔过，<a id="a-AX"></a>唯愿听许！<a id="a-AY"></a>”</p>
  <p id="aAZ">佛告阿难：<a id="a-Aa"></a>“汝不应于大乘大士求觅其罪。<a id="a-Ab"></a>阿难，<a id="a-Ac"></a>汝声闻人，<a id="a-Ad"></a>于障处行寂灭定，<a id="a-Ae"></a>无有留难断一切结。<a id="a-Af"></a>阿难，<a id="a-Ag"></a>行方便菩萨，<a id="a-Ah"></a>如是成就一切智心，<a id="a-Ai"></a>虽在中宫婇女共相娱乐，<a id="a-Aj"></a>不起魔事及诸留难，<a id="a-Ak"></a>而得阿耨多罗三藐三菩提。<a id="a-Al"></a>何以故？<a id="a-Am"></a>阿难，<a id="a-An"></a>行方便菩萨，<a id="a-Ao"></a>无有受如是众生不以三宝劝化，<a id="a-Ap"></a>若阿耨多罗三藐三菩提。<a id="a-Aq"></a>阿难，<a id="a-Ar"></a>若学大乘善男子、<a id="a-As"></a>善女人，<a id="a-At"></a>不离一切智心，<a id="a-Au"></a>若见可意五欲，<a id="a-Av"></a>即便在中共相娱乐。<a id="a-Aw"></a>阿难，<a id="a-Ax"></a>汝应作是念：<a id="a-Ay"></a>‘如此菩萨即是能成如来根本。<a id="a-Az"></a>’”</p>
  <p id="aB0">佛告阿难：<a id="a-B1"></a>“汝今谛听！<a id="a-B2"></a>谛听！<a id="a-B3"></a>以何缘故，<a id="a-B4"></a>众尊王菩萨摩诃萨，<a id="a-B5"></a>与此女人同一床坐？<a id="a-B6"></a>阿难，<a id="a-B7"></a>彼女人者曾于过去五百世中，<a id="a-B8"></a>为众尊王菩萨作妇。<a id="a-B9"></a>彼女人本习气故，<a id="a-BA"></a>见众尊王菩萨心生爱著，<a id="a-BB"></a>系缚不舍，<a id="a-BC"></a>此众尊王菩萨威德端正、<a id="a-BD"></a>持戒力故，<a id="a-BE"></a>见已欢喜踊跃，<a id="a-BF"></a>在一独处，<a id="a-BG"></a>生如是心：<a id="a-BH"></a>‘若众尊王菩萨能与我共一床坐者，<a id="a-BI"></a>我当发阿耨多罗三藐三菩提心。<a id="a-BJ"></a>’阿难，<a id="a-BK"></a>尔时众尊王菩萨，<a id="a-BL"></a>知彼女人心之所念，<a id="a-BM"></a>如是知已，<a id="a-BN"></a>即于晨朝著衣持钵，<a id="a-BO"></a>入舍卫城次第乞食，<a id="a-BP"></a>至彼女家即入其舍，<a id="a-BQ"></a>寻时思惟如是法门，<a id="a-BR"></a>若内地大、<a id="a-BS"></a>若外地大是一地大，<a id="a-BT"></a>以地大心执女人手共一床坐。<a id="a-BU"></a>众尊王菩萨即于坐上而说偈言：</p>
  <p id="aBV">“‘如来不赞叹，<a id="a-BW"></a>　凡夫所行欲，</p>
  <p id="aBX">离欲及贪爱，<a id="a-BY"></a>　乃成天人师。<a id="a-BZ"></a>’”</p>
  <p id="aBa">佛告阿难：<a id="a-Bb"></a>“时彼女人闻此偈已，<a id="a-Bc"></a>心大欢喜踊跃无量，<a id="a-Bd"></a>即从坐起，<a id="a-Be"></a>向众尊王菩萨，<a id="a-Bf"></a>接足敬礼，<a id="a-Bg"></a>说是偈言：</p>
  <p id="aBh">“‘我不贪爱欲，<a id="a-Bi"></a>　贪欲佛所呵！</p>
  <p id="aBj">离欲及贪爱，<a id="a-Bk"></a>　乃成天人师。<a id="a-Bl"></a>’</p>
  <p id="aBm">“说是偈已，<a id="a-Bn"></a>作如是言：<a id="a-Bo"></a>‘我先所生恶欲之心，<a id="a-Bp"></a>今当悔过，<a id="a-Bq"></a>即生善欲，<a id="a-Br"></a>发菩提心，<a id="a-Bs"></a>愿欲利益一切众生。<a id="a-Bt"></a>’”</p>
  <p id="aBu">佛告阿难：<a id="a-Bv"></a>“尔时，<a id="a-Bw"></a>众尊王菩萨劝彼女人，<a id="a-Bx"></a>令发阿耨多罗三藐三菩提心已，<a id="a-By"></a>即从坐去。<a id="a-Bz"></a>阿难，<a id="a-C0"></a>汝观是女人专心福报，<a id="a-C1"></a>我今以正遍知记彼女人，<a id="a-C2"></a>于此命终得转女身，<a id="a-C3"></a>当成男子。<a id="a-C4"></a>于将来世九十九劫，<a id="a-C5"></a>供养百千无量阿僧祇诸佛，<a id="a-C6"></a>具足一切佛法，<a id="a-C7"></a>得成为佛，<a id="a-C8"></a>号无垢烦恼如来应供正遍知。<a id="a-C9"></a>彼佛成道已，<a id="a-CA"></a>当是世时无有一人起不善心。<a id="a-CB"></a>阿难当知，<a id="a-CC"></a>行方便菩萨所摄眷属，<a id="a-CD"></a>终不堕三恶道。<a id="a-CE"></a>”</p>
  <p id="aCF">尔时，<a id="a-CG"></a>众尊王菩萨从空中下，<a id="a-CH"></a>顶礼佛足，<a id="a-CI"></a>礼已白佛言：<a id="a-CJ"></a>“世尊，<a id="a-CK"></a>菩萨行于方便，<a id="a-CL"></a>若为一人起大悲心合集善法，<a id="a-CM"></a>若似犯罪，<a id="a-CN"></a>若实犯罪，<a id="a-CO"></a>于百千劫堕大地狱。<a id="a-CP"></a>世尊，<a id="a-CQ"></a>此菩萨堪受诸恶及地狱苦，<a id="a-CR"></a>以此善根愿不舍一人。<a id="a-CS"></a>”</p>
  <p id="aCT">尔时，<a id="a-CU"></a>世尊赞众尊王菩萨言：<a id="a-CV"></a>“善哉！<a id="a-CW"></a>善哉！<a id="a-CX"></a>善男子，<a id="a-CY"></a>菩萨成就如是悲心，<a id="a-CZ"></a>虽受五欲不犯重罪，<a id="a-Ca"></a>离于诸罪及远一切堕恶道业。<a id="a-Cb"></a>善男子，<a id="a-Cc"></a>我念过去阿僧祇劫复过是数，<a id="a-Cd"></a>时有梵志名曰树提，<a id="a-Ce"></a>于四十二亿岁在空林中常修梵行。<a id="a-Cf"></a>彼时梵志过是岁已，<a id="a-Cg"></a>从林中出入极乐城，<a id="a-Ch"></a>入彼城已见有一女。<a id="a-Ci"></a>彼时女人见此梵志仪容端严，<a id="a-Cj"></a>即起欲心，<a id="a-Ck"></a>寻趣梵志，<a id="a-Cl"></a>以手执足即时躄地。<a id="a-Cm"></a>善男子，<a id="a-Cn"></a>尔时梵志告女人曰：<a id="a-Co"></a>‘姊何所求？<a id="a-Cp"></a>’女曰：<a id="a-Cq"></a>‘我求梵志。<a id="a-Cr"></a>’梵志言：<a id="a-Cs"></a>‘姊，<a id="a-Ct"></a>我不行欲。<a id="a-Cu"></a>’女曰：<a id="a-Cv"></a>‘若不从我，<a id="a-Cw"></a>我今当死。<a id="a-Cx"></a>’善男子，<a id="a-Cy"></a>尔时树提梵志，<a id="a-Cz"></a>如是思惟：<a id="a-D0"></a>‘此非我法，<a id="a-D1"></a>亦非我时。<a id="a-D2"></a>我于四十二亿岁修净梵行，<a id="a-D3"></a>云何于今而当毁坏？<a id="a-D4"></a>’彼时梵志强自顿抴得离七步，<a id="a-D5"></a>离七步已生哀愍心，<a id="a-D6"></a>如是思惟：<a id="a-D7"></a>‘我虽犯戒堕于恶道，<a id="a-D8"></a>我能堪忍地狱之苦。<a id="a-D9"></a>我今不忍见是女人受此苦恼，<a id="a-DA"></a>不令是人以我致死。<a id="a-DB"></a>’善男子，<a id="a-DC"></a>尔时梵志又如是思惟已，<a id="a-DD"></a>还至女所，<a id="a-DE"></a>以右手捉作如是言：<a id="a-DF"></a>‘姊起，<a id="a-DG"></a>恣汝所欲。<a id="a-DH"></a>’善男子，<a id="a-DI"></a>尔时梵志于十二年中共为家室，<a id="a-DJ"></a>过十二年已寻复出家，<a id="a-DK"></a>即时还具四无量心，<a id="a-DL"></a>具已命终生梵天中。<a id="a-DM"></a>善男子，<a id="a-DN"></a>汝勿有疑，<a id="a-DO"></a>尔时梵志即我身是，<a id="a-DP"></a>彼女人者今瞿夷是。<a id="a-DQ"></a>善男子，<a id="a-DR"></a>我于尔时为彼女欲暂起悲心，<a id="a-DS"></a>即得超越十百千劫生死之苦。<a id="a-DT"></a>善男子，<a id="a-DU"></a>汝如是观若余众生，<a id="a-DV"></a>由爱欲故堕于地狱；<a id="a-DW"></a>行方便菩萨由生梵天，<a id="a-DX"></a>是名菩萨摩诃萨行于方便。<a id="a-DY"></a>”</p>
  <p id="aDZ">佛复告智胜菩萨：<a id="a-Da"></a>“善男子，<a id="a-Db"></a>若舍利弗、<a id="a-Dc"></a>大目揵连等行方便者，<a id="a-Dd"></a>不令瞿伽离堕于地狱。<a id="a-De"></a>何以故？<a id="a-Df"></a>善男子，<a id="a-Dg"></a>我念过去世鸠留孙佛时，<a id="a-Dh"></a>有一比丘名曰无垢，<a id="a-Di"></a>在空林野止住窟中，<a id="a-Dj"></a>去窟不远有五仙人。<a id="a-Dk"></a>当尔之时，<a id="a-Dl"></a>卒起大云而降大雨。<a id="a-Dm"></a>时有贫女，<a id="a-Dn"></a>道遇暴雨，<a id="a-Do"></a>寒裸恐怖，<a id="a-Dp"></a>即入无垢所住窟中。<a id="a-Dq"></a>时雨既止，<a id="a-Dr"></a>无垢比丘共此女人从窟而出。<a id="a-Ds"></a>时，<a id="a-Dt"></a>五仙人见此事已，<a id="a-Du"></a>心生荒秽，<a id="a-Dv"></a>各相谓言：<a id="a-Dw"></a>‘无垢比丘，<a id="a-Dx"></a>心怀奸谄作不净行。<a id="a-Dy"></a>’时，<a id="a-Dz"></a>无垢比丘知彼仙人心之所念，<a id="a-E0"></a>即踊身虚空高七多罗树。<a id="a-E1"></a>时，<a id="a-E2"></a>五仙人见无垢比丘上升虚空，<a id="a-E3"></a>见已复相谓言：<a id="a-E4"></a>‘我等所见书记经论：<a id="a-E5"></a>若人作不净行，<a id="a-E6"></a>不能如是飞升虚空；<a id="a-E7"></a>若修净行则能如是。<a id="a-E8"></a>’彼时仙人即向无垢，<a id="a-E9"></a>五体投地，<a id="a-EA"></a>合掌悔过，<a id="a-EB"></a>不敢覆藏。<a id="a-EC"></a>”</p>
  <p id="aED">佛告智胜菩萨：<a id="a-EE"></a>“善男子，<a id="a-EF"></a>尔时无垢比丘，<a id="a-EG"></a>若不作如是方便飞升虚空者，<a id="a-EH"></a>此五仙人即此生身入于地狱。<a id="a-EI"></a>善男子，<a id="a-EJ"></a>尔时比丘岂异人乎？<a id="a-EK"></a>即弥勒菩萨是。<a id="a-EL"></a>善男子，<a id="a-EM"></a>汝今当知，<a id="a-EN"></a>舍利弗、<a id="a-EO"></a>目揵连若作如是方便，<a id="a-EP"></a>飞升虚空者，<a id="a-EQ"></a>瞿伽离比丘不堕地狱。<a id="a-ER"></a>善男子，<a id="a-ES"></a>汝今当知，<a id="a-ET"></a>如诸菩萨摩诃萨所行方便，<a id="a-EU"></a>声闻、<a id="a-EV"></a>缘觉之所无有。</p>
  <p id="aEW">“善男子，<a id="a-EX"></a>譬如淫女善知六十四态，<a id="a-EY"></a>为财宝故，<a id="a-EZ"></a>媚言诱他，<a id="a-Ea"></a>诈许舍身，<a id="a-Eb"></a>所重之物无所匮惜；<a id="a-Ec"></a>后得彼物，<a id="a-Ed"></a>得彼物已，<a id="a-Ee"></a>驱逐令去不生悔心。<a id="a-Ef"></a>善男子，<a id="a-Eg"></a>行方便菩萨，<a id="a-Eh"></a>能知随宜行于方便，<a id="a-Ei"></a>如是教化一切众生，<a id="a-Ej"></a>随其所欲而为现身，<a id="a-Ek"></a>于所须物心无吝惜，<a id="a-El"></a>乃至舍身，<a id="a-Em"></a>为众生故，<a id="a-En"></a>爱乐善根不求果报；<a id="a-Eo"></a>知诸众生作善根已，<a id="a-Ep"></a>心无退转，<a id="a-Eq"></a>即于尔时心生舍离，<a id="a-Er"></a>所现五欲永无恋著。</p>
  <p id="aEs">“善男子，<a id="a-Et"></a>譬如黑蜂在畜生中，<a id="a-Eu"></a>于一切华虽经香味，<a id="a-Ev"></a>而于其中无依止想，<a id="a-Ew"></a>无所爱著，<a id="a-Ex"></a>于华叶茎香不持而去。<a id="a-Ey"></a>善男子，<a id="a-Ez"></a>菩萨摩诃萨行于方便亦得如是，<a id="a-F0"></a>为化众生处于五欲见法无常，<a id="a-F1"></a>不以常想而起于爱，<a id="a-F2"></a>又不自害亦不害他。</p>
  <p id="aF3">“善男子，<a id="a-F4"></a>如小种子虽生于芽，<a id="a-F5"></a>然其本色无所亏损，<a id="a-F6"></a>不生异物。<a id="a-F7"></a>善男子，<a id="a-F8"></a>如是空、<a id="a-F9"></a>无相、<a id="a-FA"></a>无作、<a id="a-FB"></a>无我智慧种子，<a id="a-FC"></a>菩萨虽有烦恼，<a id="a-FD"></a>于五欲娱乐，<a id="a-FE"></a>不生三恶道芽，<a id="a-FF"></a>不损善根之色，<a id="a-FG"></a>亦不退转。</p>
  <p id="aFH">“善男子，<a id="a-FI"></a>譬如鱼师，<a id="a-FJ"></a>以食涂网投之深渊，<a id="a-FK"></a>既满所求即寻牵出。<a id="a-FL"></a>善男子，<a id="a-FM"></a>行方便菩萨亦复如是，<a id="a-FN"></a>以空、<a id="a-FO"></a>无相、<a id="a-FP"></a>无作、<a id="a-FQ"></a>无我智慧，<a id="a-FR"></a>熏修其心结以为网，<a id="a-FS"></a>一切智心以为涂食，<a id="a-FT"></a>虽投五欲污泥之中，<a id="a-FU"></a>如其所愿牵出欲界，<a id="a-FV"></a>命终之后生于梵世。</p>
  <p id="aFW">“善男子，<a id="a-FX"></a>譬如有人善知咒术，<a id="a-FY"></a>为官所执被五系缚；<a id="a-FZ"></a>此人自以咒术力故，<a id="a-Fa"></a>即断五缚随愿而去。<a id="a-Fb"></a>善男子，<a id="a-Fc"></a>如是菩萨摩诃萨行于方便，<a id="a-Fd"></a>虽处五欲共相娱乐，<a id="a-Fe"></a>为化众生如其所求；<a id="a-Ff"></a>以一切智咒，<a id="a-Fg"></a>断五欲缚生于梵世。</p>
  <p id="aFh">“善男子，<a id="a-Fi"></a>譬如士夫善知战法，<a id="a-Fj"></a>藏一利刀卫送行人，<a id="a-Fk"></a>而彼众中无有一人能知此人密怀奇谋，<a id="a-Fl"></a>而反轻之，<a id="a-Fm"></a>更生怜愍无敬重心，<a id="a-Fn"></a>各相谓言：<a id="a-Fo"></a>‘彼人既无器仗，<a id="a-Fp"></a>亦无伴党。<a id="a-Fq"></a>此非健士，<a id="a-Fr"></a>复无势力，<a id="a-Fs"></a>自身不救，<a id="a-Ft"></a>何能济人？<a id="a-Fu"></a>此若坏贼，<a id="a-Fv"></a>无有是处。<a id="a-Fw"></a>彼人必当受诸困厄。<a id="a-Fx"></a>’时彼士夫遂至空泽，<a id="a-Fy"></a>群贼俱发。<a id="a-Fz"></a>尔时士夫牢自庄严，<a id="a-G0"></a>寻时即出所藏之刀，<a id="a-G1"></a>始一掷刀群贼丧命，<a id="a-G2"></a>诸贼既坏复还藏刀。<a id="a-G3"></a>善男子，<a id="a-G4"></a>行方便菩萨善藏智刀，<a id="a-G5"></a>而以方便处于五欲共相娱乐，<a id="a-G6"></a>为化众生。<a id="a-G7"></a>声闻见此方便菩萨处于五欲共相娱乐，<a id="a-G8"></a>不知方便故生浊心，<a id="a-G9"></a>或复怜愍谓为放逸：<a id="a-GA"></a>‘如是之人尚不自度，<a id="a-GB"></a>况能救度一切众生？<a id="a-GC"></a>若能坏魔，<a id="a-GD"></a>无有是处。<a id="a-GE"></a>’尔时，<a id="a-GF"></a>菩萨善用方便智慧之刀，<a id="a-GG"></a>如其所求，<a id="a-GH"></a>断诸烦恼尽令摧灭，<a id="a-GI"></a>以智慧刀至净佛土，<a id="a-GJ"></a>无诸女人乃至无有一念欲想。<a id="a-GK"></a>”</p>
  <p id="aGL">尔时，<a id="a-GM"></a>有菩萨名曰爱作，<a id="a-GN"></a>入舍卫城次第乞食，<a id="a-GO"></a>渐渐遂至一长者家。<a id="a-GP"></a>长者有女，<a id="a-GQ"></a>名曰德增，<a id="a-GR"></a>住高楼上。<a id="a-GS"></a>彼时女人闻菩萨声，<a id="a-GT"></a>寻持食出向爱作菩萨。<a id="a-GU"></a>女见菩萨，<a id="a-GV"></a>取其形容相好音声，<a id="a-GW"></a>欲心即起，<a id="a-GX"></a>为欲所烧，<a id="a-GY"></a>即时命终骨节解散。<a id="a-GZ"></a>爱作菩萨见德增女，<a id="a-Ga"></a>亦起恶觉淫欲之心。<a id="a-Gb"></a>于时，<a id="a-Gc"></a>爱作菩萨即自思惟：<a id="a-Gd"></a>“云何彼法？<a id="a-Ge"></a>法者为著。<a id="a-Gf"></a>云何彼眼？<a id="a-Gg"></a>何者此眼？<a id="a-Gh"></a>眼性非知，<a id="a-Gi"></a>但是肉团，<a id="a-Gj"></a>不爱不知，<a id="a-Gk"></a>不思不觉，<a id="a-Gl"></a>无所分别，<a id="a-Gm"></a>其性本空；<a id="a-Gn"></a>耳、<a id="a-Go"></a>鼻、<a id="a-Gp"></a>舌、<a id="a-Gq"></a>身、<a id="a-Gr"></a>意法亦复如是，<a id="a-Gs"></a>薄皮厚皮，<a id="a-Gt"></a>血肉脂肪，<a id="a-Gu"></a>发毛爪齿，<a id="a-Gv"></a>骨髓筋脉，<a id="a-Gw"></a>从足至顶。<a id="a-Gx"></a>”如是观已，<a id="a-Gy"></a>若内若外，<a id="a-Gz"></a>无有一法而可爱著，<a id="a-H0"></a>若瞋若痴；<a id="a-H1"></a>于一切法如实观，<a id="a-H2"></a>即离欲心，<a id="a-H3"></a>得无生忍；<a id="a-H4"></a>得无生忍已，<a id="a-H5"></a>其心欢喜踊跃无量，<a id="a-H6"></a>即升虚空高一多罗树，<a id="a-H7"></a>绕舍卫城七匝。</p>
  <p id="aH8">尔时，<a id="a-H9"></a>世尊见爱作菩萨飞腾虚空，<a id="a-HA"></a>犹如鹅王无所挂碍。<a id="a-HB"></a>佛见是已，<a id="a-HC"></a>告阿难言：<a id="a-HD"></a>“阿难，<a id="a-HE"></a>汝见爱作菩萨飞腾虚空，<a id="a-HF"></a>犹如鹅王无所碍不？<a id="a-HG"></a>”</p>
  <p id="aHH">阿难言：<a id="a-HI"></a>“唯然，<a id="a-HJ"></a>已见。<a id="a-HK"></a>”</p>
  <p id="aHL">佛告阿难：<a id="a-HM"></a>“是爱作菩萨，<a id="a-HN"></a>因起欲心推求诸法，<a id="a-HO"></a>即坏魔众当转法轮。<a id="a-HP"></a>”</p>
  <p id="aHQ">时，<a id="a-HR"></a>德增女命终之后，<a id="a-HS"></a>生三十三天，<a id="a-HT"></a>转于女身得成男子，<a id="a-HU"></a>自然处于七宝宫殿，<a id="a-HV"></a>纵广正等十二由旬，<a id="a-HW"></a>有万四千诸天婇女以为侍卫。<a id="a-HX"></a>是德增天子，<a id="a-HY"></a>得识宿命推先业行：<a id="a-HZ"></a>“以何业缘而来生此？<a id="a-Ha"></a>”如是思惟已，<a id="a-Hb"></a>见舍卫城中作长者女，<a id="a-Hc"></a>爱作菩萨生淫欲心，<a id="a-Hd"></a>欲心炽盛即身命终，<a id="a-He"></a>便转女身得成男子：<a id="a-Hf"></a>“我以是事得无量神力。<a id="a-Hg"></a>”</p>
  <p id="aHh">尔时，<a id="a-Hi"></a>德增天子如是思惟：<a id="a-Hj"></a>“因起淫欲得如是报。<a id="a-Hk"></a>今我于爱作菩萨，<a id="a-Hl"></a>心甚清净，<a id="a-Hm"></a>礼敬供养。<a id="a-Hn"></a>我今若住先受五欲，<a id="a-Ho"></a>此非我宜。<a id="a-Hp"></a>”如是思惟已，<a id="a-Hq"></a>当诣如来，<a id="a-Hr"></a>并欲见于爱作菩萨礼敬供养。</p>
  <p id="aHs">时，<a id="a-Ht"></a>德增天子与其眷属，<a id="a-Hu"></a>持天华香、<a id="a-Hv"></a>涂香、<a id="a-Hw"></a>末香，<a id="a-Hx"></a>即于初夜来至佛所，<a id="a-Hy"></a>自以光明普照祇洹，<a id="a-Hz"></a>入觐世尊及见爱作。<a id="a-I0"></a>即以天华、<a id="a-I1"></a>末香、<a id="a-I2"></a>涂香，<a id="a-I3"></a>供养于佛，<a id="a-I4"></a>顶礼佛足，<a id="a-I5"></a>及爱作菩萨，<a id="a-I6"></a>一切大众右绕三匝，<a id="a-I7"></a>合掌向佛，<a id="a-I8"></a>即说偈言：</p>
  <p id="aI9">“天人之尊，<a id="a-IA"></a>　不可思议！<a id="a-IB"></a>　菩萨所行，<a id="a-IC"></a>　亦不可议！</p>
  <p id="aID">如来之法，<a id="a-IE"></a>　不可思议！<a id="a-IF"></a>　大名称者，<a id="a-IG"></a>　亦不可议！</p>
  <p id="aIH">我昔舍卫，<a id="a-II"></a>　曾为童女，<a id="a-IJ"></a>　在长者家，<a id="a-IK"></a>　名曰德增；</p>
  <p id="aIL">其年幼少，<a id="a-IM"></a>　颜貌端正，<a id="a-IN"></a>　父母爱念，<a id="a-IO"></a>　为作遮护。</p>
  <p id="aIP">如来世尊，<a id="a-IQ"></a>　无有轻戏，<a id="a-IR"></a>　有子爱作，<a id="a-IS"></a>　有大威德，</p>
  <p id="aIT">入舍卫城，<a id="a-IU"></a>　而行乞食，<a id="a-IV"></a>　渐到我父，<a id="a-IW"></a>　所止之舍。</p>
  <p id="aIX">我时闻其，<a id="a-IY"></a>　好妙音声，<a id="a-IZ"></a>　心大欢喜，<a id="a-Ia"></a>　即持食出；</p>
  <p id="aIb">寻时向于，<a id="a-Ic"></a>　行大心者，<a id="a-Id"></a>　如来之子，<a id="a-Ie"></a>　爱作菩萨。</p>
  <p id="aIf">见菩萨时，<a id="a-Ig"></a>　已在我心，<a id="a-Ih"></a>　观其净妙，<a id="a-Ii"></a>　心生染欲；</p>
  <p id="aIj">我若不得，<a id="a-Ik"></a>　内心所愿，<a id="a-Il"></a>　便当即时，<a id="a-Im"></a>　身命殒没。</p>
  <p id="aIn">我于尔时，<a id="a-Io"></a>　口不能言，<a id="a-Ip"></a>　手所持食，<a id="a-Iq"></a>　不能与之；</p>
  <p id="aIr">内心怀热，<a id="a-Is"></a>　而发淫欲，<a id="a-It"></a>　是时身热，<a id="a-Iu"></a>　寻便命终。</p>
  <p id="aIv">我时命终，<a id="a-Iw"></a>　经一念顷，<a id="a-Ix"></a>　寻得上生，<a id="a-Iy"></a>　三十三天；</p>
  <p id="aIz">离于最下，<a id="a-J0"></a>　女人之身，<a id="a-J1"></a>　得成男子，<a id="a-J2"></a>　为人所赞。</p>
  <p id="aJ3">胜妙宫殿，<a id="a-J4"></a>　自然而出；<a id="a-J5"></a>　种种妙宝，<a id="a-J6"></a>　人之所珍；</p>
  <p id="aJ7">具足一万，<a id="a-J8"></a>　四千婇女，<a id="a-J9"></a>　如是眷属，<a id="a-JA"></a>　是我所有。</p>
  <p id="aJB">我以此缘，<a id="a-JC"></a>　寻观宿命，<a id="a-JD"></a>　而自思惟，<a id="a-JE"></a>　即知往因，</p>
  <p id="aJF">因发欲心，<a id="a-JG"></a>　得如是报。</p>
  <p id="aJH">我以染心，<a id="a-JI"></a>　视于爱作，<a id="a-JJ"></a>　由见菩萨，<a id="a-JK"></a>　得喜光明。</p>
  <p id="aJL">我身所出，<a id="a-JM"></a>　光明之焰，<a id="a-JN"></a>　因彼业缘，<a id="a-JO"></a>　得如是报。</p>
  <p id="aJP">我终不愿，<a id="a-JQ"></a>　求于二乘，<a id="a-JR"></a>　所愿之处，<a id="a-JS"></a>　唯佛知之。</p>
  <p id="aJT">淫欲之心，<a id="a-JU"></a>　得报尚尔，<a id="a-JV"></a>　何况能作，<a id="a-JW"></a>　善心供养！</p>
  <p id="aJX">如我于今，<a id="a-JY"></a>　向于世尊，<a id="a-JZ"></a>　发如是愿，<a id="a-Ja"></a>　求一切智。</p>
  <p id="aJb">假使所行，<a id="a-Jc"></a>　劫如恒沙，<a id="a-Jd"></a>　终不退转，<a id="a-Je"></a>　于佛智慧。</p>
  <p id="aJf">遇善知识，<a id="a-Jg"></a>　爱作菩萨，<a id="a-Jh"></a>　今我当以，<a id="a-Ji"></a>　真法供养。</p>
  <p id="aJj">若余供养，<a id="a-Jk"></a>　非为供养，<a id="a-Jl"></a>　唯发菩提，<a id="a-Jm"></a>　是真供养。</p>
  <p id="aJn">行于菩提，<a id="a-Jo"></a>　最胜最尊，<a id="a-Jp"></a>　更不以欲，<a id="a-Jq"></a>　视诸女人。</p>
  <p id="aJr">我愿如是，<a id="a-Js"></a>　离于女身，<a id="a-Jt"></a>　向诸佛说，<a id="a-Ju"></a>　四无所畏。</p>
  <p id="aJv">我之父母，<a id="a-Jw"></a>　寻晓见我，<a id="a-Jx"></a>　身坏碎烂，<a id="a-Jy"></a>　悲号啼哭。</p>
  <p id="aJz">父母谓之，<a id="a-K0"></a>　比丘所为，<a id="a-K1"></a>　称怨啼哭，<a id="a-K2"></a>　呵骂比丘。</p>
  <p id="aK3">佛之神力，<a id="a-K4"></a>　令彼天子，<a id="a-K5"></a>　至父母所，<a id="a-K6"></a>　呵责谏喻：</p>
  <p id="aK7">于此比丘，<a id="a-K8"></a>　勿生瞋恚，<a id="a-K9"></a>　莫于长夜，<a id="a-KA"></a>　受诸苦恼。</p>
  <p id="aKB">德增女人，<a id="a-KC"></a>　先命终已，<a id="a-KD"></a>　即得上生，<a id="a-KE"></a>　三十三天。</p>
  <p id="aKF">离于女身，<a id="a-KG"></a>　得成男子，<a id="a-KH"></a>　为天人身，<a id="a-KI"></a>　光明远照。</p>
  <p id="aKJ">父母今当，<a id="a-KK"></a>　诣世尊所，<a id="a-KL"></a>　先不善心，<a id="a-KM"></a>　今应悔过。</p>
  <p id="aKN">若除如来，<a id="a-KO"></a>　诸佛世尊，<a id="a-KP"></a>　更无有人，<a id="a-KQ"></a>　可归依者。</p>
  <p id="aKR">以无畏心，<a id="a-KS"></a>　劝喻父母，<a id="a-KT"></a>　即时父母，<a id="a-KU"></a>　得闻佛名；</p>
  <p id="aKV">寻共和合，<a id="a-KW"></a>　至于释迦，<a id="a-KX"></a>　牟尼佛所。<a id="a-KY"></a> 至佛所已，</p>
  <p id="aKZ">头顶敬礼，<a id="a-Ka"></a>　二足之尊：<a id="a-Kb"></a>　今者悔过，<a id="a-Kc"></a>　本瞋恚心；</p>
  <p id="aKd">恭敬尊重，<a id="a-Ke"></a>　人中之尊；<a id="a-Kf"></a>　今者应问，<a id="a-Kg"></a>　如来自知，</p>
  <p id="aKh">云可供养，<a id="a-Ki"></a>　佛法及僧？<a id="a-Kj"></a>　云何修习，<a id="a-Kk"></a>　行于善行？</p>
  <p id="aKl">如是所问，<a id="a-Km"></a>　愿为说之。<a id="a-Kn"></a>　若得闻已，<a id="a-Ko"></a>　专心修行。</p>
  <p id="aKp">佛知父母，<a id="a-Kq"></a>　其心决定，<a id="a-Kr"></a>　天人之师，<a id="a-Ks"></a>　说如是言：</p>
  <p id="aKt">若欲供养，<a id="a-Ku"></a>　一切诸佛，<a id="a-Kv"></a>　专心坚固，<a id="a-Kw"></a>　发菩提心。</p>
  <p id="aKx">德增父母，<a id="a-Ky"></a>　及诸眷属，<a id="a-Kz"></a>　其数具足，<a id="a-L0"></a>　满五百人，</p>
  <p id="aL1">闻天人师，<a id="a-L2"></a>　如是之言，<a id="a-L3"></a>　发菩提心，<a id="a-L4"></a>　而作大愿。<a id="a-L5"></a>”</p>
  <p id="aL6">尔时佛告，<a id="a-L7"></a>　贤者阿难：<a id="a-L8"></a>“汝今善听，<a id="a-L9"></a>　我之所说。</p>
  <p id="aLA">菩萨所行，<a id="a-LB"></a>　不可思议，<a id="a-LC"></a>　无上智慧，<a id="a-LD"></a>　及以方便。</p>
  <p id="aLE">爱作菩萨，<a id="a-LF"></a>　数数发愿：<a id="a-LG"></a>　女人见我，<a id="a-LH"></a>　若发欲心，</p>
  <p id="aLI">寻时得离，<a id="a-LJ"></a>　于女人身，<a id="a-LK"></a>　得成男子，<a id="a-LL"></a>　为人所尊。</p>
  <p id="aLM">阿难汝观，<a id="a-LN"></a>　德力如是，<a id="a-LO"></a>　若犯非法，<a id="a-LP"></a>　应堕恶道；</p>
  <p id="aLQ">健士行之，<a id="a-LR"></a>　得坏魔众，<a id="a-LS"></a>　令彼生天，<a id="a-LT"></a>　得为天人。</p>
  <p id="aLU">今此天子，<a id="a-LV"></a>　供养于我，<a id="a-LW"></a>　其心恭敬，<a id="a-LX"></a>　正向菩提。</p>
  <p id="aLY">彼当供养，<a id="a-LZ"></a>　无量世尊，<a id="a-La"></a>　来世成佛，<a id="a-Lb"></a>　号曰善见。</p>
  <p id="aLc">此五百人，<a id="a-Ld"></a>　向菩提者，<a id="a-Le"></a>　亦当作佛，<a id="a-Lf"></a>　为天人师。</p>
  <p id="aLg">佛有是德，<a id="a-Lh"></a>　谁不供养？<a id="a-Li"></a>　是处深信，<a id="a-Lj"></a>　得无量乐。</p>
  <p id="aLk">非一女人，<a id="a-Ll"></a>　非二非三，<a id="a-Lm"></a>　无量百千，<a id="a-Ln"></a>　那由他亿，</p>
  <p id="aLo">见于爱作，<a id="a-Lp"></a>　发淫欲心，<a id="a-Lq"></a>　寻即命终，<a id="a-Lr"></a>　得为男子。</p>
  <p id="aLs">大医药王，<a id="a-Lt"></a>　有大名称，<a id="a-Lu"></a>　如是菩萨，<a id="a-Lv"></a>　谁不尊敬？</p>
  <p id="aLw">虽生欲心，<a id="a-Lx"></a>　更得快乐，<a id="a-Ly"></a>　况于菩萨，<a id="a-Lz"></a>　生恭敬心！<a id="a-M0"></a>”</p>
 </body>
</html>