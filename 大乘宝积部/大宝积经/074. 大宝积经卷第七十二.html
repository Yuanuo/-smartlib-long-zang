<!doctype html>
<html id="z3IBTGOCq" data-ver="1007">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第七十二</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之十二遮罗迦波利婆罗阇迦外道品第二十四</h2>
  <p id="a4">尔时，<a id="a-5"></a>遮罗迦波利婆罗阇迦外道八千人，<a id="a-6"></a>见诸阿修罗、<a id="a-7"></a>迦楼罗、<a id="a-8"></a>龙女及诸龙、<a id="a-9"></a>鸠槃茶、<a id="a-A"></a>乾闼婆、<a id="a-B"></a>夜叉、<a id="a-C"></a>紧那罗、<a id="a-D"></a>摩睺罗伽、<a id="a-E"></a>空行诸天、<a id="a-F"></a>四天王天、<a id="a-G"></a>三十三天、<a id="a-H"></a>夜摩天、<a id="a-I"></a>兜率陀天、<a id="a-J"></a>化乐天、<a id="a-K"></a>他化自在天、<a id="a-L"></a>梵天、<a id="a-M"></a>光音天、<a id="a-N"></a>遍净天、<a id="a-O"></a>广果天、<a id="a-P"></a>净居天等，<a id="a-Q"></a>供养世尊，<a id="a-R"></a>及闻赞叹，<a id="a-S"></a>生希有心。<a id="a-T"></a>闻此法门便生疑虑，<a id="a-U"></a>闻未曾法，<a id="a-V"></a>彼外道等白佛言：<a id="a-W"></a>“瞿昙，<a id="a-X"></a>我等闻此昔未闻法，<a id="a-Y"></a>闻已不乐遮罗迦波利婆罗阇迦外道，<a id="a-Z"></a>亦不乐在家。<a id="a-a"></a>我于此法复生疑虑，<a id="a-b"></a>不生敬信，<a id="a-c"></a>都由昔来未闻此法，<a id="a-d"></a>是故我于瞿昙沙门所亦有因缘。<a id="a-e"></a>何以故？<a id="a-f"></a>以沙门瞿昙作如是神通变化，<a id="a-g"></a>作如是神通变化已，<a id="a-h"></a>以其变化故，<a id="a-i"></a>我等见此诸天等得微妙身，<a id="a-j"></a>及见大众归伏瞿昙者至多，<a id="a-k"></a>以知瞿昙善说法故，<a id="a-l"></a>是故于瞿昙所复生微信。<a id="a-m"></a>瞿昙复为广果天说如是法，<a id="a-n"></a>言一切法是如来者，<a id="a-o"></a>我等于此甚生疑虑。<a id="a-p"></a>云何一切法名为如来？<a id="a-q"></a>我等于瞿昙所如是生信，<a id="a-r"></a>惟有瞿昙知我等意。<a id="a-s"></a>如是，<a id="a-t"></a>如是，<a id="a-u"></a>为我等说，<a id="a-v"></a>令使我等解此所说义，<a id="a-w"></a>得离疑网。<a id="a-x"></a>”从座而起，<a id="a-y"></a>作是请已。</p>
  <p id="az">世尊如是答于彼等：<a id="a-10"></a>“是以我今还问汝等，<a id="a-11"></a>随汝意答。<a id="a-12"></a>”</p>
  <p id="a13">外道白佛：<a id="a-14"></a>“善哉！<a id="a-15"></a>瞿昙，<a id="a-16"></a>瞿昙问我，<a id="a-17"></a>我今当说。<a id="a-18"></a>”</p>
  <p id="a19">佛即问彼：<a id="a-1A"></a>“汝等知不？<a id="a-1B"></a>云何胎入母腹？<a id="a-1C"></a>”</p>
  <p id="a1D">如是问已，<a id="a-1E"></a>外道答佛：<a id="a-1F"></a>“瞿昙，<a id="a-1G"></a>我诸论中，<a id="a-1H"></a>闻说三种因缘和合胎入母腹，<a id="a-1I"></a>父母相近生于贪染，<a id="a-1J"></a>思量欲事，<a id="a-1K"></a>思故行欲，<a id="a-1L"></a>是故胎入，<a id="a-1M"></a>如是成胎。<a id="a-1N"></a>”</p>
  <p id="a1O">佛言：<a id="a-1P"></a>“汝等外道，<a id="a-1Q"></a>于意云何？<a id="a-1R"></a>父母思时，<a id="a-1S"></a>彼贪为从母心起耶？<a id="a-1T"></a>”</p>
  <p id="a1U">外道言：<a id="a-1V"></a>“不也，<a id="a-1W"></a>瞿昙。<a id="a-1X"></a>”</p>
  <p id="a1Y">佛言：<a id="a-1Z"></a>“可从于母思量起耶？<a id="a-1a"></a>”</p>
  <p id="a1b">外道言：<a id="a-1c"></a>“不也，<a id="a-1d"></a>瞿昙。<a id="a-1e"></a>”</p>
  <p id="a1f">佛言：<a id="a-1g"></a>“彼贪可从父心起耶？<a id="a-1h"></a>”</p>
  <p id="a1i">外道言：<a id="a-1j"></a>“不也，<a id="a-1k"></a>瞿昙。<a id="a-1l"></a>”</p>
  <p id="a1m">佛言：<a id="a-1n"></a>“为从于父思量起耶？<a id="a-1o"></a>”</p>
  <p id="a1p">外道言：<a id="a-1q"></a>“不也，<a id="a-1r"></a>瞿昙。<a id="a-1s"></a>”</p>
  <p id="a1t">佛言：<a id="a-1u"></a>“于意云何？<a id="a-1v"></a>彼父贪欲可入母腹耶？<a id="a-1w"></a>”</p>
  <p id="a1x">外道言：<a id="a-1y"></a>“不也，<a id="a-1z"></a>瞿昙。<a id="a-20"></a>”</p>
  <p id="a21">佛言：<a id="a-22"></a>“于意云何？<a id="a-23"></a>父心入母腹耶？<a id="a-24"></a>”</p>
  <p id="a25">外道言：<a id="a-26"></a>“不也，<a id="a-27"></a>瞿昙。<a id="a-28"></a>”</p>
  <p id="a29">佛言：<a id="a-2A"></a>“于意云何？<a id="a-2B"></a>父分别入母腹耶？<a id="a-2C"></a>”</p>
  <p id="a2D">外道言：<a id="a-2E"></a>“不也，<a id="a-2F"></a>瞿昙。<a id="a-2G"></a>”</p>
  <p id="a2H">佛言：<a id="a-2I"></a>“于意云何？<a id="a-2J"></a>彼胎从天终已来入母腹耶？<a id="a-2K"></a>”</p>
  <p id="a2L">外道言：<a id="a-2M"></a>“不知也，<a id="a-2N"></a>瞿昙。<a id="a-2O"></a>”</p>
  <p id="a2P">佛言：<a id="a-2Q"></a>“于意云何？<a id="a-2R"></a>彼胎为从地狱终已来入母腹耶？<a id="a-2S"></a>”</p>
  <p id="a2T">外道言：<a id="a-2U"></a>“不知也，<a id="a-2V"></a>瞿昙。<a id="a-2W"></a>”</p>
  <p id="a2X">佛言：<a id="a-2Y"></a>“于意云何？<a id="a-2Z"></a>彼胎为从畜生终已来入母腹耶？<a id="a-2a"></a>”</p>
  <p id="a2b">外道言：<a id="a-2c"></a>“不知也，<a id="a-2d"></a>瞿昙。<a id="a-2e"></a>”</p>
  <p id="a2f">佛言：<a id="a-2g"></a>“于意云何？<a id="a-2h"></a>彼胎为从饿鬼终已来入母腹耶？<a id="a-2i"></a>”</p>
  <p id="a2j">外道言：<a id="a-2k"></a>“不知也，<a id="a-2l"></a>瞿昙。<a id="a-2m"></a>”</p>
  <p id="a2n">佛言：<a id="a-2o"></a>“于意云何？<a id="a-2p"></a>彼胎为从阿修罗终已来入母腹耶？<a id="a-2q"></a>”</p>
  <p id="a2r">外道言：<a id="a-2s"></a>“不知也，<a id="a-2t"></a>瞿昙。<a id="a-2u"></a>”</p>
  <p id="a2v">佛言：<a id="a-2w"></a>“于意云何？<a id="a-2x"></a>彼胎可非色来入母腹耶？<a id="a-2y"></a>”</p>
  <p id="a2z">外道言：<a id="a-30"></a>“不知也，<a id="a-31"></a>瞿昙。<a id="a-32"></a>”</p>
  <p id="a33">佛言：<a id="a-34"></a>“于意云何？<a id="a-35"></a>彼胎为是色来入母腹耶？<a id="a-36"></a>”</p>
  <p id="a37">外道言：<a id="a-38"></a>“不知也，<a id="a-39"></a>瞿昙。<a id="a-3A"></a>”</p>
  <p id="a3B">佛言：<a id="a-3C"></a>“于意云何？<a id="a-3D"></a>受、<a id="a-3E"></a>想、<a id="a-3F"></a>行、<a id="a-3G"></a>识来入母腹耶？<a id="a-3H"></a>”</p>
  <p id="a3I">外道言：<a id="a-3J"></a>“不知也，<a id="a-3K"></a>瞿昙。<a id="a-3L"></a>”</p>
  <p id="a3M">作是答已，<a id="a-3N"></a>佛告外道作如是言：<a id="a-3O"></a>“外道，<a id="a-3P"></a>此法甚深，<a id="a-3Q"></a>寂灭善说，<a id="a-3R"></a>微妙难测，<a id="a-3S"></a>非思量境界，<a id="a-3T"></a>难可显示，<a id="a-3U"></a>非汝所知。<a id="a-3V"></a>是诸外道，<a id="a-3W"></a>异见、<a id="a-3X"></a>异忍、<a id="a-3Y"></a>异种乐欲，<a id="a-3Z"></a>于非正处精进修行，<a id="a-3a"></a>于异见中决定趣向。<a id="a-3b"></a>”</p>
  <p id="a3c">佛言：<a id="a-3d"></a>“外道，<a id="a-3e"></a>若善男子、<a id="a-3f"></a>善女人，<a id="a-3g"></a>遇如是善知识，<a id="a-3h"></a>于甚深法中得生眼目。<a id="a-3i"></a>外道，<a id="a-3j"></a>譬如有人患其眼根，<a id="a-3k"></a>得遇良医治差眼目，<a id="a-3l"></a>以其净眼现身，<a id="a-3m"></a>能睹昔未见色。<a id="a-3n"></a>如是，<a id="a-3o"></a>外道，<a id="a-3p"></a>若有善男子、<a id="a-3q"></a>善女人，<a id="a-3r"></a>不具信等五根，<a id="a-3s"></a>遇善知识慧眼得净，<a id="a-3t"></a>以净慧眼得见深法。<a id="a-3u"></a>是故汝等诸外道辈，<a id="a-3v"></a>本昔长夜邪论诳惑而作异见，<a id="a-3w"></a>于其非法取善法相，<a id="a-3x"></a>于非解脱取解脱相，<a id="a-3y"></a>于非出处生其出相，<a id="a-3z"></a>汝师自坏亦坏汝等。<a id="a-40"></a>外道，<a id="a-41"></a>如人自盲复语余盲：<a id="a-42"></a>‘我将汝去。<a id="a-43"></a>’智者当知，<a id="a-44"></a>此等二人于其非路，<a id="a-45"></a>必有坠落遭其辛苦。<a id="a-46"></a>外道如是，<a id="a-47"></a>若沙门、<a id="a-48"></a>若婆罗门，<a id="a-49"></a>实非导师，<a id="a-4A"></a>自称导师；<a id="a-4B"></a>实非正觉，<a id="a-4C"></a>言我正觉；<a id="a-4D"></a>实不能知出世之道，<a id="a-4E"></a>言我能知；<a id="a-4F"></a>实不能见出世之道，<a id="a-4G"></a>言我能见；<a id="a-4H"></a>实不能知浅度之处，<a id="a-4I"></a>言我能知；<a id="a-4J"></a>实非教师，<a id="a-4K"></a>言我是师。<a id="a-4L"></a>彼所教者是为邪教，<a id="a-4M"></a>自非正觉，<a id="a-4N"></a>所教悟者亦是邪觉；<a id="a-4O"></a>实不解出，<a id="a-4P"></a>言我能解，<a id="a-4Q"></a>彼所教出者是为邪出；<a id="a-4R"></a>实不知道，<a id="a-4S"></a>言我知道，<a id="a-4T"></a>其所示者皆是邪道；<a id="a-4U"></a>实不知浅处，<a id="a-4V"></a>言我知处，<a id="a-4W"></a>其所度者反令困厄。<a id="a-4X"></a>外道，<a id="a-4Y"></a>譬如牧牛人不知浅处，<a id="a-4Z"></a>驱牛入水，<a id="a-4a"></a>于深处而渡。<a id="a-4b"></a>彼牛舍此未到彼岸，<a id="a-4c"></a>于其中流而受困厄，<a id="a-4d"></a>无有救护。<a id="a-4e"></a>何以故？<a id="a-4f"></a>由牧牛人不知浅处。<a id="a-4g"></a>外道如是，<a id="a-4h"></a>汝等实非导师作导师想，<a id="a-4i"></a>其所化者反受困厄。<a id="a-4j"></a>外道，<a id="a-4k"></a>我是导师实堪化导，<a id="a-4l"></a>其所化者正化彼等；<a id="a-4m"></a>我是正觉所言不虚，<a id="a-4n"></a>我所悟者令其正悟；<a id="a-4o"></a>我是能出所言不虚，<a id="a-4p"></a>所教出者令其正出；<a id="a-4q"></a>我见出道复能示他，<a id="a-4r"></a>其所导者示其正路；<a id="a-4s"></a>我知浅处所言不虚，<a id="a-4t"></a>是以我所度者令其正度；<a id="a-4u"></a>我知教化法，<a id="a-4v"></a>是以能化他；<a id="a-4w"></a>我知佛法能觉悟他；<a id="a-4x"></a>我知出法令他得出；<a id="a-4y"></a>由我正见故，<a id="a-4z"></a>复能正示他；<a id="a-50"></a>我知可度处故，<a id="a-51"></a>能度于他，<a id="a-52"></a>所将度者令得好道。<a id="a-53"></a>汝等外道乐解脱者，<a id="a-54"></a>我是导师今在现前，<a id="a-55"></a>汝等应来。<a id="a-56"></a>我能正悟具解出法，<a id="a-57"></a>善见出道能作浅度处。<a id="a-58"></a>汝等一心谛听善思，<a id="a-59"></a>悉生乐愿，<a id="a-5A"></a>正念现前，<a id="a-5B"></a>心当流注发勤精进，<a id="a-5C"></a>为未证法令得证故，<a id="a-5D"></a>未逮得法令获得故，<a id="a-5E"></a>昔未行道令进路故，<a id="a-5F"></a>昔未到处令得到故，<a id="a-5G"></a>为未伏魔令降伏故，<a id="a-5H"></a>昔未求伴者令求伴侣故，<a id="a-5I"></a>为未得法方便令得方便故。</p>
  <p id="a5J">“外道，<a id="a-5K"></a>如我所说，<a id="a-5L"></a>三法和合而得受胎。<a id="a-5M"></a>我今当说，<a id="a-5N"></a>汝等外道一心谛听，<a id="a-5O"></a>当为汝等说受胎法门。<a id="a-5P"></a>外道，<a id="a-5Q"></a>我言母者，<a id="a-5R"></a>是其过去作业之缘；<a id="a-5S"></a>我言父者，<a id="a-5T"></a>是其过去作业之因；<a id="a-5U"></a>我言乾闼婆者，<a id="a-5V"></a>谓是业招识。<a id="a-5W"></a>外道，<a id="a-5X"></a>我言迦罗逻者，<a id="a-5Y"></a>谓是业安置。<a id="a-5Z"></a>外道，<a id="a-5a"></a>我言母腹者，<a id="a-5b"></a>业安识依处所，<a id="a-5c"></a>识住腹已生得增长，<a id="a-5d"></a>渐渐广阔。<a id="a-5e"></a>外道，<a id="a-5f"></a>譬如药草丛林，<a id="a-5g"></a>依于大地而得增长渐渐广阔；<a id="a-5h"></a>外道如是，<a id="a-5i"></a>彼识入母腹已增长广阔，<a id="a-5j"></a>亦复如是。<a id="a-5k"></a>彼母腹中婴孩成长，<a id="a-5l"></a>方得产生，<a id="a-5m"></a>生已渐增，<a id="a-5n"></a>既得长大行宿时性，<a id="a-5o"></a>随终来处彼过所行；<a id="a-5p"></a>此现习起，<a id="a-5q"></a>彼是智知，<a id="a-5r"></a>非愚能了；<a id="a-5s"></a>共住交友，<a id="a-5t"></a>常恒观察，<a id="a-5u"></a>方知其性。</p>
  <p id="a5v">“外道谛听，<a id="a-5w"></a>彼人若从地狱终来生人中者，<a id="a-5x"></a>当有是相，<a id="a-5y"></a>智者应知：<a id="a-5z"></a>其声嘶破，<a id="a-60"></a>骡声、<a id="a-61"></a>匆急声、<a id="a-62"></a>怖畏声、<a id="a-63"></a>高声、<a id="a-64"></a>浅声，<a id="a-65"></a>小心常怖，<a id="a-66"></a>数数战悚，<a id="a-67"></a>其毛数竖，<a id="a-68"></a>梦中多见大火炽然，<a id="a-69"></a>或见山走，<a id="a-6A"></a>或见火聚，<a id="a-6B"></a>或见釜镬沸涌，<a id="a-6C"></a>或见有人执杖而走，<a id="a-6D"></a>或见己身为鉾槊所刺，<a id="a-6E"></a>或见罗刹女，<a id="a-6F"></a>或见群狗，<a id="a-6G"></a>或见群象来逐己身，<a id="a-6H"></a>或见己身驰走四方而无归处，<a id="a-6I"></a>其心少信无有亲友。<a id="a-6J"></a>外道，<a id="a-6K"></a>有如是等无量众相。<a id="a-6L"></a>我今略说如是等相，<a id="a-6M"></a>是名从地狱终来生人间。<a id="a-6N"></a>此智所知，<a id="a-6O"></a>非愚能测。</p>
  <p id="a6P">“外道谛听，<a id="a-6Q"></a>彼人若从畜生终来生人中者，<a id="a-6R"></a>当有是相，<a id="a-6S"></a>智者应知：<a id="a-6T"></a>闇钝少智，<a id="a-6U"></a>懈怠多食，<a id="a-6V"></a>乐食泥土，<a id="a-6W"></a>其性怯弱，<a id="a-6X"></a>言语不辩，<a id="a-6Y"></a>乐与痴人而为知友，<a id="a-6Z"></a>喜黑闇处，<a id="a-6a"></a>爱乐浊水，<a id="a-6b"></a>喜啮草木，<a id="a-6c"></a>喜以脚指剜掘于地，<a id="a-6d"></a>喜乐动头驱遣蝇虻，<a id="a-6e"></a>常喜昂头、<a id="a-6f"></a>欠呿、<a id="a-6g"></a>空嚼，<a id="a-6h"></a>常喜拳脚随宜卧地不避秽污，<a id="a-6i"></a>常喜空嗅喜乐裸形，<a id="a-6j"></a>常喜虚诈异言异作，<a id="a-6k"></a>多喜绮语，<a id="a-6l"></a>梦泥涂身，<a id="a-6m"></a>或梦见己身于田野食草，<a id="a-6n"></a>或梦见己身为众蛇缠绕，<a id="a-6o"></a>或梦见己身入于山谷丛林之中。<a id="a-6p"></a>外道，<a id="a-6q"></a>有如是等无量众相。<a id="a-6r"></a>我今略说如是等相，<a id="a-6s"></a>是名从畜生终来生人间，<a id="a-6t"></a>智者能知，<a id="a-6u"></a>非愚能测。</p>
  <p id="a6v">“外道谛听，<a id="a-6w"></a>彼人若从饿鬼终来生人中者，<a id="a-6x"></a>当有是相，<a id="a-6y"></a>智者应知：<a id="a-6z"></a>其头发黄，<a id="a-70"></a>怒目直视，<a id="a-71"></a>常喜饥渴、<a id="a-72"></a>悭贪、<a id="a-73"></a>嫉妒，<a id="a-74"></a>喜饶饮食，<a id="a-75"></a>喜背说人，<a id="a-76"></a>身体饶毛，<a id="a-77"></a>眼精光赤，<a id="a-78"></a>多思众食，<a id="a-79"></a>贪乐积集不欲割舍，<a id="a-7A"></a>不乐见善人，<a id="a-7B"></a>所见财物其心欲盗，<a id="a-7C"></a>乃至得其少许财物即便欣喜，<a id="a-7D"></a>常求财利乐不净食，<a id="a-7E"></a>见他资产便生妒嫉，<a id="a-7F"></a>复于他财生己有想，<a id="a-7G"></a>见他受用便生吝惜，<a id="a-7H"></a>闻说好食心生不乐，<a id="a-7I"></a>乃至巷路见遗落果及以五谷，<a id="a-7J"></a>便生贪心采取收敛。<a id="a-7K"></a>外道，<a id="a-7L"></a>有如是等无量众相。<a id="a-7M"></a>我今略说如是等相，<a id="a-7N"></a>是名从饿鬼中终来生人间，<a id="a-7O"></a>智者能知，<a id="a-7P"></a>非愚能测。</p>
  <p id="a7Q">“外道谛听，<a id="a-7R"></a>若从阿修罗终生人中者，<a id="a-7S"></a>当有是相，<a id="a-7T"></a>智者应知：<a id="a-7U"></a>高心我慢，<a id="a-7V"></a>常喜忿怒，<a id="a-7W"></a>好乐斗诤，<a id="a-7X"></a>挟怨不忘，<a id="a-7Y"></a>起增上慢。<a id="a-7Z"></a>其身洪壮，<a id="a-7a"></a>眼白如犬，<a id="a-7b"></a>齿长多露，<a id="a-7c"></a>勇健大力，<a id="a-7d"></a>常乐战阵，<a id="a-7e"></a>亦喜两舌破坏他人，<a id="a-7f"></a>疏齿高心轻蔑他人，<a id="a-7g"></a>所造书论他人虽知语巧微密，<a id="a-7h"></a>亦有智力及烦恼力乐自养身。<a id="a-7i"></a>外道，<a id="a-7j"></a>有如是等无量众相。<a id="a-7k"></a>我今略说如是等相，<a id="a-7l"></a>是名从阿修罗终来生人间，<a id="a-7m"></a>智者能知，<a id="a-7n"></a>非愚所测。</p>
  <p id="a7o">“外道谛听，<a id="a-7p"></a>若从人终还生人中者，<a id="a-7q"></a>当有是相，<a id="a-7r"></a>智者应知：<a id="a-7s"></a>其人贤直，<a id="a-7t"></a>亲近善人，<a id="a-7u"></a>毁呰恶人，<a id="a-7v"></a>好惜门望，<a id="a-7w"></a>笃厚守信，<a id="a-7x"></a>乐好名闻及以称誉，<a id="a-7y"></a>爱乐工巧，<a id="a-7z"></a>敬重智慧，<a id="a-80"></a>具惭羞耻，<a id="a-81"></a>心性柔软，<a id="a-82"></a>识知恩养，<a id="a-83"></a>于善友所心顺无违，<a id="a-84"></a>好喜舍施，<a id="a-85"></a>知人高下，<a id="a-86"></a>善观前人有益无益，<a id="a-87"></a>善能答对领其言义，<a id="a-88"></a>善能和合亦能乖离，<a id="a-89"></a>善能作使宣传言语，<a id="a-8A"></a>于种种语能善通达忆持不忘，<a id="a-8B"></a>亦复能知是处非处。<a id="a-8C"></a>外道，<a id="a-8D"></a>有如是等无量众相。<a id="a-8E"></a>我今略说如是等相，<a id="a-8F"></a>是名从人中终还生人间，<a id="a-8G"></a>智者能知，<a id="a-8H"></a>非愚能测。</p>
  <p id="a8I">“外道谛听，<a id="a-8J"></a>若从天中终生人间者，<a id="a-8K"></a>当有是相，<a id="a-8L"></a>智者应知：<a id="a-8M"></a>为人端正，<a id="a-8N"></a>乐好清净，<a id="a-8O"></a>喜著华鬘及以香熏，<a id="a-8P"></a>乐香涂身，<a id="a-8Q"></a>常喜洗浴，<a id="a-8R"></a>所乐五欲简择好者不喜于恶，<a id="a-8S"></a>喜乐音声及以歌舞，<a id="a-8T"></a>纯与上人而为交友，<a id="a-8U"></a>不与下人而为朋党，<a id="a-8V"></a>好喜楼阁、<a id="a-8W"></a>高堂、<a id="a-8X"></a>寝室，<a id="a-8Y"></a>乐慈为道，<a id="a-8Z"></a>含笑不嗔，<a id="a-8a"></a>吐言柔美，<a id="a-8b"></a>言语善巧令人喜悦，<a id="a-8c"></a>喜乐璎珞及好衣服严身之具，<a id="a-8d"></a>常乐出入行来畅步，<a id="a-8e"></a>所作精勤终不懈怠。<a id="a-8f"></a>外道，<a id="a-8g"></a>有如是等无量众相。<a id="a-8h"></a>我今略说如是等相，<a id="a-8i"></a>是名从天中终生于人间，<a id="a-8j"></a>此智能知，<a id="a-8k"></a>非愚能测。</p>
  <p id="a8l">“外道，<a id="a-8m"></a>若善男子、<a id="a-8n"></a>若善女人，<a id="a-8o"></a>欲超此相，<a id="a-8p"></a>应近善知识顺彼人意，<a id="a-8q"></a>彼所作者即随作之，<a id="a-8r"></a>彼善知识令彼超度为其说法。</p>
  <p id="a8s">“外道，<a id="a-8t"></a>从地狱终生人间者，<a id="a-8u"></a>地狱已前作人身时，<a id="a-8v"></a>造诸过恶，<a id="a-8w"></a>起嗔恚故便作杀害，<a id="a-8x"></a>以其彼业牵堕地狱。<a id="a-8y"></a>彼在地狱受种种苦，<a id="a-8z"></a>后生人间犹有习气。<a id="a-90"></a>是人既知如是相已，<a id="a-91"></a>必须自知：<a id="a-92"></a>‘我从地狱来生人间’。<a id="a-93"></a>是人为舍地狱因缘，<a id="a-94"></a>应求善知识；<a id="a-95"></a>遇知识已，<a id="a-96"></a>彼善知识，<a id="a-97"></a>为除嗔业故说慈悲，<a id="a-98"></a>亦说慈悲相应助道；<a id="a-99"></a>以此等行，<a id="a-9A"></a>能除彼人余残习气地狱因缘。<a id="a-9B"></a>彼善知识，<a id="a-9C"></a>或为是人说慈悲相应尸波罗蜜，<a id="a-9D"></a>断除彼人嗔恚过恶。<a id="a-9E"></a>是人修慈悲时，<a id="a-9F"></a>六波罗蜜当得满足，<a id="a-9G"></a>增长福德。</p>
  <p id="a9H">“外道，<a id="a-9I"></a>从畜生终来生人间者，<a id="a-9J"></a>畜生已前作人身时，<a id="a-9K"></a>修行积习愚痴之法，<a id="a-9L"></a>以习痴故便行恶业，<a id="a-9M"></a>由作彼业生畜生中。<a id="a-9N"></a>彼人本受畜生身时，<a id="a-9O"></a>与诸畜生久居住故，<a id="a-9P"></a>行畜生仪式。<a id="a-9Q"></a>彼从畜生终已，<a id="a-9R"></a>由有习气畜生行法。<a id="a-9S"></a>是人得人身已，<a id="a-9T"></a>闻如是法，<a id="a-9U"></a>见己身行，<a id="a-9V"></a>应当自知：<a id="a-9W"></a>‘我本必从畜生中终，<a id="a-9X"></a>来生人间。<a id="a-9Y"></a>’是人为舍畜生行故，<a id="a-9Z"></a>应求知识。<a id="a-9a"></a>彼善知识，<a id="a-9b"></a>为除是人愚痴业故，<a id="a-9c"></a>说十二因缘，<a id="a-9d"></a>以是法故愚痴得除。<a id="a-9e"></a>彼善知识，<a id="a-9f"></a>或为彼人说般若波罗蜜；<a id="a-9g"></a>既闻般若波罗蜜故，<a id="a-9h"></a>彼人愚痴体性自离，<a id="a-9i"></a>作是观时便生智慧。</p>
  <p id="a9j">“外道，<a id="a-9k"></a>从饿鬼终生人间者，<a id="a-9l"></a>饿鬼已前作人身时，<a id="a-9m"></a>修行积习悭贪之法。<a id="a-9n"></a>是人修行悭贪法故，<a id="a-9o"></a>坚持不舍，<a id="a-9p"></a>彼业力故生饿鬼中。<a id="a-9q"></a>与诸饿鬼久居住故，<a id="a-9r"></a>行饿鬼业；<a id="a-9s"></a>彼从饿鬼终已，<a id="a-9t"></a>由有习气饿鬼行法。<a id="a-9u"></a>是人得人身已，<a id="a-9v"></a>闻如是法，<a id="a-9w"></a>见己身行，<a id="a-9x"></a>应当自知：<a id="a-9y"></a>‘我本必从饿鬼中终，<a id="a-9z"></a>来生人间。<a id="a-A0"></a>’是人为舍饿鬼行故，<a id="a-A1"></a>应求善知识。<a id="a-A2"></a>彼善知识，<a id="a-A3"></a>为除彼人悭贪业故，<a id="a-A4"></a>为说布施，<a id="a-A5"></a>以是法故悭贪得除。<a id="a-A6"></a>彼善知识，<a id="a-A7"></a>或为彼说与施相应助菩提法，<a id="a-A8"></a>令其悭贪悉得断除。<a id="a-A9"></a>彼善知识，<a id="a-AA"></a>或为彼人说檀波罗蜜；<a id="a-AB"></a>是人修行檀波罗蜜故，<a id="a-AC"></a>六度得满。<a id="a-AD"></a>彼善知识，<a id="a-AE"></a>或为彼人说一切法皆悉平等；<a id="a-AF"></a>是人以修法平等故，<a id="a-AG"></a>般若波罗蜜得满；<a id="a-AH"></a>以修般若波罗蜜故，<a id="a-AI"></a>流注趣向一切智处。</p>
  <p id="aAJ">“外道，<a id="a-AK"></a>于阿修罗中终生人间者，<a id="a-AL"></a>阿修罗已前作人身时，<a id="a-AM"></a>多作善根行于憍慢。<a id="a-AN"></a>彼以慢故而作诸业，<a id="a-AO"></a>修行积习憍慢业已，<a id="a-AP"></a>彼业力故生阿修罗中。<a id="a-AQ"></a>与诸修罗久居住故，<a id="a-AR"></a>行阿修罗业；<a id="a-AS"></a>从修罗终已，<a id="a-AT"></a>由有习气修罗行法。<a id="a-AU"></a>是人得人身已，<a id="a-AV"></a>闻如是法，<a id="a-AW"></a>见己身行，<a id="a-AX"></a>当须自知：<a id="a-AY"></a>‘我本必从修罗中终，<a id="a-AZ"></a>来生人间。<a id="a-Aa"></a>’是人为舍修罗行故，<a id="a-Ab"></a>应求知识。<a id="a-Ac"></a>彼善知识，<a id="a-Ad"></a>为除彼人憍慢业故，<a id="a-Ae"></a>为说圣住处，<a id="a-Af"></a>以是法故，<a id="a-Ag"></a>令彼得除憍慢之业。<a id="a-Ah"></a>或为彼人说空法门，<a id="a-Ai"></a>以是空法，<a id="a-Aj"></a>令其彼人慢业得除，<a id="a-Ak"></a>亦除吾我得无我解。<a id="a-Al"></a>或为彼说因缘和合故有诸法，<a id="a-Am"></a>以和合故而有所作，<a id="a-An"></a>若无和合亦无所作，<a id="a-Ao"></a>作是观已，<a id="a-Ap"></a>慢使及业悉得除断。<a id="a-Aq"></a>或为彼人说诸法一相，<a id="a-Ar"></a>修行彼故般若波罗蜜得满，<a id="a-As"></a>修般若波罗蜜满已，<a id="a-At"></a>速证一切智终不退转。</p>
  <p id="aAu">“外道，<a id="a-Av"></a>于人中终生人间者，<a id="a-Aw"></a>彼人昔作人身之时，<a id="a-Ax"></a>修行积习十善业道，<a id="a-Ay"></a>作彼业已数数修行，<a id="a-Az"></a>以彼业力还生人中。<a id="a-B0"></a>昔作人时与人久居，<a id="a-B1"></a>行人仪式；<a id="a-B2"></a>今还得人，<a id="a-B3"></a>由有习气。<a id="a-B4"></a>是人得闻如是法已，<a id="a-B5"></a>应当自知：<a id="a-B6"></a>‘我本必从人中终已，<a id="a-B7"></a>还生人中。<a id="a-B8"></a>’是人为超彼习气故，<a id="a-B9"></a>应求知识。<a id="a-BA"></a>彼善知识为其彼人说无常想，<a id="a-BB"></a>以无常想令除习气。<a id="a-BC"></a>彼善知识，<a id="a-BD"></a>或为是人说生死过、<a id="a-BE"></a>涅槃至乐；<a id="a-BF"></a>闻此法已，<a id="a-BG"></a>是人能得厌生死过，<a id="a-BH"></a>欣涅槃乐。<a id="a-BI"></a>彼善知识，<a id="a-BJ"></a>或为是人说六波罗蜜；<a id="a-BK"></a>既得闻已，<a id="a-BL"></a>能发无上菩提之心。<a id="a-BM"></a>彼善知识，<a id="a-BN"></a>或为是人说善方便；<a id="a-BO"></a>是人以此善方便故，<a id="a-BP"></a>即能坚持六波罗蜜，<a id="a-BQ"></a>速证一切智终不退转。</p>
  <p id="aBR">“外道，<a id="a-BS"></a>从天中终生人间者，<a id="a-BT"></a>天身已前作人身时，<a id="a-BU"></a>所修梵行、<a id="a-BV"></a>布施、<a id="a-BW"></a>持戒，<a id="a-BX"></a>皆希来报。<a id="a-BY"></a>是人如是修行积习作业久讫，<a id="a-BZ"></a>以是业力生于天上。<a id="a-Ba"></a>得生天已，<a id="a-Bb"></a>与天久居，<a id="a-Bc"></a>行天仪式；<a id="a-Bd"></a>从天终已，<a id="a-Be"></a>由有习气诸天行法。<a id="a-Bf"></a>是人得人身已，<a id="a-Bg"></a>闻如是法，<a id="a-Bh"></a>见己身行，<a id="a-Bi"></a>应当自知：<a id="a-Bj"></a>‘我本必从天中终，<a id="a-Bk"></a>来生人间。<a id="a-Bl"></a>’彼人为超天中习气，<a id="a-Bm"></a>应求知识。<a id="a-Bn"></a>彼善知识，<a id="a-Bo"></a>教其彼人修持梵行不期来报，<a id="a-Bp"></a>说于求报是其过恶，<a id="a-Bq"></a>但为显说修净梵行无所依著，<a id="a-Br"></a>得福无量；<a id="a-Bs"></a>教行布施不期来报，<a id="a-Bt"></a>说于求报是其过恶，<a id="a-Bu"></a>但为显说行于布施无所依著，<a id="a-Bv"></a>得福无量；<a id="a-Bw"></a>教行持戒不期来报，<a id="a-Bx"></a>说于求报是其过恶，<a id="a-By"></a>但为显说受持禁戒无所依著，<a id="a-Bz"></a>功德无量。<a id="a-C0"></a>彼善知识，<a id="a-C1"></a>或为彼说善巧方便；<a id="a-C2"></a>是人以此善方便故，<a id="a-C3"></a>能行六波罗蜜；<a id="a-C4"></a>行六波罗蜜已，<a id="a-C5"></a>六波罗蜜渐得满足，<a id="a-C6"></a>速证一切智终不退转。</p>
  <p id="aC7">“外道，<a id="a-C8"></a>从地狱终得人身者，<a id="a-C9"></a>彼应依善知识；<a id="a-CA"></a>依知识已，<a id="a-CB"></a>应听三世佛平等法；<a id="a-CC"></a>闻平等法已，<a id="a-CD"></a>应发勤精进，<a id="a-CE"></a>依城邑聚落与大众共居具四部处，<a id="a-CF"></a>更互相于论量佛法学问难答，<a id="a-CG"></a>三世法平等得现在前，<a id="a-CH"></a>解一切法无有自性，<a id="a-CI"></a>修此解故烦恼渐除。</p>
  <p id="aCJ">“外道，<a id="a-CK"></a>从畜生中终生人间者，<a id="a-CL"></a>彼应依善知识亲近多闻，<a id="a-CM"></a>以近多闻断除愚痴。<a id="a-CN"></a>是人虽复求多闻人及诸经论，<a id="a-CO"></a>作非有想。<a id="a-CP"></a>是人观察非有想已，<a id="a-CQ"></a>自然解证无自性法。<a id="a-CR"></a>是人以此三世法平等自然现前，<a id="a-CS"></a>速证一切智，<a id="a-CT"></a>终不退转。</p>
  <p id="aCU">“外道，<a id="a-CV"></a>从饿鬼终生人间者，<a id="a-CW"></a>彼应依善知识修行布施，<a id="a-CX"></a>除其悭贪作诸功德，<a id="a-CY"></a>以修舍故心不积聚。<a id="a-CZ"></a>是人以此三世法平等自然现前，<a id="a-Ca"></a>作一相解，<a id="a-Cb"></a>所言一相即是无相。<a id="a-Cc"></a>是人修此无相解故，<a id="a-Cd"></a>速证一切智，<a id="a-Ce"></a>终不退转。</p>
  <p id="aCf">“外道，<a id="a-Cg"></a>从阿修罗终生人间者，<a id="a-Ch"></a>彼应依善知识与烦恼魔战。<a id="a-Ci"></a>何者是烦恼魔？<a id="a-Cj"></a>所谓憍慢。<a id="a-Ck"></a>是时彼人应当观察：<a id="a-Cl"></a>‘何者是慢？<a id="a-Cm"></a>是其谁慢？<a id="a-Cn"></a>谁受是慢？<a id="a-Co"></a>谁以此慢起烦恼使？<a id="a-Cp"></a>谁舍此慢？<a id="a-Cq"></a>’是人如是推求之时，<a id="a-Cr"></a>无慢可得，<a id="a-Cs"></a>亦不见有人摄受慢者。<a id="a-Ct"></a>彼人如是观察义故，<a id="a-Cu"></a>无慢可得，<a id="a-Cv"></a>无起慢者，<a id="a-Cw"></a>与慢相应境界亦不可得，<a id="a-Cx"></a>亦不见有人能舍慢者。<a id="a-Cy"></a>如是观已，<a id="a-Cz"></a>无一法可得。<a id="a-D0"></a>复作是观，<a id="a-D1"></a>以恶摄受自诳己身，<a id="a-D2"></a>他亦如是。<a id="a-D3"></a>作是观时，<a id="a-D4"></a>能见诸法悉无自性；<a id="a-D5"></a>以见诸法无自性故，<a id="a-D6"></a>见法非有；<a id="a-D7"></a>以非有故，<a id="a-D8"></a>知不成就；<a id="a-D9"></a>不成就故，<a id="a-DA"></a>知即不生；<a id="a-DB"></a>若不生者，<a id="a-DC"></a>知彼不灭；<a id="a-DD"></a>若不生不灭者，<a id="a-DE"></a>彼非可说；<a id="a-DF"></a>若解不可说者，<a id="a-DG"></a>则非过去、<a id="a-DH"></a>非现在、<a id="a-DI"></a>非未来，<a id="a-DJ"></a>三世不可得；<a id="a-DK"></a>若法三世不可得者，<a id="a-DL"></a>当知未曾有得有失。<a id="a-DM"></a>外道当知，<a id="a-DN"></a>此是一切法平等。<a id="a-DO"></a>以此一切法平等，<a id="a-DP"></a>当知一切法是真如不变不异，<a id="a-DQ"></a>如来亦真如不变不异。<a id="a-DR"></a>以一切法即是真如，<a id="a-DS"></a>是故观慢得知。<a id="a-DT"></a>是人从人中终得生人间，<a id="a-DU"></a>以有憍慢习气力故；<a id="a-DV"></a>乃至从彼地狱中终得生人间，<a id="a-DW"></a>以慢习故得知此相。<a id="a-DX"></a>若无慢习，<a id="a-DY"></a>不可得说此从人来，<a id="a-DZ"></a>乃至此从地狱中来。<a id="a-Da"></a>外道，<a id="a-Db"></a>此名离慢智慧，<a id="a-Dc"></a>彼相要以具巧方便乃能得知；<a id="a-Dd"></a>又为般若波罗蜜加持此人，<a id="a-De"></a>方乃得知。<a id="a-Df"></a>”</p>
  <p id="aDg">尔时，<a id="a-Dh"></a>八千诸外道等，<a id="a-Di"></a>闻说此法得无生法忍。<a id="a-Dj"></a>彼等得住无生忍已，<a id="a-Dk"></a>从座而起，<a id="a-Dl"></a>顶礼佛足，<a id="a-Dm"></a>却住一面。<a id="a-Dn"></a>彼诸外道却住一面已，<a id="a-Do"></a>异口同音说偈赞曰：</p>
  <p id="aDp">“导师智力所建立，<a id="a-Dq"></a>　知诸道趣不由他，</p>
  <p id="aDr">知诸众生游诸趣，<a id="a-Ds"></a>　如见掌中庵罗果。</p>
  <p id="aDt">由诸见趣浊世间，<a id="a-Du"></a>　譬如云雾障虚空，</p>
  <p id="aDv">以是群愚常流转，<a id="a-Dw"></a>　譬如众盲失正路。</p>
  <p id="aDx">世间为常为无常，<a id="a-Dy"></a>　复言有常亦无常，</p>
  <p id="aDz">又言非常非不常，<a id="a-E0"></a>　譬如盲象入城行。</p>
  <p id="aE1">言世有边复无边，<a id="a-E2"></a>　复言亦有亦无边，</p>
  <p id="aE3">又言非边非无边，<a id="a-E4"></a>　以是流转如笼鸟。</p>
  <p id="aE5">又言即身是神我，<a id="a-E6"></a>　又言离身有神我，</p>
  <p id="aE7">妄想分别所缠缚，<a id="a-E8"></a>　如鸟被网心生苦。</p>
  <p id="aE9">又言自在天所化，<a id="a-EA"></a>　有言非因之所生，</p>
  <p id="aEB">一切众生见取覆，<a id="a-EC"></a>　譬如云雾障于月。</p>
  <p id="aED">由如笼中卵生鸟，<a id="a-EE"></a>　于诸孔中常欲出，</p>
  <p id="aEF">见取众生如是痴，<a id="a-EG"></a>　彼不解脱如笼鸟。</p>
  <p id="aEH">又礼梵王及世主，<a id="a-EI"></a>　及礼童子并围纽，</p>
  <p id="aEJ">又礼方海毗沙门，<a id="a-EK"></a>　如贼被捉求诸神。</p>
  <p id="aEL">犹如贫人遇债主，<a id="a-EM"></a>　求与债主立保证，</p>
  <p id="aEN">如是世间著见取，<a id="a-EO"></a>　愚痴求天希欲乐。</p>
  <p id="aEP">佛见众生依真实，<a id="a-EQ"></a>　譬如见手掌五指，</p>
  <p id="aER">于诸趣中受百苦，<a id="a-ES"></a>　譬如群贼入牢狱。</p>
  <p id="aET">世尊于彼生慈悲，<a id="a-EU"></a>　修诸道行知诸趣，</p>
  <p id="aEV">世尊已说出狱法，<a id="a-EW"></a>　如王生子放大赦。</p>
  <p id="aEX">愍世不思僧祇劫，<a id="a-EY"></a>　修诸苦行得菩提，</p>
  <p id="aEZ">见取所坏愚痴辈，<a id="a-Ea"></a>　佛令彼等得解脱。</p>
  <p id="aEb">以是善逝人师子，<a id="a-Ec"></a>　于诸法中得自在，</p>
  <p id="aEd">我等见取失正路，<a id="a-Ee"></a>　佛于见取拔我等。</p>
  <p id="aEf">以是世尊具大力，<a id="a-Eg"></a>　具足无畏无怨对，</p>
  <p id="aEh">众中大吼如师子，<a id="a-Ei"></a>　我等亦愿得彼法。</p>
  <p id="aEj">以彼能动于三界，<a id="a-Ek"></a>　亦以彼法普遍照，</p>
  <p id="aEl">以彼授记诸众生，<a id="a-Em"></a>　亦愿我等值遇彼。<a id="a-En"></a>”</p>
  <p id="aEo">世尊知彼诸外道等得其深信，<a id="a-Ep"></a>如作微笑，<a id="a-Eq"></a>现瑞光明。<a id="a-Er"></a>尔时，<a id="a-Es"></a>慧命马胜比丘以偈问佛：</p>
  <p id="aEt">“佛愍世间现微笑，<a id="a-Eu"></a>　以见此等外道众，</p>
  <p id="aEv">惟愿如来说彼因，<a id="a-Ew"></a>　所现微笑有何义？</p>
  <p id="aEx">善解因者非无因，<a id="a-Ey"></a>　而现微笑瑞光明，</p>
  <p id="aEz">善哉能现微笑光，<a id="a-F0"></a>　大众悉皆瞻仰佛。</p>
  <p id="aF1">世尊大众悉怀疑，<a id="a-F2"></a>　以见善逝现笑光，</p>
  <p id="aF3">悉皆犹如观满月，<a id="a-F4"></a>　瞻佛愿说微笑因。</p>
  <p id="aF5">谁于今日设胜供？<a id="a-F6"></a> 谁于今日悦慈父？</p>
  <p id="aF7">谁今得住佛功德？<a id="a-F8"></a> 善哉大智愿演说。</p>
  <p id="aF9">大众闻之必欣喜，<a id="a-FA"></a>　皆由外道得授记，</p>
  <p id="aFB">惟愿导师普为说，<a id="a-FC"></a>　于何乘中如得道？</p>
  <p id="aFD">善哉牟尼除心惑，<a id="a-FE"></a>　于其疑者断疑网，</p>
  <p id="aFF">以是大众得欣喜，<a id="a-FG"></a>　一向趣佛不退转。<a id="a-FH"></a>”</p>
  <p id="aFI">尔时，<a id="a-FJ"></a>世尊以偈答马胜曰：</p>
  <p id="aFK">“善哉马胜巧知时，<a id="a-FL"></a>　能问如来降怨者，</p>
  <p id="aFM">怜愍世间作是说，<a id="a-FN"></a>　能问导师自然士。</p>
  <p id="aFO">我当说彼现笑事，<a id="a-FP"></a>　一心谛听所作因，</p>
  <p id="aFQ">汝宜欣喜听我说，<a id="a-FR"></a>　今说笑义所为者。</p>
  <p id="aFS">此诸外道皆调伏，<a id="a-FT"></a>　舍诸恶见住善见，</p>
  <p id="aFU">睹是世间见取恼，<a id="a-FV"></a>　悉起悲心求菩提。</p>
  <p id="aFW">一切见取悉得舍，<a id="a-FX"></a>　以知不浊正见故，</p>
  <p id="aFY">从我得闻无碍记，<a id="a-FZ"></a>　悉皆乐求一切智。</p>
  <p id="aFa">过去佛所得记已，<a id="a-Fb"></a>　供养大慈两足尊，</p>
  <p id="aFc">具足二亿诸佛所，<a id="a-Fd"></a>　以求无上菩提故。</p>
  <p id="aFe">佛所行檀亦不少，<a id="a-Ff"></a>　亦净持戒修禅定，</p>
  <p id="aFg">净修智慧发精进，<a id="a-Fh"></a>　于诸群生修忍辱。</p>
  <p id="aFi">常修习六波罗蜜，<a id="a-Fj"></a>　简择智慧求菩提，</p>
  <p id="aFk">马胜请问降怨者，<a id="a-Fl"></a>　发心乐求佛菩提。</p>
  <p id="aFm">彼诸苦恼由恶党，<a id="a-Fn"></a>　依止有恶见取中，</p>
  <p id="aFo">彼等今见胜导师，<a id="a-Fp"></a>　舍诸恶见悉无余。</p>
  <p id="aFq">以得真解如来教，<a id="a-Fr"></a>　随顺佛法起深信，</p>
  <p id="aFs">彼于当来多亿佛，<a id="a-Ft"></a>　皆悉供养求菩提。</p>
  <p id="aFu">于其未来星宿劫，<a id="a-Fv"></a>　皆得作佛同一号，</p>
  <p id="aFw">号曰普闻高名称，<a id="a-Fx"></a>　彼等大智度世间。</p>
  <p id="aFy">彼佛国土甚清净，<a id="a-Fz"></a>　种种庄严无与等；</p>
  <p id="aG0">彼离恶见众生辈，<a id="a-G1"></a>　纯求菩提贤圣处；</p>
  <p id="aG2">彼国众生离恶趣，<a id="a-G3"></a>　是时亦无一切难；</p>
  <p id="aG4">彼等诸佛得寿命，<a id="a-G5"></a>　皆悉同寿八万岁。</p>
  <p id="aG6">众生闻彼佛名者，<a id="a-G7"></a>　皆悉不退上菩提，</p>
  <p id="aG8">若有众女闻佛名，<a id="a-G9"></a>　彼女皆悉得男身。<a id="a-GA"></a>”</p>
  <p id="aGB">如是世尊降怨者，<a id="a-GC"></a>　与诸外道所授记，</p>
  <p id="aGD">一切天人闻记彼，<a id="a-GE"></a>　无不欣喜生敬信。</p>
 </body>
</html>