<!doctype html>
<html id="z3IBTDfBu" data-ver="1408">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第十四</h1>
  <h2 id="a2">西晋三藏法师竺法护译</h2>
  <h2 id="a3">密迹金刚力士会第三之七</h2>
  <p id="a4">尔时，<a id="a-5"></a>密迹金刚力士，<a id="a-6"></a>谓贤者大目揵连：<a id="a-7"></a>“耆年目连，<a id="a-8"></a>世尊所叹神足第一，<a id="a-9"></a>仁且从地举是金刚。<a id="a-A"></a>”</p>
  <p id="aB">时，<a id="a-C"></a>大目连前举金刚，<a id="a-D"></a>以无极力，<a id="a-E"></a>以四大海水上沃日，<a id="a-F"></a>其势又牵曾到野马世界，<a id="a-G"></a>无所不至道力显变，<a id="a-H"></a>奋其神足而欲移之。<a id="a-I"></a>此三千大千世界震动上下，<a id="a-J"></a>而不能摇金刚大如毛发。<a id="a-K"></a>时，<a id="a-L"></a>大目连怪未曾有，<a id="a-M"></a>投佛足下，<a id="a-N"></a>白世尊曰：<a id="a-O"></a>“惟大圣，<a id="a-P"></a>叹我于声闻中神足第一。<a id="a-Q"></a>自试神足，<a id="a-R"></a>动是三千大千世界，<a id="a-S"></a>如挑小钵举掷他方佛土。<a id="a-T"></a>我身开化降伏难头和难龙王，<a id="a-U"></a>能食大㮯 如须弥山，<a id="a-V"></a>不能动是小金刚乎？<a id="a-W"></a>发意之顷，<a id="a-X"></a>捉牵日月使止不行，<a id="a-Y"></a>以手摩之；<a id="a-Z"></a>不能动是小金刚杵大如毛发，<a id="a-a"></a>有何意也？<a id="a-b"></a>将无我身失神足力也？<a id="a-c"></a>”</p>
  <p id="ad">佛言：<a id="a-e"></a>“目连，<a id="a-f"></a>不失神足。<a id="a-g"></a>又目揵连，<a id="a-h"></a>菩萨神足威力所感，<a id="a-i"></a>一切声闻及与缘觉所不能逮也。<a id="a-j"></a>假使恒河沙等诸佛世界诸须弥山，<a id="a-k"></a>合成一须弥，<a id="a-l"></a>尚可震动，<a id="a-m"></a>不可动是金刚杵也！<a id="a-n"></a>菩萨威神所建立行，<a id="a-o"></a>不可思议巍巍如是。<a id="a-p"></a>”</p>
  <p id="aq">尔时，<a id="a-r"></a>贤者大目揵连，<a id="a-s"></a>得未曾有，<a id="a-t"></a>口自宣言：<a id="a-u"></a>“难及！<a id="a-v"></a>大圣，<a id="a-w"></a>菩萨大士威力所致。<a id="a-x"></a>是密迹金刚力士，<a id="a-y"></a>承于金刚杵乎？<a id="a-z"></a>又此密迹今所有力，<a id="a-10"></a>父母遗体之力也，<a id="a-11"></a>为神足力乎？<a id="a-12"></a>”</p>
  <p id="a13">佛言：<a id="a-14"></a>“父母遗体之力也。<a id="a-15"></a>假使菩萨行神足力普能示现，<a id="a-16"></a>悉达天上世间。<a id="a-17"></a>”</p>
  <p id="a18">佛告密迹金刚力士言：<a id="a-19"></a>“卿自举是金刚。<a id="a-1A"></a>”</p>
  <p id="a1B">于时，<a id="a-1C"></a>密迹动三千大千世界，<a id="a-1D"></a>以己右手举取金刚投于虚空，<a id="a-1E"></a>在于虚空七反回旋，<a id="a-1F"></a>还立密迹力士右手而住。</p>
  <p id="a1G">彼时，<a id="a-1H"></a>诸来一切众会得未曾有，<a id="a-1I"></a>咸悉叉手自归礼之，<a id="a-1J"></a>异口同音各自说言：<a id="a-1K"></a>“难及！<a id="a-1L"></a>难及！<a id="a-1M"></a>密迹金刚力士，<a id="a-1N"></a>其力甚妙，<a id="a-1O"></a>乃如是乎！<a id="a-1P"></a>使诸众生得斯大力无穷之势也！<a id="a-1Q"></a>”</p>
  <p id="a1R">于是王阿阇世前白佛言：<a id="a-1S"></a>“菩萨有几法行，<a id="a-1T"></a>逮如是力无极之势。<a id="a-1U"></a>”</p>
  <p id="a1V">佛言：<a id="a-1W"></a>“菩萨有十大法，<a id="a-1X"></a>逮如是象无极大力。<a id="a-1Y"></a>何谓为十？<a id="a-1Z"></a>一曰、<a id="a-1a"></a>宁弃身命，<a id="a-1b"></a>勤受正法；<a id="a-1c"></a>二曰、<a id="a-1d"></a>未曾自大，<a id="a-1e"></a>谦恪下意，<a id="a-1f"></a>礼敬众生；<a id="a-1g"></a>三曰、<a id="a-1h"></a>见于刚强难化众生，<a id="a-1i"></a>立之忍辱；<a id="a-1j"></a>四曰、<a id="a-1k"></a>见饥馑人，<a id="a-1l"></a>以好美膳而充施之；<a id="a-1m"></a>五曰、<a id="a-1n"></a>睹诸恐惧，<a id="a-1o"></a>劝慰安之；<a id="a-1p"></a>六曰、<a id="a-1q"></a>若有众生得于重疾，<a id="a-1r"></a>疗以良药；<a id="a-1s"></a>七曰、<a id="a-1t"></a>若有羸劣人所轻慢，<a id="a-1u"></a>敬念恋之，<a id="a-1v"></a>令无忽易者；<a id="a-1w"></a>八曰、<a id="a-1x"></a>以净泥水，<a id="a-1y"></a>涂如来庙，<a id="a-1z"></a>补其亏缺；<a id="a-20"></a>九曰、<a id="a-21"></a>见孤苦人贫匮困厄，<a id="a-22"></a>常负重檐，<a id="a-23"></a>使去其难极重之殃；<a id="a-24"></a>十曰、<a id="a-25"></a>若有无护、<a id="a-26"></a>无所归依，<a id="a-27"></a>常将济之，<a id="a-28"></a>所语如言而不变失。<a id="a-29"></a>是为十事法。<a id="a-2A"></a>”</p>
  <p id="a2B">王复问佛言：<a id="a-2C"></a>“菩萨仁和为有几法，<a id="a-2D"></a>往反周旋，<a id="a-2E"></a>常存和雅，<a id="a-2F"></a>不兴粗心？<a id="a-2G"></a>”</p>
  <p id="a2H">佛言：<a id="a-2I"></a>“菩萨仁和，<a id="a-2J"></a>有八事法。<a id="a-2K"></a>何谓为八？<a id="a-2L"></a>一曰、<a id="a-2M"></a>志性质直而无谀谄；<a id="a-2N"></a>二曰、<a id="a-2O"></a>性行和雅，<a id="a-2P"></a>常无佞伪；<a id="a-2Q"></a>三曰、<a id="a-2R"></a>心存淳熟，<a id="a-2S"></a>永无虚妄；<a id="a-2T"></a>四曰、<a id="a-2U"></a>心行坚要，<a id="a-2V"></a>亦无羸劣；<a id="a-2W"></a>五曰、<a id="a-2X"></a>无迷惑志，<a id="a-2Y"></a>存于仁和；<a id="a-2Z"></a>六曰、<a id="a-2a"></a>为世众祐，<a id="a-2b"></a>受异德行；<a id="a-2c"></a>七曰、<a id="a-2d"></a>心行了达而无所著；<a id="a-2e"></a>八曰、<a id="a-2f"></a>思惟罪福，<a id="a-2g"></a>心无所念。<a id="a-2h"></a>是为八事。<a id="a-2i"></a>”</p>
  <p id="a2j">佛言：<a id="a-2k"></a>“复有四事法，<a id="a-2l"></a>志性淳熟往来周旋。<a id="a-2m"></a>何谓为四？<a id="a-2n"></a>一曰、<a id="a-2o"></a>在于人间为转轮圣王，<a id="a-2p"></a>逮见诸佛兴不舍道心；<a id="a-2q"></a>二曰、<a id="a-2r"></a>在于天上作天帝释诸天中天，<a id="a-2s"></a>常见诸佛不违经道；<a id="a-2t"></a>三曰、<a id="a-2u"></a>若在梵天王而得自在，<a id="a-2v"></a>植于道业，<a id="a-2w"></a>不坏道心；<a id="a-2x"></a>四曰、<a id="a-2y"></a>而常生在清净佛土，<a id="a-2z"></a>面见诸佛世尊说法。<a id="a-30"></a>是为四事。<a id="a-31"></a>”</p>
  <p id="a32">王阿阇世复问佛言：<a id="a-33"></a>“何谓信坐？<a id="a-34"></a>”</p>
  <p id="a35">佛言：<a id="a-36"></a>“大王，<a id="a-37"></a>善友所坐。<a id="a-38"></a>”</p>
  <p id="a39">又复问佛：<a id="a-3A"></a>“施何所坐？<a id="a-3B"></a>”</p>
  <p id="a3C">佛言：<a id="a-3D"></a>“大王，<a id="a-3E"></a>布施处在，<a id="a-3F"></a>大富饶财多宝。<a id="a-3G"></a>其持戒者，<a id="a-3H"></a>得生天上。<a id="a-3I"></a>坐其忍辱者，<a id="a-3J"></a>面色净悦，<a id="a-3K"></a>常得端正。<a id="a-3L"></a>其精进者，<a id="a-3M"></a>勤修通达，<a id="a-3N"></a>与众超异。<a id="a-3O"></a>其禅思者，<a id="a-3P"></a>常得寂定，<a id="a-3Q"></a>诸根不乱。<a id="a-3R"></a>其智慧者，<a id="a-3S"></a>断诸尘劳众垢之患。<a id="a-3T"></a>其博闻者，<a id="a-3U"></a>得生大智；<a id="a-3V"></a>若每事问，<a id="a-3W"></a>决众狐疑，<a id="a-3X"></a>令无余结。<a id="a-3Y"></a>其勤学者，<a id="a-3Z"></a>合集入道无上正真。<a id="a-3a"></a>其察无常、<a id="a-3b"></a>无我、<a id="a-3c"></a>寂然，<a id="a-3d"></a>所存坐处消除颠倒，<a id="a-3e"></a>是为信坐。<a id="a-3f"></a>”</p>
  <p id="a3g">又问：<a id="a-3h"></a>“顺时之念，<a id="a-3i"></a>为何所坐？<a id="a-3j"></a>”</p>
  <p id="a3k">佛言：<a id="a-3l"></a>“大王，<a id="a-3m"></a>观无常苦寂，<a id="a-3n"></a>坐在正见；<a id="a-3o"></a>不随邪业，<a id="a-3p"></a>身心清净，<a id="a-3q"></a>坐在禅思，<a id="a-3r"></a>兴发神通。<a id="a-3s"></a>”</p>
  <p id="a3t">又问：<a id="a-3u"></a>“道在何所？<a id="a-3v"></a>”</p>
  <p id="a3w">答曰：<a id="a-3x"></a>“存坐无脱，<a id="a-3y"></a>成于道果，<a id="a-3z"></a>无三界难。<a id="a-40"></a>”</p>
  <p id="a41">又问：<a id="a-42"></a>“无脱坐在何所？<a id="a-43"></a>”</p>
  <p id="a44">答曰：<a id="a-45"></a>“其无脱者，<a id="a-46"></a>坐在解脱生死众患。<a id="a-47"></a>”</p>
  <p id="a48">又问：<a id="a-49"></a>“佛兴何坐？<a id="a-4A"></a>”</p>
  <p id="a4B">答曰：<a id="a-4C"></a>“坐在所习三十七道品之法，<a id="a-4D"></a>无所破坏，<a id="a-4E"></a>转于法轮，<a id="a-4F"></a>而不断绝三宝之教。<a id="a-4G"></a>”</p>
  <p id="a4H">又问：<a id="a-4I"></a>“谁兴佛乎？<a id="a-4J"></a>”</p>
  <p id="a4K">答曰：<a id="a-4L"></a>“大王，<a id="a-4M"></a>能兴笃信了本无者也。<a id="a-4N"></a>”</p>
  <p id="a4O">又问：<a id="a-4P"></a>“谁兴笃信乎？<a id="a-4Q"></a>”</p>
  <p id="a4R">答曰：<a id="a-4S"></a>“若有能发菩萨心者也。<a id="a-4T"></a>”</p>
  <p id="a4U">又问：<a id="a-4V"></a>“谁发菩萨心乎？<a id="a-4W"></a>”</p>
  <p id="a4X">答曰：<a id="a-4Y"></a>“其有志性定不乱者也。<a id="a-4Z"></a>”</p>
  <p id="a4a">又问：<a id="a-4b"></a>“谁有志性定不乱乎？<a id="a-4c"></a>”</p>
  <p id="a4d">答曰：<a id="a-4e"></a>“其行大哀，<a id="a-4f"></a>未曾绝者也。<a id="a-4g"></a>”</p>
  <p id="a4h">又问：<a id="a-4i"></a>“谁不绝大哀乎？<a id="a-4j"></a>”</p>
  <p id="a4k">答曰：<a id="a-4l"></a>“其不弃舍一切众生者也。<a id="a-4m"></a>”</p>
  <p id="a4n">又问：<a id="a-4o"></a>“谁不舍众生乎？<a id="a-4p"></a>”</p>
  <p id="a4q">答曰：<a id="a-4r"></a>“其安己身，<a id="a-4s"></a>并安一切者也。<a id="a-4t"></a>”</p>
  <p id="a4u">又问：<a id="a-4v"></a>“谁安己身，<a id="a-4w"></a>并及一切众生乎？<a id="a-4x"></a>”</p>
  <p id="a4y">答曰：<a id="a-4z"></a>“其兴隆道，<a id="a-50"></a>不断三宝者也。<a id="a-51"></a>”</p>
  <p id="a52">又问：<a id="a-53"></a>“谁不断三宝乎？<a id="a-54"></a>”</p>
  <p id="a55">答曰：<a id="a-56"></a>“弃于尘劳，<a id="a-57"></a>乃不断三宝也。<a id="a-58"></a>”</p>
  <p id="a59">王阿阇世前白佛言：<a id="a-5A"></a>“至未曾有！<a id="a-5B"></a>世尊，<a id="a-5C"></a>如来班宣入于法律，<a id="a-5D"></a>如来布教所可宣法至于柔顺，<a id="a-5E"></a>弃乎断灭有常之业，<a id="a-5F"></a>而不忘失报应之果；<a id="a-5G"></a>入于所造立行无所乱，<a id="a-5H"></a>无善不恶，<a id="a-5I"></a>净不净业，<a id="a-5J"></a>勤修果实无所违失。<a id="a-5K"></a>唯然！<a id="a-5L"></a>世尊，<a id="a-5M"></a>谁入是愿，<a id="a-5N"></a>决众狐疑，<a id="a-5O"></a>顺于如来正真法教？<a id="a-5P"></a>谁闻是法而发犹豫？<a id="a-5Q"></a>唯有宿世不植德本者也，<a id="a-5R"></a>随于恶友，<a id="a-5S"></a>不信诽谤。<a id="a-5T"></a>我等，<a id="a-5U"></a>世尊，<a id="a-5V"></a>前世宿命曾植德本，<a id="a-5W"></a>非无功福。<a id="a-5X"></a>吾今蒙听所闻正法，<a id="a-5Y"></a>欲报恩养至意不能。<a id="a-5Z"></a>诸佛世尊、<a id="a-5a"></a>文殊师利慈德，<a id="a-5b"></a>乃为我等决众狐疑，<a id="a-5c"></a>显大光明。<a id="a-5d"></a>世尊善言具悉梵行，<a id="a-5e"></a>至善亲友，<a id="a-5f"></a>得大人慈，<a id="a-5g"></a>上友党故。<a id="a-5h"></a>”</p>
  <p id="a5i">于是，<a id="a-5j"></a>寂意菩萨前问密迹金刚力士曰：<a id="a-5k"></a>“仁以为建立是经法，<a id="a-5l"></a>于将来世流布一切？<a id="a-5m"></a>”</p>
  <p id="a5n">答曰：<a id="a-5o"></a>“建立是经典要，<a id="a-5p"></a>最于末世如来灭度之后，<a id="a-5q"></a>普布天下阎浮利地，<a id="a-5r"></a>令诸法师正士之等靡不蒙耀。<a id="a-5s"></a>”</p>
  <p id="a5t">密迹复曰：<a id="a-5u"></a>“今族姓子，<a id="a-5v"></a>佛以建立是经典要，<a id="a-5w"></a>诸佛皆护。<a id="a-5x"></a>所以者何？<a id="a-5y"></a>其能护者，<a id="a-5z"></a>则善学法，<a id="a-60"></a>不生文字，<a id="a-61"></a>言辞不尽，<a id="a-62"></a>无能中断。<a id="a-63"></a>又族姓子，<a id="a-64"></a>如来至真不废诸法。<a id="a-65"></a>所以者何？<a id="a-66"></a>彼无所生，<a id="a-67"></a>其无所生则无所坏。<a id="a-68"></a>以是之故，<a id="a-69"></a>如来言曰：<a id="a-6A"></a>‘如来兴出为无所生，<a id="a-6B"></a>如来所住立于法界，<a id="a-6C"></a>法住如法，<a id="a-6D"></a>有佛无佛，<a id="a-6E"></a>佛法常住如故。<a id="a-6F"></a>以如是住，<a id="a-6G"></a>十二缘起为不错勃，<a id="a-6H"></a>不乱缘起，<a id="a-6I"></a>不乱正法。<a id="a-6J"></a>’又察其法常无言说，<a id="a-6K"></a>故曰正法以无言说。<a id="a-6L"></a>”</p>
  <p id="a6M">寂意问曰：<a id="a-6N"></a>“密迹，<a id="a-6O"></a>其护正法被弘誓铠，<a id="a-6P"></a>以是被铠。<a id="a-6Q"></a>”</p>
  <p id="a6R">又问寂意：<a id="a-6S"></a>“被弘誓铠将护正法，<a id="a-6T"></a>不乱诸法，<a id="a-6U"></a>不以是法。<a id="a-6V"></a>所以者何？<a id="a-6W"></a>是正法者，<a id="a-6X"></a>一切诸法悉无所乱，<a id="a-6Y"></a>彼护正法。<a id="a-6Z"></a>”</p>
  <p id="a6a">又问：<a id="a-6b"></a>“何谓乱于正法？<a id="a-6c"></a>”</p>
  <p id="a6d">答曰：<a id="a-6e"></a>“依倚恐畏，<a id="a-6f"></a>为成迷乱。<a id="a-6g"></a>又族姓子，<a id="a-6h"></a>究竟无乱，<a id="a-6i"></a>谓义无乱，<a id="a-6j"></a>尔乃名曰将护正法。<a id="a-6k"></a>”</p>
  <p id="a6l">又问密迹金刚力士：<a id="a-6m"></a>“宁有方便，<a id="a-6n"></a>一切世乱因护正法乎？<a id="a-6o"></a>”</p>
  <p id="a6p">曰：<a id="a-6q"></a>“族姓子，<a id="a-6r"></a>因乱将护。<a id="a-6s"></a>所以者何？<a id="a-6t"></a>其以因世，<a id="a-6u"></a>倚于邪疑六十二见故；<a id="a-6v"></a>菩萨所行以空为本，<a id="a-6w"></a>是故与世一切为乱。<a id="a-6x"></a>又族姓子，<a id="a-6y"></a>其世俗者，<a id="a-6z"></a>以诸计有常，<a id="a-70"></a>立倚吾我以为净安；<a id="a-71"></a>菩萨常了无常、<a id="a-72"></a>苦、<a id="a-73"></a>空、<a id="a-74"></a>非身之法，<a id="a-75"></a>是故名曰与世共诤。<a id="a-76"></a>随世没流，<a id="a-77"></a>菩萨方便逆流尽源，<a id="a-78"></a>反生死流。<a id="a-79"></a>现在重世，<a id="a-7A"></a>菩萨敬重积功累德，<a id="a-7B"></a>以是之故与世诤乱。<a id="a-7C"></a>世人依倚阴、<a id="a-7D"></a>衰、<a id="a-7E"></a>诸入十八诸种，<a id="a-7F"></a>行菩萨业心无所著，<a id="a-7G"></a>是故与世而诤乱矣。<a id="a-7H"></a>所以者何？<a id="a-7I"></a>不同尘故。<a id="a-7J"></a>以寂意，<a id="a-7K"></a>菩萨将护一切正法，<a id="a-7L"></a>便与世诤。<a id="a-7M"></a>”</p>
  <p id="a7N">又问：<a id="a-7O"></a>“密迹，<a id="a-7P"></a>行者云何护于正法乎？<a id="a-7Q"></a>”</p>
  <p id="a7R">答曰：<a id="a-7S"></a>“族姓子，<a id="a-7T"></a>以受正法而护己身，<a id="a-7U"></a>亦护众生人寿命形，<a id="a-7V"></a>护一切法为无所护。<a id="a-7W"></a>”</p>
  <p id="a7X">又问：<a id="a-7Y"></a>“云何受之？<a id="a-7Z"></a>”</p>
  <p id="a7a">答曰：<a id="a-7b"></a>“寂然吾我，<a id="a-7c"></a>众生憺怕；<a id="a-7d"></a>众生已寂，<a id="a-7e"></a>三世便默；<a id="a-7f"></a>三世已默，<a id="a-7g"></a>佛法便默；<a id="a-7h"></a>佛法已默，<a id="a-7i"></a>佛土便寂；<a id="a-7j"></a>佛土已寂，<a id="a-7k"></a>诸法便寂。<a id="a-7l"></a>其于诸法无所归趣，<a id="a-7m"></a>是则名曰将护正法。<a id="a-7n"></a>”</p>
  <p id="a7o">尔时，<a id="a-7p"></a>世尊叹密迹金刚力士曰：<a id="a-7q"></a>“善哉！<a id="a-7r"></a>善哉！<a id="a-7s"></a>是则名曰将护正法。<a id="a-7t"></a>其护诸法，<a id="a-7u"></a>为无所护，<a id="a-7v"></a>无所忘失。<a id="a-7w"></a>又护正法者，<a id="a-7x"></a>斯受一切，<a id="a-7y"></a>于一切想而无妄想。<a id="a-7z"></a>已无有想，<a id="a-80"></a>于诸妄想无行放逸，<a id="a-81"></a>是则名曰于诸一切法而无放逸，<a id="a-82"></a>乃名道法。<a id="a-83"></a>”</p>
  <p id="a84">尔时，<a id="a-85"></a>会中有一天子，<a id="a-86"></a>名曰贤王，<a id="a-87"></a>前白佛言：<a id="a-88"></a>“惟然！<a id="a-89"></a>世尊，<a id="a-8A"></a>诸佛言辞甚为寂然，<a id="a-8B"></a>其所见者何所是也？<a id="a-8C"></a>”</p>
  <p id="a8D">佛言：<a id="a-8E"></a>“言辞正教寂然之义，<a id="a-8F"></a>一切所乐行寂然耳！<a id="a-8G"></a>彼以加忍，<a id="a-8H"></a>已能加忍故能然炽，<a id="a-8I"></a>已能然炽故曰晃曜，<a id="a-8J"></a>已能晃曜故曰寂然，<a id="a-8K"></a>成为憺怕，<a id="a-8L"></a>则是如来将护正法，<a id="a-8M"></a>是乃名曰诸如来众总持。<a id="a-8N"></a>佛道所持如是，<a id="a-8O"></a>若不持法，<a id="a-8P"></a>又不舍法。<a id="a-8Q"></a>”</p>
  <p id="a8R">宣如是行，<a id="a-8S"></a>说如是证，<a id="a-8T"></a>答贤王天子时，<a id="a-8U"></a>具足千比丘漏尽意解，<a id="a-8V"></a>千天子远尘离垢，<a id="a-8W"></a>诸法眼生。</p>
  <p id="a8X">于时，<a id="a-8Y"></a>寂意菩萨谓贤王天子言：<a id="a-8Z"></a>“从何所得此辩才也？<a id="a-8a"></a>”</p>
  <p id="a8b">天子答曰：<a id="a-8c"></a>“若能断除一切挂碍，<a id="a-8d"></a>悉无所得，<a id="a-8e"></a>得第一义者，<a id="a-8f"></a>因无所倚，<a id="a-8g"></a>是曰辩才；<a id="a-8h"></a>自了解之，<a id="a-8i"></a>神识不转，<a id="a-8j"></a>不经他识，<a id="a-8k"></a>亦无所立，<a id="a-8l"></a>乃曰辩才。<a id="a-8m"></a>其意不逸游在所著，<a id="a-8n"></a>若能奉行无所著法，<a id="a-8o"></a>乃逮此辩。<a id="a-8p"></a>若以思惟一切诸法，<a id="a-8q"></a>往反示现皆当知之，<a id="a-8r"></a>神识信休，<a id="a-8s"></a>乃逮辩才。<a id="a-8t"></a>是族姓子，<a id="a-8u"></a>如是行者逮致辩才。<a id="a-8v"></a>其无所住，<a id="a-8w"></a>无有应行，<a id="a-8x"></a>度于流波四渎之难。<a id="a-8y"></a>其无所生、<a id="a-8z"></a>无所起者，<a id="a-90"></a>亦无所灭，<a id="a-91"></a>无能灭者，<a id="a-92"></a>乃曰为度逮辩才耳！<a id="a-93"></a>”</p>
  <p id="a94">尔时，<a id="a-95"></a>寂意菩萨前白佛言：<a id="a-96"></a>“是贤王菩萨，<a id="a-97"></a>从何所来至于此土乎？<a id="a-98"></a>乃有斯辩！<a id="a-99"></a>”</p>
  <p id="a9A">佛言：<a id="a-9B"></a>“从阿閦佛土而来，<a id="a-9C"></a>没彼生此妙乐世界，<a id="a-9D"></a>举欲得见闻如来秘要所演经典。<a id="a-9E"></a>寂意当知，<a id="a-9F"></a>是贤王天子，<a id="a-9G"></a>逮入法室总持其心，<a id="a-9H"></a>若一劫若复过一劫宣其功德，<a id="a-9I"></a>而不可尽辩才之际。<a id="a-9J"></a>”</p>
  <p id="a9K">又问佛言：<a id="a-9L"></a>“何谓法室总持乎？<a id="a-9M"></a>是天子令所逮致遵法也。<a id="a-9N"></a>”</p>
  <p id="a9O">佛言：<a id="a-9P"></a>“族姓子，<a id="a-9Q"></a>所云得至逮法室总持者，<a id="a-9R"></a>入于聪慧文字无尽，<a id="a-9S"></a>一切诸法皆入此室，<a id="a-9T"></a>于一切法悉无所作，<a id="a-9U"></a>解了法室，<a id="a-9V"></a>奉行法室，<a id="a-9W"></a>于诸文字、<a id="a-9X"></a>宣以音响、<a id="a-9Y"></a>口之所说，<a id="a-9Z"></a>作屋舍事、<a id="a-9a"></a>不思舍事亦不知之，<a id="a-9b"></a>宣布一切音响之事，<a id="a-9c"></a>是则名曰入于法室总持之业。<a id="a-9d"></a>又寂意，<a id="a-9e"></a>法所可入者，<a id="a-9f"></a>又复诸法而不可得，<a id="a-9g"></a>所可曰入。<a id="a-9h"></a>所出智慧其文字者，<a id="a-9i"></a>无所从来，<a id="a-9j"></a>入于内室。<a id="a-9k"></a>又其文字不现内室，<a id="a-9l"></a>亦不现出，<a id="a-9m"></a>又无所向，<a id="a-9n"></a>亦无方面。<a id="a-9o"></a>又其文字展转所凑，<a id="a-9p"></a>亦不想念，<a id="a-9q"></a>字不顺法亦无非法无斯想念。<a id="a-9r"></a>其文字者悉无有说，<a id="a-9s"></a>亦无非说，<a id="a-9t"></a>亦无增损。<a id="a-9u"></a>又文字者，<a id="a-9v"></a>不见有起，<a id="a-9w"></a>无所灭者，<a id="a-9x"></a>无作文字，<a id="a-9y"></a>亦无所失。<a id="a-9z"></a>又复寂意，<a id="a-A0"></a>若如文字、<a id="a-A1"></a>文字之数，<a id="a-A2"></a>心数亦然。<a id="a-A3"></a>一切如是诸法之数，<a id="a-A4"></a>有所归趣若诸法数，<a id="a-A5"></a>彼则无数。<a id="a-A6"></a>所以者何？<a id="a-A7"></a>不归法数，<a id="a-A8"></a>无有数者，<a id="a-A9"></a>乃曰法数。<a id="a-AA"></a>以随法数，<a id="a-AB"></a>如是乃曰入于法室。<a id="a-AC"></a>不入过去，<a id="a-AD"></a>入于不生、<a id="a-AE"></a>无所起法，<a id="a-AF"></a>其无所生以无所起，<a id="a-AG"></a>何所入乎？<a id="a-AH"></a>以无所入，<a id="a-AI"></a>若有入是诸所数者，<a id="a-AJ"></a>如是，<a id="a-AK"></a>如是，<a id="a-AL"></a>乃能逮于法门；<a id="a-AM"></a>自睹本无，<a id="a-AN"></a>便得安住，<a id="a-AO"></a>入于法室总持之业。<a id="a-AP"></a>入众生心，<a id="a-AQ"></a>以入众生心随众生心，<a id="a-AR"></a>应当度者而为说法，<a id="a-AS"></a>若受总持乃曰，<a id="a-AT"></a>寂意！</p>
  <p id="aAU">“寂意，<a id="a-AV"></a>菩萨心以离垢，<a id="a-AW"></a>其心清净严和甚明，<a id="a-AX"></a>其性超越所住安详，<a id="a-AY"></a>智慧无失所愿坚固，<a id="a-AZ"></a>所当度者魔不能坏，<a id="a-Aa"></a>诸外异业无不摧伏，<a id="a-Ab"></a>降消尘劳除诸怨贼，<a id="a-Ac"></a>其身力盛心无怯弱，<a id="a-Ad"></a>辩才无尽所说无量，<a id="a-Ae"></a>所归无限慧无挂碍，<a id="a-Af"></a>入乎觉意其明甚远，<a id="a-Ag"></a>班宣深妙真正之辞。<a id="a-Ah"></a>其所博闻，<a id="a-Ai"></a>犹如江海；<a id="a-Aj"></a>斯三昧定，<a id="a-Ak"></a>如须弥山处在大海；<a id="a-Al"></a>在于大众，<a id="a-Am"></a>若如师子；<a id="a-An"></a>不倚俗法，<a id="a-Ao"></a>犹若莲华不著尘水；<a id="a-Ap"></a>无所憎爱心，<a id="a-Aq"></a>若如地，<a id="a-Ar"></a>百谷草木因其得生，<a id="a-As"></a>万民得安；<a id="a-At"></a>洗净众尘，<a id="a-Au"></a>若如清水；<a id="a-Av"></a>开化众生，<a id="a-Aw"></a>烧众毒难，<a id="a-Ax"></a>譬如火炽燃诸草木；<a id="a-Ay"></a>普诲众生，<a id="a-Az"></a>犹如大风靡所不吹；<a id="a-B0"></a>行平等心，<a id="a-B1"></a>若月盛满照于星宿；<a id="a-B2"></a>消淫怒痴，<a id="a-B3"></a>譬如日光照于众冥；<a id="a-B4"></a>伏心意识，<a id="a-B5"></a>譬如勇将摧折严敌；<a id="a-B6"></a>调和其心，<a id="a-B7"></a>犹如龙王；<a id="a-B8"></a>淳熟随时，<a id="a-B9"></a>譬如淳阴雷震乃雨。<a id="a-BA"></a>菩萨如是调和其心，<a id="a-BB"></a>敷演法雨润泽三界，<a id="a-BC"></a>宣甘露水净除心秽，<a id="a-BD"></a>若如天雨洗诸风尘，<a id="a-BE"></a>疗治众疾淫怒痴病，<a id="a-BF"></a>若如良医治众人病，<a id="a-BG"></a>志存无为奉行正法，<a id="a-BH"></a>则是法王君训十方，<a id="a-BI"></a>亦如国王治于万民，<a id="a-BJ"></a>护化一切生老病死，<a id="a-BK"></a>犹如四天王君四天下，<a id="a-BL"></a>犹天帝释处忉利宫主诱教天人。<a id="a-BM"></a>菩萨如是，<a id="a-BN"></a>在于欲界化众生类，<a id="a-BO"></a>色、<a id="a-BP"></a>声、<a id="a-BQ"></a>香、<a id="a-BR"></a>味、<a id="a-BS"></a>细滑之法，<a id="a-BT"></a>净如明珠；<a id="a-BU"></a>能伏心意而得自在，<a id="a-BV"></a>若如梵王主于天民；<a id="a-BW"></a>其心清净无所倚著，<a id="a-BX"></a>譬如飞鸟飞行虚空，<a id="a-BY"></a>无所触碍；<a id="a-BZ"></a>御安其行，<a id="a-Ba"></a>犹如鹿王从众群属；<a id="a-Bb"></a>敬承法教，<a id="a-Bc"></a>爱于真行，<a id="a-Bd"></a>如母恋子令得安隐；<a id="a-Be"></a>晓诸技术，<a id="a-Bf"></a>犹如严父化导子孙；<a id="a-Bg"></a>闻趣诸法，<a id="a-Bh"></a>如息意王德自庄严；<a id="a-Bi"></a>以三十二福相交饰，<a id="a-Bj"></a>用八十好若干品媚，<a id="a-Bk"></a>一切世间所共戴仰；<a id="a-Bl"></a>不为邪见而被系缚，<a id="a-Bm"></a>具足七财无贫匮业，<a id="a-Bn"></a>为十方佛所见拥护。<a id="a-Bo"></a>诸明智者所见咨嗟，<a id="a-Bp"></a>总达众党所共叹誉，<a id="a-Bq"></a>及上诸天所见守养，<a id="a-Br"></a>诸善亲友所念摄救，<a id="a-Bs"></a>于众讲法最为上选，<a id="a-Bt"></a>具六神通而得自在。<a id="a-Bu"></a>又普遍入众生性行，<a id="a-Bv"></a>而遍周入一切诸根，<a id="a-Bw"></a>班宣经典未曾懈厌，<a id="a-Bx"></a>永不志慕于诸利养，<a id="a-By"></a>乐布法训不以吝惜。<a id="a-Bz"></a>其志清净无所犯负，<a id="a-C0"></a>忍辱解明无所越失，<a id="a-C1"></a>所作事业能令究竟，<a id="a-C2"></a>清净精进心性安和，<a id="a-C3"></a>一心清净蠲除诸垢。<a id="a-C4"></a>觉意坦然，<a id="a-C5"></a>智慧清净，<a id="a-C6"></a>修四梵行而无放逸，<a id="a-C7"></a>以成度世禅定三昧至于正受，<a id="a-C8"></a>逮于无上菩萨道、<a id="a-C9"></a>佛道。<a id="a-CA"></a>普能成就，<a id="a-CB"></a>所当行业不中懈止，<a id="a-CC"></a>至阿惟颜。<a id="a-CD"></a>是为，<a id="a-CE"></a>寂意，<a id="a-CF"></a>菩萨大士入于法空逮得总持，<a id="a-CG"></a>功勋无量巍巍如是。<a id="a-CH"></a>寂意当知，<a id="a-CI"></a>假使菩萨住在世间，<a id="a-CJ"></a>不修余事，<a id="a-CK"></a>于百千岁，<a id="a-CL"></a>咨嗟难宣其总持行诸菩萨众，<a id="a-CM"></a>不能穷尽逮总持行诸菩萨德。<a id="a-CN"></a>”</p>
  <p id="aCO">尔时，<a id="a-CP"></a>寂意菩萨谓贤王天子曰：<a id="a-CQ"></a>“仁者，<a id="a-CR"></a>大利无极善庆！<a id="a-CS"></a>今者如来相叹誉德，<a id="a-CT"></a>光光如是。<a id="a-CU"></a>”</p>
  <p id="aCV">天子答曰：<a id="a-CW"></a>“又族姓子，<a id="a-CX"></a>于此诸法无真究竟可得处所也，<a id="a-CY"></a>咨嗟功勋。<a id="a-CZ"></a>又族姓子，<a id="a-Ca"></a>其无色、<a id="a-Cb"></a>无有像、<a id="a-Cc"></a>无形貌，<a id="a-Cd"></a>如是行者咨嗟功勋，<a id="a-Ce"></a>无能畅尽。<a id="a-Cf"></a>”</p>
  <p id="aCg">于是贤王天子前白佛言：<a id="a-Ch"></a>“一切诸法不可受取，<a id="a-Ci"></a>亦无吾我而无所属，<a id="a-Cj"></a>以是之故不可授人，<a id="a-Ck"></a>亦不可夺。<a id="a-Cl"></a>唯然！<a id="a-Cm"></a>大圣，<a id="a-Cn"></a>若使有人修行乐是，<a id="a-Co"></a>当行平等；<a id="a-Cp"></a>若勤奉行修平等训，<a id="a-Cq"></a>斯逮法门。</p>
  <p id="aCr">“犹如，<a id="a-Cs"></a>世尊，<a id="a-Ct"></a>现此大地土在水上，<a id="a-Cu"></a>水在风上。<a id="a-Cv"></a>假使地种斯土处所周布天下，<a id="a-Cw"></a>设使有人穿凿其地，<a id="a-Cx"></a>出去尘土，<a id="a-Cy"></a>极其功力乃致水耳！<a id="a-Cz"></a>不置远去，<a id="a-D0"></a>以水给渴。<a id="a-D1"></a>如来圣慧普入一切众生性行，<a id="a-D2"></a>如来脱者，<a id="a-D3"></a>随向法门而修精进，<a id="a-D4"></a>从是方便致大慧光。<a id="a-D5"></a>其精进者不见侵欺，<a id="a-D6"></a>犹如去土穿地大深因得其水。<a id="a-D7"></a>若复有人于如来世奉行精进，<a id="a-D8"></a>从是兴立大慧光明。<a id="a-D9"></a>是故，<a id="a-DA"></a>世尊，<a id="a-DB"></a>若族姓子及族姓女，<a id="a-DC"></a>欲求佛道常行精进。<a id="a-DD"></a>以何精进？<a id="a-DE"></a>当以用是，<a id="a-DF"></a>于诸法门而诣法门。</p>
  <p id="aDG">“犹如，<a id="a-DH"></a>世尊，<a id="a-DI"></a>从生而盲，<a id="a-DJ"></a>又其男子初不见色。<a id="a-DK"></a>假使有人不行精进，<a id="a-DL"></a>则名愚闇盲冥之侣，<a id="a-DM"></a>不见诸法所生本末。<a id="a-DN"></a>犹如，<a id="a-DO"></a>世尊，<a id="a-DP"></a>有目之士蒙光有见，<a id="a-DQ"></a>不有光出冥夜无睹；<a id="a-DR"></a>外仙天眼亦复如是，<a id="a-DS"></a>离于善友无所开化，<a id="a-DT"></a>不晓诸观见所受法。<a id="a-DU"></a>犹如天眼，<a id="a-DV"></a>若有男子有自然慧，<a id="a-DW"></a>不用光明以成就眼，<a id="a-DX"></a>以有大智德其行如是。</p>
  <p id="aDY">“犹如，<a id="a-DZ"></a>世尊，<a id="a-Da"></a>旷野飞鸟游广泽地，<a id="a-Db"></a>不见空野有所增损；<a id="a-Dc"></a>一切菩萨精进所行如是，<a id="a-Dd"></a>不见佛道有所增损，<a id="a-De"></a>一切菩萨入道品法。</p>
  <p id="aDf">“犹如，<a id="a-Dg"></a>世尊，<a id="a-Dh"></a>其彼雪山，<a id="a-Di"></a>雨雪堕露，<a id="a-Dj"></a>生长树木，<a id="a-Dk"></a>不为诸风所见灾害；<a id="a-Dl"></a>菩萨如是随时应行，<a id="a-Dm"></a>生慧光明照于一切，<a id="a-Dn"></a>不于众生有所计数，<a id="a-Do"></a>所游居处无所忘失也。</p>
  <p id="aDp">“犹如，<a id="a-Dq"></a>世尊，<a id="a-Dr"></a>转轮圣王生种姓家，<a id="a-Ds"></a>七宝则现。<a id="a-Dt"></a>何谓为七？<a id="a-Du"></a>一曰、<a id="a-Dv"></a>紫金轮有千辐；<a id="a-Dw"></a>二曰、<a id="a-Dx"></a>白象有六牙；<a id="a-Dy"></a>三曰、<a id="a-Dz"></a>绀色神马，<a id="a-E0"></a>乌头朱髦；<a id="a-E1"></a>四曰、<a id="a-E2"></a>明月化珠有八角；<a id="a-E3"></a>五曰、<a id="a-E4"></a>玉女后口优钵香，<a id="a-E5"></a>身栴檀香；<a id="a-E6"></a>六曰、<a id="a-E7"></a>主藏圣臣；<a id="a-E8"></a>七曰、<a id="a-E9"></a>主兵大将军御四域兵。<a id="a-EA"></a>如是，<a id="a-EB"></a>大圣，<a id="a-EC"></a>菩萨大士以七宝现于世时，<a id="a-ED"></a>自然道宝现于世间。<a id="a-EE"></a>何谓为七？<a id="a-EF"></a>一曰施度无极宝，<a id="a-EG"></a>戒、<a id="a-EH"></a>忍、<a id="a-EI"></a>精进、<a id="a-EJ"></a>一心、<a id="a-EK"></a>智慧、<a id="a-EL"></a>善权方便度无极宝，<a id="a-EM"></a>出现于世度济一切。<a id="a-EN"></a>犹如转轮圣王游四方域，<a id="a-EO"></a>不可计人民有若干念；<a id="a-EP"></a>菩萨如是，<a id="a-EQ"></a>以四恩法救摄众生，<a id="a-ER"></a>不想众生有若干品，<a id="a-ES"></a>解之本无。<a id="a-ET"></a>犹如转轮圣王所举事业，<a id="a-EU"></a>坐于正座无斗诤者，<a id="a-EV"></a>无理曲直，<a id="a-EW"></a>众民自然而顺其命；<a id="a-EX"></a>菩萨如是处佛法座，<a id="a-EY"></a>无斗诤者何所从来，<a id="a-EZ"></a>魔诸官属虽抱恶意自然为降。</p>
  <p id="aEa">“犹如于此三千大千世界前，<a id="a-Eb"></a>第一立铁围、<a id="a-Ec"></a>大铁围山、<a id="a-Ed"></a>须弥山王；<a id="a-Ee"></a>如是，<a id="a-Ef"></a>大圣，<a id="a-Eg"></a>学者菩萨如是，<a id="a-Eh"></a>先建大乘，<a id="a-Ei"></a>次立大哀，<a id="a-Ej"></a>志性仁和最住无极。<a id="a-Ek"></a>譬如日初出时，<a id="a-El"></a>其大光明先照铁围、<a id="a-Em"></a>大铁围山、<a id="a-En"></a>须弥山王，<a id="a-Eo"></a>乃照其余；<a id="a-Ep"></a>菩萨如是，<a id="a-Eq"></a>演慧日明普曜三界，<a id="a-Er"></a>以仁和心先照众生，<a id="a-Es"></a>大乘光明去三毒之冥皆得神通。</p>
  <p id="aEt">“犹如，<a id="a-Eu"></a>世尊，<a id="a-Ev"></a>一切诸树郡国县邑乐依于地，<a id="a-Ew"></a>一切所生百谷草木皆悉仰地，<a id="a-Ex"></a>所生万物而得自在；<a id="a-Ey"></a>菩萨如是，<a id="a-Ez"></a>一切德本悉因道心，<a id="a-F0"></a>长育圣慧而成正觉也。<a id="a-F1"></a>”</p>
  <p id="aF2">尔时，<a id="a-F3"></a>世尊赞贤王菩萨曰：<a id="a-F4"></a>“善哉！<a id="a-F5"></a>善哉！<a id="a-F6"></a>仁族姓子，<a id="a-F7"></a>解引其譬，<a id="a-F8"></a>说功勋业，<a id="a-F9"></a>快乃如是！<a id="a-FA"></a>又族姓子，<a id="a-FB"></a>如众生界及与法界，<a id="a-FC"></a>逮得总持菩萨圣慧亦复如是，<a id="a-FD"></a>一切万物皆归无常，<a id="a-FE"></a>引喻说相皆能堪任；<a id="a-FF"></a>取要言之，<a id="a-FG"></a>未曾患厌亦复如是，<a id="a-FH"></a>悉能敷演其所说者。<a id="a-FI"></a>所以者何？<a id="a-FJ"></a>皆无口辞，<a id="a-FK"></a>亦无所说。<a id="a-FL"></a>若有菩萨未得总持，<a id="a-FM"></a>无有言教所造因缘。<a id="a-FN"></a>又其菩萨无有挂碍，<a id="a-FO"></a>不兴辩才。<a id="a-FP"></a>其余声闻无此辩才，<a id="a-FQ"></a>不思观本乃为说法。<a id="a-FR"></a>所以者何？<a id="a-FS"></a>此菩萨众得无碍辩，<a id="a-FT"></a>言不可尽，<a id="a-FU"></a>无有阴蔽，<a id="a-FV"></a>无闲无休，<a id="a-FW"></a>分别辩才，<a id="a-FX"></a>诸佛世尊前说经法，<a id="a-FY"></a>不怯无弱。<a id="a-FZ"></a>菩萨如是，<a id="a-Fa"></a>佛所建立逮总持门故有所说，<a id="a-Fb"></a>不怀怯劣菩萨如是得三无碍。<a id="a-Fc"></a>何谓为三？<a id="a-Fd"></a>一曰、<a id="a-Fe"></a>总持无所挂碍，<a id="a-Ff"></a>二曰、<a id="a-Fg"></a>辩才无所挂碍，<a id="a-Fh"></a>三曰、<a id="a-Fi"></a>道法无所挂碍。<a id="a-Fj"></a>是为三。<a id="a-Fk"></a>复有三事，<a id="a-Fl"></a>得入清净业。<a id="a-Fm"></a>何谓为三？<a id="a-Fn"></a>一曰、<a id="a-Fo"></a>自然清净，<a id="a-Fp"></a>二曰、<a id="a-Fq"></a>本无清净，<a id="a-Fr"></a>三曰、<a id="a-Fs"></a>本际清净。<a id="a-Ft"></a>是为三。<a id="a-Fu"></a>复有三事，<a id="a-Fv"></a>得入无尽矣。<a id="a-Fw"></a>何谓为三？<a id="a-Fx"></a>一曰、<a id="a-Fy"></a>经法不可穷尽，<a id="a-Fz"></a>二曰、<a id="a-G0"></a>文字之义而不可尽，<a id="a-G1"></a>三曰、<a id="a-G2"></a>所宣训诲而不可尽。<a id="a-G3"></a>是为三。<a id="a-G4"></a>又复得入三无住处。<a id="a-G5"></a>何谓为三？<a id="a-G6"></a>一曰、<a id="a-G7"></a>圣慧而无住处，<a id="a-G8"></a>二曰、<a id="a-G9"></a>言辞文饰亦无住处，<a id="a-GA"></a>三曰、<a id="a-GB"></a>所修建立亦无住处。<a id="a-GC"></a>是为三。<a id="a-GD"></a>又复逮得三卒决对。<a id="a-GE"></a>何谓为三？<a id="a-GF"></a>一曰、<a id="a-GG"></a>应讥宣慧，<a id="a-GH"></a>二曰、<a id="a-GI"></a>寻发辩才，<a id="a-GJ"></a>三曰、<a id="a-GK"></a>应时智慧。<a id="a-GL"></a>是为三。<a id="a-GM"></a>复有三疾得归慧。<a id="a-GN"></a>何谓为三？<a id="a-GO"></a>一曰、<a id="a-GP"></a>决疑令无余结，<a id="a-GQ"></a>二曰、<a id="a-GR"></a>断犹豫使无沉吟，<a id="a-GS"></a>三曰、<a id="a-GT"></a>可悦一切众生心意。<a id="a-GU"></a>是为三。<a id="a-GV"></a>”</p>
  <p id="aGW">说是语时，<a id="a-GX"></a>八千菩萨逮得总持。</p>
  <p id="aGY">于是密迹金刚力士前白佛言：<a id="a-GZ"></a>“愿佛世尊建立法典，<a id="a-Ga"></a>然后如来灭度之时，<a id="a-Gb"></a>最后末世遍布天下阎浮利地，<a id="a-Gc"></a>使得久存令不灭尽。<a id="a-Gd"></a>”</p>
  <p id="aGe">尔时，<a id="a-Gf"></a>世尊周观四方，<a id="a-Gg"></a>观察已竟，<a id="a-Gh"></a>时说颂曰：</p>
  <p id="aGi">“降根自然胜，<a id="a-Gj"></a>　寂根无所害，</p>
  <p id="aGk">无本断其无，<a id="a-Gl"></a>　伏魔兵众党。</p>
  <p id="aGm">解脱解清净，<a id="a-Gn"></a>　无恐解所畏，</p>
  <p id="aGo">舍弃于重檐，<a id="a-Gp"></a>　医神咒上师。</p>
  <p id="aGq">降制外异学，<a id="a-Gr"></a>　以法而救摄，</p>
  <p id="aGs">护于行法者，<a id="a-Gt"></a>　神咒佛所说。</p>
  <p id="aGu">无我以除我，<a id="a-Gv"></a>　其义宜以度，</p>
  <p id="aGw">斯于四天王，<a id="a-Gx"></a>　说无泽之句。</p>
  <p id="aGy">勇持章句勋，<a id="a-Gz"></a>　净复净正等，</p>
  <p id="aH0">梵天释天帝，<a id="a-H1"></a>　作是如此乘。</p>
  <p id="aH2">慈氏彼通忍，<a id="a-H3"></a>　以观哀所察，</p>
  <p id="aH4">爱敬睹梵天，<a id="a-H5"></a>　此者无所犯。</p>
  <p id="aH6">旷野离空旷，<a id="a-H7"></a>　无根法曰净，</p>
  <p id="aH8">降伏魔官属，<a id="a-H9"></a>　故说此神咒。</p>
  <p id="aHA">人中尊建立，<a id="a-HB"></a>　是经善义辞，</p>
  <p id="aHC">尔时普流布，<a id="a-HD"></a>　随器能受者。</p>
  <p id="aHE">以说此咒术，<a id="a-HF"></a>　其地则大动，</p>
  <p id="aHG">诸魔皆悉来，<a id="a-HH"></a>　各口宣是言。</p>
  <p id="aHI">用言护头首，<a id="a-HJ"></a>　是曰为法师，</p>
  <p id="aHK">若手得斯经，<a id="a-HL"></a>　归逮佛所说。<a id="a-HM"></a>”</p>
  <p id="aHN">尔时，<a id="a-HO"></a>佛告密迹金刚力士：<a id="a-HP"></a>“以建立竟是经典要，<a id="a-HQ"></a>今建立是无能乱者。<a id="a-HR"></a>所以者何？<a id="a-HS"></a>佛忆识念过去世时，<a id="a-HT"></a>有佛名宝月，<a id="a-HU"></a>兴出于世，<a id="a-HV"></a>如来、<a id="a-HW"></a>至真、<a id="a-HX"></a>等正觉、<a id="a-HY"></a>明行成、<a id="a-HZ"></a>为善逝、<a id="a-Ha"></a>世间解、<a id="a-Hb"></a>无上士、<a id="a-Hc"></a>道法御、<a id="a-Hd"></a>天人师，<a id="a-He"></a>号佛世尊，<a id="a-Hf"></a>世界曰无悦。<a id="a-Hg"></a>其佛世时，<a id="a-Hh"></a>有二比丘而为法师：<a id="a-Hi"></a>一名、<a id="a-Hj"></a>智寂，<a id="a-Hk"></a>二名、<a id="a-Hl"></a>持至诚。<a id="a-Hm"></a>威神变化高德无极，<a id="a-Hn"></a>大尊巍巍，<a id="a-Ho"></a>受彼如来是章句咒而奉持之。<a id="a-Hp"></a>如来灭度之后半劫持法，<a id="a-Hq"></a>其彼三千大千世界百千亿魔，<a id="a-Hr"></a>皆见开化，<a id="a-Hs"></a>承无上正真之道。<a id="a-Ht"></a>密迹，<a id="a-Hu"></a>欲知尔时二比丘为法师者，<a id="a-Hv"></a>岂异人乎？<a id="a-Hw"></a>莫造斯观！<a id="a-Hx"></a>所以者何？<a id="a-Hy"></a>其智寂法师者，<a id="a-Hz"></a>则我身是也；<a id="a-I0"></a>持至诚法师比丘者，<a id="a-I1"></a>则密迹金刚力士是也。<a id="a-I2"></a>此诸章句令是经法，<a id="a-I3"></a>多所饶益成护正法。<a id="a-I4"></a>”</p>
  <p id="aI5">彼时，<a id="a-I6"></a>世尊观于四面一切众会，<a id="a-I7"></a>而口宣言：<a id="a-I8"></a>“汝等正士，<a id="a-I9"></a>为能堪任，<a id="a-IA"></a>于斯如来，<a id="a-IB"></a>从无数劫亿百千垓，<a id="a-IC"></a>积功累德总持无上正真之道，<a id="a-ID"></a>以持拥护无所挂碍！<a id="a-IE"></a>从是以来至今蒙济，<a id="a-IF"></a>去来今佛之所由生。<a id="a-IG"></a>”</p>
  <p id="aIH">于是菩萨众会之中，<a id="a-II"></a>三万二千菩萨即从座起，<a id="a-IJ"></a>叉手而住，<a id="a-IK"></a>稽首礼佛，<a id="a-IL"></a>说是偈言：</p>
  <p id="aIM">“弃其身寿命，<a id="a-IN"></a>　思惟好寂然，</p>
  <p id="aIO">受持是经法，<a id="a-IP"></a>　世护之所叹。</p>
  <p id="aIQ">其是经如药，<a id="a-IR"></a>　疗治一切病，</p>
  <p id="aIS">受持所言教，<a id="a-IT"></a>　发生世尊意。<a id="a-IU"></a>”</p>
  <p id="aIV">尔时，<a id="a-IW"></a>贤王天子之等五百天子，<a id="a-IX"></a>说是偈言：</p>
  <p id="aIY">“用一切众生，<a id="a-IZ"></a>　以故想积德，</p>
  <p id="aIa">受持是经典，<a id="a-Ib"></a>　最胜特深妙。<a id="a-Ic"></a>”</p>
  <p id="aId">于是密迹金刚力士，<a id="a-Ie"></a>时说颂曰：</p>
  <p id="aIf">“是议无文字，<a id="a-Ig"></a>　而反宣文字，</p>
  <p id="aIh">人中尊所作，<a id="a-Ii"></a>　班宣我当持。<a id="a-Ij"></a>”</p>
  <p id="aIk">尔时，<a id="a-Il"></a>世尊告释氏梵天：<a id="a-Im"></a>“如来有三不可限量无上供养，<a id="a-In"></a>德无有极。<a id="a-Io"></a>何谓为三？<a id="a-Ip"></a>一曰、<a id="a-Iq"></a>至心仁和发其道心，<a id="a-Ir"></a>二曰、<a id="a-Is"></a>以发道心护于正法，<a id="a-It"></a>三曰、<a id="a-Iu"></a>如所闻法为人解说。<a id="a-Iv"></a>身行如是，<a id="a-Iw"></a>是为至不可计德。<a id="a-Ix"></a>梵天当知，<a id="a-Iy"></a>如来以是三事，<a id="a-Iz"></a>积累功勋，<a id="a-J0"></a>假使其寿住世一劫，<a id="a-J1"></a>广分别说不能究畅。<a id="a-J2"></a>是故，<a id="a-J3"></a>梵天，<a id="a-J4"></a>当以随顺恭敬奉事如来至真，<a id="a-J5"></a>是为三事。<a id="a-J6"></a>梵天，<a id="a-J7"></a>供养如来，<a id="a-J8"></a>受四句颂，<a id="a-J9"></a>是去来今佛世尊之所说法，<a id="a-JA"></a>受而拥护。<a id="a-JB"></a>所以者何？<a id="a-JC"></a>诸佛世尊皆从是法生，<a id="a-JD"></a>故当供法。<a id="a-JE"></a>供法不用衣食，<a id="a-JF"></a>以法供养，<a id="a-JG"></a>诸供养中尊，<a id="a-JH"></a>为上、<a id="a-JI"></a>为长、<a id="a-JJ"></a>为无俦匹、<a id="a-JK"></a>为无等伦。<a id="a-JL"></a>是故，<a id="a-JM"></a>梵天，<a id="a-JN"></a>当以正法而相供养，<a id="a-JO"></a>是养真谛无以衣食。<a id="a-JP"></a>”</p>
  <p id="aJQ">佛自忆念：<a id="a-JR"></a>“梵天王，<a id="a-JS"></a>过去曾生为王太子，<a id="a-JT"></a>名曰意行，<a id="a-JU"></a>生于王家，<a id="a-JV"></a>以是见教，<a id="a-JW"></a>谛乐道法。<a id="a-JX"></a>时卧梦中，<a id="a-JY"></a>闻是四句颂，<a id="a-JZ"></a>本行放逸无脱路，<a id="a-Ja"></a>以众生故志于道心，<a id="a-Jb"></a>在山空闲随顺念，<a id="a-Jc"></a>无所贪受本悉安。<a id="a-Jd"></a>”</p>
  <p id="aJe">佛语梵天：<a id="a-Jf"></a>“彼时闻是颂教，<a id="a-Jg"></a>从梦中觉，<a id="a-Jh"></a>思惟了了，<a id="a-Ji"></a>惟是忻然大悦，<a id="a-Jj"></a>心中解畅，<a id="a-Jk"></a>即时以偈而叹颂曰：</p>
  <p id="aJl">“‘快哉安上乐，<a id="a-Jm"></a>　得法藏无尽，</p>
  <p id="aJn">当充满众生，<a id="a-Jo"></a>　诸贫天人民。<a id="a-Jp"></a>’”</p>
  <p id="aJq">佛告善安大梵天：<a id="a-Jr"></a>“时王大子得安谛藏，<a id="a-Js"></a>晓文字无，<a id="a-Jt"></a>心自念言：<a id="a-Ju"></a>‘以是偈义，<a id="a-Jv"></a>充满众生贫匮之人。<a id="a-Jw"></a>’往语父母：<a id="a-Jx"></a>‘宁有金、<a id="a-Jy"></a>银、<a id="a-Jz"></a>琉璃、<a id="a-K0"></a>水精、<a id="a-K1"></a>砗磲、<a id="a-K2"></a>玛瑙、<a id="a-K3"></a>明珠藏乎？<a id="a-K4"></a>欲济穷乏，<a id="a-K5"></a>以是欢喜。<a id="a-K6"></a>’父母报言：<a id="a-K7"></a>‘一切财业非是真宝，<a id="a-K8"></a>五家——水火盗贼、<a id="a-K9"></a>怨家、<a id="a-KA"></a>债主、<a id="a-KB"></a>县官、<a id="a-KC"></a>恶子分耳！<a id="a-KD"></a>博闻之慧，<a id="a-KE"></a>无衣食求，<a id="a-KF"></a>甚为难得！<a id="a-KG"></a>’父母言善，<a id="a-KH"></a>如子所志，<a id="a-KI"></a>便取广施与诸乏者。<a id="a-KJ"></a>了三界空，<a id="a-KK"></a>令得难致无尽之慧。<a id="a-KL"></a>以故，<a id="a-KM"></a>梵天，<a id="a-KN"></a>闻是一四句偈，<a id="a-KO"></a>化八千人劝入道意，<a id="a-KP"></a>无数众生当生天上。<a id="a-KQ"></a>以故，<a id="a-KR"></a>梵天，<a id="a-KS"></a>其有受是深妙之法，<a id="a-KT"></a>持讽诵读为人广说，<a id="a-KU"></a>闻之欢喜若奉行，<a id="a-KV"></a>是德不可量，<a id="a-KW"></a>逮无极藏。</p>
  <p id="aKX">“假使，<a id="a-KY"></a>梵天，<a id="a-KZ"></a>行大乘业有三事法，<a id="a-Ka"></a>多益菩萨。<a id="a-Kb"></a>何谓为三？<a id="a-Kc"></a>一曰、<a id="a-Kd"></a>闻行得立，<a id="a-Ke"></a>受之无厌；<a id="a-Kf"></a>二曰、<a id="a-Kg"></a>以闻建立，<a id="a-Kh"></a>以行为要，<a id="a-Ki"></a>守口第一，<a id="a-Kj"></a>不以害心加于众生；<a id="a-Kk"></a>三曰、<a id="a-Kl"></a>不舍大哀。<a id="a-Km"></a>是为三。<a id="a-Kn"></a>以故，<a id="a-Ko"></a>梵天，<a id="a-Kp"></a>益于众生，<a id="a-Kq"></a>当加劝助是经典要。<a id="a-Kr"></a>复有二事，<a id="a-Ks"></a>所造行愿无所忘失。<a id="a-Kt"></a>何谓为二？<a id="a-Ku"></a>一曰、<a id="a-Kv"></a>佛初成道，<a id="a-Kw"></a>劝助如来使转法轮；<a id="a-Kx"></a>二曰、<a id="a-Ky"></a>梵天，<a id="a-Kz"></a>当劝助是贤劫中，<a id="a-L0"></a>当来具千如来至真等正觉，<a id="a-L1"></a>使转法轮，<a id="a-L2"></a>令化出家众人作菩萨行。<a id="a-L3"></a>如佛世尊为自在法王，<a id="a-L4"></a>善教训诲少有能及，<a id="a-L5"></a>难逮如是。<a id="a-L6"></a>以故，<a id="a-L7"></a>梵天，<a id="a-L8"></a>如是比像，<a id="a-L9"></a>多所亲立一切众人，<a id="a-LA"></a>除老病死至无为业。<a id="a-LB"></a>于色无著，<a id="a-LC"></a>以解了是，<a id="a-LD"></a>能忍众苦，<a id="a-LE"></a>忍无所求。<a id="a-LF"></a>主诸天人造立三忍，<a id="a-LG"></a>执持正法，<a id="a-LH"></a>受讽诵读，<a id="a-LI"></a>是乃甚难。<a id="a-LJ"></a>受是经者，<a id="a-LK"></a>当作是观！<a id="a-LL"></a>受我身亿百千垓劫，<a id="a-LM"></a>修清净行严净佛土，<a id="a-LN"></a>拥护正法，<a id="a-LO"></a>疾成正觉。<a id="a-LP"></a>”</p>
  <p id="aLQ">佛告贤者阿难：<a id="a-LR"></a>“受是经典持讽诵读，<a id="a-LS"></a>为他人说。<a id="a-LT"></a>”</p>
  <p id="aLU">阿难曰：<a id="a-LV"></a>“诺！<a id="a-LW"></a>当受持之，<a id="a-LX"></a>令其坚固。<a id="a-LY"></a>”</p>
  <p id="aLZ">佛言：<a id="a-La"></a>“阿难，<a id="a-Lb"></a>勿持是法授非法器，<a id="a-Lc"></a>莫得授与诸恶知友；<a id="a-Ld"></a>当施善友慕乐学者，<a id="a-Le"></a>授是经法，<a id="a-Lf"></a>常当奉护。<a id="a-Lg"></a>阿难，<a id="a-Lh"></a>是经不归非法，<a id="a-Li"></a>当归应器，<a id="a-Lj"></a>能奉行法，<a id="a-Lk"></a>常慈心众。<a id="a-Ll"></a>又是经者，<a id="a-Lm"></a>无有妄想，<a id="a-Ln"></a>瑞应现前，<a id="a-Lo"></a>精进所致。<a id="a-Lp"></a>行是经典，<a id="a-Lq"></a>有是福报。<a id="a-Lr"></a>”</p>
  <p id="aLs">阿难白曰：<a id="a-Lt"></a>“当受是经，<a id="a-Lu"></a>承佛威神，<a id="a-Lv"></a>常令普流。<a id="a-Lw"></a>若受是法，<a id="a-Lx"></a>承佛威神，<a id="a-Ly"></a>其光远照，<a id="a-Lz"></a>是等不随无器之业。<a id="a-M0"></a>又是经者，<a id="a-M1"></a>所号为何？<a id="a-M2"></a>云何奉行？<a id="a-M3"></a>”</p>
  <p id="aM4">佛言：<a id="a-M5"></a>“是经名曰《佛所训诲》。<a id="a-M6"></a>阿难，<a id="a-M7"></a>又有号曰《密迹金刚力士所宣布义》，<a id="a-M8"></a>当持奉行。<a id="a-M9"></a>又名《如来功勋报应》，<a id="a-MA"></a>当奉持之。<a id="a-MB"></a>又复名曰《如来秘要经法之品》，<a id="a-MC"></a>为他分别无冀养心，<a id="a-MD"></a>归于无量功德而顺法律，<a id="a-ME"></a>当奉持之。<a id="a-MF"></a>所以者何？<a id="a-MG"></a>若有奉持是经法者，<a id="a-MH"></a>令以佛眼普见佛土及十方国，<a id="a-MI"></a>从地以上高至三十三天思想天，<a id="a-MJ"></a>满中七宝百种众膳，<a id="a-MK"></a>贡施如来。<a id="a-ML"></a>若有受是经学持奉行，<a id="a-MM"></a>以无冀养为他人说，<a id="a-MN"></a>是德最多。<a id="a-MO"></a>又以衣食供养是经典要，<a id="a-MP"></a>宣如来德，<a id="a-MQ"></a>得福无量不可为喻。<a id="a-MR"></a>”</p>
  <p id="aMS">说是经时，<a id="a-MT"></a>无量众生发大道心，<a id="a-MU"></a>不可计菩萨逮得法忍，<a id="a-MV"></a>复无央数菩萨逮一生补处。<a id="a-MW"></a>佛说如是，<a id="a-MX"></a>贤者阿难、<a id="a-MY"></a>密迹金刚力士、<a id="a-MZ"></a>寂意菩萨，<a id="a-Ma"></a>及大声闻一切众会，<a id="a-Mb"></a>及诸天人，<a id="a-Mc"></a>诸阿须轮、<a id="a-Md"></a>揵沓和，<a id="a-Me"></a>及世间人，<a id="a-Mf"></a>闻佛所说，<a id="a-Mg"></a>莫不欢喜，<a id="a-Mh"></a>稽首而去。</p>
 </body>
</html>