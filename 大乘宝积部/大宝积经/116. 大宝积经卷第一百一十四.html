<!doctype html>
<html id="z3IBTI7DW" data-ver="965">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百一十四</h1>
  <h2 id="a2">北梁沙门释道龚于张掖译</h2>
  <h2 id="a3">宝梁聚会第四十四之二阿兰若比丘品第五</h2>
  <p id="a4">尔时，<a id="a-5"></a>摩诃迦葉白佛言：<a id="a-6"></a>“世尊，<a id="a-7"></a>若有比丘自言阿兰若比丘。<a id="a-8"></a>世尊，<a id="a-9"></a>齐几所名阿兰若比丘？<a id="a-A"></a>齐几所名乞食比丘？<a id="a-B"></a>齐几所名畜粪扫衣比丘？<a id="a-C"></a>齐几所名树下比丘？<a id="a-D"></a>齐几所名冢间比丘？<a id="a-E"></a>齐几所名露处比丘。<a id="a-F"></a>”</p>
  <p id="aG">佛告迦葉：<a id="a-H"></a>“阿兰若比丘，<a id="a-I"></a>必乐阿兰若处，<a id="a-J"></a>住阿兰若处。<a id="a-K"></a>迦葉，<a id="a-L"></a>若阿兰若处，<a id="a-M"></a>所谓无大声，<a id="a-N"></a>无众闹声，<a id="a-O"></a>离獐鹿、<a id="a-P"></a>虎、<a id="a-Q"></a>狼及诸飞鸟，<a id="a-R"></a>远诸贼盗及牧牛羊者，<a id="a-S"></a>顺沙门行处，<a id="a-T"></a>如是阿兰若处，<a id="a-U"></a>应于中修行。<a id="a-V"></a>彼比丘若欲至阿兰若处，<a id="a-W"></a>应当思惟八法。<a id="a-X"></a>何等八？<a id="a-Y"></a>一者、<a id="a-Z"></a>我当舍身，<a id="a-a"></a>二者、<a id="a-b"></a>应当舍命，<a id="a-c"></a>三者、<a id="a-d"></a>当舍利养，<a id="a-e"></a>四者、<a id="a-f"></a>离于一切所爱乐处，<a id="a-g"></a>五者、<a id="a-h"></a>于山间死当如鹿死，<a id="a-i"></a>六者、<a id="a-j"></a>阿兰若处当受阿兰若行，<a id="a-k"></a>七者、<a id="a-l"></a>当以法自活，<a id="a-m"></a>八者、<a id="a-n"></a>非以烦恼自活。<a id="a-o"></a>迦葉，<a id="a-p"></a>是名八法，<a id="a-q"></a>阿兰若比丘所应思惟，<a id="a-r"></a>思惟已当至阿兰若处。</p>
  <p id="as">“迦葉，<a id="a-t"></a>阿兰若比丘至阿兰若处已，<a id="a-u"></a>行阿兰若法，<a id="a-v"></a>以八行行慈，<a id="a-w"></a>于一切众生生慈心。<a id="a-x"></a>何等八？<a id="a-y"></a>一者、<a id="a-z"></a>以慈利益，<a id="a-10"></a>二者、<a id="a-11"></a>以慈乐，<a id="a-12"></a>三者、<a id="a-13"></a>无恚慈，<a id="a-14"></a>四者、<a id="a-15"></a>正慈，<a id="a-16"></a>五者、<a id="a-17"></a>无异慈，<a id="a-18"></a>六者、<a id="a-19"></a>顺慈，<a id="a-1A"></a>七者、<a id="a-1B"></a>观一切法慈，<a id="a-1C"></a>八者、<a id="a-1D"></a>净如虚空慈。<a id="a-1E"></a>迦葉，<a id="a-1F"></a>以如是八行于诸众生生慈心。<a id="a-1G"></a>迦葉，<a id="a-1H"></a>阿兰若比丘至阿兰若处已，<a id="a-1I"></a>应如是思惟：<a id="a-1J"></a>‘我虽至远处独无伴侣，<a id="a-1K"></a>若我行善、<a id="a-1L"></a>若行不善，<a id="a-1M"></a>无人教呵。<a id="a-1N"></a>’复作是念：<a id="a-1O"></a>‘此有诸天、<a id="a-1P"></a>龙、<a id="a-1Q"></a>鬼、<a id="a-1R"></a>神、<a id="a-1S"></a>诸佛世尊，<a id="a-1T"></a>知我专心，<a id="a-1U"></a>彼为我证：<a id="a-1V"></a>我今在此行阿兰若法，<a id="a-1W"></a>我不善心不得自在。<a id="a-1X"></a>若我至此极远之处，<a id="a-1Y"></a>独无伴侣，<a id="a-1Z"></a>无亲近者，<a id="a-1a"></a>无我所有。<a id="a-1b"></a>我今当觉欲觉、<a id="a-1c"></a>恚觉、<a id="a-1d"></a>恼觉，<a id="a-1e"></a>余不善法亦应当觉。<a id="a-1f"></a>我今不应不异于乐众者，<a id="a-1g"></a>亦不应不异近聚落人，<a id="a-1h"></a>若如是不异，<a id="a-1i"></a>我即为诳诸天、<a id="a-1j"></a>龙、<a id="a-1k"></a>鬼、<a id="a-1l"></a>神已，<a id="a-1m"></a>诸佛见我，<a id="a-1n"></a>我亦不欢悦。<a id="a-1o"></a>我今若如阿兰若法，<a id="a-1p"></a>则诸天、<a id="a-1q"></a>龙、<a id="a-1r"></a>鬼、<a id="a-1s"></a>神不见呵责，<a id="a-1t"></a>诸佛见我即亦欢悦。<a id="a-1u"></a>’</p>
  <p id="a1v">“迦葉，<a id="a-1w"></a>阿兰若比丘，<a id="a-1x"></a>住阿兰若处行阿兰若法，<a id="a-1y"></a>一心坚持解脱禁戒，<a id="a-1z"></a>善护戒众，<a id="a-20"></a>净身口意，<a id="a-21"></a>无谀谄行，<a id="a-22"></a>净于正命，<a id="a-23"></a>心向诸定，<a id="a-24"></a>如所闻法应忆念之勤正思惟，<a id="a-25"></a>趣向离欲寂灭涅槃；<a id="a-26"></a>畏于生死，<a id="a-27"></a>观五阴如怨家，<a id="a-28"></a>观四大如毒蛇，<a id="a-29"></a>观六入如空聚，<a id="a-2A"></a>善知方便，<a id="a-2B"></a>观十二因缘离断常见，<a id="a-2C"></a>观无众生、<a id="a-2D"></a>无我、<a id="a-2E"></a>无人、<a id="a-2F"></a>无命，<a id="a-2G"></a>解法空相行于无相，<a id="a-2H"></a>渐损所作而行无作，<a id="a-2I"></a>心常惊畏于三界行，<a id="a-2J"></a>常勤修行如救头燃，<a id="a-2K"></a>常行精进终不退转，<a id="a-2L"></a>观身实相，<a id="a-2M"></a>应生如是心，<a id="a-2N"></a>观如是法；<a id="a-2O"></a>当知苦本，<a id="a-2P"></a>断一切集，<a id="a-2Q"></a>证于灭尽，<a id="a-2R"></a>勤修于道，<a id="a-2S"></a>行于慈心，<a id="a-2T"></a>安住四念处，<a id="a-2U"></a>离不善法，<a id="a-2V"></a>入善法门，<a id="a-2W"></a>安住四正勤，<a id="a-2X"></a>入四如意足，<a id="a-2Y"></a>护五善根，<a id="a-2Z"></a>于五力中而得自在，<a id="a-2a"></a>觉七菩提分，<a id="a-2b"></a>勤行八圣善道分，<a id="a-2c"></a>受持禅定，<a id="a-2d"></a>以慧分别诸法之相。<a id="a-2e"></a>迦葉，<a id="a-2f"></a>说如是法以严饰，<a id="a-2g"></a>阿兰若比丘作是严饰已住于山林，<a id="a-2h"></a>初夜、<a id="a-2i"></a>后夜勤修诸行不应睡眠，<a id="a-2j"></a>常念欲得出世之法。</p>
  <p id="a2k">“迦葉，<a id="a-2l"></a>阿兰若比丘，<a id="a-2m"></a>凡所住处常修行道，<a id="a-2n"></a>不自严身及诸衣服，<a id="a-2o"></a>拾干枯草以用敷座自用坐具，<a id="a-2p"></a>离常住僧及招提僧物；<a id="a-2q"></a>于阿兰若处，<a id="a-2r"></a>衣服知足趣得覆身，<a id="a-2s"></a>为行圣道故。<a id="a-2t"></a>迦葉，<a id="a-2u"></a>阿兰若比丘，<a id="a-2v"></a>若为乞食至城邑聚落，<a id="a-2w"></a>应作是念：<a id="a-2x"></a>‘我从阿兰若处至是城邑聚落，<a id="a-2y"></a>若得食、<a id="a-2z"></a>若不得食，<a id="a-30"></a>心无忧喜。<a id="a-31"></a>若不得食者，<a id="a-32"></a>应生喜心念宿业报，<a id="a-33"></a>我今当勤修习福业，<a id="a-34"></a>又念如来乞食亦不时得。<a id="a-35"></a>’彼阿兰若比丘，<a id="a-36"></a>入于城邑聚落乞食，<a id="a-37"></a>应以法庄严，<a id="a-38"></a>法庄严已然后乞食。<a id="a-39"></a>云何法庄严？<a id="a-3A"></a>若见适意色不应染著，<a id="a-3B"></a>见不适意色亦不生瞋，<a id="a-3C"></a>若闻适意声不适意声，<a id="a-3D"></a>若嗅适意香不适意香，<a id="a-3E"></a>适意味不适意味，<a id="a-3F"></a>适意触不适意触，<a id="a-3G"></a>适意法不适意法，<a id="a-3H"></a>心无染著亦不生瞋，<a id="a-3I"></a>摄护根门，<a id="a-3J"></a>谛视一寻，<a id="a-3K"></a>调伏其心，<a id="a-3L"></a>本所思法不令离心；<a id="a-3M"></a>不以食污心而行乞食，<a id="a-3N"></a>应次第乞食，<a id="a-3O"></a>若得食处不应生喜，<a id="a-3P"></a>不得食处不应生瞋。<a id="a-3Q"></a>若至十家，<a id="a-3R"></a>若过十家，<a id="a-3S"></a>不得食者不应生忧，<a id="a-3T"></a>应作是心：<a id="a-3U"></a>‘此诸长者及婆罗门，<a id="a-3V"></a>多有诸缘不与我食。<a id="a-3W"></a>又此长者、<a id="a-3X"></a>诸婆罗门，<a id="a-3Y"></a>乃至未曾生心念我，<a id="a-3Z"></a>况与我食？<a id="a-3a"></a>’迦葉，<a id="a-3b"></a>阿兰若比丘若能如是，<a id="a-3c"></a>于乞食中不生惊畏。</p>
  <p id="a3d">“迦葉，<a id="a-3e"></a>阿兰若比丘乞食时，<a id="a-3f"></a>若见众生若男、<a id="a-3g"></a>若女、<a id="a-3h"></a>若童男童女乃至畜生，<a id="a-3i"></a>应于是中生慈悲心：<a id="a-3j"></a>‘我行如是精进，<a id="a-3k"></a>作如是愿：<a id="a-3l"></a>若众生见我及与我食者，<a id="a-3m"></a>皆生天上。<a id="a-3n"></a>’迦葉，<a id="a-3o"></a>阿兰若比丘，<a id="a-3p"></a>若得粗食、<a id="a-3q"></a>若得细食，<a id="a-3r"></a>受是食已应观四方，<a id="a-3s"></a>此村邑中谁贫穷者，<a id="a-3t"></a>当减此食以施与之。<a id="a-3u"></a>若见贫人所可乞食，<a id="a-3v"></a>即分半与；<a id="a-3w"></a>若不见贫者，<a id="a-3x"></a>应生是心：<a id="a-3y"></a>‘我眼所不见众生，<a id="a-3z"></a>我所得食于中好者愿施与之，<a id="a-40"></a>我为施主，<a id="a-41"></a>彼为受者。<a id="a-42"></a>’</p>
  <p id="a43">“迦葉，<a id="a-44"></a>阿兰若比丘乞食，<a id="a-45"></a>得受食已持至阿兰若处，<a id="a-46"></a>净洗手足，<a id="a-47"></a>净沙门仪式，<a id="a-48"></a>具一切净法，<a id="a-49"></a>如法取草已结跏趺坐，<a id="a-4A"></a>坐已而食，<a id="a-4B"></a>心无爱著亦无贡高，<a id="a-4C"></a>无有瞋心，<a id="a-4D"></a>无浊乱心，<a id="a-4E"></a>临欲食时如是思惟：<a id="a-4F"></a>‘今此身中有八万户虫，<a id="a-4G"></a>虫得此食皆悉安乐。<a id="a-4H"></a>我今以食摄此诸虫，<a id="a-4I"></a>我得阿耨多罗三藐三菩提时，<a id="a-4J"></a>以法摄取。<a id="a-4K"></a>’迦葉，<a id="a-4L"></a>又时阿兰若比丘，<a id="a-4M"></a>食或不足，<a id="a-4N"></a>应作是念：<a id="a-4O"></a>‘我今身轻，<a id="a-4P"></a>能修忍辱，<a id="a-4Q"></a>断除诸恶，<a id="a-4R"></a>少大小便；<a id="a-4S"></a>得身轻已亦得心轻，<a id="a-4T"></a>又得少睡，<a id="a-4U"></a>亦不起欲想。<a id="a-4V"></a>’应作如是思惟。<a id="a-4W"></a>迦葉，<a id="a-4X"></a>阿兰若比丘，<a id="a-4Y"></a>若乞食得多应生知足想，<a id="a-4Z"></a>应于食中减取一抟置净石上，<a id="a-4a"></a>如是思惟：<a id="a-4b"></a>‘有诸鸟兽能啖食者，<a id="a-4c"></a>我以施之，<a id="a-4d"></a>彼为受者。<a id="a-4e"></a>’迦葉，<a id="a-4f"></a>阿兰若比丘，<a id="a-4g"></a>食已洗钵，<a id="a-4h"></a>漱口洗手，<a id="a-4i"></a>净涤应器手拭令干，<a id="a-4j"></a>举僧伽梨，<a id="a-4k"></a>依阿兰若处行，<a id="a-4l"></a>不离本所思惟法相。</p>
  <p id="a4m">“迦葉，<a id="a-4n"></a>阿兰若比丘行阿兰若行时，<a id="a-4o"></a>若是凡夫未得沙门果，<a id="a-4p"></a>或时虎狼来至其所，<a id="a-4q"></a>若见不应生畏，<a id="a-4r"></a>作如是念：<a id="a-4s"></a>‘我本来至阿兰若处时，<a id="a-4t"></a>已舍身命。<a id="a-4u"></a>我不应惊畏，<a id="a-4v"></a>应修慈心，<a id="a-4w"></a>离一切恶亦离怖畏。<a id="a-4x"></a>若诸虎狼断我命根，<a id="a-4y"></a>啖我身肉，<a id="a-4z"></a>当生是念：<a id="a-50"></a>我得大利，<a id="a-51"></a>以不坚身当得坚身。<a id="a-52"></a>此诸虎狼我不与食，<a id="a-53"></a>今啖我肉已身得安乐。<a id="a-54"></a>’迦葉，<a id="a-55"></a>阿兰若比丘行阿兰若法，<a id="a-56"></a>应如是舍身命。</p>
  <p id="a57">“迦葉，<a id="a-58"></a>阿兰若比丘行阿兰若法，<a id="a-59"></a>若有非人，<a id="a-5A"></a>或作好色、<a id="a-5B"></a>或作恶色来至其所，<a id="a-5C"></a>于此非人不生爱心，<a id="a-5D"></a>不生瞋心。<a id="a-5E"></a>迦葉，<a id="a-5F"></a>或有曾见佛诸天来，<a id="a-5G"></a>至阿兰若所作诸问难；<a id="a-5H"></a>问难已，<a id="a-5I"></a>阿兰若比丘随力所能，<a id="a-5J"></a>随所学法为诸天说。<a id="a-5K"></a>或时诸天有深问难，<a id="a-5L"></a>阿兰若比丘若不能答，<a id="a-5M"></a>不应生于憍慢之心，<a id="a-5N"></a>应作是言：<a id="a-5O"></a>‘我不多闻，<a id="a-5P"></a>汝莫轻我。<a id="a-5Q"></a>我今当勤修学佛法，<a id="a-5R"></a>或时我得通佛法已能一切答。<a id="a-5S"></a>’又应劝请诸天：<a id="a-5T"></a>‘汝等今当为我说法，<a id="a-5U"></a>我当听受。<a id="a-5V"></a>’又应如是报谢言：<a id="a-5W"></a>‘愿勿嫌也！<a id="a-5X"></a>’</p>
  <p id="a5Y">“复次，<a id="a-5Z"></a>迦葉，<a id="a-5a"></a>阿兰若比丘行阿兰若法，<a id="a-5b"></a>善修阿兰若想：<a id="a-5c"></a>‘犹如草木瓦石，<a id="a-5d"></a>无主无我亦无所属；<a id="a-5e"></a>此身亦尔，<a id="a-5f"></a>无我、<a id="a-5g"></a>无命、<a id="a-5h"></a>无人、<a id="a-5i"></a>无众生、<a id="a-5j"></a>无诤讼，<a id="a-5k"></a>此法皆从缘合而生。<a id="a-5l"></a>于此法中若善思惟，<a id="a-5m"></a>我当得断一切诸见，<a id="a-5n"></a>常应思惟空、<a id="a-5o"></a>无相、<a id="a-5p"></a>无作法。<a id="a-5q"></a>’迦葉，<a id="a-5r"></a>阿兰若比丘行阿兰若法时，<a id="a-5s"></a>若草、<a id="a-5t"></a>药草及诸树林，<a id="a-5u"></a>云何和合？<a id="a-5v"></a>云何散灭？<a id="a-5w"></a>如此外物无主无我，<a id="a-5x"></a>无有我所，<a id="a-5y"></a>亦无诤讼，<a id="a-5z"></a>自生自灭，<a id="a-60"></a>无生灭者。<a id="a-61"></a>迦葉，<a id="a-62"></a>如草木瓦石，<a id="a-63"></a>无我无主亦无所属；<a id="a-64"></a>此身亦尔，<a id="a-65"></a>无我、<a id="a-66"></a>无命、<a id="a-67"></a>无人、<a id="a-68"></a>无众生、<a id="a-69"></a>无诤讼，<a id="a-6A"></a>从众缘生，<a id="a-6B"></a>缘离则灭，<a id="a-6C"></a>此如实中无有一法若生若灭。<a id="a-6D"></a>迦葉，<a id="a-6E"></a>如是法，<a id="a-6F"></a>阿兰若比丘至阿兰若处所应修行。<a id="a-6G"></a>迦葉，<a id="a-6H"></a>阿兰若比丘行如是法，<a id="a-6I"></a>若学声闻乘，<a id="a-6J"></a>疾得沙门果；<a id="a-6K"></a>若有障法现世不得沙门果者，<a id="a-6L"></a>不过见一佛、<a id="a-6M"></a>二佛、<a id="a-6N"></a>三佛，<a id="a-6O"></a>必定得断一切诸漏。<a id="a-6P"></a>若学菩萨乘，<a id="a-6Q"></a>现世得无生法忍，<a id="a-6R"></a>得无障法，<a id="a-6S"></a>必见未来诸佛，<a id="a-6T"></a>疾成阿耨多罗三藐三菩提。<a id="a-6U"></a>”</p>
  <p id="a6V">说此阿兰若品时，<a id="a-6W"></a>有五百比丘断一切漏，<a id="a-6X"></a>心得解脱。</p>
  <p data-pb></p>
  <h2 id="a6Y">乞食比丘品第六</h2>
  <p id="a6Z">佛告迦葉：<a id="a-6a"></a>“云何比丘乞食？<a id="a-6b"></a>迦葉，<a id="a-6c"></a>若有比丘先安住本誓：<a id="a-6d"></a>‘我依乞食出家，<a id="a-6e"></a>我今住先誓。<a id="a-6f"></a>’彼比丘专念无有谀谄，<a id="a-6g"></a>离一切请食，<a id="a-6h"></a>离一切僧中供养，<a id="a-6i"></a>坚自庄严。<a id="a-6j"></a>乞食比丘于一切味中不应生好味想，<a id="a-6k"></a>又于上妙食中自劝其心生如是想：<a id="a-6l"></a>‘我如旃陀罗，<a id="a-6m"></a>应净身心，<a id="a-6n"></a>不应净饮食。<a id="a-6o"></a>何以故？<a id="a-6p"></a>食好食已一切为粪，<a id="a-6q"></a>臭秽不净故，<a id="a-6r"></a>我不应求好食。<a id="a-6s"></a>’如是调伏心已，<a id="a-6t"></a>若入城邑聚落次第乞食，<a id="a-6u"></a>不应生如是想：<a id="a-6v"></a>‘男子与我食非女人，<a id="a-6w"></a>女人与我食非男子，<a id="a-6x"></a>童男与我食非童女，<a id="a-6y"></a>童女与我食非童男，<a id="a-6z"></a>应得细食非粗食，<a id="a-70"></a>应得美食非不美食，<a id="a-71"></a>时应故与食非不故，<a id="a-72"></a>应易得食非不易，<a id="a-73"></a>应速得食非不速，<a id="a-74"></a>若入人村应得恭敬非不恭敬，<a id="a-75"></a>应得新食非宿食，<a id="a-76"></a>应得富家食非贫家食，<a id="a-77"></a>男子女人众应来迎我。<a id="a-78"></a>’迦葉，<a id="a-79"></a>乞食比丘如是不善法不应思惟。</p>
  <p id="a7A">“迦葉，<a id="a-7B"></a>乞食比丘应如是自庄严：<a id="a-7C"></a>此是乞食常所行法，<a id="a-7D"></a>若乞食时得与不得无有忧喜，<a id="a-7E"></a>不应生于粗细食想。<a id="a-7F"></a>何以故？<a id="a-7G"></a>多有众生贪著美味，<a id="a-7H"></a>由著味故作诸恶业，<a id="a-7I"></a>恶业因缘故堕于地狱、<a id="a-7J"></a>畜生、<a id="a-7K"></a>饿鬼。<a id="a-7L"></a>若知足者不贪美味，<a id="a-7M"></a>应舍细食受取粗食，<a id="a-7N"></a>除舌著味，<a id="a-7O"></a>其心知足，<a id="a-7P"></a>得极粗食亦当知足；<a id="a-7Q"></a>彼若命终生于天上，<a id="a-7R"></a>或生人中，<a id="a-7S"></a>生天上已食天美食。<a id="a-7T"></a>迦葉，<a id="a-7U"></a>如是乞食比丘，<a id="a-7V"></a>离于味爱以调伏心，<a id="a-7W"></a>若七日啖豆亦不生忧。<a id="a-7X"></a>何以故？<a id="a-7Y"></a>趣活身故，<a id="a-7Z"></a>我今食已足以修道，<a id="a-7a"></a>以是故食。</p>
  <p id="a7b">“迦葉，<a id="a-7c"></a>乞食比丘，<a id="a-7d"></a>得此食分堕钵中者，<a id="a-7e"></a>如法所得，<a id="a-7f"></a>如法利养，<a id="a-7g"></a>应与梵行比丘共食此食。<a id="a-7h"></a>迦葉，<a id="a-7i"></a>乞食比丘或时有病，<a id="a-7j"></a>无有使人不能乞食，<a id="a-7k"></a>此应如是调伏其心：<a id="a-7l"></a>‘我独无侣，<a id="a-7m"></a>一身出家，<a id="a-7n"></a>法是我伴，<a id="a-7o"></a>我应念法。<a id="a-7p"></a>今我病苦，<a id="a-7q"></a>如世尊说，<a id="a-7r"></a>诸比丘应念于法。<a id="a-7s"></a>我所闻法应善思惟，<a id="a-7t"></a>云何善思惟如实观身？<a id="a-7u"></a>如实观身已，<a id="a-7v"></a>有智慧者，<a id="a-7w"></a>若独一心能得初禅，<a id="a-7x"></a>则有是处。<a id="a-7y"></a>’得初禅乐，<a id="a-7z"></a>若一日、<a id="a-80"></a>若二日乃至七日，<a id="a-81"></a>以禅为食，<a id="a-82"></a>其心欢悦。<a id="a-83"></a>迦葉，<a id="a-84"></a>乞食比丘行如是法若不得禅，<a id="a-85"></a>应如是勤行安住善法中，<a id="a-86"></a>有多人所知，<a id="a-87"></a>诸天龙神送食与之，<a id="a-88"></a>此是离扼报故。</p>
  <p id="a89">“迦葉，<a id="a-8A"></a>或乞食比丘，<a id="a-8B"></a>值天大雨、<a id="a-8C"></a>或大风尘不能乞食，<a id="a-8D"></a>尔时以慈为食而自庄严，<a id="a-8E"></a>于所行法安住思惟。<a id="a-8F"></a>若二夜、<a id="a-8G"></a>三夜不得食者，<a id="a-8H"></a>应生是念：<a id="a-8I"></a>‘有多众生堕饿鬼中，<a id="a-8J"></a>作恶业故苦恼所切，<a id="a-8K"></a>乃至百岁不得一唾。<a id="a-8L"></a>我今安住诸法门中，<a id="a-8M"></a>应生是念：<a id="a-8N"></a>身心羸劣今我堪忍饥渴，<a id="a-8O"></a>勤修圣道不应退转。<a id="a-8P"></a>’</p>
  <p id="a8Q">“迦葉，<a id="a-8R"></a>乞食比丘不应亲近在家之人，<a id="a-8S"></a>男子、<a id="a-8T"></a>女人、<a id="a-8U"></a>童男、<a id="a-8V"></a>童女。<a id="a-8W"></a>迦葉，<a id="a-8X"></a>若乞食比丘令在家人，<a id="a-8Y"></a>择去食中诸不净物，<a id="a-8Z"></a>于坐处坐应为说法，<a id="a-8a"></a>乃至食净还受食已从坐起去。</p>
  <p id="a8b">“迦葉，<a id="a-8c"></a>乞食比丘不应自现谀谄。<a id="a-8d"></a>云何自现谀谄？<a id="a-8e"></a>若为他人说如是言：<a id="a-8f"></a>‘我今乞得粗恶之食，<a id="a-8g"></a>又复不足与多众共食。<a id="a-8h"></a>我食少，<a id="a-8i"></a>我今饥渴身力羸劣。<a id="a-8j"></a>’迦葉，<a id="a-8k"></a>是名自现谀谄。<a id="a-8l"></a>迦葉，<a id="a-8m"></a>乞食比丘如是之事应当远离。</p>
  <p id="a8n">“迦葉，<a id="a-8o"></a>乞食比丘于一切事应生舍心。<a id="a-8p"></a>若食堕钵中，<a id="a-8q"></a>若粗若细，<a id="a-8r"></a>若少若多，<a id="a-8s"></a>若净若不净，<a id="a-8t"></a>一切应受心无忧喜，<a id="a-8u"></a>常应净心观诸法相，<a id="a-8v"></a>趣得活身为行圣道是故受食。<a id="a-8w"></a>迦葉，<a id="a-8x"></a>乞食比丘或时入于城邑聚落次第乞食，<a id="a-8y"></a>若不得食空钵而出，<a id="a-8z"></a>应念：<a id="a-90"></a>‘如来有大威德，<a id="a-91"></a>舍转轮王位而行出家，<a id="a-92"></a>断一切恶法成一切善法，<a id="a-93"></a>入村乞食尚空钵出，<a id="a-94"></a>况我薄福不种善根，<a id="a-95"></a>不空钵还也？<a id="a-96"></a>是故不应生忧。<a id="a-97"></a>何以故？<a id="a-98"></a>不种善根能得粗食、<a id="a-99"></a>细食，<a id="a-9A"></a>无有是处。<a id="a-9B"></a>我不得食，<a id="a-9C"></a>或自有魔或魔所使，<a id="a-9D"></a>或魔覆蔽诸婆罗门、<a id="a-9E"></a>居士，<a id="a-9F"></a>令我乞食不得。<a id="a-9G"></a>我当勤修离于四魔，<a id="a-9H"></a>断一切烦恼。<a id="a-9I"></a>若我勤修如是道已，<a id="a-9J"></a>非魔波旬、<a id="a-9K"></a>非魔所使能作留难。<a id="a-9L"></a>’迦葉，<a id="a-9M"></a>乞食比丘应如是受持圣种。<a id="a-9N"></a>”</p>
  <p data-pb></p>
  <h2 id="a9O">粪扫衣比丘品第七</h2>
  <p id="a9P">佛告迦葉：<a id="a-9Q"></a>“畜粪扫衣比丘，<a id="a-9R"></a>拾粪扫物作如是想，<a id="a-9S"></a>为惭愧故，<a id="a-9T"></a>非以衣自严饰故，<a id="a-9U"></a>为障风吹日曝、<a id="a-9V"></a>蚊虻蟆子诸恶触故，<a id="a-9W"></a>安住佛教故，<a id="a-9X"></a>非求净好故。<a id="a-9Y"></a>于粪扫中拾取弃物，<a id="a-9Z"></a>取时应生二种想。<a id="a-9a"></a>何等二？<a id="a-9b"></a>一者、<a id="a-9c"></a>知足想，<a id="a-9d"></a>二者、<a id="a-9e"></a>易养想。<a id="a-9f"></a>复生二想：<a id="a-9g"></a>一者、<a id="a-9h"></a>无慢想，<a id="a-9i"></a>二者、<a id="a-9j"></a>持圣种想。<a id="a-9k"></a>复生二想：<a id="a-9l"></a>一者、<a id="a-9m"></a>不以严身，<a id="a-9n"></a>二者、<a id="a-9o"></a>令心净故。</p>
  <p id="a9p">“迦葉，<a id="a-9q"></a>畜粪扫衣比丘，<a id="a-9r"></a>于粪扫中拾取弃物时，<a id="a-9s"></a>若于是处见诸亲族知识，<a id="a-9t"></a>见已即止不取，<a id="a-9u"></a>而作是念：<a id="a-9v"></a>‘此诸人辈或呵责我言：<a id="a-9w"></a>汝是不净人。<a id="a-9x"></a>’迦葉，<a id="a-9y"></a>我说是比丘不得净行。<a id="a-9z"></a>何以故？<a id="a-A0"></a>畜粪扫衣比丘，<a id="a-A1"></a>心坚如石外物不入，<a id="a-A2"></a>亦不能动故。</p>
  <p id="aA3">“迦葉，<a id="a-A4"></a>畜粪扫衣比丘，<a id="a-A5"></a>拾粪扫中物，<a id="a-A6"></a>应净浣濯令无垢腻，<a id="a-A7"></a>浣已好染，<a id="a-A8"></a>染已作僧伽梨，<a id="a-A9"></a>善合善缀善缝善受，<a id="a-AA"></a>受已应著莫令绽坏。</p>
  <p id="aAB">“迦葉，<a id="a-AC"></a>畜粪扫衣比丘，<a id="a-AD"></a>安住不净观中著粪扫衣，<a id="a-AE"></a>为离欲故；<a id="a-AF"></a>慈心著粪扫衣，<a id="a-AG"></a>为离瞋恚故；<a id="a-AH"></a>观十二因缘著粪扫衣，<a id="a-AI"></a>为离痴故；<a id="a-AJ"></a>正思惟著粪扫衣，<a id="a-AK"></a>为断一切烦恼故；<a id="a-AL"></a>摄护诸根著粪扫衣，<a id="a-AM"></a>为知六入故；<a id="a-AN"></a>不谀谄著粪扫衣，<a id="a-AO"></a>为令诸天龙神喜悦故。</p>
  <p id="aAP">“迦葉，<a id="a-AQ"></a>何故名粪扫衣？<a id="a-AR"></a>迦葉，<a id="a-AS"></a>譬如死灰，<a id="a-AT"></a>人所不贪，<a id="a-AU"></a>不生我所心，<a id="a-AV"></a>法应除弃。<a id="a-AW"></a>迦葉，<a id="a-AX"></a>如是粪扫衣，<a id="a-AY"></a>非我、<a id="a-AZ"></a>非我所，<a id="a-Aa"></a>是易得，<a id="a-Ab"></a>非邪命，<a id="a-Ac"></a>不求他，<a id="a-Ad"></a>不观他颜色，<a id="a-Ae"></a>舍弃之物粪扫无异亦无所属，<a id="a-Af"></a>是故名粪扫衣。<a id="a-Ag"></a>迦葉，<a id="a-Ah"></a>粪扫衣是法幢，<a id="a-Ai"></a>以大仙人故；<a id="a-Aj"></a>是姓，<a id="a-Ak"></a>以圣人故；<a id="a-Al"></a>是安住，<a id="a-Am"></a>以圣种故；<a id="a-An"></a>是专念，<a id="a-Ao"></a>以善法仪式故；<a id="a-Ap"></a>是善护，<a id="a-Aq"></a>以戒众故；<a id="a-Ar"></a>是向门，<a id="a-As"></a>以定众故；<a id="a-At"></a>是安住，<a id="a-Au"></a>以慧众故；<a id="a-Av"></a>是身，<a id="a-Aw"></a>以解脱众故；<a id="a-Ax"></a>是顺法，<a id="a-Ay"></a>以解脱知见众故。<a id="a-Az"></a>迦葉，<a id="a-B0"></a>如是畜粪扫衣得大福德，<a id="a-B1"></a>无所希求，<a id="a-B2"></a>无所贪著，<a id="a-B3"></a>能离慢心，<a id="a-B4"></a>能舍重担。</p>
  <p id="aB5">“迦葉，<a id="a-B6"></a>若有比丘畜粪扫衣，<a id="a-B7"></a>以知足故，<a id="a-B8"></a>诸天龙鬼神贪乐欲见。<a id="a-B9"></a>迦葉，<a id="a-BA"></a>畜粪扫衣比丘若入禅定，<a id="a-BB"></a>释、<a id="a-BC"></a>梵、<a id="a-BD"></a>四天王长跪合掌，<a id="a-BE"></a>头面作礼，<a id="a-BF"></a>况余小天！<a id="a-BG"></a>迦葉，<a id="a-BH"></a>若有恶比丘，<a id="a-BI"></a>勤求衣服以严饰身，<a id="a-BJ"></a>外现净行而内具足贪欲恚痴，<a id="a-BK"></a>虽作如是好严饰身，<a id="a-BL"></a>而诸天龙神不至其所礼敬供养。<a id="a-BM"></a>何以故？<a id="a-BN"></a>知此比丘勤求衣服以严饰身，<a id="a-BO"></a>不除心心数法垢，<a id="a-BP"></a>诸天知故则远舍去。</p>
  <p id="aBQ">“迦葉，<a id="a-BR"></a>汝见周那沙弥，<a id="a-BS"></a>拾不净臭秽粪扫中物，<a id="a-BT"></a>乞食食已，<a id="a-BU"></a>至阿耨大池欲浣濯之。<a id="a-BV"></a>尔时池边有常住诸天，<a id="a-BW"></a>皆远奉迎，<a id="a-BX"></a>头面作礼。<a id="a-BY"></a>彼诸天等皆乐净洁，<a id="a-BZ"></a>而取周那沙弥所捉不净粪扫衣，<a id="a-Ba"></a>而为浣之令无垢秽，<a id="a-Bb"></a>又取浣汁自以洗身。<a id="a-Bc"></a>诸天知周那能持净戒，<a id="a-Bd"></a>入诸禅定，<a id="a-Be"></a>有大威德，<a id="a-Bf"></a>是故奉迎恭敬作礼。<a id="a-Bg"></a>迦葉，<a id="a-Bh"></a>汝见须跋陀梵志，<a id="a-Bi"></a>著净洁衣乞食已，<a id="a-Bj"></a>欲至阿耨大池时。<a id="a-Bk"></a>常住诸天于池四面面各五里，<a id="a-Bl"></a>遥遮梵志不令近池，<a id="a-Bm"></a>恐以不净食及以残食污此大池。<a id="a-Bn"></a>迦葉，<a id="a-Bo"></a>汝今现见此事，<a id="a-Bp"></a>以圣人正行威德故得是果。<a id="a-Bq"></a>周那沙弥所有不净粪扫中物，<a id="a-Br"></a>而诸天取之为浣，<a id="a-Bs"></a>亦以浣汁自洗其身。<a id="a-Bt"></a>须跋陀梵志，<a id="a-Bu"></a>去池五里不令近之。<a id="a-Bv"></a>迦葉，<a id="a-Bw"></a>谁闻是已，<a id="a-Bx"></a>于圣法中不勤修学？<a id="a-By"></a>彼诸圣人、<a id="a-Bz"></a>诸天世人，<a id="a-C0"></a>皆来头面礼敬供养。<a id="a-C1"></a>迦葉，<a id="a-C2"></a>欲求如是圣德故，<a id="a-C3"></a>畜粪扫衣。</p>
  <p id="aC4">“迦葉，<a id="a-C5"></a>畜粪扫衣比丘，<a id="a-C6"></a>安住圣种不应生忧，<a id="a-C7"></a>于粪扫衣应生塔想，<a id="a-C8"></a>应生世尊想，<a id="a-C9"></a>应生出世想，<a id="a-CA"></a>应生无我无我所想，<a id="a-CB"></a>如是观已著粪扫衣；<a id="a-CC"></a>应如是调伏其心，<a id="a-CD"></a>由心净故得身净，<a id="a-CE"></a>非身净故得心净。<a id="a-CF"></a>迦葉，<a id="a-CG"></a>是故当净其心，<a id="a-CH"></a>莫严饰身。<a id="a-CI"></a>何以故？<a id="a-CJ"></a>由心净故，<a id="a-CK"></a>于佛法中得名梵行。<a id="a-CL"></a>迦葉，<a id="a-CM"></a>如是畜粪扫衣比丘，<a id="a-CN"></a>能如是学，<a id="a-CO"></a>则为学我，<a id="a-CP"></a>亦学于汝。</p>
  <p id="aCQ">“迦葉，<a id="a-CR"></a>若汝能畜如是粗衣，<a id="a-CS"></a>则便知足行于圣种。<a id="a-CT"></a>迦葉，<a id="a-CU"></a>汝僧伽梨若著床上、<a id="a-CV"></a>若在坐处，<a id="a-CW"></a>著忧多罗僧经行，<a id="a-CX"></a>则有千万诸天礼汝僧伽梨。<a id="a-CY"></a>此僧伽梨是戒定慧所薰者，<a id="a-CZ"></a>覆身之衣。<a id="a-Ca"></a>迦葉，<a id="a-Cb"></a>当知汝衣尚得如是尊重礼敬，<a id="a-Cc"></a>况汝身耶！<a id="a-Cd"></a>迦葉，<a id="a-Ce"></a>我舍转轮王位出家学道，<a id="a-Cf"></a>先所著好上妙缯衣、<a id="a-Cg"></a>头罗衣、<a id="a-Ch"></a>好细叠衣，<a id="a-Ci"></a>诸上妙衣一切著已，<a id="a-Cj"></a>我今知足行于圣种，<a id="a-Ck"></a>为余人故，<a id="a-Cl"></a>身舍好服畜冢间衣。<a id="a-Cm"></a>若当来比丘，<a id="a-Cn"></a>闻我此法即得学我。</p>
  <p id="aCo">“迦葉，<a id="a-Cp"></a>汝本有金缕上衣，<a id="a-Cq"></a>我从汝索，<a id="a-Cr"></a>汝持与我。<a id="a-Cs"></a>迦葉，<a id="a-Ct"></a>我愍汝故即为汝受，<a id="a-Cu"></a>非以贪故，<a id="a-Cv"></a>非以严身故。<a id="a-Cw"></a>迦葉，<a id="a-Cx"></a>有恶比丘不能学我，<a id="a-Cy"></a>亦不学汝，<a id="a-Cz"></a>为贪所覆，<a id="a-D0"></a>多畜衣钵，<a id="a-D1"></a>积聚饮食，<a id="a-D2"></a>藏举不舍，<a id="a-D3"></a>亦畜金、<a id="a-D4"></a>银、<a id="a-D5"></a>琉璃、<a id="a-D6"></a>谷、<a id="a-D7"></a>米、<a id="a-D8"></a>牛、<a id="a-D9"></a>羊、<a id="a-DA"></a>鸡、<a id="a-DB"></a>猪、<a id="a-DC"></a>驴、<a id="a-DD"></a>马、<a id="a-DE"></a>车乘、<a id="a-DF"></a>犁具，<a id="a-DG"></a>家业所须皆求畜之。<a id="a-DH"></a>迦葉，<a id="a-DI"></a>有智之人虽在于家能增善法，<a id="a-DJ"></a>非痴人出家得是善分。<a id="a-DK"></a>云何智人在家能增长善法？<a id="a-DL"></a>迦葉，<a id="a-DM"></a>若有出家以袈裟绕项，<a id="a-DN"></a>无沙门行多有缘事，<a id="a-DO"></a>种种系缚求好衣食，<a id="a-DP"></a>著袈裟已，<a id="a-DQ"></a>在家人见，<a id="a-DR"></a>礼敬给施衣服、<a id="a-DS"></a>饮食、<a id="a-DT"></a>卧具、<a id="a-DU"></a>汤药，<a id="a-DV"></a>来去迎送。<a id="a-DW"></a>迦葉，<a id="a-DX"></a>在家之人得如是善法，<a id="a-DY"></a>彼出家人无有是事。<a id="a-DZ"></a>何以故？<a id="a-Da"></a>彼出家人多求所须，<a id="a-Db"></a>不能施他故。</p>
  <p id="aDc">“迦葉，<a id="a-Dd"></a>当来有比丘多畜衣钵，<a id="a-De"></a>多有诸物，<a id="a-Df"></a>时彼比丘多为诸在家人，<a id="a-Dg"></a>所见礼敬尊重赞叹。<a id="a-Dh"></a>何以故？<a id="a-Di"></a>谓是比丘，<a id="a-Dj"></a>多受他施或持与我，<a id="a-Dk"></a>我有所须能时时与。<a id="a-Dl"></a>迦葉，<a id="a-Dm"></a>或有比丘持戒，<a id="a-Dn"></a>见世过患，<a id="a-Do"></a>勤修善法，<a id="a-Dp"></a>离一切漏如救头燃，<a id="a-Dq"></a>其心知足少诸缘事，<a id="a-Dr"></a>勤修自利，<a id="a-Ds"></a>离于一切习恶缘者；<a id="a-Dt"></a>而彼比丘无人往至其所，<a id="a-Du"></a>无亲近者，<a id="a-Dv"></a>无礼敬尊重赞叹者。<a id="a-Dw"></a>何以故？<a id="a-Dx"></a>彼在家人轻躁浅薄，<a id="a-Dy"></a>见现世利，<a id="a-Dz"></a>不见后世利。<a id="a-E0"></a>彼在家人生如是心：<a id="a-E1"></a>‘此比丘边不得利益，<a id="a-E2"></a>用亲近为？<a id="a-E3"></a>用礼敬尊重赞叹？<a id="a-E4"></a>’为除贫穷人少善根者，<a id="a-E5"></a>宿缘应敬者。<a id="a-E6"></a>迦葉，<a id="a-E7"></a>如是人等亲近礼敬尊重赞叹，<a id="a-E8"></a>持戒比丘以为善知识。<a id="a-E9"></a>迦葉，<a id="a-EA"></a>如是说已，<a id="a-EB"></a>称可二种人意。<a id="a-EC"></a>何等二？<a id="a-ED"></a>一者、<a id="a-EE"></a>若见四圣谛，<a id="a-EF"></a>二者、<a id="a-EG"></a>若见生死过患。<a id="a-EH"></a>复有二：<a id="a-EI"></a>一者、<a id="a-EJ"></a>勤行欲离四扼，<a id="a-EK"></a>二者、<a id="a-EL"></a>欲得沙门果。<a id="a-EM"></a>复有二：<a id="a-EN"></a>一者、<a id="a-EO"></a>专念业报，<a id="a-EP"></a>二者、<a id="a-EQ"></a>欲知诸法相义。</p>
  <p id="aER">“迦葉，<a id="a-ES"></a>我今闭塞一切懈怠者门，<a id="a-ET"></a>所谓不知业、<a id="a-EU"></a>不知业报者，<a id="a-EV"></a>离善仪式者，<a id="a-EW"></a>不见后世过恶喻如金刚，<a id="a-EX"></a>见现世利、<a id="a-EY"></a>不见后世利，<a id="a-EZ"></a>不生一念向解脱门者。<a id="a-Ea"></a>迦葉，<a id="a-Eb"></a>我今说彼恶比丘不应希望。<a id="a-Ec"></a>若说如是法，<a id="a-Ed"></a>若遇如是法，<a id="a-Ee"></a>闻如是法已自知所行，<a id="a-Ef"></a>不解深法而诽谤之，<a id="a-Eg"></a>谓非佛说，<a id="a-Eh"></a>是论师作，<a id="a-Ei"></a>或魔所说，<a id="a-Ej"></a>用教余人。<a id="a-Ek"></a>彼恶比丘，<a id="a-El"></a>如是自害亦复害他，<a id="a-Em"></a>自染垢污亦垢污他。<a id="a-En"></a>是恶比丘，<a id="a-Eo"></a>不能自利亦不利他。<a id="a-Ep"></a>”</p>
  <p id="aEq">尔时，<a id="a-Er"></a>摩诃迦葉白佛言：<a id="a-Es"></a>“世尊，<a id="a-Et"></a>如诸佛大悲故，<a id="a-Eu"></a>说专行比丘于诸法中得自在者，<a id="a-Ev"></a>如来于此经中已广说竟。<a id="a-Ew"></a>世尊，<a id="a-Ex"></a>若有众生闻此经已，<a id="a-Ey"></a>信解读诵，<a id="a-Ez"></a>向如实法，<a id="a-F0"></a>当知是诸众生，<a id="a-F1"></a>已为诸佛之所摄取。<a id="a-F2"></a>”</p>
  <p id="aF3">尔时，<a id="a-F4"></a>佛告阿难：<a id="a-F5"></a>“若有受持是经者，<a id="a-F6"></a>已于先佛种诸善根故，<a id="a-F7"></a>今欲得此经读诵通利，<a id="a-F8"></a>欲得解脱。<a id="a-F9"></a>所谓善男子、<a id="a-FA"></a>善女人，<a id="a-FB"></a>若出家学、<a id="a-FC"></a>若在家学，<a id="a-FD"></a>此法门能断诸漏，<a id="a-FE"></a>亦得涅槃。<a id="a-FF"></a>”</p>
  <p id="aFG">阿难白佛言：<a id="a-FH"></a>“世尊，<a id="a-FI"></a>我欲受持此经，<a id="a-FJ"></a>当何名此经？<a id="a-FK"></a>云何受持？<a id="a-FL"></a>”</p>
  <p id="aFM">佛告阿难：<a id="a-FN"></a>“此经名《选择一切法宝》，<a id="a-FO"></a>亦名《安住圣种仪式》，<a id="a-FP"></a>亦名《摄取持戒者》，<a id="a-FQ"></a>亦名《节解破戒者》，<a id="a-FR"></a>亦名《宝梁》，<a id="a-FS"></a>亦名《宝取》，<a id="a-FT"></a>亦名《宝藏》，<a id="a-FU"></a>亦名《诸宝法门》。<a id="a-FV"></a>”</p>
  <p id="aFW">摩诃迦葉问大乘宝梁经竟，<a id="a-FX"></a>诸比丘众闻佛所说，<a id="a-FY"></a>欢喜奉行。</p>
 </body>
</html>