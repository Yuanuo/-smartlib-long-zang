<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第一百一十一</title>
</head>
<body>
  <h1 class="head">大宝积经卷第一百一十一</h1>
  <h2>唐三藏法师菩提流志奉诏译</h2>
  <h2>净信童女会第四十</h2>
  <p>如是我闻：一时，佛在舍卫国祇树给孤独园，与大比丘众五百人俱，菩萨摩诃萨八千人——一切皆是众所知识，得陀罗尼，辩才无碍，具足诸忍，降伏魔怨，逮诸如来所得之法，其名曰：持世菩萨、持道菩萨、持地菩萨、持大地菩萨、乐慧菩萨、令信乐菩萨、妙色庄严菩萨、宝焰菩萨、宝幢菩萨、宝思菩萨、宝处菩萨、宝慧菩萨、宝德菩萨、宝光菩萨；复有贤劫诸菩萨等，弥勒菩萨而为上首；复有六十无等喻心诸菩萨等，文殊师利而为上首；复有十六大士，贤护菩萨而为上首；复有二万兜率天子俱在会中。</p>
  <p>是时，世尊处大庄严藏师子之座，无量百千大众围绕，光明照曜犹如日月，威德殊胜如释梵王，高出众表如须弥山，光焰猛盛犹大火炬，顾视安详如大象王，说法无畏如师子吼，盖诸大众如罗睺罗王，相好庄严威光炽盛，出梵音声遍满三千大千世界，为欲觉悟一切众生，普令安住决定胜义，于大众中而演说法。</p>
  <p>时，波斯匿王所生爱女，名曰净信，年在幼稚，颜貌端严，为诸众生之所乐见，宿植善本，修习大乘；与五百童女前后围绕，各持金鬘，出舍卫城，诣只陀林，至如来所，顶礼佛足，右绕三匝，却住一面，即于佛前而说偈言：</p>
  <p>“久积福善清净业，　满足无边功德海，</p>
  <p>令众信乐皆欢喜，　故我顶礼牟尼尊。</p>
  <p>显现威光相奇特，　开示法门众宝处，</p>
  <p>身光一寻常照曜，　我礼大慧清凉池。</p>
  <p>功德大树福无尽，　人中最尊世所赞，</p>
  <p>本愿戒行已圆满，　故我顶礼应供尊。</p>
  <p>安住妙法常寂然，　等心世间如一子，</p>
  <p>智慧善巧知诸行，　示平坦路如导师。</p>
  <p>若有坚固勇进者，　慈悲利益众生类，</p>
  <p>如是菩萨正修行，　唯愿如来为宣说。</p>
  <p>云何当得坚固力，　安住生死降魔众？</p>
  <p>云何当得平等法？　云何成熟诸众生？</p>
  <p>云何如地如虚空，　如风如水亦如火？</p>
  <p>云何得信住于法，　如彼须弥师子王？</p>
  <p>云何远离憎爱心，　净意质直无谀谄？</p>
  <p>云何出生施戒忍，　精进禅定及解脱，</p>
  <p>智慧破诸烦恼闇，　而常安住大方便，</p>
  <p>三昧总持无碍辩，　住四无量五神通？</p>
  <p>云何得在诸佛前，　常受化生知宿命，</p>
  <p>头陀无诤住兰若，　调伏其心灭烦恼，</p>
  <p>持戒修习菩提道，　证甘露灭降魔怨，</p>
  <p>施众安乐转法轮？　如是正道愿宣说。”</p>
  <p>尔时，世尊告净信童女言：“菩萨若能成就八力，于生死中坚固勇猛而无疲倦。何等为八？一、志乐力，无谄诳故；二、胜解力，离诸恶故；三、加行力，常修善故；四、净信力，深信业报故；五、菩提心力，不求小乘故；六、大慈力，不害众生故；七、大悲力，堪忍诸恶故；八、善友力，时时警觉故。童女，是名八力。菩萨成就如是力故，坚固勇猛，于生死中无所染著。”</p>
  <p>尔时，世尊重说偈言：</p>
  <p>“志乐勇猛，　离诸谄诳，　常行质直，　正趣菩提。</p>
  <p>以胜解力，　远离众恶，　纯修善行，　住于正勤。</p>
  <p>加行具足，　恒善观察，　精进坚固，　安乐众生。</p>
  <p>净信力故，　了知业报，　信于佛智，　摄受世间。</p>
  <p>菩提心力，　远离小乘，　不断佛种，　安住法性。</p>
  <p>大慈力故，　等观众生，　无爱无憎，　不生恚害。</p>
  <p>大悲力故，　堪忍众恶，　不染生死，　亦无疲厌。</p>
  <p>以善友力，　常相警悟，　心不退没，　安住菩提。</p>
  <p>彼勇进者，　得是八力，　当坐道场，　破诸魔众。</p>
  <p>“复次，童女，菩萨成就八种法故，住于平等。何等为八？一者、一切众生平等，本无我故；二者、一切法平等，诸法寂静故；三者、一切刹平等，入空界故；四者、一切智平等，平等说法故；五者、一切行平等，因缘无性故；六者、一切乘平等，等无为故；七者、心平等，心如幻故；八者、诸魔平等，烦恼为先不可得故。是为八法住于平等。”</p>
  <p>尔时，世尊重说偈言：</p>
  <p>“众生本无我，　念念不可得，</p>
  <p>住于平等者，　应当如是观。</p>
  <p>一切法平等，　本性常空寂，</p>
  <p>文字有分别，　诸法本无差。</p>
  <p>十方诸刹土，　边际不可得，</p>
  <p>其性如虚空，　佛国常平等。</p>
  <p>三世诸如来，　住法界平等，</p>
  <p>无边智解脱，　佛佛皆如是。</p>
  <p>众生本缘起，　一切皆平等，</p>
  <p>善知其所行，　如应为开悟。</p>
  <p>众生若干种，　了知如幻化，</p>
  <p>内外无所取，　自性常清净。</p>
  <p>诸乘种种说，　无为性平等，</p>
  <p>导师善方便，　分别说三乘。</p>
  <p>现住烦恼魔，　烦恼无所有，</p>
  <p>天魔及蕴死，　境界悉皆空。</p>
  <p>“复次，童女，菩萨成就八种法故，离诸憎爱。何者为八？一、慈，二、悲，三者、常行利益，四者、不染世法，五者、不著自身，六者、常修定心，七者、舍离身命，八者、观察烦恼。修此八法能离憎爱。”</p>
  <p>尔时，世尊重说偈言：</p>
  <p>“坚被慈心铠，　哀悲于一切，</p>
  <p>安住平等心，　则不生憎爱。</p>
  <p>智人行利益，　常施他安乐，</p>
  <p>得利不自高，　轻毁不生恨。</p>
  <p>不为八风动，　则不生憎爱，</p>
  <p>于己若于他，　不生憎爱想。</p>
  <p>诸想悉舍离，　境界无所著，</p>
  <p>常自观其身，　不惜于躯命。</p>
  <p>智者于苦乐，　不动如虚空，</p>
  <p>善观察烦恼，　我我所俱离，</p>
  <p>持行恒如地，　则不生憎爱。</p>
  <p>“复次，童女，菩萨成就八种法故，于生死中无有疲倦。何等为八？一者、善根广大故，二者、观察众生故，三者、常得见佛修供养故，四者、得见无量诸佛刹故，五者、常求佛智故，六者、了知生死犹如梦故，七者、于殊胜法无怯弱故，八者、观察前际及以后际如实际故。”</p>
  <p>尔时，世尊重说偈言：</p>
  <p>“若诸行道者，　修善无瑕垢，</p>
  <p>如空月清净，　度脱苦众生，</p>
  <p>摄诸功德故，　生死无疲倦。</p>
  <p>观察众生性，　坚固行精进，</p>
  <p>于无量佛刹，　恭敬供养佛，</p>
  <p>是故十力者，　生死无疲倦。</p>
  <p>无量无边世，　说不思议法，</p>
  <p>不断三宝种，　当成于法王，</p>
  <p>坚持禁戒者，　生死无疲倦。</p>
  <p>了知生死性，　如梦如云电，</p>
  <p>于法得解脱，　生死无疲倦。</p>
  <p>安住于菩提，　喜心常悦豫，</p>
  <p>度于方便岸，　生死无疲倦。</p>
  <p>常修殊胜法，　如空月增长，</p>
  <p>爱乐佛功德，　生死无疲倦。</p>
  <p>生死无边际，　常住于实际，</p>
  <p>一念慧相应，　生死无疲倦。</p>
  <p>“复次，童女，成就八法心界平等。何者为八？一者、心如地故，二者、心如水故，三者、心如火故，四者、心如风故，五者、心如虚空故，六者、心等法界故，七者、心等解脱故，八者、心等涅槃故。是名八种心界平等。”</p>
  <p>尔时，世尊重说偈言：</p>
  <p>“等心如地，　荷负一切，　于善于恶，　无所增减。</p>
  <p>等心如水，　洗诸垢秽，　养育世间，　除烦恼渴。</p>
  <p>等心如火，　烧灭烦恼，　大炬光明，　无所不燎。</p>
  <p>等心如风，　无处无依，　飃戒闻香，　流遍三世。</p>
  <p>等心如空，　离见清净，　遍入一切，　而不随魔。</p>
  <p>等心法界，　善得安住，　不增不减，　常入平等。</p>
  <p>声闻缘觉，　所得解脱，　无有缚者，　亦无解者。</p>
  <p>生死涅槃，　无来无去，　安住寂静，　遍游三世。</p>
  <p>“复次，童女，有八种法，菩萨成就出生菩提。何等为八？一者、施出生，舍诸有故；二者、戒出生，无所犯故；三者、忍出生，无瞋恚故；四者、精进出生，不懈退故；五者、禅出生，行方便故；六者、慧出生，持戒多闻故；七者、梵住出生，解脱寂静故；八者、神通出生，常在定故。”</p>
  <p>尔时，世尊重说偈言：</p>
  <p>“常修行施者，　离诸贪热恼，</p>
  <p>不希求果报，　回向佛菩提。</p>
  <p>持戒为大乘，　割截无瞋恨，</p>
  <p>志求大安乐，　除习证真灭。</p>
  <p>菩萨行精进，　多劫为众生，</p>
  <p>忍苦游世间，　精进力增长。</p>
  <p>修行禅定者，　远离诸戏论，</p>
  <p>到诸禅彼岸，　而不随禅生。</p>
  <p>大慧无等伦，　永离诸边见，</p>
  <p>了知世空寂，　痴闇灭无余。</p>
  <p>寂静修梵住，　净除诸恶道，</p>
  <p>常为释梵王，　勤修诸义利。</p>
  <p>神通游佛刹，　侍佛听闻法，</p>
  <p>善知诸性欲，　说法度众生。</p>
  <p>“复次，童女，菩萨成就八种法故，得陀罗尼，辩才无碍。何等为八？一者、尊重法故，二者、承事和尚阿阇梨故，三者、求法无厌故，四者、如闻演说故，五者、不悭吝法故，六者、不扬他恶故，七者、爱敬法师如和尚故，八者、不见他过劝离过故。是名八法，菩萨成就，具足总持，辩才无碍。”</p>
  <p>尔时，世尊重说偈言：</p>
  <p>“志乐常求法，　事师亲善友，</p>
  <p>远离恶知识，　得无尽藏持。</p>
  <p>多闻无厌足，　勇猛勤求法，</p>
  <p>如闻而演说，　不希求利养。</p>
  <p>得清净辩才，　能令众欢喜，</p>
  <p>欣乐行法施，　远离于悭嫉。</p>
  <p>行法无所著，　获得陀罗尼，</p>
  <p>护戒自观身，　不求他过失。</p>
  <p>慈悲为依止，　发语不非时，</p>
  <p>当得无碍辩，　度言说彼岸。</p>
  <p>于善说法者，　爱敬如师想，</p>
  <p>隐过劝离恶，　获无尽海持。</p>
  <p>“复次，童女，菩萨成就八种法故，于诸佛前莲华化生。何者为八？一者、乃至失命不说他过，二者、劝化众生令归三宝，三者、安置一切于菩提心，四者、梵行无染，五者、造立佛像置莲华座，六者、忧恼众生令除忧恼，七者、于贡高人常自谦下，八者、不恼他人。”</p>
  <p>尔时，世尊重说偈言：</p>
  <p>“假令苦逼身，　终不说他过，</p>
  <p>常称叹三宝，　化生诸佛前。</p>
  <p>劝发菩提心，　令求一切智，</p>
  <p>常修于梵行，　化生诸佛前。</p>
  <p>黄金严佛像，　坐宝莲华座，</p>
  <p>除众生忧恼，　化生诸佛前。</p>
  <p>于彼憍慢人，　谦卑如弟子，</p>
  <p>不令他生恼，　化生诸佛前。</p>
  <p>“复次，童女，有八种法，菩萨成就头陀功德，常乐住于阿兰若处。何等为八？一者、少欲，二者、知足，三者、满足善法，四者、以善自养，五者、常持圣种，六者、见生死患心常厌离，七者、恒观无常、苦、空、无我，八者、深信坚固不随他教。”</p>
  <p>尔时，世尊重说偈言：</p>
  <p>“少欲知足不放逸，　法喜众善为资养，</p>
  <p>爱乐常修于圣种，　见生死患生怖心，</p>
  <p>由是常乐行头陀，　如犀一角独无侣。</p>
  <p>有为之法苦无我，　慧心深信住正勤，</p>
  <p>自见于法不随他，　常处空闲佛所赞。</p>
  <p>头陀远离无恼患，　无诸诤论众过失，</p>
  <p>远离眷属绝称誉，　由是乐住阿兰若。</p>
  <p>“复次，童女，菩萨成就八种法故，摧伏魔怨。何等为八？一者、入于性空，二者、信于无相，三者、信于无愿，四者、了知无作，五者、内无疑惑，六者、忍于无生，七者、决了无性，八者、于一切法方便观察不坏于如。”</p>
  <p>尔时，世尊重说偈言：</p>
  <p>“于空无相及无愿，　得三解脱降魔怨，</p>
  <p>有为无为无二相，　证于无生得解脱。</p>
  <p>诸法无生如是忍，　彼等降伏诸魔怨，</p>
  <p>于此无生无灭中，　蕴界无我犹如幻。</p>
  <p>决定了知法无性，　不坏于如巧方便，</p>
  <p>分别诸法为魔业，　舍离分别则降魔。</p>
  <p>智慧方便二俱行，　若有若空无所住，</p>
  <p>修习如是殊胜法，　得善方便妙色身。</p>
  <p>“复次，童女，菩萨成就八种法故，不离菩提。何者为八？一者、正见，成熟邪见众生故；二者、正念，悲愍邪念众生故；三者、正语，愍诸邪语故；四者、正业，摄诸邪业故；五者、正精进，度邪勤者故；六者、正命，不舍邪命众生故；七者、正思惟，令离邪思惟故；八者、正定，发起增进邪定者故。”</p>
  <p>尔时，世尊重说偈言：</p>
  <p>“成就正见者，　化彼诸邪见，</p>
  <p>常修行正念，　哀悲邪念者。</p>
  <p>清净正言说，　愍诸邪语者。</p>
  <p>安住于正业，　摄诸邪业者。</p>
  <p>常修于正勤，　不舍邪勤者。</p>
  <p>相应正净命，　摄诸邪命者。</p>
  <p>智者正思惟，　哀愍邪思者。</p>
  <p>常住于正定，　摄诸邪定者。</p>
  <p>无上八正道，　安隐度暴流，</p>
  <p>复渡漂流者，　是大菩提道。</p>
  <p>声闻及缘觉，　草筏唯自渡；</p>
  <p>菩萨广运济，　如彼大船师。</p>
  <p>“复次，童女，菩萨成就八种法故，证甘露道。何等为八？一者、住于无诤之法，二者、善守无障碍心，三者、常观如实之义，四者、住菩提心修习六念，五者、精勤修习诸波罗蜜，六者、积集善根成熟众生，七者、住于大悲摄受正法，八者、得无生忍住不退转。”</p>
  <p>尔时，世尊重说偈言：</p>
  <p>“常修无诤行，　住大沙门法，</p>
  <p>远离瞋恚过，　积集诸善根。</p>
  <p>善观如实义，　得诸无尽辩，</p>
  <p>安住菩提心，　常念于无念。</p>
  <p>一切波罗蜜，　勤修无退转，</p>
  <p>得诸方便力，　由是度众生。</p>
  <p>能以法王财，　悲心施一切，</p>
  <p>速证无生忍，　不退转菩提。</p>
  <p>若能如是行，　佛法不难得，</p>
  <p>不久降魔众，　证最上菩提。”</p>
  <p>尔时，净信童女闻是法已，欢喜踊跃，白佛言：“世尊，成熟几法能转女身？”</p>
  <p>佛告童女：“成就八法当转女身。何等为八？一者、不嫉，二者、不悭，三者、不谄，四者、不瞋，五者、实语，六者、不恶口，七者、舍离贪欲，八者、离诸邪见。童女，修此八法速转女身。”</p>
  <p>尔时，世尊重说偈言：</p>
  <p>“不嫉妒他人，　离悭常乐法，</p>
  <p>不行于谄诳，　厌患女人身。</p>
  <p>慈心舍离瞋，　常修于实语，</p>
  <p>除贪离恶口，　安住正见中。</p>
  <p>若厌女人身，　应修如是法，</p>
  <p>便当速得转，　受善丈夫身。</p>
  <p>“复次，童女，成就八法能转女身。何者为八？一者、尊重于佛，深乐于法；二者、恭敬供养戒忍多闻沙门、婆罗门；三者、于夫、男女及以居家不生爱著；四者、受持禁戒，无所缺犯；五者、于一切人不生邪念；六者、增上意乐厌离女身；七者、住菩提心大丈夫法；八者、观世家业如幻如梦。”</p>
  <p>尔时，世尊重说偈言：</p>
  <p>“敬佛深乐法，　尊重戒多闻，</p>
  <p>不生贪爱心，　女身速当转。</p>
  <p>持戒具惭愧，　不妄念他人，</p>
  <p>安住菩提心，　不乐余乘法，</p>
  <p>由是速能转，　不净女人身。</p>
  <p>胜志得厌心，　一切皆如幻，</p>
  <p>诸法本无动，　因缘性空寂，</p>
  <p>勤修如实法，　速得丈夫身。”</p>
  <p>尔时，净信童女以所持金鬘散于佛上，于虚空中变成真金宫殿楼阁，于宫殿中有化如来坐于金座。时，五百童女各各解身庄严之具散彼佛上，亦于空中变金楼阁、宝帐、宝盖种种庄严。尔时，五百童女见大神变，异口同音而说偈言：</p>
  <p>“世尊人中最殊胜，　哀愍利益诸众生，</p>
  <p>我今已发菩提心，　志乐相应住调伏。</p>
  <p>为世导师施安乐，　我当供养人中尊，</p>
  <p>闻法已离于尘垢，　我等无复诸疑惑。</p>
  <p>方离女身众染污，　永破烦恼降魔怨，</p>
  <p>十方无量俱胝佛，　我当欢喜常供养。</p>
  <p>安住施戒勤精进，　忍辱禅定善调心，</p>
  <p>智慧方便摄众生，　当证最上菩提道。</p>
  <p>利益无量人天众，　悉令发起大乘心，</p>
  <p>我等当能师子吼，　我等当作人天师。”</p>
  <p>尔时，世尊便现微笑，诸佛常法种种色光，青黄赤白红紫玻瓈从佛口出，遍照无量无边世界乃至梵世，绕佛三匝还从顶入。</p>
  <p>尔时，长老阿难从座而起，白佛言：“世尊，何因何缘现此微笑？”</p>
  <p>佛告阿难：“汝见净信童女不？”</p>
  <p>阿难白言：“唯然，已见。”</p>
  <p>佛言：“阿难，是净信等五百童女人中寿尽，当舍女身，生兜率陀天，承事供养弥勒世尊，及贤劫中一切如来。是净信童女，过八万四千俱胝那由他劫，于电光世界，当得作佛，号光明庄严王如来，劫名常光。其佛寿命，如兜率陀天十二千岁。其国纯以无量无边大菩萨众而为眷属。是五百童女，于此众中最为上首；犹如我今六十菩萨，文殊师利而为上首。阿难，若有女人得闻此经，受持读诵，尽此女身后不复受，速证阿耨多罗三藐三菩提。”</p>
  <p>佛说此经已，净信等五百童女，及一切世间天、人、阿修罗，闻佛所说，皆大欢喜，信受奉行。</p>
  <h2>弥勒菩萨问八法会第四十一</h2>
  <h2>元魏三藏菩提留支译</h2>
  <p>如是我闻：一时，婆伽婆住王舍城耆阇崛山中，与大比丘众千二百五十人俱，并诸菩萨摩诃萨十千人等。</p>
  <p>尔时，弥勒菩萨摩诃萨即从座起，偏袒右肩，右膝著地，合掌向佛，白佛言：“世尊，我今欲以少法问于如来应正遍知，不审世尊听许以不？”</p>
  <p>尔时，世尊告弥勒菩萨摩诃萨言：“弥勒，随汝心念问于如来应正遍知，我当为汝分别解说，令汝心喜。”</p>
  <p>尔时，弥勒菩萨摩诃萨白佛言：“世尊，如是愿乐欲闻。世尊，诸菩萨摩诃萨毕竟成就几法，不退阿耨多罗三藐三菩提，于胜进法中不退不转，行菩萨行时，降伏一切诸魔怨敌，如实知一切法自体相，于诸世间心不疲倦，以心不疲倦故不依他智，速疾成就阿耨多罗三藐三菩提？”</p>
  <p>尔时，世尊告弥勒菩萨摩诃萨言：“善哉！善哉！弥勒，汝今乃能问于如来如是深义。”</p>
  <p>佛复告弥勒菩萨摩诃萨言：“汝今应当一心谛听，吾当为汝分别解说如是深义。”</p>
  <p>即时，弥勒菩萨摩诃萨白佛言：“世尊，如是愿乐欲闻。”</p>
  <p>佛复告弥勒菩萨摩诃萨言：“弥勒，若诸菩萨摩诃萨毕竟成就八法，不退阿耨多罗三藐三菩提，于胜进法中不退不转，行菩萨行时，降伏一切诸魔怨敌，如实知一切法自体相，于诸世间心不疲倦，以心不疲倦故不依他智，速疾成就阿耨多罗三藐三菩提。何等为八？弥勒，所谓诸菩萨摩诃萨成就深心，成就行心，成就舍心，成就善知回向方便心，成就大慈心，成就大悲心，成就善知方便，成就般若波罗蜜。</p>
  <p>“弥勒，云何诸菩萨摩诃萨成就深心？弥勒，若诸菩萨摩诃萨闻赞叹佛及毁呰佛，其心毕竟，于阿耨多罗三藐三菩提坚固不动；闻赞叹法及毁呰法，其心毕竟，于阿耨多罗三藐三菩提坚固不动；闻赞叹僧及毁呰僧，其心毕竟，于阿耨多罗三藐三菩提坚固不动。弥勒，如是诸菩萨摩诃萨毕竟成就深心。</p>
  <p>“弥勒，云何诸菩萨摩诃萨成就行心？弥勒，若诸菩萨摩诃萨远离杀生，远离偷盗，远离邪淫，远离妄语，远离两舌，远离恶口，远离绮语。弥勒，如是诸菩萨摩诃萨毕竟成就行心。</p>
  <p>“弥勒，云何诸菩萨摩诃萨成就舍心？弥勒，若诸菩萨摩诃萨是能舍主，是施主，施诸沙门及婆罗门，贫穷乞丐下贱人等，衣食、卧具、随病汤药所须之物。弥勒，如是诸菩萨摩诃萨毕竟成就舍心。</p>
  <p>“弥勒，云何诸菩萨摩诃萨成就善知回向方便心？弥勒，若诸菩萨摩诃萨所修善根，谓身口意业，皆悉回向阿耨多罗三藐三菩提。弥勒，如是诸菩萨摩诃萨毕竟成就善知回向方便心。</p>
  <p>“弥勒，云何诸菩萨摩诃萨成就大慈心？弥勒，若诸菩萨摩诃萨毕竟成就大慈身业，毕竟成就大慈口业，毕竟成就大慈意业。弥勒，如是诸菩萨摩诃萨毕竟成就大慈心。</p>
  <p>“弥勒，云何诸菩萨摩诃萨成就大悲心？弥勒，若诸菩萨摩诃萨毕竟成就不可讥呵身业，毕竟成就不可讥呵口业，毕竟成就不可讥呵意业。弥勒，如是诸菩萨摩诃萨毕竟成就大悲心。</p>
  <p>“弥勒，云何诸菩萨摩诃萨成就善知方便？弥勒，若诸菩萨摩诃萨善知世谛，善知第一义谛，善知二谛。弥勒，如是诸菩萨摩诃萨毕竟成就善知方便。</p>
  <p>“弥勒，云何诸菩萨摩诃萨成就般若波罗蜜？弥勒，若诸菩萨摩诃萨如是觉知，依此法有此法，依此法生此法，所谓无明缘行，行缘识，识缘名色，名色缘六入，六入缘触，触缘受，受缘爱，爱缘取，取缘有，有缘生，生缘老死忧悲苦恼，如是唯有大苦聚集。弥勒，此法无故此法无，此法灭故此法灭，所谓无明灭则行灭，行灭则识灭，识灭则名色灭，名色灭则六入灭，六入灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则老死忧悲苦恼灭，如是唯有大苦聚集灭。弥勒，如是诸菩萨摩诃萨，毕竟成就般若波罗蜜。</p>
  <p>“弥勒，是名诸菩萨摩诃萨毕竟成就八法，不退阿耨多罗三藐三菩提，于胜进法中不退不转，行菩萨行时，降伏一切诸魔怨敌，如实知一切法自体相，于诸世间心不疲倦，以心不疲倦故不依他智，速疾成就阿耨多罗三藐三菩提。”</p>
  <p>佛说此经已，弥勒菩萨摩诃萨及余诸菩萨摩诃萨，比丘、比丘尼、优婆塞、优婆夷，天、龙、夜叉、乾闼婆、阿修罗、迦楼罗、紧那罗、摩睺罗伽、人非人等，一切大众，闻佛所说，皆大欢喜，信受奉行。</p>
  <h2>大宝积经弥勒菩萨所问会第四十二</h2>
  <h2>唐三藏法师菩提流志奉诏译</h2>
  <p>如是我闻：一时，佛在波罗奈国施鹿林中，与大比丘众五百人俱，一切皆为众所知识，其名曰：阿若憍陈如、摩诃迦叶、优楼频螺迦叶、伽耶迦叶、那提迦叶、舍利弗、大目揵连、阿难、罗睺罗等而为上首。复有菩萨摩诃萨一万人俱，其名曰：善意菩萨、增上意菩萨、坚固意菩萨、师子意菩萨、观世音菩萨、大势至菩萨、辩积菩萨、美音菩萨、胜幢菩萨、信慧菩萨、水天菩萨、帝胜菩萨、帝天菩萨、无攀缘菩萨、具辩才菩萨、神通妙华菩萨、弥勒菩萨、文殊师利法王子等而为上首。</p>
  <p>尔时，世尊无量百千大众围绕，供养恭敬而为说法。是时，弥勒菩萨摩诃萨，在众会中即从座起，偏袒右肩，右膝著地，合掌顶礼而白佛言：“世尊，我有少疑，今欲咨问，唯愿如来见垂听许。”</p>
  <p>佛告弥勒菩萨言：“若有所疑，今恣汝问，当为解说令得欢喜。”</p>
  <p>尔时，弥勒菩萨闻佛许已，欢喜踊跃而白佛言：“世尊，菩萨成就几法，离诸恶道及恶知识，而能速证阿耨多罗三藐三菩提耶？”</p>
  <p>佛告弥勒菩萨言：“善哉！善哉！弥勒，汝今为欲哀愍一切，利益安乐天人世间，能问如来如是深义。汝应谛听，善思念之，吾当为汝分别解说。”</p>
  <p>弥勒菩萨即白佛言：“唯然！世尊，愿乐欲闻。”</p>
  <p>佛告弥勒言：“菩萨成就一法，离诸恶道及恶知识，速能证得阿耨多罗三藐三菩提。云何为一？所谓发胜意乐菩提之心，是名为一。</p>
  <p>“弥勒，复有二法，离诸恶道及恶知识，速能证得阿耨多罗三藐三菩提。云何为二？一者、于奢摩他常勤修习，二者、于毗钵舍那而得善巧，是名为二。</p>
  <p>“弥勒，复有三法，离诸恶道及恶知识，速能证得阿耨多罗三藐三菩提。云何为三？一者、成就大悲，二者、修习空法，三者、于一切法不生分别，是名为三。</p>
  <p>“弥勒，复有四法，离诸恶道及恶知识，速能证得阿耨多罗三藐三菩提。云何为四？一者、安住净戒，二者、离诸疑网，三者、乐阿兰若，四者、起正见心，是名为四。</p>
  <p>“弥勒，复有五法，离诸恶道及恶知识，速能证得阿耨多罗三藐三菩提。云何为五？一者、住于空法，二者、不求他过，三者、常自观察，四者、爱乐正法，五者、摄护于他，是名为五。</p>
  <p>“弥勒，复有六法，离诸恶道及恶知识，速能证得阿耨多罗三藐三菩提。云何为六？一者、无有贪欲，二者、不生瞋恚，三者、不起愚痴，四者、常离粗语，五者、住于空性，六者、心如虚空，是名为六。</p>
  <p>“弥勒，复有七法，离诸恶道及恶知识，速能证得阿耨多罗三藐三菩提。云何为七？一者、住于正念，二者、成就择法，三者、发起精进，四者、常生欢喜，五者、身得轻安，六者、住诸禅定，七者、具足行舍，是名为七。</p>
  <p>“弥勒，复有八法，离诸恶道及恶知识，速能证得阿耨多罗三藐三菩提。云何为八？一者、正见，二者、正思惟，三者、正语，四者、正业，五者、正命，六者、正勤，七者、正念，八者、正定，是名为八。</p>
  <p>“弥勒，复有九法，离诸恶道及恶知识，速能证得阿耨多罗三藐三菩提。云何为九？一者、速离诸欲恶不善法，安住初禅寻伺喜乐心一境性；二者、远离寻伺，安住二禅内净喜乐心一境性；三者、远离于喜，安住三禅舍念慧乐心一境性；四者、远离忧苦及以喜乐，安住四禅舍念清净无苦无乐心一境性；五者、超过色想无异攀缘，安住无边虚空处定；六者、超过无边空处定已，而能安住无边识定；七者、超过无边识处定已，而能安住无所有定；八者、超过无所有处定已，安住非想非非想定；九者、超过非想非非想处定已，而能安住灭受想定，是名为九。</p>
  <p>“弥勒，复有十法，离诸恶道及恶知识，速能证得阿耨多罗三藐三菩提。云何为十？一者、善能成就金刚三昧，二者、成就处非处相应三昧，三者、成就方便行三昧，四者、成就遍照明三昧，五者、成就普光明三昧，六者、成就普遍照明三昧，七者、成就宝月三昧，八者、成就月灯三昧，九者、成就出离三昧，十者、成就胜幢臂印三昧，是名为十。弥勒，菩萨成就如是法已，离诸恶道及恶知识，速能证得阿耨多罗三藐三菩提。”</p>
  <p>尔时，弥勒菩萨得闻是法，心大欢喜，偏袒右肩，右膝著地，合掌恭敬，即于佛前，以偈赞曰：</p>
  <p>“佛于过去劫，　舍所爱妻子，</p>
  <p>头目及骨髓，　到于施彼岸。</p>
  <p>佛常护禁戒，　如牦牛爱尾，</p>
  <p>最胜无伦匹，　到于戒彼岸。</p>
  <p>佛以忍辱力，　舍离于违诤，</p>
  <p>不求人过恶，　到于忍彼岸。</p>
  <p>佛以精进力，　得无上寂静，</p>
  <p>究竟常安乐，　到于勤彼岸。</p>
  <p>佛以禅定力，　能灭诸罪垢，</p>
  <p>为天人导师，　到于定彼岸。</p>
  <p>佛以智慧力，　善了知诸法，</p>
  <p>自性无所有，　到于慧彼岸。</p>
  <p>佛于菩提树，　降伏诸魔军，</p>
  <p>具足最胜智，　成就无上道。</p>
  <p>导师无畏力，　于波罗奈国，</p>
  <p>转清净法轮，　摧破诸外道。</p>
  <p>无上大智慧，　出过于世间，</p>
  <p>能放净光明，　善说诸法要。</p>
  <p>如来清净色，　智慧及功德，</p>
  <p>超过诸世间，　能到于彼岸。”</p>
  <p>尔时，阿难白佛言：“世尊，是弥勒菩萨甚为希有，而能成就无量辩才，随众生念平等说法，而于文字无所系著。”</p>
  <p>佛告阿难：“如是，如是，如汝所说。阿难，弥勒菩萨，岂唯今日能于我前以偈赞佛！乃往过去十无数劫，尔时有佛，号焰光游戏妙音自在王如来、应供、正遍知、明行足、善逝、世间解、无上士、调御丈夫、天人师、佛世尊。尔时，有一婆罗门子，名曰贤寿，诸相具足，见者欢喜；从园苑出，见彼如来端正殊妙，诸根寂静得奢摩他，如清净池无诸垢秽，三十二相、八十种好而自庄严，如娑罗树其华开敷，如须弥山出过一切，面貌熙怡如月盛满，威光赫奕如日显曜，形量周圆如尼俱陀树。是时，贤寿睹佛如来殊胜之相，心生净信作是思惟：‘希有世尊！乃能成就如是无量功德庄严。我亦愿于当来之世，成就如是功德之身。’发是愿已，投身于地，复自念言：‘若当来世得佛身者，唯愿如来足蹈我上。’尔时，彼佛知贤寿意，即以其足蹈贤寿身，当下足时得无生法忍。世尊回顾告诸比丘：‘汝等勿以足蹈贤寿。何以故？此是菩萨摩诃萨，今已证得无生法忍。复能成就天眼、天耳、他心、宿住、神境智通。’尔时，贤寿即于佛前，以偈赞曰：</p>
  <p>“佛于十方界，　最尊无有上，</p>
  <p>超过诸世间，　我今稽首礼！</p>
  <p>如来大光明，　掩蔽于日月，</p>
  <p>超过诸世间，　我今稽首礼！</p>
  <p>譬如师子吼，　诸兽咸怖畏，</p>
  <p>世尊大威德，　摧伏诸外道。</p>
  <p>眉间白毫相，　犹如玻瓈光，</p>
  <p>普照于世间，　超过于一切。</p>
  <p>世尊无与等，　足蹈千辐轮，</p>
  <p>清净化世间，　能动于大地。</p>
  <p>成就出离道，　超过烦恼海，</p>
  <p>以诸功德财，　随意皆施与。</p>
  <p>如来清净戒，　犹如于大地，</p>
  <p>出生诸功德，　无有爱憎想。</p>
  <p>以智慧力故，　了知诸法空，</p>
  <p>众生及寿者，　分别不可得。</p>
  <p>善了众生性，　心行及所趣，</p>
  <p>为世作明灯，　饶益于一切。</p>
  <p>世间苦逼迫，　漂溺于暴流，</p>
  <p>常为诸众生，　起大精进力。</p>
  <p>世尊离烦恼，　生老及病死，</p>
  <p>处世如虚空，　一切无所染。</p>
  <p>智慧大威光，　能破一切闇，</p>
  <p>永离贪瞋痴，　我今稽首礼！”</p>
  <p>佛告阿难：“贤寿菩萨所获神通，从是已来不复退失。于意云何？尔时贤寿岂异人乎？今此会中弥勒菩萨摩诃萨是。”</p>
  <p>阿难白佛言：“世尊，若弥勒菩萨久已证得无生法忍，何故不得阿耨多罗三藐三菩提耶？”</p>
  <p>佛告阿难：“菩萨有二种庄严、二种摄取，所谓摄取众生、庄严众生，摄取佛国、庄严佛国。弥勒菩萨于过去世修菩萨行，常乐摄取佛国、庄严佛国。我于往昔修菩萨行，常乐摄取众生、庄严众生。然彼弥勒修菩萨行经四十劫，我时乃发阿耨多罗三藐三菩提心；由我勇猛精进力故，便超九劫，于贤劫中，得阿耨多罗三藐三菩提。</p>
  <p>“阿难，我以十法得证菩提。云何为十？一者、能施所爱之物，二者、能施所爱之妻，三者、能施所爱之子，四者、能施所爱之头，五者、能施所爱之眼，六者、能施所爱王位，七者、能施所爱珍宝，八者、能施所爱血肉，九者、能施所爱骨髓，十者、能施所爱支分，是名为十。我行此法，能得阿耨多罗三藐三菩提。</p>
  <p>“阿难，复有十法能证菩提。云何为十？一者、获戒功德，二者、成就忍力，三者、发起精进，四者、得诸禅定，五者、有大智慧，六者、于诸众生常不舍离，七者、于诸众生起平等心，八者、于诸空法而常修习，九者、善能成就真实空性，十者、善能成就无相无愿，是名为十。我行此法，能得阿耨多罗三藐三菩提。</p>
  <p>“阿难，弥勒菩萨往昔行菩萨道时，不能舍施手足头目，但以善巧方便安乐之道，积集无上正等菩提。”</p>
  <p>尔时，阿难白佛言：“世尊，云何弥勒往昔行菩萨道时，但以善巧方便安乐之道，而能积集无上菩提？”</p>
  <p>佛告阿难：“弥勒往昔行菩萨道，昼夜六时，偏袒右肩，右膝著地，合掌顶礼，于诸佛前，说是偈言：</p>
  <p>“‘我今归命礼，　十方一切佛，</p>
  <p>菩萨声闻众，　大仙天眼者。</p>
  <p>亦礼菩提心，　远离诸恶道，</p>
  <p>能得生天上，　乃至证涅槃。</p>
  <p>若我作少罪，　随心之所生，</p>
  <p>今对诸佛前，　忏悔令除灭。</p>
  <p>我今身口意，　所集诸功德，</p>
  <p>愿作菩提因，　当成无上道。</p>
  <p>十方国土中，　供养如来者，</p>
  <p>及佛无上智，　我今尽随喜。</p>
  <p>有罪悉忏悔，　是福皆随喜，</p>
  <p>我今礼诸佛，　愿成无上智。</p>
  <p>十方大菩萨，　证于十地者，</p>
  <p>我今稽首礼，　愿速证菩提。</p>
  <p>得证菩提已，　摧伏于魔军，</p>
  <p>转清净法轮，　饶益众生类。</p>
  <p>常愿住世间，　无量俱胝劫，</p>
  <p>击于大法鼓，　度脱苦众生。</p>
  <p>我没于欲泥，　贪绳之所系，</p>
  <p>种种多缠缚，　愿佛垂观察。</p>
  <p>众生虽垢重，　诸佛不厌舍，</p>
  <p>愿以大慈悲，　度脱生死海。</p>
  <p>现在诸世尊，　过去未来佛，</p>
  <p>所行菩萨道，　我今愿修学。</p>
  <p>具足波罗蜜，　成就六神通，</p>
  <p>度脱诸众生，　证于无上道。</p>
  <p>了知诸法空，　无相无自性，</p>
  <p>无住无表示，　不生亦不灭。</p>
  <p>又如大仙尊，　善了于无我，</p>
  <p>无补特伽罗，　乃至无寿者。</p>
  <p>于诸布施事，　不执我我所，</p>
  <p>为安乐众生，　施与无悭吝。</p>
  <p>愿我所施物，　不假功用生，</p>
  <p>观察了知空，　具施波罗蜜。</p>
  <p>持戒无缺减，　得佛净尸罗，</p>
  <p>以无所住故，　具戒波罗蜜。</p>
  <p>忍辱如四大，　不生分别心，</p>
  <p>以无瞋恚故，　具忍波罗蜜。</p>
  <p>愿以身心力，　发起大精进，</p>
  <p>坚固无懈怠，　具勤波罗蜜。</p>
  <p>以如幻如化，　及勇猛精进，</p>
  <p>金刚等三昧，　具禅波罗蜜。</p>
  <p>愿证三明智，　入于三脱门，</p>
  <p>了三世平等，　具慧波罗蜜。</p>
  <p>诸佛妙色身，　光明大威德，</p>
  <p>菩萨精进行，　愿我皆圆满。’</p>
  <p>“弥勒名称者，　勤修如是行，</p>
  <p>具六波罗蜜，　安住于十地。”</p>
  <p>佛告阿难：“弥勒菩萨安住如是善巧方便，积集阿耨多罗三藐三菩提。阿难，我昔求道受苦无量，乃能积集阿耨多罗三藐三菩提。何以故？乃往古昔时有太子，名见一切义，端正殊妙，诸相具足，见者欢喜；出游园苑，见一病人受诸重苦，生悲愍心便问之言：‘汝今此病岂无有药能疗治耶？’尔时，病人即以偈颂白太子言：</p>
  <p>“‘我病药难求，　世间不可得，</p>
  <p>国王亦无有，　何况病恼者？</p>
  <p>通达于诸论，　善说医方者，</p>
  <p>虽欲为疗治，　其药难可得！’</p>
  <p>“尔时，太子复以偈颂告病人言：</p>
  <p>“‘金银摩尼珠，　乃至于象马，</p>
  <p>所求皆当说，　为汝除忧恼。’</p>
  <p>“尔时，病人复以偈颂白太子言：</p>
  <p>“‘若饮太子血，　我必得安乐，</p>
  <p>愿生欢喜心，　施我无忧恼！’</p>
  <p>“尔时，太子复以偈颂告病人言：</p>
  <p>“‘我为诸众生，　坠堕无间狱，</p>
  <p>多劫犹能忍，　何况于身血！’</p>
  <p>“尔时，太子即取利刀，刺身出血，令彼病人随意所用，不生一念悔恨之心。阿难当知，尔时太子见一切义者，岂异人乎？今我身是。四大海水犹可测量，我于往昔行菩萨道，舍已身血不可称计。”</p>
  <p>佛告阿难：“乃往古昔时有太子，名曰妙华，端正殊胜，诸相具足，见者欢喜；从园苑出，见一病人身体羸瘦，生悲愍心便问之言：‘汝今此病岂无有药能疗治耶？’尔时，病人即以偈颂白太子言：</p>
  <p>“‘世虽有良医，　无药疗我病，</p>
  <p>唯愿生慈愍，　为我除忧恼。’</p>
  <p>“尔时，太子即以偈颂告病人言：</p>
  <p>“‘我为利世间，　一切咸施与，</p>
  <p>身分及珍宝，　须者皆当说。’</p>
  <p>“尔时，病人复以偈颂白太子言：</p>
  <p>“‘譬如大药王，　随意疗众病，</p>
  <p>亦如日月光，　普照诸世间。</p>
  <p>若能出身髓，　遍涂于我身，</p>
  <p>是病乃消除，　长夜得安乐。’</p>
  <p>“尔时，太子复以偈颂告病人言：</p>
  <p>“‘若有诸众生，　碎我身出髓，</p>
  <p>为利于世间，　心不生忧恼。’</p>
  <p>“尔时，太子即自碎身，取其骨髓，与彼病人随意所用，不生一念悔恨之心。阿难当知，尔时妙华太子岂异人乎？今我身是。四大海水犹可测量，我于往昔行菩萨道，舍身骨髓不可称计。”</p>
  <p>佛告阿难：“乃往古昔时有国王，名为月光，端正殊妙，诸相具足，见者欢喜；从园苑出，见一盲人贫穷乞丐，生悲愍心便问之言：‘汝何所须？我当施汝，或饮食、衣服、庄严资具、金、银、摩尼及诸珍宝，随汝所欲皆当与之。’尔时，盲人即以偈颂而白王言：</p>
  <p>“‘大王犹日月，　光明照世间，</p>
  <p>具足胜功德，　不久生天上。</p>
  <p>一切净妙色，　我今悉不见，</p>
  <p>愿王起慈悲，　施我所爱眼。’</p>
  <p>“尔时，大王即以偈颂告盲人言：</p>
  <p>“‘汝速来取眼，　令汝得安乐，</p>
  <p>愿我当来世，　得佛清净眼。</p>
  <p>我行菩萨道，　一切皆当舍，</p>
  <p>若我不施汝，　是则违本愿。</p>
  <p>“尔时，月光王即取利刀，自挑其眼，与彼盲人随意所用，不生一念悔恨之心。阿难当知，尔时月光王者岂异人乎？即我身是。须弥山王犹可度量，我于往昔行菩萨道，舍所爱眼不可称计。</p>
  <p>“阿难，弥勒菩萨往修行菩萨道时，作是愿言：‘若有众生薄淫怒痴，成就十善；我于尔时，乃成阿耨多罗三藐三菩提。’阿难，于当来世有诸众生，薄淫怒痴，成就十善；弥勒菩萨当尔之时，得阿耨多罗三藐三菩提。何以故？由彼菩萨本愿力故。”</p>
  <p>佛告阿难：“我于往昔行菩萨道，作如是言：‘愿我当于五浊恶世，贪瞋垢重诸恶众生，不孝父母，不敬师长，乃至眷属不相和睦；我于尔时，当成阿耨多罗三藐三菩提。阿难，以是愿故，我今所入城邑聚落，多有众生毁骂于我，以断常法招集众会；若行乞食，坌以尘土，和诸杂毒与我令食；或以女人诽谤于我。阿难，我于今者以本愿力，为如是等诸恶众生，起大悲心而为说法。”</p>
  <p>尔时，阿难白佛言：“世尊，如来应正等觉能作难作，能忍难忍，不调伏者悉令调伏，荷担如是罪垢众生而为说法。”</p>
  <p>佛告阿难：“如是，如是，如汝所说。何以故？如来大悲之所摄故。”</p>
  <p>尔时，阿难白佛言：“世尊，我闻如来坚固誓愿，身毛皆竖。世尊，当何名此经？我等云何受持？”</p>
  <p>佛告阿难：“是经名为《弥勒所问》，亦名《往昔本愿因缘》，以是名字汝当受持。”</p>
  <p>佛说是经已，弥勒菩萨，尊者阿难，一切世间天、人、阿修罗、乾闼婆等，闻佛所说，皆大欢喜，信受奉行。</p>
</body></html>