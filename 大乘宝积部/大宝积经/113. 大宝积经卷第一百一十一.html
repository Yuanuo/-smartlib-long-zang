<!doctype html>
<html id="z3IBTI2DT" data-ver="2012">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百一十一</h1>
  <h2 id="a2">唐三藏法师菩提流志奉诏译</h2>
  <h2 id="a3">净信童女会第四十</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇树给孤独园，<a id="a-7"></a>与大比丘众五百人俱，<a id="a-8"></a>菩萨摩诃萨八千人——一切皆是众所知识，<a id="a-9"></a>得陀罗尼，<a id="a-A"></a>辩才无碍，<a id="a-B"></a>具足诸忍，<a id="a-C"></a>降伏魔怨，<a id="a-D"></a>逮诸如来所得之法，<a id="a-E"></a>其名曰：<a id="a-F"></a>持世菩萨、<a id="a-G"></a>持道菩萨、<a id="a-H"></a>持地菩萨、<a id="a-I"></a>持大地菩萨、<a id="a-J"></a>乐慧菩萨、<a id="a-K"></a>令信乐菩萨、<a id="a-L"></a>妙色庄严菩萨、<a id="a-M"></a>宝焰菩萨、<a id="a-N"></a>宝幢菩萨、<a id="a-O"></a>宝思菩萨、<a id="a-P"></a>宝处菩萨、<a id="a-Q"></a>宝慧菩萨、<a id="a-R"></a>宝德菩萨、<a id="a-S"></a>宝光菩萨；<a id="a-T"></a>复有贤劫诸菩萨等，<a id="a-U"></a>弥勒菩萨而为上首；<a id="a-V"></a>复有六十无等喻心诸菩萨等，<a id="a-W"></a>文殊师利而为上首；<a id="a-X"></a>复有十六大士，<a id="a-Y"></a>贤护菩萨而为上首；<a id="a-Z"></a>复有二万兜率天子俱在会中。</p>
  <p id="aa">是时，<a id="a-b"></a>世尊处大庄严藏师子之座，<a id="a-c"></a>无量百千大众围绕，<a id="a-d"></a>光明照曜犹如日月，<a id="a-e"></a>威德殊胜如释梵王，<a id="a-f"></a>高出众表如须弥山，<a id="a-g"></a>光焰猛盛犹大火炬，<a id="a-h"></a>顾视安详如大象王，<a id="a-i"></a>说法无畏如师子吼，<a id="a-j"></a>盖诸大众如罗睺罗王，<a id="a-k"></a>相好庄严威光炽盛，<a id="a-l"></a>出梵音声遍满三千大千世界，<a id="a-m"></a>为欲觉悟一切众生，<a id="a-n"></a>普令安住决定胜义，<a id="a-o"></a>于大众中而演说法。</p>
  <p id="ap">时，<a id="a-q"></a>波斯匿王所生爱女，<a id="a-r"></a>名曰净信，<a id="a-s"></a>年在幼稚，<a id="a-t"></a>颜貌端严，<a id="a-u"></a>为诸众生之所乐见，<a id="a-v"></a>宿植善本，<a id="a-w"></a>修习大乘；<a id="a-x"></a>与五百童女前后围绕，<a id="a-y"></a>各持金鬘，<a id="a-z"></a>出舍卫城，<a id="a-10"></a>诣祇陀林，<a id="a-11"></a>至如来所，<a id="a-12"></a>顶礼佛足，<a id="a-13"></a>右绕三匝，<a id="a-14"></a>却住一面，<a id="a-15"></a>即于佛前而说偈言：</p>
  <p id="a16">“久积福善清净业，<a id="a-17"></a>　满足无边功德海，</p>
  <p id="a18">令众信乐皆欢喜，<a id="a-19"></a>　故我顶礼牟尼尊。</p>
  <p id="a1A">显现威光相奇特，<a id="a-1B"></a>　开示法门众宝处，</p>
  <p id="a1C">身光一寻常照曜，<a id="a-1D"></a>　我礼大慧清凉池。</p>
  <p id="a1E">功德大树福无尽，<a id="a-1F"></a>　人中最尊世所赞，</p>
  <p id="a1G">本愿戒行已圆满，<a id="a-1H"></a>　故我顶礼应供尊。</p>
  <p id="a1I">安住妙法常寂然，<a id="a-1J"></a>　等心世间如一子，</p>
  <p id="a1K">智慧善巧知诸行，<a id="a-1L"></a>　示平坦路如导师。</p>
  <p id="a1M">若有坚固勇进者，<a id="a-1N"></a>　慈悲利益众生类，</p>
  <p id="a1O">如是菩萨正修行，<a id="a-1P"></a>　惟愿如来为宣说。</p>
  <p id="a1Q">云何当得坚固力，<a id="a-1R"></a>　安住生死降魔众？</p>
  <p id="a1S">云何当得平等法？<a id="a-1T"></a>　云何成熟诸众生？</p>
  <p id="a1U">云何如地如虚空，<a id="a-1V"></a>　如风如水亦如火？</p>
  <p id="a1W">云何得信住于法，<a id="a-1X"></a>　如彼须弥师子王？</p>
  <p id="a1Y">云何远离憎爱心，<a id="a-1Z"></a>　净意质直无谀谄？</p>
  <p id="a1a">云何出生施戒忍，<a id="a-1b"></a>　精进禅定及解脱，</p>
  <p id="a1c">智慧破诸烦恼闇，<a id="a-1d"></a>　而常安住大方便，</p>
  <p id="a1e">三昧总持无碍辩，<a id="a-1f"></a>　住四无量五神通？</p>
  <p id="a1g">云何得在诸佛前，<a id="a-1h"></a>　常受化生知宿命，</p>
  <p id="a1i">头陀无诤住兰若，<a id="a-1j"></a>　调伏其心灭烦恼，</p>
  <p id="a1k">持戒修习菩提道，<a id="a-1l"></a>　证甘露灭降魔怨，</p>
  <p id="a1m">施众安乐转法轮？<a id="a-1n"></a>　如是正道愿宣说。<a id="a-1o"></a>”</p>
  <p id="a1p">尔时，<a id="a-1q"></a>世尊告净信童女言：<a id="a-1r"></a>“菩萨若能成就八力，<a id="a-1s"></a>于生死中坚固勇猛而无疲倦。<a id="a-1t"></a>何等为八？<a id="a-1u"></a>一、<a id="a-1v"></a>志乐力，<a id="a-1w"></a>无谄诳故；<a id="a-1x"></a>二、<a id="a-1y"></a>胜解力，<a id="a-1z"></a>离诸恶故；<a id="a-20"></a>三、<a id="a-21"></a>加行力，<a id="a-22"></a>常修善故；<a id="a-23"></a>四、<a id="a-24"></a>净信力，<a id="a-25"></a>深信业报故；<a id="a-26"></a>五、<a id="a-27"></a>菩提心力，<a id="a-28"></a>不求小乘故；<a id="a-29"></a>六、<a id="a-2A"></a>大慈力，<a id="a-2B"></a>不害众生故；<a id="a-2C"></a>七、<a id="a-2D"></a>大悲力，<a id="a-2E"></a>堪忍诸恶故；<a id="a-2F"></a>八、<a id="a-2G"></a>善友力，<a id="a-2H"></a>时时警觉故。<a id="a-2I"></a>童女，<a id="a-2J"></a>是名八力。<a id="a-2K"></a>菩萨成就如是力故，<a id="a-2L"></a>坚固勇猛，<a id="a-2M"></a>于生死中无所染著。<a id="a-2N"></a>”</p>
  <p id="a2O">尔时，<a id="a-2P"></a>世尊重说偈言：</p>
  <p id="a2Q">“志乐勇猛，<a id="a-2R"></a>　离诸谄诳，<a id="a-2S"></a>　常行质直，<a id="a-2T"></a>　正趣菩提。</p>
  <p id="a2U">以胜解力，<a id="a-2V"></a>　远离众恶，<a id="a-2W"></a>　纯修善行，<a id="a-2X"></a>　住于正勤。</p>
  <p id="a2Y">加行具足，<a id="a-2Z"></a>　恒善观察，<a id="a-2a"></a>　精进坚固，<a id="a-2b"></a>　安乐众生。</p>
  <p id="a2c">净信力故，<a id="a-2d"></a>　了知业报，<a id="a-2e"></a>　信于佛智，<a id="a-2f"></a>　摄受世间。</p>
  <p id="a2g">菩提心力，<a id="a-2h"></a>　远离小乘，<a id="a-2i"></a>　不断佛种，<a id="a-2j"></a>　安住法性。</p>
  <p id="a2k">大慈力故，<a id="a-2l"></a>　等观众生，<a id="a-2m"></a>　无爱无憎，<a id="a-2n"></a>　不生恚害。</p>
  <p id="a2o">大悲力故，<a id="a-2p"></a>　堪忍众恶，<a id="a-2q"></a>　不染生死，<a id="a-2r"></a>　亦无疲厌。</p>
  <p id="a2s">以善友力，<a id="a-2t"></a>　常相警悟，<a id="a-2u"></a>　心不退没，<a id="a-2v"></a>　安住菩提。</p>
  <p id="a2w">彼勇进者，<a id="a-2x"></a>　得是八力，<a id="a-2y"></a>　当坐道场，<a id="a-2z"></a>　破诸魔众。</p>
  <p id="a30">“复次，<a id="a-31"></a>童女，<a id="a-32"></a>菩萨成就八种法故，<a id="a-33"></a>住于平等。<a id="a-34"></a>何等为八？<a id="a-35"></a>一者、<a id="a-36"></a>一切众生平等，<a id="a-37"></a>本无我故；<a id="a-38"></a>二者、<a id="a-39"></a>一切法平等，<a id="a-3A"></a>诸法寂静故；<a id="a-3B"></a>三者、<a id="a-3C"></a>一切刹平等，<a id="a-3D"></a>入空界故；<a id="a-3E"></a>四者、<a id="a-3F"></a>一切智平等，<a id="a-3G"></a>平等说法故；<a id="a-3H"></a>五者、<a id="a-3I"></a>一切行平等，<a id="a-3J"></a>因缘无性故；<a id="a-3K"></a>六者、<a id="a-3L"></a>一切乘平等，<a id="a-3M"></a>等无为故；<a id="a-3N"></a>七者、<a id="a-3O"></a>心平等，<a id="a-3P"></a>心如幻故；<a id="a-3Q"></a>八者、<a id="a-3R"></a>诸魔平等，<a id="a-3S"></a>烦恼为先不可得故。<a id="a-3T"></a>是为八法住于平等。<a id="a-3U"></a>”</p>
  <p id="a3V">尔时，<a id="a-3W"></a>世尊重说偈言：</p>
  <p id="a3X">“众生本无我，<a id="a-3Y"></a>　念念不可得，</p>
  <p id="a3Z">住于平等者，<a id="a-3a"></a>　应当如是观。</p>
  <p id="a3b">一切法平等，<a id="a-3c"></a>　本性常空寂，</p>
  <p id="a3d">文字有分别，<a id="a-3e"></a>　诸法本无差。</p>
  <p id="a3f">十方诸刹土，<a id="a-3g"></a>　边际不可得，</p>
  <p id="a3h">其性如虚空，<a id="a-3i"></a>　佛国常平等。</p>
  <p id="a3j">三世诸如来，<a id="a-3k"></a>　住法界平等，</p>
  <p id="a3l">无边智解脱，<a id="a-3m"></a>　佛佛皆如是。</p>
  <p id="a3n">众生本缘起，<a id="a-3o"></a>　一切皆平等，</p>
  <p id="a3p">善知其所行，<a id="a-3q"></a>　如应为开悟。</p>
  <p id="a3r">众生若干种，<a id="a-3s"></a>　了知如幻化，</p>
  <p id="a3t">内外无所取，<a id="a-3u"></a>　自性常清净。</p>
  <p id="a3v">诸乘种种说，<a id="a-3w"></a>　无为性平等，</p>
  <p id="a3x">导师善方便，<a id="a-3y"></a>　分别说三乘。</p>
  <p id="a3z">现住烦恼魔，<a id="a-40"></a>　烦恼无所有，</p>
  <p id="a41">天魔及蕴死，<a id="a-42"></a>　境界悉皆空。</p>
  <p id="a43">“复次，<a id="a-44"></a>童女，<a id="a-45"></a>菩萨成就八种法故，<a id="a-46"></a>离诸憎爱。<a id="a-47"></a>何者为八？<a id="a-48"></a>一、<a id="a-49"></a>慈，<a id="a-4A"></a>二、<a id="a-4B"></a>悲，<a id="a-4C"></a>三者、<a id="a-4D"></a>常行利益，<a id="a-4E"></a>四者、<a id="a-4F"></a>不染世法，<a id="a-4G"></a>五者、<a id="a-4H"></a>不著自身，<a id="a-4I"></a>六者、<a id="a-4J"></a>常修定心，<a id="a-4K"></a>七者、<a id="a-4L"></a>舍离身命，<a id="a-4M"></a>八者、<a id="a-4N"></a>观察烦恼。<a id="a-4O"></a>修此八法能离憎爱。<a id="a-4P"></a>”</p>
  <p id="a4Q">尔时，<a id="a-4R"></a>世尊重说偈言：</p>
  <p id="a4S">“坚被慈心铠，<a id="a-4T"></a>　哀悲于一切，</p>
  <p id="a4U">安住平等心，<a id="a-4V"></a>　则不生憎爱。</p>
  <p id="a4W">智人行利益，<a id="a-4X"></a>　常施他安乐，</p>
  <p id="a4Y">得利不自高，<a id="a-4Z"></a>　轻毁不生恨。</p>
  <p id="a4a">不为八风动，<a id="a-4b"></a>　则不生憎爱，</p>
  <p id="a4c">于己若于他，<a id="a-4d"></a>　不生憎爱想。</p>
  <p id="a4e">诸想悉舍离，<a id="a-4f"></a>　境界无所著，</p>
  <p id="a4g">常自观其身，<a id="a-4h"></a>　不惜于躯命。</p>
  <p id="a4i">智者于苦乐，<a id="a-4j"></a>　不动如虚空，</p>
  <p id="a4k">善观察烦恼，<a id="a-4l"></a>　我我所俱离，</p>
  <p id="a4m">持行恒如地，<a id="a-4n"></a>　则不生憎爱。</p>
  <p id="a4o">“复次，<a id="a-4p"></a>童女，<a id="a-4q"></a>菩萨成就八种法故，<a id="a-4r"></a>于生死中无有疲倦。<a id="a-4s"></a>何等为八？<a id="a-4t"></a>一者、<a id="a-4u"></a>善根广大故，<a id="a-4v"></a>二者、<a id="a-4w"></a>观察众生故，<a id="a-4x"></a>三者、<a id="a-4y"></a>常得见佛修供养故，<a id="a-4z"></a>四者、<a id="a-50"></a>得见无量诸佛刹故，<a id="a-51"></a>五者、<a id="a-52"></a>常求佛智故，<a id="a-53"></a>六者、<a id="a-54"></a>了知生死犹如梦故，<a id="a-55"></a>七者、<a id="a-56"></a>于殊胜法无怯弱故，<a id="a-57"></a>八者、<a id="a-58"></a>观察前际及以后际如实际故。<a id="a-59"></a>”</p>
  <p id="a5A">尔时，<a id="a-5B"></a>世尊重说偈言：</p>
  <p id="a5C">“若诸行道者，<a id="a-5D"></a>　修善无瑕垢，</p>
  <p id="a5E">如空月清净，<a id="a-5F"></a>　度脱苦众生，</p>
  <p id="a5G">摄诸功德故，<a id="a-5H"></a>　生死无疲倦。</p>
  <p id="a5I">观察众生性，<a id="a-5J"></a>　坚固行精进，</p>
  <p id="a5K">于无量佛刹，<a id="a-5L"></a>　恭敬供养佛，</p>
  <p id="a5M">是故十力者，<a id="a-5N"></a>　生死无疲倦。</p>
  <p id="a5O">无量无边世，<a id="a-5P"></a>　说不思议法，</p>
  <p id="a5Q">不断三宝种，<a id="a-5R"></a>　当成于法王，</p>
  <p id="a5S">坚持禁戒者，<a id="a-5T"></a>　生死无疲倦。</p>
  <p id="a5U">了知生死性，<a id="a-5V"></a>　如梦如云电，</p>
  <p id="a5W">于法得解脱，<a id="a-5X"></a>　生死无疲倦。</p>
  <p id="a5Y">安住于菩提，<a id="a-5Z"></a>　喜心常悦豫，</p>
  <p id="a5a">度于方便岸，<a id="a-5b"></a>　生死无疲倦。</p>
  <p id="a5c">常修殊胜法，<a id="a-5d"></a>　如空月增长，</p>
  <p id="a5e">爱乐佛功德，<a id="a-5f"></a>　生死无疲倦。</p>
  <p id="a5g">生死无边际，<a id="a-5h"></a>　常住于实际，</p>
  <p id="a5i">一念慧相应，<a id="a-5j"></a>　生死无疲倦。</p>
  <p id="a5k">“复次，<a id="a-5l"></a>童女，<a id="a-5m"></a>成就八法心界平等。<a id="a-5n"></a>何者为八？<a id="a-5o"></a>一者、<a id="a-5p"></a>心如地故，<a id="a-5q"></a>二者、<a id="a-5r"></a>心如水故，<a id="a-5s"></a>三者、<a id="a-5t"></a>心如火故，<a id="a-5u"></a>四者、<a id="a-5v"></a>心如风故，<a id="a-5w"></a>五者、<a id="a-5x"></a>心如虚空故，<a id="a-5y"></a>六者、<a id="a-5z"></a>心等法界故，<a id="a-60"></a>七者、<a id="a-61"></a>心等解脱故，<a id="a-62"></a>八者、<a id="a-63"></a>心等涅槃故。<a id="a-64"></a>是名八种心界平等。<a id="a-65"></a>”</p>
  <p id="a66">尔时，<a id="a-67"></a>世尊重说偈言：</p>
  <p id="a68">“等心如地，<a id="a-69"></a>　荷负一切，<a id="a-6A"></a>　于善于恶，<a id="a-6B"></a>　无所增减。</p>
  <p id="a6C">等心如水，<a id="a-6D"></a>　洗诸垢秽，<a id="a-6E"></a>　养育世间，<a id="a-6F"></a>　除烦恼渴。</p>
  <p id="a6G">等心如火，<a id="a-6H"></a>　烧灭烦恼，<a id="a-6I"></a>　大炬光明，<a id="a-6J"></a>　无所不燎。</p>
  <p id="a6K">等心如风，<a id="a-6L"></a>　无处无依，<a id="a-6M"></a>　飃戒闻香，<a id="a-6N"></a>　流遍三世。</p>
  <p id="a6O">等心如空，<a id="a-6P"></a>　离见清净，<a id="a-6Q"></a>　遍入一切，<a id="a-6R"></a>　而不随魔。</p>
  <p id="a6S">等心法界，<a id="a-6T"></a>　善得安住，<a id="a-6U"></a>　不增不减，<a id="a-6V"></a>　常入平等。</p>
  <p id="a6W">声闻缘觉，<a id="a-6X"></a>　所得解脱，<a id="a-6Y"></a>　无有缚者，<a id="a-6Z"></a>　亦无解者。</p>
  <p id="a6a">生死涅槃，<a id="a-6b"></a>　无来无去，<a id="a-6c"></a>　安住寂静，<a id="a-6d"></a>　遍游三世。</p>
  <p id="a6e">“复次，<a id="a-6f"></a>童女，<a id="a-6g"></a>有八种法，<a id="a-6h"></a>菩萨成就出生菩提。<a id="a-6i"></a>何等为八？<a id="a-6j"></a>一者、<a id="a-6k"></a>施出生，<a id="a-6l"></a>舍诸有故；<a id="a-6m"></a>二者、<a id="a-6n"></a>戒出生，<a id="a-6o"></a>无所犯故；<a id="a-6p"></a>三者、<a id="a-6q"></a>忍出生，<a id="a-6r"></a>无瞋恚故；<a id="a-6s"></a>四者、<a id="a-6t"></a>精进出生，<a id="a-6u"></a>不懈退故；<a id="a-6v"></a>五者、<a id="a-6w"></a>禅出生，<a id="a-6x"></a>行方便故；<a id="a-6y"></a>六者、<a id="a-6z"></a>慧出生，<a id="a-70"></a>持戒多闻故；<a id="a-71"></a>七者、<a id="a-72"></a>梵住出生，<a id="a-73"></a>解脱寂静故；<a id="a-74"></a>八者、<a id="a-75"></a>神通出生，<a id="a-76"></a>常在定故。<a id="a-77"></a>”</p>
  <p id="a78">尔时，<a id="a-79"></a>世尊重说偈言：</p>
  <p id="a7A">“常修行施者，<a id="a-7B"></a>　离诸贪热恼，</p>
  <p id="a7C">不希求果报，<a id="a-7D"></a>　回向佛菩提。</p>
  <p id="a7E">持戒为大乘，<a id="a-7F"></a>　割截无瞋恨，</p>
  <p id="a7G">志求大安乐，<a id="a-7H"></a>　除习证真灭。</p>
  <p id="a7I">菩萨行精进，<a id="a-7J"></a>　多劫为众生，</p>
  <p id="a7K">忍苦游世间，<a id="a-7L"></a>　精进力增长。</p>
  <p id="a7M">修行禅定者，<a id="a-7N"></a>　远离诸戏论，</p>
  <p id="a7O">到诸禅彼岸，<a id="a-7P"></a>　而不随禅生。</p>
  <p id="a7Q">大慧无等伦，<a id="a-7R"></a>　永离诸边见，</p>
  <p id="a7S">了知世空寂，<a id="a-7T"></a>　痴闇灭无余。</p>
  <p id="a7U">寂静修梵住，<a id="a-7V"></a>　净除诸恶道，</p>
  <p id="a7W">常为释梵王，<a id="a-7X"></a>　勤修诸义利。</p>
  <p id="a7Y">神通游佛刹，<a id="a-7Z"></a>　侍佛听闻法，</p>
  <p id="a7a">善知诸性欲，<a id="a-7b"></a>　说法度众生。</p>
  <p id="a7c">“复次，<a id="a-7d"></a>童女，<a id="a-7e"></a>菩萨成就八种法故，<a id="a-7f"></a>得陀罗尼，<a id="a-7g"></a>辩才无碍。<a id="a-7h"></a>何等为八？<a id="a-7i"></a>一者、<a id="a-7j"></a>尊重法故，<a id="a-7k"></a>二者、<a id="a-7l"></a>承事和尚阿阇梨故，<a id="a-7m"></a>三者、<a id="a-7n"></a>求法无厌故，<a id="a-7o"></a>四者、<a id="a-7p"></a>如闻演说故，<a id="a-7q"></a>五者、<a id="a-7r"></a>不悭吝法故，<a id="a-7s"></a>六者、<a id="a-7t"></a>不扬他恶故，<a id="a-7u"></a>七者、<a id="a-7v"></a>爱敬法师如和尚故，<a id="a-7w"></a>八者、<a id="a-7x"></a>不见他过劝离过故。<a id="a-7y"></a>是名八法，<a id="a-7z"></a>菩萨成就，<a id="a-80"></a>具足总持，<a id="a-81"></a>辩才无碍。<a id="a-82"></a>”</p>
  <p id="a83">尔时，<a id="a-84"></a>世尊重说偈言：</p>
  <p id="a85">“志乐常求法，<a id="a-86"></a>　事师亲善友，</p>
  <p id="a87">远离恶知识，<a id="a-88"></a>　得无尽藏持。</p>
  <p id="a89">多闻无厌足，<a id="a-8A"></a>　勇猛勤求法，</p>
  <p id="a8B">如闻而演说，<a id="a-8C"></a>　不希求利养。</p>
  <p id="a8D">得清净辩才，<a id="a-8E"></a>　能令众欢喜，</p>
  <p id="a8F">欣乐行法施，<a id="a-8G"></a>　远离于悭嫉。</p>
  <p id="a8H">行法无所著，<a id="a-8I"></a>　获得陀罗尼，</p>
  <p id="a8J">护戒自观身，<a id="a-8K"></a>　不求他过失。</p>
  <p id="a8L">慈悲为依止，<a id="a-8M"></a>　发语不非时，</p>
  <p id="a8N">当得无碍辩，<a id="a-8O"></a>　度言说彼岸。</p>
  <p id="a8P">于善说法者，<a id="a-8Q"></a>　爱敬如师想，</p>
  <p id="a8R">隐过劝离恶，<a id="a-8S"></a>　获无尽海持。</p>
  <p id="a8T">“复次，<a id="a-8U"></a>童女，<a id="a-8V"></a>菩萨成就八种法故，<a id="a-8W"></a>于诸佛前莲花化生。<a id="a-8X"></a>何者为八？<a id="a-8Y"></a>一者、<a id="a-8Z"></a>乃至失命不说他过，<a id="a-8a"></a>二者、<a id="a-8b"></a>劝化众生令归三宝，<a id="a-8c"></a>三者、<a id="a-8d"></a>安置一切于菩提心，<a id="a-8e"></a>四者、<a id="a-8f"></a>梵行无染，<a id="a-8g"></a>五者、<a id="a-8h"></a>造立佛像置莲花座，<a id="a-8i"></a>六者、<a id="a-8j"></a>忧恼众生令除忧恼，<a id="a-8k"></a>七者、<a id="a-8l"></a>于贡高人常自谦下，<a id="a-8m"></a>八者、<a id="a-8n"></a>不恼他人。<a id="a-8o"></a>”</p>
  <p id="a8p">尔时，<a id="a-8q"></a>世尊重说偈言：</p>
  <p id="a8r">“假令苦逼身，<a id="a-8s"></a>　终不说他过，</p>
  <p id="a8t">常称叹三宝，<a id="a-8u"></a>　化生诸佛前。</p>
  <p id="a8v">劝发菩提心，<a id="a-8w"></a>　令求一切智，</p>
  <p id="a8x">常修于梵行，<a id="a-8y"></a>　化生诸佛前。</p>
  <p id="a8z">黄金严佛像，<a id="a-90"></a>　坐宝莲花座，</p>
  <p id="a91">除众生忧恼，<a id="a-92"></a>　化生诸佛前。</p>
  <p id="a93">于彼憍慢人，<a id="a-94"></a>　谦卑如弟子，</p>
  <p id="a95">不令他生恼，<a id="a-96"></a>　化生诸佛前。</p>
  <p id="a97">“复次，<a id="a-98"></a>童女，<a id="a-99"></a>有八种法，<a id="a-9A"></a>菩萨成就头陀功德，<a id="a-9B"></a>常乐住于阿兰若处。<a id="a-9C"></a>何等为八？<a id="a-9D"></a>一者、<a id="a-9E"></a>少欲，<a id="a-9F"></a>二者、<a id="a-9G"></a>知足，<a id="a-9H"></a>三者、<a id="a-9I"></a>满足善法，<a id="a-9J"></a>四者、<a id="a-9K"></a>以善自养，<a id="a-9L"></a>五者、<a id="a-9M"></a>常持圣种，<a id="a-9N"></a>六者、<a id="a-9O"></a>见生死患心常厌离，<a id="a-9P"></a>七者、<a id="a-9Q"></a>恒观无常、<a id="a-9R"></a>苦、<a id="a-9S"></a>空、<a id="a-9T"></a>无我，<a id="a-9U"></a>八者、<a id="a-9V"></a>深信坚固不随他教。<a id="a-9W"></a>”</p>
  <p id="a9X">尔时，<a id="a-9Y"></a>世尊重说偈言：</p>
  <p id="a9Z">“少欲知足不放逸，<a id="a-9a"></a>　法喜众善为资养，</p>
  <p id="a9b">爱乐常修于圣种，<a id="a-9c"></a>　见生死患生怖心，</p>
  <p id="a9d">由是常乐行头陀，<a id="a-9e"></a>　如犀一角独无侣。</p>
  <p id="a9f">有为之法苦无我，<a id="a-9g"></a>　慧心深信住正勤，</p>
  <p id="a9h">自见于法不随他，<a id="a-9i"></a>　常处空闲佛所赞。</p>
  <p id="a9j">头陀远离无恼患，<a id="a-9k"></a>　无诸诤论众过失，</p>
  <p id="a9l">远离眷属绝称誉，<a id="a-9m"></a>　由是乐住阿兰若。</p>
  <p id="a9n">“复次，<a id="a-9o"></a>童女，<a id="a-9p"></a>菩萨成就八种法故，<a id="a-9q"></a>摧伏魔怨。<a id="a-9r"></a>何等为八？<a id="a-9s"></a>一者、<a id="a-9t"></a>入于性空，<a id="a-9u"></a>二者、<a id="a-9v"></a>信于无相，<a id="a-9w"></a>三者、<a id="a-9x"></a>信于无愿，<a id="a-9y"></a>四者、<a id="a-9z"></a>了知无作，<a id="a-A0"></a>五者、<a id="a-A1"></a>内无疑惑，<a id="a-A2"></a>六者、<a id="a-A3"></a>忍于无生，<a id="a-A4"></a>七者、<a id="a-A5"></a>决了无性，<a id="a-A6"></a>八者、<a id="a-A7"></a>于一切法方便观察不坏于如。<a id="a-A8"></a>”</p>
  <p id="aA9">尔时，<a id="a-AA"></a>世尊重说偈言：</p>
  <p id="aAB">“于空无相及无愿，<a id="a-AC"></a>　得三解脱降魔怨，</p>
  <p id="aAD">有为无为无二相，<a id="a-AE"></a>　证于无生得解脱。</p>
  <p id="aAF">诸法无生如是忍，<a id="a-AG"></a>　彼等降伏诸魔怨，</p>
  <p id="aAH">于此无生无灭中，<a id="a-AI"></a>　蕴界无我犹如幻。</p>
  <p id="aAJ">决定了知法无性，<a id="a-AK"></a>　不坏于如巧方便，</p>
  <p id="aAL">分别诸法为魔业，<a id="a-AM"></a>　舍离分别则降魔。</p>
  <p id="aAN">智慧方便二俱行，<a id="a-AO"></a>　若有若空无所住，</p>
  <p id="aAP">修习如是殊胜法，<a id="a-AQ"></a>　得善方便妙色身。</p>
  <p id="aAR">“复次，<a id="a-AS"></a>童女，<a id="a-AT"></a>菩萨成就八种法故，<a id="a-AU"></a>不离菩提。<a id="a-AV"></a>何者为八？<a id="a-AW"></a>一者、<a id="a-AX"></a>正见，<a id="a-AY"></a>成熟邪见众生故；<a id="a-AZ"></a>二者、<a id="a-Aa"></a>正念，<a id="a-Ab"></a>悲愍邪念众生故；<a id="a-Ac"></a>三者、<a id="a-Ad"></a>正语，<a id="a-Ae"></a>愍诸邪语故；<a id="a-Af"></a>四者、<a id="a-Ag"></a>正业，<a id="a-Ah"></a>摄诸邪业故；<a id="a-Ai"></a>五者、<a id="a-Aj"></a>正精进，<a id="a-Ak"></a>度邪勤者故；<a id="a-Al"></a>六者、<a id="a-Am"></a>正命，<a id="a-An"></a>不舍邪命众生故；<a id="a-Ao"></a>七者、<a id="a-Ap"></a>正思惟，<a id="a-Aq"></a>令离邪思惟故；<a id="a-Ar"></a>八者、<a id="a-As"></a>正定，<a id="a-At"></a>发起增进邪定者故。<a id="a-Au"></a>”</p>
  <p id="aAv">尔时，<a id="a-Aw"></a>世尊重说偈言：</p>
  <p id="aAx">“成就正见者，<a id="a-Ay"></a>　化彼诸邪见，</p>
  <p id="aAz">常修行正念，<a id="a-B0"></a>　哀悲邪念者。</p>
  <p id="aB1">清净正言说，<a id="a-B2"></a>　愍诸邪语者。</p>
  <p id="aB3">安住于正业，<a id="a-B4"></a>　摄诸邪业者。</p>
  <p id="aB5">常修于正勤，<a id="a-B6"></a>　不舍邪勤者。</p>
  <p id="aB7">相应正净命，<a id="a-B8"></a>　摄诸邪命者。</p>
  <p id="aB9">智者正思惟，<a id="a-BA"></a>　哀愍邪思者。</p>
  <p id="aBB">常住于正定，<a id="a-BC"></a>　摄诸邪定者。</p>
  <p id="aBD">无上八正道，<a id="a-BE"></a>　安隐度暴流，</p>
  <p id="aBF">复渡漂流者，<a id="a-BG"></a>　是大菩提道。</p>
  <p id="aBH">声闻及缘觉，<a id="a-BI"></a>　草筏唯自渡；</p>
  <p id="aBJ">菩萨广运济，<a id="a-BK"></a>　如彼大船师。</p>
  <p id="aBL">“复次，<a id="a-BM"></a>童女，<a id="a-BN"></a>菩萨成就八种法故，<a id="a-BO"></a>证甘露道。<a id="a-BP"></a>何等为八？<a id="a-BQ"></a>一者、<a id="a-BR"></a>住于无诤之法，<a id="a-BS"></a>二者、<a id="a-BT"></a>善守无障碍心，<a id="a-BU"></a>三者、<a id="a-BV"></a>常观如实之义，<a id="a-BW"></a>四者、<a id="a-BX"></a>住菩提心修习六念，<a id="a-BY"></a>五者、<a id="a-BZ"></a>精勤修习诸波罗蜜，<a id="a-Ba"></a>六者、<a id="a-Bb"></a>积集善根成熟众生，<a id="a-Bc"></a>七者、<a id="a-Bd"></a>住于大悲摄受正法，<a id="a-Be"></a>八者、<a id="a-Bf"></a>得无生忍住不退转。<a id="a-Bg"></a>”</p>
  <p id="aBh">尔时，<a id="a-Bi"></a>世尊重说偈言：</p>
  <p id="aBj">“常修无诤行，<a id="a-Bk"></a>　住大沙门法，</p>
  <p id="aBl">远离瞋恚过，<a id="a-Bm"></a>　积集诸善根。</p>
  <p id="aBn">善观如实义，<a id="a-Bo"></a>　得诸无尽辩，</p>
  <p id="aBp">安住菩提心，<a id="a-Bq"></a>　常念于无念。</p>
  <p id="aBr">一切波罗蜜，<a id="a-Bs"></a>　勤修无退转，</p>
  <p id="aBt">得诸方便力，<a id="a-Bu"></a>　由是度众生。</p>
  <p id="aBv">能以法王财，<a id="a-Bw"></a>　悲心施一切，</p>
  <p id="aBx">速证无生忍，<a id="a-By"></a>　不退转菩提。</p>
  <p id="aBz">若能如是行，<a id="a-C0"></a>　佛法不难得，</p>
  <p id="aC1">不久降魔众，<a id="a-C2"></a>　证最上菩提。<a id="a-C3"></a>”</p>
  <p id="aC4">尔时，<a id="a-C5"></a>净信童女闻是法已，<a id="a-C6"></a>欢喜踊跃，<a id="a-C7"></a>白佛言：<a id="a-C8"></a>“世尊，<a id="a-C9"></a>成熟几法能转女身？<a id="a-CA"></a>”</p>
  <p id="aCB">佛告童女：<a id="a-CC"></a>“成就八法当转女身。<a id="a-CD"></a>何等为八？<a id="a-CE"></a>一者、<a id="a-CF"></a>不嫉，<a id="a-CG"></a>二者、<a id="a-CH"></a>不悭，<a id="a-CI"></a>三者、<a id="a-CJ"></a>不谄，<a id="a-CK"></a>四者、<a id="a-CL"></a>不瞋，<a id="a-CM"></a>五者、<a id="a-CN"></a>实语，<a id="a-CO"></a>六者、<a id="a-CP"></a>不恶口，<a id="a-CQ"></a>七者、<a id="a-CR"></a>舍离贪欲，<a id="a-CS"></a>八者、<a id="a-CT"></a>离诸邪见。<a id="a-CU"></a>童女，<a id="a-CV"></a>修此八法速转女身。<a id="a-CW"></a>”</p>
  <p id="aCX">尔时，<a id="a-CY"></a>世尊重说偈言：</p>
  <p id="aCZ">“不嫉妒他人，<a id="a-Ca"></a>　离悭常乐法，</p>
  <p id="aCb">不行于谄诳，<a id="a-Cc"></a>　厌患女人身。</p>
  <p id="aCd">慈心舍离瞋，<a id="a-Ce"></a>　常修于实语，</p>
  <p id="aCf">除贪离恶口，<a id="a-Cg"></a>　安住正见中。</p>
  <p id="aCh">若厌女人身，<a id="a-Ci"></a>　应修如是法，</p>
  <p id="aCj">便当速得转，<a id="a-Ck"></a>　受善丈夫身。</p>
  <p id="aCl">“复次，<a id="a-Cm"></a>童女，<a id="a-Cn"></a>成就八法能转女身。<a id="a-Co"></a>何者为八？<a id="a-Cp"></a>一者、<a id="a-Cq"></a>尊重于佛，<a id="a-Cr"></a>深乐于法；<a id="a-Cs"></a>二者、<a id="a-Ct"></a>恭敬供养戒忍多闻沙门、<a id="a-Cu"></a>婆罗门；<a id="a-Cv"></a>三者、<a id="a-Cw"></a>于夫、<a id="a-Cx"></a>男女及以居家不生爱著；<a id="a-Cy"></a>四者、<a id="a-Cz"></a>受持禁戒，<a id="a-D0"></a>无所缺犯；<a id="a-D1"></a>五者、<a id="a-D2"></a>于一切人不生邪念；<a id="a-D3"></a>六者、<a id="a-D4"></a>增上意乐厌离女身；<a id="a-D5"></a>七者、<a id="a-D6"></a>住菩提心大丈夫法；<a id="a-D7"></a>八者、<a id="a-D8"></a>观世家业如幻如梦。<a id="a-D9"></a>”</p>
  <p id="aDA">尔时，<a id="a-DB"></a>世尊重说偈言：</p>
  <p id="aDC">“敬佛深乐法，<a id="a-DD"></a>　尊重戒多闻，</p>
  <p id="aDE">不生贪爱心，<a id="a-DF"></a>　女身速当转。</p>
  <p id="aDG">持戒具惭愧，<a id="a-DH"></a>　不妄念他人，</p>
  <p id="aDI">安住菩提心，<a id="a-DJ"></a>　不乐余乘法，</p>
  <p id="aDK">由是速能转，<a id="a-DL"></a>　不净女人身。</p>
  <p id="aDM">胜志得厌心，<a id="a-DN"></a>　一切皆如幻，</p>
  <p id="aDO">诸法本无动，<a id="a-DP"></a>　因缘性空寂，</p>
  <p id="aDQ">勤修如实法，<a id="a-DR"></a>　速得丈夫身。<a id="a-DS"></a>”</p>
  <p id="aDT">尔时，<a id="a-DU"></a>净信童女以所持金鬘散于佛上，<a id="a-DV"></a>于虚空中变成真金宫殿楼阁，<a id="a-DW"></a>于宫殿中有化如来坐于金座。<a id="a-DX"></a>时，<a id="a-DY"></a>五百童女各各解身庄严之具散彼佛上，<a id="a-DZ"></a>亦于空中变金楼阁、<a id="a-Da"></a>宝帐、<a id="a-Db"></a>宝盖种种庄严。<a id="a-Dc"></a>尔时，<a id="a-Dd"></a>五百童女见大神变，<a id="a-De"></a>异口同音而说偈言：</p>
  <p id="aDf">“世尊人中最殊胜，<a id="a-Dg"></a>　哀愍利益诸众生，</p>
  <p id="aDh">我今已发菩提心，<a id="a-Di"></a>　志乐相应住调伏。</p>
  <p id="aDj">为世导师施安乐，<a id="a-Dk"></a>　我当供养人中尊，</p>
  <p id="aDl">闻法已离于尘垢，<a id="a-Dm"></a>　我等无复诸疑惑。</p>
  <p id="aDn">方离女身众染污，<a id="a-Do"></a>　永破烦恼降魔怨，</p>
  <p id="aDp">十方无量俱胝佛，<a id="a-Dq"></a>　我当欢喜常供养。</p>
  <p id="aDr">安住施戒勤精进，<a id="a-Ds"></a>　忍辱禅定善调心，</p>
  <p id="aDt">智慧方便摄众生，<a id="a-Du"></a>　当证最上菩提道。</p>
  <p id="aDv">利益无量人天众，<a id="a-Dw"></a>　悉令发起大乘心，</p>
  <p id="aDx">我等当能师子吼，<a id="a-Dy"></a>　我等当作人天师。<a id="a-Dz"></a>”</p>
  <p id="aE0">尔时，<a id="a-E1"></a>世尊便现微笑，<a id="a-E2"></a>诸佛常法种种色光，<a id="a-E3"></a>青黄赤白红紫玻瓈从佛口出，<a id="a-E4"></a>遍照无量无边世界乃至梵世，<a id="a-E5"></a>绕佛三匝还从顶入。</p>
  <p id="aE6">尔时，<a id="a-E7"></a>长老阿难从座而起，<a id="a-E8"></a>白佛言：<a id="a-E9"></a>“世尊，<a id="a-EA"></a>何因何缘现此微笑？<a id="a-EB"></a>”</p>
  <p id="aEC">佛告阿难：<a id="a-ED"></a>“汝见净信童女不？<a id="a-EE"></a>”</p>
  <p id="aEF">阿难白言：<a id="a-EG"></a>“唯然，<a id="a-EH"></a>已见。<a id="a-EI"></a>”</p>
  <p id="aEJ">佛言：<a id="a-EK"></a>“阿难，<a id="a-EL"></a>是净信等五百童女人中寿尽，<a id="a-EM"></a>当舍女身，<a id="a-EN"></a>生兜率陀天，<a id="a-EO"></a>承事供养弥勒世尊，<a id="a-EP"></a>及贤劫中一切如来。<a id="a-EQ"></a>是净信童女，<a id="a-ER"></a>过八万四千俱胝那由他劫，<a id="a-ES"></a>于电光世界，<a id="a-ET"></a>当得作佛，<a id="a-EU"></a>号光明庄严王如来，<a id="a-EV"></a>劫名常光。<a id="a-EW"></a>其佛寿命，<a id="a-EX"></a>如兜率陀天十二千岁。<a id="a-EY"></a>其国纯以无量无边大菩萨众而为眷属。<a id="a-EZ"></a>是五百童女，<a id="a-Ea"></a>于此众中最为上首；<a id="a-Eb"></a>犹如我今六十菩萨，<a id="a-Ec"></a>文殊师利而为上首。<a id="a-Ed"></a>阿难，<a id="a-Ee"></a>若有女人得闻此经，<a id="a-Ef"></a>受持读诵，<a id="a-Eg"></a>尽此女身后不复受，<a id="a-Eh"></a>速证阿耨多罗三藐三菩提。<a id="a-Ei"></a>”</p>
  <p id="aEj">佛说此经已，<a id="a-Ek"></a>净信等五百童女，<a id="a-El"></a>及一切世间天、<a id="a-Em"></a>人、<a id="a-En"></a>阿修罗，<a id="a-Eo"></a>闻佛所说，<a id="a-Ep"></a>皆大欢喜，<a id="a-Eq"></a>信受奉行。</p>
  <p data-pb></p>
  <h2 id="aEr">弥勒菩萨问八法会第四十一</h2>
  <h2 id="aEs">元魏三藏菩提留支译</h2>
  <p id="aEt">如是我闻：<a id="a-Eu"></a>一时，<a id="a-Ev"></a>婆伽婆住王舍城耆阇崛山中，<a id="a-Ew"></a>与大比丘众千二百五十人俱，<a id="a-Ex"></a>并诸菩萨摩诃萨十千人等。</p>
  <p id="aEy">尔时，<a id="a-Ez"></a>弥勒菩萨摩诃萨即从坐起，<a id="a-F0"></a>偏袒右肩，<a id="a-F1"></a>右膝著地，<a id="a-F2"></a>合掌向佛，<a id="a-F3"></a>白佛言：<a id="a-F4"></a>“世尊，<a id="a-F5"></a>我今欲以少法问于如来应正遍知，<a id="a-F6"></a>不审世尊听许以不？<a id="a-F7"></a>”</p>
  <p id="aF8">尔时，<a id="a-F9"></a>世尊告弥勒菩萨摩诃萨言：<a id="a-FA"></a>“弥勒，<a id="a-FB"></a>随汝心念问于如来应正遍知，<a id="a-FC"></a>我当为汝分别解说，<a id="a-FD"></a>令汝心喜。<a id="a-FE"></a>”</p>
  <p id="aFF">尔时，<a id="a-FG"></a>弥勒菩萨摩诃萨白佛言：<a id="a-FH"></a>“世尊，<a id="a-FI"></a>如是愿乐欲闻。<a id="a-FJ"></a>世尊，<a id="a-FK"></a>诸菩萨摩诃萨毕竟成就几法，<a id="a-FL"></a>不退阿耨多罗三藐三菩提，<a id="a-FM"></a>于胜进法中不退不转，<a id="a-FN"></a>行菩萨行时，<a id="a-FO"></a>降伏一切诸魔怨敌，<a id="a-FP"></a>如实知一切法自体相，<a id="a-FQ"></a>于诸世间心不疲倦，<a id="a-FR"></a>以心不疲倦故不依他智，<a id="a-FS"></a>速疾成就阿耨多罗三藐三菩提？<a id="a-FT"></a>”</p>
  <p id="aFU">尔时，<a id="a-FV"></a>世尊告弥勒菩萨摩诃萨言：<a id="a-FW"></a>“善哉！<a id="a-FX"></a>善哉！<a id="a-FY"></a>弥勒，<a id="a-FZ"></a>汝今乃能问于如来如是深义。<a id="a-Fa"></a>”</p>
  <p id="aFb">佛复告弥勒菩萨摩诃萨言：<a id="a-Fc"></a>“汝今应当一心谛听，<a id="a-Fd"></a>吾当为汝分别解说如是深义。<a id="a-Fe"></a>”</p>
  <p id="aFf">即时，<a id="a-Fg"></a>弥勒菩萨摩诃萨白佛言：<a id="a-Fh"></a>“世尊，<a id="a-Fi"></a>如是愿乐欲闻。<a id="a-Fj"></a>”</p>
  <p id="aFk">佛复告弥勒菩萨摩诃萨言：<a id="a-Fl"></a>“弥勒，<a id="a-Fm"></a>若诸菩萨摩诃萨毕竟成就八法，<a id="a-Fn"></a>不退阿耨多罗三藐三菩提，<a id="a-Fo"></a>于胜进法中不退不转，<a id="a-Fp"></a>行菩萨行时，<a id="a-Fq"></a>降伏一切诸魔怨敌，<a id="a-Fr"></a>如实知一切法自体相，<a id="a-Fs"></a>于诸世间心不疲倦，<a id="a-Ft"></a>以心不疲倦故不依他智，<a id="a-Fu"></a>速疾成就阿耨多罗三藐三菩提。<a id="a-Fv"></a>何等为八？<a id="a-Fw"></a>弥勒，<a id="a-Fx"></a>所谓诸菩萨摩诃萨成就深心，<a id="a-Fy"></a>成就行心，<a id="a-Fz"></a>成就舍心，<a id="a-G0"></a>成就善知回向方便心，<a id="a-G1"></a>成就大慈心，<a id="a-G2"></a>成就大悲心，<a id="a-G3"></a>成就善知方便，<a id="a-G4"></a>成就般若波罗蜜。</p>
  <p id="aG5">“弥勒，<a id="a-G6"></a>云何诸菩萨摩诃萨成就深心？<a id="a-G7"></a>弥勒，<a id="a-G8"></a>若诸菩萨摩诃萨闻赞叹佛及毁呰佛，<a id="a-G9"></a>其心毕竟，<a id="a-GA"></a>于阿耨多罗三藐三菩提坚固不动；<a id="a-GB"></a>闻赞叹法及毁呰法，<a id="a-GC"></a>其心毕竟，<a id="a-GD"></a>于阿耨多罗三藐三菩提坚固不动；<a id="a-GE"></a>闻赞叹僧及毁呰僧，<a id="a-GF"></a>其心毕竟，<a id="a-GG"></a>于阿耨多罗三藐三菩提坚固不动。<a id="a-GH"></a>弥勒，<a id="a-GI"></a>如是诸菩萨摩诃萨毕竟成就深心。</p>
  <p id="aGJ">“弥勒，<a id="a-GK"></a>云何诸菩萨摩诃萨成就行心？<a id="a-GL"></a>弥勒，<a id="a-GM"></a>若诸菩萨摩诃萨远离杀生，<a id="a-GN"></a>远离偷盗，<a id="a-GO"></a>远离邪淫，<a id="a-GP"></a>远离妄语，<a id="a-GQ"></a>远离两舌，<a id="a-GR"></a>远离恶口，<a id="a-GS"></a>远离绮语。<a id="a-GT"></a>弥勒，<a id="a-GU"></a>如是诸菩萨摩诃萨毕竟成就行心。</p>
  <p id="aGV">“弥勒，<a id="a-GW"></a>云何诸菩萨摩诃萨成就舍心？<a id="a-GX"></a>弥勒，<a id="a-GY"></a>若诸菩萨摩诃萨是能舍主，<a id="a-GZ"></a>是施主，<a id="a-Ga"></a>施诸沙门及婆罗门，<a id="a-Gb"></a>贫穷乞丐下贱人等，<a id="a-Gc"></a>衣食、<a id="a-Gd"></a>卧具、<a id="a-Ge"></a>随病汤药所须之物。<a id="a-Gf"></a>弥勒，<a id="a-Gg"></a>如是诸菩萨摩诃萨毕竟成就舍心。</p>
  <p id="aGh">“弥勒，<a id="a-Gi"></a>云何诸菩萨摩诃萨成就善知回向方便心？<a id="a-Gj"></a>弥勒，<a id="a-Gk"></a>若诸菩萨摩诃萨所修善根，<a id="a-Gl"></a>谓身口意业，<a id="a-Gm"></a>皆悉回向阿耨多罗三藐三菩提。<a id="a-Gn"></a>弥勒，<a id="a-Go"></a>如是诸菩萨摩诃萨毕竟成就善知回向方便心。</p>
  <p id="aGp">“弥勒，<a id="a-Gq"></a>云何诸菩萨摩诃萨成就大慈心？<a id="a-Gr"></a>弥勒，<a id="a-Gs"></a>若诸菩萨摩诃萨毕竟成就大慈身业，<a id="a-Gt"></a>毕竟成就大慈口业，<a id="a-Gu"></a>毕竟成就大慈意业。<a id="a-Gv"></a>弥勒，<a id="a-Gw"></a>如是诸菩萨摩诃萨毕竟成就大慈心。</p>
  <p id="aGx">“弥勒，<a id="a-Gy"></a>云何诸菩萨摩诃萨成就大悲心？<a id="a-Gz"></a>弥勒，<a id="a-H0"></a>若诸菩萨摩诃萨毕竟成就不可讥呵身业，<a id="a-H1"></a>毕竟成就不可讥呵口业，<a id="a-H2"></a>毕竟成就不可讥呵意业。<a id="a-H3"></a>弥勒，<a id="a-H4"></a>如是诸菩萨摩诃萨毕竟成就大悲心。</p>
  <p id="aH5">“弥勒，<a id="a-H6"></a>云何诸菩萨摩诃萨成就善知方便？<a id="a-H7"></a>弥勒，<a id="a-H8"></a>若诸菩萨摩诃萨善知世谛，<a id="a-H9"></a>善知第一义谛，<a id="a-HA"></a>善知二谛。<a id="a-HB"></a>弥勒，<a id="a-HC"></a>如是诸菩萨摩诃萨毕竟成就善知方便。</p>
  <p id="aHD">“弥勒，<a id="a-HE"></a>云何诸菩萨摩诃萨成就般若波罗蜜？<a id="a-HF"></a>弥勒，<a id="a-HG"></a>若诸菩萨摩诃萨如是觉知，<a id="a-HH"></a>依此法有此法，<a id="a-HI"></a>依此法生此法，<a id="a-HJ"></a>所谓无明缘行，<a id="a-HK"></a>行缘识，<a id="a-HL"></a>识缘名色，<a id="a-HM"></a>名色缘六入，<a id="a-HN"></a>六入缘触，<a id="a-HO"></a>触缘受，<a id="a-HP"></a>受缘爱，<a id="a-HQ"></a>爱缘取，<a id="a-HR"></a>取缘有，<a id="a-HS"></a>有缘生，<a id="a-HT"></a>生缘老死忧悲苦恼，<a id="a-HU"></a>如是唯有大苦聚集。<a id="a-HV"></a>弥勒，<a id="a-HW"></a>此法无故此法无，<a id="a-HX"></a>此法灭故此法灭，<a id="a-HY"></a>所谓无明灭则行灭，<a id="a-HZ"></a>行灭则识灭，<a id="a-Ha"></a>识灭则名色灭，<a id="a-Hb"></a>名色灭则六入灭，<a id="a-Hc"></a>六入灭则触灭，<a id="a-Hd"></a>触灭则受灭，<a id="a-He"></a>受灭则爱灭，<a id="a-Hf"></a>爱灭则取灭，<a id="a-Hg"></a>取灭则有灭，<a id="a-Hh"></a>有灭则生灭，<a id="a-Hi"></a>生灭则老死忧悲苦恼灭，<a id="a-Hj"></a>如是唯有大苦聚集灭。<a id="a-Hk"></a>弥勒，<a id="a-Hl"></a>如是诸菩萨摩诃萨，<a id="a-Hm"></a>毕竟成就般若波罗蜜。</p>
  <p id="aHn">“弥勒，<a id="a-Ho"></a>是名诸菩萨摩诃萨毕竟成就八法，<a id="a-Hp"></a>不退阿耨多罗三藐三菩提，<a id="a-Hq"></a>于胜进法中不退不转，<a id="a-Hr"></a>行菩萨行时，<a id="a-Hs"></a>降伏一切诸魔怨敌，<a id="a-Ht"></a>如实知一切法自体相，<a id="a-Hu"></a>于诸世间心不疲倦，<a id="a-Hv"></a>以心不疲倦故不依他智，<a id="a-Hw"></a>速疾成就阿耨多罗三藐三菩提。<a id="a-Hx"></a>”</p>
  <p id="aHy">佛说此经已，<a id="a-Hz"></a>弥勒菩萨摩诃萨及余诸菩萨摩诃萨，<a id="a-I0"></a>比丘、<a id="a-I1"></a>比丘尼、<a id="a-I2"></a>优婆塞、<a id="a-I3"></a>优婆夷，<a id="a-I4"></a>天、<a id="a-I5"></a>龙、<a id="a-I6"></a>夜叉、<a id="a-I7"></a>乾闼婆、<a id="a-I8"></a>阿修罗、<a id="a-I9"></a>迦楼罗、<a id="a-IA"></a>紧那罗、<a id="a-IB"></a>摩睺罗伽、<a id="a-IC"></a>人非人等，<a id="a-ID"></a>一切大众，<a id="a-IE"></a>闻佛所说，<a id="a-IF"></a>皆大欢喜，<a id="a-IG"></a>信受奉行。</p>
  <p data-pb></p>
  <h2 id="aIH">弥勒菩萨所问会第四十二</h2>
  <h2 id="aII">唐三藏法师菩提流志奉诏译</h2>
  <p id="aIJ">如是我闻：<a id="a-IK"></a>一时，<a id="a-IL"></a>佛在波罗奈国施鹿林中，<a id="a-IM"></a>与大比丘众五百人俱，<a id="a-IN"></a>一切皆为众所知识，<a id="a-IO"></a>其名曰：<a id="a-IP"></a>阿若憍陈如、<a id="a-IQ"></a>摩诃迦葉、<a id="a-IR"></a>优楼频螺迦葉、<a id="a-IS"></a>伽耶迦葉、<a id="a-IT"></a>那提迦葉、<a id="a-IU"></a>舍利弗、<a id="a-IV"></a>大目揵连、<a id="a-IW"></a>阿难、<a id="a-IX"></a>罗睺罗等而为上首。<a id="a-IY"></a>复有菩萨摩诃萨一万人俱，<a id="a-IZ"></a>其名曰：<a id="a-Ia"></a>善意菩萨、<a id="a-Ib"></a>增上意菩萨、<a id="a-Ic"></a>坚固意菩萨、<a id="a-Id"></a>师子意菩萨、<a id="a-Ie"></a>观世音菩萨、<a id="a-If"></a>大势至菩萨、<a id="a-Ig"></a>辩积菩萨、<a id="a-Ih"></a>美音菩萨、<a id="a-Ii"></a>胜幢菩萨、<a id="a-Ij"></a>信慧菩萨、<a id="a-Ik"></a>水天菩萨、<a id="a-Il"></a>帝胜菩萨、<a id="a-Im"></a>帝天菩萨、<a id="a-In"></a>无攀缘菩萨、<a id="a-Io"></a>具辩才菩萨、<a id="a-Ip"></a>神通妙花菩萨、<a id="a-Iq"></a>弥勒菩萨、<a id="a-Ir"></a>文殊师利法王子等而为上首。</p>
  <p id="aIs">尔时，<a id="a-It"></a>世尊无量百千大众围绕，<a id="a-Iu"></a>供养恭敬而为说法。<a id="a-Iv"></a>是时，<a id="a-Iw"></a>弥勒菩萨摩诃萨，<a id="a-Ix"></a>在众会中即从座起，<a id="a-Iy"></a>偏袒右肩，<a id="a-Iz"></a>右膝著地，<a id="a-J0"></a>合掌顶礼而白佛言：<a id="a-J1"></a>“世尊，<a id="a-J2"></a>我有少疑，<a id="a-J3"></a>今欲咨问，<a id="a-J4"></a>惟愿如来见垂听许。<a id="a-J5"></a>”</p>
  <p id="aJ6">佛告弥勒菩萨言：<a id="a-J7"></a>“若有所疑，<a id="a-J8"></a>今恣汝问，<a id="a-J9"></a>当为解说令得欢喜。<a id="a-JA"></a>”</p>
  <p id="aJB">尔时，<a id="a-JC"></a>弥勒菩萨闻佛许已，<a id="a-JD"></a>欢喜踊跃而白佛言：<a id="a-JE"></a>“世尊，<a id="a-JF"></a>菩萨成就几法，<a id="a-JG"></a>离诸恶道及恶知识，<a id="a-JH"></a>而能速证阿耨多罗三藐三菩提耶？<a id="a-JI"></a>”</p>
  <p id="aJJ">佛告弥勒菩萨言：<a id="a-JK"></a>“善哉！<a id="a-JL"></a>善哉！<a id="a-JM"></a>弥勒，<a id="a-JN"></a>汝今为欲哀愍一切，<a id="a-JO"></a>利益安乐天人世间，<a id="a-JP"></a>能问如来如是深义。<a id="a-JQ"></a>汝应谛听，<a id="a-JR"></a>善思念之，<a id="a-JS"></a>吾当为汝分别解说。<a id="a-JT"></a>”</p>
  <p id="aJU">弥勒菩萨即白佛言：<a id="a-JV"></a>“唯然！<a id="a-JW"></a>世尊，<a id="a-JX"></a>愿乐欲闻。<a id="a-JY"></a>”</p>
  <p id="aJZ">佛告弥勒言：<a id="a-Ja"></a>“菩萨成就一法，<a id="a-Jb"></a>离诸恶道及恶知识，<a id="a-Jc"></a>速能证得阿耨多罗三藐三菩提。<a id="a-Jd"></a>云何为一？<a id="a-Je"></a>所谓发胜意乐菩提之心，<a id="a-Jf"></a>是名为一。</p>
  <p id="aJg">“弥勒，<a id="a-Jh"></a>复有二法，<a id="a-Ji"></a>离诸恶道及恶知识，<a id="a-Jj"></a>速能证得阿耨多罗三藐三菩提。<a id="a-Jk"></a>云何为二？<a id="a-Jl"></a>一者、<a id="a-Jm"></a>于奢摩他常勤修习，<a id="a-Jn"></a>二者、<a id="a-Jo"></a>于毗钵舍那而得善巧，<a id="a-Jp"></a>是名为二。</p>
  <p id="aJq">“弥勒，<a id="a-Jr"></a>复有三法，<a id="a-Js"></a>离诸恶道及恶知识，<a id="a-Jt"></a>速能证得阿耨多罗三藐三菩提。<a id="a-Ju"></a>云何为三？<a id="a-Jv"></a>一者、<a id="a-Jw"></a>成就大悲，<a id="a-Jx"></a>二者、<a id="a-Jy"></a>修习空法，<a id="a-Jz"></a>三者、<a id="a-K0"></a>于一切法不生分别，<a id="a-K1"></a>是名为三。</p>
  <p id="aK2">“弥勒，<a id="a-K3"></a>复有四法，<a id="a-K4"></a>离诸恶道及恶知识，<a id="a-K5"></a>速能证得阿耨多罗三藐三菩提。<a id="a-K6"></a>云何为四？<a id="a-K7"></a>一者、<a id="a-K8"></a>安住净戒，<a id="a-K9"></a>二者、<a id="a-KA"></a>离诸疑网，<a id="a-KB"></a>三者、<a id="a-KC"></a>乐阿兰若，<a id="a-KD"></a>四者、<a id="a-KE"></a>起正见心，<a id="a-KF"></a>是名为四。</p>
  <p id="aKG">“弥勒，<a id="a-KH"></a>复有五法，<a id="a-KI"></a>离诸恶道及恶知识，<a id="a-KJ"></a>速能证得阿耨多罗三藐三菩提。<a id="a-KK"></a>云何为五？<a id="a-KL"></a>一者、<a id="a-KM"></a>住于空法，<a id="a-KN"></a>二者、<a id="a-KO"></a>不求他过，<a id="a-KP"></a>三者、<a id="a-KQ"></a>常自观察，<a id="a-KR"></a>四者、<a id="a-KS"></a>爱乐正法，<a id="a-KT"></a>五者、<a id="a-KU"></a>摄护于他，<a id="a-KV"></a>是名为五。</p>
  <p id="aKW">“弥勒，<a id="a-KX"></a>复有六法，<a id="a-KY"></a>离诸恶道及恶知识，<a id="a-KZ"></a>速能证得阿耨多罗三藐三菩提。<a id="a-Ka"></a>云何为六？<a id="a-Kb"></a>一者、<a id="a-Kc"></a>无有贪欲，<a id="a-Kd"></a>二者、<a id="a-Ke"></a>不生瞋恚，<a id="a-Kf"></a>三者、<a id="a-Kg"></a>不起愚痴，<a id="a-Kh"></a>四者、<a id="a-Ki"></a>常离粗语，<a id="a-Kj"></a>五者、<a id="a-Kk"></a>住于空性，<a id="a-Kl"></a>六者、<a id="a-Km"></a>心如虚空，<a id="a-Kn"></a>是名为六。</p>
  <p id="aKo">“弥勒，<a id="a-Kp"></a>复有七法，<a id="a-Kq"></a>离诸恶道及恶知识，<a id="a-Kr"></a>速能证得阿耨多罗三藐三菩提。<a id="a-Ks"></a>云何为七？<a id="a-Kt"></a>一者、<a id="a-Ku"></a>住于正念，<a id="a-Kv"></a>二者、<a id="a-Kw"></a>成就择法，<a id="a-Kx"></a>三者、<a id="a-Ky"></a>发起精进，<a id="a-Kz"></a>四者、<a id="a-L0"></a>常生欢喜，<a id="a-L1"></a>五者、<a id="a-L2"></a>身得轻安，<a id="a-L3"></a>六者、<a id="a-L4"></a>住诸禅定，<a id="a-L5"></a>七者、<a id="a-L6"></a>具足行舍，<a id="a-L7"></a>是名为七。</p>
  <p id="aL8">“弥勒，<a id="a-L9"></a>复有八法，<a id="a-LA"></a>离诸恶道及恶知识，<a id="a-LB"></a>速能证得阿耨多罗三藐三菩提。<a id="a-LC"></a>云何为八？<a id="a-LD"></a>一者、<a id="a-LE"></a>正见，<a id="a-LF"></a>二者、<a id="a-LG"></a>正思惟，<a id="a-LH"></a>三者、<a id="a-LI"></a>正语，<a id="a-LJ"></a>四者、<a id="a-LK"></a>正业，<a id="a-LL"></a>五者、<a id="a-LM"></a>正命，<a id="a-LN"></a>六者、<a id="a-LO"></a>正勤，<a id="a-LP"></a>七者、<a id="a-LQ"></a>正念，<a id="a-LR"></a>八者、<a id="a-LS"></a>正定，<a id="a-LT"></a>是名为八。</p>
  <p id="aLU">“弥勒，<a id="a-LV"></a>复有九法，<a id="a-LW"></a>离诸恶道及恶知识，<a id="a-LX"></a>速能证得阿耨多罗三藐三菩提。<a id="a-LY"></a>云何为九？<a id="a-LZ"></a>一者、<a id="a-La"></a>速离诸欲恶不善法，<a id="a-Lb"></a>安住初禅寻伺喜乐心一境性；<a id="a-Lc"></a>二者、<a id="a-Ld"></a>远离寻伺，<a id="a-Le"></a>安住二禅内净喜乐心一境性；<a id="a-Lf"></a>三者、<a id="a-Lg"></a>远离于喜，<a id="a-Lh"></a>安住三禅舍念慧乐心一境性；<a id="a-Li"></a>四者、<a id="a-Lj"></a>远离忧苦及以喜乐，<a id="a-Lk"></a>安住四禅舍念清净无苦无乐心一境性；<a id="a-Ll"></a>五者、<a id="a-Lm"></a>超过色想无异攀缘，<a id="a-Ln"></a>安住无边虚空处定；<a id="a-Lo"></a>六者、<a id="a-Lp"></a>超过无边空处定已，<a id="a-Lq"></a>而能安住无边识定；<a id="a-Lr"></a>七者、<a id="a-Ls"></a>超过无边识处定已，<a id="a-Lt"></a>而能安住无所有定；<a id="a-Lu"></a>八者、<a id="a-Lv"></a>超过无所有处定已，<a id="a-Lw"></a>安住非想非非想定；<a id="a-Lx"></a>九者、<a id="a-Ly"></a>超过非想非非想处定已，<a id="a-Lz"></a>而能安住灭受想定，<a id="a-M0"></a>是名为九。</p>
  <p id="aM1">“弥勒，<a id="a-M2"></a>复有十法，<a id="a-M3"></a>离诸恶道及恶知识，<a id="a-M4"></a>速能证得阿耨多罗三藐三菩提。<a id="a-M5"></a>云何为十？<a id="a-M6"></a>一者、<a id="a-M7"></a>善能成就金刚三昧，<a id="a-M8"></a>二者、<a id="a-M9"></a>成就处非处相应三昧，<a id="a-MA"></a>三者、<a id="a-MB"></a>成就方便行三昧，<a id="a-MC"></a>四者、<a id="a-MD"></a>成就遍照明三昧，<a id="a-ME"></a>五者、<a id="a-MF"></a>成就普光明三昧，<a id="a-MG"></a>六者、<a id="a-MH"></a>成就普遍照明三昧，<a id="a-MI"></a>七者、<a id="a-MJ"></a>成就宝月三昧，<a id="a-MK"></a>八者、<a id="a-ML"></a>成就月灯三昧，<a id="a-MM"></a>九者、<a id="a-MN"></a>成就出离三昧，<a id="a-MO"></a>十者、<a id="a-MP"></a>成就胜幢臂印三昧，<a id="a-MQ"></a>是名为十。<a id="a-MR"></a>弥勒，<a id="a-MS"></a>菩萨成就如是法已，<a id="a-MT"></a>离诸恶道及恶知识，<a id="a-MU"></a>速能证得阿耨多罗三藐三菩提。<a id="a-MV"></a>”</p>
  <p id="aMW">尔时，<a id="a-MX"></a>弥勒菩萨得闻是法，<a id="a-MY"></a>心大欢喜，<a id="a-MZ"></a>偏袒右肩，<a id="a-Ma"></a>右膝著地，<a id="a-Mb"></a>合掌恭敬，<a id="a-Mc"></a>即于佛前，<a id="a-Md"></a>以偈赞曰：</p>
  <p id="aMe">“佛于过去劫，<a id="a-Mf"></a>　舍所爱妻子，</p>
  <p id="aMg">头目及骨髓，<a id="a-Mh"></a>　到于施彼岸。</p>
  <p id="aMi">佛常护禁戒，<a id="a-Mj"></a>　如牦牛爱尾，</p>
  <p id="aMk">最胜无伦匹，<a id="a-Ml"></a>　到于戒彼岸。</p>
  <p id="aMm">佛以忍辱力，<a id="a-Mn"></a>　舍离于违诤，</p>
  <p id="aMo">不求人过恶，<a id="a-Mp"></a>　到于忍彼岸。</p>
  <p id="aMq">佛以精进力，<a id="a-Mr"></a>　得无上寂静，</p>
  <p id="aMs">究竟常安乐，<a id="a-Mt"></a>　到于勤彼岸。</p>
  <p id="aMu">佛以禅定力，<a id="a-Mv"></a>　能灭诸罪垢，</p>
  <p id="aMw">为天人导师，<a id="a-Mx"></a>　到于定彼岸。</p>
  <p id="aMy">佛以智慧力，<a id="a-Mz"></a>　善了知诸法，</p>
  <p id="aN0">自性无所有，<a id="a-N1"></a>　到于慧彼岸。</p>
  <p id="aN2">佛于菩提树，<a id="a-N3"></a>　降伏诸魔军，</p>
  <p id="aN4">具足最胜智，<a id="a-N5"></a>　成就无上道。</p>
  <p id="aN6">导师无畏力，<a id="a-N7"></a>　于波罗奈国，</p>
  <p id="aN8">转清净法轮，<a id="a-N9"></a>　摧破诸外道。</p>
  <p id="aNA">无上大智慧，<a id="a-NB"></a>　出过于世间，</p>
  <p id="aNC">能放净光明，<a id="a-ND"></a>　善说诸法要。</p>
  <p id="aNE">如来清净色，<a id="a-NF"></a>　智慧及功德，</p>
  <p id="aNG">超过诸世间，<a id="a-NH"></a>　能到于彼岸。<a id="a-NI"></a>”</p>
  <p id="aNJ">尔时，<a id="a-NK"></a>阿难白佛言：<a id="a-NL"></a>“世尊，<a id="a-NM"></a>是弥勒菩萨甚为希有，<a id="a-NN"></a>而能成就无量辩才，<a id="a-NO"></a>随众生念平等说法，<a id="a-NP"></a>而于文字无所系著。<a id="a-NQ"></a>”</p>
  <p id="aNR">佛告阿难：<a id="a-NS"></a>“如是，<a id="a-NT"></a>如是，<a id="a-NU"></a>如汝所说。<a id="a-NV"></a>阿难，<a id="a-NW"></a>弥勒菩萨，<a id="a-NX"></a>岂唯今日能于我前以偈赞佛！<a id="a-NY"></a>乃往过去十无数劫，<a id="a-NZ"></a>尔时有佛，<a id="a-Na"></a>号焰光游戏妙音自在王如来、<a id="a-Nb"></a>应供、<a id="a-Nc"></a>正遍知、<a id="a-Nd"></a>明行足、<a id="a-Ne"></a>善逝、<a id="a-Nf"></a>世间解、<a id="a-Ng"></a>无上士、<a id="a-Nh"></a>调御丈夫、<a id="a-Ni"></a>天人师、<a id="a-Nj"></a>佛世尊。<a id="a-Nk"></a>尔时，<a id="a-Nl"></a>有一婆罗门子，<a id="a-Nm"></a>名曰贤寿，<a id="a-Nn"></a>诸相具足，<a id="a-No"></a>见者欢喜；<a id="a-Np"></a>从园苑出，<a id="a-Nq"></a>见彼如来端正殊妙，<a id="a-Nr"></a>诸根寂静得奢摩他，<a id="a-Ns"></a>如清净池无诸垢秽，<a id="a-Nt"></a>三十二相、<a id="a-Nu"></a>八十种好而自庄严，<a id="a-Nv"></a>如娑罗树其花开敷，<a id="a-Nw"></a>如须弥山出过一切，<a id="a-Nx"></a>面貌熙怡如月盛满，<a id="a-Ny"></a>威光赫奕如日显曜，<a id="a-Nz"></a>形量周圆如尼俱陀树。<a id="a-O0"></a>是时，<a id="a-O1"></a>贤寿睹佛如来殊胜之相，<a id="a-O2"></a>心生净信作是思惟：<a id="a-O3"></a>‘希有世尊！<a id="a-O4"></a>乃能成就如是无量功德庄严。<a id="a-O5"></a>我亦愿于当来之世，<a id="a-O6"></a>成就如是功德之身。<a id="a-O7"></a>’发是愿已，<a id="a-O8"></a>投身于地，<a id="a-O9"></a>复自念言：<a id="a-OA"></a>‘若当来世得佛身者，<a id="a-OB"></a>惟愿如来足蹈我上。<a id="a-OC"></a>’尔时，<a id="a-OD"></a>彼佛知贤寿意，<a id="a-OE"></a>即以其足蹈贤寿身，<a id="a-OF"></a>当下足时得无生法忍。<a id="a-OG"></a>世尊回顾告诸比丘：<a id="a-OH"></a>‘汝等勿以足蹈贤寿。<a id="a-OI"></a>何以故？<a id="a-OJ"></a>此是菩萨摩诃萨，<a id="a-OK"></a>今已证得无生法忍。<a id="a-OL"></a>复能成就天眼、<a id="a-OM"></a>天耳、<a id="a-ON"></a>他心、<a id="a-OO"></a>宿住、<a id="a-OP"></a>神境智通。<a id="a-OQ"></a>’尔时，<a id="a-OR"></a>贤寿即于佛前，<a id="a-OS"></a>以偈赞曰：</p>
  <p id="aOT">“佛于十方界，<a id="a-OU"></a>　最尊无有上，</p>
  <p id="aOV">超过诸世间，<a id="a-OW"></a>　我今稽首礼！</p>
  <p id="aOX">如来大光明，<a id="a-OY"></a>　掩蔽于日月，</p>
  <p id="aOZ">超过诸世间，<a id="a-Oa"></a>　我今稽首礼！</p>
  <p id="aOb">譬如师子吼，<a id="a-Oc"></a>　诸兽咸怖畏，</p>
  <p id="aOd">世尊大威德，<a id="a-Oe"></a>　摧伏诸外道。</p>
  <p id="aOf">眉间白毫相，<a id="a-Og"></a>　犹如玻瓈光，</p>
  <p id="aOh">普照于世间，<a id="a-Oi"></a>　超过于一切。</p>
  <p id="aOj">世尊无与等，<a id="a-Ok"></a>　足蹈千辐轮，</p>
  <p id="aOl">清净化世间，<a id="a-Om"></a>　能动于大地。</p>
  <p id="aOn">成就出离道，<a id="a-Oo"></a>　超过烦恼海，</p>
  <p id="aOp">以诸功德财，<a id="a-Oq"></a>　随意皆施与。</p>
  <p id="aOr">如来清净戒，<a id="a-Os"></a>　犹如于大地，</p>
  <p id="aOt">出生诸功德，<a id="a-Ou"></a>　无有爱憎想。</p>
  <p id="aOv">以智慧力故，<a id="a-Ow"></a>　了知诸法空，</p>
  <p id="aOx">众生及寿者，<a id="a-Oy"></a>　分别不可得。</p>
  <p id="aOz">善了众生性，<a id="a-P0"></a>　心行及所趣，</p>
  <p id="aP1">为世作明灯，<a id="a-P2"></a>　饶益于一切。</p>
  <p id="aP3">世间苦逼迫，<a id="a-P4"></a>　漂溺于暴流，</p>
  <p id="aP5">常为诸众生，<a id="a-P6"></a>　起大精进力。</p>
  <p id="aP7">世尊离烦恼，<a id="a-P8"></a>　生老及病死，</p>
  <p id="aP9">处世如虚空，<a id="a-PA"></a>　一切无所染。</p>
  <p id="aPB">智慧大威光，<a id="a-PC"></a>　能破一切暗，</p>
  <p id="aPD">永离贪瞋痴，<a id="a-PE"></a>　我今稽首礼！<a id="a-PF"></a>”</p>
  <p id="aPG">佛告阿难：<a id="a-PH"></a>“贤寿菩萨所获神通，<a id="a-PI"></a>从是已来不复退失。<a id="a-PJ"></a>于意云何？<a id="a-PK"></a>尔时贤寿岂异人乎？<a id="a-PL"></a>今此会中弥勒菩萨摩诃萨是。<a id="a-PM"></a>”</p>
  <p id="aPN">阿难白佛言：<a id="a-PO"></a>“世尊，<a id="a-PP"></a>若弥勒菩萨久已证得无生法忍，<a id="a-PQ"></a>何故不得阿耨多罗三藐三菩提耶？<a id="a-PR"></a>”</p>
  <p id="aPS">佛告阿难：<a id="a-PT"></a>“菩萨有二种庄严、<a id="a-PU"></a>二种摄取，<a id="a-PV"></a>所谓摄取众生、<a id="a-PW"></a>庄严众生，<a id="a-PX"></a>摄取佛国、<a id="a-PY"></a>庄严佛国。<a id="a-PZ"></a>弥勒菩萨于过去世修菩萨行，<a id="a-Pa"></a>常乐摄取佛国、<a id="a-Pb"></a>庄严佛国。<a id="a-Pc"></a>我于往昔修菩萨行，<a id="a-Pd"></a>常乐摄取众生、<a id="a-Pe"></a>庄严众生。<a id="a-Pf"></a>然彼弥勒修菩萨行经四十劫，<a id="a-Pg"></a>我时乃发阿耨多罗三藐三菩提心；<a id="a-Ph"></a>由我勇猛精进力故，<a id="a-Pi"></a>便超九劫，<a id="a-Pj"></a>于贤劫中，<a id="a-Pk"></a>得阿耨多罗三藐三菩提。</p>
  <p id="aPl">“阿难，<a id="a-Pm"></a>我以十法得证菩提。<a id="a-Pn"></a>云何为十？<a id="a-Po"></a>一者、<a id="a-Pp"></a>能施所爱之物，<a id="a-Pq"></a>二者、<a id="a-Pr"></a>能施所爱之妻，<a id="a-Ps"></a>三者、<a id="a-Pt"></a>能施所爱之子，<a id="a-Pu"></a>四者、<a id="a-Pv"></a>能施所爱之头，<a id="a-Pw"></a>五者、<a id="a-Px"></a>能施所爱之眼，<a id="a-Py"></a>六者、<a id="a-Pz"></a>能施所爱王位，<a id="a-Q0"></a>七者、<a id="a-Q1"></a>能施所爱珍宝，<a id="a-Q2"></a>八者、<a id="a-Q3"></a>能施所爱血肉，<a id="a-Q4"></a>九者、<a id="a-Q5"></a>能施所爱骨髓，<a id="a-Q6"></a>十者、<a id="a-Q7"></a>能施所爱支分，<a id="a-Q8"></a>是名为十。<a id="a-Q9"></a>我行此法，<a id="a-QA"></a>能得阿耨多罗三藐三菩提。</p>
  <p id="aQB">“阿难，<a id="a-QC"></a>复有十法能证菩提。<a id="a-QD"></a>云何为十？<a id="a-QE"></a>一者、<a id="a-QF"></a>获戒功德，<a id="a-QG"></a>二者、<a id="a-QH"></a>成就忍力，<a id="a-QI"></a>三者、<a id="a-QJ"></a>发起精进，<a id="a-QK"></a>四者、<a id="a-QL"></a>得诸禅定，<a id="a-QM"></a>五者、<a id="a-QN"></a>有大智慧，<a id="a-QO"></a>六者、<a id="a-QP"></a>于诸众生常不舍离，<a id="a-QQ"></a>七者、<a id="a-QR"></a>于诸众生起平等心，<a id="a-QS"></a>八者、<a id="a-QT"></a>于诸空法而常修习，<a id="a-QU"></a>九者、<a id="a-QV"></a>善能成就真实空性，<a id="a-QW"></a>十者、<a id="a-QX"></a>善能成就无相无愿，<a id="a-QY"></a>是名为十。<a id="a-QZ"></a>我行此法，<a id="a-Qa"></a>能得阿耨多罗三藐三菩提。</p>
  <p id="aQb">“阿难，<a id="a-Qc"></a>弥勒菩萨往昔行菩萨道时，<a id="a-Qd"></a>不能舍施手足头目，<a id="a-Qe"></a>但以善巧方便安乐之道，<a id="a-Qf"></a>积集无上正等菩提。<a id="a-Qg"></a>”</p>
  <p id="aQh">尔时，<a id="a-Qi"></a>阿难白佛言：<a id="a-Qj"></a>“世尊，<a id="a-Qk"></a>云何弥勒往昔行菩萨道时，<a id="a-Ql"></a>但以善巧方便安乐之道，<a id="a-Qm"></a>而能积集无上菩提？<a id="a-Qn"></a>”</p>
  <p id="aQo">佛告阿难：<a id="a-Qp"></a>“弥勒往昔行菩萨道，<a id="a-Qq"></a>昼夜六时，<a id="a-Qr"></a>偏袒右肩，<a id="a-Qs"></a>右膝著地，<a id="a-Qt"></a>合掌顶礼，<a id="a-Qu"></a>于诸佛前，<a id="a-Qv"></a>说是偈言：</p>
  <p id="aQw">“‘我今归命礼，<a id="a-Qx"></a>　十方一切佛，</p>
  <p id="aQy">菩萨声闻众，<a id="a-Qz"></a>　大仙天眼者。</p>
  <p id="aR0">亦礼菩提心，<a id="a-R1"></a>　远离诸恶道，</p>
  <p id="aR2">能得生天上，<a id="a-R3"></a>　乃至证涅槃。</p>
  <p id="aR4">若我作少罪，<a id="a-R5"></a>　随心之所生，</p>
  <p id="aR6">今对诸佛前，<a id="a-R7"></a>　忏悔令除灭。</p>
  <p id="aR8">我今身口意，<a id="a-R9"></a>　所集诸功德，</p>
  <p id="aRA">愿作菩提因，<a id="a-RB"></a>　当成无上道。</p>
  <p id="aRC">十方国土中，<a id="a-RD"></a>　供养如来者，</p>
  <p id="aRE">及佛无上智，<a id="a-RF"></a>　我今尽随喜。</p>
  <p id="aRG">有罪悉忏悔，<a id="a-RH"></a>　是福皆随喜，</p>
  <p id="aRI">我今礼诸佛，<a id="a-RJ"></a>　愿成无上智。</p>
  <p id="aRK">十方大菩萨，<a id="a-RL"></a>　证于十地者，</p>
  <p id="aRM">我今稽首礼，<a id="a-RN"></a>　愿速证菩提。</p>
  <p id="aRO">得证菩提已，<a id="a-RP"></a>　摧伏于魔军，</p>
  <p id="aRQ">转清净法轮，<a id="a-RR"></a>　饶益众生类。</p>
  <p id="aRS">常愿住世间，<a id="a-RT"></a>　无量俱胝劫，</p>
  <p id="aRU">击于大法鼓，<a id="a-RV"></a>　度脱苦众生。</p>
  <p id="aRW">我没于欲泥，<a id="a-RX"></a>　贪绳之所系，</p>
  <p id="aRY">种种多缠缚，<a id="a-RZ"></a>　愿佛垂观察。</p>
  <p id="aRa">众生虽垢重，<a id="a-Rb"></a>　诸佛不厌舍，</p>
  <p id="aRc">愿以大慈悲，<a id="a-Rd"></a>　度脱生死海。</p>
  <p id="aRe">现在诸世尊，<a id="a-Rf"></a>　过去未来佛，</p>
  <p id="aRg">所行菩萨道，<a id="a-Rh"></a>　我今愿修学。</p>
  <p id="aRi">具足波罗蜜，<a id="a-Rj"></a>　成就六神通，</p>
  <p id="aRk">度脱诸众生，<a id="a-Rl"></a>　证于无上道。</p>
  <p id="aRm">了知诸法空，<a id="a-Rn"></a>　无相无自性，</p>
  <p id="aRo">无住无表示，<a id="a-Rp"></a>　不生亦不灭。</p>
  <p id="aRq">又如大仙尊，<a id="a-Rr"></a>　善了于无我，</p>
  <p id="aRs">无补特伽罗，<a id="a-Rt"></a>　乃至无寿者。</p>
  <p id="aRu">于诸布施事，<a id="a-Rv"></a>　不执我我所，</p>
  <p id="aRw">为安乐众生，<a id="a-Rx"></a>　施与无悭吝。</p>
  <p id="aRy">愿我所施物，<a id="a-Rz"></a>　不假功用生，</p>
  <p id="aS0">观察了知空，<a id="a-S1"></a>　具施波罗蜜。</p>
  <p id="aS2">持戒无缺减，<a id="a-S3"></a>　得佛净尸罗，</p>
  <p id="aS4">以无所住故，<a id="a-S5"></a>　具戒波罗蜜。</p>
  <p id="aS6">忍辱如四大，<a id="a-S7"></a>　不生分别心，</p>
  <p id="aS8">以无瞋恚故，<a id="a-S9"></a>　具忍波罗蜜。</p>
  <p id="aSA">愿以身心力，<a id="a-SB"></a>　发起大精进，</p>
  <p id="aSC">坚固无懈怠，<a id="a-SD"></a>　具勤波罗蜜。</p>
  <p id="aSE">以如幻如化，<a id="a-SF"></a>　及勇猛精进，</p>
  <p id="aSG">金刚等三昧，<a id="a-SH"></a>　具禅波罗蜜。</p>
  <p id="aSI">愿证三明智，<a id="a-SJ"></a>　入于三脱门，</p>
  <p id="aSK">了三世平等，<a id="a-SL"></a>　具慧波罗蜜。</p>
  <p id="aSM">诸佛妙色身，<a id="a-SN"></a>　光明大威德，</p>
  <p id="aSO">菩萨精进行，<a id="a-SP"></a>　愿我皆圆满。<a id="a-SQ"></a>’</p>
  <p id="aSR">“弥勒名称者，<a id="a-SS"></a>　勤修如是行，</p>
  <p id="aST">具六波罗蜜，<a id="a-SU"></a>　安住于十地。<a id="a-SV"></a>”</p>
  <p id="aSW">佛告阿难：<a id="a-SX"></a>“弥勒菩萨安住如是善巧方便，<a id="a-SY"></a>积集阿耨多罗三藐三菩提。<a id="a-SZ"></a>阿难，<a id="a-Sa"></a>我昔求道受苦无量，<a id="a-Sb"></a>乃能积集阿耨多罗三藐三菩提。<a id="a-Sc"></a>何以故？<a id="a-Sd"></a>乃往古昔时有太子，<a id="a-Se"></a>名见一切义，<a id="a-Sf"></a>端正殊妙，<a id="a-Sg"></a>诸相具足，<a id="a-Sh"></a>见者欢喜；<a id="a-Si"></a>出游园苑，<a id="a-Sj"></a>见一病人受诸重苦，<a id="a-Sk"></a>生悲愍心便问之言：<a id="a-Sl"></a>‘汝今此病岂无有药能疗治耶？<a id="a-Sm"></a>’尔时，<a id="a-Sn"></a>病人即以偈颂白太子言：</p>
  <p id="aSo">“‘我病药难求，<a id="a-Sp"></a>　世间不可得，</p>
  <p id="aSq">国王亦无有，<a id="a-Sr"></a>　何况病恼者？</p>
  <p id="aSs">通达于诸论，<a id="a-St"></a>　善说医方者，</p>
  <p id="aSu">虽欲为疗治，<a id="a-Sv"></a>　其药难可得！<a id="a-Sw"></a>’</p>
  <p id="aSx">“尔时，<a id="a-Sy"></a>太子复以偈颂告病人言：</p>
  <p id="aSz">“‘金银摩尼珠，<a id="a-T0"></a>　乃至于象马，</p>
  <p id="aT1">所求皆当说，<a id="a-T2"></a>　为汝除忧恼。<a id="a-T3"></a>’</p>
  <p id="aT4">“尔时，<a id="a-T5"></a>病人复以偈颂白太子言：</p>
  <p id="aT6">“‘若饮太子血，<a id="a-T7"></a>　我必得安乐，</p>
  <p id="aT8">愿生欢喜心，<a id="a-T9"></a>　施我无忧恼！<a id="a-TA"></a>’</p>
  <p id="aTB">“尔时，<a id="a-TC"></a>太子复以偈颂告病人言：</p>
  <p id="aTD">“‘我为诸众生，<a id="a-TE"></a>　坠堕无间狱，</p>
  <p id="aTF">多劫犹能忍，<a id="a-TG"></a>　何况于身血！<a id="a-TH"></a>’</p>
  <p id="aTI">“尔时，<a id="a-TJ"></a>太子即取利刀，<a id="a-TK"></a>刺身出血，<a id="a-TL"></a>令彼病人随意所用，<a id="a-TM"></a>不生一念悔恨之心。<a id="a-TN"></a>阿难当知，<a id="a-TO"></a>尔时太子见一切义者，<a id="a-TP"></a>岂异人乎？<a id="a-TQ"></a>今我身是。<a id="a-TR"></a>四大海水犹可测量，<a id="a-TS"></a>我于往昔行菩萨道，<a id="a-TT"></a>舍已身血不可称计。<a id="a-TU"></a>”</p>
  <p id="aTV">佛告阿难：<a id="a-TW"></a>“乃往古昔时有太子，<a id="a-TX"></a>名曰妙花，<a id="a-TY"></a>端正殊胜，<a id="a-TZ"></a>诸相具足，<a id="a-Ta"></a>见者欢喜；<a id="a-Tb"></a>从园苑出，<a id="a-Tc"></a>见一病人身体羸瘦，<a id="a-Td"></a>生悲愍心便问之言：<a id="a-Te"></a>‘汝今此病岂无有药能疗治耶？<a id="a-Tf"></a>’尔时，<a id="a-Tg"></a>病人即以偈颂白太子言：</p>
  <p id="aTh">“‘世虽有良医，<a id="a-Ti"></a>　无药疗我病，</p>
  <p id="aTj">惟愿生慈愍，<a id="a-Tk"></a>　为我除忧恼。<a id="a-Tl"></a>’</p>
  <p id="aTm">“尔时，<a id="a-Tn"></a>太子即以偈颂告病人言：</p>
  <p id="aTo">“‘我为利世间，<a id="a-Tp"></a>　一切咸施与，</p>
  <p id="aTq">身分及珍宝，<a id="a-Tr"></a>　须者皆当说。<a id="a-Ts"></a>’</p>
  <p id="aTt">“尔时，<a id="a-Tu"></a>病人复以偈颂白太子言：</p>
  <p id="aTv">“‘譬如大药王，<a id="a-Tw"></a>　随意疗众病，</p>
  <p id="aTx">亦如日月光，<a id="a-Ty"></a>　普照诸世间。</p>
  <p id="aTz">若能出身髓，<a id="a-U0"></a>　遍涂于我身，</p>
  <p id="aU1">是病乃消除，<a id="a-U2"></a>　长夜得安乐。<a id="a-U3"></a>’</p>
  <p id="aU4">“尔时，<a id="a-U5"></a>太子复以偈颂告病人言：</p>
  <p id="aU6">“‘若有诸众生，<a id="a-U7"></a>　碎我身出髓，</p>
  <p id="aU8">为利于世间，<a id="a-U9"></a>　心不生忧恼。<a id="a-UA"></a>’</p>
  <p id="aUB">“尔时，<a id="a-UC"></a>太子即自碎身，<a id="a-UD"></a>取其骨髓，<a id="a-UE"></a>与彼病人随意所用，<a id="a-UF"></a>不生一念悔恨之心。<a id="a-UG"></a>阿难当知，<a id="a-UH"></a>尔时妙花太子岂异人乎？<a id="a-UI"></a>今我身是。<a id="a-UJ"></a>四大海水犹可测量，<a id="a-UK"></a>我于往昔行菩萨道，<a id="a-UL"></a>舍身骨髓不可称计。<a id="a-UM"></a>”</p>
  <p id="aUN">佛告阿难：<a id="a-UO"></a>“乃往古昔时有国王，<a id="a-UP"></a>名为月光，<a id="a-UQ"></a>端正殊妙，<a id="a-UR"></a>诸相具足，<a id="a-US"></a>见者欢喜；<a id="a-UT"></a>从园苑出，<a id="a-UU"></a>见一盲人贫穷乞丐，<a id="a-UV"></a>生悲愍心便问之言：<a id="a-UW"></a>‘汝何所须？<a id="a-UX"></a>我当施汝，<a id="a-UY"></a>或饮食、<a id="a-UZ"></a>衣服、<a id="a-Ua"></a>庄严资具、<a id="a-Ub"></a>金、<a id="a-Uc"></a>银、<a id="a-Ud"></a>摩尼及诸珍宝，<a id="a-Ue"></a>随汝所欲皆当与之。<a id="a-Uf"></a>’尔时，<a id="a-Ug"></a>盲人即以偈颂而白王言：</p>
  <p id="aUh">“‘大王犹日月，<a id="a-Ui"></a>　光明照世间，</p>
  <p id="aUj">具足胜功德，<a id="a-Uk"></a>　不久生天上。</p>
  <p id="aUl">一切净妙色，<a id="a-Um"></a>　我今悉不见，</p>
  <p id="aUn">愿王起慈悲，<a id="a-Uo"></a>　施我所爱眼。<a id="a-Up"></a>’</p>
  <p id="aUq">“尔时，<a id="a-Ur"></a>大王即以偈颂告盲人言：</p>
  <p id="aUs">“‘汝速来取眼，<a id="a-Ut"></a>　令汝得安乐，</p>
  <p id="aUu">愿我当来世，<a id="a-Uv"></a>　得佛清净眼。</p>
  <p id="aUw">我行菩萨道，<a id="a-Ux"></a>　一切皆当舍，</p>
  <p id="aUy">若我不施汝，<a id="a-Uz"></a>　是则违本愿。</p>
  <p id="aV0">“尔时，<a id="a-V1"></a>月光王即取利刀，<a id="a-V2"></a>自挑其眼，<a id="a-V3"></a>与彼盲人随意所用，<a id="a-V4"></a>不生一念悔恨之心。<a id="a-V5"></a>阿难当知，<a id="a-V6"></a>尔时月光王者岂异人乎？<a id="a-V7"></a>即我身是。<a id="a-V8"></a>须弥山王犹可度量，<a id="a-V9"></a>我于往昔行菩萨道，<a id="a-VA"></a>舍所爱眼不可称计。</p>
  <p id="aVB">“阿难，<a id="a-VC"></a>弥勒菩萨往修行菩萨道时，<a id="a-VD"></a>作是愿言：<a id="a-VE"></a>‘若有众生薄淫怒痴，<a id="a-VF"></a>成就十善；<a id="a-VG"></a>我于尔时，<a id="a-VH"></a>乃成阿耨多罗三藐三菩提。<a id="a-VI"></a>’阿难，<a id="a-VJ"></a>于当来世有诸众生，<a id="a-VK"></a>薄淫怒痴，<a id="a-VL"></a>成就十善；<a id="a-VM"></a>弥勒菩萨当尔之时，<a id="a-VN"></a>得阿耨多罗三藐三菩提。<a id="a-VO"></a>何以故？<a id="a-VP"></a>由彼菩萨本愿力故。<a id="a-VQ"></a>”</p>
  <p id="aVR">佛告阿难：<a id="a-VS"></a>“我于往昔行菩萨道，<a id="a-VT"></a>作如是言：<a id="a-VU"></a>‘愿我当于五浊恶世，<a id="a-VV"></a>贪瞋垢重诸恶众生，<a id="a-VW"></a>不孝父母，<a id="a-VX"></a>不敬师长，<a id="a-VY"></a>乃至眷属不相和睦；<a id="a-VZ"></a>我于尔时，<a id="a-Va"></a>当成阿耨多罗三藐三菩提。<a id="a-Vb"></a>阿难，<a id="a-Vc"></a>以是愿故，<a id="a-Vd"></a>我今所入城邑聚落，<a id="a-Ve"></a>多有众生毁骂于我，<a id="a-Vf"></a>以断常法招集众会；<a id="a-Vg"></a>若行乞食，<a id="a-Vh"></a>坌以尘土，<a id="a-Vi"></a>和诸杂毒与我令食；<a id="a-Vj"></a>或以女人诽谤于我。<a id="a-Vk"></a>阿难，<a id="a-Vl"></a>我于今者以本愿力，<a id="a-Vm"></a>为如是等诸恶众生，<a id="a-Vn"></a>起大悲心而为说法。<a id="a-Vo"></a>”</p>
  <p id="aVp">尔时，<a id="a-Vq"></a>阿难白佛言：<a id="a-Vr"></a>“世尊，<a id="a-Vs"></a>如来应正等觉能作难作，<a id="a-Vt"></a>能忍难忍，<a id="a-Vu"></a>不调伏者悉令调伏，<a id="a-Vv"></a>荷担如是罪垢众生而为说法。<a id="a-Vw"></a>”</p>
  <p id="aVx">佛告阿难：<a id="a-Vy"></a>“如是，<a id="a-Vz"></a>如是，<a id="a-W0"></a>如汝所说。<a id="a-W1"></a>何以故？<a id="a-W2"></a>如来大悲之所摄故。<a id="a-W3"></a>”</p>
  <p id="aW4">尔时，<a id="a-W5"></a>阿难白佛言：<a id="a-W6"></a>“世尊，<a id="a-W7"></a>我闻如来坚固誓愿，<a id="a-W8"></a>身毛皆竖。<a id="a-W9"></a>世尊，<a id="a-WA"></a>当何名此经？<a id="a-WB"></a>我等云何受持？<a id="a-WC"></a>”</p>
  <p id="aWD">佛告阿难：<a id="a-WE"></a>“是经名为《弥勒所问》，<a id="a-WF"></a>亦名《往昔本愿因缘》，<a id="a-WG"></a>以是名字汝当受持。<a id="a-WH"></a>”</p>
  <p id="aWI">佛说是经已，<a id="a-WJ"></a>弥勒菩萨，<a id="a-WK"></a>尊者阿难，<a id="a-WL"></a>一切世间天、<a id="a-WM"></a>人、<a id="a-WN"></a>阿修罗、<a id="a-WO"></a>乾闼婆等，<a id="a-WP"></a>闻佛所说，<a id="a-WQ"></a>皆大欢喜，<a id="a-WR"></a>信受奉行。</p>
 </body>
</html>