<!doctype html>
<html id="z3IBTHYDD" data-ver="829">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十五</h1>
  <h2 id="a2">唐三藏法师菩提流志奉诏译</h2>
  <h2 id="a3">善顺菩萨会第二十七</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇树给孤独园，<a id="a-7"></a>与诸大众五百声闻、<a id="a-8"></a>十千菩萨，<a id="a-9"></a>恭敬围绕。</p>
  <p id="aA">时，<a id="a-B"></a>舍卫城有一菩萨，<a id="a-C"></a>名曰善顺，<a id="a-D"></a>已于过去无量佛所，<a id="a-E"></a>种诸善根，<a id="a-F"></a>承事供养，<a id="a-G"></a>于阿耨多罗三藐三菩提得不退转，<a id="a-H"></a>住于大慈心不瞋恚，<a id="a-I"></a>住于大悲弘济无倦，<a id="a-J"></a>住于大喜善安法界，<a id="a-K"></a>住于大舍苦乐平等，<a id="a-L"></a>节量时食少欲知足，<a id="a-M"></a>常为众生之所乐见，<a id="a-N"></a>恒以五戒及八斋法，<a id="a-O"></a>于某城中怜愍教化，<a id="a-P"></a>然后复劝布施、<a id="a-Q"></a>持戒、<a id="a-R"></a>忍辱、<a id="a-S"></a>精进、<a id="a-T"></a>禅定、<a id="a-U"></a>智慧、<a id="a-V"></a>慈悲喜舍、<a id="a-W"></a>清净梵行。<a id="a-X"></a>尔时，<a id="a-Y"></a>善顺菩萨为令众生见佛闻法，<a id="a-Z"></a>与诸人众前后围绕，<a id="a-a"></a>将诣佛所。</p>
  <p id="ab">时，<a id="a-c"></a>天帝释以净天眼见此菩萨，<a id="a-d"></a>住上精进行头陀行，<a id="a-e"></a>具净尸罗弘济坚固，<a id="a-f"></a>便自念言：<a id="a-g"></a>“今此善顺，<a id="a-h"></a>于诸梵行曾不懈息，<a id="a-i"></a>将不为求帝释处耶？<a id="a-j"></a>或贪王位及欲乐耶？<a id="a-k"></a>”作是念已，<a id="a-l"></a>即便化作四丈夫身，<a id="a-m"></a>至菩萨前，<a id="a-n"></a>种种恶言毁骂菩萨，<a id="a-o"></a>复以刀杖及于瓦石打掷加害。<a id="a-p"></a>尔时，<a id="a-q"></a>菩萨住慈忍力，<a id="a-r"></a>皆忍受之，<a id="a-s"></a>曾无瞋恨。<a id="a-t"></a>时，<a id="a-u"></a>天帝释复更化作四大丈夫，<a id="a-v"></a>来语菩萨：<a id="a-w"></a>“咄哉！<a id="a-x"></a>善顺，<a id="a-y"></a>彼诸恶人以不善言骂辱于汝，<a id="a-z"></a>及以瓦石刀杖之属横相打害，<a id="a-10"></a>何不令我为汝仇报？<a id="a-11"></a>我当为汝断彼命根。<a id="a-12"></a>”</p>
  <p id="a13">尔时，<a id="a-14"></a>菩萨告彼人言：<a id="a-15"></a>“善男子等，<a id="a-16"></a>莫作是语！<a id="a-17"></a>若杀害者成就恶业。<a id="a-18"></a>假使有人于我此身，<a id="a-19"></a>节节支解犹如枣叶，<a id="a-1A"></a>我终不生杀害之心。<a id="a-1B"></a>何以故？<a id="a-1C"></a>杀害之人堕于地狱、<a id="a-1D"></a>饿鬼、<a id="a-1E"></a>畜生，<a id="a-1F"></a>乃至虽得人身，<a id="a-1G"></a>所生父母犹不爱念，<a id="a-1H"></a>恒为众人之所憎恶。<a id="a-1I"></a>善男子，<a id="a-1J"></a>一切诸法凡有二种：<a id="a-1K"></a>一者、<a id="a-1L"></a>善法，<a id="a-1M"></a>二者、<a id="a-1N"></a>不善法。<a id="a-1O"></a>由不善法堕于恶趣，<a id="a-1P"></a>若依善法获于福利。<a id="a-1Q"></a>”</p>
  <p id="a1R">尔时，<a id="a-1S"></a>善顺菩萨欲重宣此义，<a id="a-1T"></a>而说偈言：</p>
  <p id="a1U">“善恶犹种植，<a id="a-1V"></a>　皆随业所生，</p>
  <p id="a1W">何有苦子因，<a id="a-1X"></a>　成熟甘果者？</p>
  <p id="a1Y">现见法如是，<a id="a-1Z"></a>　智者应思惟，</p>
  <p id="a1a">苦报酬恶缘，<a id="a-1b"></a>　为善常安乐。<a id="a-1c"></a>”</p>
  <p id="a1d">尔时，<a id="a-1e"></a>天帝所化之人，<a id="a-1f"></a>闻是言已，<a id="a-1g"></a>自念不能令彼菩萨为杀害业，<a id="a-1h"></a>忽然不现。</p>
  <p id="a1i">尔时，<a id="a-1j"></a>天帝复更化作金银宝聚，<a id="a-1k"></a>令诸丈夫至菩萨所，<a id="a-1l"></a>作如是言：<a id="a-1m"></a>“汝可方便取此珍宝，<a id="a-1n"></a>随意所用。<a id="a-1o"></a>”</p>
  <p id="a1p">尔时，<a id="a-1q"></a>菩萨告彼人言：<a id="a-1r"></a>“诸善男子，<a id="a-1s"></a>莫作是说！<a id="a-1t"></a>所以者何？<a id="a-1u"></a>夫盗业者，<a id="a-1v"></a>能令众生贫穷下劣，<a id="a-1w"></a>无依无怙。<a id="a-1x"></a>假使我贫，<a id="a-1y"></a>命不存济，<a id="a-1z"></a>终不行于不与取法。<a id="a-20"></a>诸君当知，<a id="a-21"></a>凡夫愚冥贪求覆蔽，<a id="a-22"></a>何有智人行不与取？<a id="a-23"></a>”</p>
  <p id="a24">尔时，<a id="a-25"></a>善顺菩萨而说偈言：</p>
  <p id="a26">“积财虽千亿，<a id="a-27"></a>　贪著心不舍，</p>
  <p id="a28">智者说此人，<a id="a-29"></a>　在世恒贫苦。</p>
  <p id="a2A">彼虽无一物，<a id="a-2B"></a>　安住舍离心，</p>
  <p id="a2C">智者说斯人，<a id="a-2D"></a>　世间最富贵。</p>
  <p id="a2E">智者离诸恶，<a id="a-2F"></a>　一切皆端严，</p>
  <p id="a2G">愚夫由作罪，<a id="a-2H"></a>　举身皆丑陋。</p>
  <p id="a2I">智者劝修善，<a id="a-2J"></a>　愚夫恒为恶，</p>
  <p id="a2K">宁受智毁骂，<a id="a-2L"></a>　不用愚称赞！<a id="a-2M"></a>”</p>
  <p id="a2N">时，<a id="a-2O"></a>彼天帝所化之人，<a id="a-2P"></a>闻是言已，<a id="a-2Q"></a>怅然而去。</p>
  <p id="a2R">尔时，<a id="a-2S"></a>天帝复自亲试持俱胝金，<a id="a-2T"></a>至菩萨所作如是言：<a id="a-2U"></a>“我先于此舍卫大城波斯匿王，<a id="a-2V"></a>与余丈夫有所诤论，<a id="a-2W"></a>须得一人为我曲证。<a id="a-2X"></a>汝能为我作证人者，<a id="a-2Y"></a>当用此金而以相奉。<a id="a-2Z"></a>”</p>
  <p id="a2a">尔时，<a id="a-2b"></a>菩萨告帝释言：<a id="a-2c"></a>“仁者当知，<a id="a-2d"></a>夫妄语者为不善业，<a id="a-2e"></a>既诳自身，<a id="a-2f"></a>亦诳天、<a id="a-2g"></a>龙、<a id="a-2h"></a>夜叉、<a id="a-2i"></a>乾闼婆、<a id="a-2j"></a>阿修罗、<a id="a-2k"></a>迦楼罗、<a id="a-2l"></a>紧那罗、<a id="a-2m"></a>摩睺罗伽。<a id="a-2n"></a>由于妄语，<a id="a-2o"></a>能为一切恶之根本，<a id="a-2p"></a>趣不善道，<a id="a-2q"></a>毁清净戒，<a id="a-2r"></a>能坏色身，<a id="a-2s"></a>口气常臭，<a id="a-2t"></a>所出言词为人恶贱。<a id="a-2u"></a>”</p>
  <p id="a2v">尔时，<a id="a-2w"></a>菩萨重说偈言：</p>
  <p id="a2x">“妄语之人，<a id="a-2y"></a>　口气常臭，<a id="a-2z"></a>　入苦恶道，<a id="a-30"></a>　无能救者。</p>
  <p id="a31">夫妄语者，<a id="a-32"></a>　诳于自身，<a id="a-33"></a>　亦诳天龙，<a id="a-34"></a>　摩睺罗等。</p>
  <p id="a35">当知妄语，<a id="a-36"></a>　为诸恶本，<a id="a-37"></a>　毁清净戒，<a id="a-38"></a>　死入三塗。</p>
  <p id="a39">汝设与我，<a id="a-3A"></a>　满阎浮金，<a id="a-3B"></a>　我终不能，<a id="a-3C"></a>　作于妄语。<a id="a-3D"></a>”</p>
  <p id="a3E">时，<a id="a-3F"></a>天帝释闻说是已，<a id="a-3G"></a>忽然不现。</p>
  <p id="a3H">尔时，<a id="a-3I"></a>天帝复令舍支夫人、<a id="a-3J"></a>日光夫人及于五髻诸夫人等往菩萨所，<a id="a-3K"></a>重加试炼坏其禁戒。<a id="a-3L"></a>时，<a id="a-3M"></a>舍支等即与五百盛年女人，<a id="a-3N"></a>以香涂身花妆藻饰，<a id="a-3O"></a>于后夜分至菩萨前而作是言：<a id="a-3P"></a>“我等女人年色姝盛，<a id="a-3Q"></a>愿亲枕席相与为欢。<a id="a-3R"></a>”</p>
  <p id="a3S">尔时，<a id="a-3T"></a>菩萨以无染眼观彼诸女，<a id="a-3U"></a>告之言曰：<a id="a-3V"></a>“地狱、<a id="a-3W"></a>畜生、<a id="a-3X"></a>阎罗王界，<a id="a-3Y"></a>诸狂乱者，<a id="a-3Z"></a>不正心者，<a id="a-3a"></a>耽昏臭秽、<a id="a-3b"></a>脓血不净，<a id="a-3c"></a>爱恶罗刹是汝亲友，<a id="a-3d"></a>非诸天人清净眷属。<a id="a-3e"></a>”</p>
  <p id="a3f">尔时，<a id="a-3g"></a>菩萨重说偈言：</p>
  <p id="a3h">“愚人昏迷念不净，<a id="a-3i"></a>　耽染臭秽脓血身，</p>
  <p id="a3j">诸欲迅灭归无常，<a id="a-3k"></a>　永沉地狱阎罗界。</p>
  <p id="a3l">假令变化如汝等，<a id="a-3m"></a>　色身殊胜满世间，</p>
  <p id="a3n">我无一念贪染心，<a id="a-3o"></a>　常生如梦如怨想。<a id="a-3p"></a>”</p>
  <p id="a3q">时，<a id="a-3r"></a>舍支等虽尽变态，<a id="a-3s"></a>而彼菩萨曾无贪染。<a id="a-3t"></a>各还天宫，<a id="a-3u"></a>白帝释言：<a id="a-3v"></a>“我观善顺志愿坚固，<a id="a-3w"></a>当成正觉无有疑也。<a id="a-3x"></a>所以者何？<a id="a-3y"></a>彼于我等无少贪爱，<a id="a-3z"></a>俱生厌离。<a id="a-40"></a>”</p>
  <p id="a41">尔时，<a id="a-42"></a>帝释虽闻此言，<a id="a-43"></a>犹怀忧恼如箭中身，<a id="a-44"></a>恒作是念：<a id="a-45"></a>“彼人必当毁夺于我无有疑惑。<a id="a-46"></a>我今应往重加试之，<a id="a-47"></a>于诸愿中的何所愿？<a id="a-48"></a>”作是思已，<a id="a-49"></a>至菩萨前，<a id="a-4A"></a>舍去憍慢，<a id="a-4B"></a>头顶礼足，<a id="a-4C"></a>以偈问曰：</p>
  <p id="a4D">“仁今勤修净梵行，<a id="a-4E"></a>　于诸欲愿何所求？</p>
  <p id="a4F">为求日月释梵天，<a id="a-4G"></a>　为求三有诸王位？<a id="a-4H"></a>”</p>
  <p id="a4I">尔时，<a id="a-4J"></a>善顺菩萨以偈答曰：</p>
  <p id="a4K">“我观日月释梵天，<a id="a-4L"></a>　世间王位三有报，</p>
  <p id="a4M">一切无常不坚固，<a id="a-4N"></a>　何有智者为兹愿？<a id="a-4O"></a>”</p>
  <p id="a4P">尔时，<a id="a-4Q"></a>天帝闻此颂已，<a id="a-4R"></a>复白菩萨：<a id="a-4S"></a>“若如所言，<a id="a-4T"></a>为求何愿？<a id="a-4U"></a>”</p>
  <p id="a4V">于是菩萨，<a id="a-4W"></a>以偈答曰：</p>
  <p id="a4X">“我本不贪世间乐，<a id="a-4Y"></a>　但求不生不灭身，</p>
  <p id="a4Z">勤修方便济群生，<a id="a-4a"></a>　愿同登彼菩提路。<a id="a-4b"></a>”</p>
  <p id="a4c">尔时，<a id="a-4d"></a>天帝闻是颂已，<a id="a-4e"></a>心生安乐，<a id="a-4f"></a>必知菩萨不求释位，<a id="a-4g"></a>欢喜踊跃，<a id="a-4h"></a>以偈叹曰：</p>
  <p id="a4i">“汝言弘济为群生，<a id="a-4j"></a>　此心广大无与等，</p>
  <p id="a4k">愿破魔军证甘露，<a id="a-4l"></a>　由斯恒转胜法轮。<a id="a-4m"></a>”</p>
  <p id="a4n">尔时，<a id="a-4o"></a>天帝说是偈已，<a id="a-4p"></a>恭敬旋绕礼菩萨足，<a id="a-4q"></a>忽然不现。</p>
  <p id="a4r">尔时，<a id="a-4s"></a>善顺菩萨于其晨朝，<a id="a-4t"></a>入舍卫城游化往来，<a id="a-4u"></a>得劫初时阎浮金铃，<a id="a-4v"></a>其铃价值过阎浮提。</p>
  <p id="a4w">尔时，<a id="a-4x"></a>菩萨持此金铃，<a id="a-4y"></a>于四衢中高声唱言：<a id="a-4z"></a>“此舍卫城谁最贫穷？<a id="a-50"></a>当以此铃而施与之。<a id="a-51"></a>”</p>
  <p id="a52">时，<a id="a-53"></a>有最胜耆旧长者，<a id="a-54"></a>闻是语已奔走而来，<a id="a-55"></a>白菩萨言：<a id="a-56"></a>“我于此城最为贫穷，<a id="a-57"></a>可持此铃而施于我。<a id="a-58"></a>”</p>
  <p id="a59">尔时，<a id="a-5A"></a>菩萨语长者言：<a id="a-5B"></a>“汝非贫者。<a id="a-5C"></a>所以者何？<a id="a-5D"></a>于此城中，<a id="a-5E"></a>有善男子贫中最贫，<a id="a-5F"></a>应以此铃而施与之。<a id="a-5G"></a>”</p>
  <p id="a5H">长者问言：<a id="a-5I"></a>“谁为此人？<a id="a-5J"></a>”</p>
  <p id="a5K">菩萨答言：<a id="a-5L"></a>“波斯匿王于此城中最为贫者。<a id="a-5M"></a>”</p>
  <p id="a5N">时，<a id="a-5O"></a>彼长者谓菩萨言：<a id="a-5P"></a>“莫作是说！<a id="a-5Q"></a>何以故？<a id="a-5R"></a>波斯匿王富贵多财，<a id="a-5S"></a>库藏盈溢，<a id="a-5T"></a>珍奇贿货用无穷尽，<a id="a-5U"></a>云何乃言贫中最贫？<a id="a-5V"></a>”</p>
  <p id="a5W">尔时，<a id="a-5X"></a>菩萨于大众中，<a id="a-5Y"></a>以偈答言：</p>
  <p id="a5Z">“设有伏藏千亿余，<a id="a-5a"></a>　以贪爱心无厌足，</p>
  <p id="a5b">犹如大海吞众流，<a id="a-5c"></a>　如斯愚人最为贫。</p>
  <p id="a5d">由此复令贪增长，<a id="a-5e"></a>　展转滋蔓相续生，</p>
  <p id="a5f">于现在世及未来，<a id="a-5g"></a>　彼无智者常贫匮。<a id="a-5h"></a>”</p>
  <p id="a5i">尔时，<a id="a-5j"></a>善顺菩萨说此偈已，<a id="a-5k"></a>与诸大众，<a id="a-5l"></a>即便往诣波斯匿王。<a id="a-5m"></a>于时，<a id="a-5n"></a>彼王方与长者五百余人，<a id="a-5o"></a>算数校计库藏财宝。<a id="a-5p"></a>菩萨尔时前白王言：<a id="a-5q"></a>“我于此城往来游化，<a id="a-5r"></a>得劫初时阎浮金铃，<a id="a-5s"></a>其铃价值过阎浮提。<a id="a-5t"></a>我于彼时窃作是念：<a id="a-5u"></a>‘于此城中有最贫者？<a id="a-5v"></a>当持此铃而施与之。<a id="a-5w"></a>’复更思惟：<a id="a-5x"></a>‘城中最贫莫过王者。<a id="a-5y"></a>’今赍此铃愿以相奉。<a id="a-5z"></a>王既贫穷，<a id="a-60"></a>为我受之。<a id="a-61"></a>”</p>
  <p id="a62">尔时，<a id="a-63"></a>菩萨作是言已，<a id="a-64"></a>重说偈言：</p>
  <p id="a65">“若人多贪求，<a id="a-66"></a>　积财无厌足，</p>
  <p id="a67">如是狂乱人，<a id="a-68"></a>　名为最贫者。</p>
  <p id="a69">王恒多赋税，<a id="a-6A"></a>　横罚无过人，</p>
  <p id="a6B">爱著于国城，<a id="a-6C"></a>　不观来世业。</p>
  <p id="a6D">于世得自在，<a id="a-6E"></a>　不能荫群生，</p>
  <p id="a6F">见诸贫苦人，<a id="a-6G"></a>　曾无怜愍念。</p>
  <p id="a6H">耽染于女人，<a id="a-6I"></a>　不惧于恶道，</p>
  <p id="a6J">邪乱未常觉，<a id="a-6K"></a>　岂非贫穷者？</p>
  <p id="a6L">若人知净信，<a id="a-6M"></a>　归依佛法僧，</p>
  <p id="a6N">于身及命财，<a id="a-6O"></a>　常念不坚固；</p>
  <p id="a6P">知不坚固已，<a id="a-6Q"></a>　于彼不迷惑，</p>
  <p id="a6R">能于身命财，<a id="a-6S"></a>　永得常坚固。</p>
  <p id="a6T">若能勤念住，<a id="a-6U"></a>　乐于不放逸，</p>
  <p id="a6V">彼人名富贵，<a id="a-6W"></a>　善财常安乐。</p>
  <p id="a6X">如火焚烧时，<a id="a-6Y"></a>　不厌于林树，</p>
  <p id="a6Z">王今亦如是，<a id="a-6a"></a>　贪爱无厌足。</p>
  <p id="a6b">水不厌于云，<a id="a-6c"></a>　海不厌于水，</p>
  <p id="a6d">王今亦如是，<a id="a-6e"></a>　何有厌足时？</p>
  <p id="a6f">日月常巡历，<a id="a-6g"></a>　不厌于四方，</p>
  <p id="a6h">王今亦如是，<a id="a-6i"></a>　终命无休息。</p>
  <p id="a6j">如火焚烧时，<a id="a-6k"></a>　不厌于草木，</p>
  <p id="a6l">智人亦如是，<a id="a-6m"></a>　未尝不行善。</p>
  <p id="a6n">如水不厌云，<a id="a-6o"></a>　如海不厌水，</p>
  <p id="a6p">智人亦如是，<a id="a-6q"></a>　不厌善增长。</p>
  <p id="a6r">王位虽自在，<a id="a-6s"></a>　毕竟归无常，</p>
  <p id="a6t">一切皆不净，<a id="a-6u"></a>　智者应舍离。<a id="a-6v"></a>”</p>
  <p id="a6w">尔时，<a id="a-6x"></a>波斯匿王闻斯语已，<a id="a-6y"></a>内怀惭愧，<a id="a-6z"></a>谓菩萨曰：<a id="a-70"></a>“善哉！<a id="a-71"></a>仁者，<a id="a-72"></a>汝虽善劝，<a id="a-73"></a>我犹未信。<a id="a-74"></a>今汝斯言，<a id="a-75"></a>为汝自说，<a id="a-76"></a>为有证乎？<a id="a-77"></a>”</p>
  <p id="a78">菩萨答言：<a id="a-79"></a>“汝不闻耶？<a id="a-7A"></a>如来应正等觉，<a id="a-7B"></a>具一切智，<a id="a-7C"></a>今者现与无量天、<a id="a-7D"></a>人、<a id="a-7E"></a>乾闼婆、<a id="a-7F"></a>阿修罗等，<a id="a-7G"></a>在于舍卫大城祇树给孤独园，<a id="a-7H"></a>当证大王是贫穷人。<a id="a-7I"></a>”</p>
  <p id="a7J">王言：<a id="a-7K"></a>“仁者，<a id="a-7L"></a>若如汝说，<a id="a-7M"></a>我愿相与往见如来，<a id="a-7N"></a>听闻教诲，<a id="a-7O"></a>归依供养。<a id="a-7P"></a>”</p>
  <p id="a7Q">菩萨答言：<a id="a-7R"></a>“大王当知，<a id="a-7S"></a>如来境界，<a id="a-7T"></a>非诸凡愚之所能测，<a id="a-7U"></a>破烦恼慢，<a id="a-7V"></a>哀愍众生，<a id="a-7W"></a>已于圣智能知此世及于来世。<a id="a-7X"></a>若有善根胜意乐者，<a id="a-7Y"></a>虽在极远，<a id="a-7Z"></a>佛常加护。<a id="a-7a"></a>若知我心，<a id="a-7b"></a>欲令大王于我生信，<a id="a-7c"></a>必当来此为我作证。<a id="a-7d"></a>”</p>
  <p id="a7e">尔时，<a id="a-7f"></a>菩萨即于王前，<a id="a-7g"></a>偏袒一肩，<a id="a-7h"></a>右膝著地，<a id="a-7i"></a>合掌恭敬，<a id="a-7j"></a>即以偈颂，<a id="a-7k"></a>请如来曰：</p>
  <p id="a7l">“如来真实智，<a id="a-7m"></a>　悲愍诸群生，</p>
  <p id="a7n">愿知我深心，<a id="a-7o"></a>　垂哀为作证。<a id="a-7p"></a>”</p>
  <p id="a7q">尔时，<a id="a-7r"></a>菩萨说偈请已，<a id="a-7s"></a>于彼大地忽然震裂，<a id="a-7t"></a>五百声闻、<a id="a-7u"></a>十千菩萨，<a id="a-7v"></a>梵释诸天及于龙鬼，<a id="a-7w"></a>无量众生围绕如来，<a id="a-7x"></a>从地踊出。<a id="a-7y"></a>善顺菩萨合掌恭敬，<a id="a-7z"></a>前白佛言：<a id="a-80"></a>“世尊，<a id="a-81"></a>我先于此舍卫城中游化往来，<a id="a-82"></a>得劫初时阎浮金铃，<a id="a-83"></a>其铃价值过阎浮提。<a id="a-84"></a>我于尔时便作是念：<a id="a-85"></a>‘若有众生于舍卫城最贫穷者，<a id="a-86"></a>当以此铃而施与之。<a id="a-87"></a>’复自思惟：<a id="a-88"></a>‘波斯匿王于此城中最为贫者。<a id="a-89"></a>何以故？<a id="a-8A"></a>恃于王位，<a id="a-8B"></a>于诸众生未尝怜愍，<a id="a-8C"></a>残剥欺夺，<a id="a-8D"></a>横加侵损，<a id="a-8E"></a>贪爱覆蔽不知厌足。<a id="a-8F"></a>’我以此王为最贫者，<a id="a-8G"></a>欲将金铃而施与之。<a id="a-8H"></a>王问我言：<a id="a-8I"></a>‘谓我贫穷，<a id="a-8J"></a>谁为证者？<a id="a-8K"></a>’我又答云：<a id="a-8L"></a>‘如来大师应正等觉，<a id="a-8M"></a>舍离烦恼，<a id="a-8N"></a>瞋垢无余，<a id="a-8O"></a>于诸众生悉皆平等，<a id="a-8P"></a>当为作证。<a id="a-8Q"></a>’惟愿世尊，<a id="a-8R"></a>示教利喜。<a id="a-8S"></a>”</p>
  <p id="a8T">尔时，<a id="a-8U"></a>世尊为欲调伏波斯匿王，<a id="a-8V"></a>而告之曰：<a id="a-8W"></a>“大王当知，<a id="a-8X"></a>或有于法，<a id="a-8Y"></a>善顺贫穷，<a id="a-8Z"></a>王为富贵；<a id="a-8a"></a>或有于法，<a id="a-8b"></a>王为贫穷，<a id="a-8c"></a>善顺富贵。<a id="a-8d"></a>所以者何？<a id="a-8e"></a>身登王位于世自在，<a id="a-8f"></a>金、<a id="a-8g"></a>银、<a id="a-8h"></a>摩尼、<a id="a-8i"></a>砗磲、<a id="a-8j"></a>珊瑚，<a id="a-8k"></a>库藏盈满，<a id="a-8l"></a>当于此时善顺贫穷，<a id="a-8m"></a>王为富贵；<a id="a-8n"></a>勤修梵行，<a id="a-8o"></a>乐净尸罗，<a id="a-8p"></a>舍家多闻，<a id="a-8q"></a>离诸放逸，<a id="a-8r"></a>八斋五戒，<a id="a-8s"></a>弘济无疲，<a id="a-8t"></a>有一于此，<a id="a-8u"></a>王实贫穷，<a id="a-8v"></a>善顺富贵。<a id="a-8w"></a>王今应知，<a id="a-8x"></a>憍萨罗国一切众生财物库藏，<a id="a-8y"></a>比于善顺五戒、<a id="a-8z"></a>八斋坚固清净，<a id="a-90"></a>百分、<a id="a-91"></a>千分不及其一，<a id="a-92"></a>至俱胝分亦不及一。<a id="a-93"></a>”</p>
  <p id="a94">尔时，<a id="a-95"></a>波斯匿王亲闻如来真实教诲，<a id="a-96"></a>舍所憍慢，<a id="a-97"></a>合掌殷勤，<a id="a-98"></a>瞻仰善顺，<a id="a-99"></a>而说偈言：</p>
  <p id="a9A">“善哉摧伏我憍慢，<a id="a-9B"></a>　当得如来最胜身，</p>
  <p id="a9C">以此王位舍于汝，<a id="a-9D"></a>　愿恒为汝菩提众。</p>
  <p id="a9E">我实贫穷汝为富，<a id="a-9F"></a>　今知此说非妄言，</p>
  <p id="a9G">王位徒为众苦因，<a id="a-9H"></a>　背于白法生恶趣。<a id="a-9I"></a>”</p>
  <p id="a9J">尔时，<a id="a-9K"></a>波斯匿王说是偈已，<a id="a-9L"></a>白佛言：<a id="a-9M"></a>“世尊，<a id="a-9N"></a>我于今者发于无上大菩提心，<a id="a-9O"></a>愿于众生安乐解脱生死系缚。<a id="a-9P"></a>我今愿以财物库藏金银之属，<a id="a-9Q"></a>分为三分：<a id="a-9R"></a>一分奉施如来世尊及比丘众，<a id="a-9S"></a>一分施与舍卫城中贫穷苦恼无依怙者，<a id="a-9T"></a>一分财物留资国用。<a id="a-9U"></a>凡我所有园池华果，<a id="a-9V"></a>悉愿奉施最胜如来并比丘众。<a id="a-9W"></a>惟愿世尊，<a id="a-9X"></a>垂哀纳受。<a id="a-9Y"></a>”</p>
  <p id="a9Z">尔时，<a id="a-9a"></a>憍萨罗国五百长者，<a id="a-9b"></a>睹斯事已，<a id="a-9c"></a>皆发无上大菩提心。</p>
  <p id="a9d">尔时，<a id="a-9e"></a>善顺菩萨白佛言：<a id="a-9f"></a>“世尊，<a id="a-9g"></a>惟愿如来，<a id="a-9h"></a>为诸大众说于法要，<a id="a-9i"></a>令诸众生遇如来者，<a id="a-9j"></a>为不空过。<a id="a-9k"></a>”</p>
  <p id="a9l">尔时，<a id="a-9m"></a>世尊告众人言：<a id="a-9n"></a>“善男子等，<a id="a-9o"></a>有三无量功德资粮，<a id="a-9p"></a>于诸如来虽有称说，<a id="a-9q"></a>犹不能尽，<a id="a-9r"></a>况于声闻诸三乘等！<a id="a-9s"></a>何者为三？<a id="a-9t"></a>一者、<a id="a-9u"></a>护持正法，<a id="a-9v"></a>二者、<a id="a-9w"></a>发菩提心，<a id="a-9x"></a>三者、<a id="a-9y"></a>劝诸众生起无上愿。<a id="a-9z"></a>复有三十二法，<a id="a-A0"></a>若善男子、<a id="a-A1"></a>若善女人能勤修者，<a id="a-A2"></a>则为见于如来不空过也：<a id="a-A3"></a>一者、<a id="a-A4"></a>于诸如来生不坏信，<a id="a-A5"></a>二者、<a id="a-A6"></a>护持正法令得久住，<a id="a-A7"></a>三者、<a id="a-A8"></a>于尊重僧而不轻慢，<a id="a-A9"></a>四者、<a id="a-AA"></a>于应供人恭敬亲近，<a id="a-AB"></a>五者、<a id="a-AC"></a>于爱于憎心常平等，<a id="a-AD"></a>六者、<a id="a-AE"></a>恒于正法乐闻恭敬，<a id="a-AF"></a>七者、<a id="a-AG"></a>安住寂静离于喧闹，<a id="a-AH"></a>八者、<a id="a-AI"></a>于如来乘演说无倦，<a id="a-AJ"></a>九者、<a id="a-AK"></a>若说法时不为名利，<a id="a-AL"></a>十者、<a id="a-AM"></a>志求真实如理勤修，<a id="a-AN"></a>十一、<a id="a-AO"></a>舍施，<a id="a-AP"></a>十二、<a id="a-AQ"></a>持戒，<a id="a-AR"></a>十三、<a id="a-AS"></a>忍辱，<a id="a-AT"></a>十四、<a id="a-AU"></a>精进，<a id="a-AV"></a>十五、<a id="a-AW"></a>禅定，<a id="a-AX"></a>十六、<a id="a-AY"></a>正慧，<a id="a-AZ"></a>十七、<a id="a-Aa"></a>于诸众生随乐护念，<a id="a-Ab"></a>十八、<a id="a-Ac"></a>成熟众生不忘失法，<a id="a-Ad"></a>十九、<a id="a-Ae"></a>恒于己身善自调伏，<a id="a-Af"></a>二十、<a id="a-Ag"></a>以善法要调伏于他，<a id="a-Ah"></a>二十一、<a id="a-Ai"></a>不染烦恼，<a id="a-Aj"></a>二十二、<a id="a-Ak"></a>常乐出家，<a id="a-Al"></a>二十三、<a id="a-Am"></a>住阿兰若，<a id="a-An"></a>二十四、<a id="a-Ao"></a>圣种喜足，<a id="a-Ap"></a>二十五、<a id="a-Aq"></a>勤行头陀，<a id="a-Ar"></a>二十六、<a id="a-As"></a>舍不善法，<a id="a-At"></a>二十七、<a id="a-Au"></a>弘誓坚固，<a id="a-Av"></a>二十八、<a id="a-Aw"></a>兰若无懈，<a id="a-Ax"></a>二十九、<a id="a-Ay"></a>植众善本，<a id="a-Az"></a>三十、<a id="a-B0"></a>常不放逸，<a id="a-B1"></a>三十一、<a id="a-B2"></a>远二乘见，<a id="a-B3"></a>三十二、<a id="a-B4"></a>赞叹大乘。<a id="a-B5"></a>”</p>
  <p id="aB6">于是五百比丘，<a id="a-B7"></a>闻斯法已，<a id="a-B8"></a>远尘离垢，<a id="a-B9"></a>得法眼净，<a id="a-BA"></a>及万二千众生，<a id="a-BB"></a>同发阿耨多罗三藐三菩提心。</p>
  <p id="aBC">尔时，<a id="a-BD"></a>世尊以法教化，<a id="a-BE"></a>令诸众生获善利已，<a id="a-BF"></a>与诸比丘并余来众，<a id="a-BG"></a>忽然不现。</p>
  <p id="aBH">尔时，<a id="a-BI"></a>波斯匿王既睹斯事，<a id="a-BJ"></a>踊跃欢喜，<a id="a-BK"></a>便以二衣价值百千两金，<a id="a-BL"></a>而以施于善顺菩萨，<a id="a-BM"></a>作是言曰：<a id="a-BN"></a>“善哉！<a id="a-BO"></a>仁者，<a id="a-BP"></a>愿垂哀纳。<a id="a-BQ"></a>”</p>
  <p id="aBR">善顺菩萨告于王言：<a id="a-BS"></a>“大王当知，<a id="a-BT"></a>我于此衣不应受之。<a id="a-BU"></a>所以者何？<a id="a-BV"></a>然我自有百衲之衣，<a id="a-BW"></a>恒挂树枝以为箱箧，<a id="a-BX"></a>一切众生无欺夺想。<a id="a-BY"></a>我既自身无悭吝心，<a id="a-BZ"></a>亦令他人不生爱著，<a id="a-Ba"></a>其有施者名清净施。<a id="a-Bb"></a>”</p>
  <p id="aBc">时，<a id="a-Bd"></a>波斯匿王复作是言：<a id="a-Be"></a>“汝若不受愿，<a id="a-Bf"></a>当为我以足踏之，<a id="a-Bg"></a>令我长夜安乐利益。<a id="a-Bh"></a>”</p>
  <p id="aBi">菩萨尔时为于王故，<a id="a-Bj"></a>即以双足踏此二衣。<a id="a-Bk"></a>时波斯匿王，<a id="a-Bl"></a>谓菩萨言：<a id="a-Bm"></a>“今此之衣，<a id="a-Bn"></a>便于汝身为我受讫，<a id="a-Bo"></a>我何所用？<a id="a-Bp"></a>”</p>
  <p id="aBq">善顺菩萨告于王言：<a id="a-Br"></a>“汝持此衣，<a id="a-Bs"></a>施于城中贫穷苦恼无依怙者。<a id="a-Bt"></a>”</p>
  <p id="aBu">尔时，<a id="a-Bv"></a>波斯匿王如菩萨教，<a id="a-Bw"></a>持此二衣，<a id="a-Bx"></a>会诸贫人而施与之。<a id="a-By"></a>时诸贫人触斯衣者，<a id="a-Bz"></a>狂者得心，<a id="a-C0"></a>聋者得闻，<a id="a-C1"></a>盲者得见，<a id="a-C2"></a>根不具者悉得具足，<a id="a-C3"></a>由于菩萨威神力故。<a id="a-C4"></a>彼时众人俱发声言：<a id="a-C5"></a>“我今以何报菩萨恩？<a id="a-C6"></a>”</p>
  <p id="aC7">尔时，<a id="a-C8"></a>空中有声告曰：<a id="a-C9"></a>“诸人当知，<a id="a-CA"></a>善顺菩萨不可以于华香饮食为报恩者，<a id="a-CB"></a>唯当速发菩提心耳！<a id="a-CC"></a>”</p>
  <p id="aCD">是时，<a id="a-CE"></a>五百贫人闻于空中有如是声，<a id="a-CF"></a>咸说偈言：</p>
  <p id="aCG">“我等今者，<a id="a-CH"></a>　发菩提心，<a id="a-CI"></a>　当成正觉，<a id="a-CJ"></a>　说诸胜法。</p>
  <p id="aCK">于诸众生，<a id="a-CL"></a>　施以安乐，<a id="a-CM"></a>　我乐菩提，<a id="a-CN"></a>　得佛法故。<a id="a-CO"></a>”</p>
  <p id="aCP">尔时，<a id="a-CQ"></a>波斯匿王白菩萨言：<a id="a-CR"></a>“善哉！<a id="a-CS"></a>仁者，<a id="a-CT"></a>汝若诣彼将见如来，<a id="a-CU"></a>愿时报我，<a id="a-CV"></a>我当随从。<a id="a-CW"></a>”</p>
  <p id="aCX">善顺菩萨言：<a id="a-CY"></a>“大王当知，<a id="a-CZ"></a>诸佛难值，<a id="a-Ca"></a>正法难闻，<a id="a-Cb"></a>岂独大王而自往耶？<a id="a-Cc"></a>当为众生作于善友，<a id="a-Cd"></a>王应于此舍卫城中敕诸人民悉令随从，<a id="a-Ce"></a>违王教者王法治之。<a id="a-Cf"></a>所以者何？<a id="a-Cg"></a>凡诸菩萨，<a id="a-Ch"></a>犹有眷属围绕庄严，<a id="a-Ci"></a>况于王乎！<a id="a-Cj"></a>”</p>
  <p id="aCk">时，<a id="a-Cl"></a>波斯匿王白菩萨言：<a id="a-Cm"></a>“谁者是于菩萨眷属？<a id="a-Cn"></a>”</p>
  <p id="aCo">菩萨答言：<a id="a-Cp"></a>“劝菩提心是菩萨眷属，<a id="a-Cq"></a>令觉悟故；<a id="a-Cr"></a>劝见如来是菩萨眷属，<a id="a-Cs"></a>不虚妄故；<a id="a-Ct"></a>劝闻正法是菩萨眷属，<a id="a-Cu"></a>获多闻故；<a id="a-Cv"></a>劝见圣众是菩萨眷属，<a id="a-Cw"></a>得善友故；<a id="a-Cx"></a>四摄是菩萨眷属，<a id="a-Cy"></a>摄众生故；<a id="a-Cz"></a>六波罗蜜是菩萨眷属，<a id="a-D0"></a>增长菩提故；<a id="a-D1"></a>三十七品是菩萨眷属，<a id="a-D2"></a>趣向道场故。<a id="a-D3"></a>菩萨有斯眷属，<a id="a-D4"></a>庄严侍卫，<a id="a-D5"></a>能摧魔军，<a id="a-D6"></a>至师子吼，<a id="a-D7"></a>登最胜处。<a id="a-D8"></a>”</p>
  <p id="aD9">尔时，<a id="a-DA"></a>波斯匿王及诸大众，<a id="a-DB"></a>欢喜踊跃；<a id="a-DC"></a>九千众生离烦恼垢，<a id="a-DD"></a>得清净眼。</p>
  <p id="aDE">佛说是经已，<a id="a-DF"></a>善顺菩萨，<a id="a-DG"></a>波斯匿王，<a id="a-DH"></a>及诸天、<a id="a-DI"></a>人、<a id="a-DJ"></a>乾闼婆、<a id="a-DK"></a>阿修罗等，<a id="a-DL"></a>闻佛所说，<a id="a-DM"></a>欢喜奉行。</p>
 </body>
</html>