<!doctype html>
<html id="z3IBTFDCL" data-ver="1616">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第四十一</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之七四无量品第五</h2>
  <p id="a4">尔时，<a id="a-5"></a>佛告舍利子：<a id="a-6"></a>“菩萨摩诃萨，<a id="a-7"></a>安住如是清净信已，<a id="a-8"></a>佛薄伽梵知是菩萨摩诃萨，<a id="a-9"></a>为菩萨藏法门之器；<a id="a-A"></a>知是诸佛正法器已，<a id="a-B"></a>躬往其所，<a id="a-C"></a>开发显示菩萨之道。<a id="a-D"></a>舍利子，<a id="a-E"></a>汝今当知，<a id="a-F"></a>如是法门差别之相，<a id="a-G"></a>所谓菩萨摩诃萨安住净信，<a id="a-H"></a>佛薄伽梵知是菩萨为菩萨藏法门之器；<a id="a-I"></a>知是诸佛正法器已，<a id="a-J"></a>躬往其所，<a id="a-K"></a>开菩萨道。</p>
  <p id="aL">“舍利子，<a id="a-M"></a>如彼往昔超越无数广大无量不可思议阿僧企耶劫，<a id="a-N"></a>尔时有佛出现于世，<a id="a-O"></a>名为大蕴如来、<a id="a-P"></a>应、<a id="a-Q"></a>正等觉、<a id="a-R"></a>明行圆满、<a id="a-S"></a>善逝、<a id="a-T"></a>世间解、<a id="a-U"></a>无上丈夫、<a id="a-V"></a>调御士、<a id="a-W"></a>天人师、<a id="a-X"></a>佛、<a id="a-Y"></a>薄伽梵，<a id="a-Z"></a>住自作证，<a id="a-a"></a>具足神通，<a id="a-b"></a>为诸世间天、<a id="a-c"></a>人、<a id="a-d"></a>魔、<a id="a-e"></a>梵、<a id="a-f"></a>沙门、<a id="a-g"></a>婆罗门、<a id="a-h"></a>阿素洛等无量大众，<a id="a-i"></a>宣说妙法开示演畅，<a id="a-j"></a>初中后善，<a id="a-k"></a>文义巧妙，<a id="a-l"></a>纯满清白，<a id="a-m"></a>随顺梵行。<a id="a-n"></a>舍利子，<a id="a-o"></a>尔时大蕴如来应正等觉，<a id="a-p"></a>有七十二那庾多声闻弟子，<a id="a-q"></a>共会说法，<a id="a-r"></a>皆是大阿罗汉，<a id="a-s"></a>诸漏已尽，<a id="a-t"></a>无复烦恼，<a id="a-u"></a>乃至心得自在，<a id="a-v"></a>到于第一究竟彼岸。</p>
  <p id="aw">“舍利子，<a id="a-x"></a>是时有王，<a id="a-y"></a>名最胜寿；<a id="a-z"></a>如法治世，<a id="a-10"></a>号持政王；<a id="a-11"></a>所治大城，<a id="a-12"></a>名最胜幢，<a id="a-13"></a>广博严丽，<a id="a-14"></a>安隐丰乐，<a id="a-15"></a>甚可爱乐，<a id="a-16"></a>人物充满，<a id="a-17"></a>喧哗炽盛。<a id="a-18"></a>舍利子，<a id="a-19"></a>时胜寿王有子，<a id="a-1A"></a>名精进行，<a id="a-1B"></a>年居童幼，<a id="a-1C"></a>形貌端严，<a id="a-1D"></a>成就第一圆满净色，<a id="a-1E"></a>为诸众生之所乐见，<a id="a-1F"></a>已曾供养承事拘胝那庾多百千诸佛，<a id="a-1G"></a>亲觐奉敬，<a id="a-1H"></a>植诸善本。</p>
  <p id="a1I">“舍利子，<a id="a-1J"></a>尔时精进行童子，<a id="a-1K"></a>与诸内宫出游园观。<a id="a-1L"></a>时，<a id="a-1M"></a>大蕴如来应正等觉，<a id="a-1N"></a>知是童子为菩萨藏法门之器，<a id="a-1O"></a>又是诸佛正法之器，<a id="a-1P"></a>便往彼园精进行所。<a id="a-1Q"></a>既到彼已，<a id="a-1R"></a>上住空中，<a id="a-1S"></a>为是童子开菩萨道，<a id="a-1T"></a>又复赞说三世诸佛：<a id="a-1U"></a>‘童子当知，<a id="a-1V"></a>云何名为菩萨道耶？<a id="a-1W"></a>所谓菩萨摩诃萨，<a id="a-1X"></a>于诸有情，<a id="a-1Y"></a>精勤修习四无量心。<a id="a-1Z"></a>何等为四？<a id="a-1a"></a>所谓大慈波罗蜜、<a id="a-1b"></a>大悲波罗蜜、<a id="a-1c"></a>大喜波罗蜜、<a id="a-1d"></a>大舍波罗蜜。<a id="a-1e"></a>又勤精进，<a id="a-1f"></a>于诸摄法随顺修学。<a id="a-1g"></a>童子，<a id="a-1h"></a>若有菩萨如是修行，<a id="a-1i"></a>是名开菩萨道。</p>
  <p id="a1j">“‘复次，<a id="a-1k"></a>童子，<a id="a-1l"></a>云何菩萨摩诃萨，<a id="a-1m"></a>于诸众生精勤修学，<a id="a-1n"></a>大慈无量波罗蜜？<a id="a-1o"></a>所谓菩萨摩诃萨行菩萨道，<a id="a-1p"></a>为阿耨多罗三藐三菩提故，<a id="a-1q"></a>尽众生界慈心遍满。<a id="a-1r"></a>以何等量为众生界？<a id="a-1s"></a>所谓尽虚空界是众生量。<a id="a-1t"></a>童子当知，<a id="a-1u"></a>如虚空界无所不遍；<a id="a-1v"></a>如是菩萨摩诃萨大慈无量，<a id="a-1w"></a>亦复如是，<a id="a-1x"></a>无有众生含识种类而不充遍。<a id="a-1y"></a>童子当知，<a id="a-1z"></a>如众生界无有限量；<a id="a-20"></a>如是菩萨摩诃萨所修之慈亦无限量，<a id="a-21"></a>空无边故众生无边，<a id="a-22"></a>众生无边故慈亦无边。<a id="a-23"></a>童子当知，<a id="a-24"></a>众生界多，<a id="a-25"></a>非大地界，<a id="a-26"></a>又非水界、<a id="a-27"></a>火界、<a id="a-28"></a>风界。<a id="a-29"></a>吾今为汝广说譬喻，<a id="a-2A"></a>令汝了知诸众生界无限量义。<a id="a-2B"></a>童子当知，<a id="a-2C"></a>假使十方各如殑伽河沙等世界数量，<a id="a-2D"></a>一切同时合成大海，<a id="a-2E"></a>满其中水；<a id="a-2F"></a>复有如上殑伽河沙等众生，<a id="a-2G"></a>同共集会，<a id="a-2H"></a>析一毛端为百五十分，<a id="a-2I"></a>共以一分沾取海中第一滴水；<a id="a-2J"></a>复有余殑伽河沙等众生，<a id="a-2K"></a>如前同会，<a id="a-2L"></a>取一分毛沾取海中第二滴水；<a id="a-2M"></a>复有余殑伽河沙等众生，<a id="a-2N"></a>如前同会，<a id="a-2O"></a>取一分毛沾取海中第三滴水。<a id="a-2P"></a>童子当知，<a id="a-2Q"></a>假使以是毛滴方便，<a id="a-2R"></a>尚可沾尽此大海水，<a id="a-2S"></a>而众生性边量无尽！<a id="a-2T"></a>是故当知众生之性无量无边不可思议，<a id="a-2U"></a>而菩萨慈悉皆遍满。<a id="a-2V"></a>童子，<a id="a-2W"></a>于汝意云何？<a id="a-2X"></a>如是无量无边修慈善根，<a id="a-2Y"></a>颇有能得其边际不？<a id="a-2Z"></a>’精进行童子白佛言：<a id="a-2a"></a>‘不也，<a id="a-2b"></a>世尊。<a id="a-2c"></a>’</p>
  <p id="a2d">“佛言：<a id="a-2e"></a>‘如是，<a id="a-2f"></a>如是。<a id="a-2g"></a>童子，<a id="a-2h"></a>菩萨摩诃萨亦复如是，<a id="a-2i"></a>修慈善根遍众生界为无限量。<a id="a-2j"></a>复次，<a id="a-2k"></a>童子，<a id="a-2l"></a>我今更说大慈之相。<a id="a-2m"></a>童子当知，<a id="a-2n"></a>此慈无量能护自身；<a id="a-2o"></a>此慈如是发起他利；<a id="a-2p"></a>于无诤论慈最第一；<a id="a-2q"></a>慈能除断忿恚根栽；<a id="a-2r"></a>慈能永灭一切过失；<a id="a-2s"></a>慈能远离诸有爱缠；<a id="a-2t"></a>此慈如是，<a id="a-2u"></a>但见众生清净胜德，<a id="a-2v"></a>而不见彼有诸愆犯；<a id="a-2w"></a>慈能超越热恼所侵；<a id="a-2x"></a>慈能生长身语心乐；<a id="a-2y"></a>慈力如是，<a id="a-2z"></a>不为一切他所恼害；<a id="a-30"></a>慈性安隐离诸怖畏；<a id="a-31"></a>慈善根力随顺圣道；<a id="a-32"></a>慈能令彼多瞋暴恶不忍众生发清净信；<a id="a-33"></a>慈能济拔诸众生聚；<a id="a-34"></a>以慈力故，<a id="a-35"></a>于彼刀杖性无执持；<a id="a-36"></a>慈能将导一切众生趣于解脱；<a id="a-37"></a>是慈能灭诸恶瞋恚；<a id="a-38"></a>是慈远离诈现威仪、<a id="a-39"></a>谀谄矫饰、<a id="a-3A"></a>逼切求索，<a id="a-3B"></a>而能增长利养、<a id="a-3C"></a>恭敬、<a id="a-3D"></a>名誉等事；<a id="a-3E"></a>以慈力故，<a id="a-3F"></a>梵释天王之所礼敬；<a id="a-3G"></a>以慈严身所有威德，<a id="a-3H"></a>行慈之人为聪慧者所共称赞；<a id="a-3I"></a>慈能防护一切愚夫；<a id="a-3J"></a>是慈力故，<a id="a-3K"></a>超过欲界，<a id="a-3L"></a>顺梵天道，<a id="a-3M"></a>开解脱路；<a id="a-3N"></a>慈为大乘，<a id="a-3O"></a>最居前导；<a id="a-3P"></a>慈能摄御一切诸乘；<a id="a-3Q"></a>慈能积集无染福聚；<a id="a-3R"></a>慈善之力一切有依，<a id="a-3S"></a>诸福业事所不能及；<a id="a-3T"></a>慈能庄严三十二相，<a id="a-3U"></a>及随显相；<a id="a-3V"></a>慈能离彼鄙贱下劣不具诸根；<a id="a-3W"></a>慈为坦路善道、<a id="a-3X"></a>涅槃归趣之所；<a id="a-3Y"></a>是慈能远一切恶道及诸八难；<a id="a-3Z"></a>是慈力故喜乐法乐，<a id="a-3a"></a>不贪一切富贵王位受用乐具；<a id="a-3b"></a>是慈力故，<a id="a-3c"></a>于诸众生等心行施；<a id="a-3d"></a>是慈能离种种妄想；<a id="a-3e"></a>慈为门路，<a id="a-3f"></a>一切尸罗学之所由；<a id="a-3g"></a>慈能救济诸犯禁者；<a id="a-3h"></a>是慈能现忍辱之力；<a id="a-3i"></a>慈能远离一切憍慢矜伐自大；<a id="a-3j"></a>慈能发起无动精进；<a id="a-3k"></a>慈能令修正方便行速疾究竟；<a id="a-3l"></a>慈能为诸静虑、<a id="a-3m"></a>解脱及三摩地、<a id="a-3n"></a>三摩钵底之所根本；<a id="a-3o"></a>慈能令心出离烦恼诸有炽然；<a id="a-3p"></a>慈为一切智慧生因；<a id="a-3q"></a>由慈无量能闻持故，<a id="a-3r"></a>自他诸品皆悉决定；<a id="a-3s"></a>慈能除遣顺魔烦恼；<a id="a-3t"></a>是慈力故同住安乐；<a id="a-3u"></a>慈能令人起住坐卧密护威仪；<a id="a-3v"></a>慈能损减诸掉性欲；<a id="a-3w"></a>是慈犹如妙香涂身；<a id="a-3x"></a>是慈能涂惭愧衣服；<a id="a-3y"></a>是慈能遣一切诸难烦恼恶趣；<a id="a-3z"></a>慈能济拔一切众生；<a id="a-40"></a>大慈无量捐舍自乐，<a id="a-41"></a>能与一切众生安隐快乐。<a id="a-42"></a>如是无量不可思议大慈之相，<a id="a-43"></a>吾今略说。<a id="a-44"></a>童子，<a id="a-45"></a>是名菩萨摩诃萨大慈无量波罗蜜。<a id="a-46"></a>菩萨摩诃萨，<a id="a-47"></a>由成就是大慈无量故，<a id="a-48"></a>观诸众生常怀慈善，<a id="a-49"></a>勤求正法无有疲倦。<a id="a-4A"></a>童子当知，<a id="a-4B"></a>诸声闻慈，<a id="a-4C"></a>唯能自救；<a id="a-4D"></a>诸菩萨慈，<a id="a-4E"></a>毕竟度脱一切众生。<a id="a-4F"></a>童子当知，<a id="a-4G"></a>众生缘慈，<a id="a-4H"></a>初发大心菩萨所得；<a id="a-4I"></a>法缘之慈，<a id="a-4J"></a>趣向圣行菩萨所得；<a id="a-4K"></a>无缘之慈，<a id="a-4L"></a>证无生忍菩萨所得。<a id="a-4M"></a>童子，<a id="a-4N"></a>是名菩萨摩诃萨大慈无量波罗蜜。<a id="a-4O"></a>若菩萨摩诃萨，<a id="a-4P"></a>安住大慈波罗蜜故，<a id="a-4Q"></a>则于一切众生慈心遍满。</p>
  <p id="a4R">“‘复次，<a id="a-4S"></a>精进行童子，<a id="a-4T"></a>云何名为菩萨摩诃萨大悲无量波罗蜜？<a id="a-4U"></a>童子当知，<a id="a-4V"></a>菩萨摩诃萨，<a id="a-4W"></a>为欲证得阿耨多罗三藐三菩提故，<a id="a-4X"></a>应以大悲而为导首。<a id="a-4Y"></a>如人命根，<a id="a-4Z"></a>出息入息而为上首；<a id="a-4a"></a>如是，<a id="a-4b"></a>童子，<a id="a-4c"></a>证得大乘菩萨摩诃萨亦复如是，<a id="a-4d"></a>必以大悲而为导首。<a id="a-4e"></a>童子，<a id="a-4f"></a>如转轮王所有众宝，<a id="a-4g"></a>要以金轮而为前导；<a id="a-4h"></a>如是，<a id="a-4i"></a>童子，<a id="a-4j"></a>菩萨摩诃萨亦复如是，<a id="a-4k"></a>所有一切诸佛正法，<a id="a-4l"></a>皆以大悲而为导首。</p>
  <p id="a4m">“‘复次，<a id="a-4n"></a>童子，<a id="a-4o"></a>菩萨摩诃萨，<a id="a-4p"></a>为阿耨多罗三藐三菩提故，<a id="a-4q"></a>度诸众生行于大悲，<a id="a-4r"></a>毕竟不舍一切众生。<a id="a-4s"></a>童子，<a id="a-4t"></a>云何菩萨摩诃萨于众生所发起大悲？<a id="a-4u"></a>童子，<a id="a-4v"></a>菩萨摩诃萨行大悲时，<a id="a-4w"></a>观诸众生虚伪身见之所缠缚，<a id="a-4x"></a>为诸恶见之所藏隐。<a id="a-4y"></a>菩萨摩诃萨如是观已，<a id="a-4z"></a>于诸众生发起大悲：<a id="a-50"></a>“我当为彼说微妙法，<a id="a-51"></a>令其永断虚伪身见、<a id="a-52"></a>种种缠缚诸恶见等。<a id="a-53"></a>”</p>
  <p id="a54">“‘复次，<a id="a-55"></a>童子，<a id="a-56"></a>菩萨摩诃萨行大悲时，<a id="a-57"></a>观诸众生安住不实虚伪颠倒，<a id="a-58"></a>于无常中妄起常想，<a id="a-59"></a>于诸苦中妄起乐想，<a id="a-5A"></a>于无我中妄起我想，<a id="a-5B"></a>于不净中妄起净想。<a id="a-5C"></a>童子，<a id="a-5D"></a>菩萨摩诃萨如是观已，<a id="a-5E"></a>于诸众生发起大悲：<a id="a-5F"></a>“我当为彼说微妙法，<a id="a-5G"></a>令其永断虚妄不实诸颠倒故。<a id="a-5H"></a>”</p>
  <p id="a5I">“‘复次，<a id="a-5J"></a>童子，<a id="a-5K"></a>菩萨摩诃萨行大悲时，<a id="a-5L"></a>观诸众生愚痴颠倒，<a id="a-5M"></a>耽嗜爱欲，<a id="a-5N"></a>于母姊妹尚生陵逼，<a id="a-5O"></a>况复于彼余众生等！<a id="a-5P"></a>菩萨摩诃萨观是事已，<a id="a-5Q"></a>作如是念：<a id="a-5R"></a>“苦哉世间！<a id="a-5S"></a>乃能容止非圣之聚，<a id="a-5T"></a>恶业无愧充满其中。<a id="a-5U"></a>”复作是念：<a id="a-5V"></a>“咄哉！<a id="a-5W"></a>苦哉！<a id="a-5X"></a>如是众生曾处母胎，<a id="a-5Y"></a>卧息停止，<a id="a-5Z"></a>生由产门，<a id="a-5a"></a>如何无耻共行斯事！<a id="a-5b"></a>如是众生深为大失，<a id="a-5c"></a>极可怜愍，<a id="a-5d"></a>种种过患极可诃责。<a id="a-5e"></a>何以故？<a id="a-5f"></a>为贪瞋痴之所害故，<a id="a-5g"></a>又为无智所加害故。<a id="a-5h"></a>舍离正法，<a id="a-5i"></a>安住非法，<a id="a-5j"></a>修行恶法，<a id="a-5k"></a>堕在地狱、<a id="a-5l"></a>畜生、<a id="a-5m"></a>焰魔鬼趣。<a id="a-5n"></a>如是众生恶业引故，<a id="a-5o"></a>所往之处行于非道。<a id="a-5p"></a>”童子，<a id="a-5q"></a>譬如野干于彼冢间，<a id="a-5r"></a>为诸群狗之所搏逐，<a id="a-5s"></a>逃迸走避临大峻崖，<a id="a-5t"></a>穷途所逼夜中嗥叫；<a id="a-5u"></a>如是，<a id="a-5v"></a>童子，<a id="a-5w"></a>彼诸众生亦复如是同于野干。<a id="a-5x"></a>复次，<a id="a-5y"></a>童子，<a id="a-5z"></a>譬如生盲，<a id="a-60"></a>群狗逼逐临大坑涧；<a id="a-61"></a>如是，<a id="a-62"></a>童子，<a id="a-63"></a>彼诸众生亦复如是同于生盲。<a id="a-64"></a>复次，<a id="a-65"></a>童子，<a id="a-66"></a>譬如圂猪，<a id="a-67"></a>行处粪秽兼又食啖，<a id="a-68"></a>初无厌恶；<a id="a-69"></a>如是，<a id="a-6A"></a>童子，<a id="a-6B"></a>彼诸众生亦复如是同于圂猪。<a id="a-6C"></a>如是众生极可怜愍，<a id="a-6D"></a>淫恼所逼，<a id="a-6E"></a>于亲非亲，<a id="a-6F"></a>为诸烦恼之所加害，<a id="a-6G"></a>行魔徒党魔罥所缚，<a id="a-6H"></a>缠裹惑网，<a id="a-6I"></a>陷没欲泥。<a id="a-6J"></a>童子，<a id="a-6K"></a>菩萨摩诃萨观是事已，<a id="a-6L"></a>于彼众生发起大悲：<a id="a-6M"></a>“我当为彼宣说妙法，<a id="a-6N"></a>令其永断诸欲烦恼故。<a id="a-6O"></a>”</p>
  <p id="a6P">“‘复次，<a id="a-6Q"></a>童子，<a id="a-6R"></a>菩萨摩诃萨行大悲时，<a id="a-6S"></a>观诸众生五盖所覆，<a id="a-6T"></a>欲箭所中，<a id="a-6U"></a>贪著六处，<a id="a-6V"></a>眼见色已，<a id="a-6W"></a>执著像貌不能舍离；<a id="a-6X"></a>如是耳所闻声、<a id="a-6Y"></a>鼻所嗅香、<a id="a-6Z"></a>舌所尝味、<a id="a-6a"></a>身所觉触，<a id="a-6b"></a>执著形相皆不能舍。<a id="a-6c"></a>是诸众生多于瞋恚互相怨仇，<a id="a-6d"></a>若得义利称我善友，<a id="a-6e"></a>得非义利便相加害。<a id="a-6f"></a>是诸众生多于惛沉及以眠睡，<a id="a-6g"></a>羸劣愚钝，<a id="a-6h"></a>为无智膜之所覆障。<a id="a-6i"></a>是诸众生不善掉悔之所缠缚，<a id="a-6j"></a>常为种种诸恶烦恼染污其心。<a id="a-6k"></a>是诸众生疑网缠裹，<a id="a-6l"></a>于甚深法不能决定。<a id="a-6m"></a>童子，<a id="a-6n"></a>菩萨摩诃萨如是观已，<a id="a-6o"></a>于诸众生发起大悲：<a id="a-6p"></a>“我当为彼说微妙法，<a id="a-6q"></a>令其永断诸荫盖故。<a id="a-6r"></a>”</p>
  <p id="a6s">“‘复次，<a id="a-6t"></a>童子，<a id="a-6u"></a>菩萨摩诃萨行大悲时，<a id="a-6v"></a>观诸众生为慢所害、<a id="a-6w"></a>过慢所害、<a id="a-6x"></a>我慢所害、<a id="a-6y"></a>增上慢所害、<a id="a-6z"></a>邪慢所害，<a id="a-70"></a>于诸下劣计我为胜，<a id="a-71"></a>于彼等者计我最胜。<a id="a-72"></a>或有众生计色为我，<a id="a-73"></a>或复乃至计识为我。<a id="a-74"></a>于所未证计我已证，<a id="a-75"></a>由恃此故，<a id="a-76"></a>应可问讯而不问讯，<a id="a-77"></a>应可礼拜而不礼拜，<a id="a-78"></a>于诸长宿心无敬顺，<a id="a-79"></a>于尊重师不加祇仰，<a id="a-7A"></a>于聪睿者而不请问：<a id="a-7B"></a>“何等为善？<a id="a-7C"></a>何等不善？<a id="a-7D"></a>何等应修？<a id="a-7E"></a>何等不修？<a id="a-7F"></a>何等应作？<a id="a-7G"></a>何等不作？<a id="a-7H"></a>何等有罪？<a id="a-7I"></a>何等无罪？<a id="a-7J"></a>何等为道？<a id="a-7K"></a>何等为三摩地？<a id="a-7L"></a>何等为解脱？<a id="a-7M"></a>”如是等法曾未明了，<a id="a-7N"></a>但自计我为胜为尊。<a id="a-7O"></a>童子，<a id="a-7P"></a>菩萨摩诃萨如是观已，<a id="a-7Q"></a>于诸众生发起大悲：<a id="a-7R"></a>“我当为彼说微妙法，<a id="a-7S"></a>令其永断一切憍慢种故。<a id="a-7T"></a>”</p>
  <p id="a7U">“‘复次，<a id="a-7V"></a>童子，<a id="a-7W"></a>菩萨摩诃萨行大悲时，<a id="a-7X"></a>观诸众生爱缚所缚，<a id="a-7Y"></a>为爱僮仆、<a id="a-7Z"></a>妻妾、<a id="a-7a"></a>男女所共缠裹，<a id="a-7b"></a>为无义利之所围绕，<a id="a-7c"></a>为诸衰祸之所系缚，<a id="a-7d"></a>生死关键之所遮碍，<a id="a-7e"></a>不能出离地狱、<a id="a-7f"></a>傍生、<a id="a-7g"></a>焰魔鬼道，<a id="a-7h"></a>为彼有缚之所拘检，<a id="a-7i"></a>而不能得纵任自在。<a id="a-7j"></a>童子，<a id="a-7k"></a>菩萨摩诃萨如是观已，<a id="a-7l"></a>于诸众生发起大悲：<a id="a-7m"></a>“我当为彼说微妙法，<a id="a-7n"></a>令其获得纵任自在随欲而行趣涅槃故。<a id="a-7o"></a>”</p>
  <p id="a7p">“‘复次，<a id="a-7q"></a>童子，<a id="a-7r"></a>菩萨摩诃萨行大悲时，<a id="a-7s"></a>观诸众生远离善友，<a id="a-7t"></a>为恶知识之所缠执。<a id="a-7u"></a>由彼昵近诸恶友故，<a id="a-7v"></a>耽著一切不善之业，<a id="a-7w"></a>所谓杀生、<a id="a-7x"></a>偷盗、<a id="a-7y"></a>邪行、<a id="a-7z"></a>妄语、<a id="a-80"></a>离间、<a id="a-81"></a>粗犷、<a id="a-82"></a>绮语、<a id="a-83"></a>贪恚邪见，<a id="a-84"></a>诸如是等无量恶业炽然建立。<a id="a-85"></a>童子，<a id="a-86"></a>菩萨摩诃萨如是观已，<a id="a-87"></a>于诸众生发起大悲：<a id="a-88"></a>“我当为彼说微妙法，<a id="a-89"></a>令其为诸善友所摄，<a id="a-8A"></a>舍弃十种不善业道，<a id="a-8B"></a>令具受持十善业故。<a id="a-8C"></a>”</p>
  <p id="a8D">“‘复次，<a id="a-8E"></a>童子，<a id="a-8F"></a>菩萨摩诃萨行大悲时，<a id="a-8G"></a>观诸众生为诸愚痴之所覆蔽，<a id="a-8H"></a>无明暗暯之所翳障，<a id="a-8I"></a>颠倒执著，<a id="a-8J"></a>于其自体有情命者、<a id="a-8K"></a>生者、<a id="a-8L"></a>人者，<a id="a-8M"></a>少年丈夫及数取者、<a id="a-8N"></a>作者、<a id="a-8O"></a>受者，<a id="a-8P"></a>我及我所，<a id="a-8Q"></a>如是诸见无边无量坚执不舍。<a id="a-8R"></a>童子，<a id="a-8S"></a>菩萨摩诃萨如是观已，<a id="a-8T"></a>于诸众生发起大悲：<a id="a-8U"></a>“我当为彼说微妙法，<a id="a-8V"></a>令圣慧眼得清净故，<a id="a-8W"></a>又令永断一切见故。<a id="a-8X"></a>”</p>
  <p id="a8Y">“‘复次，<a id="a-8Z"></a>童子，<a id="a-8a"></a>菩萨摩诃萨行大悲时，<a id="a-8b"></a>观诸众生乐著生死流转不息，<a id="a-8c"></a>五蕴魁脍常恒寻逐，<a id="a-8d"></a>三界囹圄曾无远离，<a id="a-8e"></a>桎梏枷锁不思开释。<a id="a-8f"></a>菩萨摩诃萨观见是已，<a id="a-8g"></a>于诸众生发起大悲：<a id="a-8h"></a>“我当为彼说微妙法，<a id="a-8i"></a>令彼解脱五蕴魁脍。<a id="a-8j"></a>又令越度生死旷野，<a id="a-8k"></a>及以出离三界牢狱诸系缚故。<a id="a-8l"></a>”</p>
  <p id="a8m">“‘复次，<a id="a-8n"></a>童子，<a id="a-8o"></a>菩萨摩诃萨行大悲时，<a id="a-8p"></a>观诸含识从不善生，<a id="a-8q"></a>如鞠如轮转圆不定。<a id="a-8r"></a>由此业故，<a id="a-8s"></a>从此世间至彼世间，<a id="a-8t"></a>又从彼世间至此世间，<a id="a-8u"></a>迅速流转驰向五趣，<a id="a-8v"></a>背涅槃道。<a id="a-8w"></a>童子，<a id="a-8x"></a>菩萨摩诃萨观是事已，<a id="a-8y"></a>于诸众生发起大悲：<a id="a-8z"></a>“我应为彼说微妙法，<a id="a-90"></a>当为开辟涅槃宫门，<a id="a-91"></a>令其趣入。<a id="a-92"></a>”如是，<a id="a-93"></a>童子，<a id="a-94"></a>菩萨摩诃萨行大悲时，<a id="a-95"></a>观众生性发起十种大悲无量。</p>
  <p id="a96">“‘复次，<a id="a-97"></a>童子，<a id="a-98"></a>菩萨摩诃萨，<a id="a-99"></a>复有十种大悲转相，<a id="a-9A"></a>所谓如是大悲，<a id="a-9B"></a>由于不谄而得生起，<a id="a-9C"></a>譬如虚空永出离故；<a id="a-9D"></a>如是大悲，<a id="a-9E"></a>由于不诳而得生起，<a id="a-9F"></a>从增上意而出离故；<a id="a-9G"></a>如是大悲，<a id="a-9H"></a>非由诈妄而得发起，<a id="a-9I"></a>从如实道质直其心而出离故；<a id="a-9J"></a>如是大悲，<a id="a-9K"></a>由于不曲而得生起，<a id="a-9L"></a>极善安住无曲之心而出离故；<a id="a-9M"></a>如是大悲，<a id="a-9N"></a>由彼无有憍高怯下而得生起，<a id="a-9O"></a>一切有情高慢退屈善出离故；<a id="a-9P"></a>如是大悲，<a id="a-9Q"></a>由护彼故而得生起，<a id="a-9R"></a>从自心净而出离故；<a id="a-9S"></a>如是大悲，<a id="a-9T"></a>由坚固慧而得生起，<a id="a-9U"></a>永离一切动不动心，<a id="a-9V"></a>妙住其心善出离故；<a id="a-9W"></a>如是大悲，<a id="a-9X"></a>由舍自乐而得生起，<a id="a-9Y"></a>授与他乐善出离故；<a id="a-9Z"></a>如是大悲，<a id="a-9a"></a>为欲荷负诸众生故而得生起，<a id="a-9b"></a>坚固精进善出离故。</p>
  <p id="a9c">“‘复次，<a id="a-9d"></a>童子，<a id="a-9e"></a>菩萨摩诃萨大悲无量，<a id="a-9f"></a>复有如是十种转相，<a id="a-9g"></a>所谓一切大乘出离，<a id="a-9h"></a>皆因大悲而得出离，<a id="a-9i"></a>以是因故说名大悲；<a id="a-9j"></a>如是大悲，<a id="a-9k"></a>建立一切布施、<a id="a-9l"></a>持戒、<a id="a-9m"></a>忍辱、<a id="a-9n"></a>精进、<a id="a-9o"></a>静虑、<a id="a-9p"></a>智慧，<a id="a-9q"></a>由是因故说名大悲；<a id="a-9r"></a>如是大悲，<a id="a-9s"></a>建立念处、<a id="a-9t"></a>正断、<a id="a-9u"></a>神足；<a id="a-9v"></a>如是大悲，<a id="a-9w"></a>建立根、<a id="a-9x"></a>力、<a id="a-9y"></a>觉支、<a id="a-9z"></a>随念共法觉支及与道支，<a id="a-A0"></a>欢喜本业，<a id="a-A1"></a>诸定次第，<a id="a-A2"></a>十善业道，<a id="a-A3"></a>乃至诸相皆如是说，<a id="a-A4"></a>以是因故说名大悲；<a id="a-A5"></a>如是大悲，<a id="a-A6"></a>建立如来自然智慧，<a id="a-A7"></a>以是因故名为大悲。<a id="a-A8"></a>童子当知，<a id="a-A9"></a>如是大悲，<a id="a-AA"></a>作自所作，<a id="a-AB"></a>善作所作，<a id="a-AC"></a>不变异作，<a id="a-AD"></a>为诸众生作所应作。<a id="a-AE"></a>如是大悲，<a id="a-AF"></a>一切众生如意圆满。<a id="a-AG"></a>童子，<a id="a-AH"></a>是名菩萨摩诃萨大悲无量波罗蜜。<a id="a-AI"></a>由成就是大悲波罗蜜故，<a id="a-AJ"></a>菩萨摩诃萨，<a id="a-AK"></a>观诸众生处如是位，<a id="a-AL"></a>复于彼所重兴悲愍。</p>
  <p id="aAM">“‘复次，<a id="a-AN"></a>精进行童子，<a id="a-AO"></a>云何名为菩萨摩诃萨大喜无量波罗蜜？<a id="a-AP"></a>童子当知，<a id="a-AQ"></a>菩萨摩诃萨为众生故，<a id="a-AR"></a>求阿耨多罗三藐三菩提时，<a id="a-AS"></a>修行大喜，<a id="a-AT"></a>如是喜者有无量相。<a id="a-AU"></a>童子当知，<a id="a-AV"></a>菩萨喜者名诸善法，<a id="a-AW"></a>忆念欢悦，<a id="a-AX"></a>清净妙喜。<a id="a-AY"></a>何以故？<a id="a-AZ"></a>于诸善法无下戚性、<a id="a-Aa"></a>无退屈性、<a id="a-Ab"></a>无疲倦性故。<a id="a-Ac"></a>是喜名为远离一切乐世间性。<a id="a-Ad"></a>何以故？<a id="a-Ae"></a>安住一切乐法乐性故。<a id="a-Af"></a>是喜能令内以欢悦身力勇锐。<a id="a-Ag"></a>何以故？<a id="a-Ah"></a>慧觉怡畅心意踊跃故。<a id="a-Ai"></a>是喜乐于如来之身。<a id="a-Aj"></a>何以故？<a id="a-Ak"></a>乐求相好好庄严故。<a id="a-Al"></a>是喜闻法无有厌倦。<a id="a-Am"></a>何以故？<a id="a-An"></a>欣乐依法能正行故。<a id="a-Ao"></a>由斯喜故于法欣勇，<a id="a-Ap"></a>于诸众生心无损害；<a id="a-Aq"></a>喜乐菩提，<a id="a-Ar"></a>于广大法悉能信解，<a id="a-As"></a>发起远离少分乘心。<a id="a-At"></a>是喜名为制伏悭喜。<a id="a-Au"></a>何以故？<a id="a-Av"></a>于诸求者行必施故。<a id="a-Aw"></a>由斯喜故，<a id="a-Ax"></a>于诸犯戒爱心摄受，<a id="a-Ay"></a>于诸持戒心常清净，<a id="a-Az"></a>又复能令自尸罗净。<a id="a-B0"></a>是喜名为超过一切恶道怖畏安隐之喜，<a id="a-B1"></a>是喜名为忍受他人诸恶言词鄙语路喜，<a id="a-B2"></a>是喜名为无返报喜。<a id="a-B3"></a>何以故？<a id="a-B4"></a>若遇挑眼、<a id="a-B5"></a>截手、<a id="a-B6"></a>刖足、<a id="a-B7"></a>斩支节时，<a id="a-B8"></a>心堪忍受。<a id="a-B9"></a>是喜名为敬尊重喜。<a id="a-BA"></a>何以故？<a id="a-BB"></a>于诸长宿具修威仪，<a id="a-BC"></a>曲躬恭敬，<a id="a-BD"></a>跪拜尊严故。<a id="a-BE"></a>是喜名为恒舒颜喜。<a id="a-BF"></a>何以故？<a id="a-BG"></a>心志和泰，<a id="a-BH"></a>远离嚬蹙，<a id="a-BI"></a>先言问讯故。<a id="a-BJ"></a>是喜名为远离一切诈现威仪、<a id="a-BK"></a>谀谄矫诳、<a id="a-BL"></a>逼求之喜。<a id="a-BM"></a>何以故？<a id="a-BN"></a>是喜趣向坚实正法之道路故。<a id="a-BO"></a>由此喜故，<a id="a-BP"></a>于诸菩萨起深爱乐犹如大师，<a id="a-BQ"></a>于正法所起爱乐心如自己身，<a id="a-BR"></a>于如来所起爱乐心如自己命，<a id="a-BS"></a>于尊重师起爱乐心犹如父母，<a id="a-BT"></a>于诸众生起爱乐心视如一子，<a id="a-BU"></a>于阿遮利耶受教师所起爱乐心敬如眼目，<a id="a-BV"></a>于诸正行起爱乐心犹如身首，<a id="a-BW"></a>于波罗蜜起爱乐心犹如手足，<a id="a-BX"></a>于说法师起爱乐心如众重宝，<a id="a-BY"></a>所求正法起爱乐心犹如良药，<a id="a-BZ"></a>于能举罪及忆念者起爱乐心犹如良医。<a id="a-Ba"></a>如是，<a id="a-Bb"></a>童子，<a id="a-Bc"></a>是名菩萨摩诃萨大喜无量波罗蜜。<a id="a-Bd"></a>诸菩萨摩诃萨，<a id="a-Be"></a>住是大喜波罗蜜故，<a id="a-Bf"></a>行菩萨行，<a id="a-Bg"></a>常怀欢喜，<a id="a-Bh"></a>勤求正法无有厌倦。</p>
  <p id="aBi">“‘复次，<a id="a-Bj"></a>精进行童子，<a id="a-Bk"></a>云何名为菩萨摩诃萨大舍无量波罗蜜？<a id="a-Bl"></a>童子当知，<a id="a-Bm"></a>菩萨摩诃萨为众生故，<a id="a-Bn"></a>发阿耨多罗三藐三菩提已，<a id="a-Bo"></a>当行大舍。<a id="a-Bp"></a>当知是舍，<a id="a-Bq"></a>有于三种。<a id="a-Br"></a>何等为三？<a id="a-Bs"></a>谓舍烦恼舍，<a id="a-Bt"></a>护自他舍，<a id="a-Bu"></a>时非时舍。</p>
  <p id="aBv">“‘何等名为舍烦恼舍？<a id="a-Bw"></a>童子当知，<a id="a-Bx"></a>菩萨摩诃萨，<a id="a-By"></a>于敬事所其心不高，<a id="a-Bz"></a>于不敬事心无卑下；<a id="a-C0"></a>若受利养心不憍高，<a id="a-C1"></a>不得利养心无纡郁；<a id="a-C2"></a>于彼持戒及犯戒所起平等觉；<a id="a-C3"></a>得胜名誉心不希乐，<a id="a-C4"></a>被诸毁谤情无忧戚；<a id="a-C5"></a>若致讥诃志无贬退，<a id="a-C6"></a>于称赞所善住法性；<a id="a-C7"></a>于诸苦事有择慧力，<a id="a-C8"></a>于诸乐事有无常苦观解之力；<a id="a-C9"></a>弃舍爱欲，<a id="a-CA"></a>断诸瞋恚，<a id="a-CB"></a>于怨亲所其心平等；<a id="a-CC"></a>于善作、<a id="a-CD"></a>恶作其心无二；<a id="a-CE"></a>于有爱、<a id="a-CF"></a>不爱情无所观；<a id="a-CG"></a>于善闻、<a id="a-CH"></a>恶闻不生执著；<a id="a-CI"></a>于善说、<a id="a-CJ"></a>恶说心无爱恚；<a id="a-CK"></a>于诸欲味及过患所平等称量；<a id="a-CL"></a>于我自身及他众生，<a id="a-CM"></a>起于平等信欲之意；<a id="a-CN"></a>于身命所情无顾恋；<a id="a-CO"></a>于下中上诸众生所起平等照；<a id="a-CP"></a>于隐显法起平等性，<a id="a-CQ"></a>于谛非谛自体清净。<a id="a-CR"></a>如是，<a id="a-CS"></a>童子，<a id="a-CT"></a>菩萨摩诃萨，<a id="a-CU"></a>若能自然起胜对治，<a id="a-CV"></a>是名菩萨摩诃萨舍烦恼舍。</p>
  <p id="aCW">“‘复次，<a id="a-CX"></a>童子，<a id="a-CY"></a>何等名为护自他舍？<a id="a-CZ"></a>童子当知，<a id="a-Ca"></a>菩萨摩诃萨，<a id="a-Cb"></a>若被他人节节支解割皮肉时，<a id="a-Cc"></a>常自观心住于大舍。<a id="a-Cd"></a>虽复支解割其身肉，<a id="a-Ce"></a>然其内心唯住于舍，<a id="a-Cf"></a>无所希望；<a id="a-Cg"></a>及以追求纵于身语起诸变异俱能堪忍，<a id="a-Ch"></a>是则名为护自他舍。<a id="a-Ci"></a>尔时，<a id="a-Cj"></a>菩萨又观二种心无损害。<a id="a-Ck"></a>何等为二？<a id="a-Cl"></a>所谓不由眼相及以色相，<a id="a-Cm"></a>乃至不由意相及以法相，<a id="a-Cn"></a>心生损害而住于舍。<a id="a-Co"></a>何以故？<a id="a-Cp"></a>无损无害，<a id="a-Cq"></a>是乃名为护自他舍。<a id="a-Cr"></a>复次，<a id="a-Cs"></a>何等名为护自他舍？<a id="a-Ct"></a>被他所损不加报故，<a id="a-Cu"></a>于自于他俱能忍受，<a id="a-Cv"></a>是名为舍；<a id="a-Cw"></a>于诸有恩及无恩所平等方便，<a id="a-Cx"></a>是名为舍。<a id="a-Cy"></a>是舍名为无诤极舍，<a id="a-Cz"></a>灭自心舍，<a id="a-D0"></a>观自体舍，<a id="a-D1"></a>不害他舍。<a id="a-D2"></a>于诸定事，<a id="a-D3"></a>菩萨能舍。<a id="a-D4"></a>然佛世尊非所听许，<a id="a-D5"></a>诸菩萨等唯修于舍。<a id="a-D6"></a>何以故？<a id="a-D7"></a>菩萨摩诃萨，<a id="a-D8"></a>尚应修习诸行作用，<a id="a-D9"></a>日夜常念发起精进求诸善法，<a id="a-DA"></a>于时非时乃应修舍。</p>
  <p id="aDB">“‘复次，<a id="a-DC"></a>童子，<a id="a-DD"></a>何等名为时非时舍？<a id="a-DE"></a>童子当知，<a id="a-DF"></a>菩萨摩诃萨具大智慧，<a id="a-DG"></a>善能修习时与非时，<a id="a-DH"></a>谓非法器诸众生所，<a id="a-DI"></a>应起于舍；<a id="a-DJ"></a>不恭敬所，<a id="a-DK"></a>应起于舍；<a id="a-DL"></a>于无利益讥毁苦恼，<a id="a-DM"></a>应起于舍；<a id="a-DN"></a>于声闻乘趣正决定，<a id="a-DO"></a>应起于舍；<a id="a-DP"></a>于修施时应舍修戒，<a id="a-DQ"></a>于修戒时应舍修施，<a id="a-DR"></a>于修忍时应舍牵引施、<a id="a-DS"></a>戒、<a id="a-DT"></a>精进，<a id="a-DU"></a>修精进时应舍修戒，<a id="a-DV"></a>修静虑时应舍施度，<a id="a-DW"></a>修习慧时应舍缘发五波罗蜜多。<a id="a-DX"></a>童子，<a id="a-DY"></a>是名菩萨摩诃萨时非时舍。<a id="a-DZ"></a>何以故？<a id="a-Da"></a>由所不应作法无造作性故，<a id="a-Db"></a>是故菩萨深知非益而行于舍。<a id="a-Dc"></a>若有菩萨摩诃萨，<a id="a-Dd"></a>安住大舍波罗蜜行菩萨行，<a id="a-De"></a>则于一切恶不善法能兴大舍。</p>
  <p id="aDf">“‘童子，<a id="a-Dg"></a>如是等相，<a id="a-Dh"></a>是名菩萨摩诃萨大慈、<a id="a-Di"></a>大悲、<a id="a-Dj"></a>大喜、<a id="a-Dk"></a>大舍。<a id="a-Dl"></a>若诸菩萨摩诃萨，<a id="a-Dm"></a>安住如是四无量波罗蜜者，<a id="a-Dn"></a>当知是则为菩萨藏法门之器，<a id="a-Do"></a>又是诸佛正法之器。<a id="a-Dp"></a>’</p>
  <p id="aDq">“如是，<a id="a-Dr"></a>舍利子，<a id="a-Ds"></a>此薄伽梵大蕴如来，<a id="a-Dt"></a>为精进行童子，<a id="a-Du"></a>广开示此四无量已，<a id="a-Dv"></a>复为开解六波罗蜜多及诸摄法，<a id="a-Dw"></a>令是童子随顺修学。<a id="a-Dx"></a>舍利子，<a id="a-Dy"></a>是精进行童子，<a id="a-Dz"></a>精勤修习如所闻法，<a id="a-E0"></a>广如后说。<a id="a-E1"></a>”</p>
  <p data-pb></p>
  <h2 id="aE2">陀那波罗蜜多品第六</h2>
  <p id="aE3">尔时，<a id="a-E4"></a>佛告舍利子：<a id="a-E5"></a>“云何菩萨摩诃萨，<a id="a-E6"></a>为阿耨多罗三藐三菩提故，<a id="a-E7"></a>精勤修习诸波罗蜜多行菩萨行？<a id="a-E8"></a>舍利子，<a id="a-E9"></a>菩萨摩诃萨行菩萨行者，<a id="a-EA"></a>即于如是六波罗蜜多精勤修学，<a id="a-EB"></a>是则名为行菩萨行。<a id="a-EC"></a>舍利子，<a id="a-ED"></a>何等名为六波罗蜜多？<a id="a-EE"></a>舍利子，<a id="a-EF"></a>所谓柁那波罗蜜多、<a id="a-EG"></a>尸罗波罗蜜多、<a id="a-EH"></a>羼底波罗蜜多、<a id="a-EI"></a>毗利耶波罗蜜多、<a id="a-EJ"></a>静虑波罗蜜多、<a id="a-EK"></a>般若波罗蜜多。<a id="a-EL"></a>舍利子，<a id="a-EM"></a>如是名为六波罗蜜多。<a id="a-EN"></a>菩萨摩诃萨，<a id="a-EO"></a>依如是六波罗蜜多故行菩萨道。</p>
  <p id="aEP">“复次，<a id="a-EQ"></a>舍利子，<a id="a-ER"></a>云何名为菩萨摩诃萨依柁那波罗蜜多行菩萨行？<a id="a-ES"></a>舍利子，<a id="a-ET"></a>菩萨摩诃萨度众生故，<a id="a-EU"></a>行柁那波罗蜜多时，<a id="a-EV"></a>为诸众生而作施主。<a id="a-EW"></a>若沙门、<a id="a-EX"></a>婆罗门等，<a id="a-EY"></a>有来求者悉皆施与，<a id="a-EZ"></a>须食与食，<a id="a-Ea"></a>须饮与饮，<a id="a-Eb"></a>珍异肴膳无不尽施。<a id="a-Ec"></a>如是或求车乘、<a id="a-Ed"></a>衣服、<a id="a-Ee"></a>华鬘、<a id="a-Ef"></a>涂香、<a id="a-Eg"></a>末香，<a id="a-Eh"></a>或求坐卧依倚、<a id="a-Ei"></a>床席敷具、<a id="a-Ej"></a>病药、<a id="a-Ek"></a>灯明、<a id="a-El"></a>音乐、<a id="a-Em"></a>奴婢，<a id="a-En"></a>或求金、<a id="a-Eo"></a>银、<a id="a-Ep"></a>末尼、<a id="a-Eq"></a>真珠、<a id="a-Er"></a>琉璃、<a id="a-Es"></a>螺贝、<a id="a-Et"></a>璧玉、<a id="a-Eu"></a>珊瑚等宝，<a id="a-Ev"></a>或求象马车辂、<a id="a-Ew"></a>园林池苑、<a id="a-Ex"></a>男女妻妾、<a id="a-Ey"></a>财谷库藏，<a id="a-Ez"></a>或求四大有洲自在之王一切乐具及诸嬉戏娱乐之物，<a id="a-F0"></a>或有来求手足耳鼻、<a id="a-F1"></a>头目肉血、<a id="a-F2"></a>骨髓身分。<a id="a-F3"></a>菩萨摩诃萨见来求者，<a id="a-F4"></a>悉能一切欢喜施与。<a id="a-F5"></a>舍利子，<a id="a-F6"></a>以要言之，<a id="a-F7"></a>一切世间所须之物，<a id="a-F8"></a>菩萨摩诃萨行大施故，<a id="a-F9"></a>但见来求，<a id="a-FA"></a>无不施与。</p>
  <p id="aFB">“复次，<a id="a-FC"></a>舍利子，<a id="a-FD"></a>菩萨摩诃萨行柁那波罗蜜多故，<a id="a-FE"></a>复有十种清净施法。<a id="a-FF"></a>何等为十？<a id="a-FG"></a>一者、<a id="a-FH"></a>菩萨摩诃萨，<a id="a-FI"></a>无有不正求财而行布施；<a id="a-FJ"></a>二者、<a id="a-FK"></a>菩萨摩诃萨，<a id="a-FL"></a>不逼迫众生而行布施；<a id="a-FM"></a>三者、<a id="a-FN"></a>菩萨摩诃萨，<a id="a-FO"></a>不以恐怖而行布施；<a id="a-FP"></a>四者、<a id="a-FQ"></a>菩萨摩诃萨，<a id="a-FR"></a>不弃舍邀请而行布施；<a id="a-FS"></a>五者、<a id="a-FT"></a>菩萨摩诃萨，<a id="a-FU"></a>不观颜面而行布施；<a id="a-FV"></a>六者、<a id="a-FW"></a>菩萨摩诃萨，<a id="a-FX"></a>于诸众生情无异想而行布施；<a id="a-FY"></a>七者、<a id="a-FZ"></a>菩萨摩诃萨，<a id="a-Fa"></a>无贪爱心而行布施；<a id="a-Fb"></a>八者、<a id="a-Fc"></a>菩萨摩诃萨，<a id="a-Fd"></a>无起瞋恚而行布施；<a id="a-Fe"></a>九者、<a id="a-Ff"></a>菩萨摩诃萨，<a id="a-Fg"></a>不求刹土而行布施；<a id="a-Fh"></a>十者、<a id="a-Fi"></a>菩萨摩诃萨，<a id="a-Fj"></a>于诸众生起福田想，<a id="a-Fk"></a>不以轻蔑而行布施。<a id="a-Fl"></a>舍利子，<a id="a-Fm"></a>是名菩萨摩诃萨行于十种清净之施，<a id="a-Fn"></a>为满柁那波罗蜜多故。</p>
  <p id="aFo">“复次，<a id="a-Fp"></a>舍利子，<a id="a-Fq"></a>菩萨摩诃萨，<a id="a-Fr"></a>行柁那波罗蜜多时，<a id="a-Fs"></a>复有十种清净行施。<a id="a-Ft"></a>何等为十？<a id="a-Fu"></a>一者、<a id="a-Fv"></a>菩萨摩诃萨，<a id="a-Fw"></a>不毁业报而行布施；<a id="a-Fx"></a>二者、<a id="a-Fy"></a>菩萨摩诃萨，<a id="a-Fz"></a>不以邪意而行布施；<a id="a-G0"></a>三者、<a id="a-G1"></a>菩萨摩诃萨，<a id="a-G2"></a>无不信解而行布施；<a id="a-G3"></a>四者、<a id="a-G4"></a>菩萨摩诃萨，<a id="a-G5"></a>无有厌倦而行布施；<a id="a-G6"></a>五者、<a id="a-G7"></a>菩萨摩诃萨，<a id="a-G8"></a>无有现相而行布施；<a id="a-G9"></a>六者、<a id="a-GA"></a>菩萨摩诃萨，<a id="a-GB"></a>勇励炽然而行布施；<a id="a-GC"></a>七者、<a id="a-GD"></a>菩萨摩诃萨，<a id="a-GE"></a>无有变悔而行布施；<a id="a-GF"></a>八者、<a id="a-GG"></a>菩萨摩诃萨，<a id="a-GH"></a>于持戒者不以偏敬而行布施；<a id="a-GI"></a>九者、<a id="a-GJ"></a>菩萨摩诃萨，<a id="a-GK"></a>于犯戒所不以轻鄙而行布施；<a id="a-GL"></a>十者、<a id="a-GM"></a>菩萨摩诃萨，<a id="a-GN"></a>不希果报而行布施。<a id="a-GO"></a>舍利子，<a id="a-GP"></a>是名菩萨摩诃萨行于十种清净之施，<a id="a-GQ"></a>为欲满足柁那波罗蜜多故。</p>
  <p id="aGR">“复次，<a id="a-GS"></a>舍利子，<a id="a-GT"></a>菩萨摩诃萨，<a id="a-GU"></a>行柁那波罗蜜多时，<a id="a-GV"></a>复有十种行清净施。<a id="a-GW"></a>何等为十？<a id="a-GX"></a>一者、<a id="a-GY"></a>菩萨摩诃萨，<a id="a-GZ"></a>不以毁呰而行布施；<a id="a-Ga"></a>二者、<a id="a-Gb"></a>菩萨摩诃萨，<a id="a-Gc"></a>不以背面而行布施；<a id="a-Gd"></a>三者、<a id="a-Ge"></a>菩萨摩诃萨，<a id="a-Gf"></a>无不清净而行布施；<a id="a-Gg"></a>四者、<a id="a-Gh"></a>菩萨摩诃萨，<a id="a-Gi"></a>不现忿相而行布施；<a id="a-Gj"></a>五者、<a id="a-Gk"></a>菩萨摩诃萨，<a id="a-Gl"></a>不现嫉相而行布施；<a id="a-Gm"></a>六者、<a id="a-Gn"></a>菩萨摩诃萨，<a id="a-Go"></a>不现恚相而行布施；<a id="a-Gp"></a>七者、<a id="a-Gq"></a>菩萨摩诃萨，<a id="a-Gr"></a>无不殷重而行布施；<a id="a-Gs"></a>八者、<a id="a-Gt"></a>菩萨摩诃萨，<a id="a-Gu"></a>无不自手而行布施；<a id="a-Gv"></a>九者、<a id="a-Gw"></a>菩萨摩诃萨，<a id="a-Gx"></a>不以许多后便与少而行布施；<a id="a-Gy"></a>十者、<a id="a-Gz"></a>菩萨摩诃萨，<a id="a-H0"></a>不求来生而行布施。<a id="a-H1"></a>舍利子，<a id="a-H2"></a>是名菩萨摩诃萨行于十种清净之施，<a id="a-H3"></a>为欲满足柁那波罗蜜多故。</p>
  <p id="aH4">“复次，<a id="a-H5"></a>舍利子，<a id="a-H6"></a>菩萨摩诃萨，<a id="a-H7"></a>行柁那波罗蜜多时，<a id="a-H8"></a>复有十种行清净施。<a id="a-H9"></a>何等为十？<a id="a-HA"></a>一者、<a id="a-HB"></a>菩萨摩诃萨，<a id="a-HC"></a>无不常施；<a id="a-HD"></a>二者、<a id="a-HE"></a>菩萨摩诃萨，<a id="a-HF"></a>无系属施；<a id="a-HG"></a>三者、<a id="a-HH"></a>菩萨摩诃萨，<a id="a-HI"></a>无差别施；<a id="a-HJ"></a>四者、<a id="a-HK"></a>菩萨摩诃萨，<a id="a-HL"></a>无他缘施；<a id="a-HM"></a>五者、<a id="a-HN"></a>菩萨摩诃萨，<a id="a-HO"></a>无微劣施；<a id="a-HP"></a>六者、<a id="a-HQ"></a>菩萨摩诃萨，<a id="a-HR"></a>不希财色及以自在而行布施；<a id="a-HS"></a>七者、<a id="a-HT"></a>菩萨摩诃萨，<a id="a-HU"></a>无求生于释、<a id="a-HV"></a>梵、<a id="a-HW"></a>护世诸大天故而行布施；<a id="a-HX"></a>八者、<a id="a-HY"></a>菩萨摩诃萨，<a id="a-HZ"></a>无有回向声闻、<a id="a-Ha"></a>独觉地故而行布施；<a id="a-Hb"></a>九者、<a id="a-Hc"></a>菩萨摩诃萨，<a id="a-Hd"></a>无为聪慧所讥诃故而行布施；<a id="a-He"></a>十者、<a id="a-Hf"></a>菩萨摩诃萨，<a id="a-Hg"></a>无不回向萨伐若故而行布施。<a id="a-Hh"></a>舍利子，<a id="a-Hi"></a>是名菩萨摩诃萨行于十种清净之施，<a id="a-Hj"></a>皆为满足柁那波罗蜜多故。</p>
  <p id="aHk">“复次，<a id="a-Hl"></a>舍利子，<a id="a-Hm"></a>菩萨摩诃萨，<a id="a-Hn"></a>行柁那波罗蜜多时，<a id="a-Ho"></a>复有十种行清净施。<a id="a-Hp"></a>何等为十？<a id="a-Hq"></a>谓如前说十种法中，<a id="a-Hr"></a>出离有为，<a id="a-Hs"></a>证得无为。<a id="a-Ht"></a>又舍利子，<a id="a-Hu"></a>菩萨摩诃萨如是行施，<a id="a-Hv"></a>能得十种称赞利益上妙功德。<a id="a-Hw"></a>何等为十？<a id="a-Hx"></a>一者、<a id="a-Hy"></a>菩萨摩诃萨，<a id="a-Hz"></a>由施食故，<a id="a-I0"></a>获得长寿、<a id="a-I1"></a>才辩、<a id="a-I2"></a>安乐妙色、<a id="a-I3"></a>雄力勇健，<a id="a-I4"></a>无不具足；<a id="a-I5"></a>二者、<a id="a-I6"></a>菩萨摩诃萨，<a id="a-I7"></a>由施饮故，<a id="a-I8"></a>获得永离一切烦恼渴爱，<a id="a-I9"></a>无不具足；<a id="a-IA"></a>三者、<a id="a-IB"></a>菩萨摩诃萨，<a id="a-IC"></a>由施诸乘故，<a id="a-ID"></a>获得一切利益安乐众事，<a id="a-IE"></a>无不具足；<a id="a-IF"></a>四者、<a id="a-IG"></a>菩萨摩诃萨，<a id="a-IH"></a>由施衣服故，<a id="a-II"></a>获得成就惭愧，<a id="a-IJ"></a>皮肤清净犹如金色，<a id="a-IK"></a>无不具足；<a id="a-IL"></a>五者、<a id="a-IM"></a>菩萨摩诃萨，<a id="a-IN"></a>由施香鬘故，<a id="a-IO"></a>获得净戒、<a id="a-IP"></a>多闻、<a id="a-IQ"></a>诸三摩地，<a id="a-IR"></a>涂香圣行，<a id="a-IS"></a>无不具足；<a id="a-IT"></a>六者、<a id="a-IU"></a>菩萨摩诃萨，<a id="a-IV"></a>由以末香、<a id="a-IW"></a>涂香施故，<a id="a-IX"></a>当得遍体香洁，<a id="a-IY"></a>妙香圣行，<a id="a-IZ"></a>无不具足；<a id="a-Ia"></a>七者、<a id="a-Ib"></a>菩萨摩诃萨，<a id="a-Ic"></a>由施上味故，<a id="a-Id"></a>获得甘露上味，<a id="a-Ie"></a>大丈夫相，<a id="a-If"></a>无不具足；<a id="a-Ig"></a>八者、<a id="a-Ih"></a>菩萨摩诃萨，<a id="a-Ii"></a>由以舍宅房宇施故，<a id="a-Ij"></a>当得与诸众生，<a id="a-Ik"></a>为舍、<a id="a-Il"></a>为宅、<a id="a-Im"></a>为救、<a id="a-In"></a>为洲、<a id="a-Io"></a>为归、<a id="a-Ip"></a>为趣，<a id="a-Iq"></a>无不具足；<a id="a-Ir"></a>九者、<a id="a-Is"></a>菩萨摩诃萨，<a id="a-It"></a>由愍病者施医药故，<a id="a-Iu"></a>当得无老病死，<a id="a-Iv"></a>圆满甘露不死妙药，<a id="a-Iw"></a>无不具足；<a id="a-Ix"></a>十者、<a id="a-Iy"></a>菩萨摩诃萨，<a id="a-Iz"></a>由以种种资生众具施故，<a id="a-J0"></a>感得一切圆满众具，<a id="a-J1"></a>菩提分法，<a id="a-J2"></a>无不具足。<a id="a-J3"></a>舍利子，<a id="a-J4"></a>是名菩萨摩诃萨为得菩提，<a id="a-J5"></a>修行是施，<a id="a-J6"></a>获得如是十种称赞利益上妙功德，<a id="a-J7"></a>皆为满于柁那波罗蜜多故。</p>
  <p id="aJ8">“复次，<a id="a-J9"></a>舍利子，<a id="a-JA"></a>菩萨摩诃萨，<a id="a-JB"></a>行柁那波罗蜜多时，<a id="a-JC"></a>修行布施，<a id="a-JD"></a>又复获得十种称赞利益上妙功德。<a id="a-JE"></a>何等为十？<a id="a-JF"></a>一者、<a id="a-JG"></a>菩萨摩诃萨，<a id="a-JH"></a>施灯明故，<a id="a-JI"></a>获得如来清净五眼，<a id="a-JJ"></a>无不具足；<a id="a-JK"></a>二者、<a id="a-JL"></a>菩萨摩诃萨，<a id="a-JM"></a>施音乐故，<a id="a-JN"></a>获得如来清净天耳，<a id="a-JO"></a>无不具足；<a id="a-JP"></a>三者、<a id="a-JQ"></a>菩萨摩诃萨，<a id="a-JR"></a>以诸金、<a id="a-JS"></a>银、<a id="a-JT"></a>末尼、<a id="a-JU"></a>真珠、<a id="a-JV"></a>琉璃、<a id="a-JW"></a>螺贝、<a id="a-JX"></a>璧玉、<a id="a-JY"></a>珊瑚，<a id="a-JZ"></a>一切珍宝施故，<a id="a-Ja"></a>感得圆满三十有二大丈夫相，<a id="a-Jb"></a>无不具足；<a id="a-Jc"></a>四者、<a id="a-Jd"></a>菩萨摩诃萨，<a id="a-Je"></a>以种种杂宝及众名华施故，<a id="a-Jf"></a>获得圆满八十随显之相，<a id="a-Jg"></a>无不具足；<a id="a-Jh"></a>五者、<a id="a-Ji"></a>菩萨摩诃萨，<a id="a-Jj"></a>以象马车乘施故，<a id="a-Jk"></a>获得广大徒众眷属繁多，<a id="a-Jl"></a>无不具足；<a id="a-Jm"></a>六者、<a id="a-Jn"></a>菩萨摩诃萨，<a id="a-Jo"></a>以园林台观施故，<a id="a-Jp"></a>获得成就静虑、<a id="a-Jq"></a>解脱、<a id="a-Jr"></a>三摩地、<a id="a-Js"></a>三摩钵底，<a id="a-Jt"></a>无不具足；<a id="a-Ju"></a>七者、<a id="a-Jv"></a>菩萨摩诃萨，<a id="a-Jw"></a>以财谷库藏施故，<a id="a-Jx"></a>获得圆成诸法宝藏，<a id="a-Jy"></a>无不具足；<a id="a-Jz"></a>八者、<a id="a-K0"></a>菩萨摩诃萨，<a id="a-K1"></a>以奴婢仆使施故，<a id="a-K2"></a>获得圆满自在身心闲豫，<a id="a-K3"></a>无不具足；<a id="a-K4"></a>九者、<a id="a-K5"></a>菩萨摩诃萨，<a id="a-K6"></a>以男女妻妾施故，<a id="a-K7"></a>获得圆满可爱、<a id="a-K8"></a>可乐、<a id="a-K9"></a>可意，<a id="a-KA"></a>阿耨多罗三藐三菩提，<a id="a-KB"></a>无不具足；<a id="a-KC"></a>十者、<a id="a-KD"></a>菩萨摩诃萨，<a id="a-KE"></a>以四洲自在一切王位施故，<a id="a-KF"></a>获得一切种微妙圆满一切智智，<a id="a-KG"></a>无不具足。<a id="a-KH"></a>舍利子，<a id="a-KI"></a>菩萨摩诃萨如是行施，<a id="a-KJ"></a>名为摄受十种称赞利益上妙功德，<a id="a-KK"></a>皆为满足柁那波罗蜜多故。</p>
  <p id="aKL">“复次，<a id="a-KM"></a>舍利子，<a id="a-KN"></a>菩萨摩诃萨，<a id="a-KO"></a>为得阿耨多罗三藐三菩提故，<a id="a-KP"></a>行柁那波罗蜜多时，<a id="a-KQ"></a>所修布施，<a id="a-KR"></a>又得十种称赞利益。<a id="a-KS"></a>何等为十？<a id="a-KT"></a>一者、<a id="a-KU"></a>菩萨摩诃萨，<a id="a-KV"></a>以上妙五欲施故，<a id="a-KW"></a>获得清净戒、<a id="a-KX"></a>定、<a id="a-KY"></a>慧聚，<a id="a-KZ"></a>及以解脱、<a id="a-Ka"></a>解脱智见聚，<a id="a-Kb"></a>无不具足；<a id="a-Kc"></a>二者、<a id="a-Kd"></a>菩萨摩诃萨，<a id="a-Ke"></a>以上妙戏乐器施故，<a id="a-Kf"></a>获得清净游戏法乐，<a id="a-Kg"></a>无不具足；<a id="a-Kh"></a>三者、<a id="a-Ki"></a>菩萨摩诃萨，<a id="a-Kj"></a>以足施故，<a id="a-Kk"></a>感得圆满法义之足，<a id="a-Kl"></a>趣菩提座，<a id="a-Km"></a>无不具足；<a id="a-Kn"></a>四者、<a id="a-Ko"></a>菩萨摩诃萨，<a id="a-Kp"></a>以手施故，<a id="a-Kq"></a>感得圆满清净法手，<a id="a-Kr"></a>拯济众生，<a id="a-Ks"></a>无不具足；<a id="a-Kt"></a>五者、<a id="a-Ku"></a>菩萨摩诃萨，<a id="a-Kv"></a>以耳鼻施故，<a id="a-Kw"></a>获得诸根圆满成就，<a id="a-Kx"></a>无不具足；<a id="a-Ky"></a>六者、<a id="a-Kz"></a>菩萨摩诃萨，<a id="a-L0"></a>以支节施故，<a id="a-L1"></a>获得清净无染威严佛身，<a id="a-L2"></a>无不具足；<a id="a-L3"></a>七者、<a id="a-L4"></a>菩萨摩诃萨，<a id="a-L5"></a>以目施故，<a id="a-L6"></a>获得观视一切众生清净法眼，<a id="a-L7"></a>无有障碍，<a id="a-L8"></a>无不具足；<a id="a-L9"></a>八者、<a id="a-LA"></a>菩萨摩诃萨，<a id="a-LB"></a>以血肉施故，<a id="a-LC"></a>获得坚固身命，<a id="a-LD"></a>摄持长养一切众生贞实善权，<a id="a-LE"></a>无不具足；<a id="a-LF"></a>九者、<a id="a-LG"></a>菩萨摩诃萨，<a id="a-LH"></a>以髓脑施故，<a id="a-LI"></a>获得圆满不可破坏等金刚身，<a id="a-LJ"></a>无不具足；<a id="a-LK"></a>十者、<a id="a-LL"></a>菩萨摩诃萨，<a id="a-LM"></a>以头施故，<a id="a-LN"></a>证得圆满超过三界，<a id="a-LO"></a>无上最上一切智智之首，<a id="a-LP"></a>无不具足。<a id="a-LQ"></a>舍利子，<a id="a-LR"></a>菩萨摩诃萨，<a id="a-LS"></a>为得菩提行如是施，<a id="a-LT"></a>摄受如是相貌，<a id="a-LU"></a>圆满佛法称赞利益上妙功德，<a id="a-LV"></a>皆为满足柁那波罗蜜多故。</p>
  <p id="aLW">“复次，<a id="a-LX"></a>舍利子，<a id="a-LY"></a>如是菩萨摩诃萨，<a id="a-LZ"></a>行柁那波罗蜜多时，<a id="a-La"></a>其性聪睿智慧甚深，<a id="a-Lb"></a>无量方便行于布施，<a id="a-Lc"></a>以世间财求于无上正等菩提众圣王财，<a id="a-Ld"></a>以生死财而求甘露不死仙财，<a id="a-Le"></a>以虚伪财而求坚实贤圣之财，<a id="a-Lf"></a>由如是故广行布施。<a id="a-Lg"></a>舍利子，<a id="a-Lh"></a>是菩萨摩诃萨，<a id="a-Li"></a>为求无上菩提及涅槃故，<a id="a-Lj"></a>以世间财物修行施时，<a id="a-Lk"></a>一切世间财物乐具无不尽舍。<a id="a-Ll"></a>何以故？<a id="a-Lm"></a>皆依无上正等觉故。<a id="a-Ln"></a>舍利子，<a id="a-Lo"></a>如世农夫依彼犁牛，<a id="a-Lp"></a>耕治地已便下种子，<a id="a-Lq"></a>如是农夫依彼犁具无量功力，<a id="a-Lr"></a>展转获得金、<a id="a-Ls"></a>银、<a id="a-Lt"></a>末尼一切宝物，<a id="a-Lu"></a>及得种种上妙衣服。<a id="a-Lv"></a>何以故？<a id="a-Lw"></a>一切世间无有财物与谷等故。<a id="a-Lx"></a>如是，<a id="a-Ly"></a>舍利子，<a id="a-Lz"></a>菩萨摩诃萨，<a id="a-M0"></a>有时有分依世间财，<a id="a-M1"></a>证觉无上正等菩提亦复如是。</p>
  <p id="aM2">“复次，<a id="a-M3"></a>舍利子，<a id="a-M4"></a>譬如乳牛或啖干草，<a id="a-M5"></a>或啖湿草，<a id="a-M6"></a>或饮冷水，<a id="a-M7"></a>或饮暖水，<a id="a-M8"></a>而能出于乳酪、<a id="a-M9"></a>生酥、<a id="a-MA"></a>熟酥及以醍醐。<a id="a-MB"></a>如是，<a id="a-MC"></a>舍利子，<a id="a-MD"></a>菩萨摩诃萨，<a id="a-ME"></a>依于无上正等菩提，<a id="a-MF"></a>行世财施随所乐欲，<a id="a-MG"></a>有能获得转轮王报及获帝释、<a id="a-MH"></a>梵王胜报；<a id="a-MI"></a>由成就是三种报故，<a id="a-MJ"></a>菩萨十地速得圆满。<a id="a-MK"></a>如来十力、<a id="a-ML"></a>四无所畏，<a id="a-MM"></a>因是施故速得圆满，<a id="a-MN"></a>乃至具足千业所起十八不共佛法，<a id="a-MO"></a>又具千业所起六十种圆满妙音，<a id="a-MP"></a>又具百业所起一一大丈夫相，<a id="a-MQ"></a>又具二百业所起无见顶髻相，<a id="a-MR"></a>又过此百倍圆满成就如来大法螺相，<a id="a-MS"></a>又过拘胝百千倍成就如来皓齿齐列、<a id="a-MT"></a>不缺不疏平等之相。<a id="a-MU"></a>如是等相，<a id="a-MV"></a>无量功业之所合成，<a id="a-MW"></a>皆由如来业果报相施行所起，<a id="a-MX"></a>速得圆满。</p>
  <p id="aMY">“复次，<a id="a-MZ"></a>舍利子，<a id="a-Ma"></a>菩萨摩诃萨，<a id="a-Mb"></a>行柁那波罗蜜多时，<a id="a-Mc"></a>于乞者所起大慈心而行布施。<a id="a-Md"></a>此心续起殑伽沙等方得成满，<a id="a-Me"></a>中无间绝佛三摩地。<a id="a-Mf"></a>舍利子，<a id="a-Mg"></a>如来应正等觉，<a id="a-Mh"></a>住此三摩地已，<a id="a-Mi"></a>能于一一毛孔而出百三摩地，<a id="a-Mj"></a>犹如殑伽大河流化不绝而得自在。<a id="a-Mk"></a>是故当知，<a id="a-Ml"></a>如来所有一切神通变化，<a id="a-Mm"></a>多由施行而得成就。<a id="a-Mn"></a>舍利子，<a id="a-Mo"></a>如是如来所有佛法，<a id="a-Mp"></a>皆由昔日行菩萨行，<a id="a-Mq"></a>世间财施之所摄受。<a id="a-Mr"></a>舍利子，<a id="a-Ms"></a>是名菩萨摩诃萨行财施时，<a id="a-Mt"></a>为求甘露，<a id="a-Mu"></a>为求坚实，<a id="a-Mv"></a>为求菩提，<a id="a-Mw"></a>为求涅槃。<a id="a-Mx"></a>应知如是法门差别，<a id="a-My"></a>所谓菩萨摩诃萨，<a id="a-Mz"></a>依世财施，<a id="a-N0"></a>而与柁那波罗蜜多相应，<a id="a-N1"></a>证觉阿耨多罗三藐三菩提故。</p>
  <p id="aN2">“复次，<a id="a-N3"></a>舍利子，<a id="a-N4"></a>菩萨摩诃萨，<a id="a-N5"></a>行柁那波罗蜜多时，<a id="a-N6"></a>其相无量，<a id="a-N7"></a>吾今当说。<a id="a-N8"></a>往昔过去无数广大、<a id="a-N9"></a>无量不可思议、<a id="a-NA"></a>阿僧企耶劫，<a id="a-NB"></a>于彼时分有佛出世，<a id="a-NC"></a>号旁耆罗私如来、<a id="a-ND"></a>应、<a id="a-NE"></a>正等觉、<a id="a-NF"></a>明行圆满、<a id="a-NG"></a>善逝、<a id="a-NH"></a>世间解、<a id="a-NI"></a>无上丈夫、<a id="a-NJ"></a>调御士、<a id="a-NK"></a>天人师、<a id="a-NL"></a>佛、<a id="a-NM"></a>薄伽梵。<a id="a-NN"></a>舍利子，<a id="a-NO"></a>彼佛住世寿十千岁，<a id="a-NP"></a>与百千苾芻大声闻众同共集会，<a id="a-NQ"></a>皆阿罗汉，<a id="a-NR"></a>离诸烦恼，<a id="a-NS"></a>具大势力，<a id="a-NT"></a>乃至一切心得自在，<a id="a-NU"></a>逮胜究竟。<a id="a-NV"></a>舍利子，<a id="a-NW"></a>时彼世中有纺绩者，<a id="a-NX"></a>名织纺线，<a id="a-NY"></a>形貌端正众所乐观。<a id="a-NZ"></a>彼作业处去佛不远，<a id="a-Na"></a>每日将晚欲还家时，<a id="a-Nb"></a>往诣佛所，<a id="a-Nc"></a>常以一缕微线奉施如来，<a id="a-Nd"></a>因白佛言：<a id="a-Ne"></a>‘愿薄伽梵哀愍我故，<a id="a-Nf"></a>受此缕线为摄受处，<a id="a-Ng"></a>以此善根于未来世，<a id="a-Nh"></a>得成如来应正等觉能摄一切。<a id="a-Ni"></a>’时彼世尊便为纳受。<a id="a-Nj"></a>如是日施一缕，<a id="a-Nk"></a>满千五百为善摄受。<a id="a-Nl"></a>由此福故，<a id="a-Nm"></a>乃经十五拘胝劫中，<a id="a-Nn"></a>不堕恶趣；<a id="a-No"></a>又经千拘胝反为转轮王；<a id="a-Np"></a>又经千拘胝反为天帝释。<a id="a-Nq"></a>以此善根柔和微妙欣爱等业，<a id="a-Nr"></a>便得奉觐千拘胝佛，<a id="a-Ns"></a>于诸佛所供养恭敬，<a id="a-Nt"></a>尊重赞叹，<a id="a-Nu"></a>又以诸华、<a id="a-Nv"></a>涂香、<a id="a-Nw"></a>末香，<a id="a-Nx"></a>及以香鬘、<a id="a-Ny"></a>缯盖、<a id="a-Nz"></a>幢旛，<a id="a-O0"></a>衣服、<a id="a-O1"></a>饮食、<a id="a-O2"></a>坐卧之具，<a id="a-O3"></a>病缘、<a id="a-O4"></a>医药一切众物，<a id="a-O5"></a>奉献如来。<a id="a-O6"></a>从是已后，<a id="a-O7"></a>又经一阿僧企耶劫出现于世，<a id="a-O8"></a>证觉阿耨多罗三藐三菩提，<a id="a-O9"></a>号善摄受如来、<a id="a-OA"></a>应、<a id="a-OB"></a>正等觉、<a id="a-OC"></a>明行圆满、<a id="a-OD"></a>善逝、<a id="a-OE"></a>世间解、<a id="a-OF"></a>无上丈夫、<a id="a-OG"></a>调御士、<a id="a-OH"></a>天人师、<a id="a-OI"></a>佛、<a id="a-OJ"></a>薄伽梵。<a id="a-OK"></a>住寿世间经二十拘胝岁。<a id="a-OL"></a>有二十拘胝那庾多大声闻众，<a id="a-OM"></a>一切皆是大阿罗汉。<a id="a-ON"></a>彼佛世尊成立安住五拘胝等菩萨摩诃萨，<a id="a-OO"></a>于阿耨多罗三藐三菩提演说妙法。<a id="a-OP"></a>利益安乐无量无数诸有情已，<a id="a-OQ"></a>现入涅槃。<a id="a-OR"></a>彼薄伽梵灭度之后，<a id="a-OS"></a>正法住世满一千年，<a id="a-OT"></a>广布舍利流遍供养，<a id="a-OU"></a>亦如我今涅槃之后。</p>
  <p id="aOV">“舍利子，<a id="a-OW"></a>汝今当观，<a id="a-OX"></a>由施微缕发大心故，<a id="a-OY"></a>次第展转成满佛法。<a id="a-OZ"></a>舍利子，<a id="a-Oa"></a>当知此施，<a id="a-Ob"></a>由心广大，<a id="a-Oc"></a>不由于缕。<a id="a-Od"></a>何以故？<a id="a-Oe"></a>若施广大不由心者，<a id="a-Of"></a>如向施主以微缕施，<a id="a-Og"></a>不应得心清净究竟。<a id="a-Oh"></a>如是，<a id="a-Oi"></a>舍利子，<a id="a-Oj"></a>当观菩萨摩诃萨，<a id="a-Ok"></a>行柁那波罗蜜多时，<a id="a-Ol"></a>依世财施便得一切圆满功德。<a id="a-Om"></a>舍利子，<a id="a-On"></a>菩萨摩诃萨，<a id="a-Oo"></a>行柁那波罗蜜多时，<a id="a-Op"></a>其性聪睿智慧甚深，<a id="a-Oq"></a>因于少施多有所作，<a id="a-Or"></a>由智力故增上所作，<a id="a-Os"></a>由慧力故广大所作，<a id="a-Ot"></a>回向力故无边所作。<a id="a-Ou"></a>”</p>
  <p id="aOv">尔时，<a id="a-Ow"></a>世尊欲重宣此义，<a id="a-Ox"></a>而说颂曰：</p>
  <p id="aOy">“行施不求妙色财，<a id="a-Oz"></a>　亦不愿感天人趣，</p>
  <p id="aP0">为求无上胜菩提，<a id="a-P1"></a>　施微便感无量福。</p>
  <p id="aP2">行施不求名称声，<a id="a-P3"></a>　未曾为乐及徒众，</p>
  <p id="aP4">亦不求诸生死报，<a id="a-P5"></a>　施微而获于大果。</p>
  <p id="aP6">布施饮食及衣服，<a id="a-P7"></a>　不求诸有及诸趣，</p>
  <p id="aP8">为求开解甘露门，<a id="a-P9"></a>　施如毛端福无量。</p>
  <p id="aPA">既无掉动及高慢，<a id="a-PB"></a>　亦离谄诳悭嫉心，</p>
  <p id="aPC">懈怠诸缘皆悉舍，<a id="a-PD"></a>　唯勤行施利于世。</p>
  <p id="aPE">财谷王位及身命，<a id="a-PF"></a>　欢喜舍已心无变，</p>
  <p id="aPG">如斯善舍获广大，<a id="a-PH"></a>　菩提解脱未为难。</p>
  <p id="aPI">爱乐诸来乞求者，<a id="a-PJ"></a>　如父如母如妻子，</p>
  <p id="aPK">所获财物常行施，<a id="a-PL"></a>　见彼感财无妒心。</p>
  <p id="aPM">行施之时众繁杂，<a id="a-PN"></a>　土块杖木来加害，</p>
  <p id="aPO">虽见曾无忿恚心，<a id="a-PP"></a>　爱语如旧情欣悦。</p>
  <p id="aPQ">若施彼怨犹若亲，<a id="a-PR"></a>　于惊怖者施无畏，</p>
  <p id="aPS">凡所有物皆能舍，<a id="a-PT"></a>　而心未尝生鄙吝。</p>
  <p id="aPU">恒乐正求无上法，<a id="a-PV"></a>　于世王位绝希求，</p>
  <p id="aPW">出离世间严饰处，<a id="a-PX"></a>　常勤奉行于法施。</p>
  <p id="aPY">除彼乐求秽欲者，<a id="a-PZ"></a>　谁有能求天世王？</p>
  <p id="aPa">是故智者不贪乐，<a id="a-Pb"></a>　诸欲王位生天乐。</p>
  <p id="aPc">大名称者所行施，<a id="a-Pd"></a>　恒求无上佛菩提，</p>
  <p id="aPe">舍捐身命及余事，<a id="a-Pf"></a>　速疾能感多安乐。</p>
  <p id="aPg">聪慧菩萨行诸施，<a id="a-Ph"></a>　未曾远离上菩提，</p>
  <p id="aPi">不求妙色世间财，<a id="a-Pj"></a>　又不愿乐生天乐。</p>
  <p id="aPk">虽求涅槃无所依，<a id="a-Pl"></a>　远离一切诸希愿，</p>
  <p id="aPm">若能如是善修习，<a id="a-Pn"></a>　则名知道开道者。</p>
  <p id="aPo">“舍利子，<a id="a-Pp"></a>聪慧菩萨摩诃萨，<a id="a-Pq"></a>于是布施具足成就，<a id="a-Pr"></a>善能修行菩萨妙行，<a id="a-Ps"></a>无有疑惑。<a id="a-Pt"></a>舍利子，<a id="a-Pu"></a>是名菩萨摩诃萨柁那波罗蜜多。<a id="a-Pv"></a>若诸菩萨摩诃萨，<a id="a-Pw"></a>为阿耨多罗三藐三菩提故，<a id="a-Px"></a>精进修行是菩萨行，<a id="a-Py"></a>一切众魔、<a id="a-Pz"></a>魔民、<a id="a-Q0"></a>天子，<a id="a-Q1"></a>于此菩萨不能娆乱，<a id="a-Q2"></a>又不为彼异道他论所能摧屈。<a id="a-Q3"></a>”</p>
 </body>
</html>