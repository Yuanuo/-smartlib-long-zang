<!doctype html>
<html id="z3IBTDVBp" data-ver="1459">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九</h1>
  <h2 id="a2">西晋三藏法师竺法护译</h2>
  <h2 id="a3">密迹金刚力士会第三之二</h2>
  <p id="a4">密迹金刚力士，<a id="a-5"></a>语寂意菩萨：<a id="a-6"></a>“菩萨所说，<a id="a-7"></a>口未曾宣污染恶言、<a id="a-8"></a>不仁之辞、<a id="a-9"></a>嗔恚痴言，<a id="a-A"></a>亦无谀谄，<a id="a-B"></a>无刚结言、<a id="a-C"></a>崎岖之语、<a id="a-D"></a>调戏俳说、<a id="a-E"></a>无益之文语，<a id="a-F"></a>不妄笑、<a id="a-G"></a>谗言、<a id="a-H"></a>两舌，<a id="a-I"></a>不顾男女言，<a id="a-J"></a>不坚硬无有粗辞卒暴之性，<a id="a-K"></a>不有怀害，<a id="a-L"></a>无取舍心，<a id="a-M"></a>不失仪节志，<a id="a-N"></a>亦无结心，<a id="a-O"></a>无所著，<a id="a-P"></a>无斗讼言，<a id="a-Q"></a>无所倚，<a id="a-R"></a>无尘劳，<a id="a-S"></a>无所举，<a id="a-T"></a>无轻放逸，<a id="a-U"></a>无自恣，<a id="a-V"></a>无横理无宜之行，<a id="a-W"></a>无非时辞，<a id="a-X"></a>无贪欲，<a id="a-Y"></a>无非恶，<a id="a-Z"></a>无所爱乐，<a id="a-a"></a>无有处所，<a id="a-b"></a>亦无非净，<a id="a-c"></a>无违时，<a id="a-d"></a>无失节，<a id="a-e"></a>诸根无毁，<a id="a-f"></a>音声无瑕，<a id="a-g"></a>心不怀害亦无偏党，<a id="a-h"></a>无恣訑，<a id="a-i"></a>无覆蔽，<a id="a-j"></a>不诤言语，<a id="a-k"></a>不有怨嫌，<a id="a-l"></a>无有结恨，<a id="a-m"></a>不妄受邪非，<a id="a-n"></a>无自归，<a id="a-o"></a>不计吾我，<a id="a-p"></a>不娆他人，<a id="a-q"></a>不恼彼己，<a id="a-r"></a>不宣伤害，<a id="a-s"></a>无殃罪法，<a id="a-t"></a>不失所言，<a id="a-u"></a>无不受行，<a id="a-v"></a>无不顺业，<a id="a-w"></a>无不可忍，<a id="a-x"></a>所宣言和，<a id="a-y"></a>无种姓事，<a id="a-z"></a>无轻调之教，<a id="a-10"></a>去非法之行，<a id="a-11"></a>不毁法行，<a id="a-12"></a>不越时节，<a id="a-13"></a>不违宜度，<a id="a-14"></a>不宣须臾，<a id="a-15"></a>不自叹类，<a id="a-16"></a>不坏他伴，<a id="a-17"></a>于己得誉不以喜悦，<a id="a-18"></a>见叹他人亦不愁愦，<a id="a-19"></a>谨慎守节不轻慢人，<a id="a-1A"></a>不说非宜，<a id="a-1B"></a>不毁有宜，<a id="a-1C"></a>不诽密言，<a id="a-1D"></a>常随时护，<a id="a-1E"></a>不谤明智，<a id="a-1F"></a>不呵贤圣，<a id="a-1G"></a>言不虚妄，<a id="a-1H"></a>不非证明，<a id="a-1I"></a>不入人罪，<a id="a-1J"></a>不求他短，<a id="a-1K"></a>所言转教不伤筋骨，<a id="a-1L"></a>不称他恶，<a id="a-1M"></a>志愿无上，<a id="a-1N"></a>不相颜色，<a id="a-1O"></a>不求异党，<a id="a-1P"></a>不念业便，<a id="a-1Q"></a>不行逆事，<a id="a-1R"></a>心常柔顺。<a id="a-1S"></a>”</p>
  <p id="a1T">密迹力士语寂意：<a id="a-1U"></a>“是为菩萨言行相应。<a id="a-1V"></a>以空恍惚神勇为力，<a id="a-1W"></a>功德报应所作果实，<a id="a-1X"></a>宣至诚辞从所作报。<a id="a-1Y"></a>假使有人行诣大树下，<a id="a-1Z"></a>若复住立，<a id="a-1a"></a>作是观树，<a id="a-1b"></a>以观转问他人言：<a id="a-1c"></a>‘男子能知此树所生，<a id="a-1d"></a>叶数为有几枚？<a id="a-1e"></a>’有大智人，<a id="a-1f"></a>不观树木亦未计数，<a id="a-1g"></a>知彼树叶便口出辞，<a id="a-1h"></a>其数如是。<a id="a-1i"></a>与侣俱坐，<a id="a-1j"></a>亦不计之；<a id="a-1k"></a>既未能度，<a id="a-1l"></a>至于道德即知其数，<a id="a-1m"></a>来在一切而演若干。<a id="a-1n"></a>其人语辞等无有异，<a id="a-1o"></a>若有来问大江河沙，<a id="a-1p"></a>能有几沙？<a id="a-1q"></a>一一计之能得几枚几百千亿兆载垓数，<a id="a-1r"></a>水有几升斗斛限数，<a id="a-1s"></a>不可以喻量度，<a id="a-1t"></a>不观其限，<a id="a-1u"></a>亦不数之，<a id="a-1v"></a>悉知江河沙之多少几亿兆载，<a id="a-1w"></a>皆知水升斗斛限。<a id="a-1x"></a>各各为演若干品语，<a id="a-1y"></a>唯大圣知，<a id="a-1z"></a>天不能证。<a id="a-20"></a>诸龙鬼神、<a id="a-21"></a>阿须轮、<a id="a-22"></a>迦楼罗、<a id="a-23"></a>真陀罗、<a id="a-24"></a>揵沓和、<a id="a-25"></a>摩休勒、<a id="a-26"></a>人与非人，<a id="a-27"></a>声闻、<a id="a-28"></a>缘觉，<a id="a-29"></a>悉不能证明，<a id="a-2A"></a>独佛世尊乃能知之。<a id="a-2B"></a>以是观之，<a id="a-2C"></a>如来至真等正觉慧不可计量，<a id="a-2D"></a>宣万亿音，<a id="a-2E"></a>众生皆闻各得开解。<a id="a-2F"></a>”</p>
  <p id="a2G">密迹金刚力士语寂意菩萨：<a id="a-2H"></a>“乃往过去久远世时，<a id="a-2I"></a>有一神仙，<a id="a-2J"></a>名曰楼夷。<a id="a-2K"></a>尔时之世，<a id="a-2L"></a>有一梵志，<a id="a-2M"></a>名曰寂然。<a id="a-2N"></a>时，<a id="a-2O"></a>国有一大树，<a id="a-2P"></a>名曰仁贤，<a id="a-2Q"></a>其树枝叶华实茂盛。<a id="a-2R"></a>其楼夷神仙常处其下，<a id="a-2S"></a>具足十二岁，<a id="a-2T"></a>数其树叶而复观之。<a id="a-2U"></a>彼于后日，<a id="a-2V"></a>寂然梵志从城中出，<a id="a-2W"></a>往至仁贤树所昼夜游观，<a id="a-2X"></a>饭食已后数树茎叶，<a id="a-2Y"></a>又以圣明一心数之。<a id="a-2Z"></a>又曰何谓告启神仙：<a id="a-2a"></a>‘我当数之，<a id="a-2b"></a>知有几枚。<a id="a-2c"></a>’时寂然梵志，<a id="a-2d"></a>不观其树，<a id="a-2e"></a>不数其叶，<a id="a-2f"></a>寻时说颂曰：</p>
  <p id="a2g">“‘有八千垓，<a id="a-2h"></a>　八千亿叶；<a id="a-2i"></a>　节有九千，<a id="a-2j"></a>　六百二十；</p>
  <p id="a2k">觚有五枚，<a id="a-2l"></a>　二百五十；<a id="a-2m"></a>　痱癗六千，<a id="a-2n"></a>　六百六十。</p>
  <p id="a2o">圣师欲知，<a id="a-2p"></a>　叶有若干，<a id="a-2q"></a>　数其树茎，<a id="a-2r"></a>　分布所在。</p>
  <p id="a2s">并所知解，<a id="a-2t"></a>　启曰如是，<a id="a-2u"></a>　今无放逸，<a id="a-2v"></a>　有疑数之。<a id="a-2w"></a>’</p>
  <p id="a2x">“楼夷神仙嗟而说言：<a id="a-2y"></a>‘善哉至言！<a id="a-2z"></a>谛辞无欺！<a id="a-30"></a>吾十二年坐计限之，<a id="a-31"></a>其树叶数亦不数之，<a id="a-32"></a>悉知本末叶有若干。<a id="a-33"></a>惟愿梵志为我说之，<a id="a-34"></a>其音声行何所以类？<a id="a-35"></a>’寂然即曰：<a id="a-36"></a>‘神仙听之！<a id="a-37"></a>天不助我，<a id="a-38"></a>亦非世人。<a id="a-39"></a>以至诚故传大正行，<a id="a-3A"></a>皆以真净无所诤讼。<a id="a-3B"></a>’楼夷神仙，<a id="a-3C"></a>舍利弗是；<a id="a-3D"></a>寂然梵志，<a id="a-3E"></a>释师子是。<a id="a-3F"></a>当执持此至真言教，<a id="a-3G"></a>住于至诚以应法宜。<a id="a-3H"></a>”</p>
  <p id="a3I">密迹金刚力士谓寂意：<a id="a-3J"></a>“是则菩萨至密之业、<a id="a-3K"></a>清净之元。<a id="a-3L"></a>其无极慧，<a id="a-3M"></a>深入无量，<a id="a-3N"></a>巍巍无限；<a id="a-3O"></a>随时示现，<a id="a-3P"></a>至真无形，<a id="a-3Q"></a>不可说名。<a id="a-3R"></a>”</p>
  <p id="a3S">密迹金刚力士，<a id="a-3T"></a>复谓寂意菩萨：<a id="a-3U"></a>“何谓心密？<a id="a-3V"></a>心行清净不失神通，<a id="a-3W"></a>造立慧业；<a id="a-3X"></a>神通自娱在所示现，<a id="a-3Y"></a>正住神通，<a id="a-3Z"></a>建立大哀无极之业，<a id="a-3a"></a>以神通化无央数变。<a id="a-3b"></a>一切普显以诚谛通，<a id="a-3c"></a>智慧为室，<a id="a-3d"></a>现目睹见一切诸法。<a id="a-3e"></a>是则菩萨正真之法，<a id="a-3f"></a>慧通无极，<a id="a-3g"></a>普御一切。<a id="a-3h"></a>其神通慧皆显众像，<a id="a-3i"></a>解畅诸色本无有色。<a id="a-3j"></a>其以神通普入诸音等本音响，<a id="a-3k"></a>皆能观察一切众生心念诸行。<a id="a-3l"></a>因见本净，<a id="a-3m"></a>常见一切随时开化，<a id="a-3n"></a>常念识之未曾忽忘。<a id="a-3o"></a>断去来心，<a id="a-3p"></a>普现神足无所挂碍，<a id="a-3q"></a>独步三界不以为拘，<a id="a-3r"></a>悉无所有不造立行。<a id="a-3s"></a>其神通明，<a id="a-3t"></a>尽一切漏，<a id="a-3u"></a>晓了随时，<a id="a-3v"></a>不失其节现生死难，<a id="a-3w"></a>示度世业所察玄远。<a id="a-3x"></a>其神通明，<a id="a-3y"></a>皆超声闻、<a id="a-3z"></a>一切缘觉，<a id="a-40"></a>深入微妙，<a id="a-41"></a>坐佛树下降伏魔官，<a id="a-42"></a>解畅一切诸佛道法，<a id="a-43"></a>而转顺时道法圣轮，<a id="a-44"></a>开化一切十方众生，<a id="a-45"></a>使入法律至阿维颜转一切法。</p>
  <p id="a46">“寂意欲知，<a id="a-47"></a>是为菩萨心密之业，<a id="a-48"></a>心行清净。<a id="a-49"></a>若心真净，<a id="a-4A"></a>永无所归，<a id="a-4B"></a>亦无不喜，<a id="a-4C"></a>性安调和，<a id="a-4D"></a>随行极良，<a id="a-4E"></a>则以普慧三昧定意，<a id="a-4F"></a>而行正受不永灭度，<a id="a-4G"></a>不厌欲界。<a id="a-4H"></a>设生其中，<a id="a-4I"></a>无所系著，<a id="a-4J"></a>不为所缚，<a id="a-4K"></a>所生现决未曾有结。<a id="a-4L"></a>所以者何？<a id="a-4M"></a>以度一切虚空妄想，<a id="a-4N"></a>解众尘结颠倒所受，<a id="a-4O"></a>心无所著。<a id="a-4P"></a>由是之故，<a id="a-4Q"></a>得脱生老病死，<a id="a-4R"></a>虽有所生悉无所生，<a id="a-4S"></a>以大乘本成就一切诸佛道法。<a id="a-4T"></a>斯诸佛法救护十方，<a id="a-4U"></a>求之无处而不可得，<a id="a-4V"></a>乃了一切诸佛之法。<a id="a-4W"></a>一切诸法悉归佛法，<a id="a-4X"></a>是诸佛之法悉一切法。<a id="a-4Y"></a>是一切法及与佛法，<a id="a-4Z"></a>不是是法亦非非法。<a id="a-4a"></a>所以者何？<a id="a-4b"></a>求一切法本末处所而不可得。<a id="a-4c"></a>若求诸法悉无处所，<a id="a-4d"></a>则无有数；<a id="a-4e"></a>超诸住数一切诸法知一切法，<a id="a-4f"></a>则不依倚一切诸法。<a id="a-4g"></a>以不依倚一切诸法，<a id="a-4h"></a>其求利义便致大衰；<a id="a-4i"></a>其无思求，<a id="a-4j"></a>彼则无利亦无衰折。<a id="a-4k"></a>转进学前其见利义，<a id="a-4l"></a>心无忧戚，<a id="a-4m"></a>亦不喜欢；<a id="a-4n"></a>其心无忧，<a id="a-4o"></a>志无挂碍，<a id="a-4p"></a>则无所住；<a id="a-4q"></a>其无所住，<a id="a-4r"></a>乃无杂碎；<a id="a-4s"></a>其无杂碎，<a id="a-4t"></a>则无所向；<a id="a-4u"></a>其无所向，<a id="a-4v"></a>如是乃向。<a id="a-4w"></a>如是乃向者，<a id="a-4x"></a>尔乃无向；<a id="a-4y"></a>其无所向，<a id="a-4z"></a>乃无吾我；<a id="a-50"></a>其无吾我，<a id="a-51"></a>则无所受；<a id="a-52"></a>其无所受，<a id="a-53"></a>则无诤讼；<a id="a-54"></a>其无诤讼，<a id="a-55"></a>则无斗乱；<a id="a-56"></a>其无斗乱，<a id="a-57"></a>是沙门法。<a id="a-58"></a>其心平等犹如虚空，<a id="a-59"></a>住其平等如虚不随欲界，<a id="a-5A"></a>不处色界，<a id="a-5B"></a>不著无色。<a id="a-5C"></a>若以一切悉无所著，<a id="a-5D"></a>无誉无毁，<a id="a-5E"></a>其无誉无毁谓一切法。<a id="a-5F"></a>斯等皆解如是深义，<a id="a-5G"></a>以能知是六事之业，<a id="a-5H"></a>宣畅分别亦复如是。<a id="a-5I"></a>以何等故解畅分别？<a id="a-5J"></a>以是之故，<a id="a-5K"></a>一切诸法不可得也。<a id="a-5L"></a>其能解畅分别诸法，<a id="a-5M"></a>本无所处，<a id="a-5N"></a>三界悉虚，<a id="a-5O"></a>乃能解畅悉以分别，<a id="a-5P"></a>是为心密。<a id="a-5Q"></a>”</p>
  <p id="a5R">密迹金刚力士复谓寂意菩萨：<a id="a-5S"></a>“其心行密，<a id="a-5T"></a>斯行慈愍，<a id="a-5U"></a>不计吾我故；<a id="a-5V"></a>其行悲哀，<a id="a-5W"></a>无有众生故；<a id="a-5X"></a>以行欢喜，<a id="a-5Y"></a>则无命故；<a id="a-5Z"></a>以能济护，<a id="a-5a"></a>乃达无寿故；<a id="a-5b"></a>行四布施，<a id="a-5c"></a>心无悭故；<a id="a-5d"></a>奉行禁戒，<a id="a-5e"></a>调和其心故；<a id="a-5f"></a>斯忍辱行，<a id="a-5g"></a>尽心之业故；<a id="a-5h"></a>若修精进，<a id="a-5i"></a>思惟寂静故；<a id="a-5j"></a>其寂一心，<a id="a-5k"></a>弃心所在故；<a id="a-5l"></a>其知圣心，<a id="a-5m"></a>无所行故；<a id="a-5n"></a>其四意止，<a id="a-5o"></a>无意无念故；<a id="a-5p"></a>若四意断，<a id="a-5q"></a>其心以了，<a id="a-5r"></a>以不起不灭故；<a id="a-5s"></a>其神足飞，<a id="a-5t"></a>心广无际故；<a id="a-5u"></a>以行笃信，<a id="a-5v"></a>心无挂碍故；<a id="a-5w"></a>若修精进，<a id="a-5x"></a>心行寂静故；<a id="a-5y"></a>其意已念，<a id="a-5z"></a>心行得自在故；<a id="a-60"></a>其定意者，<a id="a-61"></a>斯平等心无有若干故；<a id="a-62"></a>其智慧根，<a id="a-63"></a>心无想故；<a id="a-64"></a>其势力者，<a id="a-65"></a>顺流心本故；<a id="a-66"></a>若以觉意，<a id="a-67"></a>心分别慧故；<a id="a-68"></a>奉行道业，<a id="a-69"></a>心无所想故；<a id="a-6A"></a>其寂然者，<a id="a-6B"></a>惔怕静思故；<a id="a-6C"></a>其观法心，<a id="a-6D"></a>见无著故；<a id="a-6E"></a>修行贤圣，<a id="a-6F"></a>究竟解心故；<a id="a-6G"></a>心念于佛，<a id="a-6H"></a>其明慧者心不妄想故；<a id="a-6I"></a>其心思道，<a id="a-6J"></a>志不可量故；<a id="a-6K"></a>其思念法，<a id="a-6L"></a>心平等故；<a id="a-6M"></a>思念圣众，<a id="a-6N"></a>心无所住训诲众生故；<a id="a-6O"></a>其心湛净，<a id="a-6P"></a>护于正法故；<a id="a-6Q"></a>其法诸界，<a id="a-6R"></a>心无所坏故；<a id="a-6S"></a>佛土清净，<a id="a-6T"></a>心等如空故；<a id="a-6U"></a>众相具足，<a id="a-6V"></a>心无别形相故；<a id="a-6W"></a>逮致忍辱，<a id="a-6X"></a>心无颠倒故；<a id="a-6Y"></a>阿惟越致，<a id="a-6Z"></a>心不复回还故；<a id="a-6a"></a>庄严道场在于三界，<a id="a-6b"></a>心不堕故；<a id="a-6c"></a>降伏魔业，<a id="a-6d"></a>心摄众生故；<a id="a-6e"></a>道所训诲，<a id="a-6f"></a>一切法心平等觉故；<a id="a-6g"></a>以转法轮，<a id="a-6h"></a>诸法无转，<a id="a-6i"></a>用心不还故；<a id="a-6j"></a>现大灭度，<a id="a-6k"></a>解生死源，<a id="a-6l"></a>以心平等自然之故。<a id="a-6m"></a>”</p>
  <p id="a6n">密迹金刚力士谓寂意曰：<a id="a-6o"></a>“菩萨若得不起法忍，<a id="a-6p"></a>心则甚密，<a id="a-6q"></a>心亦清净。<a id="a-6r"></a>心已清净，<a id="a-6s"></a>便解一切众生心净，<a id="a-6t"></a>普无不入。<a id="a-6u"></a>其众生心入于道心，<a id="a-6v"></a>一切众生心趣道心而被照明。<a id="a-6w"></a>犹如虚空普悉平等，<a id="a-6x"></a>遍入一切有形、<a id="a-6y"></a>无形道心，<a id="a-6z"></a>如是一切皆入众生心行。<a id="a-70"></a>”</p>
  <p id="a71">密迹金刚力士，<a id="a-72"></a>说是菩萨身口心密不可思议时，<a id="a-73"></a>七万二千诸天人众皆发无上正真道意，<a id="a-74"></a>三万二千菩萨逮得无所从生法忍，<a id="a-75"></a>万四千人远尘离垢诸法眼净，<a id="a-76"></a>八千比丘意解无漏。<a id="a-77"></a>是三千大千世界六返震动，<a id="a-78"></a>其大光明普照十方。</p>
  <p id="a79">上虚空中天雨众华，<a id="a-7A"></a>箜篌乐器不鼓自鸣，<a id="a-7B"></a>其妓乐音中演出如是：<a id="a-7C"></a>“其有闻是密迹金刚力士所说法谊，<a id="a-7D"></a>若有乐信，<a id="a-7E"></a>是等之人得立受决，<a id="a-7F"></a>爱喜经典受持读诵，<a id="a-7G"></a>广为人说不失道心，<a id="a-7H"></a>积功德本终不虚妄，<a id="a-7I"></a>曾以供养无央数佛植众德本，<a id="a-7J"></a>益于众生靡不蒙济。<a id="a-7K"></a>”</p>
  <p id="a7L">于是世尊告寂意：<a id="a-7M"></a>“汝宁闻彼妓乐所畅言响乎？<a id="a-7N"></a>”</p>
  <p id="a7O">答曰：<a id="a-7P"></a>“已闻，<a id="a-7Q"></a>世尊。<a id="a-7R"></a>唯然，<a id="a-7S"></a>大圣，<a id="a-7T"></a>谁之威神？<a id="a-7U"></a>”</p>
  <p id="a7V">佛语寂意：<a id="a-7W"></a>“有菩萨名雷音，<a id="a-7X"></a>从雷音王如来佛国发，<a id="a-7Y"></a>其国土名两氏，<a id="a-7Z"></a>来诣忍界，<a id="a-7a"></a>欲见吾身，<a id="a-7b"></a>稽首作礼启问法要，<a id="a-7c"></a>欲听说是如来秘要法教。<a id="a-7d"></a>在于虚空不现其身，<a id="a-7e"></a>供养如来及斯经典，<a id="a-7f"></a>故雨天华作诸妓乐，<a id="a-7g"></a>从其妓乐出是辈声。<a id="a-7h"></a>”</p>
  <p id="a7i">佛说未久，<a id="a-7j"></a>雷音菩萨从虚空下，<a id="a-7k"></a>稽首佛足，<a id="a-7l"></a>绕佛七匝，<a id="a-7m"></a>住于佛前，<a id="a-7n"></a>白天师言：<a id="a-7o"></a>“唯然，<a id="a-7p"></a>世尊！<a id="a-7q"></a>雷音王如来敬问无量，<a id="a-7r"></a>兴起轻便，<a id="a-7s"></a>游步康宁！<a id="a-7t"></a>”</p>
  <p id="a7u">尔时，<a id="a-7v"></a>世尊告问雷音菩萨：<a id="a-7w"></a>“善来正士，<a id="a-7x"></a>快哉！<a id="a-7y"></a>顾义故致奉现，<a id="a-7z"></a>宁欲听受如来秘要经典之慧？<a id="a-80"></a>今密迹金刚力士，<a id="a-81"></a>承佛威神而颁宣之。<a id="a-82"></a>”</p>
  <p id="a83">于是众会或有菩萨，<a id="a-84"></a>心自念言：<a id="a-85"></a>“斯密迹金刚力士，<a id="a-86"></a>在于何世积众德本？<a id="a-87"></a>在何佛所而发道心？<a id="a-88"></a>本何誓愿，<a id="a-89"></a>所逮辩才广大无极，<a id="a-8A"></a>巍巍如是？<a id="a-8B"></a>”</p>
  <p id="a8C">时，<a id="a-8D"></a>佛悉知是诸菩萨心中所念，<a id="a-8E"></a>告寂意菩萨：<a id="a-8F"></a>“乃往过去久远世时，<a id="a-8G"></a>无央数劫不可思议，<a id="a-8H"></a>尔时有佛，<a id="a-8I"></a>名无量勋宝锦净王，<a id="a-8J"></a>出现于世，<a id="a-8K"></a>如来、<a id="a-8L"></a>至真、<a id="a-8M"></a>等正觉、<a id="a-8N"></a>明行成、<a id="a-8O"></a>为善逝、<a id="a-8P"></a>世间解、<a id="a-8Q"></a>无上士、<a id="a-8R"></a>道法御、<a id="a-8S"></a>天人师，<a id="a-8T"></a>号佛世尊。<a id="a-8U"></a>世界曰庄严，<a id="a-8V"></a>劫名善见。<a id="a-8W"></a>其佛国土有异威德，<a id="a-8X"></a>人民炽盛皆得安隐，<a id="a-8Y"></a>五谷丰收，<a id="a-8Z"></a>土地大盛，<a id="a-8a"></a>咸共快乐，<a id="a-8b"></a>天人繁炽。<a id="a-8c"></a>地悉平等犹如砥掌，<a id="a-8d"></a>无沙尘秽、<a id="a-8e"></a>荆棘、<a id="a-8f"></a>瓦石，<a id="a-8g"></a>唯琉璃、<a id="a-8h"></a>水精、<a id="a-8i"></a>明月、<a id="a-8j"></a>珠玉、<a id="a-8k"></a>珊瑚、<a id="a-8l"></a>琥珀、<a id="a-8m"></a>砗磲、<a id="a-8n"></a>码碯遍布其地。<a id="a-8o"></a>其地柔软犹如天衣，<a id="a-8p"></a>有甘美香，<a id="a-8q"></a>光色甚好。<a id="a-8r"></a>生其好草如天綩綖，<a id="a-8s"></a>以足蹈上足下四寸，<a id="a-8t"></a>举足如故。<a id="a-8u"></a>其土快乐无有大寒，<a id="a-8v"></a>亦不大热。<a id="a-8w"></a>人民仁慈，<a id="a-8x"></a>性行和调，<a id="a-8y"></a>身口心定。<a id="a-8z"></a>香芬熏地，<a id="a-90"></a>绀琉璃色。<a id="a-91"></a>彼国人民普得自在，<a id="a-92"></a>皆受训诲，<a id="a-93"></a>淫怒痴薄，<a id="a-94"></a>安隐寂静悉有威力，<a id="a-95"></a>闻说法言皆识议理。<a id="a-96"></a>其佛世尊，<a id="a-97"></a>时诸声闻众有十二垓，<a id="a-98"></a>诸菩萨三千二亿。<a id="a-99"></a>其佛寿命三十六亿岁，<a id="a-9A"></a>无中夭者。<a id="a-9B"></a>斯庄严国其中四城，<a id="a-9C"></a>名曰快见，<a id="a-9D"></a>甚大广长。<a id="a-9E"></a>风雨时节，<a id="a-9F"></a>五谷丰饶。<a id="a-9G"></a>人民安宁，<a id="a-9H"></a>强不凌弱，<a id="a-9I"></a>各得其所。<a id="a-9J"></a>一一方城，<a id="a-9K"></a>广长各八十万里，<a id="a-9L"></a>相去四百里。<a id="a-9M"></a>有一大国，<a id="a-9N"></a>一一大国各有千郡县及诸村落丘聚，<a id="a-9O"></a>其土人民身长四里。<a id="a-9P"></a>是时大城快见四方大城，<a id="a-9Q"></a>复有大城名曰清净。<a id="a-9R"></a>王所治处土地广长，<a id="a-9S"></a>其城东西长二千五百六十里，<a id="a-9T"></a>南北广千二百八十里，<a id="a-9U"></a>郡国县邑各有一万，<a id="a-9V"></a>具足快乐。<a id="a-9W"></a>诸游观园各有一万，<a id="a-9X"></a>极甚清净，<a id="a-9Y"></a>七宝合成。</p>
  <p id="a9Z">“时，<a id="a-9a"></a>有转轮圣王，<a id="a-9b"></a>名曰勇郡王，<a id="a-9c"></a>有七宝：<a id="a-9d"></a>一曰、<a id="a-9e"></a>金轮，<a id="a-9f"></a>二曰、<a id="a-9g"></a>白象有六牙，<a id="a-9h"></a>三曰、<a id="a-9i"></a>绀色马朱髦尾，<a id="a-9j"></a>四曰、<a id="a-9k"></a>明月神珠，<a id="a-9l"></a>五曰、<a id="a-9m"></a>玉女妻，<a id="a-9n"></a>六曰、<a id="a-9o"></a>主藏圣臣，<a id="a-9p"></a>七曰、<a id="a-9q"></a>主兵大将军。<a id="a-9r"></a>主四天下，<a id="a-9s"></a>供过去佛植众德本，<a id="a-9t"></a>威神难量；<a id="a-9u"></a>发无上正真之道心，<a id="a-9v"></a>逮不退转。<a id="a-9w"></a>在城中央立一屋宅，<a id="a-9x"></a>广长高大，<a id="a-9y"></a>长广各六百四十里。<a id="a-9z"></a>以七宝立七重墙壁，<a id="a-A0"></a>栏楯七重，<a id="a-A1"></a>交道七重，<a id="a-A2"></a>宝幔七重，<a id="a-A3"></a>七重深堑。<a id="a-A4"></a>其宅里内，<a id="a-A5"></a>有四大果园生若干花，<a id="a-A6"></a>一名妙华，<a id="a-A7"></a>二名功勋阿，<a id="a-A8"></a>三名山河，<a id="a-A9"></a>四名春安。<a id="a-AA"></a>有池水满，<a id="a-AB"></a>广长各二十里，<a id="a-AC"></a>皆以众宝而作栏楯，<a id="a-AD"></a>紫金为池，<a id="a-AE"></a>紫金琉璃以为底沙，<a id="a-AF"></a>满八味水合生宝华，<a id="a-AG"></a>凫、<a id="a-AH"></a>雁、<a id="a-AI"></a>鸳鸯异类之鸟游戏其中。<a id="a-AJ"></a>一浴池名施财，<a id="a-AK"></a>二名上窟，<a id="a-AL"></a>三名上香，<a id="a-AM"></a>四名妙御。<a id="a-AN"></a>中宫婇女七万六千，<a id="a-AO"></a>如天玉女，<a id="a-AP"></a>各有好相端正殊好，<a id="a-AQ"></a>非世之有。<a id="a-AR"></a>其王正后玉女宝及诸婇女，<a id="a-AS"></a>皆发无上正真道意。<a id="a-AT"></a>王有千子，<a id="a-AU"></a>具足勇猛，<a id="a-AV"></a>与众殊异，<a id="a-AW"></a>端正超绝，<a id="a-AX"></a>二十八相严饰其身，<a id="a-AY"></a>志性仁和，<a id="a-AZ"></a>亦俱同心发大道意。</p>
  <p id="aAa">“尔时，<a id="a-Ab"></a>其佛游在清净大国，<a id="a-Ac"></a>其王勇郡，<a id="a-Ad"></a>供养无量勋宝罽净王如来，<a id="a-Ae"></a>具足亿岁；<a id="a-Af"></a>诸菩萨众、<a id="a-Ag"></a>声闻等，<a id="a-Ah"></a>衣被、<a id="a-Ai"></a>饮食、<a id="a-Aj"></a>床卧、<a id="a-Ak"></a>医药一切所安，<a id="a-Al"></a>园观、<a id="a-Am"></a>浴池、<a id="a-An"></a>屋宅、<a id="a-Ao"></a>讲堂、<a id="a-Ap"></a>房室、<a id="a-Aq"></a>精舍、<a id="a-Ar"></a>高台、<a id="a-As"></a>楼阁，<a id="a-At"></a>一一比丘与二侍使给所当得。<a id="a-Au"></a>其王诸子，<a id="a-Av"></a>志性安和，<a id="a-Aw"></a>无放逸行，<a id="a-Ax"></a>常以至心供奉如来听受经典，<a id="a-Ay"></a>不乐爱欲戏笑邪业；<a id="a-Az"></a>以无放逸听受经典不以生心，<a id="a-B0"></a>不久即逮兴五神通；<a id="a-B1"></a>以得神通踊在虚空，<a id="a-B2"></a>犹如雁王飞行自在无所挂碍，<a id="a-B3"></a>从其一观复至一观，<a id="a-B4"></a>从县至县从国游国，<a id="a-B5"></a>从一天下至一天下普行游观，<a id="a-B6"></a>以是要偈为大众说：</p>
  <p id="aB7">“‘诸佛兴出世，<a id="a-B8"></a>　玄远甚难值！</p>
  <p id="aB9">人生在世间，<a id="a-BA"></a>　亦甚难得遇！</p>
  <p id="aBB">诸人咸同志，<a id="a-BC"></a>　俱信乐听经，</p>
  <p id="aBD">于亿百千劫，<a id="a-BE"></a>　甚复不可遭！</p>
  <p id="aBF">今人中之雄，<a id="a-BG"></a>　以出于世间，</p>
  <p id="aBH">欲令寂然定，<a id="a-BI"></a>　故说经法义。</p>
  <p id="aBJ">从安住世尊，<a id="a-BK"></a>　咨受教训诲，</p>
  <p id="aBL">求于大圣明，<a id="a-BM"></a>　奉启佛至言。</p>
  <p id="aBN">以听受经法，<a id="a-BO"></a>　弃捐于恶趣；</p>
  <p id="aBP">以逮闻正法，<a id="a-BQ"></a>　得坐极安处；</p>
  <p id="aBR">以逮闻正法，<a id="a-BS"></a>　消除众尘劳；</p>
  <p id="aBT">因其听受慧，<a id="a-BU"></a>　得致正真法。<a id="a-BV"></a>’</p>
  <p id="aBW">“彼时布宣训，<a id="a-BX"></a>　而演是甘香，</p>
  <p id="aBY">缘其斯瑞应，<a id="a-BZ"></a>　地六返震动。</p>
  <p id="aBa">普布告天人，<a id="a-Bb"></a>　诸天举叹曰，</p>
  <p id="aBc">即时雨天华，<a id="a-Bd"></a>　其华若干种。</p>
  <p id="aBe">众生皆来集，<a id="a-Bf"></a>　不可称计数，</p>
  <p id="aBg">最胜之开化，<a id="a-Bh"></a>　皆入于道法。</p>
  <p id="aBi">前稽首足下，<a id="a-Bj"></a>　礼于天人尊，</p>
  <p id="aBk">皆俱以叉手，<a id="a-Bl"></a>　恭恪而住立。</p>
  <p id="aBm">其最胜圣师，<a id="a-Bn"></a>　是逮得是心，</p>
  <p id="aBo">随时顺义理，<a id="a-Bp"></a>　而为说经法。</p>
  <p id="aBq">斯等之伴侣，<a id="a-Br"></a>　得闻安住法，</p>
  <p id="aBs">三十六亿俱，<a id="a-Bt"></a>　悉发大道心。</p>
  <p id="aBu">其三百亿众，<a id="a-Bv"></a>　具足不减一，</p>
  <p id="aBw">皆以得清净，<a id="a-Bx"></a>　极上之法眼。</p>
  <p id="aBy">其心以厌患，<a id="a-Bz"></a>　于俗之家业，</p>
  <p id="aC0">悉共在彼世，<a id="a-C1"></a>　弃家行学道。</p>
  <p id="aC2">诸人无数众，<a id="a-C3"></a>　亿载兆垓人，</p>
  <p id="aC4">咸启受经戒，<a id="a-C5"></a>　皆作清信士。</p>
  <p id="aC6">以逮闻经法，<a id="a-C7"></a>　稽首佛足下，</p>
  <p id="aC8">各各前辞别，<a id="a-C9"></a>　悉自还归家。<a id="a-CA"></a>”</p>
  <p id="aCB">佛告寂意：<a id="a-CC"></a>“尔时，<a id="a-CD"></a>王太子并共父王，<a id="a-CE"></a>以栴檀造立楼阁，<a id="a-CF"></a>广长清净好校饰之，<a id="a-CG"></a>作诸窗牖以众宝成。<a id="a-CH"></a>以牛头栴檀香，<a id="a-CI"></a>一升烧气遍天下皆有美香，<a id="a-CJ"></a>以是栴檀造立楼阁，<a id="a-CK"></a>广长高大高四百里庄严校饰，<a id="a-CL"></a>威神显现巍巍无量，<a id="a-CM"></a>正四方好四角四柱，<a id="a-CN"></a>所作平正安不倾斜。<a id="a-CO"></a>其王勇郡，<a id="a-CP"></a>因欲往到无量勋宝罽净王如来所，<a id="a-CQ"></a>奉视稽首，<a id="a-CR"></a>咨问听受经典，<a id="a-CS"></a>劝王眷属：<a id="a-CT"></a>‘人命难得！<a id="a-CU"></a>佛兴难值！<a id="a-CV"></a>亿载时有，<a id="a-CW"></a>经道难闻！<a id="a-CX"></a>宜往奉视咨受经典。<a id="a-CY"></a>’王及太子、<a id="a-CZ"></a>夫人、<a id="a-Ca"></a>婇女，<a id="a-Cb"></a>大臣、<a id="a-Cc"></a>百官、<a id="a-Cd"></a>人民大小，<a id="a-Ce"></a>皆入校露高台楼阁，<a id="a-Cf"></a>坐于百千严饰宝床，<a id="a-Cg"></a>以众华香、<a id="a-Ch"></a>杂香、<a id="a-Ci"></a>衣服、<a id="a-Cj"></a>宝盖、<a id="a-Ck"></a>幢幡、<a id="a-Cl"></a>鼓诸妓乐，<a id="a-Cm"></a>以恭恪心奉事尊敬，<a id="a-Cn"></a>宝珠交露高台楼阁以贡上之。<a id="a-Co"></a>一切同心仁和之意，<a id="a-Cp"></a>上在虚空犹凤凰王，<a id="a-Cq"></a>与诸众俱无所挂碍，<a id="a-Cr"></a>飞行浮疾往诣佛所。<a id="a-Cs"></a>其宝交露高台楼阁以到大会，<a id="a-Ct"></a>前诣佛所。<a id="a-Cu"></a>斯宝交露高台楼阁，<a id="a-Cv"></a>绕佛七匝还住一面。<a id="a-Cw"></a>王及大众各下以出，<a id="a-Cx"></a>前礼佛足及礼圣众，<a id="a-Cy"></a>绕佛七匝因在前住，<a id="a-Cz"></a>白世尊曰：<a id="a-D0"></a>‘久服圣音，<a id="a-D1"></a>国有多事，<a id="a-D2"></a>不寻奉现，<a id="a-D3"></a>惭愧无颜，<a id="a-D4"></a>饥虚之情今日乃果。<a id="a-D5"></a>’</p>
  <p id="aD6">“时佛大圣，<a id="a-D7"></a>见王真心，<a id="a-D8"></a>宫人眷属故来听法，<a id="a-D9"></a>则以随观，<a id="a-DA"></a>从其心本，<a id="a-DB"></a>应病与药颁宣经法。<a id="a-DC"></a>佛告大王：<a id="a-DD"></a>‘志建大乘有四事法，<a id="a-DE"></a>所游殊特不违大道。<a id="a-DF"></a>何谓为四？<a id="a-DG"></a>若学大乘笃信重人，<a id="a-DH"></a>所游殊特不违道意。<a id="a-DI"></a>何谓为信？<a id="a-DJ"></a>若以喜乐奉诸贤圣，<a id="a-DK"></a>所不当造终不行之。<a id="a-DL"></a>大王恭敬则学大乘，<a id="a-DM"></a>所游殊特不违大道；<a id="a-DN"></a>若谦恪听于贤圣经，<a id="a-DO"></a>至心入耳，<a id="a-DP"></a>闻则受持以不自大。<a id="a-DQ"></a>学于大乘，<a id="a-DR"></a>所游殊特不违大道；<a id="a-DS"></a>以不自大观见众圣，<a id="a-DT"></a>稽首作礼一心归命。<a id="a-DU"></a>若尊精进学于大乘，<a id="a-DV"></a>所游殊特不违大道；<a id="a-DW"></a>以用精进轻身口心，<a id="a-DX"></a>举动便宜行以越度于一切行。<a id="a-DY"></a>是为四事。<a id="a-DZ"></a>’</p>
  <p id="aDa">“佛告王曰：<a id="a-Db"></a>‘复有四事，<a id="a-Dc"></a>见无放逸，<a id="a-Dd"></a>所见拥护。<a id="a-De"></a>何谓为四？<a id="a-Df"></a>将护诸根，<a id="a-Dg"></a>见爱欲难；<a id="a-Dh"></a>晓一切受想；<a id="a-Di"></a>知无常；<a id="a-Dj"></a>因法得生，<a id="a-Dk"></a>命根第一。<a id="a-Dl"></a>是为四事。<a id="a-Dm"></a>菩萨有四事，<a id="a-Dn"></a>名曰法王。<a id="a-Do"></a>何谓为四？<a id="a-Dp"></a>一曰、<a id="a-Dq"></a>不舍道心；<a id="a-Dr"></a>二曰、<a id="a-Ds"></a>亦复劝化他人发意；<a id="a-Dt"></a>三曰、<a id="a-Du"></a>以诸德本，<a id="a-Dv"></a>劝助道心，<a id="a-Dw"></a>所可闻者意广无极；<a id="a-Dx"></a>四曰、<a id="a-Dy"></a>一切释、<a id="a-Dz"></a>梵及四天王，<a id="a-E0"></a>其诸声闻并缘觉地，<a id="a-E1"></a>至于无极无坏弘广无穷之业。<a id="a-E2"></a>是为四事。<a id="a-E3"></a>是故，<a id="a-E4"></a>大王，<a id="a-E5"></a>当行无放逸，<a id="a-E6"></a>常修笃信，<a id="a-E7"></a>好喜无量道法之义，<a id="a-E8"></a>常受正法，<a id="a-E9"></a>以法之乐而以自娱。<a id="a-EA"></a>若以精进求于道法，<a id="a-EB"></a>大王所行不贪境界。<a id="a-EC"></a>所以者何？<a id="a-ED"></a>大王当解，<a id="a-EE"></a>贪欲无厌犹饮碱水，<a id="a-EF"></a>其见贤圣智慧之明乃知限节。<a id="a-EG"></a>人命甚短，<a id="a-EH"></a>安少苦多，<a id="a-EI"></a>生无不终，<a id="a-EJ"></a>当就后世，<a id="a-EK"></a>常畏将来心不可保。<a id="a-EL"></a>今日大王所供养佛，<a id="a-EM"></a>因是德本，<a id="a-EN"></a>以有四事具足劝助。<a id="a-EO"></a>何谓为四？<a id="a-EP"></a>世世财富不可限量，<a id="a-EQ"></a>功德福报不可尽极，<a id="a-ER"></a>圣明之慧而无涯底，<a id="a-ES"></a>辩才之智悉无穷尽。<a id="a-ET"></a>是为四。<a id="a-EU"></a>复有四事而当劝助，<a id="a-EV"></a>何谓为四？<a id="a-EW"></a>身行清净功德之业；<a id="a-EX"></a>言行清净，<a id="a-EY"></a>戒禁具足；<a id="a-EZ"></a>心行清净，<a id="a-Ea"></a>博闻无厌；<a id="a-Eb"></a>其法清净，<a id="a-Ec"></a>圣明为党。<a id="a-Ed"></a>是为四。<a id="a-Ee"></a>复有四事劝助德本。<a id="a-Ef"></a>何谓为四？<a id="a-Eg"></a>善权方便，<a id="a-Eh"></a>修清净行；<a id="a-Ei"></a>训诲众生，<a id="a-Ej"></a>智度无极；<a id="a-Ek"></a>以清净业降伏魔官，<a id="a-El"></a>誓愿清净，<a id="a-Em"></a>言行相应；<a id="a-En"></a>一切诸佛法悉清净，<a id="a-Eo"></a>积功累德逮见诸佛。<a id="a-Ep"></a>是为四。<a id="a-Eq"></a>’</p>
  <p id="aEr">“尔时，<a id="a-Es"></a>世尊为勇郡转轮圣王，<a id="a-Et"></a>说经中慧分别深义。<a id="a-Eu"></a>其王心解即时欣然，<a id="a-Ev"></a>便解身颈无数百千奇珍珠璎以贡上佛，<a id="a-Ew"></a>举国事佛给所当得，<a id="a-Ex"></a>奉持五戒，<a id="a-Ey"></a>尽其形寿净修梵行。<a id="a-Ez"></a>其王中宫夫人婇女，<a id="a-F0"></a>从佛闻法心中喜悦，<a id="a-F1"></a>随时之心抱柔和意，<a id="a-F2"></a>无阴盖心，<a id="a-F3"></a>脱身衣被奇异宝璎以覆佛上，<a id="a-F4"></a>启白报王：<a id="a-F5"></a>‘欲得舍家出家为沙门，<a id="a-F6"></a>净修梵行，<a id="a-F7"></a>尽其形寿奉持禁戒。<a id="a-F8"></a>’王即听之。</p>
  <p id="aF9">“如是，<a id="a-FA"></a>寂意，<a id="a-FB"></a>其勇郡王奉无极法，<a id="a-FC"></a>逮法财富，<a id="a-FD"></a>稽首佛足，<a id="a-FE"></a>绕佛七匝，<a id="a-FF"></a>与中宫婇女及其官属，<a id="a-FG"></a>入大高台楼阁交露，<a id="a-FH"></a>便涌出上于虚空中，<a id="a-FI"></a>须臾之间即复还服清净大国。<a id="a-FJ"></a>于是圣王以十五日月盛满时若干种华，<a id="a-FK"></a>出入行到游观之园，<a id="a-FL"></a>中宫眷属观见好地，<a id="a-FM"></a>彼时圣王在游观园作众妓乐。<a id="a-FN"></a>其二正夫人，<a id="a-FO"></a>一名不行步，<a id="a-FP"></a>二名无虚损，<a id="a-FQ"></a>从宫中出，<a id="a-FR"></a>洗身沐浴，<a id="a-FS"></a>适还去已，<a id="a-FT"></a>以香熏衣坐莲华台妙胜床席。<a id="a-FU"></a>有二孩童，<a id="a-FV"></a>自然来上夫人膝上，<a id="a-FW"></a>结跏趺坐，<a id="a-FX"></a>端正殊好，<a id="a-FY"></a>非世所见，<a id="a-FZ"></a>有二十八大人之相庄严其身。<a id="a-Fa"></a>适自然现，<a id="a-Fb"></a>即时虚空中百千诸天举声叹曰：<a id="a-Fc"></a>‘是二孩童则法神圣，<a id="a-Fd"></a>一名法意，<a id="a-Fe"></a>二名法念。<a id="a-Ff"></a>’是二孩童适自然现，<a id="a-Fg"></a>时其名法念孩童，<a id="a-Fh"></a>坐不移夫人膝上；<a id="a-Fi"></a>其法意孩童子，<a id="a-Fj"></a>化生无损夫人膝上。<a id="a-Fk"></a>适跏趺坐，<a id="a-Fl"></a>异口同音而说颂曰：</p>
  <p id="aFm">“‘若有守己身，<a id="a-Fn"></a>　能发菩提心，</p>
  <p id="aFo">斯等之学士，<a id="a-Fp"></a>　为致善福庆。</p>
  <p id="aFq">以为曾睹见，<a id="a-Fr"></a>　护吼兴现世，</p>
  <p id="aFs">常以欢悦心，<a id="a-Ft"></a>　一志供事佛。</p>
  <p id="aFu">为大神通业，<a id="a-Fv"></a>　快得受救护，</p>
  <p id="aFw">得消生死轮，<a id="a-Fx"></a>　疾灭无所生。</p>
  <p id="aFy">若发菩提心，<a id="a-Fz"></a>　未曾忽忘之，</p>
  <p id="aG0">以救摄众生，<a id="a-G1"></a>　坏破生死难。</p>
  <p id="aG2">其上方境界，<a id="a-G3"></a>　不可计佛土，</p>
  <p id="aG4">彼土而有佛，<a id="a-G5"></a>　号名曰时节。</p>
  <p id="aG6">从彼佛土来，<a id="a-G7"></a>　以用法故举，</p>
  <p id="aG8">亦欲见功勋，<a id="a-G9"></a>　国土之所有。<a id="a-GA"></a>’</p>
  <p id="aGB">“于时二孩童，<a id="a-GC"></a>　各从所坐起，</p>
  <p id="aGD">因便从母膝，<a id="a-GE"></a>　移下在于地，</p>
  <p id="aGF">俱发进其路，<a id="a-GG"></a>　行诣天人尊。</p>
  <p id="aGH">前稽首佛足，<a id="a-GI"></a>　却退叉手住：</p>
  <p id="aGJ">‘四方宣佛德，<a id="a-GK"></a>　今故来听经。</p>
  <p id="aGL">佛法甚难致！<a id="a-GM"></a>　闻受亦难遇！</p>
  <p id="aGN">以得闻是法，<a id="a-GO"></a>　当启人尊胜。</p>
  <p id="aGP">至诚于佛道，<a id="a-GQ"></a>　无上正真业，</p>
  <p id="aGR">诸佛之道法，<a id="a-GS"></a>　为甚难得值！</p>
  <p id="aGT">爱乐经义者，<a id="a-GU"></a>　亦复倍难遭！</p>
  <p id="aGV">今日以闲静，<a id="a-GW"></a>　用亲友好法，</p>
  <p id="aGX">随顺之威则，<a id="a-GY"></a>　奉敬信法教。</p>
  <p id="aGZ">慕嘉于精进，<a id="a-Ga"></a>　所行无放逸，</p>
  <p id="aGb">以得为沙门，<a id="a-Gc"></a>　如是处闲居。</p>
  <p id="aGd">愍念住如是，<a id="a-Ge"></a>　质朴等无量，</p>
  <p id="aGf">常抱惭愧心，<a id="a-Gg"></a>　知博闻难遇！</p>
  <p id="aGh">其慈普具足，<a id="a-Gi"></a>　愍念于众生，</p>
  <p id="aGj">以能达深法，<a id="a-Gk"></a>　乃可逮法忍。</p>
  <p id="aGl">计诸威力势，<a id="a-Gm"></a>　其心无怯羸，</p>
  <p id="aGn">摄救诸众生，<a id="a-Go"></a>　开化一切难。</p>
  <p id="aGp">若在于独处，<a id="a-Gq"></a>　造业无思议，</p>
  <p id="aGr">以不贪其身，<a id="a-Gs"></a>　寿命根亦然。</p>
  <p id="aGt">于学禁无厌，<a id="a-Gu"></a>　我思于道法，</p>
  <p id="aGv">以是能晓了，<a id="a-Gw"></a>　逮功勋若斯。</p>
  <p id="aGx">若能学如是，<a id="a-Gy"></a>　第一甚难得，</p>
  <p id="aGz">其法王之业，<a id="a-H0"></a>　咨嗟此最上。</p>
  <p id="aH1">斯诸法之要，<a id="a-H2"></a>　报应普备足，</p>
  <p id="aH3">当发往俱到，<a id="a-H4"></a>　圣安住佛所。</p>
  <p id="aH5">其斯诸明智，<a id="a-H6"></a>　受菩萨道行，</p>
  <p id="aH7">奉行清白法，<a id="a-H8"></a>　以用宣布教。</p>
  <p id="aH9">随时而闲静，<a id="a-HA"></a>　逮到五神通，</p>
  <p id="aHB">因其识皆念，<a id="a-HC"></a>　所行法惔怕。<a id="a-HD"></a>’</p>
  <p id="aHE">“其王二太子，<a id="a-HF"></a>　与夫人婇女，</p>
  <p id="aHG">斯二明智等，<a id="a-HH"></a>　行菩萨之法。</p>
  <p id="aHI">以获神通慧，<a id="a-HJ"></a>　经行虚空中，</p>
  <p id="aHK">往到世尊所，<a id="a-HL"></a>　功勋智慧海。</p>
  <p id="aHM">前稽首佛足，<a id="a-HN"></a>　自归人中尊，</p>
  <p id="aHO">一切悉和同，<a id="a-HP"></a>　俱往叉手礼。</p>
  <p id="aHQ">法意前启佛，<a id="a-HR"></a>　并余一切众：</p>
  <p id="aHS">‘惟愿大圣尊，<a id="a-HT"></a>　为我说道法。<a id="a-HU"></a>’</p>
  <p id="aHV">“最胜知是等，<a id="a-HW"></a>　心中之所念，</p>
  <p id="aHX">则为分别说，<a id="a-HY"></a>　深妙之法义：</p>
  <p id="aHZ">‘是一切诸法，<a id="a-Ha"></a>　皆从因缘起，</p>
  <p id="aHb">本无主师教，<a id="a-Hc"></a>　从造化现生。</p>
  <p id="aHd">其解内以空，<a id="a-He"></a>　外则无因缘，</p>
  <p id="aHf">是一切诸法，<a id="a-Hg"></a>　恍惚悉空虚。</p>
  <p id="aHh">以能察本末，<a id="a-Hi"></a>　无作见清净，</p>
  <p id="aHj">计之犹虚空，<a id="a-Hk"></a>　常不可护持。<a id="a-Hl"></a>’</p>
  <p id="aHm">“佛以无数便，<a id="a-Hn"></a>　为此等颁宣，</p>
  <p id="aHo">分别敷演此，<a id="a-Hp"></a>　深奥之正真。</p>
  <p id="aHq">七十六垓人，<a id="a-Hr"></a>　及二亿载众，</p>
  <p id="aHs">一时皆得成，<a id="a-Ht"></a>　柔顺之法忍。</p>
  <p id="aHu">“是时转轮圣王勇郡，<a id="a-Hv"></a>中宫太子眷属万民，<a id="a-Hw"></a>绕佛作礼，<a id="a-Hx"></a>供养世尊及与圣众，<a id="a-Hy"></a>昼夜七日毕竟还归其宫。<a id="a-Hz"></a>于是勇郡转轮圣王，<a id="a-I0"></a>独处宴坐，<a id="a-I1"></a>在于清净高阁交露，<a id="a-I2"></a>自心念言：<a id="a-I3"></a>‘是吾诸子皆发无上正真道意。<a id="a-I4"></a>今当试之，<a id="a-I5"></a>何所太子先当逮致无上正真之道，<a id="a-I6"></a>为最正觉者？<a id="a-I7"></a>’便敕工师，<a id="a-I8"></a>作七宝瓶极好团圆，<a id="a-I9"></a>作七宝㼤显现微妙，<a id="a-IA"></a>又高七仞为四十九尺。<a id="a-IB"></a>使诸千太子各各疏名，<a id="a-IC"></a>作七宝筹，<a id="a-ID"></a>著瓶中举瓶著㼤上，<a id="a-IE"></a>咸共夙夜七日供养。<a id="a-IF"></a>以天华香、<a id="a-IG"></a>捣香、<a id="a-IH"></a>杂香、<a id="a-II"></a>华盖、<a id="a-IJ"></a>幢幡，<a id="a-IK"></a>作众妓乐，<a id="a-IL"></a>供养宝瓶所疏名号。<a id="a-IM"></a>十千天子来佐劝助供养名号。<a id="a-IN"></a>时，<a id="a-IO"></a>转轮王过七日后，<a id="a-IP"></a>取七宝瓶，<a id="a-IQ"></a>在中宫夫人、<a id="a-IR"></a>婇女、<a id="a-IS"></a>诸太子众前，<a id="a-IT"></a>举著紫金案上，<a id="a-IU"></a>使人举瓶，<a id="a-IV"></a>令诸太子各各探筹。<a id="a-IW"></a>有太子名曰净意，<a id="a-IX"></a>得第一筹。<a id="a-IY"></a>适得此筹，<a id="a-IZ"></a>于时三千大千国土六返震动，<a id="a-Ia"></a>中宫夫人、<a id="a-Ib"></a>婇女、<a id="a-Ic"></a>一切妓乐不鼓自鸣。</p>
  <p id="aId">“于寂意所念云何？<a id="a-Ie"></a>彼时净意太子岂异人乎？<a id="a-If"></a>莫造异观！<a id="a-Ig"></a>所以者何？<a id="a-Ih"></a>则拘留孙如来是也；<a id="a-Ii"></a>从次太子名离名闻兵，<a id="a-Ij"></a>则拘那含牟尼佛是也；<a id="a-Ik"></a>次有太子名寂根，<a id="a-Il"></a>则迦葉如来是也；<a id="a-Im"></a>次有太子名一切苦利，<a id="a-In"></a>则吾身是也；<a id="a-Io"></a>次有太子名雨室，<a id="a-Ip"></a>则弥勒如来是也；<a id="a-Iq"></a>次有太子名明月珠服，<a id="a-Ir"></a>将来作佛名曰师子；<a id="a-Is"></a>次有太子于将来世成佛，<a id="a-It"></a>名曰妙英；<a id="a-Iu"></a>次有太子名贤氏，<a id="a-Iv"></a>将来成佛名曰供养；<a id="a-Iw"></a>次有太子名曰光首，<a id="a-Ix"></a>后成佛时号曰妙华；<a id="a-Iy"></a>次有太子名曰莲华氏，<a id="a-Iz"></a>后成佛时号曰奉养；<a id="a-J0"></a>次有太子名离垢光，<a id="a-J1"></a>后成佛时号曰善目；<a id="a-J2"></a>次有太子名兵氏，<a id="a-J3"></a>后成佛时号曰快臂；<a id="a-J4"></a>次有太子名曰意妙，<a id="a-J5"></a>后成佛时号曰焰光；<a id="a-J6"></a>次有太子名曰净复净，<a id="a-J7"></a>后成佛时号曰焰味；<a id="a-J8"></a>次有太子名曰富党，<a id="a-J9"></a>后成佛时号曰无退没；<a id="a-JA"></a>次有太子名曰离垢净，<a id="a-JB"></a>后成佛时号曰执德；<a id="a-JC"></a>次有太子名曰坚强，<a id="a-JD"></a>后成佛时号曰宝事；<a id="a-JE"></a>次有太子名曰宝称，<a id="a-JF"></a>后成佛时号曰无欺世。<a id="a-JG"></a>于是寂意，<a id="a-JH"></a>取要言之，<a id="a-JI"></a>次广具足。<a id="a-JJ"></a>有太子名曰甘铠，<a id="a-JK"></a>庄严第九百九十九，<a id="a-JL"></a>千不满一，<a id="a-JM"></a>后成佛时号曰无量德宝称，<a id="a-JN"></a>在是贤劫立兴来世。<a id="a-JO"></a>”</p>
  <p id="aJP">佛言：<a id="a-JQ"></a>“如是，<a id="a-JR"></a>寂意，<a id="a-JS"></a>有太子名意无量，<a id="a-JT"></a>得最后筹，<a id="a-JU"></a>是王太子当在最后成行觉道。<a id="a-JV"></a>时，<a id="a-JW"></a>其诸太子轻易调戏，<a id="a-JX"></a>数数笑之，<a id="a-JY"></a>众等各言：<a id="a-JZ"></a>‘我当成佛时，<a id="a-Ja"></a>降魔官属，<a id="a-Jb"></a>转于法轮，<a id="a-Jc"></a>开化度脱无量众生令至灭度。<a id="a-Jd"></a>假众生尽，<a id="a-Je"></a>后何所设？<a id="a-Jf"></a>当何救济？<a id="a-Jg"></a>’其后太子名意无量，<a id="a-Jh"></a>目自睹见，<a id="a-Ji"></a>得最后筹穷底成佛，<a id="a-Jj"></a>应时愁恼：<a id="a-Jk"></a>‘吾独何衅穷底得筹？<a id="a-Jl"></a>’五体投地犹太山崩，<a id="a-Jm"></a>口自宣言：<a id="a-Jn"></a>‘诸佛道法不可称量，<a id="a-Jo"></a>众生之界亦无有限，<a id="a-Jp"></a>所愿殊特不可思议。<a id="a-Jq"></a>’寻即立一切愿：<a id="a-Jr"></a>‘令我兄弟千人成佛，<a id="a-Js"></a>后所教弟子，<a id="a-Jt"></a>所度多少，<a id="a-Ju"></a>其寿长短，<a id="a-Jv"></a>计合是等一切寿命，<a id="a-Jw"></a>与我成佛道时所寿久长若干适同。<a id="a-Jx"></a>仁等所有一切圣众，<a id="a-Jy"></a>我成佛时圣众独尔，<a id="a-Jz"></a>颁宣经法所化度脱一切众生，<a id="a-K0"></a>亦复如是，<a id="a-K1"></a>与仁千人功勋巍巍适等无异不可限量。<a id="a-K2"></a>假使吾身所言至诚，<a id="a-K3"></a>合成不虚，<a id="a-K4"></a>三千大千世界为吾现瑞，<a id="a-K5"></a>六返震动，<a id="a-K6"></a>天雨众华，<a id="a-K7"></a>箜篌乐器不鼓自鸣。<a id="a-K8"></a>’时意无量国王太子适立斯誓，<a id="a-K9"></a>寻时三千大千世界，<a id="a-KA"></a>六返震动，<a id="a-KB"></a>天雨众华，<a id="a-KC"></a>箜篌乐器不鼓自鸣。<a id="a-KD"></a>上虚空中诸天百千，<a id="a-KE"></a>而叹颂曰：<a id="a-KF"></a>‘当如所愿最后成佛，<a id="a-KG"></a>名曰楼由如来、<a id="a-KH"></a>至真、<a id="a-KI"></a>等正觉。<a id="a-KJ"></a>’”</p>
  <p id="aKK">佛言：<a id="a-KL"></a>“寂意，<a id="a-KM"></a>何故名之楼由？<a id="a-KN"></a>尔时愁感自投于地，<a id="a-KO"></a>用得下筹自积誓愿，<a id="a-KP"></a>由斯世尊号之楼由。<a id="a-KQ"></a>于彼世时，<a id="a-KR"></a>其王太子誓愿已竟，<a id="a-KS"></a>说此偈言：</p>
  <p id="aKT">“‘是诸佛道法，<a id="a-KU"></a>　犹等如虚空，</p>
  <p id="aKV">意觉若如幻，<a id="a-KW"></a>　众生不可尽。</p>
  <p id="aKX">所愿誓吉祥，<a id="a-KY"></a>　戒禁成清净，</p>
  <p id="aKZ">诸仁且听是，<a id="a-Ka"></a>　我所欲誓愿：</p>
  <p id="aKb">合集诸仁君，<a id="a-Kc"></a>　所寿之有限，</p>
  <p id="aKd">诸重尊圣王，<a id="a-Ke"></a>　一切皆尽见，</p>
  <p id="aKf">计是诸佛名，<a id="a-Kg"></a>　与我一寿等，</p>
  <p id="aKh">成佛名楼由，<a id="a-Ki"></a>　比丘众如是。<a id="a-Kj"></a>’</p>
  <p id="aKk">“其王太子感，<a id="a-Kl"></a>　故宣是言辞，</p>
  <p id="aKm">诸天立虚空，<a id="a-Kn"></a>　举声叹颂曰：</p>
  <p id="aKo">‘如今清净人，<a id="a-Kp"></a>　所愿必当成，</p>
  <p id="aKq">因以众生故，<a id="a-Kr"></a>　会成所要誓。<a id="a-Ks"></a>’”</p>
  <p id="aKt">佛告寂意菩萨：<a id="a-Ku"></a>“欲知尔时意无量太子乎？<a id="a-Kv"></a>”</p>
  <p id="aKw">答曰：<a id="a-Kx"></a>“不及。<a id="a-Ky"></a>”</p>
  <p id="aKz">佛言：<a id="a-L0"></a>“在是贤劫最后成佛，<a id="a-L1"></a>号曰楼由。<a id="a-L2"></a>于贤劫中，<a id="a-L3"></a>所与诸佛千不满一，<a id="a-L4"></a>所度众生，<a id="a-L5"></a>诸菩萨、<a id="a-L6"></a>学比丘圣众，<a id="a-L7"></a>不及楼由。<a id="a-L8"></a>最后成佛而寿半劫，<a id="a-L9"></a>所度众生，<a id="a-LA"></a>菩萨、<a id="a-LB"></a>声闻一切圣众，<a id="a-LC"></a>竟于贤劫，<a id="a-LD"></a>与九百九十九佛所度适等无有差特。<a id="a-LE"></a>”</p>
  <p id="aLF">佛告寂意：<a id="a-LG"></a>“且观菩萨善权方便，<a id="a-LH"></a>成就禁戒而有殊特，<a id="a-LI"></a>具足誓愿独步独坐，<a id="a-LJ"></a>周旋三界曾无休废。<a id="a-LK"></a>所以者何？<a id="a-LL"></a>楼由如来独以一身开化众生，<a id="a-LM"></a>与千佛兴所度无异，<a id="a-LN"></a>所益无限巍巍若斯。</p>
  <p id="aLO">“如是，<a id="a-LP"></a>寂意，<a id="a-LQ"></a>王千太子，<a id="a-LR"></a>其后二子各心念言：<a id="a-LS"></a>‘汝等正士所志云何？<a id="a-LT"></a>’法意太子曰：<a id="a-LU"></a>‘吾自要誓诸人成得佛时，<a id="a-LV"></a>当作金刚力士，<a id="a-LW"></a>常亲近佛在外威仪，<a id="a-LX"></a>省诸如来一切秘要，<a id="a-LY"></a>常委托依，<a id="a-LZ"></a>普闻一切诸佛秘要密迹之事，<a id="a-La"></a>信乐受喜不怀疑结。<a id="a-Lb"></a>’法念太子曰：<a id="a-Lc"></a>‘诸正士听，<a id="a-Ld"></a>吾心自誓言：<a id="a-Le"></a>诸仁成佛道，<a id="a-Lf"></a>身当劝助使转法轮，<a id="a-Lg"></a>适见相劝辄转法轮。<a id="a-Lh"></a>’寂意，<a id="a-Li"></a>欲知尔时勇郡转轮圣王乎？<a id="a-Lj"></a>”</p>
  <p id="aLk">答曰：<a id="a-Ll"></a>“不及也。<a id="a-Lm"></a>”</p>
  <p id="aLn">佛言：<a id="a-Lo"></a>“则往过去定光如来是也。<a id="a-Lp"></a>其时诸子，<a id="a-Lq"></a>此贤劫中千佛兴者是也。<a id="a-Lr"></a>从拘留孙为始作佛，<a id="a-Ls"></a>至楼由竟千佛也。<a id="a-Lt"></a>其法意太子，<a id="a-Lu"></a>则今金刚力士名密迹是也。<a id="a-Lv"></a>其法念太子者，<a id="a-Lw"></a>今识其梵天是也。<a id="a-Lx"></a>彼时圣王中宫夫人婇女，<a id="a-Ly"></a>今诸来会者是也。<a id="a-Lz"></a>彼世之时，<a id="a-M0"></a>王诸太子所劝，<a id="a-M1"></a>出家作沙门者，<a id="a-M2"></a>及所教化，<a id="a-M3"></a>皆此贤劫稍渐受决当次第成最正觉。</p>
  <p id="aM4">“寂意，<a id="a-M5"></a>且观十二缘起，<a id="a-M6"></a>不乱德本获报应果，<a id="a-M7"></a>诸所发意不失其功，<a id="a-M8"></a>斯等正士十力普备悉获所愿。<a id="a-M9"></a>是故，<a id="a-MA"></a>寂意，<a id="a-MB"></a>若有菩萨疾欲逮成无上正真道为最正觉，<a id="a-MC"></a>当学斯等诸正士业，<a id="a-MD"></a>勤修奉行悉存佛道。<a id="a-ME"></a>彼何谓佛道？<a id="a-MF"></a>不以害心加于众生，<a id="a-MG"></a>兴乎慈心，<a id="a-MH"></a>奉度无极，<a id="a-MI"></a>习行四恩，<a id="a-MJ"></a>常修梵行，<a id="a-MK"></a>遵道品法，<a id="a-ML"></a>具进神通，<a id="a-MM"></a>行权方便成就德本，<a id="a-MN"></a>是为佛道。<a id="a-MO"></a>”</p>
  <p id="aMP">佛复告寂意：<a id="a-MQ"></a>“其道心净，<a id="a-MR"></a>斯性通达；<a id="a-MS"></a>其道和雅，<a id="a-MT"></a>志性安隐；<a id="a-MU"></a>其道质朴，<a id="a-MV"></a>而无谀谄；<a id="a-MW"></a>其道广普，<a id="a-MX"></a>无所挂碍；<a id="a-MY"></a>其道平等，<a id="a-MZ"></a>心无偏党；<a id="a-Ma"></a>其道无畏，<a id="a-Mb"></a>不犯众恶；<a id="a-Mc"></a>其道财富，<a id="a-Md"></a>施度无极；<a id="a-Me"></a>其道丰饶，<a id="a-Mf"></a>戒度无极；<a id="a-Mg"></a>其道不咨，<a id="a-Mh"></a>忍度无极；<a id="a-Mi"></a>其道离处，<a id="a-Mj"></a>进度无极；<a id="a-Mk"></a>其道不乱，<a id="a-Ml"></a>寂度无极；<a id="a-Mm"></a>其道善择，<a id="a-Mn"></a>智度无极；<a id="a-Mo"></a>道归己慧，<a id="a-Mp"></a>奉于大慈；<a id="a-Mq"></a>道不曲意，<a id="a-Mr"></a>至于大哀；<a id="a-Ms"></a>道受喜悦，<a id="a-Mt"></a>行以大喜；<a id="a-Mu"></a>道归妙御，<a id="a-Mv"></a>至于大护；<a id="a-Mw"></a>其道以除众苦之恼，<a id="a-Mx"></a>消去贪害瞋恚之想；<a id="a-My"></a>其道趣安，<a id="a-Mz"></a>心不怀色；<a id="a-N0"></a>道化难调，<a id="a-N1"></a>刈色声香味细滑之法；<a id="a-N2"></a>道降魔官属，<a id="a-N3"></a>令化去心自大及众怨贼；<a id="a-N4"></a>道消除阴、<a id="a-N5"></a>种、<a id="a-N6"></a>诸入，<a id="a-N7"></a>悉无所著；<a id="a-N8"></a>道舍魔事，<a id="a-N9"></a>在众尘劳而得自在；<a id="a-NA"></a>道归上心，<a id="a-NB"></a>离于声闻、<a id="a-NC"></a>缘觉之念；<a id="a-ND"></a>道习诸去来所行，<a id="a-NE"></a>致平等觉；<a id="a-NF"></a>道御大宝，<a id="a-NG"></a>顺一切智；<a id="a-NH"></a>道常分别无碍慧明；<a id="a-NI"></a>道宣善行，<a id="a-NJ"></a>摄善亲友；<a id="a-NK"></a>道废坑堑，<a id="a-NL"></a>消众结著；<a id="a-NM"></a>道弃尘劳，<a id="a-NN"></a>越嗔诤地；<a id="a-NO"></a>道归安隐，<a id="a-NP"></a>捐众非恶；<a id="a-NQ"></a>道归吉祥，<a id="a-NR"></a>趣泥洹业。<a id="a-NS"></a>是为菩萨行佛道业三十二事。<a id="a-NT"></a>菩萨住此，<a id="a-NU"></a>疾成无上正真之道，<a id="a-NV"></a>逮最正觉。<a id="a-NW"></a>”</p>
 </body>
</html>