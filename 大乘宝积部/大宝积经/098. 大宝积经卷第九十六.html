<!doctype html>
<html id="z3IBTHZDE" data-ver="714">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十六</h1>
  <h2 id="a2">唐三藏法师菩提流志奉诏译</h2>
  <h2 id="a3">勤授长者会第二十八</h2>
  <p id="a4">如是我闻：<a id="a-5"></a>一时，<a id="a-6"></a>佛在舍卫国祇树给孤独园，<a id="a-7"></a>与大比丘众千二百五十人俱，<a id="a-8"></a>皆是阿罗汉，<a id="a-9"></a>诸漏已尽，<a id="a-A"></a>无复烦恼得上调伏，<a id="a-B"></a>犹如大龙，<a id="a-C"></a>所作已办，<a id="a-D"></a>弃诸重担，<a id="a-E"></a>逮得己利，<a id="a-F"></a>尽诸有结，<a id="a-G"></a>正智解脱，<a id="a-H"></a>心得自在，<a id="a-I"></a>最上应供，<a id="a-J"></a>众所知识；<a id="a-K"></a>唯有阿难，<a id="a-L"></a>犹在学地。<a id="a-M"></a>其名曰：<a id="a-N"></a>阿若憍陈如、<a id="a-O"></a>摩诃迦葉、<a id="a-P"></a>摩诃迦旃延、<a id="a-Q"></a>摩诃阿湿波、<a id="a-R"></a>舍利弗、<a id="a-S"></a>大目乾连、<a id="a-T"></a>摩诃劫宾那、<a id="a-U"></a>摩诃拘絺罗、<a id="a-V"></a>摩诃梵颇、<a id="a-W"></a>罗睺罗、<a id="a-X"></a>难陀，<a id="a-Y"></a>如是等而为上首。<a id="a-Z"></a>复有菩萨摩诃萨五百人俱，<a id="a-a"></a>皆得三昧及陀罗尼。</p>
  <p id="ab">尔时，<a id="a-c"></a>舍卫大城有一长者，<a id="a-d"></a>名勇猛授，<a id="a-e"></a>富有财宝，<a id="a-f"></a>仓库盈溢，<a id="a-g"></a>金、<a id="a-h"></a>银、<a id="a-i"></a>琉璃、<a id="a-j"></a>砗磲、<a id="a-k"></a>码碯、<a id="a-l"></a>珊瑚、<a id="a-m"></a>琥珀、<a id="a-n"></a>摩尼、<a id="a-o"></a>真珠，<a id="a-p"></a>象马牛羊、<a id="a-q"></a>奴婢仆使、<a id="a-r"></a>商估等类一切众多。<a id="a-s"></a>时，<a id="a-t"></a>勇猛授与五百长者，<a id="a-u"></a>游宴聚会作是议言：<a id="a-v"></a>“诸仁者，<a id="a-w"></a>佛出世难，<a id="a-x"></a>人身难得，<a id="a-y"></a>时亦难遇，<a id="a-z"></a>于佛法中以信出家是事亦难，<a id="a-10"></a>成比丘性亦复甚难，<a id="a-11"></a>如法修行是亦为难，<a id="a-12"></a>知恩报恩少恩不忘是人难得，<a id="a-13"></a>能于佛法生信乐心是人难得，<a id="a-14"></a>信乐成就是事复难，<a id="a-15"></a>庄严佛法是事亦难，<a id="a-16"></a>解脱生死倍复为难！<a id="a-17"></a>我等为于声闻、<a id="a-18"></a>辟支佛乘而求灭度，<a id="a-19"></a>为当发趣最上佛乘？<a id="a-1A"></a>”咸复唱言：<a id="a-1B"></a>“我等宁于无上佛道而趣涅槃！<a id="a-1C"></a>”作是议已，<a id="a-1D"></a>前后围绕，<a id="a-1E"></a>出舍卫城向祇陀林，<a id="a-1F"></a>诣如来所顶礼佛足，<a id="a-1G"></a>右绕三匝，<a id="a-1H"></a>却坐一面。</p>
  <p id="a1I">尔时，<a id="a-1J"></a>世尊知而故问，<a id="a-1K"></a>告长者言：<a id="a-1L"></a>“汝等何缘今来我所？<a id="a-1M"></a>”时，<a id="a-1N"></a>勇猛授与五百长者从座而起，<a id="a-1O"></a>偏袒右肩，<a id="a-1P"></a>右膝著地，<a id="a-1Q"></a>合掌向佛，<a id="a-1R"></a>白言：<a id="a-1S"></a>“世尊，<a id="a-1T"></a>我等诸人，<a id="a-1U"></a>同时集会作是议言：<a id="a-1V"></a>‘佛世难遇，<a id="a-1W"></a>人身难得，<a id="a-1X"></a>乃至解脱生死倍复为难。<a id="a-1Y"></a>我等为于声闻、<a id="a-1Z"></a>辟支佛乘而求灭度，<a id="a-1a"></a>为当发趣最上佛乘？<a id="a-1b"></a>’咸作是言：<a id="a-1c"></a>‘我等宁于无上佛道而趣涅槃！<a id="a-1d"></a>’由此议故，<a id="a-1e"></a>今诣如来应正等觉。<a id="a-1f"></a>世尊，<a id="a-1g"></a>菩萨摩诃萨，<a id="a-1h"></a>志求阿耨多罗三藐三菩提者，<a id="a-1i"></a>应云何学？<a id="a-1j"></a>应云何住？<a id="a-1k"></a>云何修行？<a id="a-1l"></a>”</p>
  <p id="a1m">佛言：<a id="a-1n"></a>“善哉！<a id="a-1o"></a>善哉！<a id="a-1p"></a>汝等发趣阿耨多罗三藐三菩提，<a id="a-1q"></a>来诣我所，<a id="a-1r"></a>应当谛听，<a id="a-1s"></a>善思念之。<a id="a-1t"></a>如诸菩萨，<a id="a-1u"></a>应学、<a id="a-1v"></a>应住、<a id="a-1w"></a>应所修行，<a id="a-1x"></a>当为汝说。<a id="a-1y"></a>”时诸长者受教而听。</p>
  <p id="a1z">佛告长者：<a id="a-20"></a>“菩萨摩诃萨，<a id="a-21"></a>于阿耨多罗三藐三菩提胜志乐者，<a id="a-22"></a>当于一切众生起大悲心，<a id="a-23"></a>应广修行，<a id="a-24"></a>应勤熏习。<a id="a-25"></a>是故，<a id="a-26"></a>菩萨于身命财，<a id="a-27"></a>及以妻子、<a id="a-28"></a>仓库、<a id="a-29"></a>舍宅、<a id="a-2A"></a>饮食、<a id="a-2B"></a>衣服、<a id="a-2C"></a>车乘、<a id="a-2D"></a>卧具、<a id="a-2E"></a>华鬘、<a id="a-2F"></a>涂香一切乐具，<a id="a-2G"></a>应无所著。<a id="a-2H"></a>何以故？<a id="a-2I"></a>以诸众生执著于身而生恶业，<a id="a-2J"></a>由恶业故，<a id="a-2K"></a>堕地狱中。<a id="a-2L"></a>若于众生起大悲心，<a id="a-2M"></a>于身命财则不执著，<a id="a-2N"></a>便生善趣。<a id="a-2O"></a>是故菩萨摩诃萨，<a id="a-2P"></a>于阿耨多罗三藐三菩提胜志乐者，<a id="a-2Q"></a>于诸众生起慈悲已，<a id="a-2R"></a>应修大舍而不求报。<a id="a-2S"></a>不求报者，<a id="a-2T"></a>应住戒律三戒清净，<a id="a-2U"></a>应具忍辱能忍诸恶，<a id="a-2V"></a>应起精进不惜身命，<a id="a-2W"></a>应修一心安住禅定，<a id="a-2X"></a>应修智慧善巧方便，<a id="a-2Y"></a>应于我、<a id="a-2Z"></a>人、<a id="a-2a"></a>众生、<a id="a-2b"></a>寿命皆悉舍离。<a id="a-2c"></a>为众生故，<a id="a-2d"></a>应行布施，<a id="a-2e"></a>护持净戒；<a id="a-2f"></a>为众生故，<a id="a-2g"></a>应修忍辱，<a id="a-2h"></a>发起精进；<a id="a-2i"></a>为众生故，<a id="a-2j"></a>应入禅定，<a id="a-2k"></a>修习智慧善巧方便。<a id="a-2l"></a>”</p>
  <p id="a2m">时，<a id="a-2n"></a>诸长者复白佛言：<a id="a-2o"></a>“世尊，<a id="a-2p"></a>我等于身及彼妻子一切财宝资生之具，<a id="a-2q"></a>心常爱惜。<a id="a-2r"></a>世尊，<a id="a-2s"></a>菩萨摩诃萨，<a id="a-2t"></a>云何观察，<a id="a-2u"></a>于身命财能无贪吝？<a id="a-2v"></a>”</p>
  <p id="a2w">尔时，<a id="a-2x"></a>世尊告长者言：<a id="a-2y"></a>“善男子，<a id="a-2z"></a>菩萨摩诃萨，<a id="a-30"></a>于阿耨多罗三藐三菩提胜志乐者，<a id="a-31"></a>应观此身无量过患，<a id="a-32"></a>微尘积集生住异灭，<a id="a-33"></a>念念迁流九漏疮门，<a id="a-34"></a>犹如毒蛇所住窟穴，<a id="a-35"></a>其中无主如空聚落，<a id="a-36"></a>毕竟破坏如坏瓦瓶，<a id="a-37"></a>恶露盈溢犹如秽器，<a id="a-38"></a>受诸不净犹如圊厕，<a id="a-39"></a>不可触动犹如恶疮，<a id="a-3A"></a>贪美为患如杂毒食，<a id="a-3B"></a>不识恩德如未生怨，<a id="a-3C"></a>欺误于人如恶知识，<a id="a-3D"></a>痴爱为害如友猕猴，<a id="a-3E"></a>断智慧命犹如杀者，<a id="a-3F"></a>夺诸善法犹如劫贼，<a id="a-3G"></a>常求人便犹如怨仇，<a id="a-3H"></a>无有慈心犹如魁脍，<a id="a-3I"></a>难可承事如暴恶人，<a id="a-3J"></a>如箭著身触之则痛，<a id="a-3K"></a>如朽腐舍常务修治，<a id="a-3L"></a>如老弱乘难可驱策，<a id="a-3M"></a>如毒蛇箧不可附近，<a id="a-3N"></a>如逆旅馆疲苦所集，<a id="a-3O"></a>如孤独舍无所摄属，<a id="a-3P"></a>如狱卒伺害，<a id="a-3Q"></a>如王者忧国，<a id="a-3R"></a>如边城警畏，<a id="a-3S"></a>如恶国多灾，<a id="a-3T"></a>如破器难持，<a id="a-3U"></a>如祠火无厌，<a id="a-3V"></a>如阳焰虚诳，<a id="a-3W"></a>如幻化惑人，<a id="a-3X"></a>如析芭蕉中无坚实，<a id="a-3Y"></a>如水聚沫不可执持，<a id="a-3Z"></a>如水上泡速起速灭，<a id="a-3a"></a>如河岸树临危动摇，<a id="a-3b"></a>如驶河流终归死海。<a id="a-3c"></a>”</p>
  <p id="a3d">复告长者：<a id="a-3e"></a>“次观此身前后因缘，<a id="a-3f"></a>初从欲爱和合而生；<a id="a-3g"></a>为长养故咽于搏食，<a id="a-3h"></a>至于生藏痰阴消之；<a id="a-3i"></a>次至黄藏将欲熟时，<a id="a-3j"></a>则变为酢；<a id="a-3k"></a>次至风藏风分汁滓，<a id="a-3l"></a>各别流行成大小便，<a id="a-3m"></a>汁变为血，<a id="a-3n"></a>血变为肉，<a id="a-3o"></a>肉处生脂，<a id="a-3p"></a>脂处为骨，<a id="a-3q"></a>骨中生髓，<a id="a-3r"></a>如是身缘前后不净。<a id="a-3s"></a>若诸菩萨作是观时，<a id="a-3t"></a>复应思惟：<a id="a-3u"></a>‘如此身者，<a id="a-3v"></a>三百六十骨聚所成，<a id="a-3w"></a>如朽坏舍，<a id="a-3x"></a>诸节支持；<a id="a-3y"></a>以四细脉周匝弥布，<a id="a-3z"></a>五百分肉犹若泥涂，<a id="a-40"></a>六脉相系，<a id="a-41"></a>五百筋缠，<a id="a-42"></a>七百细脉，<a id="a-43"></a>以为编络；<a id="a-44"></a>十六粗脉钩带相连，<a id="a-45"></a>有二肉绳，<a id="a-46"></a>长三寻半，<a id="a-47"></a>于内缠结；<a id="a-48"></a>十六肠胃绕生熟藏，<a id="a-49"></a>二十五气脉犹如窗隙，<a id="a-4A"></a>一百七关穴如破碎器，<a id="a-4B"></a>八万毛孔如乱草覆，<a id="a-4C"></a>五根七窍不净盈满，<a id="a-4D"></a>七重皮裹六味长养，<a id="a-4E"></a>犹如祠火吞受无厌。<a id="a-4F"></a>如是之身，<a id="a-4G"></a>一切臭秽自性溃烂，<a id="a-4H"></a>谁当于此爱重憍慢？<a id="a-4I"></a>’唯应观察，<a id="a-4J"></a>如借他器，<a id="a-4K"></a>犹车运载，<a id="a-4L"></a>但为养育至菩提故。<a id="a-4M"></a>”</p>
  <p id="a4N">尔时，<a id="a-4O"></a>世尊而说偈言：</p>
  <p id="a4P">“是身众秽器，<a id="a-4Q"></a>　犹如贮粪瓶，</p>
  <p id="a4R">凡夫无智慧，<a id="a-4S"></a>　恃色生憍慢。</p>
  <p id="a4T">鼻中洟恒流，<a id="a-4U"></a>　口气常臭秽，</p>
  <p id="a4V">眼眵虫遍身，<a id="a-4W"></a>　谁当生净想？</p>
  <p id="a4X">如人执持炭，<a id="a-4Y"></a>　磨莹欲令白，</p>
  <p id="a4Z">假使至尽时，<a id="a-4a"></a>　体色终无变。</p>
  <p id="a4b">设欲净其身，<a id="a-4c"></a>　倾河以自洗，</p>
  <p id="a4d">身尽莫能净，<a id="a-4e"></a>　其事亦如是。<a id="a-4f"></a>”</p>
  <p id="a4g">于时，<a id="a-4h"></a>世尊说此偈已，<a id="a-4i"></a>复告五百诸长者言：<a id="a-4j"></a>“若诸菩萨发胜志乐，<a id="a-4k"></a>趣于阿耨多罗三藐三菩提者，<a id="a-4l"></a>应观此身四十四种。<a id="a-4m"></a>何等名为四十四种？<a id="a-4n"></a>一者、<a id="a-4o"></a>此身可厌，<a id="a-4p"></a>性无和合故；<a id="a-4q"></a>二者、<a id="a-4r"></a>此身臭秽，<a id="a-4s"></a>脓血常流故；<a id="a-4t"></a>三者、<a id="a-4u"></a>是身不坚，<a id="a-4v"></a>毕竟败坏故；<a id="a-4w"></a>四者、<a id="a-4x"></a>是身羸弱，<a id="a-4y"></a>支节相持故；<a id="a-4z"></a>五者、<a id="a-50"></a>是身不净，<a id="a-51"></a>秽恶流溢故；<a id="a-52"></a>六者、<a id="a-53"></a>是身如幻，<a id="a-54"></a>诳惑凡愚故；<a id="a-55"></a>七者、<a id="a-56"></a>是身疮门，<a id="a-57"></a>九处常流故；<a id="a-58"></a>八者、<a id="a-59"></a>是身火燃，<a id="a-5A"></a>欲火盛故；<a id="a-5B"></a>九者、<a id="a-5C"></a>是身为火，<a id="a-5D"></a>瞋火猛故；<a id="a-5E"></a>十者、<a id="a-5F"></a>是身遍燃，<a id="a-5G"></a>痴火遍故；<a id="a-5H"></a>十一者、<a id="a-5I"></a>是身盲冥，<a id="a-5J"></a>贪瞋痴故；<a id="a-5K"></a>十二者、<a id="a-5L"></a>是身堕网，<a id="a-5M"></a>爱网覆故；<a id="a-5N"></a>十三者、<a id="a-5O"></a>是身疮聚，<a id="a-5P"></a>疮遍满故；<a id="a-5Q"></a>十四者、<a id="a-5R"></a>是身不安，<a id="a-5S"></a>四百四病故；<a id="a-5T"></a>十五者、<a id="a-5U"></a>诸虫住处，<a id="a-5V"></a>八万户虫故；<a id="a-5W"></a>十六者、<a id="a-5X"></a>是身无常，<a id="a-5Y"></a>毕竟归死故；<a id="a-5Z"></a>十七者、<a id="a-5a"></a>是身顽痴，<a id="a-5b"></a>于法无知故；<a id="a-5c"></a>十八者、<a id="a-5d"></a>犹如瓦器，<a id="a-5e"></a>生住坏故；<a id="a-5f"></a>十九者、<a id="a-5g"></a>是身逼迫，<a id="a-5h"></a>多忧恼故；<a id="a-5i"></a>二十者、<a id="a-5j"></a>无有救护，<a id="a-5k"></a>必坏灭故；<a id="a-5l"></a>二十一者、<a id="a-5m"></a>是身险恶，<a id="a-5n"></a>谄诳难知故；<a id="a-5o"></a>二十二者、<a id="a-5p"></a>如无底坑，<a id="a-5q"></a>诸欲难满故；<a id="a-5r"></a>二十三者、<a id="a-5s"></a>如火受薪，<a id="a-5t"></a>贪色无厌故；<a id="a-5u"></a>二十四者、<a id="a-5v"></a>身无厌足，<a id="a-5w"></a>贪受五欲故；<a id="a-5x"></a>二十五者、<a id="a-5y"></a>如被捶打，<a id="a-5z"></a>随损害故；<a id="a-60"></a>二十六者、<a id="a-61"></a>是身不定，<a id="a-62"></a>盛衰增减故；<a id="a-63"></a>二十七者、<a id="a-64"></a>身随心转，<a id="a-65"></a>不正思惟故；<a id="a-66"></a>二十八者、<a id="a-67"></a>身不知恩，<a id="a-68"></a>必弃冢间故；<a id="a-69"></a>二十九者、<a id="a-6A"></a>身为他食，<a id="a-6B"></a>狐狼所啖故；<a id="a-6C"></a>三十者、<a id="a-6D"></a>身如机关，<a id="a-6E"></a>筋骨相持故；<a id="a-6F"></a>三十一者、<a id="a-6G"></a>身不可观，<a id="a-6H"></a>脓血粪秽故；<a id="a-6I"></a>三十二者、<a id="a-6J"></a>身不自由，<a id="a-6K"></a>依饮食生故；<a id="a-6L"></a>三十三者、<a id="a-6M"></a>身妄缠裹，<a id="a-6N"></a>终败坏故；<a id="a-6O"></a>三十四者、<a id="a-6P"></a>身为恶友，<a id="a-6Q"></a>多逆害故；<a id="a-6R"></a>三十五者、<a id="a-6S"></a>身为杀者，<a id="a-6T"></a>自残害故；<a id="a-6U"></a>三十六者、<a id="a-6V"></a>身为苦器，<a id="a-6W"></a>苦所逼故；<a id="a-6X"></a>三十七者、<a id="a-6Y"></a>身为苦聚，<a id="a-6Z"></a>五蕴生故；<a id="a-6a"></a>三十八者、<a id="a-6b"></a>身为无主，<a id="a-6c"></a>众缘生故；<a id="a-6d"></a>三十九者、<a id="a-6e"></a>是身无命，<a id="a-6f"></a>离男女相故；<a id="a-6g"></a>四十者、<a id="a-6h"></a>是身为空，<a id="a-6i"></a>应观蕴、<a id="a-6j"></a>界、<a id="a-6k"></a>处故；<a id="a-6l"></a>四十一者、<a id="a-6m"></a>是身虚妄，<a id="a-6n"></a>如梦中故；<a id="a-6o"></a>四十二者、<a id="a-6p"></a>是身不实，<a id="a-6q"></a>如幻化故；<a id="a-6r"></a>四十三者、<a id="a-6s"></a>身为幻惑，<a id="a-6t"></a>如阳焰故；<a id="a-6u"></a>四十四者、<a id="a-6v"></a>身为欺诳，<a id="a-6w"></a>如影像故。<a id="a-6x"></a>是为四十四种。<a id="a-6y"></a>菩萨作是观时，<a id="a-6z"></a>所有身命爱欲执著，<a id="a-70"></a>妻子、<a id="a-71"></a>舍宅、<a id="a-72"></a>饮食、<a id="a-73"></a>衣服、<a id="a-74"></a>车乘、<a id="a-75"></a>香鬘一切乐具，<a id="a-76"></a>皆悉厌离无所顾恋，<a id="a-77"></a>速能成就六波罗蜜，<a id="a-78"></a>疾得阿耨多罗三藐三菩提。<a id="a-79"></a>”</p>
  <p id="a7A">尔时，<a id="a-7B"></a>世尊而说偈言：</p>
  <p id="a7C">“善得人身甚为难，<a id="a-7D"></a>　莫为此身造众恶，</p>
  <p id="a7E">毕竟冢间餧狐狼，<a id="a-7F"></a>　勿为恶见生贪爱。</p>
  <p id="a7G">凡愚迷惑痴狂故，<a id="a-7H"></a>　由爱此身造诸业，</p>
  <p id="a7I">此身亦复不知恩，<a id="a-7J"></a>　昼夜唯增众苦缘。</p>
  <p id="a7K">机关动转常疲困，<a id="a-7L"></a>　洟唾便利恒充满，</p>
  <p id="a7M">饥渴寒热相煎迫，<a id="a-7N"></a>　何有智者爱此身？</p>
  <p id="a7O">此身无厌如大坑，<a id="a-7P"></a>　徒能长养众怨害，</p>
  <p id="a7Q">由此身故常作恶，<a id="a-7R"></a>　于无量劫受诸苦。</p>
  <p id="a7S">应念定死修胜福，<a id="a-7T"></a>　正信生于佛法中！</p>
  <p id="a7U">饮食衣服及涂香，<a id="a-7V"></a>　长养此身来已久，</p>
  <p id="a7W">谁能执持令不坏？<a id="a-7X"></a> 应知无益勿耽迷。</p>
  <p id="a7Y">牟尼世尊难可遇，<a id="a-7Z"></a>　无量劫中时出现，</p>
  <p id="a7a">当于佛法生净信，<a id="a-7b"></a>　恶道可畏勿随行。</p>
  <p id="a7c">设令寿命千亿岁，<a id="a-7d"></a>　犹惧无常生厌离，</p>
  <p id="a7e">何况须臾不可保，<a id="a-7f"></a>　为彼沉沦恶趣中？</p>
  <p id="a7g">或有恶友来相劝，<a id="a-7h"></a>　人身难得今已得，</p>
  <p id="a7i">多求财宝受娱乐，<a id="a-7j"></a>　及此盛年恣嬉游。</p>
  <p id="a7k">何有求财而乐者？<a id="a-7l"></a> 设得守护犹勤苦，</p>
  <p id="a7m">如此愚人徒妄言，<a id="a-7n"></a>　是故智者应观察。</p>
  <p id="a7o">财物如幻亦如梦，<a id="a-7p"></a>　愚痴众生被诳惑，</p>
  <p id="a7q">刹那时得刹那失，<a id="a-7r"></a>　何有智者生爱心？</p>
  <p id="a7s">譬如幻师幻化事，<a id="a-7t"></a>　乾闼婆城种种色，</p>
  <p id="a7u">财宝如是诳凡愚，<a id="a-7v"></a>　于虚妄中何有实？</p>
  <p id="a7w">种种苦恼求财利，<a id="a-7x"></a>　水火王贼常侵夺，</p>
  <p id="a7y">由此能为众苦因，<a id="a-7z"></a>　何有智者生爱乐？</p>
  <p id="a80">有诸常怀贪爱者，<a id="a-81"></a>　驰逐财利无厌时，</p>
  <p id="a82">能于父母无慈心，<a id="a-83"></a>　乃至亲属生怨害；</p>
  <p id="a84">言语善顺心乖违，<a id="a-85"></a>　造作种种欺诳缘，</p>
  <p id="a86">或学邪论邪咒等，<a id="a-87"></a>　夸炫技艺如淫女；</p>
  <p id="a88">或复谄诳现柔和，<a id="a-89"></a>　或复刚强示威猛，</p>
  <p id="a8A">如是无量众恶业，<a id="a-8B"></a>　莫不皆由财利生。</p>
  <p id="a8C">珊瑚金玉摩尼珠，<a id="a-8D"></a>　是物本来如泡沫，</p>
  <p id="a8E">不能了知如幻化，<a id="a-8F"></a>　为此虚诳坠三塗。</p>
  <p id="a8G">弥勒世尊出现时，<a id="a-8H"></a>　一生次当补我处，</p>
  <p id="a8I">国界黄金而布地，<a id="a-8J"></a>　是等为从何所来？</p>
  <p id="a8K">劫尽世间悉烧坏，<a id="a-8L"></a>　须弥河海尽燋枯，</p>
  <p id="a8M">毕竟磨灭归虚空，<a id="a-8N"></a>　而此宝物何从去？</p>
  <p id="a8O">种种恶业求财物，<a id="a-8P"></a>　养育妻子谓欢娱，</p>
  <p id="a8Q">临命终时苦逼身，<a id="a-8R"></a>　妻子无能相救者。</p>
  <p id="a8S">于彼三塗怖畏中，<a id="a-8T"></a>　不见妻子及亲识，</p>
  <p id="a8U">车马财宝属他人，<a id="a-8V"></a>　受苦谁能共分者？</p>
  <p id="a8W">父母兄弟及妻子，<a id="a-8X"></a>　朋友僮仆并珍财，</p>
  <p id="a8Y">死去无一来相亲，<a id="a-8Z"></a>　唯有黑业常随逐。</p>
  <p id="a8a">智人终不为亲爱，<a id="a-8b"></a>　作诸恶业入阿鼻，</p>
  <p id="a8c">唯除业尽方得出，<a id="a-8d"></a>　亲属无有能代者。</p>
  <p id="a8e">阎罗使者唯考业，<a id="a-8f"></a>　不问亲缘及友朋，</p>
  <p id="a8g">汝得人身不舍恶，<a id="a-8h"></a>　极苦今应甘忍受。</p>
  <p id="a8i">阎罗常告彼罪人，<a id="a-8j"></a>　无有少罪我能加，</p>
  <p id="a8k">汝自作罪今自来，<a id="a-8l"></a>　业报自招无代者。</p>
  <p id="a8m">父母妻子无能救，<a id="a-8n"></a>　唯当勤修出离因，</p>
  <p id="a8o">是故应舍枷锁业，<a id="a-8p"></a>　善知远离求安乐。</p>
  <p id="a8q">于家妻子应生怖，<a id="a-8r"></a>　恒依佛教正修行，</p>
  <p id="a8s">在家炽然为苦本，<a id="a-8t"></a>　犹如炎炉甚可畏。</p>
  <p id="a8u">身心燋热镇烧燃，<a id="a-8v"></a>　谁有智者生贪著？</p>
  <p id="a8w">爱乐修行诸佛教，<a id="a-8x"></a>　无所营求为快乐，</p>
  <p id="a8y">愚闇凡夫不觉知，<a id="a-8z"></a>　家为苦本横贪爱。</p>
  <p id="a90">于彼皮筋骨肉中，<a id="a-91"></a>　迷惑妄生夫妇想，</p>
  <p id="a92">不能了知如幻化，<a id="a-93"></a>　凡夫于此生贪著。</p>
  <p id="a94">智者能知此过患，<a id="a-95"></a>　世间欲乐皆捐弃，</p>
  <p id="a96">乐法当如求药想，<a id="a-97"></a>　应速舍离居家缚。<a id="a-98"></a>”</p>
  <p id="a99">尔时，<a id="a-9A"></a>五百长者闻此法已，<a id="a-9B"></a>得无生忍，<a id="a-9C"></a>欢喜踊跃，<a id="a-9D"></a>而说偈言：</p>
  <p id="a9E">“庆哉获大利，<a id="a-9F"></a>　诸利中最上！</p>
  <p id="a9G">我等于佛法，<a id="a-9H"></a>　皆生欣乐心。</p>
  <p id="a9I">发趣于菩提，<a id="a-9J"></a>　利乐众生类，</p>
  <p id="a9K">以善而养命，<a id="a-9L"></a>　觉慧自安心。</p>
  <p id="a9M">怜愍诸众生，<a id="a-9N"></a>　愿当成佛道，</p>
  <p id="a9O">我等皆已发，<a id="a-9P"></a>　无上菩提心。</p>
  <p id="a9Q">金色相庄严，<a id="a-9R"></a>　照明于世界，</p>
  <p id="a9S">乐菩提心者，<a id="a-9T"></a>　当得如来身。</p>
  <p id="a9U">大心菩提心，<a id="a-9V"></a>　诸心中最上，</p>
  <p id="a9W">解脱一切缚，<a id="a-9X"></a>　具足诸功德。</p>
  <p id="a9Y">少福诸众生，<a id="a-9Z"></a>　于此无欣乐，</p>
  <p id="a9a">不观生死过，<a id="a-9b"></a>　不乐菩提心。</p>
  <p id="a9c">菩提心功德，<a id="a-9d"></a>　若有色方分，</p>
  <p id="a9e">周遍虚空界，<a id="a-9f"></a>　无能容受者。</p>
  <p id="a9g">恒河沙数等，<a id="a-9h"></a>　诸佛刹土中，</p>
  <p id="a9i">假使布珍宝，<a id="a-9j"></a>　供养于诸佛，</p>
  <p id="a9k">有能一合掌，<a id="a-9l"></a>　回向菩提心，</p>
  <p id="a9m">其福过于彼，<a id="a-9n"></a>　边际不可得。</p>
  <p id="a9o">非唯供养福，<a id="a-9p"></a>　余福亦复然，</p>
  <p id="a9q">如是菩提心，<a id="a-9r"></a>　最胜仙所说。</p>
  <p id="a9s">菩提心最胜，<a id="a-9t"></a>　如阿伽陀药，</p>
  <p id="a9u">能除一切病，<a id="a-9v"></a>　与一切安乐。</p>
  <p id="a9w">我见诸众生，<a id="a-9x"></a>　三火所热恼，</p>
  <p id="a9y">智者无量劫，<a id="a-9z"></a>　勤苦常修习，</p>
  <p id="aA0">如医王勇猛，<a id="a-A1"></a>　具足菩提行，</p>
  <p id="aA2">救拔众生苦，<a id="a-A3"></a>　永离诸忧恼。</p>
  <p id="aA4">于一切生处，<a id="a-A5"></a>　终不舍是心，</p>
  <p id="aA6">勤修诸行愿，<a id="a-A7"></a>　勇猛求佛法。</p>
  <p id="aA8">我等得善利，<a id="a-A9"></a>　我等心欣乐，</p>
  <p id="aAA">今遇释师子，<a id="a-AB"></a>　当得如来身。<a id="a-AC"></a>”</p>
  <p id="aAD">尔时，<a id="a-AE"></a>世尊即便微笑，<a id="a-AF"></a>从其面门放种种光，<a id="a-AG"></a>青黄赤白红紫颇黎，<a id="a-AH"></a>照于无量无边世界，<a id="a-AI"></a>乃至梵世日月威光皆悉隐蔽，<a id="a-AJ"></a>还绕三匝从佛顶入。<a id="a-AK"></a>尔时，<a id="a-AL"></a>尊者阿难即从座起，<a id="a-AM"></a>偏袒右肩，<a id="a-AN"></a>右膝著地，<a id="a-AO"></a>合掌向佛，<a id="a-AP"></a>白言：<a id="a-AQ"></a>“世尊，<a id="a-AR"></a>有何因缘现此微笑？<a id="a-AS"></a>如佛所现，<a id="a-AT"></a>非无因缘。<a id="a-AU"></a>”即于佛前，<a id="a-AV"></a>而说偈言：</p>
  <p id="aAW">“诸佛最上之导师，<a id="a-AX"></a>　不以无因现微笑，</p>
  <p id="aAY">哀愍世间利益者，<a id="a-AZ"></a>　愿说所为之因缘。</p>
  <p id="aAa">贫乏众生无法财，<a id="a-Ab"></a>　应说最上大乘施，</p>
  <p id="aAc">能作世间盲冥眼，<a id="a-Ad"></a>　愿说微笑之因缘。<a id="a-Ae"></a>”</p>
  <p id="aAf">于时，<a id="a-Ag"></a>世尊告阿难曰：<a id="a-Ah"></a>“汝见此五百长者今于我所发阿耨多罗三藐三菩提心不？<a id="a-Ai"></a>”</p>
  <p id="aAj">阿难白言：<a id="a-Ak"></a>“唯然，<a id="a-Al"></a>已见。<a id="a-Am"></a>”</p>
  <p id="aAn">佛告阿难：<a id="a-Ao"></a>“此五百长者，<a id="a-Ap"></a>已于往昔百千亿那由他诸佛所，<a id="a-Aq"></a>承事供养，<a id="a-Ar"></a>种诸善根，<a id="a-As"></a>今闻是法得无生忍。<a id="a-At"></a>此诸长者，<a id="a-Au"></a>从是已后不生恶趣，<a id="a-Av"></a>于人天中常受快乐；<a id="a-Aw"></a>复于来世弥勒佛所，<a id="a-Ax"></a>供养恭敬，<a id="a-Ay"></a>尊重赞叹，<a id="a-Az"></a>及贤劫中一切诸佛，<a id="a-B0"></a>悉皆承事恭敬供养，<a id="a-B1"></a>于诸佛所听闻正法，<a id="a-B2"></a>受持读诵，<a id="a-B3"></a>为他广说；<a id="a-B4"></a>过二十五劫，<a id="a-B5"></a>各于诸佛刹中成无上菩提，<a id="a-B6"></a>皆同一字，<a id="a-B7"></a>号胜莲华藏如来应正等觉。<a id="a-B8"></a>”</p>
  <p id="aB9">尔时，<a id="a-BA"></a>尊者阿难白佛言：<a id="a-BB"></a>“世尊，<a id="a-BC"></a>希有世尊！<a id="a-BD"></a>希有善逝！<a id="a-BE"></a>当何名此广大法门？<a id="a-BF"></a>云何奉持？<a id="a-BG"></a>”</p>
  <p id="aBH">佛告阿难：<a id="a-BI"></a>“是法门名《菩萨瑜伽师地》，<a id="a-BJ"></a>亦名《勇猛授长者所问》，<a id="a-BK"></a>如是名号汝当受持。<a id="a-BL"></a>”</p>
  <p id="aBM">佛说此经已，<a id="a-BN"></a>尊者阿难及诸比丘，<a id="a-BO"></a>五百长者，<a id="a-BP"></a>诸菩萨众，<a id="a-BQ"></a>天、<a id="a-BR"></a>人、<a id="a-BS"></a>阿修罗等，<a id="a-BT"></a>闻佛所说，<a id="a-BU"></a>皆大欢喜，<a id="a-BV"></a>信受奉行。</p>
 </body>
</html>