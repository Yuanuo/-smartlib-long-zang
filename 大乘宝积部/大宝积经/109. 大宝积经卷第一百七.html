<!doctype html>
<html id="z3IBTHuDP" data-ver="966">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百七</h1>
  <h2 id="a2">东晋天竺居士竺难提译</h2>
  <h2 id="a3">大乘方便会第三十八之二</h2>
  <p id="a4">尔时，<a id="a-5"></a>尊者阿难白佛言：<a id="a-6"></a>“世尊，<a id="a-7"></a>譬如须弥山，<a id="a-8"></a>若诸杂色至其边者，<a id="a-9"></a>同一金色。<a id="a-A"></a>世尊，<a id="a-B"></a>若有众生至菩萨边者，<a id="a-C"></a>若瞋心、<a id="a-D"></a>若净心、<a id="a-E"></a>若欲染心，<a id="a-F"></a>如是一切悉皆同一萨婆若色。<a id="a-G"></a>世尊，<a id="a-H"></a>我从今日于诸菩萨，<a id="a-I"></a>生尊重心如须弥山。<a id="a-J"></a>世尊，<a id="a-K"></a>如有药王名曰悉见，<a id="a-L"></a>若有瞋心及清净心，<a id="a-M"></a>服此药者皆得除愈，<a id="a-N"></a>彼药能除一切诸毒。<a id="a-O"></a>世尊，<a id="a-P"></a>菩萨亦如是，<a id="a-Q"></a>若有瞋心、<a id="a-R"></a>净心至菩萨所者，<a id="a-S"></a>菩萨悉能为除一切贪恚痴病。<a id="a-T"></a>”</p>
  <p id="aU">尔时，<a id="a-V"></a>世尊赞阿难言：<a id="a-W"></a>“善哉！<a id="a-X"></a>善哉！<a id="a-Y"></a>如汝所说。<a id="a-Z"></a>”</p>
  <p id="aa">尔时，<a id="a-b"></a>摩诃迦葉白佛言：<a id="a-c"></a>“世尊，<a id="a-d"></a>未曾有也，<a id="a-e"></a>菩萨摩诃萨最尊第一。<a id="a-f"></a>若菩萨摩诃萨修诸禅定，<a id="a-g"></a>修禅定已，<a id="a-h"></a>还入欲界教化众生；<a id="a-i"></a>虽行空、<a id="a-j"></a>无相、<a id="a-k"></a>无作用化众生，<a id="a-l"></a>令成声闻、<a id="a-m"></a>缘觉，<a id="a-n"></a>以大慈悲，<a id="a-o"></a>自终不离萨婆若心。<a id="a-p"></a>世尊，<a id="a-q"></a>菩萨摩诃萨所行方便不可思议，<a id="a-r"></a>如是虽受色、<a id="a-s"></a>声、<a id="a-t"></a>香、<a id="a-u"></a>味、<a id="a-v"></a>触缚，<a id="a-w"></a>而于其中无所爱著。<a id="a-x"></a>世尊，<a id="a-y"></a>我今以乐说辩才，<a id="a-z"></a>说诸菩萨少分功德。<a id="a-10"></a>”</p>
  <p id="a11">佛告迦葉：<a id="a-12"></a>“恣汝所说。<a id="a-13"></a>”</p>
  <p id="a14">“世尊，<a id="a-15"></a>譬如大饿空泽，<a id="a-16"></a>有大高墙至无色界。<a id="a-17"></a>彼大饿空泽唯有一门，<a id="a-18"></a>而此泽中多有众生。<a id="a-19"></a>去泽不远有一大城，<a id="a-1A"></a>丰乐炽盛，<a id="a-1B"></a>端严净妙。<a id="a-1C"></a>若有众生入彼城中，<a id="a-1D"></a>无老病死。<a id="a-1E"></a>向城之道唯广一赤，<a id="a-1F"></a>其路端直。<a id="a-1G"></a>彼泽众中有一智人，<a id="a-1H"></a>聪利睿智，<a id="a-1I"></a>欻然起心，<a id="a-1J"></a>以大慈悲欲利益安乐一切众生。<a id="a-1K"></a>此人即于空泽之中高声唱言：<a id="a-1L"></a>‘诸人当知，<a id="a-1M"></a>去此不远有一大城，<a id="a-1N"></a>丰乐炽盛，<a id="a-1O"></a>端严净妙，<a id="a-1P"></a>多有天人所居止处。<a id="a-1Q"></a>若有众生入彼城中，<a id="a-1R"></a>无老病死，<a id="a-1S"></a>亦能说离老病死法。<a id="a-1T"></a>仁等可来，<a id="a-1U"></a>当共诣彼，<a id="a-1V"></a>我与诸人作大导师。<a id="a-1W"></a>’彼空泽中有下劣众生，<a id="a-1X"></a>生希望心欲得求解，<a id="a-1Y"></a>作如是言：<a id="a-1Z"></a>‘若能令我住此泽中，<a id="a-1a"></a>我当受教。<a id="a-1b"></a>若欲令我出此泽者，<a id="a-1c"></a>则不能受。<a id="a-1d"></a>’有上众生作如是言：<a id="a-1e"></a>‘我当共汝至所去处。<a id="a-1f"></a>’此空泽中薄福众生，<a id="a-1g"></a>闻如是唱，<a id="a-1h"></a>闻已不信，<a id="a-1i"></a>不随智人。<a id="a-1j"></a>世尊，<a id="a-1k"></a>尔时智人从空泽出，<a id="a-1l"></a>四向顾望见有一道，<a id="a-1m"></a>唯广一赤迫迮狭小，<a id="a-1n"></a>其道左右有大深坑深百千肘。<a id="a-1o"></a>其智慧人于道左右以板椑之，<a id="a-1p"></a>其人于此匍匐而进不视左右，<a id="a-1q"></a>怨贼在后随而怖之。<a id="a-1r"></a>其人尔时亦不顾后，<a id="a-1s"></a>其心勇锐不生怖畏，<a id="a-1t"></a>渐得过已遂见彼城；<a id="a-1u"></a>既见城已心无怖畏，<a id="a-1v"></a>入城之后无老病死，<a id="a-1w"></a>亦大利益无量众生，<a id="a-1x"></a>为说离老病死之法。</p>
  <p id="a1y">“世尊，<a id="a-1z"></a>大饿空泽者，<a id="a-20"></a>是生死饿也。<a id="a-21"></a>有大高墙至无色界者，<a id="a-22"></a>是无明有爱也。<a id="a-23"></a>而此泽中多有众生者，<a id="a-24"></a>是一切生死凡夫人也。<a id="a-25"></a>向城之道唯广一赤者，<a id="a-26"></a>一枝道也。<a id="a-27"></a>彼泽众中有智人者，<a id="a-28"></a>是菩萨摩诃萨也。<a id="a-29"></a>下劣众生希望欲解，<a id="a-2A"></a>于泽不动者，<a id="a-2B"></a>是声闻、<a id="a-2C"></a>缘觉也。<a id="a-2D"></a>有上众生作如是言‘我当共汝至所去处’者，<a id="a-2E"></a>是余菩萨也。<a id="a-2F"></a>薄福众生闻不信者，<a id="a-2G"></a>是一切邪见外道及其弟子也。<a id="a-2H"></a>大空泽中出者，<a id="a-2I"></a>是勤修一切智心者也。<a id="a-2J"></a>一赤迮道者，<a id="a-2K"></a>是法性门也。<a id="a-2L"></a>其道左右有大深坑深百千肘者，<a id="a-2M"></a>是声闻、<a id="a-2N"></a>缘觉乘也。<a id="a-2O"></a>于道左右以板椑之者，<a id="a-2P"></a>智慧方便也。<a id="a-2Q"></a>匍匐而进者，<a id="a-2R"></a>是菩萨以四摄法摄一切众生也。<a id="a-2S"></a>怨贼在后而随怖者，<a id="a-2T"></a>是魔及魔民，<a id="a-2U"></a>深起六十二见众生，<a id="a-2V"></a>并轻谤菩萨者也。<a id="a-2W"></a>不顾后者，<a id="a-2X"></a>是忍辱波罗蜜专心具足也。<a id="a-2Y"></a>不视左右者，<a id="a-2Z"></a>是不赞声闻、<a id="a-2a"></a>缘觉乘也。<a id="a-2b"></a>大城者，<a id="a-2c"></a>是一切智心也。<a id="a-2d"></a>渐得过已遂见彼城，<a id="a-2e"></a>既见城已心无怖畏者，<a id="a-2f"></a>是菩萨见佛及佛所行，<a id="a-2g"></a>一心敬佛智慧威德，<a id="a-2h"></a>善学般若波罗蜜，<a id="a-2i"></a>方便渐渐随宜附近一切众生，<a id="a-2j"></a>无有疑难也。<a id="a-2k"></a>入城无老病死者，<a id="a-2l"></a>是菩萨利益无量众生，<a id="a-2m"></a>离老病死也。<a id="a-2n"></a>说法者，<a id="a-2o"></a>是如来应供正遍知也。<a id="a-2p"></a>世尊，<a id="a-2q"></a>我今敬礼一切菩萨。<a id="a-2r"></a>”</p>
  <p id="a2s">说是语已，<a id="a-2t"></a>十千人天，<a id="a-2u"></a>发阿耨多罗三藐三菩提心。</p>
  <p id="a2v">尔时，<a id="a-2w"></a>世尊赞摩诃迦葉言：<a id="a-2x"></a>“善哉！<a id="a-2y"></a>善哉！<a id="a-2z"></a>汝能劝发诸菩萨摩诃萨，<a id="a-30"></a>汝能成就无量功德。<a id="a-31"></a>菩萨摩诃萨，<a id="a-32"></a>若业能自害及以害他，<a id="a-33"></a>终不为之。<a id="a-34"></a>若有言说，<a id="a-35"></a>能自害害他亦所不为。<a id="a-36"></a>”</p>
  <p id="a37">尔时，<a id="a-38"></a>德增菩萨摩诃萨白佛言：<a id="a-39"></a>“世尊，<a id="a-3A"></a>若业若言，<a id="a-3B"></a>能自害害他，<a id="a-3C"></a>一切菩萨所不为者。<a id="a-3D"></a>世尊，<a id="a-3E"></a>何故昔于迦葉佛时，<a id="a-3F"></a>行菩萨道余一生在，<a id="a-3G"></a>作大梵志名曰树提，<a id="a-3H"></a>作如是言：<a id="a-3I"></a>‘菩提之道甚为难得，<a id="a-3J"></a>何有秃人能办此事？<a id="a-3K"></a>我不欲见。<a id="a-3L"></a>’世尊尔时作如是言，<a id="a-3M"></a>有何等义？<a id="a-3N"></a>”</p>
  <p id="a3O">佛告德增菩萨：<a id="a-3P"></a>“善男子，<a id="a-3Q"></a>汝于如来、<a id="a-3R"></a>菩萨莫生疑也。<a id="a-3S"></a>何以故？<a id="a-3T"></a>佛及菩萨成就不可思议方便，<a id="a-3U"></a>佛及菩萨住种种方便而教化众生。<a id="a-3V"></a>善男子，<a id="a-3W"></a>汝今谛听！<a id="a-3X"></a>善思念之，<a id="a-3Y"></a>有经名方便波罗蜜，<a id="a-3Z"></a>今当为汝说之。<a id="a-3a"></a>尔时菩萨从燃灯佛来渐学方便，<a id="a-3b"></a>今亦当为汝少开示分别。<a id="a-3c"></a>善男子，<a id="a-3d"></a>菩萨摩诃萨见燃灯佛时，<a id="a-3e"></a>即得无生法忍，<a id="a-3f"></a>从是已来无有错谬，<a id="a-3g"></a>戏笑失念无不定心，<a id="a-3h"></a>智慧不减。</p>
  <p id="a3i">“善男子，<a id="a-3j"></a>菩萨摩诃萨如其本愿得无生忍，<a id="a-3k"></a>七日之后，<a id="a-3l"></a>便能得成阿耨多罗三藐三菩提；<a id="a-3m"></a>若欲百劫，<a id="a-3n"></a>亦能得成。<a id="a-3o"></a>菩萨摩诃萨为众生故受一切有，<a id="a-3p"></a>随所在处以智力故，<a id="a-3q"></a>随其所求得毕所愿，<a id="a-3r"></a>而后乃成阿耨多罗三藐三菩提。<a id="a-3s"></a>善男子，<a id="a-3t"></a>菩萨摩诃萨以方便力，<a id="a-3u"></a>无量亿劫住于世界，<a id="a-3v"></a>亦无忧愁为不厌离，<a id="a-3w"></a>是名菩萨摩诃萨行于方便。</p>
  <p id="a3x">“复次，<a id="a-3y"></a>善男子，<a id="a-3z"></a>菩萨摩诃萨所有禅定，<a id="a-40"></a>若声闻入者，<a id="a-41"></a>身心不动，<a id="a-42"></a>心便自谓入涅槃已。<a id="a-43"></a>若菩萨入者，<a id="a-44"></a>身心精进无有懈怠，<a id="a-45"></a>以四摄法摄取众生，<a id="a-46"></a>大慈悲故，<a id="a-47"></a>以六波罗蜜教化众生。<a id="a-48"></a>是名菩萨摩诃萨行于方便。</p>
  <p id="a49">“复次，<a id="a-4A"></a>善男子，<a id="a-4B"></a>菩萨如其本愿处兜术天宫，<a id="a-4C"></a>能得阿耨多罗三藐三菩提，<a id="a-4D"></a>转于法轮，<a id="a-4E"></a>非为不能。<a id="a-4F"></a>菩萨于兜术天上，<a id="a-4G"></a>如是思惟：<a id="a-4H"></a>‘阎浮提人不能至此兜术天上听受法教，<a id="a-4I"></a>兜术天人能下阎浮提听法。<a id="a-4J"></a>’是故菩萨舍兜术天，<a id="a-4K"></a>于阎浮提成阿耨多罗三藐三菩提。<a id="a-4L"></a>是名菩萨摩诃萨行于方便。</p>
  <p id="a4M">“复次，<a id="a-4N"></a>善男子，<a id="a-4O"></a>菩萨如其本愿，<a id="a-4P"></a>从兜术天来不入母胎，<a id="a-4Q"></a>亦能即成阿耨多罗三藐三菩提。<a id="a-4R"></a>若不入者，<a id="a-4S"></a>有诸众生或当生疑，<a id="a-4T"></a>作如是言：<a id="a-4U"></a>‘是菩萨从何处来？<a id="a-4V"></a>若天、<a id="a-4W"></a>若龙、<a id="a-4X"></a>若鬼神、<a id="a-4Y"></a>若乾闼婆、<a id="a-4Z"></a>若变化作？<a id="a-4a"></a>’如是疑已不能听法，<a id="a-4b"></a>不能修行断诸烦恼，<a id="a-4c"></a>是故菩萨摩诃萨非不入母胎，<a id="a-4d"></a>成阿耨多罗三藐三菩提。<a id="a-4e"></a>是名菩萨摩诃萨行于方便。<a id="a-4f"></a>善男子，<a id="a-4g"></a>勿谓菩萨实处母胎，<a id="a-4h"></a>生如是见。<a id="a-4i"></a>何以故？<a id="a-4j"></a>菩萨摩诃萨实不入母胎。<a id="a-4k"></a>所以者何？<a id="a-4l"></a>菩萨入无垢定，<a id="a-4m"></a>不起此定，<a id="a-4n"></a>从兜术天下，<a id="a-4o"></a>乃至坐于菩提树下，<a id="a-4p"></a>兜术天人作如是念：<a id="a-4q"></a>‘菩萨命终已，<a id="a-4r"></a>更不还此。<a id="a-4s"></a>’菩萨是时在兜术天实自不动，<a id="a-4t"></a>而现入胎受于五欲。<a id="a-4u"></a>若生出家及以苦行，<a id="a-4v"></a>一切众生以之为实，<a id="a-4w"></a>而于菩萨皆是变化。<a id="a-4x"></a>菩萨变化入胎，<a id="a-4y"></a>受欲现自娱乐，<a id="a-4z"></a>出家苦行，<a id="a-50"></a>悉是菩萨变化所为。<a id="a-51"></a>何以故？<a id="a-52"></a>菩萨尔时所行清净，<a id="a-53"></a>更不入胎，<a id="a-54"></a>久以厌离故。<a id="a-55"></a>是名菩萨摩诃萨行于方便。</p>
  <p id="a56">“以何缘故，<a id="a-57"></a>身似白象示入母胎？<a id="a-58"></a>善男子，<a id="a-59"></a>于此三千大千世界菩萨最尊，<a id="a-5A"></a>成就白净法故，<a id="a-5B"></a>现似白象入于母胎，<a id="a-5C"></a>更无天、<a id="a-5D"></a>人、<a id="a-5E"></a>鬼、<a id="a-5F"></a>神能作如是入母胎者。<a id="a-5G"></a>是名菩萨摩诃萨行于方便。</p>
  <p id="a5H">“以何缘故，<a id="a-5I"></a>菩萨处胎足满十月，<a id="a-5J"></a>然后乃出？<a id="a-5K"></a>善男子，<a id="a-5L"></a>有余众生，<a id="a-5M"></a>或生是心：<a id="a-5N"></a>‘若不满十月，<a id="a-5O"></a>此童子身或不具足。<a id="a-5P"></a>’是故菩萨现处胎中满足十月。<a id="a-5Q"></a>从初入胎至满十月，<a id="a-5R"></a>于其中间常有诸天，<a id="a-5S"></a>来在母边礼敬围绕。<a id="a-5T"></a>是时诸天见菩萨身，<a id="a-5U"></a>所处高楼纯以七宝庄严，<a id="a-5V"></a>非天所有。<a id="a-5W"></a>见是瑞已，<a id="a-5X"></a>有二万四千天子，<a id="a-5Y"></a>发阿耨多罗三藐三菩提心。<a id="a-5Z"></a>是名菩萨摩诃萨行于方便。</p>
  <p id="a5a">“以何缘故，<a id="a-5b"></a>菩萨从右胁入胎？<a id="a-5c"></a>善男子，<a id="a-5d"></a>或有众生作如是疑，<a id="a-5e"></a>谓菩萨从父母精和合而生。<a id="a-5f"></a>为断彼疑，<a id="a-5g"></a>欲现化生故从胁入，<a id="a-5h"></a>既入胁已无有入处。<a id="a-5i"></a>而摩耶夫人，<a id="a-5j"></a>昔来未曾得也，<a id="a-5k"></a>如是身心快乐。<a id="a-5l"></a>是名菩萨摩诃萨行于方便。</p>
  <p id="a5m">“以何缘故，<a id="a-5n"></a>菩萨空闲处生，<a id="a-5o"></a>非于家中及以城内？<a id="a-5p"></a>善男子，<a id="a-5q"></a>菩萨先来常乐空闲处，<a id="a-5r"></a>赞叹空处，<a id="a-5s"></a>赞叹山林闲静之处，<a id="a-5t"></a>行于寂灭。<a id="a-5u"></a>菩萨若处家中生者，<a id="a-5v"></a>天、<a id="a-5w"></a>龙、<a id="a-5x"></a>鬼、<a id="a-5y"></a>神、<a id="a-5z"></a>乾闼婆等，<a id="a-60"></a>不持华香、<a id="a-61"></a>末香、<a id="a-62"></a>涂香，<a id="a-63"></a>诸天百千无量伎乐而来供养。<a id="a-64"></a>尔时，<a id="a-65"></a>迦毗罗城所有人民，<a id="a-66"></a>其心荒迷，<a id="a-67"></a>放逸自高，<a id="a-68"></a>不能供养菩萨。<a id="a-69"></a>是故菩萨在空闲处生，<a id="a-6A"></a>不于城内及以家中。<a id="a-6B"></a>是名菩萨摩诃萨行于方便。</p>
  <p id="a6C">“以何缘故，<a id="a-6D"></a>菩萨母仰攀绛赖叉树枝而生菩萨？<a id="a-6E"></a>善男子，<a id="a-6F"></a>有情生疑，<a id="a-6G"></a>摩耶夫人生菩萨时，<a id="a-6H"></a>受诸苦恼如余女人；<a id="a-6I"></a>示彼众生受快乐故，<a id="a-6J"></a>仰攀树枝而生菩萨。<a id="a-6K"></a>是名菩萨摩诃萨行于方便。</p>
  <p id="a6L">“以何缘故，<a id="a-6M"></a>菩萨以正念从右胁出，<a id="a-6N"></a>非余身分？<a id="a-6O"></a>善男子，<a id="a-6P"></a>菩萨净行，<a id="a-6Q"></a>于三千大千世界最尊最胜，<a id="a-6R"></a>不因女根住，<a id="a-6S"></a>不因女根出。<a id="a-6T"></a>是一生菩萨示现如是，<a id="a-6U"></a>非余梵行人。<a id="a-6V"></a>是故菩萨从右胁出，<a id="a-6W"></a>既出生已亦无出处；<a id="a-6X"></a>如前，<a id="a-6Y"></a>后亦如是。<a id="a-6Z"></a>是名菩萨摩诃萨行于方便。</p>
  <p id="a6a">“以何缘故，<a id="a-6b"></a>菩萨初生时，<a id="a-6c"></a>释提桓因以宝衣承取，<a id="a-6d"></a>非余天人？<a id="a-6e"></a>善男子，<a id="a-6f"></a>释提桓因昔发此愿：<a id="a-6g"></a>‘菩萨若生，<a id="a-6h"></a>我当以宝衣承取。<a id="a-6i"></a>’以菩萨善根妙故，<a id="a-6j"></a>增益余天信敬供养。<a id="a-6k"></a>是名菩萨摩诃萨行于方便。</p>
  <p id="a6l">“以何缘故，<a id="a-6m"></a>菩萨生时即行七步，<a id="a-6n"></a>非六非八？<a id="a-6o"></a>善男子，<a id="a-6p"></a>必定菩萨有大神力勤精进大丈夫相，<a id="a-6q"></a>欲示现众生，<a id="a-6r"></a>余人不能如是示现。<a id="a-6s"></a>若以七步益余众生者，<a id="a-6t"></a>菩萨行于六步；<a id="a-6u"></a>若以八步益余众生者，<a id="a-6v"></a>则行七步。<a id="a-6w"></a>是故菩萨无人扶持，<a id="a-6x"></a>令行七步，<a id="a-6y"></a>非六非八。<a id="a-6z"></a>是名菩萨摩诃萨行于方便。</p>
  <p id="a70">“以何缘故，<a id="a-71"></a>菩萨行七步已，<a id="a-72"></a>唱如是言：<a id="a-73"></a>‘我于世界中最尊最胜，<a id="a-74"></a>离老病死。<a id="a-75"></a>’善男子，<a id="a-76"></a>尔时众中释梵诸天，<a id="a-77"></a>及诸天子心怀憍慢，<a id="a-78"></a>自言是世界中尊。<a id="a-79"></a>彼诸天子傲慢自高，<a id="a-7A"></a>心无恭敬。<a id="a-7B"></a>尔时，<a id="a-7C"></a>菩萨作如是念：<a id="a-7D"></a>‘彼诸天子有是慢心，<a id="a-7E"></a>以慢心故长夜堕在三恶道中。<a id="a-7F"></a>’是故菩萨说如是言：<a id="a-7G"></a>‘我于世界最尊最胜，<a id="a-7H"></a>离老病死。<a id="a-7I"></a>’菩萨尔时唱如是言，<a id="a-7J"></a>其音遍闻三千大千世界，<a id="a-7K"></a>或有诸天，<a id="a-7L"></a>菩萨生时未来集者，<a id="a-7M"></a>闻此声已皆悉来集。<a id="a-7N"></a>尔时，<a id="a-7O"></a>欲、<a id="a-7P"></a>色界天，<a id="a-7Q"></a>合掌恭敬向菩萨礼，<a id="a-7R"></a>各相谓言：<a id="a-7S"></a>‘未曾有也。<a id="a-7T"></a>’是故菩萨行七步已，<a id="a-7U"></a>作真实言：<a id="a-7V"></a>‘我于世中最尊最胜，<a id="a-7W"></a>离老病死苦。<a id="a-7X"></a>’是名菩萨摩诃萨行于方便。</p>
  <p id="a7Y">“以何缘故，<a id="a-7Z"></a>行七步已而便大笑？<a id="a-7a"></a>善男子，<a id="a-7b"></a>菩萨不为欲故笑，<a id="a-7c"></a>不为慢故笑，<a id="a-7d"></a>不为轻故笑。<a id="a-7e"></a>尔时，<a id="a-7f"></a>菩萨如是思惟：<a id="a-7g"></a>‘是诸众生，<a id="a-7h"></a>如本有欲恚痴及诸烦恼，<a id="a-7i"></a>今亦如是。<a id="a-7j"></a>我本已劝，<a id="a-7k"></a>令发阿耨多罗三藐三菩提。<a id="a-7l"></a>我今已成，<a id="a-7m"></a>而彼众生懈怠懒惰故，<a id="a-7n"></a>在生死苦恼海中未断烦恼。<a id="a-7o"></a>如此众生与我同时发菩提心，<a id="a-7p"></a>我今已成阿耨多罗三藐三菩提，<a id="a-7q"></a>而彼众生懈怠懒惰故，<a id="a-7r"></a>在生死苦恼海中。<a id="a-7s"></a>是下劣众生为利养故，<a id="a-7t"></a>不勤精进求一切智。<a id="a-7u"></a>是诸众生今犹礼敬供养于我，<a id="a-7v"></a>我于尔时生大悲心，<a id="a-7w"></a>我今已满所愿。<a id="a-7x"></a>’以是因缘菩萨大笑。<a id="a-7y"></a>是名菩萨摩诃萨行于方便。</p>
  <p id="a7z">“以何缘故，<a id="a-80"></a>菩萨生时身体清净，<a id="a-81"></a>先无垢秽，<a id="a-82"></a>释提桓因及梵天王洗浴菩萨？<a id="a-83"></a>善男子，<a id="a-84"></a>菩萨欲令释梵诸天兴供养故，<a id="a-85"></a>亦以世法如初生婴儿应洗浴故，<a id="a-86"></a>是故菩萨虽身无垢，<a id="a-87"></a>而令释梵洗浴。<a id="a-88"></a>是名菩萨摩诃萨行于方便。</p>
  <p id="a89">“以何缘故，<a id="a-8A"></a>菩萨在空闲处，<a id="a-8B"></a>时不即至道场而还入宫？<a id="a-8C"></a>善男子，<a id="a-8D"></a>欲令诸根具足故，<a id="a-8E"></a>示处宫殿五欲自娱，<a id="a-8F"></a>然后舍四天下而行出家；<a id="a-8G"></a>复为欲化余人令舍五欲，<a id="a-8H"></a>剃除须发，<a id="a-8I"></a>法服出家，<a id="a-8J"></a>故作是示现。<a id="a-8K"></a>是故菩萨复还入家，<a id="a-8L"></a>不于空闲之处即诣道场。<a id="a-8M"></a>是名菩萨摩诃萨行于方便。</p>
  <p id="a8N">“以何缘故，<a id="a-8O"></a>菩萨适生七日，<a id="a-8P"></a>摩耶夫人寻便命终？<a id="a-8Q"></a>善男子，<a id="a-8R"></a>此是摩耶夫人命根尽故，<a id="a-8S"></a>非菩萨咎也。<a id="a-8T"></a>菩萨先在兜术天时，<a id="a-8U"></a>以天眼观摩耶夫人命根，<a id="a-8V"></a>满十月已余有七日在。<a id="a-8W"></a>尔时，<a id="a-8X"></a>菩萨便从兜术天来。<a id="a-8Y"></a>菩萨以方便知摩耶夫人命根欲尽，<a id="a-8Z"></a>故来下生，<a id="a-8a"></a>非菩萨咎。<a id="a-8b"></a>是名菩萨摩诃萨行于方便。</p>
  <p id="a8c">“以何缘故，<a id="a-8d"></a>菩萨善学书论、<a id="a-8e"></a>博弈、<a id="a-8f"></a>射御、<a id="a-8g"></a>军策、<a id="a-8h"></a>计谋种种技艺？<a id="a-8i"></a>善男子，<a id="a-8j"></a>学世法故。<a id="a-8k"></a>菩萨于三千大千世界中，<a id="a-8l"></a>无有一事而不知者。<a id="a-8m"></a>若偈、<a id="a-8n"></a>若辞辩、<a id="a-8o"></a>若应辩、<a id="a-8p"></a>若咒术、<a id="a-8q"></a>若戏笑、<a id="a-8r"></a>若歌舞作乐、<a id="a-8s"></a>若工巧，<a id="a-8t"></a>菩萨生时，<a id="a-8u"></a>已一切善知。<a id="a-8v"></a>是名菩萨摩诃萨行于方便。</p>
  <p id="a8w">“以何缘故，<a id="a-8x"></a>菩萨纳妃婇女眷属？<a id="a-8y"></a>善男子，<a id="a-8z"></a>菩萨不以欲故。<a id="a-90"></a>何以故？<a id="a-91"></a>菩萨是离欲丈夫。<a id="a-92"></a>尔时，<a id="a-93"></a>菩萨若不示现妻妇男女者，<a id="a-94"></a>众生当谓菩萨非是男子。<a id="a-95"></a>众生若作是疑得无量罪，<a id="a-96"></a>欲断彼疑故，<a id="a-97"></a>娶释种女，<a id="a-98"></a>示现有罗睺罗。<a id="a-99"></a>若人谓罗睺罗是父母和合生者，<a id="a-9A"></a>莫造斯观！<a id="a-9B"></a>而罗睺罗天上命终，<a id="a-9C"></a>来下入胎，<a id="a-9D"></a>非是父母和合故生。<a id="a-9E"></a>又罗睺罗有本愿故：<a id="a-9F"></a>‘若有一生补处菩萨，<a id="a-9G"></a>我当为作子。<a id="a-9H"></a>’瞿夷本于燃灯佛时，<a id="a-9I"></a>作如是言：<a id="a-9J"></a>‘从今已后愿为此梵志，<a id="a-9K"></a>乃至一生补处，<a id="a-9L"></a>常为我夫，<a id="a-9M"></a>我为其妻。<a id="a-9N"></a>’尔时，<a id="a-9O"></a>菩萨即受七枝优钵罗华已，<a id="a-9P"></a>作如是言：<a id="a-9Q"></a>‘我虽不受，<a id="a-9R"></a>今当满此善女人愿。<a id="a-9S"></a>’作是愿已，<a id="a-9T"></a>不离七华善根，<a id="a-9U"></a>是故菩萨纳以为妃。<a id="a-9V"></a>复次，<a id="a-9W"></a>一生菩萨成就示现处于宫殿婇女之中，<a id="a-9X"></a>尔时菩萨成就妙色，<a id="a-9Y"></a>诸天供养，<a id="a-9Z"></a>成就出家。<a id="a-9a"></a>释种女悉见如是众事具足，<a id="a-9b"></a>其心专一作如是愿发菩提心：<a id="a-9c"></a>‘愿我具足如是众事。<a id="a-9d"></a>’是故菩萨为令瞿夷发此心故，<a id="a-9e"></a>纳以为妻。<a id="a-9f"></a>复次，<a id="a-9g"></a>有大心众生处在居家，<a id="a-9h"></a>五欲、<a id="a-9i"></a>财宝、<a id="a-9j"></a>僮仆、<a id="a-9k"></a>眷属，<a id="a-9l"></a>种种受已。<a id="a-9m"></a>菩萨为彼众生，<a id="a-9n"></a>令舍居家五欲、<a id="a-9o"></a>财宝、<a id="a-9p"></a>僮仆、<a id="a-9q"></a>眷属而行出家，<a id="a-9r"></a>故示是事。<a id="a-9s"></a>是故菩萨示处居家，<a id="a-9t"></a>五欲、<a id="a-9u"></a>财宝、<a id="a-9v"></a>僮仆、<a id="a-9w"></a>眷属，<a id="a-9x"></a>舍而出家。<a id="a-9y"></a>众生见已如是思惟：<a id="a-9z"></a>‘菩萨所受五欲最妙无上，<a id="a-A0"></a>尚能舍之出家，<a id="a-A1"></a>何况我等而不出家？<a id="a-A2"></a>’复次，<a id="a-A3"></a>菩萨所有妻妇男女，<a id="a-A4"></a>皆是本行菩萨道时，<a id="a-A5"></a>以诸善法所可化者。<a id="a-A6"></a>此诸众生亦作是愿：<a id="a-A7"></a>‘若以此菩萨乃至一生，<a id="a-A8"></a>常当为作妻子眷属。<a id="a-A9"></a>’亦欲增益如是诸人白净法故，<a id="a-AA"></a>是故菩萨处妻子眷属。<a id="a-AB"></a>复次，<a id="a-AC"></a>菩萨处宫殿者，<a id="a-AD"></a>为欲教化四万二千婇女，<a id="a-AE"></a>令发阿耨多罗三藐三菩提心，<a id="a-AF"></a>亦令余人不堕恶道，<a id="a-AG"></a>是故菩萨处在宫殿、<a id="a-AH"></a>妻子、<a id="a-AI"></a>眷属。<a id="a-AJ"></a>复次，<a id="a-AK"></a>一切女人尽为欲火所烧，<a id="a-AL"></a>若见菩萨即离淫欲。<a id="a-AM"></a>复次，<a id="a-AN"></a>菩萨变作诸身，<a id="a-AO"></a>颜貌修短与本无异，<a id="a-AP"></a>彼诸女人与化菩萨共相娱乐，<a id="a-AQ"></a>各各自谓与实菩萨共相娱乐。<a id="a-AR"></a>彼时菩萨常在禅定修安乐行，<a id="a-AS"></a>如化菩萨受于五欲无有欲想；<a id="a-AT"></a>真实菩萨亦复如是，<a id="a-AU"></a>从燃灯佛来，<a id="a-AV"></a>乃至一生已离淫欲。<a id="a-AW"></a>是名菩萨摩诃萨行于方便。<a id="a-AX"></a>车匿、<a id="a-AY"></a>揵陟本愿亦复如是。</p>
  <p id="aAZ">“以何缘故，<a id="a-Aa"></a>菩萨在阎浮提树下思惟？<a id="a-Ab"></a>善男子，<a id="a-Ac"></a>为欲教化七亿诸天故。<a id="a-Ad"></a>复次，<a id="a-Ae"></a>菩萨欲令父母知菩萨必定剃除须发，<a id="a-Af"></a>法服出家。<a id="a-Ag"></a>复次，<a id="a-Ah"></a>菩萨欲示现增益智慧，<a id="a-Ai"></a>阎浮树随荫菩萨，<a id="a-Aj"></a>欲令众生增益善根故，<a id="a-Ak"></a>是故菩萨在阎浮树下坐禅思惟。<a id="a-Al"></a>是名菩萨摩诃萨行于方便。</p>
  <p id="aAm">“以何缘故，<a id="a-An"></a>菩萨不以五欲自乐而出城游观？<a id="a-Ao"></a>善男子，<a id="a-Ap"></a>欲示现见老病死人故，<a id="a-Aq"></a>令诸眷属知菩萨畏老病死故出家学道，<a id="a-Ar"></a>非为贡高损减眷属故出家，<a id="a-As"></a>欲利益眷属故出家，<a id="a-At"></a>菩萨见在家过患，<a id="a-Au"></a>是故出家。<a id="a-Av"></a>而此菩萨为示一切众生老病死苦，<a id="a-Aw"></a>是故菩萨不乐五欲出城游观。<a id="a-Ax"></a>是名菩萨摩诃萨行于方便。</p>
  <p id="aAy">“以何缘故，<a id="a-Az"></a>菩萨夜半出家？<a id="a-B0"></a>善男子，<a id="a-B1"></a>欲示现利益众生善根，<a id="a-B2"></a>菩萨随所住处增益众生善根。<a id="a-B3"></a>善男子，<a id="a-B4"></a>亦为白净法故舍离五欲，<a id="a-B5"></a>不告眷属而便出家，<a id="a-B6"></a>离诸欢乐终不离于白净之法，<a id="a-B7"></a>是故菩萨夜半出家。<a id="a-B8"></a>是名菩萨摩诃萨行于方便。</p>
  <p id="aB9">“以何缘故，<a id="a-BA"></a>菩萨以睡眠覆盖宫人伎女，<a id="a-BB"></a>然后出家？<a id="a-BC"></a>善男子，<a id="a-BD"></a>欲令出家之过悉在诸天故，<a id="a-BE"></a>有眷属诸亲或见菩萨出家，<a id="a-BF"></a>便生瞋愤之心。<a id="a-BG"></a>若菩萨如是思惟：<a id="a-BH"></a>‘是人有恶心于我，<a id="a-BI"></a>便当长夜受苦堕三恶道。<a id="a-BJ"></a>’彼眷属诸亲作如是知，<a id="a-BK"></a>此是诸天以睡眠覆故，<a id="a-BL"></a>开门引道升空而去，<a id="a-BM"></a>非菩萨过也。<a id="a-BN"></a>尔时，<a id="a-BO"></a>诸人增益信心，<a id="a-BP"></a>于诸天所生不信心。<a id="a-BQ"></a>是故菩萨见如是过，<a id="a-BR"></a>以睡眠覆盖宫人伎女，<a id="a-BS"></a>然后出家。<a id="a-BT"></a>是名菩萨摩诃萨行于方便。</p>
  <p id="aBU">“以何缘故，<a id="a-BV"></a>菩萨遣车匿、<a id="a-BW"></a>白马，<a id="a-BX"></a>及宝衣、<a id="a-BY"></a>璎珞而送还家？<a id="a-BZ"></a>善男子，<a id="a-Ba"></a>欲令眷属知菩萨不贪在家名衣上服及诸宝璎。<a id="a-Bb"></a>复次，<a id="a-Bc"></a>菩萨如是观：<a id="a-Bd"></a>‘我今作如是学，<a id="a-Be"></a>亦令诸人学我，<a id="a-Bf"></a>舍诸所有，<a id="a-Bg"></a>于佛法出家。<a id="a-Bh"></a>’诸人如是学已，<a id="a-Bi"></a>远离一切所爱之物，<a id="a-Bj"></a>持四圣种行；<a id="a-Bk"></a>唯不听父母不放而得出家。<a id="a-Bl"></a>是名菩萨摩诃萨行于方便。</p>
  <p id="aBm">“以何缘故，<a id="a-Bn"></a>菩萨以刀自下其发？<a id="a-Bo"></a>善男子，<a id="a-Bp"></a>于三千大千世界中，<a id="a-Bq"></a>无有天、<a id="a-Br"></a>龙、<a id="a-Bs"></a>鬼、<a id="a-Bt"></a>神、<a id="a-Bu"></a>乾闼婆、<a id="a-Bv"></a>人非人能当近菩萨威德者，<a id="a-Bw"></a>何况能与剃发？<a id="a-Bx"></a>复次，<a id="a-By"></a>菩萨示现欲令众生深信菩萨欲出家故，<a id="a-Bz"></a>自持刀下发。<a id="a-C0"></a>复次，<a id="a-C1"></a>菩萨为净饭王故。<a id="a-C2"></a>尔时，<a id="a-C3"></a>净饭王生于恶心，<a id="a-C4"></a>自恃豪族傲慢而言：<a id="a-C5"></a>‘谁剃我子发，<a id="a-C6"></a>我当诛戮！<a id="a-C7"></a>’尔时，<a id="a-C8"></a>净饭王闻菩萨自持刀下发，<a id="a-C9"></a>王闻是已恶心即灭。<a id="a-CA"></a>是名菩萨摩诃萨行于方便。</p>
  <p id="aCB">“善男子，<a id="a-CC"></a>汝今善听，<a id="a-CD"></a>以何缘故，<a id="a-CE"></a>菩萨苦行六年？<a id="a-CF"></a>善男子，<a id="a-CG"></a>非是菩萨宿业余报受此苦也，<a id="a-CH"></a>欲令众生于一切恶业报中能生患心归向菩萨。<a id="a-CI"></a>复次，<a id="a-CJ"></a>善男子，<a id="a-CK"></a>昔迦葉佛时，<a id="a-CL"></a>菩萨尔时作如是言：<a id="a-CM"></a>‘我不欲见此秃头道人！<a id="a-CN"></a>何有秃人能得菩提？<a id="a-CO"></a>菩提之道甚深难得。<a id="a-CP"></a>’如此之辈亦是菩萨示行方便，<a id="a-CQ"></a>此所说者当知其义。</p>
  <p id="aCR">“以何缘故，<a id="a-CS"></a>菩萨作是粗恶之言？<a id="a-CT"></a>善男子，<a id="a-CU"></a>尔时迦葉佛出于世时，<a id="a-CV"></a>有婆罗门子名曰树提，<a id="a-CW"></a>有亲友五人皆是大婆罗门子，<a id="a-CX"></a>先学大乘。<a id="a-CY"></a>彼时五人久来亲近恶知识故，<a id="a-CZ"></a>失菩提心。<a id="a-Ca"></a>善男子，<a id="a-Cb"></a>彼时五人于迦葉佛时，<a id="a-Cc"></a>奉事外道，<a id="a-Cd"></a>不信佛法；<a id="a-Ce"></a>解外道语，<a id="a-Cf"></a>不解佛语；<a id="a-Cg"></a>解外道法，<a id="a-Ch"></a>不解佛法。<a id="a-Ci"></a>彼时五人事外道师，<a id="a-Cj"></a>彼师自言：<a id="a-Ck"></a>‘我是佛世尊，<a id="a-Cl"></a>是一切智，<a id="a-Cm"></a>我亦有菩提道。<a id="a-Cn"></a>’尔时，<a id="a-Co"></a>树提梵志行于方便，<a id="a-Cp"></a>欲诱引五人还成宝器故，<a id="a-Cq"></a>欲转彼五人外道邪心，<a id="a-Cr"></a>以方便故至瓦师所，<a id="a-Cs"></a>作如是言：<a id="a-Ct"></a>‘我今欲见秃头道人！<a id="a-Cu"></a>何有秃人能得菩提？<a id="a-Cv"></a>菩提之道甚深难得。<a id="a-Cw"></a>’善男子，<a id="a-Cx"></a>说是语已复经少时，<a id="a-Cy"></a>树提梵志与彼五人在一屏处。<a id="a-Cz"></a>尔时，<a id="a-D0"></a>瓦师便至其所；<a id="a-D1"></a>至其所已，<a id="a-D2"></a>即向树提梵志，<a id="a-D3"></a>赞迦葉佛如来应正遍知，<a id="a-D4"></a>复向树提作如是言：<a id="a-D5"></a>‘汝可与我共至佛所。<a id="a-D6"></a>’善男子，<a id="a-D7"></a>尔时树提梵志如是思惟：<a id="a-D8"></a>‘此五人者善根未熟。<a id="a-D9"></a>若我当赞迦葉佛，<a id="a-DA"></a>非外道师者，<a id="a-DB"></a>而此五人心当生疑，<a id="a-DC"></a>若至佛所，<a id="a-DD"></a>无有是处。<a id="a-DE"></a>’尔时，<a id="a-DF"></a>树提自护本愿故，<a id="a-DG"></a>般若波罗蜜报行方便故，<a id="a-DH"></a>作如是言：<a id="a-DI"></a>‘我不欲见此秃头道人！<a id="a-DJ"></a>何有秃人能得菩提？<a id="a-DK"></a>菩提之道甚深难得。<a id="a-DL"></a>’云何般若波罗蜜报菩萨行？<a id="a-DM"></a>般若波罗蜜，<a id="a-DN"></a>无有菩提想，<a id="a-DO"></a>无有佛想，<a id="a-DP"></a>尔时不见佛，<a id="a-DQ"></a>不见菩提，<a id="a-DR"></a>亦不于内见菩提，<a id="a-DS"></a>亦不于外见菩提，<a id="a-DT"></a>亦不于内外见菩提，<a id="a-DU"></a>如是悉知菩提空无有法。<a id="a-DV"></a>尔时，<a id="a-DW"></a>树提知一切法无所有故行于方便，<a id="a-DX"></a>作如是言：<a id="a-DY"></a>‘我不欲见秃头道人！<a id="a-DZ"></a>何有秃人能得菩提？<a id="a-Da"></a>菩提之道甚深难得。<a id="a-Db"></a>’</p>
  <p id="aDc">“善男子，<a id="a-Dd"></a>复于异时，<a id="a-De"></a>树提梵志与彼五人至河水边。<a id="a-Df"></a>尔时，<a id="a-Dg"></a>瓦师承佛神力，<a id="a-Dh"></a>为化五人故复至其所，<a id="a-Di"></a>向树提梵志作如是言：<a id="a-Dj"></a>‘汝可共我至于佛所，<a id="a-Dk"></a>礼拜供养恭敬，<a id="a-Dl"></a>尊重赞叹。<a id="a-Dm"></a>诸佛世尊出世甚难！<a id="a-Dn"></a>’彼树提梵志，<a id="a-Do"></a>闻瓦师叹故不肯去。<a id="a-Dp"></a>彼时，<a id="a-Dq"></a>瓦师寻前以手捉梵志发，<a id="a-Dr"></a>强牵将去向于佛所。<a id="a-Ds"></a>彼时五人倾心随逐，<a id="a-Dt"></a>树提梵志遂至佛所。<a id="a-Du"></a>时国常法，<a id="a-Dv"></a>若捉他发，<a id="a-Dw"></a>设其告官，<a id="a-Dx"></a>捉者应死。<a id="a-Dy"></a>尔时五人生邪见，<a id="a-Dz"></a>见树提梵志，<a id="a-E0"></a>他捉其发，<a id="a-E1"></a>心倾随逐：<a id="a-E2"></a>‘彼如来法有何功德，<a id="a-E3"></a>乃令瓦师不计死罪，<a id="a-E4"></a>捉树提发将至佛所，<a id="a-E5"></a>礼拜供养恭敬，<a id="a-E6"></a>尊重赞叹？<a id="a-E7"></a>’尔时，<a id="a-E8"></a>五人其心倾向至迦葉佛所，<a id="a-E9"></a>既得见佛，<a id="a-EA"></a>本愿还发，<a id="a-EB"></a>生信敬心；<a id="a-EC"></a>生信敬心已，<a id="a-ED"></a>即于佛前呵责树提：<a id="a-EE"></a>‘如是，<a id="a-EF"></a>世尊，<a id="a-EG"></a>有如是威德，<a id="a-EH"></a>如本闻已，<a id="a-EI"></a>何得心不信敬？<a id="a-EJ"></a>’善男子，<a id="a-EK"></a>尔时五人见迦葉佛威德，<a id="a-EL"></a>又闻辩才，<a id="a-EM"></a>还发阿耨多罗三藐三菩提心。<a id="a-EN"></a>尔时，<a id="a-EO"></a>迦葉佛见五人已得专心，<a id="a-EP"></a>为说菩萨藏不退转轮陀罗尼金刚句，<a id="a-EQ"></a>无生法忍次第而说。<a id="a-ER"></a>尔时，<a id="a-ES"></a>五人即得无生法忍。</p>
  <p id="aET">“善男子，<a id="a-EU"></a>我今已得具足佛智。<a id="a-EV"></a>彼时树提梵志，<a id="a-EW"></a>若当赞叹迦葉佛，<a id="a-EX"></a>不赞外道师，<a id="a-EY"></a>若彼五人到佛所者，<a id="a-EZ"></a>无有是处，<a id="a-Ea"></a>况生信敬心耶？<a id="a-Eb"></a>善男子，<a id="a-Ec"></a>树提梵志为化五人学菩萨乘，<a id="a-Ed"></a>故以般若波罗蜜果报行于方便，<a id="a-Ee"></a>作如是言：<a id="a-Ef"></a>‘我不欲见秃头道人！<a id="a-Eg"></a>何有秃人能得菩提？<a id="a-Eh"></a>菩提之道甚深难得。<a id="a-Ei"></a>’善男子，<a id="a-Ej"></a>不退菩萨于佛无疑，<a id="a-Ek"></a>于菩提无疑，<a id="a-El"></a>于佛法无疑。<a id="a-Em"></a>是名菩萨摩诃萨行于方便。</p>
  <p id="aEn">“复次，<a id="a-Eo"></a>菩萨为教化五人及自示业报，<a id="a-Ep"></a>以业障故六年苦行。<a id="a-Eq"></a>非如余众生不知不见持戒沙门、<a id="a-Er"></a>婆罗门故，<a id="a-Es"></a>说如是恶言，<a id="a-Et"></a>若知若不知，<a id="a-Eu"></a>若解若不解，<a id="a-Ev"></a>彼诸众生长夜受诸苦恼，<a id="a-Ew"></a>不得利益，<a id="a-Ex"></a>堕三恶道。<a id="a-Ey"></a>为彼众生自现作业亦现受报，<a id="a-Ez"></a>是故如来现受是报。<a id="a-F0"></a>菩萨无有一切障碍业报，<a id="a-F1"></a>以有众生诽谤持戒沙门、<a id="a-F2"></a>婆罗门，<a id="a-F3"></a>忧恼覆心不得解脱，<a id="a-F4"></a>不得道果；<a id="a-F5"></a>为除众生忧恼心故，<a id="a-F6"></a>现受如是业报。<a id="a-F7"></a>彼诸众生作如是念：<a id="a-F8"></a>‘一生菩萨诽谤迦葉佛，<a id="a-F9"></a>而彼菩萨尚得解脱，<a id="a-FA"></a>况我不知而作恶言！<a id="a-FB"></a>是故我今当自悔过，<a id="a-FC"></a>一切恶业更不得作。<a id="a-FD"></a>’复次，<a id="a-FE"></a>善男子，<a id="a-FF"></a>为调伏诸外道故六年苦行，<a id="a-FG"></a>非实业障碍。<a id="a-FH"></a>何以故？<a id="a-FI"></a>世间沙门、<a id="a-FJ"></a>婆罗门，<a id="a-FK"></a>日食一麻一米，<a id="a-FL"></a>谓得清净解脱。<a id="a-FM"></a>菩萨为调伏彼故，<a id="a-FN"></a>示现日食一麻一米。<a id="a-FO"></a>菩萨若食粗涩，<a id="a-FP"></a>尚不能得圣道，<a id="a-FQ"></a>何况清净解脱？<a id="a-FR"></a>是故菩萨作如是言：<a id="a-FS"></a>‘我不欲见秃头道人！<a id="a-FT"></a>何有秃人能得菩提？<a id="a-FU"></a>菩提之道甚深难得。<a id="a-FV"></a>’是故菩萨以此缘故现六年苦行，<a id="a-FW"></a>为调伏五十二百千粗行诸天，<a id="a-FX"></a>及外道神仙、<a id="a-FY"></a>粗行菩萨。<a id="a-FZ"></a>是名菩萨摩诃萨行于方便。</p>
 </body>
</html>