<!doctype html>
<html id="z3IBTDzC5" data-ver="1151">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十五</h1>
  <h2 id="a2">唐三藏法师菩提流志奉诏译</h2>
  <h2 id="a3">被甲庄严会第七之五</h2>
  <p id="a4">“复次，<a id="a-5"></a>无边慧，<a id="a-6"></a>我念往昔过二阿僧祇劫，<a id="a-7"></a>尔时有佛出现世间，<a id="a-8"></a>号曰月灯王如来、<a id="a-9"></a>应供、<a id="a-A"></a>正遍知、<a id="a-B"></a>明行足、<a id="a-C"></a>善逝、<a id="a-D"></a>世间解、<a id="a-E"></a>无上士、<a id="a-F"></a>调御丈夫、<a id="a-G"></a>天人师、<a id="a-H"></a>佛世尊，<a id="a-I"></a>劫名甘露，<a id="a-J"></a>国名清净。<a id="a-K"></a>彼佛世界，<a id="a-L"></a>玻瓈所成，<a id="a-M"></a>常有光明遍照其土。<a id="a-N"></a>若有众生遇斯光者，<a id="a-O"></a>净妙端严，<a id="a-P"></a>是故世界名为清净，<a id="a-Q"></a>无别城邑聚落之名。<a id="a-R"></a>交道殊妙，<a id="a-S"></a>金绳界饰。<a id="a-T"></a>诸交道间，<a id="a-U"></a>一一等量半俱卢舍。<a id="a-V"></a>一一道间，<a id="a-W"></a>光明宝柱杂多罗树，<a id="a-X"></a>各八十四辉映行列。<a id="a-Y"></a>复有四池堤塘围绕，<a id="a-Z"></a>七宝台观人民止住。<a id="a-a"></a>覆以铃网悬诸缯带，<a id="a-b"></a>华饰珍玩犹如诸天。<a id="a-c"></a>彼界众生寂静安乐，<a id="a-d"></a>十善业道悉已成就，<a id="a-e"></a>颜貌端严，<a id="a-f"></a>寿命长远，<a id="a-g"></a>薄贪瞋痴易可开悟，<a id="a-h"></a>以少方便广知诸法。<a id="a-i"></a>彼佛寿命千俱胝岁；<a id="a-j"></a>灭度之后，<a id="a-k"></a>正法住世一俱胝岁。<a id="a-l"></a>十会说法，<a id="a-m"></a>诸声闻众住学地者，<a id="a-n"></a>一一法会各有二十俱胝那由他；<a id="a-o"></a>诸菩萨众趣一乘者，<a id="a-p"></a>其数无量。</p>
  <p id="aq">“无边慧，<a id="a-r"></a>彼月灯王如来宝菩提树，<a id="a-s"></a>周五十由旬，<a id="a-t"></a>高一百由旬，<a id="a-u"></a>珊瑚为根，<a id="a-v"></a>琉璃为干，<a id="a-w"></a>黄金为枝，<a id="a-x"></a>码碯为叶。<a id="a-y"></a>道场纵广一百由旬，<a id="a-z"></a>基陛周匝，<a id="a-10"></a>栏楯围绕，<a id="a-11"></a>妙多罗树布植行列，<a id="a-12"></a>金铃宝网弥覆庄严。<a id="a-13"></a>大菩提座高三由旬，<a id="a-14"></a>细软敷具张施其上，<a id="a-15"></a>妙衣百千间饰垂下，<a id="a-16"></a>幢幡二十树列其傍。<a id="a-17"></a>月灯王佛于此座上，<a id="a-18"></a>证阿耨多罗三藐三菩提。<a id="a-19"></a>时彼国界无三恶趣及恶趣名，<a id="a-1A"></a>亦无诸难及诸难名。<a id="a-1B"></a>月灯王佛常于一切诸世界中，<a id="a-1C"></a>化现其身转于法轮。</p>
  <p id="a1D">“无边慧，<a id="a-1E"></a>彼月灯王如来有二菩萨，<a id="a-1F"></a>一名云音，<a id="a-1G"></a>二名无边音。<a id="a-1H"></a>是二菩萨，<a id="a-1I"></a>于彼如来白言：<a id="a-1J"></a>‘世尊，<a id="a-1K"></a>云何诸菩萨摩诃萨，<a id="a-1L"></a>于一切法理趣之中，<a id="a-1M"></a>而得善巧方便安立？<a id="a-1N"></a>’时彼如来，<a id="a-1O"></a>欲令诸菩萨摩诃萨于一切法理趣之中，<a id="a-1P"></a>而得善巧方便安立，<a id="a-1Q"></a>为二菩萨广说斯法。<a id="a-1R"></a>时诸菩萨摩诃萨闻斯法已，<a id="a-1S"></a>于一切法理趣之中，<a id="a-1T"></a>便获善巧方便安立。<a id="a-1U"></a>是二菩萨从是已后，<a id="a-1V"></a>于二万岁，<a id="a-1W"></a>无有睡眠，<a id="a-1X"></a>无欲恚恼，<a id="a-1Y"></a>不起食想，<a id="a-1Z"></a>不生卧想，<a id="a-1a"></a>亦无病缘汤药等想，<a id="a-1b"></a>不乐世间游观谈戏。<a id="a-1c"></a>于彼如来说法之时，<a id="a-1d"></a>即于法座得无生忍。<a id="a-1e"></a>时，<a id="a-1f"></a>彼如来而问之曰：<a id="a-1g"></a>‘善男子，<a id="a-1h"></a>于一切法理趣之中，<a id="a-1i"></a>如是善巧方便安立，<a id="a-1j"></a>汝今求耶？<a id="a-1k"></a>’是二菩萨即白佛言：<a id="a-1l"></a>‘世尊，<a id="a-1m"></a>我尚不见有一切法理趣善巧安立之名，<a id="a-1n"></a>亦复不见有一切法理趣善巧安立之法，<a id="a-1o"></a>况一切法理趣善巧方便安立？<a id="a-1p"></a>世尊，<a id="a-1q"></a>我亦不得一切诸法，<a id="a-1r"></a>我亦不得诸法安立，<a id="a-1s"></a>于一切法无住无不住。<a id="a-1t"></a>世尊，<a id="a-1u"></a>我如是见，<a id="a-1v"></a>宁复说言于一切法理趣之中，<a id="a-1w"></a>如是善巧方便安立，<a id="a-1x"></a>为求耶？<a id="a-1y"></a>为不求耶？<a id="a-1z"></a>世尊，<a id="a-20"></a>我亦不见于一切法理趣之中，<a id="a-21"></a>如是善巧方便安立而作求者，<a id="a-22"></a>亦不见有若内若外若二中间、<a id="a-23"></a>若一切法、<a id="a-24"></a>若法理趣善巧方便而安立者，<a id="a-25"></a>亦不见法若内若外若二中间、<a id="a-26"></a>若一切法、<a id="a-27"></a>若法理趣善巧方便而可安立。<a id="a-28"></a>世尊，<a id="a-29"></a>我亦不见乃至少法内外中间理趣善巧方便安立而可趣向，<a id="a-2A"></a>而可亲近。<a id="a-2B"></a>世尊，<a id="a-2C"></a>既无少法而可趣向，<a id="a-2D"></a>而可亲近，<a id="a-2E"></a>我于其中当何安立？<a id="a-2F"></a>世尊，<a id="a-2G"></a>我亦不见过现未来为安立处。<a id="a-2H"></a>若安立处无所有者，<a id="a-2I"></a>我于何处而可安立？<a id="a-2J"></a>世尊，<a id="a-2K"></a>无安立故，<a id="a-2L"></a>非住相应，<a id="a-2M"></a>非不住相应，<a id="a-2N"></a>无尽相应，<a id="a-2O"></a>无生相应。<a id="a-2P"></a>世尊，<a id="a-2Q"></a>我亦不见从谁、<a id="a-2R"></a>由谁、<a id="a-2S"></a>何处、<a id="a-2T"></a>何时，<a id="a-2U"></a>我心意识，<a id="a-2V"></a>若生若灭？<a id="a-2W"></a>当何说言，<a id="a-2X"></a>以心意识，<a id="a-2Y"></a>于一切法理趣善巧方便安立？<a id="a-2Z"></a>’</p>
  <p id="a2a">“无边慧，<a id="a-2b"></a>是二菩萨，<a id="a-2c"></a>于如来前如是说时，<a id="a-2d"></a>一千菩萨得无生忍，<a id="a-2e"></a>千俱胝菩萨发菩提心。<a id="a-2f"></a>尔时，<a id="a-2g"></a>月灯王如来复告之曰：<a id="a-2h"></a>‘善男子，<a id="a-2i"></a>汝以无住而住无处，<a id="a-2j"></a>而住于一切法理趣善巧方便安立。<a id="a-2k"></a>善男子，<a id="a-2l"></a>一切诸法亦复如是。<a id="a-2m"></a>如来随顺世俗道故，<a id="a-2n"></a>现证阿耨多罗三藐三菩提。<a id="a-2o"></a>若于如来不随世俗，<a id="a-2p"></a>现证阿耨多罗三藐三菩提，<a id="a-2q"></a>亦复如是。<a id="a-2r"></a>善男子，<a id="a-2s"></a>诸法无处亦非无处，<a id="a-2t"></a>若处无处皆随世俗。<a id="a-2u"></a>若随世俗，<a id="a-2v"></a>则于其中无有少法而可生者，<a id="a-2w"></a>而可了者。<a id="a-2x"></a>是故，<a id="a-2y"></a>善男子，<a id="a-2z"></a>应加精勤，<a id="a-30"></a>速于诸法逮得解脱。<a id="a-31"></a>’是二菩萨，<a id="a-32"></a>于如来前闻斯法已，<a id="a-33"></a>飞腾虚空，<a id="a-34"></a>即以偈颂赞如来曰：</p>
  <p id="a35">“‘法王不思议，<a id="a-36"></a>　得未曾有法；</p>
  <p id="a37">遍知两足尊，<a id="a-38"></a>　佛法无过上。</p>
  <p id="a39">以法无上故，<a id="a-3A"></a>　如来世无等；</p>
  <p id="a3B">一切法无生，<a id="a-3C"></a>　我今获此忍。</p>
  <p id="a3D">我常不分别，<a id="a-3E"></a>　若生若无生，</p>
  <p id="a3F">如是亦不念，<a id="a-3G"></a>　一切无分别。</p>
  <p id="a3H">法王大牟尼，<a id="a-3I"></a>　功德离言念，</p>
  <p id="a3J">愿说清净法，<a id="a-3K"></a>　令众皆欢喜。</p>
  <p id="a3L">于佛胜功德，<a id="a-3M"></a>　欲知其边际，</p>
  <p id="a3N">设经无量劫，<a id="a-3O"></a>　而亦不可得。</p>
  <p id="a3P">功德无边故，<a id="a-3Q"></a>　最胜无过上，</p>
  <p id="a3R">一切法无生，<a id="a-3S"></a>　我亦不分别。</p>
  <p id="a3T">我于佛法中，<a id="a-3U"></a>　未曾有毁坏，</p>
  <p id="a3V">不谓众善根，<a id="a-3W"></a>　云何当可得？</p>
  <p id="a3X">诸法无示现，<a id="a-3Y"></a>　无生亦无相，</p>
  <p id="a3Z">如是无相忍，<a id="a-3a"></a>　于此亦皆证。</p>
  <p id="a3b">我今所得忍，<a id="a-3c"></a>　毕竟无退转，</p>
  <p id="a3d">故于一切智，<a id="a-3e"></a>　以此生欢喜。</p>
  <p id="a3f">我于如来法，<a id="a-3g"></a>　决定不犹豫，</p>
  <p id="a3h">亦于一切法，<a id="a-3i"></a>　远离众疑惑。</p>
  <p id="a3j">无上佛法中，<a id="a-3k"></a>　我今得此忍，</p>
  <p id="a3l">我亦不分别，<a id="a-3m"></a>　亦无不分别。<a id="a-3n"></a>’</p>
  <p id="a3o">“无边慧，<a id="a-3p"></a>是二菩萨说此偈已，<a id="a-3q"></a>于月灯王如来右绕三匝，<a id="a-3r"></a>以天妙华、<a id="a-3s"></a>栴檀、<a id="a-3t"></a>末香而散佛上。<a id="a-3u"></a>时，<a id="a-3v"></a>彼如来即为授记，<a id="a-3w"></a>而告之曰：<a id="a-3x"></a>‘汝云音等，<a id="a-3y"></a>过二万劫，<a id="a-3z"></a>当证阿耨多罗三藐三菩提。<a id="a-40"></a>’是二菩萨，<a id="a-41"></a>闻如来记，<a id="a-42"></a>踊跃欢喜，<a id="a-43"></a>谛观如来，<a id="a-44"></a>入于诸禅游戏神通，<a id="a-45"></a>出没自在，<a id="a-46"></a>烟焰晖发，<a id="a-47"></a>复为众生说法开示，<a id="a-48"></a>令二十四俱胝人天趣于阿耨多罗三藐三菩提。<a id="a-49"></a>是二菩萨，<a id="a-4A"></a>乃至尽命勤修梵行，<a id="a-4B"></a>于彼如来中时正法、<a id="a-4C"></a>后时正法悉能护持。<a id="a-4D"></a>复于尔时，<a id="a-4E"></a>教化成熟四俱胝众生趣于阿耨多罗三藐三菩提。<a id="a-4F"></a>是二菩萨，<a id="a-4G"></a>次第供养亲近承事多百千佛，<a id="a-4H"></a>及诸如来三昧正法一一受持。<a id="a-4I"></a>过二万劫，<a id="a-4J"></a>复值宝幢如来，<a id="a-4K"></a>随转法轮，<a id="a-4L"></a>教化成熟无量众生趣于阿耨多罗三藐三菩提。<a id="a-4M"></a>宝幢如来刹土清净，<a id="a-4N"></a>无诸声闻，<a id="a-4O"></a>唯有一生补处菩萨。<a id="a-4P"></a>宝幢如来将灭度时乃为授记：<a id="a-4Q"></a>‘我灭度后，<a id="a-4R"></a>云音菩萨次当现证阿耨多罗三藐三菩提，<a id="a-4S"></a>号曰日灯王如来。<a id="a-4T"></a>其佛刹土成就庄严，<a id="a-4U"></a>积集无量无边功德，<a id="a-4V"></a>菩萨、<a id="a-4W"></a>声闻大众圆满。<a id="a-4X"></a>日灯王如来灭度之后，<a id="a-4Y"></a>无边音菩萨，<a id="a-4Z"></a>次当现证阿耨多罗三藐三菩提。<a id="a-4a"></a>’</p>
  <p id="a4b">“无边慧，<a id="a-4c"></a>以此法门无所得故，<a id="a-4d"></a>无言说故，<a id="a-4e"></a>不可示现，<a id="a-4f"></a>无生无灭。<a id="a-4g"></a>诸菩萨摩诃萨，<a id="a-4h"></a>当应如理精勤修习。<a id="a-4i"></a>若有菩萨，<a id="a-4j"></a>住一切法理趣善巧方便安立，<a id="a-4k"></a>以无所得获无生忍，<a id="a-4l"></a>圆满佛法无量功德以为庄严，<a id="a-4m"></a>而发趣于阿耨多罗三藐三菩提。<a id="a-4n"></a>无边慧，<a id="a-4o"></a>我曾不说诸菩萨摩诃萨离此法外，<a id="a-4p"></a>别有少法速能成就一切智智。<a id="a-4q"></a>若有于此无生无灭甚深空法勤修行者，<a id="a-4r"></a>速得菩萨法界理趣善巧方便及陀罗尼，<a id="a-4s"></a>具足辩才，<a id="a-4t"></a>无上摄化，<a id="a-4u"></a>诸佛世尊之所称赞，<a id="a-4v"></a>以法严具而庄严之，<a id="a-4w"></a>能圆满施，<a id="a-4x"></a>住清净戒，<a id="a-4y"></a>得清净忍、<a id="a-4z"></a>无上精进、<a id="a-50"></a>无缘禅定；<a id="a-51"></a>以大智慧而发趣于阿耨多罗三藐三菩提，<a id="a-52"></a>于诸胜中最为殊胜，<a id="a-53"></a>速得名为一切智者坐于道场，<a id="a-54"></a>四大天王持盖来诣请转法轮，<a id="a-55"></a>为诸人天作大光明，<a id="a-56"></a>皆令趣于阿耨多罗三藐三菩提。</p>
  <p id="a57">“复次，<a id="a-58"></a>无边慧，<a id="a-59"></a>若诸菩萨摩诃萨，<a id="a-5A"></a>于一切法海印三昧勤修行者，<a id="a-5B"></a>见一切法同于法界；<a id="a-5C"></a>如是见时，<a id="a-5D"></a>不于法界见一切法，<a id="a-5E"></a>不于诸法见于法界。<a id="a-5F"></a>精进修习，<a id="a-5G"></a>以一切法诸界和合善巧方便，<a id="a-5H"></a>于一切法诸界和合，<a id="a-5I"></a>无所执著，<a id="a-5J"></a>亦无所动；<a id="a-5K"></a>于一切法诸界和合善巧方便，<a id="a-5L"></a>亦无执著，<a id="a-5M"></a>亦无分别。<a id="a-5N"></a>能于一法和合之中，<a id="a-5O"></a>而见一切诸法和合；<a id="a-5P"></a>能于一切诸法和合，<a id="a-5Q"></a>而复见于一法和合；<a id="a-5R"></a>不于一切诸法和合而亲近于一法和合，<a id="a-5S"></a>不于一法和合之中亲近一切诸法和合。<a id="a-5T"></a>以能了知此一法故，<a id="a-5U"></a>亦能了知一切诸法；<a id="a-5V"></a>以能了知一切法故，<a id="a-5W"></a>于此一法应了知处亦能了知，<a id="a-5X"></a>不以诸法亲近一法。<a id="a-5Y"></a>于诸取蕴和合之中，<a id="a-5Z"></a>悉能了知；<a id="a-5a"></a>不于取蕴种种性相若有和合、<a id="a-5b"></a>若无和合而生执著。<a id="a-5c"></a>诸菩萨摩诃萨如是行时，<a id="a-5d"></a>若有诸法以众因缘和合而生，<a id="a-5e"></a>若有诸法以众因缘和合而成，<a id="a-5f"></a>于彼诸法悉能了知。<a id="a-5g"></a>若有诸法因缘和合，<a id="a-5h"></a>以种种性相应而起，<a id="a-5i"></a>于彼诸法亦能了知亦无执著。<a id="a-5j"></a>随顺了知一切诸法施设之相，<a id="a-5k"></a>亦能了知若相无相，<a id="a-5l"></a>亦能了知诸界差别、<a id="a-5m"></a>诸界种种性相差别，<a id="a-5n"></a>亦能了知以谁为因，<a id="a-5o"></a>不以烦恼亲近趣向诸缘起法，<a id="a-5p"></a>亦于世间、<a id="a-5q"></a>出世间法不相违背，<a id="a-5r"></a>随顺了知世间、<a id="a-5s"></a>出世间一切诸法，<a id="a-5t"></a>世间相印皆遍了知。<a id="a-5u"></a>以一法门而能了知一切法门，<a id="a-5v"></a>以诸法门复能了知一法之门；<a id="a-5w"></a>不以一切诸法之门而亲近于一法之门，<a id="a-5x"></a>亦复不以一法之门而亲近于诸法之门。<a id="a-5y"></a>如是法门悉能净治。</p>
  <p id="a5z">“无边慧，<a id="a-60"></a>诸菩萨摩诃萨，<a id="a-61"></a>于此法中勤修习者，<a id="a-62"></a>以一理趣言教之门，<a id="a-63"></a>而能了知一切诸法性同一味，<a id="a-64"></a>于一切法得胜无诤，<a id="a-65"></a>如理寂静不相违背，<a id="a-66"></a>能于大会赞说斯法，<a id="a-67"></a>精勤修习得一切法海印三昧。<a id="a-68"></a>如是修习，<a id="a-69"></a>若有诤论、<a id="a-6A"></a>若无诤论，<a id="a-6B"></a>皆令寂静如理而住，<a id="a-6C"></a>随顺断除憍慢放逸，<a id="a-6D"></a>于决定说善能受持，<a id="a-6E"></a>差别名言亦能觉了，<a id="a-6F"></a>法界理趣方便勤修，<a id="a-6G"></a>于诸法门善寂思念，<a id="a-6H"></a>当以何法何法相应若不相应，<a id="a-6I"></a>能以方便于决定义住清净念。<a id="a-6J"></a>无边慧，<a id="a-6K"></a>诸菩萨摩诃萨，<a id="a-6L"></a>于此法门如是住者，<a id="a-6M"></a>以少加行得一切法海印三昧。<a id="a-6N"></a>以此无量法海三昧，<a id="a-6O"></a>而发趣于阿耨多罗三藐三菩提。<a id="a-6P"></a>”</p>
  <p id="a6Q">尔时，<a id="a-6R"></a>世尊而说偈言：</p>
  <p id="a6S">“汝观一切法，<a id="a-6T"></a>　流入法界中，</p>
  <p id="a6U">诸法同法界，<a id="a-6V"></a>　理趣悉平等。</p>
  <p id="a6W">复观于法界，<a id="a-6X"></a>　流入诸法中，</p>
  <p id="a6Y">法界同诸法，<a id="a-6Z"></a>　理趣亦平等。</p>
  <p id="a6a">不于法界中，<a id="a-6b"></a>　观察一切法，</p>
  <p id="a6c">亦不离法界，<a id="a-6d"></a>　而见于诸法。</p>
  <p id="a6e">不于诸法中，<a id="a-6f"></a>　观察于法界，</p>
  <p id="a6g">亦不离诸法，<a id="a-6h"></a>　而见于法界。</p>
  <p id="a6i">了知种种界，<a id="a-6j"></a>　法界种种性，</p>
  <p id="a6k">一切法和合，<a id="a-6l"></a>　善巧无所住。</p>
  <p id="a6m">一切时及处，<a id="a-6n"></a>　种种性和合，</p>
  <p id="a6o">无住无所依，<a id="a-6p"></a>　亦无有所取。</p>
  <p id="a6q">和合差别性，<a id="a-6r"></a>　分别不分别，</p>
  <p id="a6s">于彼二俱无，<a id="a-6t"></a>　智者平等见。</p>
  <p id="a6u">知一和合故，<a id="a-6v"></a>　则知诸和合；</p>
  <p id="a6w">知诸和合故，<a id="a-6x"></a>　则知一和合。</p>
  <p id="a6y">和合不和合，<a id="a-6z"></a>　一性差别性，</p>
  <p id="a70">不近不分别，<a id="a-71"></a>　无执无所著。</p>
  <p id="a72">了知一切法，<a id="a-73"></a>　彼法无和合，</p>
  <p id="a74">亦不念和合，<a id="a-75"></a>　无执无所著。</p>
  <p id="a76">了知一切种，<a id="a-77"></a>　彼法施设相，</p>
  <p id="a78">亦不念亲近，<a id="a-79"></a>　无执无所著。</p>
  <p id="a7A">业及业果报，<a id="a-7B"></a>　一切悉能知，</p>
  <p id="a7C">于彼不相违，<a id="a-7D"></a>　斯为精进者。</p>
  <p id="a7E">业及业作者，<a id="a-7F"></a>　此二和合相，</p>
  <p id="a7G">知彼相无相，<a id="a-7H"></a>　斯为精进者。</p>
  <p id="a7I">于诸界和合，<a id="a-7J"></a>　诸界差别性，</p>
  <p id="a7K">知彼常平等，<a id="a-7L"></a>　斯为精进者。</p>
  <p id="a7M">因果相系属，<a id="a-7N"></a>　一切悉能知，</p>
  <p id="a7O">于彼诸缘法，<a id="a-7P"></a>　被甲如理住。</p>
  <p id="a7Q">能知出世法，<a id="a-7R"></a>　于诸世间法，</p>
  <p id="a7S">无有少相违，<a id="a-7T"></a>　如是平等住。</p>
  <p id="a7U">亦知世间法，<a id="a-7V"></a>　于诸出世法，</p>
  <p id="a7W">亦无少相违，<a id="a-7X"></a>　如是平等住。</p>
  <p id="a7Y">世间所应作，<a id="a-7Z"></a>　一切诸相印，</p>
  <p id="a7a">随顺能观察，<a id="a-7b"></a>　遍知平等住。</p>
  <p id="a7c">能以一法门，<a id="a-7d"></a>　了知诸法门；</p>
  <p id="a7e">亦以诸法门，<a id="a-7f"></a>　了知一法门。</p>
  <p id="a7g">不以一法门，<a id="a-7h"></a>　亲近诸法门；</p>
  <p id="a7i">不以诸法门，<a id="a-7j"></a>　亲近一法门。</p>
  <p id="a7k">一切法门中，<a id="a-7l"></a>　平等遍清净，</p>
  <p id="a7m">于法无异相，<a id="a-7n"></a>　斯为观察者。</p>
  <p id="a7o">于诸法言教，<a id="a-7p"></a>　而能平等说，</p>
  <p id="a7q">常住平等性，<a id="a-7r"></a>　斯为观察者。</p>
  <p id="a7s">于诸法言教，<a id="a-7t"></a>　如理能知见，</p>
  <p id="a7u">便得善相应，<a id="a-7v"></a>　斯为方便者。</p>
  <p id="a7w">不起于诤论，<a id="a-7x"></a>　不作诤因缘，</p>
  <p id="a7y">一切不相违，<a id="a-7z"></a>　斯为相应者。</p>
  <p id="a80">常起于无诤，<a id="a-81"></a>　无诤得相应，</p>
  <p id="a82">平等不相违，<a id="a-83"></a>　斯为智慧者。</p>
  <p id="a84">于法理趣中，<a id="a-85"></a>　永息诸诤论，</p>
  <p id="a86">被甲如理修，<a id="a-87"></a>　斯为勇猛者。</p>
  <p id="a88">如是遍观察，<a id="a-89"></a>　纯一无违诤，</p>
  <p id="a8A">能于法会中，<a id="a-8B"></a>　赞说无上法。</p>
  <p id="a8C">如是诸菩萨，<a id="a-8D"></a>　成就一切法，</p>
  <p id="a8E">大海印三昧，<a id="a-8F"></a>　斯为正念者。</p>
  <p id="a8G">如是勤修习，<a id="a-8H"></a>　纯一无违诤，</p>
  <p id="a8I">息诤论相应，<a id="a-8J"></a>　成就此三昧。</p>
  <p id="a8K">如理而安住，<a id="a-8L"></a>　能知秘密说，</p>
  <p id="a8M">知我及我慢，<a id="a-8N"></a>　断慢绝矜高；</p>
  <p id="a8O">决定言教中，<a id="a-8P"></a>　成就善方便，</p>
  <p id="a8Q">亦知差别名，<a id="a-8R"></a>　斯为有智者。</p>
  <p id="a8S">诸法理趣中，<a id="a-8T"></a>　如理勤修习，</p>
  <p id="a8U">能见诸法门，<a id="a-8V"></a>　斯为见法者。</p>
  <p id="a8W">如是勤修习，<a id="a-8X"></a>　能知一切法，</p>
  <p id="a8Y">何法共相应，<a id="a-8Z"></a>　何法不相应。</p>
  <p id="a8a">一切诸法中，<a id="a-8b"></a>　念业清净者，</p>
  <p id="a8c">能于决定义，<a id="a-8d"></a>　而得善方便。</p>
  <p id="a8e">一切诸法中，<a id="a-8f"></a>　精进思惟者，</p>
  <p id="a8g">了知一切法，<a id="a-8h"></a>　乃获此三昧。</p>
  <p id="a8i">“复次，<a id="a-8j"></a>无边慧，<a id="a-8k"></a>诸菩萨摩诃萨，<a id="a-8l"></a>于此法中勤修习者，<a id="a-8m"></a>复有能摄三昧之法。<a id="a-8n"></a>谛听！<a id="a-8o"></a>谛听！<a id="a-8p"></a>善思念之，<a id="a-8q"></a>吾当解说。<a id="a-8r"></a>”</p>
  <p id="a8s">“唯然！<a id="a-8t"></a>世尊，<a id="a-8u"></a>愿乐欲闻。<a id="a-8v"></a>”</p>
  <p id="a8w">尔时，<a id="a-8x"></a>世尊告无边慧菩萨摩诃萨言：<a id="a-8y"></a>“无边慧，<a id="a-8z"></a>有诸菩萨摩诃萨法光明门，<a id="a-90"></a>而能出生诸法理趣善巧方便，<a id="a-91"></a>亦能出生一切法印，<a id="a-92"></a>能入一切法印之门，<a id="a-93"></a>于一切法所应作者能了能入，<a id="a-94"></a>于法光明能得能说，<a id="a-95"></a>以法光明随顺趣入诸法句门。<a id="a-96"></a>何者名为法光明门而能出生善巧光明？<a id="a-97"></a>谓能了知异名教门、<a id="a-98"></a>秘密教门、<a id="a-99"></a>异名事门、<a id="a-9A"></a>摄取事门、<a id="a-9B"></a>诸差别门。<a id="a-9C"></a>云何于彼而得了知？<a id="a-9D"></a>乃能出生三昧之门，<a id="a-9E"></a>一切法界理趣之门，<a id="a-9F"></a>入于一义，<a id="a-9G"></a>能随解了诸法光明。</p>
  <p id="a9H">“无边慧，<a id="a-9I"></a>诸菩萨摩诃萨，<a id="a-9J"></a>于此甚深诸法理趣善巧方便，<a id="a-9K"></a>若现修行、<a id="a-9L"></a>若当修行，<a id="a-9M"></a>若现求者、<a id="a-9N"></a>若当求者，<a id="a-9O"></a>闻此法门，<a id="a-9P"></a>以少加行，<a id="a-9Q"></a>得大光明入诸法门；<a id="a-9R"></a>从此法门复起光明，<a id="a-9S"></a>以是光明随何法门、<a id="a-9T"></a>随何所行，<a id="a-9U"></a>应入应行，<a id="a-9V"></a>如其理趣，<a id="a-9W"></a>以三昧力观诸法门，<a id="a-9X"></a>于三昧门出生智慧，<a id="a-9Y"></a>而能了知如实理趣三昧力故，<a id="a-9Z"></a>观法门故，<a id="a-9a"></a>生智慧故，<a id="a-9b"></a>以三昧门了知法界，<a id="a-9c"></a>住善方便，<a id="a-9d"></a>能起一切法门光明，<a id="a-9e"></a>得一切法海印三昧。</p>
  <p id="a9f">“无边慧，<a id="a-9g"></a>云何法门？<a id="a-9h"></a>谓阿字印，<a id="a-9i"></a>印一切法，<a id="a-9j"></a>无明所作，<a id="a-9k"></a>行得圆满。<a id="a-9l"></a>阿字为首，<a id="a-9m"></a>无明止息，<a id="a-9n"></a>无所作故。<a id="a-9o"></a>诸菩萨摩诃萨，<a id="a-9p"></a>应入无相印门，<a id="a-9q"></a>以[橠-多+可]字印印一切法，<a id="a-9r"></a>业异熟果，<a id="a-9s"></a>业所应作，<a id="a-9t"></a>业果和合，<a id="a-9u"></a>了知业果和合缘故。<a id="a-9v"></a>诸菩萨摩诃萨，<a id="a-9w"></a>应入无业无果无有和合无缘印门，<a id="a-9x"></a>以诸行印印一切法，<a id="a-9y"></a>于种种业，<a id="a-9z"></a>业所应作，<a id="a-A0"></a>起一切法智光明故。<a id="a-A1"></a>诸菩萨摩诃萨，<a id="a-A2"></a>应入一切诸行善巧印门，<a id="a-A3"></a>以[扌+袲]字印印一切法，<a id="a-A4"></a>以么字助，<a id="a-A5"></a>施设名言与种种法而作相应，<a id="a-A6"></a>了知[木+袲]么而相助故。<a id="a-A7"></a>诸菩萨摩诃萨，<a id="a-A8"></a>应入无合无助无名印门，<a id="a-A9"></a>以无边印印一切法，<a id="a-AA"></a>一切分别而不可得，<a id="a-AB"></a>离分别故。<a id="a-AC"></a>诸菩萨摩诃萨，<a id="a-AD"></a>应入无分别印门，<a id="a-AE"></a>以无际印印一切法，<a id="a-AF"></a>际不和合，<a id="a-AG"></a>尽于际故。<a id="a-AH"></a>诸菩萨摩诃萨，<a id="a-AI"></a>应入无寻无伺无言说印门，<a id="a-AJ"></a>以无种种自性之印印一切法，<a id="a-AK"></a>以一自性起作之相，<a id="a-AL"></a>断除种种自性想故。<a id="a-AM"></a>诸菩萨摩诃萨，<a id="a-AN"></a>应入种种自性印门，<a id="a-AO"></a>以欲相应和合之印印一切法，<a id="a-AP"></a>现起有为诸行圆满，<a id="a-AQ"></a>离欲寂静，<a id="a-AR"></a>无和合故。<a id="a-AS"></a>诸菩萨摩诃萨，<a id="a-AT"></a>应入尽欲智见无和合印门。<a id="a-AU"></a>无边慧，<a id="a-AV"></a>是为诸菩萨摩诃萨印门印一切法，<a id="a-AW"></a>以此印门而应入于一切法中。</p>
  <p id="aAX">“无边慧，<a id="a-AY"></a>复有无障碍门、<a id="a-AZ"></a>无和合门，<a id="a-Aa"></a>诸菩萨摩诃萨应随悟入。<a id="a-Ab"></a>云何无障碍门、<a id="a-Ac"></a>无和合门？<a id="a-Ad"></a>谓虚空印印一切法。<a id="a-Ae"></a>诸菩萨摩诃萨，<a id="a-Af"></a>应入无著印门，<a id="a-Ag"></a>以空闲印印一切法。<a id="a-Ah"></a>诸菩萨摩诃萨，<a id="a-Ai"></a>应入无二印门，<a id="a-Aj"></a>以寂静印印一切法。<a id="a-Ak"></a>诸菩萨摩诃萨，<a id="a-Al"></a>应入止息印门，<a id="a-Am"></a>以无门印印一切法。<a id="a-An"></a>诸菩萨摩诃萨，<a id="a-Ao"></a>应入不动印门，<a id="a-Ap"></a>以无处印印一切法。<a id="a-Aq"></a>诸菩萨摩诃萨，<a id="a-Ar"></a>应入无染印门，<a id="a-As"></a>以性空印印一切法。<a id="a-At"></a>诸菩萨摩诃萨，<a id="a-Au"></a>应入无得印门，<a id="a-Av"></a>以无相印印一切法。<a id="a-Aw"></a>诸菩萨摩诃萨，<a id="a-Ax"></a>应入善巧修习方便印门，<a id="a-Ay"></a>以无愿印印一切法。<a id="a-Az"></a>诸菩萨摩诃萨，<a id="a-B0"></a>应入善寂静愿光明印门，<a id="a-B1"></a>以无贪印印一切法。<a id="a-B2"></a>诸菩萨摩诃萨，<a id="a-B3"></a>应入遍知分别如实印门，<a id="a-B4"></a>以无生印印一切法。<a id="a-B5"></a>诸菩萨摩诃萨，<a id="a-B6"></a>应入生正智见无生印门，<a id="a-B7"></a>以寂灭印印一切法。<a id="a-B8"></a>诸菩萨摩诃萨，<a id="a-B9"></a>应入离蕴印门，<a id="a-BA"></a>以尽相印印一切法。<a id="a-BB"></a>诸菩萨摩诃萨，<a id="a-BC"></a>应入生尽印门，<a id="a-BD"></a>以法界印印一切法。<a id="a-BE"></a>诸菩萨摩诃萨，<a id="a-BF"></a>应入显现法界善巧印门，<a id="a-BG"></a>以无念印印一切法。<a id="a-BH"></a>诸菩萨摩诃萨，<a id="a-BI"></a>应入实无分别平等印门，<a id="a-BJ"></a>以离性印印一切法。<a id="a-BK"></a>诸菩萨摩诃萨，<a id="a-BL"></a>应入遍知一切自性印门，<a id="a-BM"></a>以涅槃印印一切法。<a id="a-BN"></a>诸菩萨摩诃萨，<a id="a-BO"></a>应入如实寂静顺灭印门。<a id="a-BP"></a>无边慧，<a id="a-BQ"></a>是为诸菩萨摩诃萨于一切法无障碍门、<a id="a-BR"></a>不和合门，<a id="a-BS"></a>超过一切断常见门、<a id="a-BT"></a>无边际门、<a id="a-BU"></a>前后际门，<a id="a-BV"></a>以厌离故，<a id="a-BW"></a>寂灭故，<a id="a-BX"></a>止息故，<a id="a-BY"></a>清凉故。<a id="a-BZ"></a>诸菩萨摩诃萨，<a id="a-Ba"></a>于此一切法印之门随学随入。<a id="a-Bb"></a>以善修行此诸法门，<a id="a-Bc"></a>得一切法海印三昧。<a id="a-Bd"></a>此三昧者，<a id="a-Be"></a>如实相应，<a id="a-Bf"></a>能摄诸法善方便智。<a id="a-Bg"></a>是故诸菩萨摩诃萨，<a id="a-Bh"></a>于此印门，<a id="a-Bi"></a>应善修习住一切法海印三昧，<a id="a-Bj"></a>观一切法，<a id="a-Bk"></a>而能出生无量无边大法光明。</p>
  <p id="aBl">“无边慧，<a id="a-Bm"></a>譬如大海水，<a id="a-Bn"></a>乃无量而无有能测其量者；<a id="a-Bo"></a>一切诸法亦复如是，<a id="a-Bp"></a>终无有能测其量者。<a id="a-Bq"></a>又如大海，<a id="a-Br"></a>一切众流悉入其中；<a id="a-Bs"></a>一切诸法入法印中，<a id="a-Bt"></a>亦复如是，<a id="a-Bu"></a>故名海印，<a id="a-Bv"></a>印一切法，<a id="a-Bw"></a>悉入诸法海印之中。<a id="a-Bx"></a>于此印中，<a id="a-By"></a>见一切法同于法印。<a id="a-Bz"></a>又如大龙及诸龙众诸大身众，<a id="a-C0"></a>能有大海，<a id="a-C1"></a>能入大海，<a id="a-C2"></a>于彼大海以为住处；<a id="a-C3"></a>诸菩萨摩诃萨亦复如是，<a id="a-C4"></a>而于无量百千劫中，<a id="a-C5"></a>善修诸业，<a id="a-C6"></a>乃能入此三昧印门，<a id="a-C7"></a>于彼印门以为住处，<a id="a-C8"></a>为欲证得诸佛法故，<a id="a-C9"></a>善巧圆满一切智故，<a id="a-CA"></a>成就如是诸法印门。<a id="a-CB"></a>诸菩萨摩诃萨，<a id="a-CC"></a>精勤修学此法门时，<a id="a-CD"></a>则能修学一切法门；<a id="a-CE"></a>见诸法门在此门故，<a id="a-CF"></a>而能发起诸法光明，<a id="a-CG"></a>入于一切法海之中。<a id="a-CH"></a>是故此法，<a id="a-CI"></a>名一切法海印三昧。<a id="a-CJ"></a>又如大海，<a id="a-CK"></a>是大珍宝积集之处；<a id="a-CL"></a>此三昧者亦复如是，<a id="a-CM"></a>是一切法及法善巧积集之处。</p>
  <p id="aCN">“无边慧，<a id="a-CO"></a>若有众生，<a id="a-CP"></a>为得无上佛之知见，<a id="a-CQ"></a>于此三昧，<a id="a-CR"></a>若已求者、<a id="a-CS"></a>若当求者、<a id="a-CT"></a>若现求者，<a id="a-CU"></a>彼则能求一切法海圆满智慧。<a id="a-CV"></a>以是义故，<a id="a-CW"></a>我此法印付嘱于汝，<a id="a-CX"></a>汝于末世后五十岁正法灭时，<a id="a-CY"></a>以此法印印诸众生。<a id="a-CZ"></a>为此法印而印之者，<a id="a-Ca"></a>皆于阿耨多罗三藐三菩提得不退转，<a id="a-Cb"></a>成就佛法，<a id="a-Cc"></a>速诣道场，<a id="a-Cd"></a>转无上轮，<a id="a-Ce"></a>绍隆佛种，<a id="a-Cf"></a>随顺住于一切智地，<a id="a-Cg"></a>能于无上大般涅槃而般涅槃，<a id="a-Ch"></a>令诸天人受持正法。<a id="a-Ci"></a>无边慧，<a id="a-Cj"></a>诸菩萨摩诃萨，<a id="a-Ck"></a>若欲摄取如是无量殊胜功德，<a id="a-Cl"></a>于此深法，<a id="a-Cm"></a>精勤爱乐而无放逸。</p>
  <p id="aCn">“复次，<a id="a-Co"></a>无边慧，<a id="a-Cp"></a>我念往昔过大无量阿僧祇劫，<a id="a-Cq"></a>复倍是数，<a id="a-Cr"></a>尔时有佛出现世间，<a id="a-Cs"></a>号曰超过须弥光王如来、<a id="a-Ct"></a>应供、<a id="a-Cu"></a>正遍知、<a id="a-Cv"></a>明行足、<a id="a-Cw"></a>善逝、<a id="a-Cx"></a>世间解、<a id="a-Cy"></a>无上士、<a id="a-Cz"></a>调御丈夫、<a id="a-D0"></a>天人师、<a id="a-D1"></a>佛世尊，<a id="a-D2"></a>劫名善住，<a id="a-D3"></a>国名悦意。<a id="a-D4"></a>时彼劫中，<a id="a-D5"></a>众生寿命不可限量，<a id="a-D6"></a>安隐丰饶，<a id="a-D7"></a>住众善法，<a id="a-D8"></a>是故彼劫名为善住。<a id="a-D9"></a>彼佛国界广博严饰，<a id="a-DA"></a>多诸美妙，<a id="a-DB"></a>见者和乐，<a id="a-DC"></a>悦意名香周流普遍，<a id="a-DD"></a>是故彼国名为悦意。<a id="a-DE"></a>时四洲中，<a id="a-DF"></a>三洲等量八万由旬。<a id="a-DG"></a>一一洲中有二万城，<a id="a-DH"></a>一一城量各十由旬。<a id="a-DI"></a>唯有阎浮一洲，<a id="a-DJ"></a>广量俱胝由旬，<a id="a-DK"></a>有八万城。<a id="a-DL"></a>一一城量二十由旬，<a id="a-DM"></a>重楼表刹，<a id="a-DN"></a>垣墙周匝，<a id="a-DO"></a>种种衣树、<a id="a-DP"></a>种种味树、<a id="a-DQ"></a>诸杂花树、<a id="a-DR"></a>宝多罗树而庄严之。<a id="a-DS"></a>国界安乐，<a id="a-DT"></a>人民充满。<a id="a-DU"></a>其中复有最大都城周百由旬，<a id="a-DV"></a>二万园苑而围绕之。<a id="a-DW"></a>诸园苑中，<a id="a-DX"></a>澄潭溯流处处盈注，<a id="a-DY"></a>华蕊甘实一一荣茂，<a id="a-DZ"></a>名香普熏闻者欣悦，<a id="a-Da"></a>鸟兽和鸣其声雅亮。<a id="a-Db"></a>尔时，<a id="a-Dc"></a>彼佛住一园中为众说法。</p>
  <p id="aDd">“无边慧，<a id="a-De"></a>超过须弥光王如来寿十小劫；<a id="a-Df"></a>灭度之后，<a id="a-Dg"></a>正法住世满一小劫。<a id="a-Dh"></a>时，<a id="a-Di"></a>彼如来四会说法。<a id="a-Dj"></a>一一法会，<a id="a-Dk"></a>诸声闻众住学地者，<a id="a-Dl"></a>各有五百俱胝那由他；<a id="a-Dm"></a>诸阿罗汉及菩萨众，<a id="a-Dn"></a>各有五十俱胝那由他。<a id="a-Do"></a>时，<a id="a-Dp"></a>彼如来有二菩萨，<a id="a-Dq"></a>一名勇猛军，<a id="a-Dr"></a>二名勇猛力。<a id="a-Ds"></a>是二菩萨，<a id="a-Dt"></a>具足神通得无生忍，<a id="a-Du"></a>前白佛言：<a id="a-Dv"></a>‘世尊，<a id="a-Dw"></a>以何等法，<a id="a-Dx"></a>成就菩萨摩诃萨一切诸法海印三昧？<a id="a-Dy"></a>’时彼如来，<a id="a-Dz"></a>以此句门广为宣说。<a id="a-E0"></a>说此法时，<a id="a-E1"></a>十千菩萨得无生忍。<a id="a-E2"></a>是二菩萨证一切法海印三昧，<a id="a-E3"></a>及证菩萨一切三昧。<a id="a-E4"></a>以证诸法海印三昧，<a id="a-E5"></a>及证菩萨诸三昧故，<a id="a-E6"></a>能于一切佛刹土中，<a id="a-E7"></a>现大神变，<a id="a-E8"></a>放大光明，<a id="a-E9"></a>出妙梵音，<a id="a-EA"></a>为诸众生演说正法，<a id="a-EB"></a>而能成熟八俱胝人趣于阿耨多罗三藐三菩提。<a id="a-EC"></a>时，<a id="a-ED"></a>彼如来即为授记：<a id="a-EE"></a>‘过一百劫，<a id="a-EF"></a>皆当证于阿耨多罗三藐三菩提。<a id="a-EG"></a>百劫之中于一一劫，<a id="a-EH"></a>供养承事五百如来。<a id="a-EI"></a>于彼如来中时正法、<a id="a-EJ"></a>后时正法悉能受持，<a id="a-EK"></a>为诸众生作大饶益。<a id="a-EL"></a>一一劫中一心不乱，<a id="a-EM"></a>一一生处皆受化生，<a id="a-EN"></a>一一生中不退三昧，<a id="a-EO"></a>神变说法度诸众生。<a id="a-EP"></a>过百劫已，<a id="a-EQ"></a>复值无边功德如来，<a id="a-ER"></a>供养亲近，<a id="a-ES"></a>善能游戏无量三昧神变解脱。<a id="a-ET"></a>是二菩萨于彼佛所，<a id="a-EU"></a>一名离忧，<a id="a-EV"></a>二名善住，<a id="a-EW"></a>能随如来转于法轮，<a id="a-EX"></a>教化无量无数众生令住三乘。<a id="a-EY"></a>时，<a id="a-EZ"></a>彼如来复为授记：<a id="a-Ea"></a>“我灭度后，<a id="a-Eb"></a>离忧当证阿耨多罗三藐三菩提，<a id="a-Ec"></a>号曰无边辩才如来。<a id="a-Ed"></a>灭度之后，<a id="a-Ee"></a>善住当证阿耨多罗三藐三菩提，<a id="a-Ef"></a>号曰最胜光明如来。<a id="a-Eg"></a>共寿一劫，<a id="a-Eh"></a>刹土积集无量功德。<a id="a-Ei"></a>”’是二菩萨，<a id="a-Ej"></a>于如来前受斯决已，<a id="a-Ek"></a>次第证于阿耨多罗三藐三菩提。</p>
  <p id="aEl">“无边慧，<a id="a-Em"></a>若诸菩萨摩诃萨，<a id="a-En"></a>为一切法海印三昧，<a id="a-Eo"></a>应生爱乐，<a id="a-Ep"></a>起大精进不惜身命，<a id="a-Eq"></a>以不放逸而修行之。<a id="a-Er"></a>”</p>
  <p id="aEs">时彼众中，<a id="a-Et"></a>复有菩萨摩诃萨，<a id="a-Eu"></a>名曰慧义，<a id="a-Ev"></a>即从座起，<a id="a-Ew"></a>前白佛言：<a id="a-Ex"></a>“希有世尊！<a id="a-Ey"></a>乃能为诸菩萨摩诃萨，<a id="a-Ez"></a>得一切法智善巧故，<a id="a-F0"></a>及得如来一切智故，<a id="a-F1"></a>说一切法海印三昧。<a id="a-F2"></a>世尊，<a id="a-F3"></a>若得诸法海印三昧，<a id="a-F4"></a>决定当得诸法理趣善巧方便速诣道场，<a id="a-F5"></a>以此无边功德大海，<a id="a-F6"></a>而发趣于阿耨多罗三藐三菩提，<a id="a-F7"></a>常见诸佛，<a id="a-F8"></a>勤修正法，<a id="a-F9"></a>与僧同行，<a id="a-FA"></a>能消如来最上之供，<a id="a-FB"></a>超过声闻、<a id="a-FC"></a>缘觉之地。<a id="a-FD"></a>”</p>
  <p id="aFE">尔时，<a id="a-FF"></a>世尊告慧义菩萨摩诃萨言：<a id="a-FG"></a>“如是，<a id="a-FH"></a>如是，<a id="a-FI"></a>如汝所说。<a id="a-FJ"></a>慧义，<a id="a-FK"></a>诸菩萨摩诃萨，<a id="a-FL"></a>得一切法海印三昧，<a id="a-FM"></a>则得无量殊胜功德。<a id="a-FN"></a>若住诸法海印三昧，<a id="a-FO"></a>能以诸法海印三昧善巧方便，<a id="a-FP"></a>决定趣于阿耨多罗三藐三菩提。</p>
  <p id="aFQ">“慧义，<a id="a-FR"></a>譬如须弥山王众宝所成，<a id="a-FS"></a>出于大海，<a id="a-FT"></a>量高八万四千由旬，<a id="a-FU"></a>嶷然安住，<a id="a-FV"></a>最极光明；<a id="a-FW"></a>诸菩萨摩诃萨亦复如是，<a id="a-FX"></a>以此三昧善发趣故，<a id="a-FY"></a>出于一切法藏大海，<a id="a-FZ"></a>映蔽一切世间天人，<a id="a-Fa"></a>无上安住，<a id="a-Fb"></a>最极光明。<a id="a-Fc"></a>又如满月，<a id="a-Fd"></a>众星围绕；<a id="a-Fe"></a>诸菩萨摩诃萨亦复如是，<a id="a-Ff"></a>能于一切世间天人大众之中，<a id="a-Fg"></a>作大光明。</p>
  <p id="aFh">“慧义，<a id="a-Fi"></a>汝观斯法，<a id="a-Fj"></a>其谁于此不生爱乐，<a id="a-Fk"></a>不起精进而为放逸？<a id="a-Fl"></a>唯除下劣薄福众生。<a id="a-Fm"></a>若诸众生有大智慧，<a id="a-Fn"></a>而能成就此广大法。<a id="a-Fo"></a>广大法者，<a id="a-Fp"></a>具足功德，<a id="a-Fq"></a>诸善丈夫之所摄取，<a id="a-Fr"></a>如我所说。<a id="a-Fs"></a>若能摄此广大法财，<a id="a-Ft"></a>为诸天人之所侍卫，<a id="a-Fu"></a>十方诸佛、<a id="a-Fv"></a>诸大菩萨之所护念。<a id="a-Fw"></a>”</p>
  <p id="aFx">尔时，<a id="a-Fy"></a>世尊告无边慧菩萨摩诃萨言：<a id="a-Fz"></a>“无边慧，<a id="a-G0"></a>诸菩萨摩诃萨，<a id="a-G1"></a>若于此法勤修学者，<a id="a-G2"></a>能为众生作大饶益，<a id="a-G3"></a>除一切疑，<a id="a-G4"></a>解一切结，<a id="a-G5"></a>舍诸习气，<a id="a-G6"></a>断诸随眠，<a id="a-G7"></a>超诸喜爱，<a id="a-G8"></a>渡诸有海，<a id="a-G9"></a>永灭黑闇，<a id="a-GA"></a>永离惊怖，<a id="a-GB"></a>速以善巧能知一切众生之心。<a id="a-GC"></a>”</p>
  <p id="aGD">尔时，<a id="a-GE"></a>世尊说是语已，<a id="a-GF"></a>放大光明。<a id="a-GG"></a>其光遍照无数世界，<a id="a-GH"></a>映夺一切日月光明。<a id="a-GI"></a>放斯光已，<a id="a-GJ"></a>复告无边慧菩萨摩诃萨言：<a id="a-GK"></a>“无边慧，<a id="a-GL"></a>诸菩萨摩诃萨，<a id="a-GM"></a>若能勤修海印三昧，<a id="a-GN"></a>亦当如是现大神变，<a id="a-GO"></a>放大光明，<a id="a-GP"></a>大师子吼演说斯法，<a id="a-GQ"></a>超过三界作大照明，<a id="a-GR"></a>如我今日而无异也。<a id="a-GS"></a>”</p>
  <p id="aGT">时，<a id="a-GU"></a>无边慧菩萨摩诃萨白佛言：<a id="a-GV"></a>“世尊，<a id="a-GW"></a>惟愿如来加持此法。<a id="a-GX"></a>于后末世，<a id="a-GY"></a>若有众生闻斯法名，<a id="a-GZ"></a>当获无量无边功德！<a id="a-Ga"></a>”</p>
  <p id="aGb">尔时，<a id="a-Gc"></a>世尊为欲加持此法门故，<a id="a-Gd"></a>又放光明。<a id="a-Ge"></a>复以一指，<a id="a-Gf"></a>遍动三千大千世界，<a id="a-Gg"></a>令诸众生得大安乐。<a id="a-Gh"></a>于时会中，<a id="a-Gi"></a>天、<a id="a-Gj"></a>龙、<a id="a-Gk"></a>夜叉、<a id="a-Gl"></a>乾闼婆、<a id="a-Gm"></a>阿修罗、<a id="a-Gn"></a>迦楼罗、<a id="a-Go"></a>紧那罗、<a id="a-Gp"></a>摩睺罗伽，<a id="a-Gq"></a>如是众等，<a id="a-Gr"></a>散天妙华及天妙衣，<a id="a-Gs"></a>天诸妓乐俱时而作。<a id="a-Gt"></a>无量诸天手执天衣，<a id="a-Gu"></a>摇裔翩翻满虚空中，<a id="a-Gv"></a>同声唱言：<a id="a-Gw"></a>“奇哉！<a id="a-Gx"></a>奇哉！<a id="a-Gy"></a>诸佛境界不可思议。<a id="a-Gz"></a>若有受持此深法者，<a id="a-H0"></a>当知堪受一切众生恭敬作礼。<a id="a-H1"></a>”</p>
  <p id="aH2">尔时，<a id="a-H3"></a>世尊复告无边慧菩萨摩诃萨言：<a id="a-H4"></a>“无边慧，<a id="a-H5"></a>后末世时薄福众生，<a id="a-H6"></a>不得闻此甲胄庄严三昧庄严。<a id="a-H7"></a>若诸众生有善方便，<a id="a-H8"></a>摄大资粮，<a id="a-H9"></a>于后末世乃闻斯法。<a id="a-HA"></a>若于斯法勤修行者，<a id="a-HB"></a>则为三世诸佛世尊之所摄受。<a id="a-HC"></a>无边慧，<a id="a-HD"></a>于后末世大怖畏时，<a id="a-HE"></a>我此法门付嘱汝等。<a id="a-HF"></a>我于无数俱胝那由他劫，<a id="a-HG"></a>积集无上诸法宝藏，<a id="a-HH"></a>具足功德无边安乐，<a id="a-HI"></a>汝今皆得。<a id="a-HJ"></a>一切苦蕴，<a id="a-HK"></a>汝今皆舍。<a id="a-HL"></a>汝以无边功德大海，<a id="a-HM"></a>而速趣于阿耨多罗三藐三菩提。<a id="a-HN"></a>”</p>
  <p id="aHO">尔时，<a id="a-HP"></a>无边慧菩萨摩诃萨，<a id="a-HQ"></a>与五百菩萨摩诃萨及诸居士，<a id="a-HR"></a>贤护商主等而为上首，<a id="a-HS"></a>顶礼佛足，<a id="a-HT"></a>白言：<a id="a-HU"></a>“世尊，<a id="a-HV"></a>我随力能当持如来大菩提法，<a id="a-HW"></a>于后末世，<a id="a-HX"></a>为诸众生作大饶益。<a id="a-HY"></a>”</p>
  <p id="aHZ">尔时，<a id="a-Ha"></a>诸菩萨摩诃萨，<a id="a-Hb"></a>各从座起，<a id="a-Hc"></a>以诸杂华散于如来，<a id="a-Hd"></a>脱身妙衣持以供养，<a id="a-He"></a>作如是言：<a id="a-Hf"></a>“世尊，<a id="a-Hg"></a>以此善根，<a id="a-Hh"></a>我皆回向一切众生，<a id="a-Hi"></a>愿诸众生悉得圆满菩提分法，<a id="a-Hj"></a>成就如来一切法智。<a id="a-Hk"></a>于后末世一切众生所有善根，<a id="a-Hl"></a>愿皆成就。<a id="a-Hm"></a>”</p>
  <p id="aHn">尔时，<a id="a-Ho"></a>世尊为令一切菩萨摩诃萨生欢喜故，<a id="a-Hp"></a>而说偈言：</p>
  <p id="aHq">“为诸众生故，<a id="a-Hr"></a>　当兴大饶益，</p>
  <p id="aHs">持我菩提法，<a id="a-Ht"></a>　法王师子吼。</p>
  <p id="aHu">于后末世中，<a id="a-Hv"></a>　若诸求法者，</p>
  <p id="aHw">闻斯广大法，<a id="a-Hx"></a>　一切获安乐。</p>
  <p id="aHy">如我之所说，<a id="a-Hz"></a>　若有见此乘，</p>
  <p id="aI0">闻斯契经法，<a id="a-I1"></a>　得随其所乐。</p>
  <p id="aI2">若有智慧者，<a id="a-I3"></a>　修习善方便，</p>
  <p id="aI4">闻斯最上法，<a id="a-I5"></a>　身心大欢喜。</p>
  <p id="aI6">若在于此会，<a id="a-I7"></a>　现前见我说，</p>
  <p id="aI8">得闻斯法已，<a id="a-I9"></a>　善能爱乐者，</p>
  <p id="aIA">于后末世中，<a id="a-IB"></a>　生汝大福聚，</p>
  <p id="aIC">无数无有量，<a id="a-ID"></a>　广大无边际。</p>
  <p id="aIE">于后末世中，<a id="a-IF"></a>　若能受持此，</p>
  <p id="aIG">法王所说法，<a id="a-IH"></a>　为佛之摄受。</p>
  <p id="aII">于后末世中，<a id="a-IJ"></a>　持我菩提法，</p>
  <p id="aIK">则为无量佛，<a id="a-IL"></a>　最后持法者。<a id="a-IM"></a>”</p>
  <p id="aIN">尔时，<a id="a-IO"></a>世尊说此法已，<a id="a-IP"></a>无量菩萨得无生忍，<a id="a-IQ"></a>无量众生成熟善根。<a id="a-IR"></a>无边慧菩萨摩诃萨，<a id="a-IS"></a>及诸菩萨摩诃萨，<a id="a-IT"></a>一切世间天、<a id="a-IU"></a>人、<a id="a-IV"></a>阿修罗等，<a id="a-IW"></a>闻佛所说，<a id="a-IX"></a>皆大欢喜，<a id="a-IY"></a>信受奉行。</p>
 </body>
</html>