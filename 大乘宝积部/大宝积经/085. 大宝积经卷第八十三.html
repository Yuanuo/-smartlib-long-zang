<!doctype html>
<html id="z3IBTGkD1" data-ver="549">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十三</h1>
  <h2 id="a2">唐三藏法师菩提流志奉诏译</h2>
  <h2 id="a3">无尽伏藏会第二十之一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山，<a id="a-7"></a>与大比丘众一千人俱，<a id="a-8"></a>皆悉成就殊胜功德，<a id="a-9"></a>能师子吼。<a id="a-A"></a>菩萨摩诃萨五百人，<a id="a-B"></a>一切皆得陀罗尼门，<a id="a-C"></a>辩才无碍，<a id="a-D"></a>证无生忍，<a id="a-E"></a>住不退转，<a id="a-F"></a>具诸三昧游戏神通，<a id="a-G"></a>善知众生心行所趣。<a id="a-H"></a>其名曰：<a id="a-I"></a>日幢菩萨、<a id="a-J"></a>月幢菩萨、<a id="a-K"></a>普光菩萨、<a id="a-L"></a>月王菩萨、<a id="a-M"></a>照高峰菩萨、<a id="a-N"></a>毗卢遮那菩萨、<a id="a-O"></a>师子慧菩萨、<a id="a-P"></a>功德宝光菩萨、<a id="a-Q"></a>一切义成菩萨、<a id="a-R"></a>成就宿缘菩萨、<a id="a-S"></a>成就愿行菩萨、<a id="a-T"></a>空慧菩萨、<a id="a-U"></a>等心菩萨、<a id="a-V"></a>喜爱菩萨、<a id="a-W"></a>乐众菩萨、<a id="a-X"></a>战胜菩萨、<a id="a-Y"></a>慧行菩萨、<a id="a-Z"></a>电德菩萨、<a id="a-a"></a>胜辩菩萨、<a id="a-b"></a>师子吼菩萨、<a id="a-c"></a>妙言音菩萨、<a id="a-d"></a>能警觉菩萨、<a id="a-e"></a>巧转行菩萨、<a id="a-f"></a>寂灭行菩萨，<a id="a-g"></a>如是等菩萨摩诃萨而为上首。<a id="a-h"></a>复有释提桓因、<a id="a-i"></a>四大天王、<a id="a-j"></a>娑婆世界主梵天王，<a id="a-k"></a>及大威德诸天、<a id="a-l"></a>龙、<a id="a-m"></a>夜叉、<a id="a-n"></a>乾闼婆、<a id="a-o"></a>阿修罗、<a id="a-p"></a>迦楼罗、<a id="a-q"></a>紧那罗、<a id="a-r"></a>摩睺罗伽，<a id="a-s"></a>如是等无量诸大众俱。</p>
  <p id="at">尔时，<a id="a-u"></a>电德菩萨，<a id="a-v"></a>见诸大众寂然清净，<a id="a-w"></a>诸大龙象皆悉已集，<a id="a-x"></a>即从座起，<a id="a-y"></a>偏袒右肩，<a id="a-z"></a>右膝著地，<a id="a-10"></a>合掌向佛，<a id="a-11"></a>白言：<a id="a-12"></a>“世尊，<a id="a-13"></a>我有少疑，<a id="a-14"></a>今欲咨问，<a id="a-15"></a>惟愿如来见垂听许。<a id="a-16"></a>”</p>
  <p id="a17">尔时，<a id="a-18"></a>世尊告电德菩萨言：<a id="a-19"></a>“如来应正等觉，<a id="a-1A"></a>恣汝所问，<a id="a-1B"></a>当为汝说。<a id="a-1C"></a>”</p>
  <p id="a1D">电德菩萨白佛言：<a id="a-1E"></a>“世尊，<a id="a-1F"></a>菩萨摩诃萨成就何法，<a id="a-1G"></a>能满众生一切所欲，<a id="a-1H"></a>不为诸过之所染著，<a id="a-1I"></a>随其根性方便引导，<a id="a-1J"></a>令彼众生身坏命终不堕恶趣，<a id="a-1K"></a>决定当得证于平等，<a id="a-1L"></a>处世无染犹如莲华，<a id="a-1M"></a>不动法界游诸佛刹，<a id="a-1N"></a>常不离佛不见色身，<a id="a-1O"></a>住三解脱不入正位，<a id="a-1P"></a>随众生欲严净佛土，<a id="a-1Q"></a>于刹那顷速能成就阿耨多罗三藐三菩提？<a id="a-1R"></a>”</p>
  <p id="a1S">尔时，<a id="a-1T"></a>电德菩萨摩诃萨即于佛前，<a id="a-1U"></a>以偈问曰：</p>
  <p id="a1V">“无上人中尊，<a id="a-1W"></a>　无边知见者，</p>
  <p id="a1X">安住于共法，<a id="a-1Y"></a>　利益诸世间；</p>
  <p id="a1Z">等心视众生，<a id="a-1a"></a>　为世所依怙；</p>
  <p id="a1b">示诸邪正道，<a id="a-1c"></a>　令毕竟安乐；</p>
  <p id="a1d">积集胜功德，<a id="a-1e"></a>　犹如众宝聚。</p>
  <p id="a1f">世间智慧日，<a id="a-1g"></a>　三界应供尊，</p>
  <p id="a1h">愿说最上乘，<a id="a-1i"></a>　成就菩萨道！</p>
  <p id="a1j">面相如满月，<a id="a-1k"></a>　具足奢摩他，</p>
  <p id="a1l">开示寂静法，<a id="a-1m"></a>　能灭诸烦恼。</p>
  <p id="a1n">愿说菩萨行，<a id="a-1o"></a>　饶益诸众生，</p>
  <p id="a1p">佛刹并寿命，<a id="a-1q"></a>　色身与眷属，</p>
  <p id="a1r">三业及诸法，<a id="a-1s"></a>　一切皆清净。</p>
  <p id="a1t">惟愿如来说，<a id="a-1u"></a>　清净菩萨行，</p>
  <p id="a1v">云何降伏魔？<a id="a-1w"></a> 云何而说法？</p>
  <p id="a1x">云何不忘失？<a id="a-1y"></a> 惟愿为宣说。</p>
  <p id="a1z">云何勇进者，<a id="a-20"></a>　遍入于生死，</p>
  <p id="a21">安住一相中，<a id="a-22"></a>　于法常无动？</p>
  <p id="a23">云何诸佛所，<a id="a-24"></a>　亲近而供养，</p>
  <p id="a25">常观佛色身，<a id="a-26"></a>　毕竟离诸相？</p>
  <p id="a27">虽证三解脱，<a id="a-28"></a>　如鸟飞空界，</p>
  <p id="a29">未具诸功德，<a id="a-2A"></a>　终不入涅槃。</p>
  <p id="a2B">知诸根性欲，<a id="a-2C"></a>　随顺无所畏，</p>
  <p id="a2D">亦不生染著，<a id="a-2E"></a>　成熟彼众生。</p>
  <p id="a2F">先施世间乐，<a id="a-2G"></a>　后令发净心，</p>
  <p id="a2H">具足殊胜智，<a id="a-2I"></a>　证无上菩提。</p>
  <p id="a2J">如是深妙义，<a id="a-2K"></a>　惟愿如来说。<a id="a-2L"></a>”</p>
  <p id="a2M">尔时，<a id="a-2N"></a>世尊告电德菩萨摩诃萨言：<a id="a-2O"></a>“善哉！<a id="a-2P"></a>善哉！<a id="a-2Q"></a>善男子，<a id="a-2R"></a>乃能问佛如是之义，<a id="a-2S"></a>利益安乐无量众生，<a id="a-2T"></a>摄受现在世间天人及未来世诸菩萨等。<a id="a-2U"></a>是故，<a id="a-2V"></a>电德，<a id="a-2W"></a>应当谛听，<a id="a-2X"></a>善思念之，<a id="a-2Y"></a>当为汝说。<a id="a-2Z"></a>”</p>
  <p id="a2a">电德菩萨言：<a id="a-2b"></a>“唯然！<a id="a-2c"></a>世尊，<a id="a-2d"></a>愿乐欲闻。<a id="a-2e"></a>”</p>
  <p id="a2f">佛告电德：<a id="a-2g"></a>“菩萨摩诃萨，<a id="a-2h"></a>有五种伏藏、<a id="a-2i"></a>大伏藏、<a id="a-2j"></a>无尽伏藏、<a id="a-2k"></a>遍无尽伏藏、<a id="a-2l"></a>无边伏藏。<a id="a-2m"></a>菩萨具足如是伏藏，<a id="a-2n"></a>永离贫穷，<a id="a-2o"></a>即能成就如上所说殊胜功德，<a id="a-2p"></a>以少功力速疾当得阿耨多罗三藐三菩提。<a id="a-2q"></a>云何为五？<a id="a-2r"></a>所谓贪行伏藏、<a id="a-2s"></a>瞋行伏藏、<a id="a-2t"></a>痴行伏藏、<a id="a-2u"></a>等分行伏藏、<a id="a-2v"></a>诸法伏藏。</p>
  <p id="a2w">“电德，<a id="a-2x"></a>云何名为菩萨摩诃萨贪行伏藏？<a id="a-2y"></a>谓诸众生贪行相应，<a id="a-2z"></a>颠倒系缚，<a id="a-30"></a>随行诸相种种分别，<a id="a-31"></a>于色、<a id="a-32"></a>声、<a id="a-33"></a>香、<a id="a-34"></a>味、<a id="a-35"></a>触、<a id="a-36"></a>法等诸境界中，<a id="a-37"></a>执著坚固耽乐昏迷。<a id="a-38"></a>菩萨于彼诸众生等种种心行应如实知：<a id="a-39"></a>彼诸众生何所乐欲？<a id="a-3A"></a>于何境界染习增强？<a id="a-3B"></a>具足成就何等信解？<a id="a-3C"></a>往昔曾种何等善根？<a id="a-3D"></a>于何乘中当得发趣？<a id="a-3E"></a>所有善根久如成熟？<a id="a-3F"></a>菩萨为断诸众生等一切欲故，<a id="a-3G"></a>令彼善心常相续故，<a id="a-3H"></a>审谛观察而为疗治。</p>
  <p id="a3I">“电德当知，<a id="a-3J"></a>众生根行差别难识，<a id="a-3K"></a>一切声闻、<a id="a-3L"></a>辟支佛所不能知，<a id="a-3M"></a>何况凡夫及诸外道？<a id="a-3N"></a>是故，<a id="a-3O"></a>电德，<a id="a-3P"></a>或有众生虽著诸欲，<a id="a-3Q"></a>亦能成熟阿耨多罗三藐三菩提；<a id="a-3R"></a>或有众生才触欲境，<a id="a-3S"></a>或以染心发于语言，<a id="a-3T"></a>便得成熟无上明脱；<a id="a-3U"></a>或有众生，<a id="a-3V"></a>睹诸妙色心生欲染，<a id="a-3W"></a>彼色变坏即便觉知，<a id="a-3X"></a>欲恼便息，<a id="a-3Y"></a>深念无常，<a id="a-3Z"></a>则能成熟无上明脱；<a id="a-3a"></a>或有众生虽见女人不生贪著，<a id="a-3b"></a>于后思念方起染心，<a id="a-3c"></a>想彼形容而生爱恋；<a id="a-3d"></a>或有众生于其梦中见可意色，<a id="a-3e"></a>心生贪著系念追求；<a id="a-3f"></a>或有众生闻女人声便生贪爱，<a id="a-3g"></a>有时暂见离贪染心，<a id="a-3h"></a>便得成熟无上明脱。<a id="a-3i"></a>是故，<a id="a-3j"></a>电德，<a id="a-3k"></a>菩萨于是种种贪病及以贪药善巧了知，<a id="a-3l"></a>而于法界无有二相，<a id="a-3m"></a>于此迷惑法界众生起大悲心。</p>
  <p id="a3n">“电德，<a id="a-3o"></a>若贪瞋痴、<a id="a-3p"></a>若法界智，<a id="a-3q"></a>无有少法而可得者。<a id="a-3r"></a>菩萨作是念言：<a id="a-3s"></a>‘如我所见是诸众生，<a id="a-3t"></a>于此无相自性空寂，<a id="a-3u"></a>假名安立和合法中，<a id="a-3v"></a>起于贪欲、<a id="a-3w"></a>瞋恚、<a id="a-3x"></a>愚痴。<a id="a-3y"></a>我当于此如实观察，<a id="a-3z"></a>为彼迷惑贪欲众生，<a id="a-40"></a>住于大悲成满昔愿，<a id="a-41"></a>不动法界以无功用智而成熟之。<a id="a-42"></a>’若有丈夫于彼女人，<a id="a-43"></a>妄生净想起重贪染，<a id="a-44"></a>菩萨即便示现女身，<a id="a-45"></a>端正殊妙，<a id="a-46"></a>色相具足，<a id="a-47"></a>珍宝璎珞种种庄严犹如天女昔所未见，<a id="a-48"></a>随彼众生令其爱著，<a id="a-49"></a>极贪恋已量彼堪任，<a id="a-4A"></a>方便拔其贪欲毒箭，<a id="a-4B"></a>以自在力还变女身，<a id="a-4C"></a>现其人前而为说法，<a id="a-4D"></a>令彼众生通达法界，<a id="a-4E"></a>便没不现。<a id="a-4F"></a>若有女人于彼丈夫心生爱染，<a id="a-4G"></a>菩萨便为现丈夫身，<a id="a-4H"></a>乃至拔其贪欲毒箭，<a id="a-4I"></a>而为说法令入法界，<a id="a-4J"></a>便没不现。<a id="a-4K"></a>电德，<a id="a-4L"></a>是诸贪行二万一千，<a id="a-4M"></a>及彼诸行八万四千，<a id="a-4N"></a>菩萨无功用智，<a id="a-4O"></a>出生无量亿千法门，<a id="a-4P"></a>开晓众生悉令解脱，<a id="a-4Q"></a>而亦不念我为众生如是说法，<a id="a-4R"></a>亦无众生得解脱者。</p>
  <p id="a4S">“电德，<a id="a-4T"></a>譬如无热龙王，<a id="a-4U"></a>以业力故于其宫内出四大河，<a id="a-4V"></a>为诸众生水陆住者，<a id="a-4W"></a>夏时热恼而作清凉，<a id="a-4X"></a>润泽花果，<a id="a-4Y"></a>滋实五谷，<a id="a-4Z"></a>令诸众生安隐快乐。<a id="a-4a"></a>而彼龙王不作是念：<a id="a-4b"></a>‘我今令此河水流出，<a id="a-4c"></a>已出、<a id="a-4d"></a>当出。<a id="a-4e"></a>’然于四河常自泛满为众生用。<a id="a-4f"></a>菩萨亦复如是，<a id="a-4g"></a>成就昔愿以无功用智说四圣谛，<a id="a-4h"></a>灭除一切生死热恼，<a id="a-4i"></a>普施人天圣解脱乐，<a id="a-4j"></a>而是菩萨亦不念言：<a id="a-4k"></a>‘我今说法，<a id="a-4l"></a>已说、<a id="a-4m"></a>当说。<a id="a-4n"></a>’任运住于大悲之心，<a id="a-4o"></a>观察众生随应说法。<a id="a-4p"></a>复次，<a id="a-4q"></a>电德，<a id="a-4r"></a>譬如帝释有十二那由他诸天女等，<a id="a-4s"></a>以彼帝释自在力故现其多身，<a id="a-4t"></a>令诸天女于彼欲乐皆得满足，<a id="a-4u"></a>各自念言：<a id="a-4v"></a>‘我今独与帝释欢娱。<a id="a-4w"></a>’而是帝释实无所染。<a id="a-4x"></a>菩萨亦复如是，<a id="a-4y"></a>于诸众生应可度者，<a id="a-4z"></a>随其意乐而成熟之，<a id="a-50"></a>然是菩萨亦无染著。<a id="a-51"></a>复次，<a id="a-52"></a>电德，<a id="a-53"></a>譬如日轮出山峰时，<a id="a-54"></a>光明普遍照阎浮提，<a id="a-55"></a>所照之处青黄赤白，<a id="a-56"></a>种种形色皆悉显现，<a id="a-57"></a>而彼日轮一色一光无差别相。<a id="a-58"></a>菩萨亦复如是，<a id="a-59"></a>智慧日轮照于法界，<a id="a-5A"></a>出彼众生执著山峰，<a id="a-5B"></a>所缘一相随其意乐而为说法，<a id="a-5C"></a>然于法界无有二相。</p>
  <p id="a5D">“电德，<a id="a-5E"></a>是名菩萨摩诃萨贪行伏藏。<a id="a-5F"></a>菩萨证得此伏藏已，<a id="a-5G"></a>或于一劫或过一劫，<a id="a-5H"></a>随诸众生种种意乐现无量身，<a id="a-5I"></a>以种种言词而为说法，<a id="a-5J"></a>然于法界亦无二相。<a id="a-5K"></a>复次，<a id="a-5L"></a>电德，<a id="a-5M"></a>譬如真金由工巧力，<a id="a-5N"></a>随意所作种种璎珞庄严之具，<a id="a-5O"></a>其相各异，<a id="a-5P"></a>而彼金性无有差别。<a id="a-5Q"></a>菩萨亦复如是，<a id="a-5R"></a>善观法界随诸众生，<a id="a-5S"></a>种种意乐现无量身，<a id="a-5T"></a>以种种言词而为说法，<a id="a-5U"></a>然于法界亦无二相，<a id="a-5V"></a>是为常入法界一相。<a id="a-5W"></a>菩萨获得如是伏藏，<a id="a-5X"></a>能为众生种种说法，<a id="a-5Y"></a>彼闻法已具足富有无尽圣财，<a id="a-5Z"></a>生死贫穷悉皆永断。</p>
  <p id="a5a">“复次，<a id="a-5b"></a>电德，<a id="a-5c"></a>云何名为菩萨摩诃萨瞋行伏藏？<a id="a-5d"></a>谓诸众生憍慢相应，<a id="a-5e"></a>计我我所住自他相，<a id="a-5f"></a>从久远来不修慈忍，<a id="a-5g"></a>瞋恚热恼自坏其心，<a id="a-5h"></a>于佛法僧不生忆念，<a id="a-5i"></a>瞋毒所覆迷惑于法。<a id="a-5j"></a>菩萨于彼多瞋众生，<a id="a-5k"></a>终不起于损害伤恼，<a id="a-5l"></a>唯作是念：<a id="a-5m"></a>‘奇哉！<a id="a-5n"></a>众生愚痴迷惑，<a id="a-5o"></a>乃于诸法本性寂静，<a id="a-5p"></a>无垢浊、<a id="a-5q"></a>无和合、<a id="a-5r"></a>无违诤、<a id="a-5s"></a>远离法中，<a id="a-5t"></a>颠倒相应妄生瞋恨。<a id="a-5u"></a>’如是念已，<a id="a-5v"></a>住大悲心常自恳恻。<a id="a-5w"></a>设有支解其身分者，<a id="a-5x"></a>为欲调伏瞋行众生，<a id="a-5y"></a>安住忍辱。<a id="a-5z"></a>若彼无量瞋行众生，<a id="a-60"></a>互相违背，<a id="a-61"></a>心怀恚恨，<a id="a-62"></a>是业成已，<a id="a-63"></a>当堕毒蛇恶趣之中；<a id="a-64"></a>住忍菩萨以慈念力化此众生，<a id="a-65"></a>能令不受恶趣之报，<a id="a-66"></a>决定当得证于平等。<a id="a-67"></a>是名菩萨善巧方便，<a id="a-68"></a>灭除众生瞋恚之行。<a id="a-69"></a>复次，<a id="a-6A"></a>电德，<a id="a-6B"></a>菩萨若见瞋恼众生，<a id="a-6C"></a>作是念言：<a id="a-6D"></a>‘一切诸法本性清净。<a id="a-6E"></a>此诸众生随相而行妄生分别，<a id="a-6F"></a>于此平等无违法中而起瞋心。<a id="a-6G"></a>彼诸众生于法界性不能了知。<a id="a-6H"></a>若此众生见法性者，<a id="a-6I"></a>终不于他而生忿害。<a id="a-6J"></a>以不了知法界本性，<a id="a-6K"></a>是故生瞋。<a id="a-6L"></a>’菩萨于彼多瞋众生，<a id="a-6M"></a>倍增慈愍住于大悲，<a id="a-6N"></a>成满昔愿以无功用智，<a id="a-6O"></a>为坏众生瞋恚行故，<a id="a-6P"></a>开示演说种种法门，<a id="a-6Q"></a>而亦不念‘我为众生除瞋说法’。<a id="a-6R"></a>何以故？<a id="a-6S"></a>菩萨善观法界相故，<a id="a-6T"></a>是为菩萨安住法界，<a id="a-6U"></a>无差别相灭烦恼行。<a id="a-6V"></a>电德，<a id="a-6W"></a>譬如不除黑闇得现光明，<a id="a-6X"></a>亦非无能除黑闇者；<a id="a-6Y"></a>如是黑闇及光明性，<a id="a-6Z"></a>皆如虚空无有差别。<a id="a-6a"></a>菩萨亦复如是，<a id="a-6b"></a>依此法界无差别智，<a id="a-6c"></a>善巧说法摧灭种种瞋行众生，<a id="a-6d"></a>不于法界而作差别。<a id="a-6e"></a>电德，<a id="a-6f"></a>譬如日轮所出光明，<a id="a-6g"></a>随所照处皆日轮摄。<a id="a-6h"></a>菩萨亦复如是，<a id="a-6i"></a>为欲调伏灭除瞋行，<a id="a-6j"></a>所有言说皆是法轮，<a id="a-6k"></a>不于法界而作差别。<a id="a-6l"></a>如是瞋行二万一千，<a id="a-6m"></a>及彼诸行八万四千菩萨，<a id="a-6n"></a>成就无功用智，<a id="a-6o"></a>随彼众生种种瞋行，<a id="a-6p"></a>而为说法不作是念：<a id="a-6q"></a>‘我为众生今现说法，<a id="a-6r"></a>已说、<a id="a-6s"></a>当说。<a id="a-6t"></a>’是名菩萨摩诃萨瞋行伏藏。<a id="a-6u"></a>菩萨证得此伏藏已，<a id="a-6v"></a>若于一劫若过一劫，<a id="a-6w"></a>随诸众生种种意乐，<a id="a-6x"></a>以种种文字语言方便演说，<a id="a-6y"></a>不能得其瞋行边际，<a id="a-6z"></a>而是菩萨智慧辩才亦不可尽。<a id="a-70"></a>是名菩萨善说法界无差别相，<a id="a-71"></a>获得如是瞋行伏藏。</p>
  <p id="a72">“复次，<a id="a-73"></a>电德，<a id="a-74"></a>云何名为菩萨摩诃萨痴行伏藏？<a id="a-75"></a>电德，<a id="a-76"></a>诸菩萨等如是之行甚为难事，<a id="a-77"></a>谓诸众生随惑行者、<a id="a-78"></a>恼害他者、<a id="a-79"></a>无明胎㲉所缠裹者、<a id="a-7A"></a>如蚕处茧自系缚者、<a id="a-7B"></a>于法界中无方便者、<a id="a-7C"></a>不善观察所应行者、<a id="a-7D"></a>著我见者、<a id="a-7E"></a>行邪道者、<a id="a-7F"></a>住钝行者、<a id="a-7G"></a>难出离者。<a id="a-7H"></a>为如是等迷惑众生，<a id="a-7I"></a>从初发心起大加行，<a id="a-7J"></a>不生疲苦亦无懈怠，<a id="a-7K"></a>如是思惟：<a id="a-7L"></a>‘应以何缘、<a id="a-7M"></a>何等胜解、<a id="a-7N"></a>云何说法，<a id="a-7O"></a>令此众生入菩萨行而得解脱？<a id="a-7P"></a>’菩萨往昔善观法界，<a id="a-7Q"></a>以无功用智住于大悲，<a id="a-7R"></a>知彼众生迷法界已，<a id="a-7S"></a>随力所堪而为说法，<a id="a-7T"></a>悉令调伏，<a id="a-7U"></a>亦不念言：<a id="a-7V"></a>‘我今说法，<a id="a-7W"></a>已说、<a id="a-7X"></a>当说。<a id="a-7Y"></a>’以彼往昔誓愿力故，<a id="a-7Z"></a>善观缘起，<a id="a-7a"></a>自然演出百千法门，<a id="a-7b"></a>断除众生无明业行，<a id="a-7c"></a>令得解脱。<a id="a-7d"></a>电德，<a id="a-7e"></a>譬如良医善疗众病，<a id="a-7f"></a>先善综习医方诸论，<a id="a-7g"></a>才见病相皆悉了知，<a id="a-7h"></a>咒药所施无不除愈。<a id="a-7i"></a>菩萨亦复如是，<a id="a-7j"></a>善观法界以无功用智，<a id="a-7k"></a>为彼积集痴行众生，<a id="a-7l"></a>随其根性开示演说，<a id="a-7m"></a>百千法门悉令明了。<a id="a-7n"></a>电德，<a id="a-7o"></a>是名菩萨摩诃萨痴行伏藏。<a id="a-7p"></a>菩萨证得此伏藏已，<a id="a-7q"></a>善观缘起，<a id="a-7r"></a>为如是等痴行众生，<a id="a-7s"></a>若于一劫若过一劫，<a id="a-7t"></a>随其性欲以种种文字语言善巧演说，<a id="a-7u"></a>不能得其痴行边际，<a id="a-7v"></a>而是菩萨智慧辩才亦不可尽。<a id="a-7w"></a>是名菩萨于一切法无差别相善巧宣说，<a id="a-7x"></a>获得如是痴行伏藏。<a id="a-7y"></a>如是痴行二万一千，<a id="a-7z"></a>及彼诸行八万四千，<a id="a-80"></a>菩萨为断如是行故，<a id="a-81"></a>开示演说百千法门，<a id="a-82"></a>是名菩萨痴行伏藏。</p>
  <p id="a83">“复次，<a id="a-84"></a>电德，<a id="a-85"></a>云何名为菩萨摩诃萨等分行伏藏？<a id="a-86"></a>譬如四面镜轮，<a id="a-87"></a>清彻明净，<a id="a-88"></a>无诸垢翳，<a id="a-89"></a>悬于四衢，<a id="a-8A"></a>所对色像皆于中现无有增减，<a id="a-8B"></a>而此明镜亦不念言：<a id="a-8C"></a>‘我能现此种种色像。<a id="a-8D"></a>’然善磨莹此镜轮已，<a id="a-8E"></a>一切诸相自然而现。<a id="a-8F"></a>菩萨亦复如是，<a id="a-8G"></a>法界镜轮善磨莹已，<a id="a-8H"></a>住无功用三昧，<a id="a-8I"></a>随诸众生心行差别，<a id="a-8J"></a>开示演说百千法门，<a id="a-8K"></a>悉令了知皆得解脱，<a id="a-8L"></a>不起法相及众生相。<a id="a-8M"></a>何以故？<a id="a-8N"></a>菩萨善观法界相故，<a id="a-8O"></a>于此四行相应众生如实了知，<a id="a-8P"></a>随其根性而为说法。<a id="a-8Q"></a>而于法界及众生界，<a id="a-8R"></a>如实观察无有二相，<a id="a-8S"></a>尔所法界及众生界，<a id="a-8T"></a>明见无二无差别故。<a id="a-8U"></a>电德，<a id="a-8V"></a>譬如虚空无有种种差别之相，<a id="a-8W"></a>亦无建立。<a id="a-8X"></a>菩萨亦复如是，<a id="a-8Y"></a>善观法界了一切法入于一相，<a id="a-8Z"></a>亦由往昔誓愿力故，<a id="a-8a"></a>随众生行种种说法，<a id="a-8b"></a>而于法界无有差别。<a id="a-8c"></a>电德，<a id="a-8d"></a>此等分行二万一千，<a id="a-8e"></a>及彼诸行八万四千，<a id="a-8f"></a>菩萨观察悉皆明了，<a id="a-8g"></a>譬如良医知病授药，<a id="a-8h"></a>以无功用智种种说法。<a id="a-8i"></a>是名菩萨摩诃萨等分行伏藏。<a id="a-8j"></a>菩萨证得此伏藏已，<a id="a-8k"></a>为诸众生若一劫若过一劫，<a id="a-8l"></a>随其志乐，<a id="a-8m"></a>以种种言词善巧宣说，<a id="a-8n"></a>不能得其诸行边际，<a id="a-8o"></a>菩萨智慧辩才亦不可尽。<a id="a-8p"></a>是名菩萨善说法界无差别相，<a id="a-8q"></a>获得如是等分行伏藏。</p>
 </body>
</html>