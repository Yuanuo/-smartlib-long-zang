<!doctype html>
<html id="z3IBTE4C8" data-ver="1971">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十八</h1>
  <h2 id="a2">元魏北天竺三藏佛陀扇多译</h2>
  <h2 id="a3">大乘十法会第九</h2>
  <p id="a4">如是我闻：<a id="a-5"></a>一时，<a id="a-6"></a>婆伽婆住王舍大城耆阇崛山中，<a id="a-7"></a>与大比丘众五百大阿罗汉俱，<a id="a-8"></a>菩萨摩诃萨无量无边。</p>
  <p id="a9">尔时，<a id="a-A"></a>会中有一菩萨摩诃萨，<a id="a-B"></a>名净无垢宝月王光，<a id="a-C"></a>即从座起，<a id="a-D"></a>整服右肩，<a id="a-E"></a>右膝胡跪莲花台上，<a id="a-F"></a>至如来所合掌向佛，<a id="a-G"></a>白言：<a id="a-H"></a>“世尊，<a id="a-I"></a>行大乘、<a id="a-J"></a>住大乘比丘，<a id="a-K"></a>云何行大乘？<a id="a-L"></a>云何住大乘？<a id="a-M"></a>世尊，<a id="a-N"></a>以何义故，<a id="a-O"></a>此大乘名为大乘？<a id="a-P"></a>复以何义，<a id="a-Q"></a>名为住大乘？<a id="a-R"></a>”</p>
  <p id="aS">尔时，<a id="a-T"></a>世尊告净无垢宝月王光菩萨摩诃萨言：<a id="a-U"></a>“善哉！<a id="a-V"></a>善哉！<a id="a-W"></a>净无垢宝月王光，<a id="a-X"></a>善男子，<a id="a-Y"></a>汝善能问此甚深义。<a id="a-Z"></a>谛听！<a id="a-a"></a>谛听！<a id="a-b"></a>善思念之，<a id="a-c"></a>我今为汝分别解说。<a id="a-d"></a>”</p>
  <p id="ae">时，<a id="a-f"></a>净无垢宝月王光菩萨摩诃萨，<a id="a-g"></a>闻佛听许，<a id="a-h"></a>即白佛言：<a id="a-i"></a>“唯然！<a id="a-j"></a>世尊，<a id="a-k"></a>顶受圣教。<a id="a-l"></a>”</p>
  <p id="am">佛言：<a id="a-n"></a>“善男子，<a id="a-o"></a>菩萨摩诃萨成就十法，<a id="a-p"></a>是行大乘，<a id="a-q"></a>是住大乘。<a id="a-r"></a>何等为十？<a id="a-s"></a>一者、<a id="a-t"></a>信成就，<a id="a-u"></a>二者、<a id="a-v"></a>行成就，<a id="a-w"></a>三者、<a id="a-x"></a>性成就，<a id="a-y"></a>四者、<a id="a-z"></a>乐菩提心，<a id="a-10"></a>五者、<a id="a-11"></a>乐法，<a id="a-12"></a>六者、<a id="a-13"></a>观正法行，<a id="a-14"></a>七者、<a id="a-15"></a>行法慎法，<a id="a-16"></a>八者、<a id="a-17"></a>舍慢大慢，<a id="a-18"></a>九者、<a id="a-19"></a>善解如来秘密之教，<a id="a-1A"></a>十者、<a id="a-1B"></a>心不希求声闻、<a id="a-1C"></a>缘觉乘。<a id="a-1D"></a>”</p>
  <p id="a1E">时，<a id="a-1F"></a>净无垢宝月王光菩萨摩诃萨白佛言：<a id="a-1G"></a>“世尊，<a id="a-1H"></a>云何菩萨摩诃萨信成就？<a id="a-1I"></a>”</p>
  <p id="a1J">佛言：<a id="a-1K"></a>“善男子，<a id="a-1L"></a>菩萨摩诃萨行不谄行，<a id="a-1M"></a>得柔软行。<a id="a-1N"></a>彼菩萨信诸如来正真正觉无上菩提；<a id="a-1O"></a>信诸如来于一念中说三世事；<a id="a-1P"></a>信如来藏不老不死、<a id="a-1Q"></a>无量无边、<a id="a-1R"></a>不生不灭、<a id="a-1S"></a>不常不断；<a id="a-1T"></a>信诸佛实际法界，<a id="a-1U"></a>一切智一切智人所知力、<a id="a-1V"></a>无所畏、<a id="a-1W"></a>不共佛法；<a id="a-1X"></a>信诸如来无见顶相；<a id="a-1Y"></a>信诸如来三十二相、<a id="a-1Z"></a>八十种好庄严其身，<a id="a-1a"></a>身有圆光；<a id="a-1b"></a>信声闻所说、<a id="a-1c"></a>缘觉所说、<a id="a-1d"></a>菩萨所说；<a id="a-1e"></a>及信所有善言说者；<a id="a-1f"></a>信此世过世；<a id="a-1g"></a>信正行者、<a id="a-1h"></a>住正行者，<a id="a-1i"></a>若有沙门、<a id="a-1j"></a>若婆罗门；<a id="a-1k"></a>信善业果甚可爱乐，<a id="a-1l"></a>微妙最胜，<a id="a-1m"></a>所谓若天、<a id="a-1n"></a>天主，<a id="a-1o"></a>若人、<a id="a-1p"></a>人主；<a id="a-1q"></a>信不善果不可爱乐，<a id="a-1r"></a>苦恼无量，<a id="a-1s"></a>或在地狱，<a id="a-1t"></a>或在饿鬼，<a id="a-1u"></a>或在畜生。<a id="a-1v"></a>彼菩萨如是信已，<a id="a-1w"></a>得离三法：<a id="a-1x"></a>一疑，<a id="a-1y"></a>二惑，<a id="a-1z"></a>三不决定。<a id="a-20"></a>善男子，<a id="a-21"></a>菩萨摩诃萨成就如是信，<a id="a-22"></a>名为信成就。<a id="a-23"></a>”</p>
  <p id="a24">尔时，<a id="a-25"></a>世尊为显此义，<a id="a-26"></a>偈重说言：</p>
  <p id="a27">“信为增上乘，<a id="a-28"></a>　信者是佛子，</p>
  <p id="a29">是故有智者，<a id="a-2A"></a>　应常亲近信。</p>
  <p id="a2B">信是世间最，<a id="a-2C"></a>　信者无穷乏，</p>
  <p id="a2D">是故有智者，<a id="a-2E"></a>　应常亲近信。</p>
  <p id="a2F">若不信之人，<a id="a-2G"></a>　不生诸白法，</p>
  <p id="a2H">犹如烧种子，<a id="a-2I"></a>　不生根芽等。</p>
  <p id="a2J">“善男子，<a id="a-2K"></a>云何菩萨摩诃萨行成就？<a id="a-2L"></a>善男子，<a id="a-2M"></a>菩萨摩诃萨行成就故，<a id="a-2N"></a>剃除须发，<a id="a-2O"></a>被正法服，<a id="a-2P"></a>舍家出家。<a id="a-2Q"></a>既出家已，<a id="a-2R"></a>修学菩萨戒行等事，<a id="a-2S"></a>修学声闻戒行等事，<a id="a-2T"></a>修学缘觉戒行等事。<a id="a-2U"></a>修菩萨如是学已，<a id="a-2V"></a>身口意等恶业悉灭。<a id="a-2W"></a>何者名为身不善业？<a id="a-2X"></a>所谓杀生、<a id="a-2Y"></a>偷盗、<a id="a-2Z"></a>邪淫，<a id="a-2a"></a>瓦石刀杖欺掷他人，<a id="a-2b"></a>伤手足等，<a id="a-2c"></a>若来若去行欺凌事。<a id="a-2d"></a>善男子，<a id="a-2e"></a>如是等名身不善业。<a id="a-2f"></a>善男子，<a id="a-2g"></a>何者名为口不善业？<a id="a-2h"></a>所谓妄言、<a id="a-2i"></a>绮语、<a id="a-2j"></a>两舌、<a id="a-2k"></a>恶口，<a id="a-2l"></a>不善言说，<a id="a-2m"></a>诽谤正法甚深经典，<a id="a-2n"></a>说诸和尚、<a id="a-2o"></a>阿阇黎等住正法者所有过短，<a id="a-2p"></a>如是等名口不善业。<a id="a-2q"></a>善男子，<a id="a-2r"></a>何者名为意不善业？<a id="a-2s"></a>所谓姤吝邪见、<a id="a-2t"></a>增上妒吝，<a id="a-2u"></a>乐利、<a id="a-2v"></a>乐称、<a id="a-2w"></a>乐亲爱等，<a id="a-2x"></a>家慢、<a id="a-2y"></a>色慢、<a id="a-2z"></a>恃少壮慢、<a id="a-30"></a>恃无病慢、<a id="a-31"></a>恃寿命慢、<a id="a-32"></a>恃多闻慢、<a id="a-33"></a>恃修行慢，<a id="a-34"></a>欲觉、<a id="a-35"></a>害觉、<a id="a-36"></a>嗔恼觉等，<a id="a-37"></a>及国土觉、<a id="a-38"></a>衣服等觉，<a id="a-39"></a>著处、<a id="a-3A"></a>著乘、<a id="a-3B"></a>著敷具等，<a id="a-3C"></a>著饮、<a id="a-3D"></a>著食及著儿女，<a id="a-3E"></a>犁牛耕种诸所作等，<a id="a-3F"></a>忧奴、<a id="a-3G"></a>忧婢、<a id="a-3H"></a>忧诸作者，<a id="a-3I"></a>谷帛库藏诸财物等。<a id="a-3J"></a>彼菩萨如是著已，<a id="a-3K"></a>于向所说种种事中若失一事，<a id="a-3L"></a>其心则生忧悲苦恼。<a id="a-3M"></a>彼菩萨以爱润心，<a id="a-3N"></a>是故生于后有芽心。<a id="a-3O"></a>善男子，<a id="a-3P"></a>略说意业犹如轮转，<a id="a-3Q"></a>如是名为意不善业。<a id="a-3R"></a>彼菩萨离身等业，<a id="a-3S"></a>于和尚所起于尊想，<a id="a-3T"></a>于阿阇黎起和尚想，<a id="a-3U"></a>于余若老若少起止恭敬。<a id="a-3V"></a>彼菩萨在于独处作是思惟：<a id="a-3W"></a>‘我不应尔！<a id="a-3X"></a>我已起度一切众生、<a id="a-3Y"></a>救一切众生心，<a id="a-3Z"></a>令一切众生住正定行中。<a id="a-3a"></a>’彼菩萨作是思惟：<a id="a-3b"></a>‘我今自身不调诸根，<a id="a-3c"></a>不勤修行，<a id="a-3d"></a>不覆诸根，<a id="a-3e"></a>不调诸根。<a id="a-3f"></a>’彼菩萨作是思惟：<a id="a-3g"></a>‘今我已作如是修行。<a id="a-3h"></a>是诸众生既见我已，<a id="a-3i"></a>心即调伏随顺我教，<a id="a-3j"></a>诸佛欢喜，<a id="a-3k"></a>及诸天、<a id="a-3l"></a>龙、<a id="a-3m"></a>乾闼婆等悉皆欢喜。<a id="a-3n"></a>’善男子，<a id="a-3o"></a>如是等名菩萨惭。<a id="a-3p"></a>彼菩萨作是思惟：<a id="a-3q"></a>‘勿令若道若俗，<a id="a-3r"></a>于我若身、<a id="a-3s"></a>若口、<a id="a-3t"></a>若意等业诸威仪中，<a id="a-3u"></a>诃责我者，<a id="a-3v"></a>所谓毁坏戒行，<a id="a-3w"></a>或作见行，<a id="a-3x"></a>或作行行，<a id="a-3y"></a>或行邪命。<a id="a-3z"></a>’彼行菩萨如是惭已，<a id="a-40"></a>日夜系心观察戒行；<a id="a-41"></a>观戒行已，<a id="a-42"></a>无诸忧悔，<a id="a-43"></a>离诸障碍。<a id="a-44"></a>菩萨如是正修行已，<a id="a-45"></a>于诸如来正法之中而修诸行。<a id="a-46"></a>善男子，<a id="a-47"></a>如是等行名菩萨愧。<a id="a-48"></a>善男子，<a id="a-49"></a>菩萨摩诃萨成就如是行，<a id="a-4A"></a>名为行成就。<a id="a-4B"></a>”</p>
  <p id="a4C">尔时，<a id="a-4D"></a>世尊为显此义，<a id="a-4E"></a>偈重说言：</p>
  <p id="a4F">“行为增上乘，<a id="a-4G"></a>　诸佛缘觉等，</p>
  <p id="a4H">是故智者修，<a id="a-4I"></a>　彼等微妙事。</p>
  <p id="a4J">菩萨大名称，<a id="a-4K"></a>　无畏行成就，</p>
  <p id="a4L">是故证菩提，<a id="a-4M"></a>　诸佛本所说。</p>
  <p id="a4N">“善男子，<a id="a-4O"></a>云何菩萨摩诃萨性成就？<a id="a-4P"></a>善男子，<a id="a-4Q"></a>菩萨摩诃萨性自少欲、<a id="a-4R"></a>少嗔、<a id="a-4S"></a>少痴，<a id="a-4T"></a>不吝、<a id="a-4U"></a>不涩、<a id="a-4V"></a>不粗犷、<a id="a-4W"></a>不我慢、<a id="a-4X"></a>不卒暴，<a id="a-4Y"></a>调和柔软，<a id="a-4Z"></a>善言软语，<a id="a-4a"></a>易共同止。<a id="a-4b"></a>彼菩萨于一切上胜供养，<a id="a-4c"></a>如心行施，<a id="a-4d"></a>所有诸事、<a id="a-4e"></a>衣服、<a id="a-4f"></a>饮食分舍与他；<a id="a-4g"></a>如是施已，<a id="a-4h"></a>即生欢喜遍满身心，<a id="a-4i"></a>如是乃至舍上身分。<a id="a-4j"></a>善男子，<a id="a-4k"></a>彼菩萨行如是行，<a id="a-4l"></a>若见如来、<a id="a-4m"></a>若见声闻，<a id="a-4n"></a>见已即生欢喜之心。<a id="a-4o"></a>善男子，<a id="a-4p"></a>菩萨摩诃萨成就如是法，<a id="a-4q"></a>名为性成就。<a id="a-4r"></a>”</p>
  <p id="a4s">尔时，<a id="a-4t"></a>世尊为显此义，<a id="a-4u"></a>偈重说言：</p>
  <p id="a4v">“相烟即知火，<a id="a-4w"></a>　见鸳鸯知水，</p>
  <p id="a4x">异相知菩萨，<a id="a-4y"></a>　菩萨大智慧。</p>
  <p id="a4z">不涩不恼众，<a id="a-50"></a>　舍诸谄曲行，</p>
  <p id="a51">善信众生故，<a id="a-52"></a>　是名菩萨性。</p>
  <p id="a53">“善男子，<a id="a-54"></a>云何菩萨摩诃萨乐菩提心？<a id="a-55"></a>善男子，<a id="a-56"></a>菩萨摩诃萨，<a id="a-57"></a>以有菩提相故发菩提心；<a id="a-58"></a>未发菩提心时，<a id="a-59"></a>或诸如来、<a id="a-5A"></a>或诸声闻，<a id="a-5B"></a>劝发菩提心。<a id="a-5C"></a>善男子，<a id="a-5D"></a>此是菩萨初发菩提心相。<a id="a-5E"></a>善男子，<a id="a-5F"></a>彼菩萨闻有菩提，<a id="a-5G"></a>闻菩提心有大功德，<a id="a-5H"></a>闻发阿耨多罗三藐三菩提心，<a id="a-5I"></a>此是菩萨第二发菩提心相。<a id="a-5J"></a>善男子，<a id="a-5K"></a>彼菩萨见诸众生，<a id="a-5L"></a>无主无亲，<a id="a-5M"></a>无救无护，<a id="a-5N"></a>无能度之令至彼岸。<a id="a-5O"></a>菩萨即为彼诸众生，<a id="a-5P"></a>起慈悲心而作是言：<a id="a-5Q"></a>‘我当于彼无主无亲、<a id="a-5R"></a>无救无护诸众生等而作救护。<a id="a-5S"></a>为彼因缘故，<a id="a-5T"></a>发阿耨多罗三藐三菩提心。<a id="a-5U"></a>’此是菩萨第三发菩提心相。<a id="a-5V"></a>善男子，<a id="a-5W"></a>彼菩萨以见如来相具足身，<a id="a-5X"></a>生欢喜心，<a id="a-5Y"></a>生勇悦心，<a id="a-5Z"></a>心生欢喜，<a id="a-5a"></a>以是因缘故发阿耨多罗三藐三菩提心，<a id="a-5b"></a>此是菩萨第四发菩提心相。</p>
  <p id="a5c">“善男子，<a id="a-5d"></a>彼菩萨为彼众生令得利益安隐乐故，<a id="a-5e"></a>修行布施、<a id="a-5f"></a>持戒、<a id="a-5g"></a>忍辱，<a id="a-5h"></a>修行精进、<a id="a-5i"></a>禅定、<a id="a-5j"></a>般若。<a id="a-5k"></a>善男子，<a id="a-5l"></a>云何菩萨修行布施？<a id="a-5m"></a>善男子，<a id="a-5n"></a>菩萨作是思惟：<a id="a-5o"></a>‘我当云何行于布施？<a id="a-5p"></a>’即生念言：<a id="a-5q"></a>‘须食施食，<a id="a-5r"></a>须饮施饮，<a id="a-5s"></a>须床敷者施与床敷，<a id="a-5t"></a>须衣服者施与衣服，<a id="a-5u"></a>指环、<a id="a-5v"></a>臂钏、<a id="a-5w"></a>若宝冠等，<a id="a-5x"></a>所须之物皆施与之。<a id="a-5y"></a>’善男子，<a id="a-5z"></a>菩萨乃至割自身肉施于众生，<a id="a-60"></a>如是行施愿取阿耨多罗三藐三菩提，<a id="a-61"></a>而不取著受者财物，<a id="a-62"></a>不住事等，<a id="a-63"></a>是名菩萨修行布施。<a id="a-64"></a>善男子，<a id="a-65"></a>菩萨云何修持于戒？<a id="a-66"></a>善男子，<a id="a-67"></a>彼菩萨先自调顺身业、<a id="a-68"></a>调顺口业、<a id="a-69"></a>调顺意业，<a id="a-6A"></a>菩萨所有自身恶业一切舍离，<a id="a-6B"></a>所有口恶业一切舍离，<a id="a-6C"></a>所有意恶业一切舍离，<a id="a-6D"></a>持戒不缺不漏不杂。<a id="a-6E"></a>菩萨如是持禁戒已，<a id="a-6F"></a>回向阿耨多罗三藐三菩提，<a id="a-6G"></a>而心终不取著于戒，<a id="a-6H"></a>是名菩萨修持于戒。<a id="a-6I"></a>善男子，<a id="a-6J"></a>云何菩萨修行忍辱？<a id="a-6K"></a>善男子，<a id="a-6L"></a>菩萨为闻若道若俗，<a id="a-6M"></a>乃至毁骂，<a id="a-6N"></a>闻说其恶，<a id="a-6O"></a>若打系闭，<a id="a-6P"></a>若截手足，<a id="a-6Q"></a>皆能忍受，<a id="a-6R"></a>为彼前人起忍辱心。<a id="a-6S"></a>菩萨如是修行忍已，<a id="a-6T"></a>回向阿耨多罗三藐三菩提，<a id="a-6U"></a>不以彼忍而起慢心，<a id="a-6V"></a>是名菩萨修行忍辱。<a id="a-6W"></a>善男子，<a id="a-6X"></a>菩萨云何修行精进？<a id="a-6Y"></a>善男子，<a id="a-6Z"></a>菩萨作是思惟：<a id="a-6a"></a>‘如虚空界无量无边，<a id="a-6b"></a>众生界亦无量无边。<a id="a-6c"></a>唯我一人独无等侣，<a id="a-6d"></a>令入无余涅槃界中。<a id="a-6e"></a>’如是菩萨为彼因缘发精进行，<a id="a-6f"></a>初持自身，<a id="a-6g"></a>持身行已观受心法；<a id="a-6h"></a>如是正观受心法已，<a id="a-6i"></a>行持心行。<a id="a-6j"></a>菩萨既行持心行已，<a id="a-6k"></a>次复修行见法等行。<a id="a-6l"></a>菩萨如是持心意已，<a id="a-6m"></a>为令未生恶不善法断不生故起欲勤精进，<a id="a-6n"></a>为令未生善法生故起欲勤精进。<a id="a-6o"></a>菩萨如是次复修行初如意足，<a id="a-6p"></a>如是修行第二、<a id="a-6q"></a>第三乃至第四如意足分，<a id="a-6r"></a>修如是行不起慢心。<a id="a-6s"></a>是名菩萨修行精进。<a id="a-6t"></a>善男子，<a id="a-6u"></a>菩萨云何修行禅定？<a id="a-6v"></a>善男子，<a id="a-6w"></a>菩萨不著欲故，<a id="a-6x"></a>不著灭故，<a id="a-6y"></a>不著离欲故，<a id="a-6z"></a>不著自身故，<a id="a-70"></a>不著他身故，<a id="a-71"></a>不著色、<a id="a-72"></a>受、<a id="a-73"></a>想、<a id="a-74"></a>行、<a id="a-75"></a>识，<a id="a-76"></a>不著欲界，<a id="a-77"></a>不著色界，<a id="a-78"></a>不著空，<a id="a-79"></a>不著无相、<a id="a-7A"></a>无愿，<a id="a-7B"></a>不著此世界，<a id="a-7C"></a>不著未来世界，<a id="a-7D"></a>而行布施，<a id="a-7E"></a>不依止施，<a id="a-7F"></a>不依止戒，<a id="a-7G"></a>不依止忍，<a id="a-7H"></a>不依止精进，<a id="a-7I"></a>不依止禅。<a id="a-7J"></a>如是修行禅定，<a id="a-7K"></a>回向阿耨多罗三藐三菩提，<a id="a-7L"></a>而不分别。<a id="a-7M"></a>是名菩萨修行禅定。<a id="a-7N"></a>善男子，<a id="a-7O"></a>菩萨云何修行般若？<a id="a-7P"></a>善男子，<a id="a-7Q"></a>菩萨常作如是思惟而化众生，<a id="a-7R"></a>化众生已复作是念：<a id="a-7S"></a>‘我化无量无边众生界，<a id="a-7T"></a>令入无余涅槃界中，<a id="a-7U"></a>而无一众生入涅槃界者。<a id="a-7V"></a>何以故？<a id="a-7W"></a>如佛所说，<a id="a-7X"></a>一切诸法，<a id="a-7Y"></a>无我、<a id="a-7Z"></a>无众生、<a id="a-7a"></a>无命、<a id="a-7b"></a>无养育、<a id="a-7c"></a>无富伽罗。<a id="a-7d"></a>’如是修慧，<a id="a-7e"></a>而以彼慧回向阿耨多罗三藐三菩提，<a id="a-7f"></a>作如是愿而于智慧不生分别，<a id="a-7g"></a>是名菩萨修行般若。<a id="a-7h"></a>善男子，<a id="a-7i"></a>菩萨摩诃萨如是发菩提心，<a id="a-7j"></a>名为菩萨乐菩提心。<a id="a-7k"></a>”</p>
  <p id="a7l">尔时，<a id="a-7m"></a>世尊为显此义，<a id="a-7n"></a>偈重说言：</p>
  <p id="a7o">“犹如真宝珠，<a id="a-7p"></a>　光明不舍离，</p>
  <p id="a7q">又如矿中金，<a id="a-7r"></a>　治已转增明。</p>
  <p id="a7s">如是菩提性，<a id="a-7t"></a>　转明菩提心，</p>
  <p id="a7u">二边清净已，<a id="a-7v"></a>　魔所不得便。</p>
  <p id="a7w">“善男子，<a id="a-7x"></a>云何菩萨摩诃萨乐法？<a id="a-7y"></a>善男子，<a id="a-7z"></a>菩萨摩诃萨，<a id="a-80"></a>性自乐法、<a id="a-81"></a>喜法、<a id="a-82"></a>润法，<a id="a-83"></a>若见沙门、<a id="a-84"></a>若婆罗门如法人已，<a id="a-85"></a>随所有物而以奉上，<a id="a-86"></a>若饮食等一切施与，<a id="a-87"></a>乃至合掌生恭敬心；<a id="a-88"></a>生恭敬已，<a id="a-89"></a>从彼闻于未曾闻法。<a id="a-8A"></a>菩萨如是求正法已，<a id="a-8B"></a>如实修行。<a id="a-8C"></a>菩萨于彼持法法器，<a id="a-8D"></a>生于尊想，<a id="a-8E"></a>生和尚想、<a id="a-8F"></a>阿阇黎想，<a id="a-8G"></a>起如是意：<a id="a-8H"></a>‘我从昔来久失导师！<a id="a-8I"></a>’今忽遇之，<a id="a-8J"></a>生导师想。<a id="a-8K"></a>又作是念：<a id="a-8L"></a>‘我常缚在世间牢狱，<a id="a-8M"></a>无解、<a id="a-8N"></a>无救、<a id="a-8O"></a>无推访者。<a id="a-8P"></a>’今忽遇之，<a id="a-8Q"></a>生推觅想。<a id="a-8R"></a>又作是念：<a id="a-8S"></a>‘我久远来睡于世间，<a id="a-8T"></a>愚痴盲目。<a id="a-8U"></a>忽于今者令我目开！<a id="a-8V"></a>’即起觉想，<a id="a-8W"></a>起开示想。<a id="a-8X"></a>又作是念：<a id="a-8Y"></a>‘我久远来没深泥中，<a id="a-8Z"></a>无拔济者。<a id="a-8a"></a>’今忽遇之，<a id="a-8b"></a>生拔济想。<a id="a-8c"></a>又作是念：<a id="a-8d"></a>‘我久远来失于导师引导众生。<a id="a-8e"></a>’今忽遇之，<a id="a-8f"></a>起导师想。<a id="a-8g"></a>又作是念：<a id="a-8h"></a>‘我久远来闭在世间贫苦难处，<a id="a-8i"></a>无救接者。<a id="a-8j"></a>’今忽遇之，<a id="a-8k"></a>是故即生救接者想。<a id="a-8l"></a>又作是念：<a id="a-8m"></a>‘我久远来遇难愈病，<a id="a-8n"></a>无有良医能疗治者。<a id="a-8o"></a>’今忽遇之，<a id="a-8p"></a>起良医想。<a id="a-8q"></a>又作是念：<a id="a-8r"></a>‘我久远来为贪欲火之所烧燃，<a id="a-8s"></a>未蒙云雨。<a id="a-8t"></a>’今忽遇之，<a id="a-8u"></a>是故即起大云雨想。<a id="a-8v"></a>菩萨如是为彼因缘，<a id="a-8w"></a>忍寒热等诸苦恼事，<a id="a-8x"></a>及诸众生能恼人者，<a id="a-8y"></a>若蚊虻等皆能忍之，<a id="a-8z"></a>亦能忍受饥渴等事，<a id="a-90"></a>见乐众生不生著心。<a id="a-91"></a>彼菩萨作如是念：<a id="a-92"></a>‘我虽得受世间快乐。<a id="a-93"></a>若我得闻一句法已，<a id="a-94"></a>能成闻慧。<a id="a-95"></a>’生闻慧想。<a id="a-96"></a>菩萨以是乐法因缘故，<a id="a-97"></a>行布施不生忧愁，<a id="a-98"></a>乃至无有忧苦等事。<a id="a-99"></a>菩萨如是远离一切忧苦等事，<a id="a-9A"></a>起如是心：<a id="a-9B"></a>‘我为得闻如来所说一句法故，<a id="a-9C"></a>乃至入于阿鼻地狱，<a id="a-9D"></a>寿命一劫，<a id="a-9E"></a>若百千劫无疲倦；<a id="a-9F"></a>无疲倦已，<a id="a-9G"></a>然修行一切种智，<a id="a-9H"></a>若有未得佛正法者，<a id="a-9I"></a>能令得之。<a id="a-9J"></a>’善男子，<a id="a-9K"></a>菩萨摩诃萨，<a id="a-9L"></a>如是乐法，<a id="a-9M"></a>名为菩萨乐法。<a id="a-9N"></a>”</p>
  <p id="a9O">尔时，<a id="a-9P"></a>世尊为显此义，<a id="a-9Q"></a>偈重说言：</p>
  <p id="a9R">“大智求法者，<a id="a-9S"></a>　所谓诸菩萨，</p>
  <p id="a9T">求法无厌足，<a id="a-9U"></a>　以恭敬心故。</p>
  <p id="a9V">当求于正法，<a id="a-9W"></a>　是名菩萨相，</p>
  <p id="a9X">闻已常忆持，<a id="a-9Y"></a>　复如法修行。</p>
  <p id="a9Z">“善男子，<a id="a-9a"></a>云何菩萨摩诃萨观正法行？<a id="a-9b"></a>善男子，<a id="a-9c"></a>菩萨摩诃萨作如是观：<a id="a-9d"></a>一切法如幻，<a id="a-9e"></a>诳凡夫故；<a id="a-9f"></a>愚痴覆心，<a id="a-9g"></a>无正慧故；<a id="a-9h"></a>一切法虚妄如梦，<a id="a-9i"></a>以唯念故；<a id="a-9j"></a>一切法如水中月，<a id="a-9k"></a>非有事故；<a id="a-9l"></a>一切法如镜中像，<a id="a-9m"></a>无众生故；<a id="a-9n"></a>一切法如响，<a id="a-9o"></a>空声生故；<a id="a-9p"></a>一切法生灭，<a id="a-9q"></a>因缘成故；<a id="a-9r"></a>一切法不生，<a id="a-9s"></a>真如性故；<a id="a-9t"></a>一切法不灭，<a id="a-9u"></a>以无生故；<a id="a-9v"></a>一切法无作，<a id="a-9w"></a>以无作者故；<a id="a-9x"></a>一切法如虚空，<a id="a-9y"></a>以无染故；<a id="a-9z"></a>一切法寂静，<a id="a-A0"></a>体性无染故；<a id="a-A1"></a>一切法离垢，<a id="a-A2"></a>离一切垢故；<a id="a-A3"></a>一切法永灭，<a id="a-A4"></a>以本灭烦恼故；<a id="a-A5"></a>一切法无色，<a id="a-A6"></a>不可见故；<a id="a-A7"></a>一切法离心意意识，<a id="a-A8"></a>以无身故；<a id="a-A9"></a>一切法无住灭，<a id="a-AA"></a>一切阿梨耶故；<a id="a-AB"></a>一切法无求，<a id="a-AC"></a>离此彼亲爱故；<a id="a-AD"></a>一切法无著，<a id="a-AE"></a>离一切烦恼境界故；<a id="a-AF"></a>一切法如蛇，<a id="a-AG"></a>以无方便咒术力故；<a id="a-AH"></a>一切法如芭蕉，<a id="a-AI"></a>以不实故；<a id="a-AJ"></a>一切法如水沫，<a id="a-AK"></a>性无力故。<a id="a-AL"></a>善男子，<a id="a-AM"></a>菩萨摩诃萨如是观正法行，<a id="a-AN"></a>名为菩萨观正法行。<a id="a-AO"></a>”</p>
  <p id="aAP">尔时，<a id="a-AQ"></a>世尊为显此义，<a id="a-AR"></a>偈重说言：</p>
  <p id="aAS">“一切法如幻，<a id="a-AT"></a>　覆众生心故，</p>
  <p id="aAU">虚妄犹如梦，<a id="a-AV"></a>　应如是受持。</p>
  <p id="aAW">诸法如水月，<a id="a-AX"></a>　以影像起故，</p>
  <p id="aAY">诸法如镜像，<a id="a-AZ"></a>　智何不觉知？</p>
  <p id="aAa">“善男子，<a id="a-Ab"></a>云何菩萨摩诃萨观法顺法？<a id="a-Ac"></a>善男子，<a id="a-Ad"></a>菩萨摩诃萨观色无常，<a id="a-Ae"></a>而不以灭色故证于法界。<a id="a-Af"></a>以如实智于法界中所有诸法，<a id="a-Ag"></a>如实觉知诸法相已，<a id="a-Ah"></a>善记善修彼法界中所有诸相，<a id="a-Ai"></a>有所说者、<a id="a-Aj"></a>修者、<a id="a-Ak"></a>记者，<a id="a-Al"></a>自然如是入法界行。<a id="a-Am"></a>如是乃至受、<a id="a-An"></a>想、<a id="a-Ao"></a>行、<a id="a-Ap"></a>识，<a id="a-Aq"></a>以如实观，<a id="a-Ar"></a>正观察已，<a id="a-As"></a>而不灭识，<a id="a-At"></a>不厌离识，<a id="a-Au"></a>证入法界，<a id="a-Av"></a>所有法界一切诸法，<a id="a-Aw"></a>以实智慧如实证知。<a id="a-Ax"></a>彼诸法中有诸名字，<a id="a-Ay"></a>善说、<a id="a-Az"></a>善知、<a id="a-B0"></a>善修、<a id="a-B1"></a>善记；<a id="a-B2"></a>以善知故，<a id="a-B3"></a>以善修故，<a id="a-B4"></a>以善记故，<a id="a-B5"></a>自然如是入法界行。<a id="a-B6"></a>如知无常，<a id="a-B7"></a>如是知苦、<a id="a-B8"></a>无我、<a id="a-B9"></a>不净亦复如是。<a id="a-BA"></a>观色无常如实善知，<a id="a-BB"></a>于彼色中，<a id="a-BC"></a>不复生于恐怖之想。<a id="a-BD"></a>何以故？<a id="a-BE"></a>如实知色虚妄生故。<a id="a-BF"></a>如是菩萨如实善知受、<a id="a-BG"></a>想、<a id="a-BH"></a>行、<a id="a-BI"></a>识，<a id="a-BJ"></a>悉皆无常，<a id="a-BK"></a>皆苦、<a id="a-BL"></a>无我及不净等，<a id="a-BM"></a>于彼识中不复生于恐怖之想。<a id="a-BN"></a>何以故？<a id="a-BO"></a>如实知识是虚妄故。<a id="a-BP"></a>菩萨如是如实善知。<a id="a-BQ"></a>善男子，<a id="a-BR"></a>譬如善巧幻师、<a id="a-BS"></a>幻师弟子，<a id="a-BT"></a>幻作种种四兵等事，<a id="a-BU"></a>所谓象兵、<a id="a-BV"></a>马兵、<a id="a-BW"></a>车兵、<a id="a-BX"></a>步兵。<a id="a-BY"></a>智者见已，<a id="a-BZ"></a>不生恐怖。<a id="a-Ba"></a>何以故？<a id="a-Bb"></a>善知虚妄幻师所作，<a id="a-Bc"></a>诳惑众生而示现之。<a id="a-Bd"></a>善男子，<a id="a-Be"></a>菩萨如是观色无常，<a id="a-Bf"></a>观无常已，<a id="a-Bg"></a>于中不生恐怖之想。<a id="a-Bh"></a>何以故？<a id="a-Bi"></a>如实知色虚妄生故，<a id="a-Bj"></a>菩萨如是如实善知。<a id="a-Bk"></a>受、<a id="a-Bl"></a>想、<a id="a-Bm"></a>行、<a id="a-Bn"></a>识悉皆无常，<a id="a-Bo"></a>观无常已，<a id="a-Bp"></a>则于识中不生恐怖。<a id="a-Bq"></a>何以故？<a id="a-Br"></a>如实知识虚妄生故，<a id="a-Bs"></a>菩萨如是如实善知。<a id="a-Bt"></a>善男子，<a id="a-Bu"></a>菩萨如是观法顺法。<a id="a-Bv"></a>”</p>
  <p id="aBw">尔时，<a id="a-Bx"></a>净无垢宝月王光菩萨摩诃萨白佛言：<a id="a-By"></a>“世尊，<a id="a-Bz"></a>云何菩萨观色无常，<a id="a-C0"></a>而不离色说于法界，<a id="a-C1"></a>证于法界，<a id="a-C2"></a>习学法界，<a id="a-C3"></a>一切诸法以智慧力如实证知？<a id="a-C4"></a>”</p>
  <p id="aC5">尔时，<a id="a-C6"></a>世尊告净无垢宝月王光菩萨摩诃萨言：<a id="a-C7"></a>“善男子，<a id="a-C8"></a>为汝问故，<a id="a-C9"></a>我今说喻。<a id="a-CA"></a>善男子，<a id="a-CB"></a>譬如世间有智之人持诸毒药；<a id="a-CC"></a>持毒药已，<a id="a-CD"></a>或煎或熬，<a id="a-CE"></a>或合余药；<a id="a-CF"></a>合余药已，<a id="a-CG"></a>为财利故而炫卖之，<a id="a-CH"></a>而不自食。<a id="a-CI"></a>何以故？<a id="a-CJ"></a>彼人思惟：<a id="a-CK"></a>‘勿令我身由此因缘，<a id="a-CL"></a>而致断命。<a id="a-CM"></a>’善男子，<a id="a-CN"></a>菩萨摩诃萨心顺向涅槃，<a id="a-CO"></a>心润向涅槃，<a id="a-CP"></a>心润流涅槃，<a id="a-CQ"></a>心正取涅槃，<a id="a-CR"></a>菩萨摩诃萨而不证涅槃。<a id="a-CS"></a>何以故？<a id="a-CT"></a>菩萨思惟：<a id="a-CU"></a>‘勿令我身由此因缘退转菩提。<a id="a-CV"></a>’</p>
  <p id="aCW">“复次，<a id="a-CX"></a>善男子，<a id="a-CY"></a>我更说喻。<a id="a-CZ"></a>善男子，<a id="a-Ca"></a>譬如有人奉事于火，<a id="a-Cb"></a>彼事火已，<a id="a-Cc"></a>尊重敬顺，<a id="a-Cd"></a>善将护之，<a id="a-Ce"></a>而不生于如是之心：<a id="a-Cf"></a>‘我供养火，<a id="a-Cg"></a>尊重赞叹，<a id="a-Ch"></a>善将护故，<a id="a-Ci"></a>二手捉之。<a id="a-Cj"></a>’何以故？<a id="a-Ck"></a>彼人作念：<a id="a-Cl"></a>‘勿令我身由此因缘身苦心恼。<a id="a-Cm"></a>’善男子，<a id="a-Cn"></a>菩萨摩诃萨虽心顺向涅槃，<a id="a-Co"></a>心润向涅槃，<a id="a-Cp"></a>心润向涅槃流，<a id="a-Cq"></a>心正取向涅槃，<a id="a-Cr"></a>顺向涅槃岸，<a id="a-Cs"></a>而彼菩萨不证涅槃。<a id="a-Ct"></a>何以故？<a id="a-Cu"></a>菩萨思惟：<a id="a-Cv"></a>‘勿令我身以此因缘退菩提智。<a id="a-Cw"></a>’”</p>
  <p id="aCx">尔时，<a id="a-Cy"></a>净无垢宝月王光菩萨摩诃萨白佛言：<a id="a-Cz"></a>“世尊，<a id="a-D0"></a>如我解佛所说法义，<a id="a-D1"></a>菩萨应当常住世间。<a id="a-D2"></a>”</p>
  <p id="aD3">佛言：<a id="a-D4"></a>“善男子，<a id="a-D5"></a>如是，<a id="a-D6"></a>如是，<a id="a-D7"></a>菩萨常应住于世间。<a id="a-D8"></a>”</p>
  <p id="aD9">时，<a id="a-DA"></a>净无垢宝月王光菩萨摩诃萨白佛言：<a id="a-DB"></a>“世尊，<a id="a-DC"></a>云何菩萨住于世间，<a id="a-DD"></a>而不为世间法之所染？<a id="a-DE"></a>”</p>
  <p id="aDF">佛言：<a id="a-DG"></a>“善男子，<a id="a-DH"></a>我今为汝以譬喻说。<a id="a-DI"></a>善男子，<a id="a-DJ"></a>譬如有人，<a id="a-DK"></a>善解方便，<a id="a-DL"></a>捉诸禽兽；<a id="a-DM"></a>以咒力故，<a id="a-DN"></a>共毒蛇戏，<a id="a-DO"></a>捉诸毒蛇若含若磨种种弄之，<a id="a-DP"></a>而终不以弄蛇因缘被害命终。<a id="a-DQ"></a>何以故？<a id="a-DR"></a>以有善巧咒术力故。<a id="a-DS"></a>善男子，<a id="a-DT"></a>菩萨摩诃萨住于世间行世间法，<a id="a-DU"></a>以有善巧大智方便咒术力故，<a id="a-DV"></a>共诸烦恼恶毒药戏，<a id="a-DW"></a>弄烦恼蛇，<a id="a-DX"></a>而不为彼烦恼因缘退于菩提。<a id="a-DY"></a>何以故？<a id="a-DZ"></a>菩萨成就善巧方便智慧力故。<a id="a-Da"></a>”</p>
  <p id="aDb">尔时，<a id="a-Dc"></a>净无垢宝月王光菩萨摩诃萨白佛言：<a id="a-Dd"></a>“世尊，<a id="a-De"></a>甚奇世尊！<a id="a-Df"></a>奇哉善逝！<a id="a-Dg"></a>最难有世尊！<a id="a-Dh"></a>最难有善逝！<a id="a-Di"></a>世尊，<a id="a-Dj"></a>是诸菩萨摩诃萨，<a id="a-Dk"></a>虽心向涅槃而不证涅槃，<a id="a-Dl"></a>虽在世间而不为世法之所染污。<a id="a-Dm"></a>世尊，<a id="a-Dn"></a>我今归依诸菩萨。<a id="a-Do"></a>世尊，<a id="a-Dp"></a>若有善男子、<a id="a-Dq"></a>善女人得闻如此菩萨行已，<a id="a-Dr"></a>生欢喜心者，<a id="a-Ds"></a>彼人过去种诸善根。<a id="a-Dt"></a>何以故？<a id="a-Du"></a>若闻此法门，<a id="a-Dv"></a>乃至一弹指顷生希有心。<a id="a-Dw"></a>世尊，<a id="a-Dx"></a>彼诸善男子、<a id="a-Dy"></a>善女人，<a id="a-Dz"></a>已为如来之所记也。<a id="a-E0"></a>何以故？<a id="a-E1"></a>闻此法门至心谛听故。<a id="a-E2"></a>”</p>
  <p id="aE3">佛言：<a id="a-E4"></a>“善男子，<a id="a-E5"></a>如是，<a id="a-E6"></a>如是。<a id="a-E7"></a>”</p>
  <p id="aE8">说此法门时，<a id="a-E9"></a>五百比丘得无漏心；<a id="a-EA"></a>得无漏心已，<a id="a-EB"></a>从座而起，<a id="a-EC"></a>整服右肩，<a id="a-ED"></a>右膝著地，<a id="a-EE"></a>合掌向佛，<a id="a-EF"></a>白言：<a id="a-EG"></a>“世尊，<a id="a-EH"></a>世尊，<a id="a-EI"></a>诸菩萨可以正恭敬！<a id="a-EJ"></a>善逝，<a id="a-EK"></a>可以礼敬诸菩萨！<a id="a-EL"></a>”</p>
  <p id="aEM">佛言：<a id="a-EN"></a>“诸比丘，<a id="a-EO"></a>如是，<a id="a-EP"></a>如是。<a id="a-EQ"></a>善男子，<a id="a-ER"></a>菩萨摩诃萨如是观法顺法，<a id="a-ES"></a>名为菩萨观法顺法。<a id="a-ET"></a>”</p>
  <p id="aEU">尔时，<a id="a-EV"></a>世尊为显此义，<a id="a-EW"></a>偈重说言：</p>
  <p id="aEX">“应敬大智慧，<a id="a-EY"></a>　应敬大无畏，</p>
  <p id="aEZ">应敬正服者，<a id="a-Ea"></a>　应敬佛所生。</p>
  <p id="aEb">以方便力故，<a id="a-Ec"></a>　智慧善巧故，</p>
  <p id="aEd">超过声闻地，<a id="a-Ee"></a>　菩萨大智慧。</p>
  <p id="aEf">善知诸阴虚，<a id="a-Eg"></a>　生灭不定故，</p>
  <p id="aEh">见世间火燃，<a id="a-Ei"></a>　是故不证灭。</p>
  <p id="aEj">“善男子，<a id="a-Ek"></a>如是名为菩萨摩诃萨观法顺法。</p>
  <p id="aEl">“善男子，<a id="a-Em"></a>云何菩萨摩诃萨离慢大慢？<a id="a-En"></a>善男子，<a id="a-Eo"></a>所言慢者生如是心：<a id="a-Ep"></a>‘我今所有若家、<a id="a-Eq"></a>若姓、<a id="a-Er"></a>若色，<a id="a-Es"></a>及以种种金银珍宝、<a id="a-Et"></a>诸宝藏等，<a id="a-Eu"></a>象兵、<a id="a-Ev"></a>马兵、<a id="a-Ew"></a>车兵、<a id="a-Ex"></a>步兵，<a id="a-Ey"></a>不劣他人。<a id="a-Ez"></a>’若人如是起憍慢心，<a id="a-F0"></a>是名为慢，<a id="a-F1"></a>以其不生恭敬心故。<a id="a-F2"></a>善男子，<a id="a-F3"></a>何者大慢？<a id="a-F4"></a>善男子，<a id="a-F5"></a>若有菩萨作如是念：<a id="a-F6"></a>‘唯我若家、<a id="a-F7"></a>若姓、<a id="a-F8"></a>若色、<a id="a-F9"></a>若金银宝藏，<a id="a-FA"></a>象兵、<a id="a-FB"></a>马兵、<a id="a-FC"></a>车兵、<a id="a-FD"></a>步兵，<a id="a-FE"></a>胜于他人。<a id="a-FF"></a>’是故不生恭敬之心，<a id="a-FG"></a>是名大慢。<a id="a-FH"></a>善男子，<a id="a-FI"></a>如是憍慢及以大慢，<a id="a-FJ"></a>菩萨摩诃萨悉已舍离。<a id="a-FK"></a>善男子，<a id="a-FL"></a>菩萨摩诃萨，<a id="a-FM"></a>如是离慢，<a id="a-FN"></a>离于大慢。<a id="a-FO"></a>”</p>
  <p id="aFP">尔时，<a id="a-FQ"></a>世尊为显此义，<a id="a-FR"></a>偈重说言：</p>
  <p id="aFS">“离慢离大慢，<a id="a-FT"></a>　常行慈悲心，</p>
  <p id="aFU">以彼润心故，<a id="a-FV"></a>　于世不放逸。</p>
  <p id="aFW">虽行乞食事，<a id="a-FX"></a>　诸菩萨大事，</p>
  <p id="aFY">说义利益事，<a id="a-FZ"></a>　若诸天及人。</p>
  <p id="aFa">“善男子，<a id="a-Fb"></a>云何菩萨摩诃萨善解如来秘密之教？<a id="a-Fc"></a>善男子，<a id="a-Fd"></a>菩萨摩诃萨，<a id="a-Fe"></a>于诸经中所有隐覆甚深密义，<a id="a-Ff"></a>于彼说中如实善知。<a id="a-Fg"></a>善男子，<a id="a-Fh"></a>何等是为如来密教？<a id="a-Fi"></a>善男子，<a id="a-Fj"></a>我记声闻得阿耨多罗三藐三菩提者，<a id="a-Fk"></a>此不应尔。<a id="a-Fl"></a>如言：<a id="a-Fm"></a>‘阿难，<a id="a-Fn"></a>我患背痛。<a id="a-Fo"></a>’此不应尔。<a id="a-Fp"></a>语诸比丘：<a id="a-Fq"></a>‘我今老弊，<a id="a-Fr"></a>汝可为我推觅侍者。<a id="a-Fs"></a>’此不应尔。<a id="a-Ft"></a>语目连言：<a id="a-Fu"></a>‘汝可往问耆婆医王，<a id="a-Fv"></a>我所有患当服何药？<a id="a-Fw"></a>’此不应尔。<a id="a-Fx"></a>善男子，<a id="a-Fy"></a>如来处处逐诸外道论义捔胜，<a id="a-Fz"></a>此不应尔。<a id="a-G0"></a>善男子，<a id="a-G1"></a>佉陀罗刺刺如来足，<a id="a-G2"></a>此不应尔。<a id="a-G3"></a>善男子，<a id="a-G4"></a>如来又说提婆达多是我宿怨，<a id="a-G5"></a>常相随逐求觅我便，<a id="a-G6"></a>此不应尔。<a id="a-G7"></a>善男子，<a id="a-G8"></a>如来昔日入舍卫城，<a id="a-G9"></a>于奢犁耶婆罗门村，<a id="a-GA"></a>周遍乞食空钵而出，<a id="a-GB"></a>此不应尔。<a id="a-GC"></a>善男子，<a id="a-GD"></a>旃遮摩那毗孙陀梨，<a id="a-GE"></a>木器合腹以谤如来，<a id="a-GF"></a>亦不应尔。<a id="a-GG"></a>善男子，<a id="a-GH"></a>如来昔在毗兰多国，<a id="a-GI"></a>受毗兰若婆罗门请，<a id="a-GJ"></a>三月安居而食麦者，<a id="a-GK"></a>此不应尔。<a id="a-GL"></a>”</p>
  <p id="aGM">尔时，<a id="a-GN"></a>净无垢宝月王光菩萨摩诃萨白佛言：<a id="a-GO"></a>“世尊，<a id="a-GP"></a>此向所说，<a id="a-GQ"></a>当云何取？<a id="a-GR"></a>世尊，<a id="a-GS"></a>何故记诸声闻得阿耨多罗三藐三菩提？<a id="a-GT"></a>”</p>
  <p id="aGU">佛言：<a id="a-GV"></a>“善男子，<a id="a-GW"></a>我记声闻得阿耨多罗三藐三菩提者，<a id="a-GX"></a>以见声闻有佛性故。<a id="a-GY"></a>”</p>
  <p id="aGZ">时，<a id="a-Ga"></a>净无垢宝月王光菩萨摩诃萨白佛言：<a id="a-Gb"></a>“世尊，<a id="a-Gc"></a>此诸声闻断诸有漏，<a id="a-Gd"></a>离于三有，<a id="a-Ge"></a>生分已断而有性故，<a id="a-Gf"></a>为如来授阿耨多罗三藐三菩提记者，<a id="a-Gg"></a>此事云何？<a id="a-Gh"></a>”</p>
  <p id="aGi">佛言：<a id="a-Gj"></a>“善男子，<a id="a-Gk"></a>我今为汝说于譬喻。<a id="a-Gl"></a>善男子，<a id="a-Gm"></a>譬如灌顶转轮圣王具足千子，<a id="a-Gn"></a>随最大者授其王位。<a id="a-Go"></a>然彼轮王以子根钝，<a id="a-Gp"></a>应初教者而中教之，<a id="a-Gq"></a>应中教者而后教之，<a id="a-Gr"></a>一切工巧咒术等事。<a id="a-Gs"></a>然是王子以根钝故，<a id="a-Gt"></a>应初学者而中学之，<a id="a-Gu"></a>应中学者而后学之。<a id="a-Gv"></a>善男子，<a id="a-Gw"></a>于意云何？<a id="a-Gx"></a>彼轮王子如是学已，<a id="a-Gy"></a>岂可非是王正子耶？<a id="a-Gz"></a>”</p>
  <p id="aH0">时，<a id="a-H1"></a>净无垢宝月王光菩萨摩诃萨言：<a id="a-H2"></a>“不也，<a id="a-H3"></a>世尊。<a id="a-H4"></a>不尔，<a id="a-H5"></a>善逝。<a id="a-H6"></a>是真王子。<a id="a-H7"></a>”</p>
  <p id="aH8">佛言：<a id="a-H9"></a>“善男子，<a id="a-HA"></a>菩萨摩诃萨亦复如是，<a id="a-HB"></a>以根钝故，<a id="a-HC"></a>应初学者而中学之，<a id="a-HD"></a>应中学者而后学之。<a id="a-HE"></a>如是依观众生五阴，<a id="a-HF"></a>灭诸烦恼；<a id="a-HG"></a>烦恼灭已，<a id="a-HH"></a>然后得成阿耨多罗三藐三菩提。<a id="a-HI"></a>善男子，<a id="a-HJ"></a>于意云何？<a id="a-HK"></a>彼诸声闻以此因缘得成正觉，<a id="a-HL"></a>岂可得言声闻不得成正觉耶？<a id="a-HM"></a>”</p>
  <p id="aHN">时，<a id="a-HO"></a>净无垢宝月王光菩萨摩诃萨言：<a id="a-HP"></a>“如是，<a id="a-HQ"></a>世尊。<a id="a-HR"></a>我曾不见若人、<a id="a-HS"></a>若天、<a id="a-HT"></a>若魔、<a id="a-HU"></a>若梵，<a id="a-HV"></a>是等众中，<a id="a-HW"></a>而有能说声闻不得成正觉者。<a id="a-HX"></a>若有能说，<a id="a-HY"></a>无有是处，<a id="a-HZ"></a>除一阐提。<a id="a-Ha"></a>”</p>
  <p id="aHb">尔时，<a id="a-Hc"></a>如来告净无垢宝月王光菩萨摩诃萨言：<a id="a-Hd"></a>“善男子，<a id="a-He"></a>我今为汝更说譬喻。<a id="a-Hf"></a>善男子，<a id="a-Hg"></a>利根菩萨住第十地，<a id="a-Hh"></a>除二无我坐道场者，<a id="a-Hi"></a>为除故坐，<a id="a-Hj"></a>不除坐耶？<a id="a-Hk"></a>”</p>
  <p id="aHl">时，<a id="a-Hm"></a>净无垢宝月王光菩萨摩诃萨言：<a id="a-Hn"></a>“世尊，<a id="a-Ho"></a>已除故坐，<a id="a-Hp"></a>世尊。<a id="a-Hq"></a>已除故坐，<a id="a-Hr"></a>善逝。<a id="a-Hs"></a>”</p>
  <p id="aHt">佛言：<a id="a-Hu"></a>“善男子，<a id="a-Hv"></a>彼利根者以此因缘，<a id="a-Hw"></a>岂可不得成正觉耶？<a id="a-Hx"></a>”</p>
  <p id="aHy">时，<a id="a-Hz"></a>净无垢宝月王光菩萨摩诃萨言：<a id="a-I0"></a>“得成，<a id="a-I1"></a>世尊。<a id="a-I2"></a>得成，<a id="a-I3"></a>善逝。<a id="a-I4"></a>”</p>
  <p id="aI5">尔时。<a id="a-I6"></a>如来告净无垢宝月王光菩萨摩诃萨言：<a id="a-I7"></a>“善男子，<a id="a-I8"></a>此处亦如是。<a id="a-I9"></a>”</p>
  <p id="aIA">尔时，<a id="a-IB"></a>净无垢宝月王光菩萨摩诃萨言：<a id="a-IC"></a>“世尊，<a id="a-ID"></a>如来何故昔告阿难我患背痛？<a id="a-IE"></a>”</p>
  <p id="aIF">佛言：<a id="a-IG"></a>“善男子，<a id="a-IH"></a>我观后世，<a id="a-II"></a>怜愍众生作如是说，<a id="a-IJ"></a>言我背痛，<a id="a-IK"></a>令诸病者作如是知：<a id="a-IL"></a>‘佛金刚身，<a id="a-IM"></a>尚有背痛，<a id="a-IN"></a>何况我等及其余者！<a id="a-IO"></a>’以是事故我说此言。<a id="a-IP"></a>而诸愚人如实取之，<a id="a-IQ"></a>谓佛有病、<a id="a-IR"></a>有背痛等，<a id="a-IS"></a>则便自坏亦令他坏。<a id="a-IT"></a>”</p>
  <p id="aIU">如来复告净无垢宝月王光菩萨摩诃萨言：<a id="a-IV"></a>“善男子，<a id="a-IW"></a>我于昔日告比丘言‘我今老弊，<a id="a-IX"></a>汝可为我推觅侍者。<a id="a-IY"></a>’善男子，<a id="a-IZ"></a>我说此言，<a id="a-Ia"></a>亦为怜愍念后世故，<a id="a-Ib"></a>作如是说。<a id="a-Ic"></a>为令后世声闻弟子，<a id="a-Id"></a>年老朽弊应须给侍，<a id="a-Ie"></a>故说此言：<a id="a-If"></a>‘我今老弊，<a id="a-Ig"></a>须觅侍者。<a id="a-Ih"></a>’令未来世如是知已不生退转，<a id="a-Ii"></a>以是义故我说此言：<a id="a-Ij"></a>‘我今老弊，<a id="a-Ik"></a>汝可为我推觅侍者。<a id="a-Il"></a>’而诸愚人如实取之，<a id="a-Im"></a>如来老弊故须侍者。</p>
  <p id="aIn">“善男子，<a id="a-Io"></a>云何当知佛告目连，<a id="a-Ip"></a>令到耆婆大医王所，<a id="a-Iq"></a>问服药法？<a id="a-Ir"></a>善男子，<a id="a-Is"></a>此亦是我怜愍后世故作是说。<a id="a-It"></a>有诸声闻假药持身，<a id="a-Iu"></a>彼当忆我：<a id="a-Iv"></a>‘佛金刚身犹尚服药，<a id="a-Iw"></a>何况我等及其余者！<a id="a-Ix"></a>’以是事故我说此言：<a id="a-Iy"></a>‘汝到耆婆大医王所，<a id="a-Iz"></a>问服药法。<a id="a-J0"></a>’而诸愚人如实取之，<a id="a-J1"></a>谓如来身是病患身。<a id="a-J2"></a>善男子，<a id="a-J3"></a>如来昔告目连比丘，<a id="a-J4"></a>令彼目连问耆婆药。<a id="a-J5"></a>耆婆无容故不正答，<a id="a-J6"></a>唯作是言：<a id="a-J7"></a>‘但当服酥，<a id="a-J8"></a>但当服酥。<a id="a-J9"></a>’然是如来示业果报，<a id="a-JA"></a>令诸弟子闻当忆知而不退还。</p>
  <p id="aJB">“善男子，<a id="a-JC"></a>如来处处逐诸外道尼乾子等，<a id="a-JD"></a>捔胜论义。<a id="a-JE"></a>此事云何？<a id="a-JF"></a>善男子，<a id="a-JG"></a>我观后世愍念众生故作是事。<a id="a-JH"></a>令彼众生作如是知：<a id="a-JI"></a>‘诸佛如来正真正觉尚有怨家，<a id="a-JJ"></a>何况我等及其余者！<a id="a-JK"></a>’而诸愚人如实取之，<a id="a-JL"></a>谓佛如来实有怨家。<a id="a-JM"></a>善男子，<a id="a-JN"></a>转轮圣王以少福故尚无怨家，<a id="a-JO"></a>何故如来成就无量无边功德？</p>
  <p id="aJP">“善男子，<a id="a-JQ"></a>佉陀罗刺刺如来足。<a id="a-JR"></a>是事云何？<a id="a-JS"></a>善男子，<a id="a-JT"></a>如来示现业果报故。<a id="a-JU"></a>令未来世作如是知：<a id="a-JV"></a>‘如来成就无量功德而有业报，<a id="a-JW"></a>何况我等及其余者！<a id="a-JX"></a>’以是因缘令彼息恶。<a id="a-JY"></a>复为因缘我作是说，<a id="a-JZ"></a>有是业报。<a id="a-Ja"></a>而诸愚人如实取之，<a id="a-Jb"></a>佉陀罗刺刺如来足。<a id="a-Jc"></a>”</p>
  <p id="aJd">时，<a id="a-Je"></a>净无垢宝月王光菩萨摩诃萨言：<a id="a-Jf"></a>“世尊，<a id="a-Jg"></a>提婆达多是佛宿怨，<a id="a-Jh"></a>觅如来便。<a id="a-Ji"></a>”</p>
  <p id="aJj">佛言：<a id="a-Jk"></a>“善男子，<a id="a-Jl"></a>若无提婆善知识者，<a id="a-Jm"></a>终不得知如来具有无量功德。<a id="a-Jn"></a>善男子，<a id="a-Jo"></a>提婆达多是善知识，<a id="a-Jp"></a>共我诤胜现作怨家，<a id="a-Jq"></a>得显如来无量功德。<a id="a-Jr"></a>善男子，<a id="a-Js"></a>提婆达多善友知识，<a id="a-Jt"></a>在于宫内语阿阇世王，<a id="a-Ju"></a>令害如来。<a id="a-Jv"></a>时，<a id="a-Jw"></a>王故放护财象王，<a id="a-Jx"></a>令灭如来。<a id="a-Jy"></a>善男子，<a id="a-Jz"></a>如来见象即调伏之。<a id="a-K0"></a>尔时无量无边众生，<a id="a-K1"></a>见象调伏生奇特心，<a id="a-K2"></a>即生正信归依三宝，<a id="a-K3"></a>所谓佛宝、<a id="a-K4"></a>法宝、<a id="a-K5"></a>僧宝，<a id="a-K6"></a>显三宝故。<a id="a-K7"></a>善男子，<a id="a-K8"></a>如此之事应如是知，<a id="a-K9"></a>提婆达多是善知识，<a id="a-KA"></a>久来随逐示现怨家。<a id="a-KB"></a>而诸愚人如实取之，<a id="a-KC"></a>作如是言：<a id="a-KD"></a>‘提婆达多是害佛者，<a id="a-KE"></a>是怨家者。<a id="a-KF"></a>’善男子，<a id="a-KG"></a>乃至过去五百世中所生之处，<a id="a-KH"></a>提婆达多是善知识，<a id="a-KI"></a>示怨家事，<a id="a-KJ"></a>悉是示现显诸菩萨及显如来无量功德。<a id="a-KK"></a>而诸愚人如实取之：<a id="a-KL"></a>‘提婆达多是害佛者，<a id="a-KM"></a>是怨家者。<a id="a-KN"></a>’以是不善取义因缘，<a id="a-KO"></a>堕三塗中，<a id="a-KP"></a>所谓地狱、<a id="a-KQ"></a>饿鬼、<a id="a-KR"></a>畜生诸苦恼处。<a id="a-KS"></a>何以故？<a id="a-KT"></a>善男子，<a id="a-KU"></a>提婆达多善知识者，<a id="a-KV"></a>善修无量诸胜功德，<a id="a-KW"></a>善修善根，<a id="a-KX"></a>亲近诸佛宿植德本，<a id="a-KY"></a>心向大乘，<a id="a-KZ"></a>顺向大乘，<a id="a-Ka"></a>向大乘彼岸，<a id="a-Kb"></a>近于阿耨多罗三藐三菩提。<a id="a-Kc"></a>善男子，<a id="a-Kd"></a>彼坏心故于未来世，<a id="a-Ke"></a>生于地狱、<a id="a-Kf"></a>饿鬼、<a id="a-Kg"></a>畜生诸恶道中。<a id="a-Kh"></a>”</p>
  <p id="aKi">尔时，<a id="a-Kj"></a>净无垢宝月王光菩萨摩诃萨言：<a id="a-Kk"></a>“世尊，<a id="a-Kl"></a>如来昔日入舍卫城，<a id="a-Km"></a>于奢犁耶婆罗门村，<a id="a-Kn"></a>周遍乞食，<a id="a-Ko"></a>空钵而出。<a id="a-Kp"></a>此事云何？<a id="a-Kq"></a>”</p>
  <p id="aKr">“善男子，<a id="a-Ks"></a>我此所作，<a id="a-Kt"></a>亦为愍念后世众生故示是事。<a id="a-Ku"></a>令未来世作如是知：<a id="a-Kv"></a>‘如来具足无量功德，<a id="a-Kw"></a>尚空钵出，<a id="a-Kx"></a>何况我等及其余者！<a id="a-Ky"></a>’善男子，<a id="a-Kz"></a>复有说言：<a id="a-L0"></a>‘是魔波旬劝于婆罗门、<a id="a-L1"></a>长者、<a id="a-L2"></a>居士，<a id="a-L3"></a>令其不肯供养如来。<a id="a-L4"></a>’此亦不尔。<a id="a-L5"></a>何以故？<a id="a-L6"></a>善男子，<a id="a-L7"></a>魔王无力能劝长者，<a id="a-L8"></a>令不供养如来食故。<a id="a-L9"></a>善男子，<a id="a-LA"></a>此事不应如是取之。<a id="a-LB"></a>何以故？<a id="a-LC"></a>魔王无力而能遮障如来供养。<a id="a-LD"></a>乃是如来劝持魔王，<a id="a-LE"></a>令语长者、<a id="a-LF"></a>婆罗门等而不供养。<a id="a-LG"></a>善男子，<a id="a-LH"></a>如来已灭一切障碍，<a id="a-LI"></a>成就无量诸胜功德。<a id="a-LJ"></a>而有能障如来供养，<a id="a-LK"></a>无有是处。<a id="a-LL"></a>如来无有实业果报，<a id="a-LM"></a>为彼众生令得道故，<a id="a-LN"></a>如来示现如是方便善巧诸事。<a id="a-LO"></a>善男子，<a id="a-LP"></a>如来若断一食食已，<a id="a-LQ"></a>令诸声闻及魔波旬、<a id="a-LR"></a>天龙八部及诸天子，<a id="a-LS"></a>作如是念：<a id="a-LT"></a>‘无令眷属生忧苦心，<a id="a-LU"></a>为彼诸事。<a id="a-LV"></a>’是故如来日夜示现如是等事，<a id="a-LW"></a>令发一念不善之心，<a id="a-LX"></a>乃是如来断于诸有，<a id="a-LY"></a>如前示现，<a id="a-LZ"></a>后亦如是。<a id="a-La"></a>令未来世作如是知：<a id="a-Lb"></a>‘如来断有，<a id="a-Lc"></a>尚有此事，<a id="a-Ld"></a>何况我等及其余者！<a id="a-Le"></a>’现此事时，<a id="a-Lf"></a>七万天众于如来所起清净心。<a id="a-Lg"></a>如来尔时知其心已，<a id="a-Lh"></a>种种说法，<a id="a-Li"></a>彼闻法已得法眼净。<a id="a-Lj"></a>善男子，<a id="a-Lk"></a>我观后世故示是事，<a id="a-Ll"></a>如来无有如是业报。<a id="a-Lm"></a>”</p>
  <p id="aLn">尔时，<a id="a-Lo"></a>净无垢宝月王光菩萨摩诃萨言：<a id="a-Lp"></a>“世尊，<a id="a-Lq"></a>旃遮摩那毗孙陀梨，<a id="a-Lr"></a>木器合腹以谤世尊。<a id="a-Ls"></a>此事云何？<a id="a-Lt"></a>”</p>
  <p id="aLu">佛言：<a id="a-Lv"></a>“善男子，<a id="a-Lw"></a>此亦不尔。<a id="a-Lx"></a>如来成就无量功德，<a id="a-Ly"></a>无业报患。<a id="a-Lz"></a>善男子，<a id="a-M0"></a>乃是如来威神之力，<a id="a-M1"></a>能令旃遮摩那毗孙陀梨等，<a id="a-M2"></a>置过无量恒河等世界之外。<a id="a-M3"></a>而被谤者，<a id="a-M4"></a>乃是如来以方便力示业果报。<a id="a-M5"></a>我诸弟子以薄福故，<a id="a-M6"></a>既得出家在我法中，<a id="a-M7"></a>以被谤故则退我法，<a id="a-M8"></a>以不思量如来言教，<a id="a-M9"></a>作如是说：<a id="a-MA"></a>‘我等今者已被谤故，<a id="a-MB"></a>不应得在佛正法中。<a id="a-MC"></a>’令彼诸人闻教忆念：<a id="a-MD"></a>‘诸佛如来具足成就一切白法，<a id="a-ME"></a>灭诸恶法，<a id="a-MF"></a>尚有如是恶对被谤，<a id="a-MG"></a>何况我等及其余者！<a id="a-MH"></a>’如是知已，<a id="a-MI"></a>不复退还，<a id="a-MJ"></a>修净梵行。<a id="a-MK"></a>善男子，<a id="a-ML"></a>旃遮摩那毗孙陀梨等，<a id="a-MM"></a>起于恶心，<a id="a-MN"></a>以佛力故令梦开悟：<a id="a-MO"></a>‘我实谤佛！<a id="a-MP"></a>我若舍身，<a id="a-MQ"></a>必堕三恶！<a id="a-MR"></a>’善男子，<a id="a-MS"></a>如来若知可防护者必防护之，<a id="a-MT"></a>是故示现如此之事。<a id="a-MU"></a>善男子，<a id="a-MV"></a>无一众生如来舍者，<a id="a-MW"></a>故现此事。<a id="a-MX"></a>”</p>
  <p id="aMY">尔时，<a id="a-MZ"></a>净无垢宝月王光菩萨摩诃萨言：<a id="a-Ma"></a>“世尊，<a id="a-Mb"></a>如来昔在毗兰多国，<a id="a-Mc"></a>受毗兰若婆罗门请，<a id="a-Md"></a>而食麦者。<a id="a-Me"></a>此事云何？<a id="a-Mf"></a>”</p>
  <p id="aMg">佛言：<a id="a-Mh"></a>“善男子，<a id="a-Mi"></a>我亦愍念后世众生故现是事。<a id="a-Mj"></a>如来实知诸婆罗门、<a id="a-Mk"></a>居士等请而不供养，<a id="a-Ml"></a>而受其请，<a id="a-Mm"></a>彼处安居。<a id="a-Mn"></a>何以故？<a id="a-Mo"></a>善男子，<a id="a-Mp"></a>彼安居处有五百马，<a id="a-Mq"></a>所有食麦施与众僧，<a id="a-Mr"></a>令至三月。<a id="a-Ms"></a>善男子，<a id="a-Mt"></a>彼马悉是大菩萨也！<a id="a-Mu"></a>宿植德本而值恶友，<a id="a-Mv"></a>造诸恶业生畜生中。<a id="a-Mw"></a>善男子，<a id="a-Mx"></a>彼五百马有调马者，<a id="a-My"></a>是日藏菩萨，<a id="a-Mz"></a>以愿力故生在彼处。<a id="a-N0"></a>善男子，<a id="a-N1"></a>是日藏菩萨，<a id="a-N2"></a>劝五百马发菩提心，<a id="a-N3"></a>为令得脱故生彼处。<a id="a-N4"></a>善男子，<a id="a-N5"></a>以彼善调马主力故，<a id="a-N6"></a>彼五百马皆忆宿命，<a id="a-N7"></a>得菩提心还得本心。<a id="a-N8"></a>善男子，<a id="a-N9"></a>如来愍念彼五百马故，<a id="a-NA"></a>受彼请，<a id="a-NB"></a>彼处安居。<a id="a-NC"></a>调马人麦与如来食，<a id="a-ND"></a>五百马麦诸弟子食。<a id="a-NE"></a>善男子，<a id="a-NF"></a>彼调马者以马音声调五百马，<a id="a-NG"></a>皆令忏悔，<a id="a-NH"></a>劝其发心；<a id="a-NI"></a>复令彼马于佛法中，<a id="a-NJ"></a>于三宝所起敬重心。<a id="a-NK"></a>善男子，<a id="a-NL"></a>过三月已，<a id="a-NM"></a>彼五百马舍身生于三十三天。<a id="a-NN"></a>彼在畜生尚得是利！<a id="a-NO"></a>如来尔时为彼说法，<a id="a-NP"></a>令得阿耨多罗三藐三菩提记。<a id="a-NQ"></a>善男子，<a id="a-NR"></a>彼处所有调五百马，<a id="a-NS"></a>防护马者，<a id="a-NT"></a>如来记彼，<a id="a-NU"></a>当得成就自调伏心缘觉之道。</p>
  <p id="aNV">“善男子，<a id="a-NW"></a>世间无有是可食物，<a id="a-NX"></a>如来食之而有不作微妙味者！<a id="a-NY"></a>善男子，<a id="a-NZ"></a>假使如来食于土块瓦石等物，<a id="a-Na"></a>而无不退微妙味食。<a id="a-Nb"></a>善男子，<a id="a-Nc"></a>如来所食皆作上味，<a id="a-Nd"></a>无有世间三千大千世界之中所食之物而可比者。<a id="a-Ne"></a>何以故？<a id="a-Nf"></a>以如来得味中上味，<a id="a-Ng"></a>得食上味，<a id="a-Nh"></a>得大丈夫诸相好等。<a id="a-Ni"></a>善男子，<a id="a-Nj"></a>汝今应当如是正取如来所食，<a id="a-Nk"></a>悉微妙味，<a id="a-Nl"></a>无有可比。<a id="a-Nm"></a>善男子，<a id="a-Nn"></a>阿难比丘怜愍我故而作是言：<a id="a-No"></a>‘云何如来生转轮圣王家，<a id="a-Np"></a>舍王位出家而能食麦？<a id="a-Nq"></a>’如来善知阿难心已，<a id="a-Nr"></a>故与一麦告言：<a id="a-Ns"></a>‘阿难，<a id="a-Nt"></a>汝当知之此是何味？<a id="a-Nu"></a>’阿难食已生奇特心，<a id="a-Nv"></a>即语我言：<a id="a-Nw"></a>‘世尊，<a id="a-Nx"></a>我生在王家，<a id="a-Ny"></a>长养王家，<a id="a-Nz"></a>而未曾得如是上味。<a id="a-O0"></a>’善男子，<a id="a-O1"></a>阿难比丘以彼食味身心得安，<a id="a-O2"></a>七日不食。<a id="a-O3"></a>善男子，<a id="a-O4"></a>以是事故当知，<a id="a-O5"></a>如来无有业报。<a id="a-O6"></a>然彼居士、<a id="a-O7"></a>婆罗门，<a id="a-O8"></a>请诸有德清净比丘不供养者，<a id="a-O9"></a>诸比丘等受请往彼，<a id="a-OA"></a>而不供养示现业报。<a id="a-OB"></a>善男子，<a id="a-OC"></a>汝应当观如来神力，<a id="a-OD"></a>彼婆罗门请佛及僧而不供养，<a id="a-OE"></a>如来记彼不堕恶道。<a id="a-OF"></a>善男子，<a id="a-OG"></a>共佛受请彼处安居五百比丘，<a id="a-OH"></a>于中乃有四十比丘，<a id="a-OI"></a>多有贪心不能观察，<a id="a-OJ"></a>不净行故，<a id="a-OK"></a>若得称意微妙食者，<a id="a-OL"></a>悉皆退转；<a id="a-OM"></a>食马麦故，<a id="a-ON"></a>不生欲心，<a id="a-OO"></a>过七日已，<a id="a-OP"></a>得阿罗汉果。<a id="a-OQ"></a>善男子，<a id="a-OR"></a>如来善巧知众生心故，<a id="a-OS"></a>受彼请，<a id="a-OT"></a>为度彼故。<a id="a-OU"></a>善男子，<a id="a-OV"></a>菩萨摩诃萨，<a id="a-OW"></a>善巧成就如是甚深秘密法教示现之事。<a id="a-OX"></a>若如是知，<a id="a-OY"></a>名为善解如来密教。<a id="a-OZ"></a>”</p>
  <p id="aOa">尔时，<a id="a-Ob"></a>世尊为显此义，<a id="a-Oc"></a>偈重说言：</p>
  <p id="aOd">“善知渐法门，<a id="a-Oe"></a>　及以顿所说，</p>
  <p id="aOf">内心善巧知，<a id="a-Og"></a>　诸菩萨示现。</p>
  <p id="aOh">善巧知秘密，<a id="a-Oi"></a>　远离诸疑惑，</p>
  <p id="aOj">善知诸佛说，<a id="a-Ok"></a>　所有秘密教。<a id="a-Ol"></a>”</p>
  <p id="aOm">尔时，<a id="a-On"></a>净无垢宝月王光菩萨摩诃萨白佛言：<a id="a-Oo"></a>“世尊，<a id="a-Op"></a>云何菩萨摩诃萨不求声闻、<a id="a-Oq"></a>缘觉乘？<a id="a-Or"></a>”</p>
  <p id="aOs">佛言：<a id="a-Ot"></a>“善男子，<a id="a-Ou"></a>菩萨摩诃萨在于地狱、<a id="a-Ov"></a>饿鬼、<a id="a-Ow"></a>畜生诸恶道中，<a id="a-Ox"></a>虽在彼处受极重苦不可具说，<a id="a-Oy"></a>而心不求声闻、<a id="a-Oz"></a>缘觉乘，<a id="a-P0"></a>亦无心求自得解脱，<a id="a-P1"></a>不念少欲，<a id="a-P2"></a>不念少作，<a id="a-P3"></a>不行少欲，<a id="a-P4"></a>不行少作事。<a id="a-P5"></a>善男子，<a id="a-P6"></a>菩萨于彼善业众生而与同事，<a id="a-P7"></a>然是菩萨于彼众生善劝化之，<a id="a-P8"></a>令其修行发阿耨多罗三藐三菩提心。<a id="a-P9"></a>善男子，<a id="a-PA"></a>菩萨摩诃萨成就如是法故，<a id="a-PB"></a>不求声闻、<a id="a-PC"></a>缘觉菩提。<a id="a-PD"></a>”</p>
  <p id="aPE">尔时，<a id="a-PF"></a>世尊为显此义，<a id="a-PG"></a>偈重说言：</p>
  <p id="aPH">“常化诸众生，<a id="a-PI"></a>　心不生疲惓，</p>
  <p id="aPJ">于无上菩提，<a id="a-PK"></a>　坚固不退转。</p>
  <p id="aPL">其心不可动，<a id="a-PM"></a>　犹如妙山王，</p>
  <p id="aPN">修行慈悲心，<a id="a-PO"></a>　不求二乘道。<a id="a-PP"></a>”</p>
  <p id="aPQ">尔时，<a id="a-PR"></a>净无垢宝月王光菩萨摩诃萨白佛言：<a id="a-PS"></a>“世尊，<a id="a-PT"></a>如来已说菩萨成就如是等法，<a id="a-PU"></a>是故名为行大乘、<a id="a-PV"></a>住大乘。<a id="a-PW"></a>而如来不说，<a id="a-PX"></a>以何义故此大乘名为大乘？<a id="a-PY"></a>”</p>
  <p id="aPZ">尔时，<a id="a-Pa"></a>世尊告净无垢宝月王光菩萨摩诃萨言：<a id="a-Pb"></a>“我今问汝，<a id="a-Pc"></a>随汝意说。<a id="a-Pd"></a>善男子，<a id="a-Pe"></a>于意云何？<a id="a-Pf"></a>转轮圣王所行之道，<a id="a-Pg"></a>具四兵众所行处道，<a id="a-Ph"></a>以何而说？<a id="a-Pi"></a>”</p>
  <p id="aPj">时，<a id="a-Pk"></a>净无垢宝月王光菩萨摩诃萨言：<a id="a-Pl"></a>“世尊，<a id="a-Pm"></a>是名王道，<a id="a-Pn"></a>是名大道，<a id="a-Po"></a>是无畏道，<a id="a-Pp"></a>是无碍道，<a id="a-Pq"></a>是胜一切诸国王道。<a id="a-Pr"></a>”</p>
  <p id="aPs">佛语净无垢宝月王光菩萨摩诃萨言：<a id="a-Pt"></a>“善男子，<a id="a-Pu"></a>诸佛如来正真正觉所行之道，<a id="a-Pv"></a>彼乘名为大乘，<a id="a-Pw"></a>名为上乘，<a id="a-Px"></a>名为妙乘，<a id="a-Py"></a>名为胜乘，<a id="a-Pz"></a>名无上乘，<a id="a-Q0"></a>名无上上乘，<a id="a-Q1"></a>名无等乘，<a id="a-Q2"></a>名不恶乘，<a id="a-Q3"></a>名为无等等乘。<a id="a-Q4"></a>善男子，<a id="a-Q5"></a>以是义故，<a id="a-Q6"></a>名为大乘。<a id="a-Q7"></a>”</p>
  <p id="aQ8">时，<a id="a-Q9"></a>净无垢宝月王光菩萨摩诃萨白佛言：<a id="a-QA"></a>“善哉！<a id="a-QB"></a>世尊。<a id="a-QC"></a>善哉！<a id="a-QD"></a>善逝。<a id="a-QE"></a>善哉！<a id="a-QF"></a>世尊，<a id="a-QG"></a>快说如是大乘名义。<a id="a-QH"></a>”</p>
  <p id="aQI">如来说是十法法门时，<a id="a-QJ"></a>魔波旬作是念言：<a id="a-QK"></a>“今日沙门瞿昙过我境界。<a id="a-QL"></a>若我具备四种兵众，<a id="a-QM"></a>恼彼瞿昙，<a id="a-QN"></a>令其不得说此法门。<a id="a-QO"></a>”时魔波旬作是念已，<a id="a-QP"></a>即具四兵，<a id="a-QQ"></a>至王舍城耆阇崛山。</p>
  <p id="aQR">时，<a id="a-QS"></a>净无垢宝月王光菩萨摩诃萨，<a id="a-QT"></a>遥见波旬具四兵众，<a id="a-QU"></a>为恼如来，<a id="a-QV"></a>令不得说此法门故欲来至此。<a id="a-QW"></a>时，<a id="a-QX"></a>净无垢宝月王光菩萨摩诃萨即现神通；<a id="a-QY"></a>现神通已，<a id="a-QZ"></a>令魔波旬至王舍城四衢道头，<a id="a-Qa"></a>唱如是言：<a id="a-Qb"></a>“汝王舍城诸人民等，<a id="a-Qc"></a>当知今日沙门瞿昙，<a id="a-Qd"></a>在王舍城耆阇崛山，<a id="a-Qe"></a>为诸四众具说正法，<a id="a-Qf"></a>初中后善，<a id="a-Qg"></a>文义俱深，<a id="a-Qh"></a>淳备具足清净梵行。<a id="a-Qi"></a>汝等诸人，<a id="a-Qj"></a>可往诣彼沙门瞿昙，<a id="a-Qk"></a>听其说法，<a id="a-Ql"></a>令汝长夜成大安乐诸利益事。<a id="a-Qm"></a>”</p>
  <p id="aQn">尔时，<a id="a-Qo"></a>王舍大城之中，<a id="a-Qp"></a>诸婆罗门、<a id="a-Qq"></a>刹利、<a id="a-Qr"></a>长者及居士等，<a id="a-Qs"></a>被魔劝已，<a id="a-Qt"></a>手执香华、<a id="a-Qu"></a>涂香、<a id="a-Qv"></a>末香、<a id="a-Qw"></a>烧香、<a id="a-Qx"></a>宝幢、<a id="a-Qy"></a>宝盖，<a id="a-Qz"></a>出王舍城至耆阇崛山，<a id="a-R0"></a>到如来所，<a id="a-R1"></a>顶礼佛足，<a id="a-R2"></a>尊重赞叹，<a id="a-R3"></a>却坐一面。<a id="a-R4"></a>时，<a id="a-R5"></a>魔波旬亦具四兵，<a id="a-R6"></a>从王舍城出至耆阇崛山，<a id="a-R7"></a>到如来所，<a id="a-R8"></a>化作曼陀罗华散如来已，<a id="a-R9"></a>与四兵众却坐一面。</p>
  <p id="aRA">时，<a id="a-RB"></a>净无垢宝月王光菩萨摩诃萨，<a id="a-RC"></a>知魔波旬坐一面已，<a id="a-RD"></a>即语魔言：<a id="a-RE"></a>“汝魔波旬，<a id="a-RF"></a>以何因缘将四兵众，<a id="a-RG"></a>恼乱如来，<a id="a-RH"></a>并障如来说此法门？<a id="a-RI"></a>汝今应当于如来所，<a id="a-RJ"></a>生惭愧心，<a id="a-RK"></a>起忏悔心。<a id="a-RL"></a>无令汝于长夜得无利益，<a id="a-RM"></a>成大苦报。<a id="a-RN"></a>”</p>
  <p id="aRO">时，<a id="a-RP"></a>魔波旬闻净无垢宝月王光菩萨语已，<a id="a-RQ"></a>即合十指，<a id="a-RR"></a>爪掌拄地，<a id="a-RS"></a>礼如来足，<a id="a-RT"></a>于如来所生惭愧心，<a id="a-RU"></a>起忏悔心，<a id="a-RV"></a>而作是言：<a id="a-RW"></a>“我于今者甚畏如来！<a id="a-RX"></a>甚奇善逝！<a id="a-RY"></a>惟愿大慈，<a id="a-RZ"></a>受我忏悔。<a id="a-Ra"></a>我甚愚痴，<a id="a-Rb"></a>无有智慧，<a id="a-Rc"></a>无善巧智，<a id="a-Rd"></a>不自惜身，<a id="a-Re"></a>而于如来起于恶心，<a id="a-Rf"></a>复欲令此法门绝灭。<a id="a-Rg"></a>善哉！<a id="a-Rh"></a>世尊，<a id="a-Ri"></a>重受我忏。<a id="a-Rj"></a>”</p>
  <p id="aRk">佛言：<a id="a-Rl"></a>“波卑椽，<a id="a-Rm"></a>善哉！<a id="a-Rn"></a>善哉！<a id="a-Ro"></a>长养善根。<a id="a-Rp"></a>若我法中有善男子、<a id="a-Rq"></a>若善女人，<a id="a-Rr"></a>能起心忏悔以求清净。<a id="a-Rs"></a>善哉！<a id="a-Rt"></a>波卑椽。<a id="a-Ru"></a>”</p>
  <p id="aRv">时，<a id="a-Rw"></a>魔波旬至佛所立，<a id="a-Rx"></a>白言：<a id="a-Ry"></a>“世尊，<a id="a-Rz"></a>如来诸经，<a id="a-S0"></a>皆断恶语、<a id="a-S1"></a>不善语耶？<a id="a-S2"></a>”</p>
  <p id="aS3">如来答言：<a id="a-S4"></a>“如是，<a id="a-S5"></a>如是。<a id="a-S6"></a>”</p>
  <p id="aS7">魔波旬言：<a id="a-S8"></a>“云何如来法王、<a id="a-S9"></a>法主，<a id="a-SA"></a>得法自在而语，<a id="a-SB"></a>称我言波卑椽，<a id="a-SC"></a>如是唤我？<a id="a-SD"></a>”</p>
  <p id="aSE">佛言：<a id="a-SF"></a>“波卑椽，<a id="a-SG"></a>我今为汝说于譬喻。<a id="a-SH"></a>善男子，<a id="a-SI"></a>譬如长者居士财富无穷，<a id="a-SJ"></a>唯有一子甚爱念之，<a id="a-SK"></a>不用离目以命系子。<a id="a-SL"></a>然彼一子，<a id="a-SM"></a>诸根不调甚恶谄曲，<a id="a-SN"></a>长者居士爱念心故以杖打之，<a id="a-SO"></a>或瓦或石，<a id="a-SP"></a>欲令此子息彼事故。<a id="a-SQ"></a>善男子，<a id="a-SR"></a>于汝意云何？<a id="a-SS"></a>是长者居士挝打其子，<a id="a-ST"></a>有恶心不？<a id="a-SU"></a>”</p>
  <p id="aSV">魔波旬言：<a id="a-SW"></a>“不也，<a id="a-SX"></a>世尊。<a id="a-SY"></a>欲令成就爱念子故，<a id="a-SZ"></a>作如是事。<a id="a-Sa"></a>”</p>
  <p id="aSb">佛言：<a id="a-Sc"></a>“波旬当知，<a id="a-Sd"></a>如来正真正觉善知众生心性根欲，<a id="a-Se"></a>是故观察，<a id="a-Sf"></a>应以恶言而得度者，<a id="a-Sg"></a>即说恶言；<a id="a-Sh"></a>应以默然无所言说而得度者，<a id="a-Si"></a>即为默然；<a id="a-Sj"></a>应以驱遣而得度者，<a id="a-Sk"></a>即驱遣之；<a id="a-Sl"></a>应以说法而得度者，<a id="a-Sm"></a>即为说之；<a id="a-Sn"></a>应以摄受而得度者，<a id="a-So"></a>即摄受之；<a id="a-Sp"></a>应见色身而得度者，<a id="a-Sq"></a>即现色身令彼见之；<a id="a-Sr"></a>应闻声香若得味触而得度者，<a id="a-Ss"></a>即为现声而为说法，<a id="a-St"></a>至香味触现令得度。<a id="a-Su"></a>”</p>
  <p id="aSv">时，<a id="a-Sw"></a>魔波旬欢喜踊跃，<a id="a-Sx"></a>复合十指爪掌，<a id="a-Sy"></a>顶礼佛足，<a id="a-Sz"></a>白言：<a id="a-T0"></a>“世尊，<a id="a-T1"></a>随所有处，<a id="a-T2"></a>若村、<a id="a-T3"></a>若城、<a id="a-T4"></a>若在王都，<a id="a-T5"></a>说此法门。<a id="a-T6"></a>我为听受此法门故，<a id="a-T7"></a>当往其所护此法门，<a id="a-T8"></a>亦为护彼持法法器。<a id="a-T9"></a>世尊，<a id="a-TA"></a>我至彼时必有众相，<a id="a-TB"></a>诸众寂定离睡眠盖，<a id="a-TC"></a>复令诸方上胜法器而来问法。<a id="a-TD"></a>若读、<a id="a-TE"></a>若诵、<a id="a-TF"></a>若受持者，<a id="a-TG"></a>身心俱安，<a id="a-TH"></a>不起慢心随说此法。<a id="a-TI"></a>若广说者，<a id="a-TJ"></a>若略说者，<a id="a-TK"></a>于如来所生欢喜心。<a id="a-TL"></a>又复如来，<a id="a-TM"></a>于诸众生起欢喜心；<a id="a-TN"></a>彼诸众生心欢喜已，<a id="a-TO"></a>善根增长，<a id="a-TP"></a>恶法消灭。<a id="a-TQ"></a>”</p>
  <p id="aTR">时，<a id="a-TS"></a>大众中有诸外道尼乾子等，<a id="a-TT"></a>闻魔波旬如是忏悔，<a id="a-TU"></a>心大欢喜，<a id="a-TV"></a>踊跃无量，<a id="a-TW"></a>得无生忍。</p>
  <p id="aTX">尔时，<a id="a-TY"></a>尊者阿难白佛言：<a id="a-TZ"></a>“世尊，<a id="a-Ta"></a>以何因缘说此法时，<a id="a-Tb"></a>此诸外道得无生忍？<a id="a-Tc"></a>”</p>
  <p id="aTd">佛言：<a id="a-Te"></a>“阿难，<a id="a-Tf"></a>乃往过去过无量劫，<a id="a-Tg"></a>此王舍城耆阇崛山，<a id="a-Th"></a>尔时有佛，<a id="a-Ti"></a>名上力足正真正觉，<a id="a-Tj"></a>在此说法。<a id="a-Tk"></a>佛说法已，<a id="a-Tl"></a>有诸外道来向佛所，<a id="a-Tm"></a>欲恼如来，<a id="a-Tn"></a>复欲障说此法门故来至佛所。<a id="a-To"></a>既闻法已，<a id="a-Tp"></a>心生欢喜，<a id="a-Tq"></a>即言：<a id="a-Tr"></a>‘世尊，<a id="a-Ts"></a>快说此法！<a id="a-Tt"></a>’于如来所生奇特心，<a id="a-Tu"></a>以是因缘六十劫中，<a id="a-Tv"></a>不堕地狱、<a id="a-Tw"></a>饿鬼、<a id="a-Tx"></a>畜生；<a id="a-Ty"></a>唯生人天，<a id="a-Tz"></a>所生之处忆念彼佛，<a id="a-U0"></a>虽忆念佛而无善友。<a id="a-U1"></a>阿难，<a id="a-U2"></a>于意云何？<a id="a-U3"></a>彼诸外道尼乾子等，<a id="a-U4"></a>岂异人乎？<a id="a-U5"></a>今此众中诸外道是。<a id="a-U6"></a>何以故？<a id="a-U7"></a>此诸善男子，<a id="a-U8"></a>当尔之时具足恶见故，<a id="a-U9"></a>欲恼如来并障此法。<a id="a-UA"></a>彼既闻法生大欢喜，<a id="a-UB"></a>以是因缘今蒙佛记，<a id="a-UC"></a>是诸外道当得阿耨多罗三藐三菩提，<a id="a-UD"></a>何况于今得无生忍！<a id="a-UE"></a>”</p>
  <p id="aUF">说此法门时，<a id="a-UG"></a>万二千众生远尘离垢得法眼净，<a id="a-UH"></a>二万众生发阿耨多罗三藐三菩提心。</p>
  <p id="aUI">尔时，<a id="a-UJ"></a>尊者阿难白佛言：<a id="a-UK"></a>“世尊，<a id="a-UL"></a>若有善男子、<a id="a-UM"></a>若善女人，<a id="a-UN"></a>于此法门起一念信功德无量，<a id="a-UO"></a>况复读诵受持，<a id="a-UP"></a>拥护广为人说！<a id="a-UQ"></a>”</p>
  <p id="aUR">佛言：<a id="a-US"></a>“阿难，<a id="a-UT"></a>若有善男子、<a id="a-UU"></a>善女人，<a id="a-UV"></a>劝无余众生界，<a id="a-UW"></a>令发阿耨多罗三藐三菩提心。<a id="a-UX"></a>若复有善男子、<a id="a-UY"></a>善女人，<a id="a-UZ"></a>于此法门起一念信，<a id="a-Ua"></a>若读若诵，<a id="a-Ub"></a>广为他说，<a id="a-Uc"></a>此人得福过前说者。<a id="a-Ud"></a>何以故？<a id="a-Ue"></a>阿难，<a id="a-Uf"></a>以此法门是一切智智道处。<a id="a-Ug"></a>阿难，<a id="a-Uh"></a>若有男子、<a id="a-Ui"></a>女人，<a id="a-Uj"></a>闻此法门及见持此法门法师，<a id="a-Uk"></a>若起恶心得罪过前。<a id="a-Ul"></a>”</p>
  <p id="aUm">尔时，<a id="a-Un"></a>净无垢宝月王光菩萨摩诃萨言：<a id="a-Uo"></a>“若有男子、<a id="a-Up"></a>女人，<a id="a-Uq"></a>谤此经者，<a id="a-Ur"></a>如来已说得罪过前。<a id="a-Us"></a>”</p>
  <p id="aUt">佛告净无垢宝月王光菩萨摩诃萨言：<a id="a-Uu"></a>“若男子、<a id="a-Uv"></a>女人，<a id="a-Uw"></a>一时挑却一切众生所有眼目。<a id="a-Ux"></a>若复有男子、<a id="a-Uy"></a>女人，<a id="a-Uz"></a>于此法门及持法者，<a id="a-V0"></a>起一恶心得罪过彼。<a id="a-V1"></a>何以故？<a id="a-V2"></a>阿难，<a id="a-V3"></a>以此法门名为光明，<a id="a-V4"></a>能施一切众生慧目。<a id="a-V5"></a>”</p>
  <p id="aV6">尊者阿难白佛言：<a id="a-V7"></a>“世尊，<a id="a-V8"></a>此法门不应于不信男子、<a id="a-V9"></a>女人前说。<a id="a-VA"></a>何以故？<a id="a-VB"></a>须护众生故。<a id="a-VC"></a>世尊，<a id="a-VD"></a>我见如是谤法业缘，<a id="a-VE"></a>生于地狱、<a id="a-VF"></a>饿鬼、<a id="a-VG"></a>畜生恶道中故。<a id="a-VH"></a>”</p>
  <p id="aVI">佛言：<a id="a-VJ"></a>“阿难，<a id="a-VK"></a>应说此法门，<a id="a-VL"></a>不应不说。<a id="a-VM"></a>何以故？<a id="a-VN"></a>以此名为彼者因故，<a id="a-VO"></a>令修行已得阿耨多罗三藐三菩提故。<a id="a-VP"></a>”</p>
  <p id="aVQ">阿难白佛言：<a id="a-VR"></a>“世尊，<a id="a-VS"></a>当以何名名此法门？<a id="a-VT"></a>云何奉持？<a id="a-VU"></a>”</p>
  <p id="aVV">佛言：<a id="a-VW"></a>“阿难，<a id="a-VX"></a>阿难当知，<a id="a-VY"></a>以说十法，<a id="a-VZ"></a>是故名为《十法法门》，<a id="a-Va"></a>如是受持；<a id="a-Vb"></a>亦名《净无垢宝月王光菩萨所问》，<a id="a-Vc"></a>如是受持。<a id="a-Vd"></a>”</p>
  <p id="aVe">佛说此法门时，<a id="a-Vf"></a>尊者阿难，<a id="a-Vg"></a>净无垢宝月王光菩萨摩诃萨，<a id="a-Vh"></a>并众会中诸大菩萨，<a id="a-Vi"></a>及声闻众、<a id="a-Vj"></a>天龙八部，<a id="a-Vk"></a>闻佛所说，<a id="a-Vl"></a>皆大欢喜，<a id="a-Vm"></a>顶受奉行。</p>
 </body>
</html>