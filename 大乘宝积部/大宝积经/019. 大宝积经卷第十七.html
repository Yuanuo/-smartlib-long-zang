<!doctype html>
<html id="z3IBTDkBx" data-ver="1114">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第十七</h1>
  <h2 id="a2">唐三藏法师菩提流志奉诏译</h2>
  <h2 id="a3">无量寿如来会第五之一</h2>
  <p id="a4">如是我闻：<a id="a-5"></a>一时，<a id="a-6"></a>佛住王舍城耆阇崛山中，<a id="a-7"></a>与大比丘众万二千人俱，<a id="a-8"></a>皆是诸大声闻，<a id="a-9"></a>众所知识，<a id="a-A"></a>其名曰：<a id="a-B"></a>尊者阿若憍陈如、<a id="a-C"></a>马胜、<a id="a-D"></a>大名有贤、<a id="a-E"></a>无垢、<a id="a-F"></a>须跋陀罗、<a id="a-G"></a>善称圆满、<a id="a-H"></a>憍梵钵提、<a id="a-I"></a>优楼频蠡迦葉、<a id="a-J"></a>那提迦葉、<a id="a-K"></a>伽耶迦葉、<a id="a-L"></a>摩诃迦葉、<a id="a-M"></a>舍利弗、<a id="a-N"></a>大目揵连、<a id="a-O"></a>摩诃迦旃延、<a id="a-P"></a>摩诃劫宾那、<a id="a-Q"></a>摩诃注那、<a id="a-R"></a>满慈子、<a id="a-S"></a>阿尼楼驮、<a id="a-T"></a>离波多、<a id="a-U"></a>上首王、<a id="a-V"></a>住彼岸摩俱罗、<a id="a-W"></a>难陀、<a id="a-X"></a>有光善来、<a id="a-Y"></a>罗睺罗、<a id="a-Z"></a>阿难陀等，<a id="a-a"></a>而为上首。</p>
  <p id="ab">复有菩萨摩诃萨众，<a id="a-c"></a>所谓普贤菩萨、<a id="a-d"></a>文殊师利菩萨、<a id="a-e"></a>弥勒菩萨，<a id="a-f"></a>及贤劫中诸菩萨摩诃萨众，<a id="a-g"></a>前后围绕。<a id="a-h"></a>又与贤护等十六丈夫众俱，<a id="a-i"></a>所谓善思惟义菩萨、<a id="a-j"></a>慧辩才菩萨、<a id="a-k"></a>观无住菩萨、<a id="a-l"></a>善化神通菩萨、<a id="a-m"></a>光幢菩萨、<a id="a-n"></a>智上菩萨、<a id="a-o"></a>寂根菩萨、<a id="a-p"></a>慧愿菩萨、<a id="a-q"></a>香象菩萨、<a id="a-r"></a>宝幢菩萨等，<a id="a-s"></a>而为上首。<a id="a-t"></a>咸共遵修普贤之道，<a id="a-u"></a>满足菩萨一切行愿，<a id="a-v"></a>安住一切功德法中，<a id="a-w"></a>到诸佛法究竟彼岸。<a id="a-x"></a>愿于一切世界之中成等正觉；<a id="a-y"></a>又愿生彼兜率陀天，<a id="a-z"></a>于彼寿终降生右胁，<a id="a-10"></a>见行七步，<a id="a-11"></a>放大光明，<a id="a-12"></a>普佛世界六种震动，<a id="a-13"></a>而自唱言：<a id="a-14"></a>“我于一切世间最为尊贵。<a id="a-15"></a>”释梵诸天咸来亲奉。<a id="a-16"></a>又见习学书计、<a id="a-17"></a>历数、<a id="a-18"></a>声明、<a id="a-19"></a>技巧、<a id="a-1A"></a>医方、<a id="a-1B"></a>养生、<a id="a-1C"></a>符印，<a id="a-1D"></a>及余博戏擅美过人；<a id="a-1E"></a>身处王宫厌诸欲境，<a id="a-1F"></a>见老病死悟世非常，<a id="a-1G"></a>捐舍国位，<a id="a-1H"></a>踰城学道；<a id="a-1I"></a>解诸缨络及迦尸迦，<a id="a-1J"></a>被服袈裟六年苦行，<a id="a-1K"></a>能于五浊刹中作斯示见；<a id="a-1L"></a>顺世间故，<a id="a-1M"></a>浴尼连河，<a id="a-1N"></a>行趣道场，<a id="a-1O"></a>龙王迎赞，<a id="a-1P"></a>诸菩萨众右绕称扬。<a id="a-1Q"></a>菩萨尔时，<a id="a-1R"></a>受草自敷菩提树下，<a id="a-1S"></a>结跏趺坐，<a id="a-1T"></a>又见魔众合围将加危害，<a id="a-1U"></a>菩萨以定慧力降伏魔怨，<a id="a-1V"></a>成无上觉；<a id="a-1W"></a>梵王劝请转于法轮，<a id="a-1X"></a>勇猛无畏，<a id="a-1Y"></a>佛音震吼，<a id="a-1Z"></a>击法鼓，<a id="a-1a"></a>吹法螺，<a id="a-1b"></a>建大法幢，<a id="a-1c"></a>燃正法炬，<a id="a-1d"></a>摄受正法及诸禅定，<a id="a-1e"></a>雨大法雨泽润含生，<a id="a-1f"></a>震大法雷开悟一切，<a id="a-1g"></a>诸佛刹土普照大光，<a id="a-1h"></a>世界之中地皆震动，<a id="a-1i"></a>魔宫摧毁惊怖波旬，<a id="a-1j"></a>破烦恼城堕诸见网，<a id="a-1k"></a>远离黑法，<a id="a-1l"></a>生诸白法，<a id="a-1m"></a>于佛施食能受能消；<a id="a-1n"></a>为调众生宣扬妙理，<a id="a-1o"></a>或见微笑放百千光，<a id="a-1p"></a>升灌顶阶受菩提记，<a id="a-1q"></a>或成佛道，<a id="a-1r"></a>见入涅槃，<a id="a-1s"></a>使无量有情皆得漏尽，<a id="a-1t"></a>成熟菩萨无边善根，<a id="a-1u"></a>如是诸佛刹中皆能示见。<a id="a-1v"></a>譬如幻师善知幻术，<a id="a-1w"></a>而能示见男女等相，<a id="a-1x"></a>于彼相中实无可得。<a id="a-1y"></a>如是如是诸菩萨等，<a id="a-1z"></a>善学无边幻术功德故，<a id="a-20"></a>能示见变化相应，<a id="a-21"></a>能善了知变化之道故，<a id="a-22"></a>示诸佛土见大慈悲，<a id="a-23"></a>一切群生普皆饶益菩萨愿行；<a id="a-24"></a>成就无疆无量义门，<a id="a-25"></a>通达平等一切善法具足修成；<a id="a-26"></a>诸佛刹中平等趣入，<a id="a-27"></a>常为诸佛劝进加威；<a id="a-28"></a>一切如来识知印可，<a id="a-29"></a>为教菩萨作阿阇梨；<a id="a-2A"></a>常习相应无边诸行，<a id="a-2B"></a>通达一切法界所行；<a id="a-2C"></a>能善了知有情及土，<a id="a-2D"></a>亦常发趣供诸如来；<a id="a-2E"></a>见种种身犹如影像，<a id="a-2F"></a>善学因陀罗网能破魔网，<a id="a-2G"></a>坏诸见网入有情网；<a id="a-2H"></a>能超烦恼眷属及魔侣魔人，<a id="a-2I"></a>远出声闻、<a id="a-2J"></a>辟支佛地；<a id="a-2K"></a>入空无相无愿法门，<a id="a-2L"></a>而能安住方便善巧，<a id="a-2M"></a>初不乐入二乘涅槃，<a id="a-2N"></a>得无生无灭诸三摩地，<a id="a-2O"></a>及得一切陀罗尼门；<a id="a-2P"></a>广大诸根辩才决定，<a id="a-2Q"></a>于菩萨藏法善能了知；<a id="a-2R"></a>佛华三昧随时悟入，<a id="a-2S"></a>具一切种甚深禅定；<a id="a-2T"></a>一切诸佛皆悉见前，<a id="a-2U"></a>于一念中遍游佛土，<a id="a-2V"></a>周旋往返不异其时；<a id="a-2W"></a>于难非难边能了诸边，<a id="a-2X"></a>敷演实际，<a id="a-2Y"></a>差别善知；<a id="a-2Z"></a>得佛辩才，<a id="a-2a"></a>住普贤行，<a id="a-2b"></a>善能分别众生语言，<a id="a-2c"></a>超过世间一切之法，<a id="a-2d"></a>善知一切出世间法；<a id="a-2e"></a>得资具自在波罗蜜多，<a id="a-2f"></a>荷担有情为不请友；<a id="a-2g"></a>能持一切如来法藏，<a id="a-2h"></a>安住不断一切佛种；<a id="a-2i"></a>哀愍有情能开法眼，<a id="a-2j"></a>闭诸恶趣，<a id="a-2k"></a>开善趣门；<a id="a-2l"></a>普观有情能作父母兄弟之想，<a id="a-2m"></a>又观众生如己身想；<a id="a-2n"></a>证得一切，<a id="a-2o"></a>赞叹功德波罗蜜多，<a id="a-2p"></a>能善了知赞叹如来一切功德，<a id="a-2q"></a>及余称赞诸功德法。<a id="a-2r"></a>如是菩萨摩诃萨众无量无边，<a id="a-2s"></a>皆来集会。</p>
  <p id="a2t">尔时，<a id="a-2u"></a>尊者阿难从座而起，<a id="a-2v"></a>整理衣服，<a id="a-2w"></a>偏袒右肩，<a id="a-2x"></a>右膝著地，<a id="a-2y"></a>合掌向佛白言：<a id="a-2z"></a>“大德世尊，<a id="a-30"></a>身色诸根悉皆清净，<a id="a-31"></a>威光赫奕如融金聚，<a id="a-32"></a>又如明镜凝照光晖，<a id="a-33"></a>从昔已来初未曾见，<a id="a-34"></a>喜得瞻仰，<a id="a-35"></a>生希有心。<a id="a-36"></a>世尊今者，<a id="a-37"></a>入大寂定行如来行皆悉圆满，<a id="a-38"></a>善能建立大丈夫行。<a id="a-39"></a>思惟去来现在诸佛，<a id="a-3A"></a>世尊何故住斯念耶？<a id="a-3B"></a>”</p>
  <p id="a3C">尔时，<a id="a-3D"></a>佛告阿难：<a id="a-3E"></a>“汝今云何能知此义？<a id="a-3F"></a>为有诸天来告汝耶？<a id="a-3G"></a>为以见我及自知耶？<a id="a-3H"></a>”</p>
  <p id="a3I">阿难白佛言：<a id="a-3J"></a>“世尊，<a id="a-3K"></a>我见如来光瑞希有故发斯念，<a id="a-3L"></a>非因天等。<a id="a-3M"></a>”</p>
  <p id="a3N">佛告阿难：<a id="a-3O"></a>“善哉！<a id="a-3P"></a>善哉！<a id="a-3Q"></a>汝今快问，<a id="a-3R"></a>善能观察微妙辩才，<a id="a-3S"></a>能问如来如是之义。<a id="a-3T"></a>汝为一切如来应正等觉，<a id="a-3U"></a>及安住大悲利益群生，<a id="a-3V"></a>如优昙华希有大士，<a id="a-3W"></a>出见世间，<a id="a-3X"></a>故问斯义。<a id="a-3Y"></a>又为哀愍利乐诸众生故，<a id="a-3Z"></a>能问如来如是之义。<a id="a-3a"></a>阿难，<a id="a-3b"></a>如来应正等觉，<a id="a-3c"></a>善能开示无量知见。<a id="a-3d"></a>何以故？<a id="a-3e"></a>如来知见无有障碍。<a id="a-3f"></a>阿难，<a id="a-3g"></a>如来应正等觉欲乐住世，<a id="a-3h"></a>能于食顷住无量无数百千亿那由他劫；<a id="a-3i"></a>若复增过如上数量，<a id="a-3j"></a>而如来身及以诸根无有增减。<a id="a-3k"></a>何以故？<a id="a-3l"></a>如来得三昧自在到于彼岸，<a id="a-3m"></a>于一切法最胜自在。<a id="a-3n"></a>是故，<a id="a-3o"></a>阿难，<a id="a-3p"></a>谛听！<a id="a-3q"></a>善思念之，<a id="a-3r"></a>吾当为汝分别解说。<a id="a-3s"></a>”</p>
  <p id="a3t">阿难白佛言：<a id="a-3u"></a>“唯然！<a id="a-3v"></a>世尊，<a id="a-3w"></a>愿乐欲闻。<a id="a-3x"></a>”</p>
  <p id="a3y">尔时，<a id="a-3z"></a>佛告阿难：<a id="a-40"></a>“往昔过阿僧祇无数大劫，<a id="a-41"></a>有佛出现，<a id="a-42"></a>号曰燃灯；<a id="a-43"></a>于彼佛前极过数量，<a id="a-44"></a>有苦行佛出兴于世；<a id="a-45"></a>苦行佛前，<a id="a-46"></a>复有如来号为月面；<a id="a-47"></a>月面佛前过于数量，<a id="a-48"></a>有旃檀香佛；<a id="a-49"></a>于彼佛前有苏迷卢积佛；<a id="a-4A"></a>卢积佛前复有妙高劫佛；<a id="a-4B"></a>如是展转，<a id="a-4C"></a>有离垢面佛、<a id="a-4D"></a>不染污佛、<a id="a-4E"></a>龙天佛、<a id="a-4F"></a>山声王佛、<a id="a-4G"></a>苏迷卢积佛、<a id="a-4H"></a>金藏佛、<a id="a-4I"></a>照曜光佛、<a id="a-4J"></a>光帝佛、<a id="a-4K"></a>大地种姓佛、<a id="a-4L"></a>光明炽盛琉璃金光佛、<a id="a-4M"></a>月像佛、<a id="a-4N"></a>开敷华庄严光佛、<a id="a-4O"></a>妙海胜觉游戏神通佛、<a id="a-4P"></a>金刚光佛、<a id="a-4Q"></a>大阿伽陀香光佛、<a id="a-4R"></a>舍离烦恼心佛、<a id="a-4S"></a>宝增长佛、<a id="a-4T"></a>勇猛积佛、<a id="a-4U"></a>胜积佛、<a id="a-4V"></a>持大功德法施神通佛、<a id="a-4W"></a>映蔽日月光佛、<a id="a-4X"></a>照曜琉璃佛、<a id="a-4Y"></a>心觉华佛、<a id="a-4Z"></a>月光佛、<a id="a-4a"></a>日光佛、<a id="a-4b"></a>华璎珞色王开敷神通佛、<a id="a-4c"></a>水月光佛、<a id="a-4d"></a>破无明暗佛、<a id="a-4e"></a>真珠珊瑚盖佛、<a id="a-4f"></a>底沙佛、<a id="a-4g"></a>胜华佛、<a id="a-4h"></a>法慧吼佛，<a id="a-4i"></a>有师子吼鹅雁声佛、<a id="a-4j"></a>梵音龙吼佛，<a id="a-4k"></a>如是等佛出现于世，<a id="a-4l"></a>相去劫数皆过数量。<a id="a-4m"></a>彼龙吼佛未出世前无央数劫，<a id="a-4n"></a>有世主佛；<a id="a-4o"></a>世主佛前无边劫数有佛出世，<a id="a-4p"></a>号世间自在王如来、<a id="a-4q"></a>应、<a id="a-4r"></a>正等觉、<a id="a-4s"></a>明行圆满、<a id="a-4t"></a>善逝、<a id="a-4u"></a>世间解、<a id="a-4v"></a>无上丈夫、<a id="a-4w"></a>调御士、<a id="a-4x"></a>天人师、<a id="a-4y"></a>佛世尊。</p>
  <p id="a4z">“阿难，<a id="a-50"></a>彼佛法中有一比丘，<a id="a-51"></a>名曰法处，<a id="a-52"></a>有殊胜行愿及念慧力增上，<a id="a-53"></a>其心坚固不动，<a id="a-54"></a>福智殊胜，<a id="a-55"></a>人相端严。<a id="a-56"></a>阿难，<a id="a-57"></a>彼法处比丘，<a id="a-58"></a>往诣世间自在王如来所，<a id="a-59"></a>偏袒右肩，<a id="a-5A"></a>顶礼佛足，<a id="a-5B"></a>向佛合掌，<a id="a-5C"></a>以颂赞曰：</p>
  <p id="a5D">“‘如来无量无边光，<a id="a-5E"></a>　举世无光可能喻；</p>
  <p id="a5F">一切日月摩尼宝，<a id="a-5G"></a>　佛之光威皆映蔽。</p>
  <p id="a5H">世尊能演一音声，<a id="a-5I"></a>　有情各各随类解；</p>
  <p id="a5J">又能现一妙色身，<a id="a-5K"></a>　普使众生随类见。</p>
  <p id="a5L">戒定慧进及多闻，<a id="a-5M"></a>　一切有情无与等；</p>
  <p id="a5N">心流觉慧如大海，<a id="a-5O"></a>　善能了知甚深法。</p>
  <p id="a5P">惑尽过亡应受供，<a id="a-5Q"></a>　如是圣德唯世尊！</p>
  <p id="a5R">佛有殊胜大威光，<a id="a-5S"></a>　普照十方无量刹。</p>
  <p id="a5T">我今称赞诸功德，<a id="a-5U"></a>　冀希福慧等如来，</p>
  <p id="a5V">能救一切诸世间，<a id="a-5W"></a>　生老病死众苦恼。</p>
  <p id="a5X">愿当安住三摩地，<a id="a-5Y"></a>　演说施戒诸法门，</p>
  <p id="a5Z">忍辱精勤及定慧，<a id="a-5a"></a>　庶当成佛济群生。</p>
  <p id="a5b">为求无上大菩提，<a id="a-5c"></a>　供养十方诸妙觉，</p>
  <p id="a5d">百千俱胝那由他，<a id="a-5e"></a>　极彼恒沙之数量。</p>
  <p id="a5f">又愿当获大神光，<a id="a-5g"></a>　倍照恒沙亿佛刹，</p>
  <p id="a5h">及以无边胜进力，<a id="a-5i"></a>　感得殊胜广净居。</p>
  <p id="a5j">如是无等佛刹中，<a id="a-5k"></a>　安处群生当利益，</p>
  <p id="a5l">十方最胜之大士，<a id="a-5m"></a>　彼皆当往生喜心。</p>
  <p id="a5n">唯佛圣智能证知，<a id="a-5o"></a>　我今希求坚固力，</p>
  <p id="a5p">纵沉无间诸地狱，<a id="a-5q"></a>　如是愿心终不退。</p>
  <p id="a5r">一切世间无碍智，<a id="a-5s"></a>　应当了知如是心。<a id="a-5t"></a>’</p>
  <p id="a5u">“复次，<a id="a-5v"></a>阿难，<a id="a-5w"></a>法处比丘赞佛德已，<a id="a-5x"></a>白言：<a id="a-5y"></a>‘世尊，<a id="a-5z"></a>我今发阿耨多罗三藐三菩提心。<a id="a-60"></a>惟愿如来为我演说如是等法，<a id="a-61"></a>令于世间得无等等成大菩提，<a id="a-62"></a>具摄清净庄严佛土。<a id="a-63"></a>’佛告比丘：<a id="a-64"></a>‘汝应自摄清净佛国。<a id="a-65"></a>’法处白佛言：<a id="a-66"></a>‘世尊，<a id="a-67"></a>我无威力堪能摄受。<a id="a-68"></a>惟愿如来说余佛土清净庄严，<a id="a-69"></a>我等闻已，<a id="a-6A"></a>誓当圆满。<a id="a-6B"></a>’尔时，<a id="a-6C"></a>世尊为其广说二十一亿清净佛土具足庄严，<a id="a-6D"></a>说是法时经于亿岁。<a id="a-6E"></a>阿难，<a id="a-6F"></a>法处比丘，<a id="a-6G"></a>于彼二十一亿诸佛土中，<a id="a-6H"></a>所有严净之事悉皆摄受；<a id="a-6I"></a>既摄受已，<a id="a-6J"></a>满足五劫思惟修习。<a id="a-6K"></a>”</p>
  <p id="a6L">阿难白佛言：<a id="a-6M"></a>“世尊，<a id="a-6N"></a>彼世间自在王如来寿量几何？<a id="a-6O"></a>”</p>
  <p id="a6P">世尊告曰：<a id="a-6Q"></a>“彼佛寿量满四十劫。<a id="a-6R"></a>阿难，<a id="a-6S"></a>彼二十一俱胝佛刹，<a id="a-6T"></a>法处比丘所摄佛国超过于彼。<a id="a-6U"></a>既摄受已，<a id="a-6V"></a>往诣世间自在王如来所，<a id="a-6W"></a>顶礼双足，<a id="a-6X"></a>右绕七匝，<a id="a-6Y"></a>却住一面，<a id="a-6Z"></a>白言：<a id="a-6a"></a>‘世尊，<a id="a-6b"></a>我已摄受具足功德严净佛土。<a id="a-6c"></a>’佛言：<a id="a-6d"></a>‘今正是时，<a id="a-6e"></a>汝应具说，<a id="a-6f"></a>令众欢喜，<a id="a-6g"></a>亦令大众皆当摄受圆满佛土。<a id="a-6h"></a>’</p>
  <p id="a6i">“法处白言：<a id="a-6j"></a>‘惟愿世尊，<a id="a-6k"></a>大慈留听！<a id="a-6l"></a>我今将说殊胜之愿：</p>
  <p id="a6m">“‘若我证得无上菩提，<a id="a-6n"></a>国中有地狱、<a id="a-6o"></a>饿鬼、<a id="a-6p"></a>畜生趣者，<a id="a-6q"></a>我终不取无上正觉。</p>
  <p id="a6r">“‘若我成佛，<a id="a-6s"></a>国中众生有堕三恶趣者，<a id="a-6t"></a>我终不取正觉。</p>
  <p id="a6u">“‘若我成佛，<a id="a-6v"></a>国中有情若不皆同真金色者，<a id="a-6w"></a>不取正觉。</p>
  <p id="a6x">“‘若我成佛，<a id="a-6y"></a>国中有情形貌差别有好丑者，<a id="a-6z"></a>不取正觉。</p>
  <p id="a70">“‘若我成佛，<a id="a-71"></a>国中有情不得宿念，<a id="a-72"></a>下至不知亿那由他百千劫事者，<a id="a-73"></a>不取正觉。</p>
  <p id="a74">“‘若我成佛，<a id="a-75"></a>国中有情若无天眼，<a id="a-76"></a>乃至不见亿那由他百千佛国土者，<a id="a-77"></a>不取正觉。</p>
  <p id="a78">“‘若我成佛，<a id="a-79"></a>国中有情不获天耳，<a id="a-7A"></a>乃至不闻亿那由他百千踰缮那外佛说法者，<a id="a-7B"></a>不取正觉。</p>
  <p id="a7C">“‘若我成佛，<a id="a-7D"></a>国中有情无他心智，<a id="a-7E"></a>乃至不知亿那由他百千佛国土中有情心行者，<a id="a-7F"></a>不取正觉。</p>
  <p id="a7G">“‘若我成佛，<a id="a-7H"></a>国中有情不获神通自在波罗蜜多，<a id="a-7I"></a>于一念顷不能超过亿那由他百千佛刹者，<a id="a-7J"></a>不取正觉。</p>
  <p id="a7K">“‘若我成佛，<a id="a-7L"></a>国中有情起于少分我我所想者，<a id="a-7M"></a>不取菩提。</p>
  <p id="a7N">“‘若我成佛，<a id="a-7O"></a>国中有情若不决定成等正觉证大涅槃者，<a id="a-7P"></a>不取菩提。</p>
  <p id="a7Q">“‘若我成佛，<a id="a-7R"></a>光明有限，<a id="a-7S"></a>下至不照亿那由他百千及算数佛刹者，<a id="a-7T"></a>不取菩提。</p>
  <p id="a7U">“‘若我成佛，<a id="a-7V"></a>寿量有限，<a id="a-7W"></a>乃至俱胝那由他百千及算数劫者，<a id="a-7X"></a>不取菩提。</p>
  <p id="a7Y">“‘若我成佛，<a id="a-7Z"></a>国中声闻无有知其数者，<a id="a-7a"></a>假使三千大千世界满中有情及诸缘觉，<a id="a-7b"></a>于百千岁尽其智算亦不能知。<a id="a-7c"></a>若有知者，<a id="a-7d"></a>不取正觉。</p>
  <p id="a7e">“‘若我成佛，<a id="a-7f"></a>国中有情寿量有限齐者，<a id="a-7g"></a>不取菩提，<a id="a-7h"></a>唯除愿力而受生者，</p>
  <p id="a7i">“‘若我成佛，<a id="a-7j"></a>国中众生若有不善名者，<a id="a-7k"></a>不取正觉。</p>
  <p id="a7l">“‘若我成佛，<a id="a-7m"></a>彼无量刹中无数诸佛，<a id="a-7n"></a>不共咨嗟称叹我国者，<a id="a-7o"></a>不取正觉。</p>
  <p id="a7p">“‘若我证得无上觉时，<a id="a-7q"></a>余佛刹中诸有情类，<a id="a-7r"></a>闻我名已，<a id="a-7s"></a>所有善根心心回向愿生我国，<a id="a-7t"></a>乃至十念若不生者，<a id="a-7u"></a>不取菩提。<a id="a-7v"></a>唯除造无间恶业、<a id="a-7w"></a>诽谤正法及诸圣人。</p>
  <p id="a7x">“‘若我成佛，<a id="a-7y"></a>于他刹土，<a id="a-7z"></a>有诸众生发菩提心，<a id="a-80"></a>及于我所起清净念，<a id="a-81"></a>复以善根回向愿生极乐。<a id="a-82"></a>彼人临命终时，<a id="a-83"></a>我与诸比丘众，<a id="a-84"></a>现其人前。<a id="a-85"></a>若不尔者，<a id="a-86"></a>不取正觉。</p>
  <p id="a87">“‘若我成佛，<a id="a-88"></a>无量国中所有众生，<a id="a-89"></a>闻说我名，<a id="a-8A"></a>以己善根回向极乐。<a id="a-8B"></a>若不生者，<a id="a-8C"></a>不取菩提。</p>
  <p id="a8D">“‘若我成佛，<a id="a-8E"></a>国中菩萨皆不成就三十二相者，<a id="a-8F"></a>不取菩提。</p>
  <p id="a8G">“‘若我成佛，<a id="a-8H"></a>于彼国中，<a id="a-8I"></a>所有菩萨于大菩提，<a id="a-8J"></a>咸悉位阶一生补处。<a id="a-8K"></a>唯除大愿诸菩萨等，<a id="a-8L"></a>为诸众生被精进甲，<a id="a-8M"></a>勤行利益，<a id="a-8N"></a>修大涅槃，<a id="a-8O"></a>遍诸佛国行菩萨行，<a id="a-8P"></a>供养一切诸佛如来，<a id="a-8Q"></a>安立洹沙众生住无上觉，<a id="a-8R"></a>所修诸行复胜于前，<a id="a-8S"></a>行普贤道而得出离。<a id="a-8T"></a>若不尔者，<a id="a-8U"></a>不取菩提。</p>
  <p id="a8V">“‘若我成佛，<a id="a-8W"></a>国中菩萨每于晨朝，<a id="a-8X"></a>供养他方乃至无量亿那由他百千诸佛，<a id="a-8Y"></a>以佛威力，<a id="a-8Z"></a>即以食前还到本国。<a id="a-8a"></a>若不尔者，<a id="a-8b"></a>不取菩提。</p>
  <p id="a8c">“‘若我成佛，<a id="a-8d"></a>于彼刹中诸菩萨众，<a id="a-8e"></a>所须种种供具，<a id="a-8f"></a>于诸佛所植诸善根，<a id="a-8g"></a>如是色类不圆满者，<a id="a-8h"></a>不取菩提。</p>
  <p id="a8i">“‘若我当成佛时，<a id="a-8j"></a>国中菩萨说诸法要，<a id="a-8k"></a>不善顺入一切智者，<a id="a-8l"></a>不取菩提。</p>
  <p id="a8m">“‘若我成佛，<a id="a-8n"></a>彼国所生诸菩萨等，<a id="a-8o"></a>若无那罗延坚固力者，<a id="a-8p"></a>不取正觉。</p>
  <p id="a8q">“‘若我成佛，<a id="a-8r"></a>周遍国中诸庄严具，<a id="a-8s"></a>无有众生能总演说；<a id="a-8t"></a>乃至有天眼者，<a id="a-8u"></a>不能了知所有杂类形色光相。<a id="a-8v"></a>若有能知及总宣说者，<a id="a-8w"></a>不取菩提。</p>
  <p id="a8x">“‘若我成佛，<a id="a-8y"></a>国中具有无量色树，<a id="a-8z"></a>高百千由旬，<a id="a-90"></a>诸菩萨中有善根劣者，<a id="a-91"></a>若不能了知，<a id="a-92"></a>不取正觉。</p>
  <p id="a93">“‘若我成佛，<a id="a-94"></a>国中众生读诵经典，<a id="a-95"></a>教授敷演，<a id="a-96"></a>若不获得胜辩才者，<a id="a-97"></a>不取菩提。</p>
  <p id="a98">“‘若我成佛，<a id="a-99"></a>国中菩萨有不成就无边辩才者，<a id="a-9A"></a>不取菩提。</p>
  <p id="a9B">“‘若我成佛，<a id="a-9C"></a>国土光净遍无与等，<a id="a-9D"></a>彻照无量无数不可思议诸佛世界，<a id="a-9E"></a>如明镜中现其面像。<a id="a-9F"></a>若不尔者，<a id="a-9G"></a>不取菩提。</p>
  <p id="a9H">“‘若我成佛，<a id="a-9I"></a>国界之内地及虚空有无量种香，<a id="a-9J"></a>复有百千亿那由他数众宝香炉，<a id="a-9K"></a>香气普熏遍虚空界。<a id="a-9L"></a>其香殊胜超过人天，<a id="a-9M"></a>珍奉如来及菩萨众。<a id="a-9N"></a>若不尔者，<a id="a-9O"></a>不取菩提。</p>
  <p id="a9P">“‘若我成佛，<a id="a-9Q"></a>周遍十方，<a id="a-9R"></a>无量无数、<a id="a-9S"></a>不可思议、<a id="a-9T"></a>无等界众生之辈，<a id="a-9U"></a>蒙佛威光所照触者，<a id="a-9V"></a>身心安乐超过人天。<a id="a-9W"></a>若不尔者，<a id="a-9X"></a>不取正觉。</p>
  <p id="a9Y">“‘若我成佛，<a id="a-9Z"></a>无量、<a id="a-9a"></a>不可思议、<a id="a-9b"></a>无等界诸佛刹中菩萨之辈，<a id="a-9c"></a>闻我名已，<a id="a-9d"></a>若不证得离生获陀罗尼者，<a id="a-9e"></a>不取正觉。</p>
  <p id="a9f">“‘若我成佛，<a id="a-9g"></a>周遍无数、<a id="a-9h"></a>不可思议、<a id="a-9i"></a>无有等量，<a id="a-9j"></a>诸佛国中所有女人，<a id="a-9k"></a>闻我名已得清净信，<a id="a-9l"></a>发菩提心厌患女身，<a id="a-9m"></a>若于来世不舍女人身者，<a id="a-9n"></a>不取菩提。</p>
  <p id="a9o">“‘若我成佛，<a id="a-9p"></a>无量无数、<a id="a-9q"></a>不可思议、<a id="a-9r"></a>无等佛刹菩萨之众，<a id="a-9s"></a>闻我名已得离生法，<a id="a-9t"></a>若不修行殊胜梵行乃至到于大菩提者，<a id="a-9u"></a>不取正觉。</p>
  <p id="a9v">“‘若我成佛，<a id="a-9w"></a>周遍十方无有等量诸佛刹中所有菩萨，<a id="a-9x"></a>闻我名已五体投地，<a id="a-9y"></a>以清净心修菩萨行，<a id="a-9z"></a>若诸天人不礼敬者，<a id="a-A0"></a>不取正觉。</p>
  <p id="aA1">“‘若我成佛，<a id="a-A2"></a>国中众生所须衣服随念即至，<a id="a-A3"></a>如佛命善来比丘法服自然在体。<a id="a-A4"></a>若不尔者，<a id="a-A5"></a>不取菩提。</p>
  <p id="aA6">“‘若我成佛，<a id="a-A7"></a>诸众生类才生我国中，<a id="a-A8"></a>若不皆获资具，<a id="a-A9"></a>心净安乐，<a id="a-AA"></a>如得漏尽诸比丘者，<a id="a-AB"></a>不取菩提。</p>
  <p id="aAC">“‘若我成佛，<a id="a-AD"></a>国中群生，<a id="a-AE"></a>随心欲见诸佛净国殊胜庄严，<a id="a-AF"></a>于宝树间悉皆出现，<a id="a-AG"></a>犹如明镜见其面像。<a id="a-AH"></a>若不尔者，<a id="a-AI"></a>不取菩提。</p>
  <p id="aAJ">“‘若我成佛，<a id="a-AK"></a>余佛刹中所有众生闻我名已，<a id="a-AL"></a>乃至菩提诸根有阙德用非广者，<a id="a-AM"></a>不取菩提。</p>
  <p id="aAN">“‘若我成佛，<a id="a-AO"></a>余佛刹中所有菩萨，<a id="a-AP"></a>闻我名已，<a id="a-AQ"></a>若不皆善分别胜三摩地名字语言，<a id="a-AR"></a>菩萨住彼三摩地中，<a id="a-AS"></a>于一刹那言说之顷，<a id="a-AT"></a>不能供养无量无数、<a id="a-AU"></a>不可思议、<a id="a-AV"></a>无等诸佛，<a id="a-AW"></a>又不现证六三摩地者，<a id="a-AX"></a>不取正觉。</p>
  <p id="aAY">“‘若我成佛，<a id="a-AZ"></a>余佛土中有诸菩萨，<a id="a-Aa"></a>闻我名已，<a id="a-Ab"></a>寿终之后，<a id="a-Ac"></a>若不得生豪贵家者，<a id="a-Ad"></a>不取正觉。</p>
  <p id="aAe">“‘若我成佛，<a id="a-Af"></a>余佛刹中所有菩萨，<a id="a-Ag"></a>闻我名已，<a id="a-Ah"></a>若不应时修菩萨行，<a id="a-Ai"></a>清净欢喜，<a id="a-Aj"></a>得平等住，<a id="a-Ak"></a>具诸善根者，<a id="a-Al"></a>不取正觉。</p>
  <p id="aAm">“‘若我成佛，<a id="a-An"></a>他方菩萨闻我名已，<a id="a-Ao"></a>皆得平等三摩地门，<a id="a-Ap"></a>住是定中常供无量无等诸佛，<a id="a-Aq"></a>乃至菩提终不退转。<a id="a-Ar"></a>若不尔者，<a id="a-As"></a>不取正觉。</p>
  <p id="aAt">“‘若我成佛，<a id="a-Au"></a>国中菩萨随其志愿，<a id="a-Av"></a>所欲闻法自然得闻。<a id="a-Aw"></a>若不尔者，<a id="a-Ax"></a>不取正觉。</p>
  <p id="aAy">“‘若我证得无上菩提，<a id="a-Az"></a>余佛刹中所有菩萨，<a id="a-B0"></a>闻我名已，<a id="a-B1"></a>于阿耨多罗三藐三菩提有退转者，<a id="a-B2"></a>不取正觉。</p>
  <p id="aB3">“‘若我成佛，<a id="a-B4"></a>余佛国中所有菩萨，<a id="a-B5"></a>若闻我名，<a id="a-B6"></a>应时不获一二三忍，<a id="a-B7"></a>于诸佛法不能现证不退转者，<a id="a-B8"></a>不取菩提。<a id="a-B9"></a>’”</p>
  <p id="aBA">尔时，<a id="a-BB"></a>佛告阿难：<a id="a-BC"></a>“彼法处比丘，<a id="a-BD"></a>于世间自在王如来前，<a id="a-BE"></a>发此愿已，<a id="a-BF"></a>承佛威神，<a id="a-BG"></a>而说颂曰：</p>
  <p id="aBH">“‘今对如来发弘誓，<a id="a-BI"></a>　当证无上菩提日！</p>
  <p id="aBJ">若不满足诸上愿，<a id="a-BK"></a>　不取十力无等尊。</p>
  <p id="aBL">心或不堪常行施，<a id="a-BM"></a>　广济贫穷免诸苦，</p>
  <p id="aBN">利益世间使安乐，<a id="a-BO"></a>　不成救世之法王。</p>
  <p id="aBP">我证菩提坐道场，<a id="a-BQ"></a>　名闻不遍十方界，</p>
  <p id="aBR">无量无边异佛刹，<a id="a-BS"></a>　不取十力世中尊。</p>
  <p id="aBT">方趣无上大菩提，<a id="a-BU"></a>　出家为求于欲境，</p>
  <p id="aBV">于彼念慧行无有，<a id="a-BW"></a>　不作调御天人师。</p>
  <p id="aBX">愿获如来无量光，<a id="a-BY"></a>　普照十方诸佛土，</p>
  <p id="aBZ">能灭一切贪恚痴，<a id="a-Ba"></a>　亦断世间诸恶趣。</p>
  <p id="aBb">愿得光开净慧眼，<a id="a-Bc"></a>　于诸有中破冥暗，</p>
  <p id="aBd">除灭诸难使无余，<a id="a-Be"></a>　安处天人大威者。</p>
  <p id="aBf">修习本行已清净，<a id="a-Bg"></a>　获得无量胜威光，</p>
  <p id="aBh">日月诸天摩尼火，<a id="a-Bi"></a>　所有光晖皆映蔽。</p>
  <p id="aBj">最胜丈夫修行已，<a id="a-Bk"></a>　于彼贫穷为伏藏，</p>
  <p id="aBl">圆满善法无等伦，<a id="a-Bm"></a>　于大众中师子吼。</p>
  <p id="aBn">往昔供养自然智，<a id="a-Bo"></a>　多劫勤修诸苦行，</p>
  <p id="aBp">为求最胜诸慧蕴，<a id="a-Bq"></a>　满足本愿天人尊。</p>
  <p id="aBr">如来知见无所碍，<a id="a-Bs"></a>　一切有为皆能了，</p>
  <p id="aBt">愿我当成无与等，<a id="a-Bu"></a>　最胜智者真导师。</p>
  <p id="aBv">我若当证大菩提，<a id="a-Bw"></a>　如斯弘誓实圆满，</p>
  <p id="aBx">愿动三千大千界，<a id="a-By"></a>　天众空中皆雨华。</p>
  <p id="aBz">是时大地咸震动，<a id="a-C0"></a>　天华鼓乐满虚空，</p>
  <p id="aC1">并雨栴檀细末香，<a id="a-C2"></a>　唱言未来当作佛！<a id="a-C3"></a>’”</p>
  <p id="aC4">佛告阿难：<a id="a-C5"></a>“彼法处比丘，<a id="a-C6"></a>于世间自在王如来，<a id="a-C7"></a>及诸天、<a id="a-C8"></a>人、<a id="a-C9"></a>魔、<a id="a-CA"></a>梵、<a id="a-CB"></a>沙门、<a id="a-CC"></a>婆罗门等前，<a id="a-CD"></a>广发如是大弘誓愿，<a id="a-CE"></a>皆已成就世间希有。<a id="a-CF"></a>发是愿已，<a id="a-CG"></a>如实安住种种功德，<a id="a-CH"></a>具足庄严，<a id="a-CI"></a>威德广大，<a id="a-CJ"></a>清净佛土。<a id="a-CK"></a>修习如是菩萨行时，<a id="a-CL"></a>经于无量无数、<a id="a-CM"></a>不可思议、<a id="a-CN"></a>无有等等亿那由他百千劫内，<a id="a-CO"></a>初未曾起贪、<a id="a-CP"></a>瞋及痴、<a id="a-CQ"></a>欲害恚想，<a id="a-CR"></a>不起色、<a id="a-CS"></a>声、<a id="a-CT"></a>香、<a id="a-CU"></a>味、<a id="a-CV"></a>触想。<a id="a-CW"></a>于诸众生常乐爱敬犹如亲属，<a id="a-CX"></a>其性温和易可同处，<a id="a-CY"></a>有来求者不逆其意，<a id="a-CZ"></a>善言劝谕无不从心，<a id="a-Ca"></a>资养所须趣支身命，<a id="a-Cb"></a>少欲知足常乐虚闲，<a id="a-Cc"></a>禀识聪明而无矫妄。<a id="a-Cd"></a>其性调顺无有暴恶，<a id="a-Ce"></a>于诸有情常怀慈忍，<a id="a-Cf"></a>心不诈谄亦无懈怠，<a id="a-Cg"></a>善言策进求诸白法，<a id="a-Ch"></a>普为群生勇猛无退，<a id="a-Ci"></a>利益世间大愿圆满。<a id="a-Cj"></a>奉事师长敬佛法僧，<a id="a-Ck"></a>于菩萨行常被甲胄，<a id="a-Cl"></a>志乐寂静离诸染著，<a id="a-Cm"></a>为令众生常修白法，<a id="a-Cn"></a>于善法中而为上首，<a id="a-Co"></a>住空无相无愿、<a id="a-Cp"></a>无作无生、<a id="a-Cq"></a>不起不灭，<a id="a-Cr"></a>无有憍慢。<a id="a-Cs"></a>而彼正士行菩萨道时，<a id="a-Ct"></a>常护语言，<a id="a-Cu"></a>不以语言害他及己，<a id="a-Cv"></a>常以语业利己及人。<a id="a-Cw"></a>若入王城及诸村落，<a id="a-Cx"></a>虽见诸色心无所染，<a id="a-Cy"></a>以清净心不爱不恚。<a id="a-Cz"></a>菩萨尔时，<a id="a-D0"></a>于檀波罗蜜起自行已，<a id="a-D1"></a>又能令他行于惠施；<a id="a-D2"></a>于尸波罗蜜乃至般若波罗蜜，<a id="a-D3"></a>起前二行皆悉圆满。<a id="a-D4"></a>由成如是诸善根故，<a id="a-D5"></a>所生之处，<a id="a-D6"></a>有无量亿那由他百千伏藏自然涌出；<a id="a-D7"></a>复令无量无数、<a id="a-D8"></a>不可思议、<a id="a-D9"></a>无等无边诸众生类，<a id="a-DA"></a>安住阿耨多罗三藐三菩提。<a id="a-DB"></a>如是无边诸菩萨众起诸妙行，<a id="a-DC"></a>供养奉事于诸世尊乃至成佛，<a id="a-DD"></a>皆不可以语言分别之所能知。<a id="a-DE"></a>或作轮王、<a id="a-DF"></a>帝释、<a id="a-DG"></a>苏焰摩天、<a id="a-DH"></a>兜率陀天、<a id="a-DI"></a>善化天、<a id="a-DJ"></a>他化自在天、<a id="a-DK"></a>大梵天王，<a id="a-DL"></a>皆能奉事供养诸佛，<a id="a-DM"></a>及能请佛转于法轮。<a id="a-DN"></a>若作阎浮提王及诸长者、<a id="a-DO"></a>宰官、<a id="a-DP"></a>婆罗门、<a id="a-DQ"></a>刹帝利等，<a id="a-DR"></a>诸种姓中皆能尊重供养诸佛，<a id="a-DS"></a>又能演说无量法门，<a id="a-DT"></a>从此永弃世间成无上觉。<a id="a-DU"></a>然彼菩萨能以上妙衣服、<a id="a-DV"></a>卧具、<a id="a-DW"></a>饮食、<a id="a-DX"></a>医药，<a id="a-DY"></a>尽形供养一切如来得安乐住。<a id="a-DZ"></a>如是种种圆满善根，<a id="a-Da"></a>非以语言能尽边际。<a id="a-Db"></a>口中常出栴檀妙香，<a id="a-Dc"></a>其香普熏无量无数乃至亿那由他百千世界。<a id="a-Dd"></a>复从一切毛孔，<a id="a-De"></a>出过人天优钵罗华上妙香气，<a id="a-Df"></a>随所生处，<a id="a-Dg"></a>相好端严殊胜圆满。<a id="a-Dh"></a>又得诸资具自在波罗蜜多，<a id="a-Di"></a>一切服用周遍无乏，<a id="a-Dj"></a>所谓诸宝、<a id="a-Dk"></a>香华、<a id="a-Dl"></a>幢幡、<a id="a-Dm"></a>缯盖，<a id="a-Dn"></a>上妙衣服、<a id="a-Do"></a>饮食、<a id="a-Dp"></a>汤药，<a id="a-Dq"></a>及诸伏藏珍玩所须，<a id="a-Dr"></a>皆从菩萨掌中自然流出。<a id="a-Ds"></a>身诸毛孔流出一切人天音乐，<a id="a-Dt"></a>由是因缘，<a id="a-Du"></a>能令无量无数不可思议诸众生等，<a id="a-Dv"></a>安住阿耨多罗三藐三菩提。<a id="a-Dw"></a>阿难，<a id="a-Dx"></a>我今已说法处菩萨本所修行。<a id="a-Dy"></a>”</p>
  <p id="aDz">尔时，<a id="a-E0"></a>阿难白佛言：<a id="a-E1"></a>“世尊，<a id="a-E2"></a>彼法处菩萨成菩提者，<a id="a-E3"></a>为过去耶？<a id="a-E4"></a>为未来耶？<a id="a-E5"></a>为今现在他方世界耶？<a id="a-E6"></a>”</p>
  <p id="aE7">佛告阿难：<a id="a-E8"></a>“西方去此十万亿佛刹，<a id="a-E9"></a>彼有世界名曰极乐，<a id="a-EA"></a>法处比丘在彼成佛，<a id="a-EB"></a>号无量寿，<a id="a-EC"></a>今现在说法，<a id="a-ED"></a>无量菩萨及声闻众恭敬围绕。<a id="a-EE"></a>阿难，<a id="a-EF"></a>彼佛光明普照佛刹，<a id="a-EG"></a>无量无数不可思议。<a id="a-EH"></a>我今略说，<a id="a-EI"></a>光照东方如恒河沙等国土；<a id="a-EJ"></a>南西北方、<a id="a-EK"></a>四维、<a id="a-EL"></a>上、<a id="a-EM"></a>下，<a id="a-EN"></a>亦复如是。<a id="a-EO"></a>唯除诸佛本愿威神所加，<a id="a-EP"></a>悉皆照烛。<a id="a-EQ"></a>是诸佛光，<a id="a-ER"></a>或有加一寻者，<a id="a-ES"></a>或有加一由旬乃至亿那由他百千由旬光者，<a id="a-ET"></a>或普照佛刹者。<a id="a-EU"></a>阿难，<a id="a-EV"></a>以是义故，<a id="a-EW"></a>无量寿佛复有异名，<a id="a-EX"></a>谓无量光、<a id="a-EY"></a>无边光、<a id="a-EZ"></a>无著光、<a id="a-Ea"></a>无碍光、<a id="a-Eb"></a>光照王端严光、<a id="a-Ec"></a>爱光、<a id="a-Ed"></a>喜光、<a id="a-Ee"></a>可观光、<a id="a-Ef"></a>不思议光、<a id="a-Eg"></a>无等光、<a id="a-Eh"></a>不可称量光、<a id="a-Ei"></a>映蔽日光、<a id="a-Ej"></a>映蔽月光、<a id="a-Ek"></a>掩夺日月光。<a id="a-El"></a>彼之光明清净广大，<a id="a-Em"></a>普令众生身心悦乐；<a id="a-En"></a>复令一切余佛刹中，<a id="a-Eo"></a>天、<a id="a-Ep"></a>龙、<a id="a-Eq"></a>夜叉、<a id="a-Er"></a>阿修罗等皆得欢悦。<a id="a-Es"></a>阿难，<a id="a-Et"></a>我今开示彼佛光明，<a id="a-Eu"></a>满足一劫说不能尽。</p>
  <p id="aEv">“复次，<a id="a-Ew"></a>阿难，<a id="a-Ex"></a>彼无量寿如来，<a id="a-Ey"></a>诸声闻众不可称量知其边际。<a id="a-Ez"></a>假使比丘满亿那由他百千数量，<a id="a-F0"></a>皆如大目揵连神通自在，<a id="a-F1"></a>于晨朝时周历大千世界，<a id="a-F2"></a>须臾之顷还至本处；<a id="a-F3"></a>彼经亿那由他百千岁数，<a id="a-F4"></a>欲共计算无量寿佛初会之中诸声闻众，<a id="a-F5"></a>尽其神力乃至灭度，<a id="a-F6"></a>于百分中不知其一，<a id="a-F7"></a>于千分、<a id="a-F8"></a>百千分乃至邬波尼杀昙分中，<a id="a-F9"></a>亦不知其一。<a id="a-FA"></a>阿难，<a id="a-FB"></a>譬如大海深八万四千由旬，<a id="a-FC"></a>以目极观不知边际；<a id="a-FD"></a>若有丈夫，<a id="a-FE"></a>析一毛端为五十分，<a id="a-FF"></a>以其一分于大海中沾取一滴。<a id="a-FG"></a>阿难，<a id="a-FH"></a>彼之水滴比于大海，<a id="a-FI"></a>何者为多？<a id="a-FJ"></a>”</p>
  <p id="aFK">阿难白言：<a id="a-FL"></a>“假使取千由旬水，<a id="a-FM"></a>犹以为少，<a id="a-FN"></a>况以毛端一分而可方之！<a id="a-FO"></a>”</p>
  <p id="aFP">佛告阿难：<a id="a-FQ"></a>“假使比丘满亿那由他百千数量，<a id="a-FR"></a>皆如大目揵连，<a id="a-FS"></a>经百千亿那由他岁，<a id="a-FT"></a>皆共算数彼无量寿如来初会声闻，<a id="a-FU"></a>所知数量如彼毛端一滴之水；<a id="a-FV"></a>余不测者，<a id="a-FW"></a>犹如大海。<a id="a-FX"></a>诸菩萨摩诃萨众亦复如是，<a id="a-FY"></a>非以算计之所能知。<a id="a-FZ"></a>阿难，<a id="a-Fa"></a>彼佛寿命无量无边，<a id="a-Fb"></a>不可知其劫数多少；<a id="a-Fc"></a>声闻、<a id="a-Fd"></a>菩萨及诸天人寿量亦尔。<a id="a-Fe"></a>”</p>
  <p id="aFf">阿难白佛言：<a id="a-Fg"></a>“世尊，<a id="a-Fh"></a>彼佛出世于今几时，<a id="a-Fi"></a>能得如是无量寿命？<a id="a-Fj"></a>”</p>
  <p id="aFk">佛告阿难：<a id="a-Fl"></a>“彼佛受生经今十劫。<a id="a-Fm"></a>复次，<a id="a-Fn"></a>阿难，<a id="a-Fo"></a>彼极乐界无量功德具足庄严，<a id="a-Fp"></a>国土丰稔，<a id="a-Fq"></a>天人炽盛，<a id="a-Fr"></a>志意和适常得安隐，<a id="a-Fs"></a>无有地狱、<a id="a-Ft"></a>畜生及琰魔王界，<a id="a-Fu"></a>有种种香周遍芬馥，<a id="a-Fv"></a>种种妙华亦皆充满。<a id="a-Fw"></a>有七宝幢周布行列，<a id="a-Fx"></a>其宝幢上悬诸幡盖及众宝铃，<a id="a-Fy"></a>具足百千诸妙杂色。<a id="a-Fz"></a>阿难，<a id="a-G0"></a>彼如来国多诸宝树，<a id="a-G1"></a>或纯黄金、<a id="a-G2"></a>白银、<a id="a-G3"></a>琉璃、<a id="a-G4"></a>玻瓈、<a id="a-G5"></a>赤珠、<a id="a-G6"></a>码碯、<a id="a-G7"></a>玉树，<a id="a-G8"></a>唯一宝成不杂余宝，<a id="a-G9"></a>或以二宝乃至七宝庄严。<a id="a-GA"></a>阿难，<a id="a-GB"></a>彼金为树者，<a id="a-GC"></a>以金为根茎，<a id="a-GD"></a>白银为叶及以华果。<a id="a-GE"></a>白银之树，<a id="a-GF"></a>银为根茎，<a id="a-GG"></a>黄金为叶及以华果。<a id="a-GH"></a>码碯之树，<a id="a-GI"></a>码碯根茎，<a id="a-GJ"></a>美玉为叶及以华果。<a id="a-GK"></a>美玉树者，<a id="a-GL"></a>玉为根茎，<a id="a-GM"></a>七宝为叶及诸华果。<a id="a-GN"></a>或有金树，<a id="a-GO"></a>黄金为根，<a id="a-GP"></a>白银为茎，<a id="a-GQ"></a>琉璃为枝，<a id="a-GR"></a>玻瓈为条，<a id="a-GS"></a>赤珠为叶，<a id="a-GT"></a>码碯为华，<a id="a-GU"></a>美玉为果。<a id="a-GV"></a>或有银树，<a id="a-GW"></a>以银为根，<a id="a-GX"></a>黄金为茎，<a id="a-GY"></a>余枝果等饰同金树。<a id="a-GZ"></a>琉璃树者，<a id="a-Ga"></a>琉璃为根，<a id="a-Gb"></a>黄金为茎，<a id="a-Gc"></a>白银为枝，<a id="a-Gd"></a>玻瓈为条，<a id="a-Ge"></a>赤珠为叶，<a id="a-Gf"></a>码碯为华，<a id="a-Gg"></a>美玉为果；<a id="a-Gh"></a>玻瓈、<a id="a-Gi"></a>真珠、<a id="a-Gj"></a>码碯等树，<a id="a-Gk"></a>诸宝转饰皆若琉璃。<a id="a-Gl"></a>复有玉树，<a id="a-Gm"></a>玉为其根，<a id="a-Gn"></a>黄金为茎，<a id="a-Go"></a>白银为枝，<a id="a-Gp"></a>琉璃为条，<a id="a-Gq"></a>玻瓈为叶，<a id="a-Gr"></a>赤珠为华，<a id="a-Gs"></a>码碯为果。<a id="a-Gt"></a>复有无量摩尼珠等宝庄严树周遍其国。<a id="a-Gu"></a>是诸宝树光辉赫奕，<a id="a-Gv"></a>世无能比，<a id="a-Gw"></a>以七宝罗网而覆其上，<a id="a-Gx"></a>其网柔软如兜罗绵。</p>
  <p id="aGy">“复次，<a id="a-Gz"></a>阿难，<a id="a-H0"></a>无量寿佛有菩提树，<a id="a-H1"></a>高十六亿由旬，<a id="a-H2"></a>枝叶垂布八亿由旬。<a id="a-H3"></a>树本隆起高五千由旬，<a id="a-H4"></a>周圆亦尔。<a id="a-H5"></a>其条叶华果，<a id="a-H6"></a>常有无量百千种种妙色，<a id="a-H7"></a>及诸珍宝殊胜庄严，<a id="a-H8"></a>谓月光摩尼宝、<a id="a-H9"></a>释迦毗楞伽宝、<a id="a-HA"></a>心王摩尼宝、<a id="a-HB"></a>海乘流注摩尼宝，<a id="a-HC"></a>光辉遍照超过人天。<a id="a-HD"></a>于其树上，<a id="a-HE"></a>有诸金锁垂宝璎珞周遍庄严，<a id="a-HF"></a>谓卢遮迦宝、<a id="a-HG"></a>末瑳宝，<a id="a-HH"></a>及赤白青色真珠等宝，<a id="a-HI"></a>以为璎珞。<a id="a-HJ"></a>有师子云聚宝等，<a id="a-HK"></a>以为其锁，<a id="a-HL"></a>饰诸宝柱。<a id="a-HM"></a>又以纯金真珠杂宝铃铎以为其网，<a id="a-HN"></a>庄严宝锁弥覆其上。<a id="a-HO"></a>以玻瓈万字半月宝等互相映饰，<a id="a-HP"></a>微风吹动出种种声，<a id="a-HQ"></a>令千世界诸众生等随乐差别，<a id="a-HR"></a>于甚深法证无生忍。<a id="a-HS"></a>阿难，<a id="a-HT"></a>彼千世界诸有情等，<a id="a-HU"></a>闻此音已，<a id="a-HV"></a>住不退转无上菩提，<a id="a-HW"></a>及无量无数有情得无生法忍。</p>
  <p id="aHX">“复次，<a id="a-HY"></a>阿难，<a id="a-HZ"></a>若有众生见菩提树，<a id="a-Ha"></a>闻声嗅香，<a id="a-Hb"></a>尝其果味，<a id="a-Hc"></a>触其光影，<a id="a-Hd"></a>念树功德，<a id="a-He"></a>由此因缘乃至涅槃，<a id="a-Hf"></a>五根无患，<a id="a-Hg"></a>心无散乱，<a id="a-Hh"></a>皆于阿耨多罗三藐三菩提得不退转。<a id="a-Hi"></a>复由见彼菩提树故，<a id="a-Hj"></a>获三种忍。<a id="a-Hk"></a>何等为三？<a id="a-Hl"></a>一者、<a id="a-Hm"></a>随声忍，<a id="a-Hn"></a>二者、<a id="a-Ho"></a>随顺忍，<a id="a-Hp"></a>三者、<a id="a-Hq"></a>无生法忍。<a id="a-Hr"></a>此皆无量寿佛本愿威神见所加及，<a id="a-Hs"></a>往修静虑，<a id="a-Ht"></a>无比喻故，<a id="a-Hu"></a>无缺减故，<a id="a-Hv"></a>善修习故，<a id="a-Hw"></a>善摄受故，<a id="a-Hx"></a>善成就故。</p>
 </body>
</html>