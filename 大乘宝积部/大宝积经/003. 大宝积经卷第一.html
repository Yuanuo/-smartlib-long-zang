<!doctype html>
<html id="z3IBTDHBh" data-ver="960">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一</h1>
  <h2 id="a2">唐三藏法师菩提流志奉诏译</h2>
  <h2 id="a3">三律仪会第一之一</h2>
  <p id="a4">如是我闻：<a id="a-5"></a>一时，<a id="a-6"></a>佛住王舍城耆阇崛山。<a id="a-7"></a>其山高峻，<a id="a-8"></a>严丽可观，<a id="a-9"></a>持诸杂种犹如大地，<a id="a-A"></a>众华卉木悉皆茂盛。<a id="a-B"></a>其中复有天、<a id="a-C"></a>龙、<a id="a-D"></a>夜叉、<a id="a-E"></a>毗舍阇、<a id="a-F"></a>紧那罗等，<a id="a-G"></a>常所游止。<a id="a-H"></a>复有种种异类诸兽，<a id="a-I"></a>所谓师子、<a id="a-J"></a>虎、<a id="a-K"></a>狼、<a id="a-L"></a>麒麟、<a id="a-M"></a>象、<a id="a-N"></a>马、<a id="a-O"></a>熊罴之属，<a id="a-P"></a>止住其中。<a id="a-Q"></a>复有无量百千众鸟，<a id="a-R"></a>所谓孔雀、<a id="a-S"></a>鹦鹉、<a id="a-T"></a>鸲鹆、<a id="a-U"></a>罗鸟、<a id="a-V"></a>凫雁、<a id="a-W"></a>鸳鸯、<a id="a-X"></a>命命等类，<a id="a-Y"></a>依之而住。<a id="a-Z"></a>是诸众生，<a id="a-a"></a>以佛威力，<a id="a-b"></a>不为贪欲、<a id="a-c"></a>瞋、<a id="a-d"></a>痴所恼，<a id="a-e"></a>不相茹食，<a id="a-f"></a>共相亲爱犹如母子。</p>
  <p id="ag">是山王中多诸杂树，<a id="a-h"></a>丛林蓊郁，<a id="a-i"></a>枝叶繁荣，<a id="a-j"></a>谓天木香树、<a id="a-k"></a>庵摩罗树、<a id="a-l"></a>甄叔迦树、<a id="a-m"></a>尼俱陀树、<a id="a-n"></a>栴檀、<a id="a-o"></a>沉水，<a id="a-p"></a>如是等树，<a id="a-q"></a>无不备有。<a id="a-r"></a>复有水陆无量杂华，<a id="a-s"></a>所谓阿提目多华、<a id="a-t"></a>瞻婆香华、<a id="a-u"></a>波吒罗华、<a id="a-v"></a>婆师迦华、<a id="a-w"></a>苏曼那华、<a id="a-x"></a>由提迦华、<a id="a-y"></a>优钵罗华、<a id="a-z"></a>波头摩华、<a id="a-10"></a>俱物头华、<a id="a-11"></a>芬陀利华、<a id="a-12"></a>迦罗娑华、<a id="a-13"></a>摩诃迦罗娑华，<a id="a-14"></a>如是等类诸杂名华，<a id="a-15"></a>光饰山王处处充遍。</p>
  <p id="a16">是山王中常于夜半，<a id="a-17"></a>兴大密云，<a id="a-18"></a>轻雷细雨，<a id="a-19"></a>从初至末渐遍其山。<a id="a-1A"></a>八功德水流滋普洽，<a id="a-1B"></a>如[殻/牛]乳顷廓然消散，<a id="a-1C"></a>凉风微动适悦身心。<a id="a-1D"></a>是山王中所住众生，<a id="a-1E"></a>及诸卉木，<a id="a-1F"></a>滋润光泽。<a id="a-1G"></a>如妙华鬘微加水洒，<a id="a-1H"></a>光色鲜明，<a id="a-1I"></a>倍更增胜；<a id="a-1J"></a>此山王中众生草木，<a id="a-1K"></a>含滋发晖亦复如是。<a id="a-1L"></a>而此山中生诸软草，<a id="a-1M"></a>靃靡右旋，<a id="a-1N"></a>色香具足，<a id="a-1O"></a>青绿晖映如孔雀咽。<a id="a-1P"></a>其香喻若婆师迦华，<a id="a-1Q"></a>其触又类轻兜罗绵。<a id="a-1R"></a>枝叶华果繁荣茂盛，<a id="a-1S"></a>未尝有一不具足者。<a id="a-1T"></a>山地柔软无伤趾步，<a id="a-1U"></a>下足之时陷深四指，<a id="a-1V"></a>举足之时还复如故。<a id="a-1W"></a>其中多有陂泉池沼，<a id="a-1X"></a>清冷盈满生杂莲华，<a id="a-1Y"></a>青、<a id="a-1Z"></a>黄、<a id="a-1a"></a>赤、<a id="a-1b"></a>白、<a id="a-1c"></a>红、<a id="a-1d"></a>紫、<a id="a-1e"></a>玻瓈、<a id="a-1f"></a>金、<a id="a-1g"></a>火等色，<a id="a-1h"></a>大如车轮，<a id="a-1i"></a>香气普熏一踰缮那。</p>
  <p id="a1j">是山王顶生于大妙宝莲华座，<a id="a-1k"></a>无降伏宝帝青金刚以为其茎，<a id="a-1l"></a>大吠琉璃为诸宝铎，<a id="a-1m"></a>瞻部檀金为广净叶，<a id="a-1n"></a>顺时清净栴檀为台，<a id="a-1o"></a>玛瑙宝王以为其须。<a id="a-1p"></a>其华纵广犹如大海，<a id="a-1q"></a>十亿阿修罗王常所执持，<a id="a-1r"></a>十亿杂色摩尼宝网弥覆其上，<a id="a-1s"></a>十亿龙王雨妙香雨，<a id="a-1t"></a>十亿金翅鸟王口衔缯彩，<a id="a-1u"></a>十亿紧那罗王至诚瞻仰，<a id="a-1v"></a>十亿摩睺罗伽王虔恭俯视，<a id="a-1w"></a>十亿乾闼婆王歌咏赞叹，<a id="a-1x"></a>十亿百千诸大天帝兴布瑞云而雨末香、<a id="a-1y"></a>烧香、<a id="a-1z"></a>衣服、<a id="a-20"></a>华鬘、<a id="a-21"></a>幢幡、<a id="a-22"></a>宝盖，<a id="a-23"></a>十亿梵王曲躬恭敬，<a id="a-24"></a>十亿净居天众合掌顶礼，<a id="a-25"></a>十亿转轮人王七宝侍从来至其所，<a id="a-26"></a>十亿海王从大海出而敬礼之，<a id="a-27"></a>十亿光明摩尼宝以为照曜，<a id="a-28"></a>十亿净福摩尼宝珠为胜庄严，<a id="a-29"></a>十亿遍照摩尼宝为无垢藏，<a id="a-2A"></a>十亿妙光摩尼宝为大照明，<a id="a-2B"></a>十亿杂色摩尼藏宝而为遍照，<a id="a-2C"></a>赡部幢宝为善安持，<a id="a-2D"></a>十亿金刚师子摩尼宝难胜庄严，<a id="a-2E"></a>十亿日藏摩尼宝间错厕填广大严饰，<a id="a-2F"></a>十亿不思议摩尼宝出种种色为妙庄严，<a id="a-2G"></a>十亿如意宝出无尽庄严。<a id="a-2H"></a>是大莲华，<a id="a-2I"></a>从于如来超过世间善根所生，<a id="a-2J"></a>菩萨志意之所爱慕，<a id="a-2K"></a>遍现诸方；<a id="a-2L"></a>从如幻法出善法业生，<a id="a-2M"></a>以无诤法性理趣庄严如梦法性，<a id="a-2N"></a>以无行法印顺无著理，<a id="a-2O"></a>遍满十方一切法界，<a id="a-2P"></a>是顺佛境功德所致。<a id="a-2Q"></a>若于无量阿僧祇劫，<a id="a-2R"></a>叹其色相功德庄严，<a id="a-2S"></a>不可穷尽。</p>
  <p id="a2T">尔时，<a id="a-2U"></a>世尊于其华上结跏趺坐，<a id="a-2V"></a>与大比丘众八千人俱，<a id="a-2W"></a>其名曰：<a id="a-2X"></a>尊者阿若憍陈如、<a id="a-2Y"></a>尊者阿湿婆氏多、<a id="a-2Z"></a>尊者摩史波、<a id="a-2a"></a>摩诃男优陀夷、<a id="a-2b"></a>耶舍、<a id="a-2c"></a>富那、<a id="a-2d"></a>无垢、<a id="a-2e"></a>善臂、<a id="a-2f"></a>憍梵钵提、<a id="a-2g"></a>优楼频螺迦葉、<a id="a-2h"></a>那提迦葉、<a id="a-2i"></a>摩诃迦葉、<a id="a-2j"></a>舍利弗、<a id="a-2k"></a>大目乾连、<a id="a-2l"></a>阿那律、<a id="a-2m"></a>须菩提、<a id="a-2n"></a>离波多、<a id="a-2o"></a>富楼那弥多罗尼子、<a id="a-2p"></a>优波离、<a id="a-2q"></a>罗睺罗、<a id="a-2r"></a>难陀等，<a id="a-2s"></a>而为上首。<a id="a-2t"></a>悉皆觉悟自性谛理，<a id="a-2u"></a>现证实际，<a id="a-2v"></a>入法本性，<a id="a-2w"></a>渡诸有海，<a id="a-2x"></a>行于如来虚空之行。<a id="a-2y"></a>悉能永断随眠结缚，<a id="a-2z"></a>而于摄藏，<a id="a-30"></a>住无所住，<a id="a-31"></a>行空寂静，<a id="a-32"></a>于如来所永断疑惑，<a id="a-33"></a>入佛智海胜信道中。<a id="a-34"></a>利益世间为不请友，<a id="a-35"></a>常能卫护一切众生，<a id="a-36"></a>与诸有情为不舍友。<a id="a-37"></a>通达佛法，<a id="a-38"></a>所行境界守护圣法，<a id="a-39"></a>誓愿受持诸佛正教，<a id="a-3A"></a>现前得生如来种性，<a id="a-3B"></a>善能趣向一切智智。</p>
  <p id="a3C">复有菩萨摩诃萨众八千人俱，<a id="a-3D"></a>普贤菩萨、<a id="a-3E"></a>文殊师利菩萨等而为上首，<a id="a-3F"></a>所谓最上智智菩萨、<a id="a-3G"></a>最上宝智菩萨、<a id="a-3H"></a>一切语言智菩萨、<a id="a-3I"></a>无著智菩萨、<a id="a-3J"></a>华上智菩萨、<a id="a-3K"></a>日上智菩萨、<a id="a-3L"></a>月上智菩萨、<a id="a-3M"></a>无垢上智菩萨、<a id="a-3N"></a>金刚智菩萨、<a id="a-3O"></a>远尘智菩萨、<a id="a-3P"></a>光幢菩萨、<a id="a-3Q"></a>妙高幢菩萨、<a id="a-3R"></a>宝幢菩萨、<a id="a-3S"></a>无碍幢菩萨、<a id="a-3T"></a>华幢菩萨、<a id="a-3U"></a>净幢菩萨、<a id="a-3V"></a>日幢菩萨、<a id="a-3W"></a>端严幢菩萨、<a id="a-3X"></a>离垢幢菩萨、<a id="a-3Y"></a>遍照幢菩萨、<a id="a-3Z"></a>陀罗尼威德菩萨、<a id="a-3a"></a>宝威德菩萨、<a id="a-3b"></a>大威德菩萨、<a id="a-3c"></a>金刚智威德菩萨、<a id="a-3d"></a>无垢威德菩萨、<a id="a-3e"></a>日威德菩萨、<a id="a-3f"></a>月威德菩萨、<a id="a-3g"></a>福山威德菩萨、<a id="a-3h"></a>智照威德菩萨、<a id="a-3i"></a>普胜威德菩萨、<a id="a-3j"></a>地藏菩萨、<a id="a-3k"></a>虚空藏菩萨、<a id="a-3l"></a>莲华藏菩萨、<a id="a-3m"></a>宝藏菩萨、<a id="a-3n"></a>日藏菩萨、<a id="a-3o"></a>清净功德藏菩萨、<a id="a-3p"></a>法海藏菩萨、<a id="a-3q"></a>遍照藏菩萨、<a id="a-3r"></a>齐藏菩萨、<a id="a-3s"></a>胜莲华藏菩萨、<a id="a-3t"></a>日眼菩萨、<a id="a-3u"></a>净眼菩萨、<a id="a-3v"></a>无垢眼菩萨、<a id="a-3w"></a>无碍眼菩萨、<a id="a-3x"></a>普明眼菩萨、<a id="a-3y"></a>善利智眼菩萨、<a id="a-3z"></a>金刚眼菩萨、<a id="a-40"></a>宝眼菩萨、<a id="a-41"></a>虚空眼菩萨、<a id="a-42"></a>普眼菩萨、<a id="a-43"></a>天冠菩萨、<a id="a-44"></a>照法界摩尼冠菩萨、<a id="a-45"></a>妙菩提摩尼冠菩萨、<a id="a-46"></a>照十方冠菩萨、<a id="a-47"></a>出现一切佛藏冠菩萨、<a id="a-48"></a>超一切世间冠菩萨、<a id="a-49"></a>普照冠菩萨、<a id="a-4A"></a>无映蔽冠菩萨、<a id="a-4B"></a>执持一切如来师子座冠菩萨、<a id="a-4C"></a>普照法界虚空冠菩萨、<a id="a-4D"></a>梵王髻菩萨、<a id="a-4E"></a>龙王髻菩萨、<a id="a-4F"></a>一切佛变化影像髻菩萨、<a id="a-4G"></a>妙菩提髻菩萨、<a id="a-4H"></a>一切愿海音声摩尼王髻菩萨、<a id="a-4I"></a>放一切如来圆光摩尼宝雷声髻菩萨、<a id="a-4J"></a>一切虚空无差别表示摩尼宝网覆髻菩萨、<a id="a-4K"></a>一切如来法轮声髻菩萨、<a id="a-4L"></a>一切三世名轮声髻菩萨、<a id="a-4M"></a>大光菩萨、<a id="a-4N"></a>无垢光菩萨、<a id="a-4O"></a>宝光菩萨、<a id="a-4P"></a>离尘光菩萨、<a id="a-4Q"></a>照光菩萨、<a id="a-4R"></a>法光菩萨、<a id="a-4S"></a>寂静光菩萨、<a id="a-4T"></a>日光菩萨、<a id="a-4U"></a>神变光菩萨、<a id="a-4V"></a>天光菩萨、<a id="a-4W"></a>福光菩萨、<a id="a-4X"></a>智光菩萨、<a id="a-4Y"></a>法光明菩萨、<a id="a-4Z"></a>神通光菩萨、<a id="a-4a"></a>光照菩萨、<a id="a-4b"></a>华光菩萨、<a id="a-4c"></a>宝光菩萨、<a id="a-4d"></a>觉光明菩萨、<a id="a-4e"></a>梵光菩萨、<a id="a-4f"></a>普照光菩萨、<a id="a-4g"></a>梵音菩萨、<a id="a-4h"></a>海音菩萨、<a id="a-4i"></a>地吼音菩萨、<a id="a-4j"></a>世间王音菩萨、<a id="a-4k"></a>山王音菩萨、<a id="a-4l"></a>山王相击音菩萨、<a id="a-4m"></a>遍法界音菩萨、<a id="a-4n"></a>一切法海雷音菩萨、<a id="a-4o"></a>摧伏诸魔音菩萨、<a id="a-4p"></a>大悲理趣云雷音菩萨、<a id="a-4q"></a>遍息一切世间苦恼音菩萨、<a id="a-4r"></a>法胜涌菩萨、<a id="a-4s"></a>殊胜涌菩萨、<a id="a-4t"></a>智胜涌菩萨、<a id="a-4u"></a>福须弥胜涌菩萨、<a id="a-4v"></a>功德最胜涌菩萨、<a id="a-4w"></a>名闻胜涌菩萨、<a id="a-4x"></a>普光胜涌菩萨、<a id="a-4y"></a>大慈胜涌菩萨、<a id="a-4z"></a>智照胜涌菩萨、<a id="a-50"></a>如来种姓胜涌菩萨、<a id="a-51"></a>实德菩萨、<a id="a-52"></a>光德菩萨、<a id="a-53"></a>胜德菩萨、<a id="a-54"></a>法涌德菩萨、<a id="a-55"></a>遍照德菩萨、<a id="a-56"></a>法德菩萨、<a id="a-57"></a>月德菩萨、<a id="a-58"></a>虚空德菩萨、<a id="a-59"></a>宝德菩萨、<a id="a-5A"></a>光德菩萨、<a id="a-5B"></a>智德菩萨、<a id="a-5C"></a>婆罗帝王菩萨、<a id="a-5D"></a>法帝王菩萨、<a id="a-5E"></a>象帝王菩萨、<a id="a-5F"></a>梵帝王菩萨、<a id="a-5G"></a>山帝王菩萨、<a id="a-5H"></a>众帝王菩萨、<a id="a-5I"></a>天帝王菩萨、<a id="a-5J"></a>寂静帝王菩萨、<a id="a-5K"></a>不动帝王菩萨、<a id="a-5L"></a>最胜帝王菩萨、<a id="a-5M"></a>菩提寂静声菩萨、<a id="a-5N"></a>无著声菩萨、<a id="a-5O"></a>地声菩萨、<a id="a-5P"></a>大海声菩萨、<a id="a-5Q"></a>音声菩萨、<a id="a-5R"></a>照法声菩萨、<a id="a-5S"></a>虚空声菩萨、<a id="a-5T"></a>一切声菩萨、<a id="a-5U"></a>善根雷声菩萨、<a id="a-5V"></a>发悟本愿声菩萨、<a id="a-5W"></a>摧一切魔军声菩萨、<a id="a-5X"></a>智须弥觉菩萨、<a id="a-5Y"></a>虚空觉菩萨、<a id="a-5Z"></a>清净觉菩萨、<a id="a-5a"></a>无碍觉菩萨、<a id="a-5b"></a>开悟觉菩萨、<a id="a-5c"></a>照三世觉菩萨、<a id="a-5d"></a>宝觉菩萨、<a id="a-5e"></a>广大觉菩萨、<a id="a-5f"></a>普光觉菩萨、<a id="a-5g"></a>法界理趣照觉菩萨。<a id="a-5h"></a>如是等菩萨摩诃萨八千人俱，<a id="a-5i"></a>皆悉安住普贤愿行：<a id="a-5j"></a>所行无著者，<a id="a-5k"></a>普遍一切诸佛刹故；<a id="a-5l"></a>变无边身者，<a id="a-5m"></a>亲近一切佛如来故；<a id="a-5n"></a>所缘无际限境界清净者，<a id="a-5o"></a>了知一切佛神变故；<a id="a-5p"></a>趣无量者，<a id="a-5q"></a>往诣诸佛现等觉处无休息故；<a id="a-5r"></a>无边光明者，<a id="a-5s"></a>于一切法实相海中得无边智光明故；<a id="a-5t"></a>无边劫中说功德无尽者，<a id="a-5u"></a>辩才清净故；<a id="a-5v"></a>等虚空界者，<a id="a-5w"></a>智所行境清净故；<a id="a-5x"></a>无所依者，<a id="a-5y"></a>随世意乐现色身故；<a id="a-5z"></a>能离翳者，<a id="a-60"></a>了知无有众生界故；<a id="a-61"></a>虚空智慧者，<a id="a-62"></a>放光明网遍法界故；<a id="a-63"></a>究竟寂静者，<a id="a-64"></a>最寂静心故；<a id="a-65"></a>一切陀罗尼种性智境界者，<a id="a-66"></a>于三摩地勇猛无畏者，<a id="a-67"></a>眼住法界尽其际者，<a id="a-68"></a>于一切法住无所得者，<a id="a-69"></a>游无边智海者，<a id="a-6A"></a>已度智彼岸者，<a id="a-6B"></a>般若波罗蜜多者，<a id="a-6C"></a>般若波罗蜜多到一切世间波罗蜜者，<a id="a-6D"></a>于三摩地彼岸得自在者。</p>
  <p id="a6E">复有五百比丘尼俱，<a id="a-6F"></a>其名曰：<a id="a-6G"></a>摩诃波阇波提比丘尼、<a id="a-6H"></a>瞿昙弥比丘尼、<a id="a-6I"></a>安隐比丘尼、<a id="a-6J"></a>优钵罗华比丘尼、<a id="a-6K"></a>瘦瞿昙弥比丘尼、<a id="a-6L"></a>耶输陀罗比丘尼等，<a id="a-6M"></a>而为上首。<a id="a-6N"></a>复有五百优婆塞俱，<a id="a-6O"></a>其名曰：<a id="a-6P"></a>善威德优婆塞、<a id="a-6Q"></a>天威德优婆塞、<a id="a-6R"></a>慧光优婆塞、<a id="a-6S"></a>名称威德优婆塞、<a id="a-6T"></a>超名称威德优婆塞、<a id="a-6U"></a>善慧优婆塞、<a id="a-6V"></a>月德优婆塞、<a id="a-6W"></a>月欢喜优婆塞、<a id="a-6X"></a>大欢喜优婆塞、<a id="a-6Y"></a>罗睺贤优婆塞、<a id="a-6Z"></a>大贤优婆塞等，<a id="a-6a"></a>而为上首。<a id="a-6b"></a>复有五百优婆夷俱，<a id="a-6c"></a>其名曰：<a id="a-6d"></a>大光优婆夷、<a id="a-6e"></a>善光优婆夷、<a id="a-6f"></a>善身优婆夷、<a id="a-6g"></a>可乐身优婆夷、<a id="a-6h"></a>贤德优婆夷、<a id="a-6i"></a>月光优婆夷、<a id="a-6j"></a>光明优婆夷、<a id="a-6k"></a>胜光优婆夷、<a id="a-6l"></a>善眼优婆夷等，<a id="a-6m"></a>而为上首。<a id="a-6n"></a>及余无量天、<a id="a-6o"></a>龙、<a id="a-6p"></a>夜叉、<a id="a-6q"></a>乾闼婆、<a id="a-6r"></a>阿修罗、<a id="a-6s"></a>迦楼罗、<a id="a-6t"></a>紧那罗、<a id="a-6u"></a>摩睺罗伽等，<a id="a-6v"></a>围绕恭敬，<a id="a-6w"></a>而为说法。<a id="a-6x"></a>所谓广说三律仪品，<a id="a-6y"></a>一切如来毗奈耶法，<a id="a-6z"></a>开现一切诸菩萨行，<a id="a-70"></a>明照法界入诸法门，<a id="a-71"></a>能净庄严一切佛刹，<a id="a-72"></a>摧诸邪论降伏魔怨，<a id="a-73"></a>令众生界心得欢喜；<a id="a-74"></a>开晓有情稠林之心，<a id="a-75"></a>随众生意而为宣说；<a id="a-76"></a>开示照曜众生诸根，<a id="a-77"></a>令其转趣。</p>
  <p id="a78">尔时，<a id="a-79"></a>尊者摩诃迦葉，<a id="a-7A"></a>从座而起，<a id="a-7B"></a>偏袒右肩，<a id="a-7C"></a>右膝著地，<a id="a-7D"></a>合掌向佛，<a id="a-7E"></a>白佛言：<a id="a-7F"></a>“世尊，<a id="a-7G"></a>若诸众生，<a id="a-7H"></a>求于佛法力无畏者，<a id="a-7I"></a>摄受何法而修行之？<a id="a-7J"></a>摄受何法增长成熟诸如来道？<a id="a-7K"></a>摄受何法取诸功德，<a id="a-7L"></a>增长证入阿耨多罗三藐三菩提，<a id="a-7M"></a>得不退转？<a id="a-7N"></a>”</p>
  <p id="a7O">佛告大迦葉言：<a id="a-7P"></a>“善哉！<a id="a-7Q"></a>善哉！<a id="a-7R"></a>迦葉，<a id="a-7S"></a>汝今所问，<a id="a-7T"></a>多所安隐，<a id="a-7U"></a>哀愍世间！<a id="a-7V"></a>义利饶益安乐人天，<a id="a-7W"></a>乃能问佛如是之事！<a id="a-7X"></a>汝今谛听，<a id="a-7Y"></a>善思念之，<a id="a-7Z"></a>吾当为汝分别解说。<a id="a-7a"></a>”时，<a id="a-7b"></a>大迦葉及诸大众，<a id="a-7c"></a>受教而听。</p>
  <p id="a7d">佛告迦葉：<a id="a-7e"></a>“若诸众生，<a id="a-7f"></a>求佛智慧力无畏者，<a id="a-7g"></a>是等众生，<a id="a-7h"></a>无有少法为其可得，<a id="a-7i"></a>无所依倚种诸善根。</p>
  <p id="a7j">“迦葉，<a id="a-7k"></a>菩萨乃至求于阿耨多罗三藐三菩提时，<a id="a-7l"></a>有所得者即为著想。<a id="a-7m"></a>若著想者，<a id="a-7n"></a>于佛法外起有为想，<a id="a-7o"></a>于有为外起无为想，<a id="a-7p"></a>即于佛法而生想著及起解执。<a id="a-7q"></a>起解执时，<a id="a-7r"></a>于佛法中坚住不舍，<a id="a-7s"></a>当知是人不名为向无上佛道。<a id="a-7t"></a>何以故？<a id="a-7u"></a>以于佛法起想执我而作勤修，<a id="a-7v"></a>则与我执数相应故而不舍离，<a id="a-7w"></a>则分别所分别。<a id="a-7x"></a>由是分别所分别处，<a id="a-7y"></a>则为所害，<a id="a-7z"></a>若为所害则便驰骋，<a id="a-80"></a>若驰骋者则有流转，<a id="a-81"></a>若流转者则有贯穿，<a id="a-82"></a>有贯穿者则有妄想，<a id="a-83"></a>有妄想者则有分别，<a id="a-84"></a>有分别者则增妄想，<a id="a-85"></a>若增妄想则有遍计，<a id="a-86"></a>若有遍计则离寂静，<a id="a-87"></a>若离寂静则有随逐，<a id="a-88"></a>若有随逐则有游行，<a id="a-89"></a>若有游行则便失坏。<a id="a-8A"></a>云何失坏？<a id="a-8B"></a>谓失安隐。<a id="a-8C"></a>云何安隐？<a id="a-8D"></a>谓无分别。<a id="a-8E"></a>若失坏者则便常入，<a id="a-8F"></a>若常入者则便亲近，<a id="a-8G"></a>若亲近者则有随眠，<a id="a-8H"></a>若有随眠则有相续，<a id="a-8I"></a>若有相续则增相续，<a id="a-8J"></a>若增相续则遍相续，<a id="a-8K"></a>若遍相续语则狂乱，<a id="a-8L"></a>语若狂乱则便诳惑，<a id="a-8M"></a>若有诳惑则便忧恼，<a id="a-8N"></a>有忧恼者则有悔恨，<a id="a-8O"></a>若有悔恨则依倚无明，<a id="a-8P"></a>为忧喜损害。<a id="a-8Q"></a>而于是中，<a id="a-8R"></a>无有少法可为依倚。<a id="a-8S"></a>然从妄想流澍生故，<a id="a-8T"></a>为想系缚；<a id="a-8U"></a>从想系缚则想相续故名想缚，<a id="a-8V"></a>无有实处。<a id="a-8W"></a>一切贪处、<a id="a-8X"></a>忿瞋痴处，<a id="a-8Y"></a>皆是虚妄遍计分别增分别，<a id="a-8Z"></a>遍计度增计度，<a id="a-8a"></a>是故彼人不能速得阿耨多罗三藐三菩提。</p>
  <p id="a8b">“迦葉，<a id="a-8c"></a>是名爱处。<a id="a-8d"></a>何名爱处？<a id="a-8e"></a>无有定法名之为爱、<a id="a-8f"></a>名为爱者、<a id="a-8g"></a>名爱处所。<a id="a-8h"></a>然有爱者但由坚著，<a id="a-8i"></a>若坚著时为虚空爱。<a id="a-8j"></a>若虚空爱生执著者，<a id="a-8k"></a>彼人即当得爱执著、<a id="a-8l"></a>我爱执著者、<a id="a-8m"></a>众生爱执著者、<a id="a-8n"></a>善不善爱执著者。<a id="a-8o"></a>迦葉，<a id="a-8p"></a>是人则于一切空法起非空分别，<a id="a-8q"></a>则于非物而生物想。<a id="a-8r"></a>何谓为物？<a id="a-8s"></a>谓以菩提。<a id="a-8t"></a>若以菩提为其物者，<a id="a-8u"></a>彼彼众生由我想故。<a id="a-8v"></a>而有我想即非菩萨；<a id="a-8w"></a>于是中想若不可得，<a id="a-8x"></a>彼中想者亦不可得，<a id="a-8y"></a>是名我想无真实句，<a id="a-8z"></a>此即增语所谓我想。<a id="a-90"></a>若复有能圆满萨埵，<a id="a-91"></a>则圆满菩提。<a id="a-92"></a>何谓菩提？<a id="a-93"></a>所谓圆满犹如于幻。<a id="a-94"></a>云何如幻？<a id="a-95"></a>谓说大我想者、<a id="a-96"></a>大命想者，<a id="a-97"></a>若复以想依止想者，<a id="a-98"></a>则由非想依止非想；<a id="a-99"></a>若以非想依非想者，<a id="a-9A"></a>则由狂醉故醉；<a id="a-9B"></a>若由狂醉故醉，<a id="a-9C"></a>则以苦逐苦；<a id="a-9D"></a>若以苦逐苦者，<a id="a-9E"></a>则彼彼如来皆说安住狂言驰骋者。<a id="a-9F"></a>何故名住狂言驰骋者？<a id="a-9G"></a>谓增作意，<a id="a-9H"></a>若增作意则有贡高，<a id="a-9I"></a>若有贡高则有言说，<a id="a-9J"></a>若有言说则便增说，<a id="a-9K"></a>若有增说如来记之。<a id="a-9L"></a>是言说者、<a id="a-9M"></a>教授者、<a id="a-9N"></a>所持者，<a id="a-9O"></a>是故诸法皆从作意而得生长。</p>
  <p id="a9P">“迦葉，<a id="a-9Q"></a>如上空中有云聚起，<a id="a-9R"></a>不从东、<a id="a-9S"></a>西、<a id="a-9T"></a>南、<a id="a-9U"></a>北、<a id="a-9V"></a>四维、<a id="a-9W"></a>上、<a id="a-9X"></a>下而来。<a id="a-9Y"></a>是故如来名实语者，<a id="a-9Z"></a>知是云聚非十方来，<a id="a-9a"></a>如实说之，<a id="a-9b"></a>以其义说，<a id="a-9c"></a>理相应说，<a id="a-9d"></a>以实理说。<a id="a-9e"></a>言云聚者，<a id="a-9f"></a>则为非聚，<a id="a-9g"></a>故名云聚。<a id="a-9h"></a>何名云聚？<a id="a-9i"></a>以其各别起相状故。<a id="a-9j"></a>云何种类各别相状？<a id="a-9k"></a>以种种相皆是广大，<a id="a-9l"></a>迷惑相续，<a id="a-9m"></a>而于其中无少大相以为可得。<a id="a-9n"></a>汝观云聚起广大相，<a id="a-9o"></a>则为非相。<a id="a-9p"></a>若非想者，<a id="a-9q"></a>但由毕竟广大之相，<a id="a-9r"></a>非实云聚。<a id="a-9s"></a>迦葉，<a id="a-9t"></a>譬如有人语他人曰：<a id="a-9u"></a>‘可共往诣荫处坐耶？<a id="a-9v"></a>’智者言曰：<a id="a-9w"></a>‘我不往坐。<a id="a-9x"></a>’彼作是言：<a id="a-9y"></a>‘我于今者不作是说，<a id="a-9z"></a>但言是荫。<a id="a-A0"></a>’尔时，<a id="a-A1"></a>智者复语彼言：<a id="a-A2"></a>‘汝言荫者，<a id="a-A3"></a>即是非荫。<a id="a-A4"></a>’迦葉，<a id="a-A5"></a>汝观彼人，<a id="a-A6"></a>乃至随俗犹能觉了。<a id="a-A7"></a>如是，<a id="a-A8"></a>如是，<a id="a-A9"></a>迦葉，<a id="a-AA"></a>如来如实了知诸法真实理性，<a id="a-AB"></a>于大众中正师子吼。</p>
  <p id="aAC">“复次，<a id="a-AD"></a>迦葉，<a id="a-AE"></a>如来乐欲于随顺法住非顺想。<a id="a-AF"></a>于诸众生所有我想，<a id="a-AG"></a>于如来所是第一义。<a id="a-AH"></a>何以故？<a id="a-AI"></a>如来今者已知彼想，<a id="a-AJ"></a>悉知一切众生想者即为非想，<a id="a-AK"></a>此是最胜秘密之言。<a id="a-AL"></a>或有愚夫而生违背与如来诤，<a id="a-AM"></a>是故我言：<a id="a-AN"></a>‘世与我诤，<a id="a-AO"></a>我不与世诤。<a id="a-AP"></a>’云何名世？<a id="a-AQ"></a>所谓众生。<a id="a-AR"></a>何故众生名之为世？<a id="a-AS"></a>如来了知如是世间，<a id="a-AT"></a>是故众生名之为世。<a id="a-AU"></a>如彼愚夫异生之解，<a id="a-AV"></a>则便坏灭，<a id="a-AW"></a>极为所害。<a id="a-AX"></a>此是彼等常得信住，<a id="a-AY"></a>随其世俗所谓无明。<a id="a-AZ"></a>何以故？<a id="a-Aa"></a>彼居大闇名住世者，<a id="a-Ab"></a>若住世者则便有贪，<a id="a-Ac"></a>若有贪者则便有瞋，<a id="a-Ad"></a>若有瞋者则便有痴，<a id="a-Ae"></a>若有痴者则为不净，<a id="a-Af"></a>若不净者则便相违。<a id="a-Ag"></a>与谁相违？<a id="a-Ah"></a>所谓如来及声闻众。<a id="a-Ai"></a>若相违者则便乖背，<a id="a-Aj"></a>若乖背者则重相违，<a id="a-Ak"></a>重相违者则乐于有，<a id="a-Al"></a>乐于有者心则求之，<a id="a-Am"></a>求于有者则便遍求，<a id="a-An"></a>若遍求者则不知足，<a id="a-Ao"></a>不知足者则多所作，<a id="a-Ap"></a>多所作者则便多欲，<a id="a-Aq"></a>若多欲者彼则随眠于三界中，<a id="a-Ar"></a>若随眠三界则令他随眠，<a id="a-As"></a>令他随眠者彼则随流亦随流行者，<a id="a-At"></a>若是随流随流行者则趣于死，<a id="a-Au"></a>若趣死者则不趣涅槃，<a id="a-Av"></a>不趣涅槃者则至非行处，<a id="a-Aw"></a>至非行处者则趣地狱。<a id="a-Ax"></a>如是，<a id="a-Ay"></a>迦葉，<a id="a-Az"></a>由不祥法与之相应，<a id="a-B0"></a>瞋忿毒心及不覆蔽，<a id="a-B1"></a>不覆蔽者不观我想，<a id="a-B2"></a>不观察者作一合想，<a id="a-B3"></a>不能销灭我及我所。<a id="a-B4"></a>何名为我执？<a id="a-B5"></a>不实故，<a id="a-B6"></a>住种种想造诸世业，<a id="a-B7"></a>若如是者，<a id="a-B8"></a>彼执我相以为其我。<a id="a-B9"></a>何名我所？<a id="a-BA"></a>谓贪欲，<a id="a-BB"></a>故名为我所。<a id="a-BC"></a>以于诸欲与身和合即起贪心，<a id="a-BD"></a>起贪著已能坏戒蕴，<a id="a-BE"></a>便于他所生不善心，<a id="a-BF"></a>由瞋覆蔽互相轻毁，<a id="a-BG"></a>及于财物摄为己有，<a id="a-BH"></a>亲近守护，<a id="a-BI"></a>是名我所。<a id="a-BJ"></a>有我所者则有流转，<a id="a-BK"></a>有流转者则有迷惑，<a id="a-BL"></a>有迷惑者则有诽谤，<a id="a-BM"></a>有诽谤者则有嗔恚，<a id="a-BN"></a>有嗔恚者则有吞害，<a id="a-BO"></a>有吞害者则为所烧，<a id="a-BP"></a>为所烧者则便遍烧。<a id="a-BQ"></a>如是等过皆由贪欲，<a id="a-BR"></a>起男女想及以命想是我所有，<a id="a-BS"></a>名为我所。<a id="a-BT"></a>以是义故，<a id="a-BU"></a>说我所者则骂己身。<a id="a-BV"></a>一切愚夫，<a id="a-BW"></a>以我随眠为愚夫法，<a id="a-BX"></a>是故说之以为我所。<a id="a-BY"></a>迦葉，<a id="a-BZ"></a>若有众生不闻此法，<a id="a-Ba"></a>而说菩提及菩萨行，<a id="a-Bb"></a>则为非行。<a id="a-Bc"></a>言菩萨行者，<a id="a-Bd"></a>实无所行是菩萨行。</p>
  <p id="aBe">“复次，<a id="a-Bf"></a>迦葉，<a id="a-Bg"></a>若诸菩萨得行圆满，<a id="a-Bh"></a>无有缺减，<a id="a-Bi"></a>清净、<a id="a-Bj"></a>极清净、<a id="a-Bk"></a>遍清净者，<a id="a-Bl"></a>是人则能说此大法，<a id="a-Bm"></a>名有势力勇猛精进。<a id="a-Bn"></a>其所说法等于虚空而无积聚，<a id="a-Bo"></a>为如理者、<a id="a-Bp"></a>有功德者、<a id="a-Bq"></a>能修行者，<a id="a-Br"></a>终不为彼不如理者、<a id="a-Bs"></a>无功德者、<a id="a-Bt"></a>不修行者。<a id="a-Bu"></a>汝等应当受持此法，<a id="a-Bv"></a>于是法中勿生执著。<a id="a-Bw"></a>何以故？<a id="a-Bx"></a>如来所说最为第一，<a id="a-By"></a>为于最上应供有情而发问故，<a id="a-Bz"></a>我以胜法而为解说。<a id="a-C0"></a>云何胜法？<a id="a-C1"></a>谓无法想。</p>
  <p id="aC2">“迦葉，<a id="a-C3"></a>如是菩萨具足护持最初净戒，<a id="a-C4"></a>心不贡高，<a id="a-C5"></a>不造无间业，<a id="a-C6"></a>不犯比丘尼，<a id="a-C7"></a>亦不亲近诸俗人家，<a id="a-C8"></a>远离杀生及不与取、<a id="a-C9"></a>欲邪行法，<a id="a-CA"></a>离虚诳语，<a id="a-CB"></a>离间粗恶杂秽语言，<a id="a-CC"></a>远离欲贪、<a id="a-CD"></a>嗔恚、<a id="a-CE"></a>邪见，<a id="a-CF"></a>既不自恼亦不恼他，<a id="a-CG"></a>不与欲俱亦不受欲，<a id="a-CH"></a>不为博戏亦不教化，<a id="a-CI"></a>终不亲近不男之人，<a id="a-CJ"></a>不往淫女、<a id="a-CK"></a>寡妇、<a id="a-CL"></a>处女之家，<a id="a-CM"></a>不近他妻，<a id="a-CN"></a>亦不亲近罗捕鱼鸟、<a id="a-CO"></a>畋猎魁脍旃荼罗等，<a id="a-CP"></a>于饮酒人不执其手而与斗诤。<a id="a-CQ"></a>离此诸事，<a id="a-CR"></a>如避恶狗旃荼罗辈。<a id="a-CS"></a>由住慈心，<a id="a-CT"></a>于彼一切所远离者，<a id="a-CU"></a>乃至不起一念恶心。<a id="a-CV"></a>有二十处应当远离。<a id="a-CW"></a>何等二十？<a id="a-CX"></a>谓离女人，<a id="a-CY"></a>亦不与他调戏、<a id="a-CZ"></a>粗言、<a id="a-Ca"></a>论义、<a id="a-Cb"></a>诤讼；<a id="a-Cc"></a>于父母处及佛法僧，<a id="a-Cd"></a>离不恭敬；<a id="a-Ce"></a>若诸女人减二十众，<a id="a-Cf"></a>不为说法；<a id="a-Cg"></a>除有男子，<a id="a-Ch"></a>终不往诣比丘尼僧说法会处；<a id="a-Ci"></a>不应问讯诸比丘尼；<a id="a-Cj"></a>不与女人作其书疏；<a id="a-Ck"></a>或为他人传书送彼，<a id="a-Cl"></a>应付丈夫，<a id="a-Cm"></a>勿付妇女；<a id="a-Cn"></a>于一切时亲族别请终不受之；<a id="a-Co"></a>不以欲心经须臾顷住女人前；<a id="a-Cp"></a>又亦不应舍离本居，<a id="a-Cq"></a>往其屏处而与女人共为谈说；<a id="a-Cr"></a>不得随逐比丘尼行；<a id="a-Cs"></a>若比丘尼所施衣服不应受用，<a id="a-Ct"></a>除在四众演说法时，<a id="a-Cu"></a>为说法故有施衣者，<a id="a-Cv"></a>应生是心犹如大地，<a id="a-Cw"></a>然后受之；<a id="a-Cx"></a>不应别观施者之面；<a id="a-Cy"></a>若闻有尼劝导施衣，<a id="a-Cz"></a>不应受用；<a id="a-D0"></a>若比丘尼劝请受食，<a id="a-D1"></a>设令病苦终不受之，<a id="a-D2"></a>况复无病？<a id="a-D3"></a>若有寡妇而来请食，<a id="a-D4"></a>僧数不满，<a id="a-D5"></a>亦不受之；<a id="a-D6"></a>又亦不应入尼众内；<a id="a-D7"></a>不应唤彼比丘尼来；<a id="a-D8"></a>若比丘尼来唤菩萨，<a id="a-D9"></a>应离住处，<a id="a-DA"></a>拱手仰头，<a id="a-DB"></a>背而舍去；<a id="a-DC"></a>若说法时，<a id="a-DD"></a>有比丘尼来礼其足，<a id="a-DE"></a>无令足动，<a id="a-DF"></a>但应目视双手掌中。<a id="a-DG"></a>善男子，<a id="a-DH"></a>不应唯身修习精进，<a id="a-DI"></a>亦当勤心正念一处，<a id="a-DJ"></a>于诸境界勿起贪瞋，<a id="a-DK"></a>为求一切智故，<a id="a-DL"></a>起坚牢誓。<a id="a-DM"></a>闻是法已，<a id="a-DN"></a>成就信心，<a id="a-DO"></a>应当修学。</p>
  <p id="aDP">“迦葉，<a id="a-DQ"></a>若有趣菩萨乘善男子、<a id="a-DR"></a>善女人等，<a id="a-DS"></a>适闻此法，<a id="a-DT"></a>不能生于如实深信，<a id="a-DU"></a>终不能得阿耨多罗三藐三菩提。<a id="a-DV"></a>何以故？<a id="a-DW"></a>由修学故证彼菩提，<a id="a-DX"></a>非不修学而能得证。<a id="a-DY"></a>若不修习得菩提者，<a id="a-DZ"></a>猫兔等类亦应证得无上菩提。<a id="a-Da"></a>何以故？<a id="a-Db"></a>不正行者，<a id="a-Dc"></a>不能证得无上觉故。<a id="a-Dd"></a>何以故？<a id="a-De"></a>若不正行得菩提者，<a id="a-Df"></a>音声言说亦应证得无上菩提，<a id="a-Dg"></a>作如是言：<a id="a-Dh"></a>‘我当作佛！<a id="a-Di"></a>我当作佛！<a id="a-Dj"></a>’以此证故，<a id="a-Dk"></a>无边众生应成正觉。</p>
  <p id="aDl">“迦葉，<a id="a-Dm"></a>若有众生修学此行，<a id="a-Dn"></a>甚为难有，<a id="a-Do"></a>犹尚不能经一昼夜专念在心，<a id="a-Dp"></a>何况一劫乃至千劫？<a id="a-Dq"></a>是故如来出现于世，<a id="a-Dr"></a>甚为难事！<a id="a-Ds"></a>迦葉，<a id="a-Dt"></a>假使三千大千世界一切众生，<a id="a-Du"></a>若经一劫、<a id="a-Dv"></a>百劫、<a id="a-Dw"></a>千劫乃至亿百千劫，<a id="a-Dx"></a>为一众生同唱是言：<a id="a-Dy"></a>‘汝应作佛！<a id="a-Dz"></a>汝应作佛！<a id="a-E0"></a>’是诸众生悉共围绕，<a id="a-E1"></a>相续唱言：<a id="a-E2"></a>‘当得成佛！<a id="a-E3"></a>当得成佛！<a id="a-E4"></a>’如是次第出息入息犹可断绝，<a id="a-E5"></a>彼所发言曾无间断。<a id="a-E6"></a>如是之言，<a id="a-E7"></a>尚不能熟初菩提心，<a id="a-E8"></a>何况能证无上佛果？<a id="a-E9"></a>若能证者，<a id="a-EA"></a>无有是处。</p>
  <p id="aEB">“迦葉，<a id="a-EC"></a>我灭度后末法之时，<a id="a-ED"></a>及与汝等已般涅槃，<a id="a-EE"></a>不为诸天之所信护。<a id="a-EF"></a>当于尔时，<a id="a-EG"></a>多有众生闻我功德，<a id="a-EH"></a>发菩提心。<a id="a-EI"></a>于中或有诸比丘等，<a id="a-EJ"></a>虽发无上菩提心已，<a id="a-EK"></a>而便安住二十法中。<a id="a-EL"></a>何等二十？<a id="a-EM"></a>所谓亲附诸比丘尼，<a id="a-EN"></a>受不净食，<a id="a-EO"></a>贪著美味，<a id="a-EP"></a>受比丘尼劝化饮食。<a id="a-EQ"></a>迦葉，<a id="a-ER"></a>譬如今世多闻比丘，<a id="a-ES"></a>住阿兰若或聚落中，<a id="a-ET"></a>勤修习法。<a id="a-EU"></a>于当来世诸比丘等，<a id="a-EV"></a>亦复如是，<a id="a-EW"></a>于聚落间或阿兰若，<a id="a-EX"></a>与比丘尼聚集言谈，<a id="a-EY"></a>问答法义。<a id="a-EZ"></a>彼诸比丘及比丘尼，<a id="a-Ea"></a>多生染心，<a id="a-Eb"></a>少生法心。<a id="a-Ec"></a>迦葉，<a id="a-Ed"></a>汝观是辈得菩萨名，<a id="a-Ee"></a>堕大危险取于恶趣。<a id="a-Ef"></a>当于尔时，<a id="a-Eg"></a>初为法缘而相亲附，<a id="a-Eh"></a>互相见已欲火烧心，<a id="a-Ei"></a>动于唇口表其欲念。<a id="a-Ej"></a>彼相近时初为弟子，<a id="a-Ek"></a>以阿阇黎法而申礼敬，<a id="a-El"></a>自此之后当渐遣使，<a id="a-Em"></a>通致语言，<a id="a-En"></a>道路期会；<a id="a-Eo"></a>或于街衢，<a id="a-Ep"></a>或在寺内，<a id="a-Eq"></a>遥相瞻视，<a id="a-Er"></a>于出入时问其所由，<a id="a-Es"></a>互称亲族结为姊妹。<a id="a-Et"></a>彼等由是数相见故而相习住，<a id="a-Eu"></a>既习住已生于染心，<a id="a-Ev"></a>生染心已共为秽事；<a id="a-Ew"></a>为秽事已，<a id="a-Ex"></a>更以非梵行名而相呼召。<a id="a-Ey"></a>由行非法，<a id="a-Ez"></a>退失菩提及以善趣，<a id="a-F0"></a>远离涅槃，<a id="a-F1"></a>弃舍如来，<a id="a-F2"></a>违背正法，<a id="a-F3"></a>厌恶于僧。<a id="a-F4"></a>在于屏处，<a id="a-F5"></a>起欲恚害诸恶寻思。<a id="a-F6"></a>是人无有菩萨胜业四净梵行，<a id="a-F7"></a>譬如今时勤修梵行诸菩萨众。<a id="a-F8"></a>于未来世起欲恚害恶寻思者，<a id="a-F9"></a>亦复如是。<a id="a-FA"></a>迦葉，<a id="a-FB"></a>当于尔时住是种类，<a id="a-FC"></a>所谓恶行、<a id="a-FD"></a>贼行、<a id="a-FE"></a>矫行。<a id="a-FF"></a>汝观尔时毁禁戒者，<a id="a-FG"></a>闻是等经便生诽谤。<a id="a-FH"></a>若有已能住戒布施，<a id="a-FI"></a>生于欢喜发菩提心，<a id="a-FJ"></a>后闻是经复生谤毁。<a id="a-FK"></a>汝观尔时有此相貌，<a id="a-FL"></a>可为记验。<a id="a-FM"></a>若闻是经而生诽谤，<a id="a-FN"></a>于中智者、<a id="a-FO"></a>修净戒者、<a id="a-FP"></a>持正法者，<a id="a-FQ"></a>知是经内说此比丘名不知法，<a id="a-FR"></a>即应舍离。<a id="a-FS"></a>如是等人，<a id="a-FT"></a>此辈无心爱敬法故。</p>
 </body>
</html>