<!doctype html>
<html id="z3IBTHkDJ" data-ver="1787">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百一</h1>
  <h2 id="a2">唐三藏法师菩提流志奉诏译</h2>
  <h2 id="a3">功德宝华敷菩萨会第三十四</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山，<a id="a-7"></a>与大比丘众千二百五十人俱，<a id="a-8"></a>复有无量诸菩萨众。</p>
  <p id="a9">尔时，<a id="a-A"></a>会中有菩萨，<a id="a-B"></a>名开敷功德宝华，<a id="a-C"></a>即从座起，<a id="a-D"></a>偏袒右肩，<a id="a-E"></a>右膝著地，<a id="a-F"></a>合掌向佛，<a id="a-G"></a>而作是言：<a id="a-H"></a>“世尊，<a id="a-I"></a>我于如来欲有咨问，<a id="a-J"></a>惟愿哀愍，<a id="a-K"></a>见垂听许。<a id="a-L"></a>”</p>
  <p id="aM">佛告功德华菩萨言：<a id="a-N"></a>“善男子，<a id="a-O"></a>恣汝所问，<a id="a-P"></a>当为汝说。<a id="a-Q"></a>”</p>
  <p id="aR">尔时，<a id="a-S"></a>功德华菩萨白佛言：<a id="a-T"></a>“世尊，<a id="a-U"></a>十方世界，<a id="a-V"></a>颇有现在诸佛如来，<a id="a-W"></a>若善男子、<a id="a-X"></a>善女人等受持名号，<a id="a-Y"></a>速能证得阿耨多罗三藐三菩提不？<a id="a-Z"></a>”</p>
  <p id="aa">佛言：<a id="a-b"></a>“善哉！<a id="a-c"></a>善哉！<a id="a-d"></a>功德华，<a id="a-e"></a>汝今为欲利益安乐天人世间，<a id="a-f"></a>及未来世诸菩萨等，<a id="a-g"></a>问于如来如是之义。<a id="a-h"></a>谛听！<a id="a-i"></a>谛听！<a id="a-j"></a>善思念之，<a id="a-k"></a>当为汝说。<a id="a-l"></a>”</p>
  <p id="am">功德华言：<a id="a-n"></a>“唯然！<a id="a-o"></a>世尊，<a id="a-p"></a>愿乐欲闻。<a id="a-q"></a>”</p>
  <p id="ar">尔时，<a id="a-s"></a>佛告功德华菩萨言：<a id="a-t"></a>“善男子，<a id="a-u"></a>东方有世界，<a id="a-v"></a>名一切法功德庄严，<a id="a-w"></a>劫名普集一切利益。<a id="a-x"></a>彼现有佛，<a id="a-y"></a>号无量功德宝庄严威德王如来，<a id="a-z"></a>寿命无数。<a id="a-10"></a>其佛众会无量无边，<a id="a-11"></a>皆是清净诸大菩萨。<a id="a-12"></a>若有净信善男子、<a id="a-13"></a>善女人，<a id="a-14"></a>受持彼佛名者，<a id="a-15"></a>即能灭除六十千劫生死之罪，<a id="a-16"></a>转身得陀罗尼，<a id="a-17"></a>名为乐说无碍；<a id="a-18"></a>凡所说法，<a id="a-19"></a>常为十俱胝刹诸佛世尊，<a id="a-1A"></a>授以辩才令得无畏。<a id="a-1B"></a>”</p>
  <p id="a1C">尔时，<a id="a-1D"></a>世尊而说偈言：</p>
  <p id="a1E">“若人受持彼佛名，<a id="a-1F"></a>　当获如是诸功德，</p>
  <p id="a1G">亦能成就余胜法，<a id="a-1H"></a>　速证无上佛菩提。</p>
  <p id="a1I">“复次，<a id="a-1J"></a>功德华，<a id="a-1K"></a>南方有世界名功德宝庄严，<a id="a-1L"></a>劫名广大功德。<a id="a-1M"></a>彼现有佛，<a id="a-1N"></a>号功德宝胜庄严威德王如来。<a id="a-1O"></a>若有净信善男子、<a id="a-1P"></a>善女人，<a id="a-1Q"></a>受持彼佛名者，<a id="a-1R"></a>转身当得日轮光明遍照三昧，<a id="a-1S"></a>于诸佛刹随愿往生；<a id="a-1T"></a>亦当摄受无量功德庄严佛土，<a id="a-1U"></a>生彼刹已，<a id="a-1V"></a>具三十二相，<a id="a-1W"></a>获无断辩才，<a id="a-1X"></a>转身当得阿耨多罗三藐三菩提。<a id="a-1Y"></a>”</p>
  <p id="a1Z">尔时，<a id="a-1a"></a>世尊而说偈言：</p>
  <p id="a1b">“若人受持彼佛名，<a id="a-1c"></a>　转身当得难思定，</p>
  <p id="a1d">三十二相以庄严，<a id="a-1e"></a>　一生当证菩提果。</p>
  <p id="a1f">“复次，<a id="a-1g"></a>功德华，<a id="a-1h"></a>西方有世界名离一切忧闇，<a id="a-1i"></a>劫名能胜王。<a id="a-1j"></a>彼现有佛，<a id="a-1k"></a>号一切法殊胜辩才庄严如来。<a id="a-1l"></a>若有净信善男子、<a id="a-1m"></a>善女人，<a id="a-1n"></a>受持彼佛名者，<a id="a-1o"></a>毒不能害，<a id="a-1p"></a>刀不能伤，<a id="a-1q"></a>火不能烧，<a id="a-1r"></a>水不能溺，<a id="a-1s"></a>舍此身已当受化生，<a id="a-1t"></a>获陀罗尼名为百旋。<a id="a-1u"></a>”</p>
  <p id="a1v">尔时，<a id="a-1w"></a>世尊而说偈言：</p>
  <p id="a1x">“若人受持彼佛名，<a id="a-1y"></a>　水火刀毒无能害，</p>
  <p id="a1z">转身当受化生报，<a id="a-20"></a>　成就百旋陀罗尼。</p>
  <p id="a21">“复次，<a id="a-22"></a>功德华，<a id="a-23"></a>北方有世界名离尘闇，<a id="a-24"></a>劫名持大名称。<a id="a-25"></a>彼现有佛，<a id="a-26"></a>号积集无量辩才智慧如来。<a id="a-27"></a>若有净信善男子、<a id="a-28"></a>善女人，<a id="a-29"></a>受持彼佛名者，<a id="a-2A"></a>则为奉事六十俱胝那由他佛，<a id="a-2B"></a>得遍一切处陀罗尼、<a id="a-2C"></a>无尽藏陀罗尼，<a id="a-2D"></a>乃至未成无上菩提，<a id="a-2E"></a>终不更入三恶趣中，<a id="a-2F"></a>常得往生诸佛刹土，<a id="a-2G"></a>修菩萨行，<a id="a-2H"></a>度脱无量恶趣众生，<a id="a-2I"></a>当于阿耨多罗三藐三菩提得不退转。<a id="a-2J"></a>”</p>
  <p id="a2K">尔时，<a id="a-2L"></a>世尊而说偈言：</p>
  <p id="a2M">“若人受持彼佛名，<a id="a-2N"></a>　所获功德无有边，</p>
  <p id="a2O">决定当得陀罗尼，<a id="a-2P"></a>　成就无上菩提果。</p>
  <p id="a2Q">“复次，<a id="a-2R"></a>功德华，<a id="a-2S"></a>东南方有世界名胜妙庄严，<a id="a-2T"></a>劫名出生功德。<a id="a-2U"></a>彼现有佛，<a id="a-2V"></a>号千云雷吼声王如来。<a id="a-2W"></a>若有净信善男子、<a id="a-2X"></a>善女人，<a id="a-2Y"></a>受持彼佛名者，<a id="a-2Z"></a>转身得佛四无所畏、<a id="a-2a"></a>四种神足、<a id="a-2b"></a>大慈大悲、<a id="a-2c"></a>十八不共法，<a id="a-2d"></a>所得国土功德庄严，<a id="a-2e"></a>亦如西方极乐世界无有异也。<a id="a-2f"></a>若有女人能受持者，<a id="a-2g"></a>皆悉转为丈夫之身。<a id="a-2h"></a>”</p>
  <p id="a2i">尔时，<a id="a-2j"></a>世尊而说偈言：</p>
  <p id="a2k">“若人受持彼佛名，<a id="a-2l"></a>　获不思议胜功德，</p>
  <p id="a2m">彼常见于无量佛，<a id="a-2n"></a>　女人当得丈夫身。</p>
  <p id="a2o">“复次，<a id="a-2p"></a>功德华，<a id="a-2q"></a>西南方有世界名无量庄严，<a id="a-2r"></a>劫名能生妙法。<a id="a-2s"></a>彼现有佛，<a id="a-2t"></a>号最上妙色殊胜光明如来。<a id="a-2u"></a>若有净信善男子、<a id="a-2v"></a>善女人，<a id="a-2w"></a>受持彼佛名者，<a id="a-2x"></a>则为奉事九十俱胝诸佛如来，<a id="a-2y"></a>得度脱一切众生三昧。<a id="a-2z"></a>何故名为度脱一切众生三昧？<a id="a-30"></a>若善男子、<a id="a-31"></a>善女人，<a id="a-32"></a>依此三昧演说法时，<a id="a-33"></a>能令三千大千世界之中，<a id="a-34"></a>恶趣众生悉皆解脱，<a id="a-35"></a>得生人天普获安乐，<a id="a-36"></a>决定当得阿耨多罗三藐三菩提，<a id="a-37"></a>犹如悦意如来刹中，<a id="a-38"></a>所有众生常受安乐。<a id="a-39"></a>”</p>
  <p id="a3A">尔时，<a id="a-3B"></a>世尊而说偈言：</p>
  <p id="a3C">“若人受持彼佛名，<a id="a-3D"></a>　所生常具大威德，</p>
  <p id="a3E">诸根色力皆殊胜，<a id="a-3F"></a>　智慧无边无所著。</p>
  <p id="a3G">“复次，<a id="a-3H"></a>功德华，<a id="a-3I"></a>西北方有世界名为离垢，<a id="a-3J"></a>劫名广族。<a id="a-3K"></a>彼现有佛，<a id="a-3L"></a>号种种胜光明威德王如来。<a id="a-3M"></a>若有净信善男子、<a id="a-3N"></a>善女人，<a id="a-3O"></a>受持彼佛名者，<a id="a-3P"></a>转身得无量辩才庄严陀罗尼，<a id="a-3Q"></a>悉能受持八十俱胝如来所说之法，<a id="a-3R"></a>所得国土功德庄严，<a id="a-3S"></a>亦如西方极乐世界无有异也。<a id="a-3T"></a>”</p>
  <p id="a3U">尔时，<a id="a-3V"></a>世尊而说偈言：</p>
  <p id="a3W">“若人受持彼佛名，<a id="a-3X"></a>　国土犹如无量寿，</p>
  <p id="a3Y">成就甚深诸法智，<a id="a-3Z"></a>　一生当证佛菩提。</p>
  <p id="a3a">“复次，<a id="a-3b"></a>功德华，<a id="a-3c"></a>东北方有世界名曰无忧，<a id="a-3d"></a>劫名辩才庄严。<a id="a-3e"></a>彼现有佛，<a id="a-3f"></a>号无数劫积集菩提如来。<a id="a-3g"></a>若有净信善男子、<a id="a-3h"></a>善女人，<a id="a-3i"></a>受持彼佛名者，<a id="a-3j"></a>即为供养八十俱胝诸佛世尊，<a id="a-3k"></a>转身具足六十种言音辩才。<a id="a-3l"></a>”</p>
  <p id="a3m">尔时，<a id="a-3n"></a>世尊而说偈言：</p>
  <p id="a3o">“若人受持彼佛名，<a id="a-3p"></a>　智慧无边到彼岸，</p>
  <p id="a3q">如供八十俱胝佛，<a id="a-3r"></a>　转生当证妙辩才。</p>
  <p id="a3s">“复次，<a id="a-3t"></a>功德华，<a id="a-3u"></a>上方有世界，<a id="a-3v"></a>名无量功德庄严威德，<a id="a-3w"></a>劫名无量吼声。<a id="a-3x"></a>彼现有佛，<a id="a-3y"></a>号虚空吼声净妙庄严光明照如来。<a id="a-3z"></a>若有净信善男子、<a id="a-40"></a>善女人，<a id="a-41"></a>受持彼佛名者，<a id="a-42"></a>所生之处，<a id="a-43"></a>种族尊豪，<a id="a-44"></a>识性聪慧，<a id="a-45"></a>善能通达世俗文词，<a id="a-46"></a>凡所发言人皆信受，<a id="a-47"></a>于诸地中具足清净戒、<a id="a-48"></a>定、<a id="a-49"></a>智慧及于解脱知见，<a id="a-4A"></a>获宿命智，<a id="a-4B"></a>得五神通，<a id="a-4C"></a>亦当得佛十八不共，<a id="a-4D"></a>速成阿耨多罗三藐三菩提。<a id="a-4E"></a>”</p>
  <p id="a4F">尔时，<a id="a-4G"></a>世尊而说偈言：</p>
  <p id="a4H">“若人受持彼佛名，<a id="a-4I"></a>　所生未曾离诸佛，</p>
  <p id="a4J">具足八种梵音声，<a id="a-4K"></a>　速证无上菩提果。</p>
  <p id="a4L">“复次，<a id="a-4M"></a>功德华，<a id="a-4N"></a>下方有世界名种种音声，<a id="a-4O"></a>劫名积集智慧。<a id="a-4P"></a>彼现有佛，<a id="a-4Q"></a>号一切法门神变威德光明照耀如来。<a id="a-4R"></a>若有净信善男子、<a id="a-4S"></a>善女人，<a id="a-4T"></a>受持彼佛名者，<a id="a-4U"></a>转身得陀罗尼，<a id="a-4V"></a>名成就正觉，<a id="a-4W"></a>当能受持九十俱胝诸佛如来所说之法，<a id="a-4X"></a>一生当得阿耨多罗三藐三菩提。<a id="a-4Y"></a>”</p>
  <p id="a4Z">尔时，<a id="a-4a"></a>世尊而说偈言：</p>
  <p id="a4b">“若人受持彼佛名，<a id="a-4c"></a>　得成正觉陀罗尼，</p>
  <p id="a4d">受持无量诸佛法，<a id="a-4e"></a>　一生当证大菩提。<a id="a-4f"></a>”</p>
  <p id="a4g">尔时，<a id="a-4h"></a>开敷功德宝华菩萨，<a id="a-4i"></a>及一切功德辩才音菩萨，<a id="a-4j"></a>得陀罗尼门；<a id="a-4k"></a>八万俱胝菩萨，<a id="a-4l"></a>皆悉趣向无上菩提，<a id="a-4m"></a>得不退转；<a id="a-4n"></a>三那由他诸天及人，<a id="a-4o"></a>发阿耨多罗三藐三菩提心。</p>
  <p id="a4p">佛说此经已，<a id="a-4q"></a>功德华菩萨，<a id="a-4r"></a>及一切世间天、<a id="a-4s"></a>人、<a id="a-4t"></a>阿修罗、<a id="a-4u"></a>乾闼婆等，<a id="a-4v"></a>闻佛所说，<a id="a-4w"></a>皆大欢喜，<a id="a-4x"></a>信受奉行。</p>
  <p data-pb></p>
  <h2 id="a4y">善德天子会第三十五</h2>
  <p id="a4z">如是我闻：<a id="a-50"></a>一时，<a id="a-51"></a>佛在舍卫国祇树给孤独园，<a id="a-52"></a>与大比丘众一千人俱，<a id="a-53"></a>菩萨摩诃萨十千人，<a id="a-54"></a>并欲、<a id="a-55"></a>色界诸天子等。<a id="a-56"></a>是时，<a id="a-57"></a>文殊师利菩萨摩诃萨，<a id="a-58"></a>与善德天子俱在会中。</p>
  <p id="a59">尔时，<a id="a-5A"></a>世尊告文殊师利：<a id="a-5B"></a>“汝当为此诸天大众及诸菩萨，<a id="a-5C"></a>演说诸佛甚深境界。<a id="a-5D"></a>”</p>
  <p id="a5E">文殊师利白佛言：<a id="a-5F"></a>“唯然！<a id="a-5G"></a>世尊。<a id="a-5H"></a>若善男子、<a id="a-5I"></a>善女人，<a id="a-5J"></a>欲知佛境界者，<a id="a-5K"></a>当知非眼、<a id="a-5L"></a>耳、<a id="a-5M"></a>鼻、<a id="a-5N"></a>舌、<a id="a-5O"></a>身、<a id="a-5P"></a>意境界，<a id="a-5Q"></a>非色、<a id="a-5R"></a>声、<a id="a-5S"></a>香、<a id="a-5T"></a>味、<a id="a-5U"></a>触、<a id="a-5V"></a>法境界。<a id="a-5W"></a>世尊，<a id="a-5X"></a>非境界是佛境界。<a id="a-5Y"></a>以是义故，<a id="a-5Z"></a>如佛所得阿耨多罗三藐三菩提，<a id="a-5a"></a>为何境界耶？<a id="a-5b"></a>”</p>
  <p id="a5c">佛言：<a id="a-5d"></a>“空境界，<a id="a-5e"></a>诸见平等故；<a id="a-5f"></a>无相境界，<a id="a-5g"></a>一切相平等故；<a id="a-5h"></a>无愿境界，<a id="a-5i"></a>三界平等故；<a id="a-5j"></a>无作境界，<a id="a-5k"></a>有作平等故；<a id="a-5l"></a>无为境界，<a id="a-5m"></a>有为平等故。<a id="a-5n"></a>”</p>
  <p id="a5o">文殊师利言：<a id="a-5p"></a>“世尊，<a id="a-5q"></a>何等是无为境界？<a id="a-5r"></a>”</p>
  <p id="a5s">佛言：<a id="a-5t"></a>“无念是无为境界。<a id="a-5u"></a>”</p>
  <p id="a5v">文殊师利言：<a id="a-5w"></a>“世尊，<a id="a-5x"></a>若无为等是佛境界，<a id="a-5y"></a>为无念者，<a id="a-5z"></a>依何而说？<a id="a-60"></a>无所依故，<a id="a-61"></a>则无所说；<a id="a-62"></a>无所说故，<a id="a-63"></a>则不可说。<a id="a-64"></a>世尊，<a id="a-65"></a>诸佛境界不可说也。<a id="a-66"></a>”</p>
  <p id="a67">佛言：<a id="a-68"></a>“文殊师利，<a id="a-69"></a>佛境界当于何求？<a id="a-6A"></a>”</p>
  <p id="a6B">曰：<a id="a-6C"></a>“于一切众生烦恼中求。<a id="a-6D"></a>何以故？<a id="a-6E"></a>众生烦恼性不可得，<a id="a-6F"></a>非声闻、<a id="a-6G"></a>缘觉之所能知，<a id="a-6H"></a>是则名为诸佛境界。<a id="a-6I"></a>”</p>
  <p id="a6J">佛言：<a id="a-6K"></a>“文殊师利，<a id="a-6L"></a>佛境界有增减耶？<a id="a-6M"></a>”</p>
  <p id="a6N">曰：<a id="a-6O"></a>“无增减也。<a id="a-6P"></a>”</p>
  <p id="a6Q">佛言：<a id="a-6R"></a>“云何了知一切众生烦恼本性？<a id="a-6S"></a>”</p>
  <p id="a6T">曰：<a id="a-6U"></a>“如佛境界无有增减，<a id="a-6V"></a>烦恼本性亦无增减。<a id="a-6W"></a>”</p>
  <p id="a6X">佛言：<a id="a-6Y"></a>“云何名为烦恼本性？<a id="a-6Z"></a>”</p>
  <p id="a6a">曰：<a id="a-6b"></a>“烦恼本性是佛界本性。<a id="a-6c"></a>世尊，<a id="a-6d"></a>若烦恼性异佛境界，<a id="a-6e"></a>则不说佛住一切法平等性中；<a id="a-6f"></a>以烦恼性即佛界性故，<a id="a-6g"></a>说如来住平等性。<a id="a-6h"></a>”</p>
  <p id="a6i">又问：<a id="a-6j"></a>“汝见如来住何平等？<a id="a-6k"></a>”</p>
  <p id="a6l">曰：<a id="a-6m"></a>“如我所解，<a id="a-6n"></a>众生现行贪瞋痴者，<a id="a-6o"></a>所住平等为如来住。<a id="a-6p"></a>”</p>
  <p id="a6q">佛言：<a id="a-6r"></a>“众生现行三毒烦恼，<a id="a-6s"></a>住何平等？<a id="a-6t"></a>”</p>
  <p id="a6u">答曰：<a id="a-6v"></a>“住空、<a id="a-6w"></a>无相、<a id="a-6x"></a>无愿平等性中。<a id="a-6y"></a>”</p>
  <p id="a6z">佛言文殊：<a id="a-70"></a>“彼性空中，<a id="a-71"></a>云何复有贪瞋痴耶？<a id="a-72"></a>”</p>
  <p id="a73">文殊师利言：<a id="a-74"></a>“于彼有中，<a id="a-75"></a>有性空处，<a id="a-76"></a>有贪瞋痴。<a id="a-77"></a>”</p>
  <p id="a78">佛言：<a id="a-79"></a>“于何有中说有性空？<a id="a-7A"></a>”</p>
  <p id="a7B">曰：<a id="a-7C"></a>“于文字语言中，<a id="a-7D"></a>说有性空；<a id="a-7E"></a>有性空故，<a id="a-7F"></a>有贪瞋痴。<a id="a-7G"></a>如佛所说：<a id="a-7H"></a>‘诸比丘，<a id="a-7I"></a>有无生无为、<a id="a-7J"></a>无作无起。<a id="a-7K"></a>若无生无为、<a id="a-7L"></a>无作无起不有者，<a id="a-7M"></a>亦不可说有生有为、<a id="a-7N"></a>有作有起。<a id="a-7O"></a>是故，<a id="a-7P"></a>比丘，<a id="a-7Q"></a>以有无生及无所起，<a id="a-7R"></a>由此得说有生有起。<a id="a-7S"></a>’如是，<a id="a-7T"></a>世尊，<a id="a-7U"></a>若无性空无相愿，<a id="a-7V"></a>则不可说贪瞋痴等一切诸见。<a id="a-7W"></a>”</p>
  <p id="a7X">佛言：<a id="a-7Y"></a>“文殊师利，<a id="a-7Z"></a>以是义故，<a id="a-7a"></a>如汝所说，<a id="a-7b"></a>住烦恼者，<a id="a-7c"></a>是住性空。<a id="a-7d"></a>”</p>
  <p id="a7e">文殊师利言：<a id="a-7f"></a>“世尊，<a id="a-7g"></a>若观行者，<a id="a-7h"></a>离于烦恼而求性空，<a id="a-7i"></a>则不相应。<a id="a-7j"></a>云何别有性空异于烦恼？<a id="a-7k"></a>若观烦恼即是性空，<a id="a-7l"></a>为正修行。<a id="a-7m"></a>”</p>
  <p id="a7n">佛言：<a id="a-7o"></a>“文殊师利，<a id="a-7p"></a>汝住烦恼离烦恼耶？<a id="a-7q"></a>”</p>
  <p id="a7r">文殊师利言：<a id="a-7s"></a>“所有烦恼悉皆平等，<a id="a-7t"></a>如是平等，<a id="a-7u"></a>我正修行入此平等，<a id="a-7v"></a>则不离烦恼、<a id="a-7w"></a>不住烦恼。<a id="a-7x"></a>若沙门、<a id="a-7y"></a>婆罗门，<a id="a-7z"></a>自谓离欲，<a id="a-80"></a>见他烦恼，<a id="a-81"></a>彼随二见。<a id="a-82"></a>云何二见？<a id="a-83"></a>谓有烦恼名为常见，<a id="a-84"></a>谓无烦恼名为断见。<a id="a-85"></a>世尊，<a id="a-86"></a>正修行者，<a id="a-87"></a>不见自他有无之相。<a id="a-88"></a>何以故？<a id="a-89"></a>明了一切法故。<a id="a-8A"></a>”</p>
  <p id="a8B">佛言：<a id="a-8C"></a>“文殊师利，<a id="a-8D"></a>依何正修行？<a id="a-8E"></a>”</p>
  <p id="a8F">曰：<a id="a-8G"></a>“正修行者为无所依。<a id="a-8H"></a>”</p>
  <p id="a8I">佛言：<a id="a-8J"></a>“不依于道而修行耶？<a id="a-8K"></a>”</p>
  <p id="a8L">曰：<a id="a-8M"></a>“若有所依而修行者，<a id="a-8N"></a>则是有为；<a id="a-8O"></a>若行有为，<a id="a-8P"></a>则非平等。<a id="a-8Q"></a>所以者何？<a id="a-8R"></a>不离生住坏故。<a id="a-8S"></a>”</p>
  <p id="a8T">佛言：<a id="a-8U"></a>“文殊师利，<a id="a-8V"></a>无为中颇有数耶？<a id="a-8W"></a>”</p>
  <p id="a8X">文殊师利言：<a id="a-8Y"></a>“世尊，<a id="a-8Z"></a>若无为有数即是有为，<a id="a-8a"></a>非谓无为。<a id="a-8b"></a>”</p>
  <p id="a8c">佛言：<a id="a-8d"></a>“若圣者得证无为，<a id="a-8e"></a>则有此法，<a id="a-8f"></a>宁无数耶？<a id="a-8g"></a>”</p>
  <p id="a8h">曰：<a id="a-8i"></a>“法无数故，<a id="a-8j"></a>圣远离数，<a id="a-8k"></a>为无数也。<a id="a-8l"></a>”</p>
  <p id="a8m">佛言：<a id="a-8n"></a>“文殊，<a id="a-8o"></a>汝证圣法为不证耶？<a id="a-8p"></a>”</p>
  <p id="a8q">文殊师利言：<a id="a-8r"></a>“世尊，<a id="a-8s"></a>若问化人‘汝证圣法为不证’者，<a id="a-8t"></a>彼云何答？<a id="a-8u"></a>”</p>
  <p id="a8v">佛言：<a id="a-8w"></a>“文殊，<a id="a-8x"></a>夫化人者，<a id="a-8y"></a>则不可说有证非证。<a id="a-8z"></a>”</p>
  <p id="a90">文殊师利言：<a id="a-91"></a>“佛岂不说一切诸法皆如化耶？<a id="a-92"></a>”</p>
  <p id="a93">佛言：<a id="a-94"></a>“如是，<a id="a-95"></a>如是。<a id="a-96"></a>”</p>
  <p id="a97">曰：<a id="a-98"></a>“若一切法皆如化者，<a id="a-99"></a>云何问言：<a id="a-9A"></a>汝证圣法为不证也？<a id="a-9B"></a>”</p>
  <p id="a9C">佛言：<a id="a-9D"></a>“文殊，<a id="a-9E"></a>汝于三乘证何平等？<a id="a-9F"></a>”</p>
  <p id="a9G">曰：<a id="a-9H"></a>“佛界平等，<a id="a-9I"></a>我如是证。<a id="a-9J"></a>”</p>
  <p id="a9K">佛言：<a id="a-9L"></a>“汝得佛境界耶？<a id="a-9M"></a>”</p>
  <p id="a9N">曰：<a id="a-9O"></a>“若世尊得者，<a id="a-9P"></a>我亦当得。<a id="a-9Q"></a>”</p>
  <p id="a9R">尔时，<a id="a-9S"></a>尊者须菩提语文殊师利言：<a id="a-9T"></a>“如来不得佛境界耶？<a id="a-9U"></a>”</p>
  <p id="a9V">文殊师利言：<a id="a-9W"></a>“汝于声闻境界有所得耶？<a id="a-9X"></a>”</p>
  <p id="a9Y">须菩提言：<a id="a-9Z"></a>“圣者解脱，<a id="a-9a"></a>非得、<a id="a-9b"></a>非不得。<a id="a-9c"></a>”</p>
  <p id="a9d">曰：<a id="a-9e"></a>“如是，<a id="a-9f"></a>如是，<a id="a-9g"></a>如来解脱亦非有境界，<a id="a-9h"></a>非无境界。<a id="a-9i"></a>”</p>
  <p id="a9j">须菩提言：<a id="a-9k"></a>“文殊师利，<a id="a-9l"></a>汝不将护新发意菩萨而演说法？<a id="a-9m"></a>”</p>
  <p id="a9n">文殊师利言：<a id="a-9o"></a>“须菩提，<a id="a-9p"></a>于意云何？<a id="a-9q"></a>若有医人将护病者，<a id="a-9r"></a>不与辛酸苦涩等药，<a id="a-9s"></a>而彼医人于彼病者，<a id="a-9t"></a>为与其差，<a id="a-9u"></a>为与死耶？<a id="a-9v"></a>”</p>
  <p id="a9w">须菩提言：<a id="a-9x"></a>“是与死苦，<a id="a-9y"></a>非施安乐。<a id="a-9z"></a>”</p>
  <p id="aA0">文殊师利言：<a id="a-A1"></a>“其说法者亦复如是，<a id="a-A2"></a>若将护于他，<a id="a-A3"></a>恐生惊怖，<a id="a-A4"></a>隐覆如是甚深之义，<a id="a-A5"></a>但以杂句绮饰文辞，<a id="a-A6"></a>而为演说，<a id="a-A7"></a>则授众生老病死苦，<a id="a-A8"></a>不与无病安乐涅槃。<a id="a-A9"></a>”</p>
  <p id="aAA">说此法时，<a id="a-AB"></a>五百比丘不受诸法，<a id="a-AC"></a>漏尽意解；<a id="a-AD"></a>八千天人远尘离垢，<a id="a-AE"></a>于诸法中得法眼净；<a id="a-AF"></a>七百天子，<a id="a-AG"></a>发阿耨多罗三藐三菩提心，<a id="a-AH"></a>作是愿言：<a id="a-AI"></a>“我等于未来世，<a id="a-AJ"></a>当如文殊师利得是辩才。<a id="a-AK"></a>”</p>
  <p id="aAL">尔时，<a id="a-AM"></a>长老须菩提语文殊师利言：<a id="a-AN"></a>“汝岂不以声闻乘法为声闻说耶？<a id="a-AO"></a>”</p>
  <p id="aAP">曰：<a id="a-AQ"></a>“一切乘法是我所乘。<a id="a-AR"></a>”</p>
  <p id="aAS">须菩提言：<a id="a-AT"></a>“汝为是声闻，<a id="a-AU"></a>为辟支佛，<a id="a-AV"></a>为应正等觉耶？<a id="a-AW"></a>”</p>
  <p id="aAX">曰：<a id="a-AY"></a>“我为声闻，<a id="a-AZ"></a>不因他声而生解故；<a id="a-Aa"></a>我为辟支佛，<a id="a-Ab"></a>不舍大悲无所畏故；<a id="a-Ac"></a>我为应正等觉，<a id="a-Ad"></a>不舍本愿故。<a id="a-Ae"></a>”</p>
  <p id="aAf">须菩提言：<a id="a-Ag"></a>“汝云何作声闻？<a id="a-Ah"></a>”</p>
  <p id="aAi">曰：<a id="a-Aj"></a>“彼诸众生未曾闻法，<a id="a-Ak"></a>令得闻故我为声闻。<a id="a-Al"></a>”</p>
  <p id="aAm">又问：<a id="a-An"></a>“汝云何为辟支佛？<a id="a-Ao"></a>”</p>
  <p id="aAp">曰：<a id="a-Aq"></a>“众生法界令信令觉，<a id="a-Ar"></a>是故说我为辟支佛。<a id="a-As"></a>”</p>
  <p id="aAt">又问：<a id="a-Au"></a>“汝云何为应正等觉？<a id="a-Av"></a>”</p>
  <p id="aAw">曰：<a id="a-Ax"></a>“一切诸法法界平等如是了知，<a id="a-Ay"></a>是故我为应正等觉。<a id="a-Az"></a>”</p>
  <p id="aB0">须菩提言：<a id="a-B1"></a>“文殊师利，<a id="a-B2"></a>汝决定为住何地？<a id="a-B3"></a>”</p>
  <p id="aB4">曰：<a id="a-B5"></a>“住一切地。<a id="a-B6"></a>”</p>
  <p id="aB7">须菩提言：<a id="a-B8"></a>“汝岂亦住凡夫地耶？<a id="a-B9"></a>”</p>
  <p id="aBA">文殊师利言：<a id="a-BB"></a>“我亦决定住凡夫地。<a id="a-BC"></a>”</p>
  <p id="aBD">须菩提言：<a id="a-BE"></a>“汝何密意作是说乎？<a id="a-BF"></a>”</p>
  <p id="aBG">曰：<a id="a-BH"></a>“一切诸法自性平等，<a id="a-BI"></a>故说如是。<a id="a-BJ"></a>”</p>
  <p id="aBK">须菩提言：<a id="a-BL"></a>“若一切法皆悉平等，<a id="a-BM"></a>当于何所建立诸法，<a id="a-BN"></a>此声闻地、<a id="a-BO"></a>辟支佛地、<a id="a-BP"></a>菩萨、<a id="a-BQ"></a>佛地耶？<a id="a-BR"></a>”</p>
  <p id="aBS">文殊师利言：<a id="a-BT"></a>“譬如十方虚空界中，<a id="a-BU"></a>说言此是东方虚空，<a id="a-BV"></a>南西北方、<a id="a-BW"></a>四维、<a id="a-BX"></a>上、<a id="a-BY"></a>下，<a id="a-BZ"></a>亦如是说。<a id="a-Ba"></a>如是言说种种差别，<a id="a-Bb"></a>非于虚空而有异也。<a id="a-Bc"></a>是故，<a id="a-Bd"></a>仁者，<a id="a-Be"></a>依一切法毕竟空中，<a id="a-Bf"></a>建立种种诸地之相，<a id="a-Bg"></a>亦非空性而有差别。<a id="a-Bh"></a>”</p>
  <p id="aBi">须菩提言：<a id="a-Bj"></a>“文殊师利，<a id="a-Bk"></a>汝已证入正性离生耶？<a id="a-Bl"></a>”</p>
  <p id="aBm">曰：<a id="a-Bn"></a>“我已证入，<a id="a-Bo"></a>而亦复出。<a id="a-Bp"></a>”</p>
  <p id="aBq">须菩提言：<a id="a-Br"></a>“云何证入而复还出？<a id="a-Bs"></a>”</p>
  <p id="aBt">文殊师利言：<a id="a-Bu"></a>“仁者当知，<a id="a-Bv"></a>此是菩萨智慧方便，<a id="a-Bw"></a>于正性离生，<a id="a-Bx"></a>如实证入，<a id="a-By"></a>方便而出。<a id="a-Bz"></a>须菩提，<a id="a-C0"></a>譬如有人善于射术，<a id="a-C1"></a>有一怨敌念欲害之。<a id="a-C2"></a>射师有子怜爱甚重，<a id="a-C3"></a>时彼爱子在旷野中，<a id="a-C4"></a>其父谬谓是所怨仇，<a id="a-C5"></a>放箭射之。<a id="a-C6"></a>子便大唤言：<a id="a-C7"></a>‘我无咎，<a id="a-C8"></a>何为见害？<a id="a-C9"></a>’时彼射师有速疾力，<a id="a-CA"></a>急往子所，<a id="a-CB"></a>却取其箭。<a id="a-CC"></a>菩萨亦复如是，<a id="a-CD"></a>为调伏声闻、<a id="a-CE"></a>辟支佛，<a id="a-CF"></a>故入正位，<a id="a-CG"></a>还于彼出，<a id="a-CH"></a>不堕声闻、<a id="a-CI"></a>辟支佛地，<a id="a-CJ"></a>以是义故名为佛地。<a id="a-CK"></a>”</p>
  <p id="aCL">须菩提言：<a id="a-CM"></a>“云何菩萨而得此地？<a id="a-CN"></a>”</p>
  <p id="aCO">文殊师利言：<a id="a-CP"></a>“若诸菩萨住一切地而无所住，<a id="a-CQ"></a>为得此地。<a id="a-CR"></a>若一切地悉能演说，<a id="a-CS"></a>而不住于下劣之地，<a id="a-CT"></a>为得此地。<a id="a-CU"></a>若有修行，<a id="a-CV"></a>为尽一切众生烦恼，<a id="a-CW"></a>而法界无尽，<a id="a-CX"></a>虽住无为而行有为，<a id="a-CY"></a>于生死中如园观想，<a id="a-CZ"></a>不求涅槃，<a id="a-Ca"></a>为得此地。<a id="a-Cb"></a>所有志愿悉令圆满，<a id="a-Cc"></a>得无我忍成熟众生，<a id="a-Cd"></a>为得此地。<a id="a-Ce"></a>得佛智慧，<a id="a-Cf"></a>而不于彼无智人所生瞋恨心，<a id="a-Cg"></a>为得此地。<a id="a-Ch"></a>为求法者转于法轮，<a id="a-Ci"></a>而于法界亦无差别，<a id="a-Cj"></a>如是修行，<a id="a-Ck"></a>为得此地。<a id="a-Cl"></a>复次，<a id="a-Cm"></a>若诸菩萨，<a id="a-Cn"></a>摧伏魔怨而现作四魔，<a id="a-Co"></a>为得此地。<a id="a-Cp"></a>”</p>
  <p id="aCq">须菩提言：<a id="a-Cr"></a>“文殊师利，<a id="a-Cs"></a>此菩萨行一切世间，<a id="a-Ct"></a>甚为难信！<a id="a-Cu"></a>”</p>
  <p id="aCv">文殊师利言：<a id="a-Cw"></a>“如是，<a id="a-Cx"></a>如是，<a id="a-Cy"></a>如汝所说。<a id="a-Cz"></a>是诸菩萨行于世间，<a id="a-D0"></a>超过世法。<a id="a-D1"></a>”</p>
  <p id="aD2">须菩提言：<a id="a-D3"></a>“文殊师利，<a id="a-D4"></a>当为说此超过世间！<a id="a-D5"></a>”</p>
  <p id="aD6">文殊师利言：<a id="a-D7"></a>“夫世间者，<a id="a-D8"></a>名为五蕴。<a id="a-D9"></a>于此蕴中，<a id="a-DA"></a>色聚沫性，<a id="a-DB"></a>受水泡性，<a id="a-DC"></a>想阳炎性，<a id="a-DD"></a>行芭蕉性，<a id="a-DE"></a>识幻性。<a id="a-DF"></a>如是当知世间本性，<a id="a-DG"></a>聚沫、<a id="a-DH"></a>阳炎、<a id="a-DI"></a>泡、<a id="a-DJ"></a>幻、<a id="a-DK"></a>芭蕉。<a id="a-DL"></a>是中无蕴、<a id="a-DM"></a>无蕴名字，<a id="a-DN"></a>无众生、<a id="a-DO"></a>无众生名字，<a id="a-DP"></a>无世间、<a id="a-DQ"></a>超过世间。<a id="a-DR"></a>若于五蕴如是正知，<a id="a-DS"></a>名为胜解；<a id="a-DT"></a>若正胜解，<a id="a-DU"></a>则本来解脱；<a id="a-DV"></a>若本来解脱，<a id="a-DW"></a>则不著世法；<a id="a-DX"></a>若不著世法，<a id="a-DY"></a>则超过世间。<a id="a-DZ"></a>复次，<a id="a-Da"></a>须菩提，<a id="a-Db"></a>五蕴本性空；<a id="a-Dc"></a>若本性空，<a id="a-Dd"></a>则无我我所；<a id="a-De"></a>若无我我所，<a id="a-Df"></a>是则无二；<a id="a-Dg"></a>若本无二，<a id="a-Dh"></a>则无取舍；<a id="a-Di"></a>无取舍故，<a id="a-Dj"></a>则无所著；<a id="a-Dk"></a>无所著故，<a id="a-Dl"></a>则超过世间。<a id="a-Dm"></a>复次，<a id="a-Dn"></a>须菩提，<a id="a-Do"></a>是五蕴者属于因缘；<a id="a-Dp"></a>若属因缘，<a id="a-Dq"></a>则不属我，<a id="a-Dr"></a>不属众生；<a id="a-Ds"></a>若不属我，<a id="a-Dt"></a>不属众生，<a id="a-Du"></a>是则无主；<a id="a-Dv"></a>无主则无取；<a id="a-Dw"></a>无取则无诤；<a id="a-Dx"></a>无诤论者是沙门法。<a id="a-Dy"></a>如手画空无有触碍，<a id="a-Dz"></a>修行如是空平等性，<a id="a-E0"></a>超过世间。<a id="a-E1"></a>复次，<a id="a-E2"></a>须菩提，<a id="a-E3"></a>五蕴法界同入法界，<a id="a-E4"></a>是则无界；<a id="a-E5"></a>若是无界，<a id="a-E6"></a>则无地界、<a id="a-E7"></a>水火风界，<a id="a-E8"></a>无我、<a id="a-E9"></a>无众生、<a id="a-EA"></a>无寿命，<a id="a-EB"></a>无欲界及色、<a id="a-EC"></a>无色界，<a id="a-ED"></a>无有为无为、<a id="a-EE"></a>生死涅槃界。<a id="a-EF"></a>入是界已，<a id="a-EG"></a>则与世间俱而无所住；<a id="a-EH"></a>若无所住，<a id="a-EI"></a>则超过世间。<a id="a-EJ"></a>”</p>
  <p id="aEK">说此超过世间法时，<a id="a-EL"></a>二百比丘不受诸法，<a id="a-EM"></a>漏尽意解，<a id="a-EN"></a>各各脱郁多罗僧衣，<a id="a-EO"></a>以覆文殊师利，<a id="a-EP"></a>作如是言：<a id="a-EQ"></a>“若不于此法门生信解者，<a id="a-ER"></a>彼无所得，<a id="a-ES"></a>亦无所证。<a id="a-ET"></a>”</p>
  <p id="aEU">尔时，<a id="a-EV"></a>须菩提告彼诸比丘言：<a id="a-EW"></a>“长老，<a id="a-EX"></a>汝等少有所得、<a id="a-EY"></a>有所证耶？<a id="a-EZ"></a>”</p>
  <p id="aEa">诸比丘言：<a id="a-Eb"></a>“若增上慢者，<a id="a-Ec"></a>则可说言有得、<a id="a-Ed"></a>有证。<a id="a-Ee"></a>无增上慢沙门法者，<a id="a-Ef"></a>无得、<a id="a-Eg"></a>无证。<a id="a-Eh"></a>彼于何处生此动念，<a id="a-Ei"></a>而自谓言：<a id="a-Ej"></a>‘我如是得，<a id="a-Ek"></a>我如是证’？<a id="a-El"></a>若于其中有动念者，<a id="a-Em"></a>则是魔业。<a id="a-En"></a>”</p>
  <p id="aEo">须菩提言：<a id="a-Ep"></a>“长老，<a id="a-Eq"></a>如汝所解，<a id="a-Er"></a>何得何证作是说乎？<a id="a-Es"></a>”</p>
  <p id="aEt">诸比丘言：<a id="a-Eu"></a>“唯佛世尊，<a id="a-Ev"></a>及文殊师利，<a id="a-Ew"></a>知我所得，<a id="a-Ex"></a>知我所证。<a id="a-Ey"></a>大德，<a id="a-Ez"></a>如我所解，<a id="a-F0"></a>若不了知苦相，<a id="a-F1"></a>作是说言‘苦我应知’，<a id="a-F2"></a>为增上慢；<a id="a-F3"></a>如是集应断，<a id="a-F4"></a>灭应证，<a id="a-F5"></a>道应修，<a id="a-F6"></a>为增上慢。<a id="a-F7"></a>彼不了知苦、<a id="a-F8"></a>集、<a id="a-F9"></a>灭、<a id="a-FA"></a>道相故，<a id="a-FB"></a>作是说言。<a id="a-FC"></a>乃至‘道我已修’，<a id="a-FD"></a>为增上慢。<a id="a-FE"></a>云何苦相？<a id="a-FF"></a>谓无生相。<a id="a-FG"></a>如是集、<a id="a-FH"></a>灭、<a id="a-FI"></a>道相，<a id="a-FJ"></a>若无生相，<a id="a-FK"></a>即是无相、<a id="a-FL"></a>无所得，<a id="a-FM"></a>于其中无有少苦可知、<a id="a-FN"></a>集可断、<a id="a-FO"></a>灭可证、<a id="a-FP"></a>道可修。<a id="a-FQ"></a>若于此说圣谛义中，<a id="a-FR"></a>不惊不怖不畏者，<a id="a-FS"></a>非增上慢；<a id="a-FT"></a>若生惊怖，<a id="a-FU"></a>为增上慢。<a id="a-FV"></a>”</p>
  <p id="aFW">尔时，<a id="a-FX"></a>世尊赞彼诸比丘言：<a id="a-FY"></a>“善哉！<a id="a-FZ"></a>善哉！<a id="a-Fa"></a>”告须菩提：<a id="a-Fb"></a>“此等比丘于迦葉佛法中，<a id="a-Fc"></a>曾闻文殊师利演说如是甚深之法。<a id="a-Fd"></a>此等比丘往昔修行是深法故，<a id="a-Fe"></a>今闻随顺，<a id="a-Ff"></a>速能了知。<a id="a-Fg"></a>如是次第于我法中，<a id="a-Fh"></a>闻是深法生信解者，<a id="a-Fi"></a>一切当于弥勒法中得入众数。<a id="a-Fj"></a>”</p>
  <p id="aFk">尔时，<a id="a-Fl"></a>善德天子白文殊师利言：<a id="a-Fm"></a>“仁者于此阎浮提中数数说法，<a id="a-Fn"></a>我等愿请仁者往兜率陀天！<a id="a-Fo"></a>彼诸天子亦有久殖广大善根，<a id="a-Fp"></a>彼若闻法则应解了。<a id="a-Fq"></a>以著乐故，<a id="a-Fr"></a>不能来至佛所听法，<a id="a-Fs"></a>而自损减。<a id="a-Ft"></a>”</p>
  <p id="aFu">尔时，<a id="a-Fv"></a>文殊师利即现神变，<a id="a-Fw"></a>令善德天子及一切众会，<a id="a-Fx"></a>皆悉自谓入兜率陀天宫，<a id="a-Fy"></a>见彼园林、<a id="a-Fz"></a>宫殿楼观、<a id="a-G0"></a>栏楯窗牖间错庄严，<a id="a-G1"></a>其诸宝台层级高广至二十重，<a id="a-G2"></a>众宝网幔天华遍布，<a id="a-G3"></a>异类众鸟翔集和鸣，<a id="a-G4"></a>于虚空中有诸天女散曼陀罗华，<a id="a-G5"></a>歌咏赞叹游戏快乐。<a id="a-G6"></a>善德天子见是事已，<a id="a-G7"></a>白文殊师利言：<a id="a-G8"></a>“希有文殊！<a id="a-G9"></a>云何我等如是速疾已到兜率陀天宫，<a id="a-GA"></a>见此园林及诸天众？<a id="a-GB"></a>文殊师利愿为说法。<a id="a-GC"></a>”</p>
  <p id="aGD">尔时，<a id="a-GE"></a>长老须菩提告善德言：<a id="a-GF"></a>“天子，<a id="a-GG"></a>汝不离会中而往余处。<a id="a-GH"></a>是文殊师利神通变化，<a id="a-GI"></a>令汝自见入兜率天宫。<a id="a-GJ"></a>”</p>
  <p id="aGK">尔时，<a id="a-GL"></a>善德天子白佛言：<a id="a-GM"></a>“希有世尊！<a id="a-GN"></a>文殊师利游戏三昧神通变化，<a id="a-GO"></a>于一刹那中示现此会悉入兜率天宫。<a id="a-GP"></a>”</p>
  <p id="aGQ">佛言：<a id="a-GR"></a>“天子，<a id="a-GS"></a>汝于文殊师利神通变化，<a id="a-GT"></a>岂是见耶？<a id="a-GU"></a>如我所知，<a id="a-GV"></a>文殊师利若欲以恒河沙等诸佛刹土功德庄严集一佛国，<a id="a-GW"></a>悉皆能现；<a id="a-GX"></a>或以指端举恒河沙诸佛刹土，<a id="a-GY"></a>过于上方如恒河沙诸佛土已置于虚空；<a id="a-GZ"></a>又诸佛刹所有四大海水入一毛孔，<a id="a-Ga"></a>水性众生亦不迫迮，<a id="a-Gb"></a>而皆自见不离海中；<a id="a-Gc"></a>所有世界诸须弥山王，<a id="a-Gd"></a>皆悉置于芥子之内，<a id="a-Ge"></a>依须弥住诸天子等，<a id="a-Gf"></a>而皆自谓在其本宫；<a id="a-Gg"></a>又诸佛刹所有五道众生悉皆安置于其掌中，<a id="a-Gh"></a>众妙资具犹如一切乐庄严国，<a id="a-Gi"></a>咸令得见；<a id="a-Gj"></a>又诸世界所有火聚，<a id="a-Gk"></a>悉皆安置一兜罗中；<a id="a-Gl"></a>复次诸佛世界所有日月，<a id="a-Gm"></a>于一毛孔悉能覆蔽，<a id="a-Gn"></a>随应所作咸皆作之。<a id="a-Go"></a>”</p>
  <p id="aGp">尔时，<a id="a-Gq"></a>恶魔化作比丘白佛言：<a id="a-Gr"></a>“世尊，<a id="a-Gs"></a>我等欲见文殊师利现前作此神通变化，<a id="a-Gt"></a>何用如此虚诞之言？<a id="a-Gu"></a>一切世间所不能信！<a id="a-Gv"></a>”</p>
  <p id="aGw">尔时，<a id="a-Gx"></a>世尊告文殊师利言：<a id="a-Gy"></a>“汝当于此众会示现神变。<a id="a-Gz"></a>”</p>
  <p id="aH0">尔时，<a id="a-H1"></a>文殊师利不起于座，<a id="a-H2"></a>入心自在一切法庄严三昧。<a id="a-H3"></a>于时，<a id="a-H4"></a>如佛所说神通变化皆悉示现，<a id="a-H5"></a>魔与众会及善德天子一切皆见。</p>
  <p id="aH6">尔时，<a id="a-H7"></a>大众见此神变叹未曾有，<a id="a-H8"></a>作如是言：<a id="a-H9"></a>“善哉！<a id="a-HA"></a>善哉！<a id="a-HB"></a>由佛出现有此正士，<a id="a-HC"></a>于世间中开是法门现诸神变。<a id="a-HD"></a>”</p>
  <p id="aHE">尔时，<a id="a-HF"></a>恶魔以文殊师利威神力故，<a id="a-HG"></a>作如是言：<a id="a-HH"></a>“希有世尊！<a id="a-HI"></a>文殊师利有此神通，<a id="a-HJ"></a>今此众会亦为希有，<a id="a-HK"></a>于文殊师利神通变化而得信解。<a id="a-HL"></a>世尊，<a id="a-HM"></a>设有如恒河沙等诸魔，<a id="a-HN"></a>不能于此信解善男子、<a id="a-HO"></a>善女人而作留难。<a id="a-HP"></a>我亦恶魔波旬，<a id="a-HQ"></a>恒求佛便恼乱众生，<a id="a-HR"></a>我从今往自立誓愿：<a id="a-HS"></a>若于此法门流行之处，<a id="a-HT"></a>有生信解爱乐受持读诵演说，<a id="a-HU"></a>于四面百由旬外，<a id="a-HV"></a>不于中过。<a id="a-HW"></a>世尊，<a id="a-HX"></a>然我眷属，<a id="a-HY"></a>有欲断灭如来法故，<a id="a-HZ"></a>令修行者其心散乱，<a id="a-Ha"></a>我为降伏说陀罗尼。<a id="a-Hb"></a>若善男子、<a id="a-Hc"></a>善女人，<a id="a-Hd"></a>于此法门书写读诵，<a id="a-He"></a>为人演说，<a id="a-Hf"></a>诸天魔众当得善利，<a id="a-Hg"></a>令说法者身心悦豫，<a id="a-Hh"></a>精勤修习，<a id="a-Hi"></a>与无碍辩才及陀罗尼，<a id="a-Hj"></a>承事供给，<a id="a-Hk"></a>衣服、<a id="a-Hl"></a>饮食、<a id="a-Hm"></a>卧具、<a id="a-Hn"></a>汤药，<a id="a-Ho"></a>令无所乏。<a id="a-Hp"></a>”即说咒曰：</p>
  <p id="aHq">“怛侄他(一) 阿末丽(二) 毗末丽(三) 替哆低(四) 阿羯椑(五) 是多设堵噜(六) 誓曳杜野筏低(七) 部多筏低伽米丽(八) [口+扇]低(九) 苏普低(十) 普普细(十一) 地唎苏溪(十二) 㥜提(十三) 可诣(十四) 米洗礼(十五) 央矩丽跋丽(十六) 呼卢忽黎(十七) 索醯(十八) 输戍米提地唎(十九) 阿那筏低底底使咤泥(二十) 吃唎多唎低(二十一) 吃唎多费低(二十二) [月+巳]卢遮都费低漫怛啰悖驰那驰路迦(二十三) 阿(去声)跋罗目多[目+壹]嚩苏唎耶(二十四)</p>
  <p id="aHr">“世尊，<a id="a-Hs"></a>若善男子、<a id="a-Ht"></a>善女人，<a id="a-Hu"></a>专精受持此陀罗尼心不散乱，<a id="a-Hv"></a>常为诸天、<a id="a-Hw"></a>龙、<a id="a-Hx"></a>神、<a id="a-Hy"></a>夜叉、<a id="a-Hz"></a>乾闼婆、<a id="a-I0"></a>阿修罗、<a id="a-I1"></a>迦楼罗、<a id="a-I2"></a>紧那罗、<a id="a-I3"></a>摩睺罗伽等之所守护，<a id="a-I4"></a>一切恶鬼无能得便。<a id="a-I5"></a>”彼魔波旬说此咒时，<a id="a-I6"></a>三千大千世界六种震动。</p>
  <p id="aI7">尔时，<a id="a-I8"></a>世尊告魔波旬：<a id="a-I9"></a>“善哉！<a id="a-IA"></a>善哉！<a id="a-IB"></a>汝之辩才，<a id="a-IC"></a>当知皆是文殊师利神通境界。<a id="a-ID"></a>”于是文殊师利现神通力，<a id="a-IE"></a>及魔波旬说咒之时，<a id="a-IF"></a>三万二千天人发阿耨多罗三藐三菩提心。<a id="a-IG"></a>时文殊师利还摄神力，<a id="a-IH"></a>令此众会皆悉自见如本而住。</p>
  <p id="aII">尔时，<a id="a-IJ"></a>文殊师利告善德天子言：<a id="a-IK"></a>“善男子，<a id="a-IL"></a>汝往兜率陀天遍告天众言，<a id="a-IM"></a>我当来彼。<a id="a-IN"></a>”</p>
  <p id="aIO">时，<a id="a-IP"></a>善德天子闻是语已，<a id="a-IQ"></a>礼世尊足，<a id="a-IR"></a>并诸菩萨、<a id="a-IS"></a>大德声闻，<a id="a-IT"></a>与其眷属恭敬围绕，<a id="a-IU"></a>于众会前忽然不现，<a id="a-IV"></a>须臾已至兜率陀天。<a id="a-IW"></a>尔时，<a id="a-IX"></a>善德遍告诸天子言：<a id="a-IY"></a>“汝等应知，<a id="a-IZ"></a>文殊师利怜愍汝故，<a id="a-Ia"></a>欲来至此。<a id="a-Ib"></a>汝等应当舍诸欲乐，<a id="a-Ic"></a>远离憍慢，<a id="a-Id"></a>恭敬尊重随顺听法。<a id="a-Ie"></a>”</p>
  <p id="aIf">尔时，<a id="a-Ig"></a>善德天子如所应办庄严道场，<a id="a-Ih"></a>即便合掌作如是言：<a id="a-Ii"></a>“文殊师利，<a id="a-Ij"></a>今正是时。<a id="a-Ik"></a>”于是，<a id="a-Il"></a>文殊师利与一万菩萨、<a id="a-Im"></a>五百声闻及天、<a id="a-In"></a>龙、<a id="a-Io"></a>夜叉、<a id="a-Ip"></a>乾闼婆等，<a id="a-Iq"></a>前后围绕，<a id="a-Ir"></a>礼佛足已，<a id="a-Is"></a>于会中没，<a id="a-It"></a>现兜率陀天，<a id="a-Iu"></a>与诸菩萨、<a id="a-Iv"></a>声闻大众，<a id="a-Iw"></a>于彼道场随敷而坐。</p>
  <p id="aIx">时，<a id="a-Iy"></a>诸大众悉闻四天王宫、<a id="a-Iz"></a>三十三天、<a id="a-J0"></a>夜摩兜率及以化乐、<a id="a-J1"></a>他化自在诸天子等，<a id="a-J2"></a>魔众、<a id="a-J3"></a>梵众乃至有顶，<a id="a-J4"></a>互相唱言：<a id="a-J5"></a>“文殊师利今在兜率陀天方欲说法。<a id="a-J6"></a>”诸天闻已，<a id="a-J7"></a>无数百千皆来集会，<a id="a-J8"></a>尽此欲界天宫所不容受。<a id="a-J9"></a>时，<a id="a-JA"></a>文殊师利即以神力，<a id="a-JB"></a>令彼诸天自见宽广，<a id="a-JC"></a>不相妨碍。</p>
  <p id="aJD">尔时，<a id="a-JE"></a>善德天子白文殊师利言：<a id="a-JF"></a>“大众已集，<a id="a-JG"></a>愿为说法。<a id="a-JH"></a>”</p>
  <p id="aJI">文殊师利告善德天子言：<a id="a-JJ"></a>“有四种法，<a id="a-JK"></a>菩萨住于不放逸者，<a id="a-JL"></a>则能摄取一切佛法。<a id="a-JM"></a>何等为四？<a id="a-JN"></a>一者、<a id="a-JO"></a>住于戒律而具多闻，<a id="a-JP"></a>二者、<a id="a-JQ"></a>住于禅定而行智慧，<a id="a-JR"></a>三者、<a id="a-JS"></a>住于神通而起大智，<a id="a-JT"></a>四者、<a id="a-JU"></a>住于寂静而常观察。</p>
  <p id="aJV">“天子，<a id="a-JW"></a>有八种法入于戒律。<a id="a-JX"></a>何等为八？<a id="a-JY"></a>一者、<a id="a-JZ"></a>身清净，<a id="a-Ja"></a>二者、<a id="a-Jb"></a>语清净，<a id="a-Jc"></a>三者、<a id="a-Jd"></a>意清净，<a id="a-Je"></a>四者、<a id="a-Jf"></a>见清净，<a id="a-Jg"></a>五者、<a id="a-Jh"></a>头陀功德清净，<a id="a-Ji"></a>六者、<a id="a-Jj"></a>命清净，<a id="a-Jk"></a>七者、<a id="a-Jl"></a>舍离一切诈现异相以利求利清净，<a id="a-Jm"></a>八者、<a id="a-Jn"></a>不舍一切智心清净。<a id="a-Jo"></a>是名八法入于戒律。</p>
  <p id="aJp">“天子，<a id="a-Jq"></a>复有八法入于多闻。<a id="a-Jr"></a>何等为八？<a id="a-Js"></a>一者、<a id="a-Jt"></a>尊重，<a id="a-Ju"></a>二者、<a id="a-Jv"></a>下心，<a id="a-Jw"></a>三者、<a id="a-Jx"></a>发起精进，<a id="a-Jy"></a>四者、<a id="a-Jz"></a>不失正念，<a id="a-K0"></a>五者、<a id="a-K1"></a>随闻受持，<a id="a-K2"></a>六者、<a id="a-K3"></a>心善观察，<a id="a-K4"></a>七者、<a id="a-K5"></a>如闻转教，<a id="a-K6"></a>八者、<a id="a-K7"></a>不自赞毁他。<a id="a-K8"></a>是名八法入于多闻。</p>
  <p id="aK9">“天子，<a id="a-KA"></a>复有八法入于禅定。<a id="a-KB"></a>何等为八？<a id="a-KC"></a>一者、<a id="a-KD"></a>寂静住阿兰若，<a id="a-KE"></a>二者、<a id="a-KF"></a>舍离愦闹，<a id="a-KG"></a>三者、<a id="a-KH"></a>不染境界，<a id="a-KI"></a>四者、<a id="a-KJ"></a>身心轻安，<a id="a-KK"></a>五者、<a id="a-KL"></a>心缘定境，<a id="a-KM"></a>六者、<a id="a-KN"></a>绝诸声相，<a id="a-KO"></a>七者、<a id="a-KP"></a>减食支身，<a id="a-KQ"></a>八者、<a id="a-KR"></a>不取圣乐。<a id="a-KS"></a>是名八法入于禅定。</p>
  <p id="aKT">“天子，<a id="a-KU"></a>复有八法入于智慧。<a id="a-KV"></a>何等为八？<a id="a-KW"></a>一者、<a id="a-KX"></a>蕴善巧，<a id="a-KY"></a>二者、<a id="a-KZ"></a>界善巧，<a id="a-Ka"></a>三者、<a id="a-Kb"></a>处善巧，<a id="a-Kc"></a>四者、<a id="a-Kd"></a>缘起善巧，<a id="a-Ke"></a>五者、<a id="a-Kf"></a>谛善巧，<a id="a-Kg"></a>六者、<a id="a-Kh"></a>三世善巧，<a id="a-Ki"></a>七者、<a id="a-Kj"></a>一切乘善巧，<a id="a-Kk"></a>八者、<a id="a-Kl"></a>一切佛法善巧。<a id="a-Km"></a>是名八法入于智慧。</p>
  <p id="aKn">“天子，<a id="a-Ko"></a>复有八法入于神通。<a id="a-Kp"></a>何等为八？<a id="a-Kq"></a>一者、<a id="a-Kr"></a>天眼通，<a id="a-Ks"></a>见无障碍故；<a id="a-Kt"></a>二者、<a id="a-Ku"></a>天耳通，<a id="a-Kv"></a>闻无障碍故；<a id="a-Kw"></a>三者、<a id="a-Kx"></a>他心通，<a id="a-Ky"></a>观一切众生心故；<a id="a-Kz"></a>四者、<a id="a-L0"></a>宿命通，<a id="a-L1"></a>忆念前际故；<a id="a-L2"></a>五者、<a id="a-L3"></a>神足通，<a id="a-L4"></a>示现一切神变故；<a id="a-L5"></a>六者、<a id="a-L6"></a>漏尽通，<a id="a-L7"></a>尽一切众生漏故；<a id="a-L8"></a>七者、<a id="a-L9"></a>不住烦恼，<a id="a-LA"></a>不取解脱，<a id="a-LB"></a>方便力故；<a id="a-LC"></a>八者、<a id="a-LD"></a>不依声闻解脱而入涅槃。<a id="a-LE"></a>是名八法入于神通。</p>
  <p id="aLF">“复有八法能入于智。<a id="a-LG"></a>何等为八？<a id="a-LH"></a>一者、<a id="a-LI"></a>苦智，<a id="a-LJ"></a>二者、<a id="a-LK"></a>集智，<a id="a-LL"></a>三者、<a id="a-LM"></a>灭智，<a id="a-LN"></a>四者、<a id="a-LO"></a>道智，<a id="a-LP"></a>五者、<a id="a-LQ"></a>因智，<a id="a-LR"></a>六者、<a id="a-LS"></a>缘智，<a id="a-LT"></a>七者、<a id="a-LU"></a>三世智，<a id="a-LV"></a>八者、<a id="a-LW"></a>一切智。<a id="a-LX"></a>是名八种。</p>
  <p id="aLY">“复有八法入于寂静。<a id="a-LZ"></a>何等为八？<a id="a-La"></a>一者、<a id="a-Lb"></a>内寂静，<a id="a-Lc"></a>二者、<a id="a-Ld"></a>外寂静，<a id="a-Le"></a>三者、<a id="a-Lf"></a>爱寂静，<a id="a-Lg"></a>四者、<a id="a-Lh"></a>取寂静，<a id="a-Li"></a>五者、<a id="a-Lj"></a>有寂静，<a id="a-Lk"></a>六者、<a id="a-Ll"></a>生寂静，<a id="a-Lm"></a>七者、<a id="a-Ln"></a>一切烦恼寂静，<a id="a-Lo"></a>八者、<a id="a-Lp"></a>三界寂静。<a id="a-Lq"></a>是名八法。</p>
  <p id="aLr">“复有八法入于观察。<a id="a-Ls"></a>何等为八？<a id="a-Lt"></a>一者、<a id="a-Lu"></a>戒，<a id="a-Lv"></a>二者、<a id="a-Lw"></a>闻，<a id="a-Lx"></a>三者、<a id="a-Ly"></a>禅定，<a id="a-Lz"></a>四者、<a id="a-M0"></a>智慧，<a id="a-M1"></a>五者、<a id="a-M2"></a>神通，<a id="a-M3"></a>六者、<a id="a-M4"></a>智，<a id="a-M5"></a>七者、<a id="a-M6"></a>寂灭，<a id="a-M7"></a>八者、<a id="a-M8"></a>不放逸。<a id="a-M9"></a>天子，<a id="a-MA"></a>是名八法。<a id="a-MB"></a>菩萨安住不放逸故，<a id="a-MC"></a>诸佛菩提及菩提分法一切当得。<a id="a-MD"></a>是故，<a id="a-ME"></a>天子，<a id="a-MF"></a>应当依是不放逸住。</p>
  <p id="aMG">“汝等天子，<a id="a-MH"></a>依不放逸，<a id="a-MI"></a>则三种乐常不损减。<a id="a-MJ"></a>何等为三？<a id="a-MK"></a>一者、<a id="a-ML"></a>天乐，<a id="a-MM"></a>二者、<a id="a-MN"></a>禅乐，<a id="a-MO"></a>三者、<a id="a-MP"></a>涅槃乐。<a id="a-MQ"></a>复次，<a id="a-MR"></a>诸天子，<a id="a-MS"></a>依不放逸住者得离三苦。<a id="a-MT"></a>何等为三？<a id="a-MU"></a>所谓行苦、<a id="a-MV"></a>苦苦、<a id="a-MW"></a>坏苦。<a id="a-MX"></a>又不放逸者超三种畏。<a id="a-MY"></a>何等为三？<a id="a-MZ"></a>所谓地狱、<a id="a-Ma"></a>饿鬼、<a id="a-Mb"></a>畜生。<a id="a-Mc"></a>又不放逸者得超三有。<a id="a-Md"></a>何等为三？<a id="a-Me"></a>所谓欲有、<a id="a-Mf"></a>色有、<a id="a-Mg"></a>无色有。<a id="a-Mh"></a>复次，<a id="a-Mi"></a>诸天子，<a id="a-Mj"></a>依不放逸住者得离三垢。<a id="a-Mk"></a>何等为三？<a id="a-Ml"></a>所谓贪垢、<a id="a-Mm"></a>瞋垢、<a id="a-Mn"></a>痴垢。<a id="a-Mo"></a>又不放逸于三学处当得圆满。<a id="a-Mp"></a>何等为三？<a id="a-Mq"></a>所谓增上戒、<a id="a-Mr"></a>增上心、<a id="a-Ms"></a>增上慧。<a id="a-Mt"></a>不放逸者常得亲近供养三宝。<a id="a-Mu"></a>何等为三？<a id="a-Mv"></a>所谓佛宝、<a id="a-Mw"></a>法宝、<a id="a-Mx"></a>僧宝。</p>
  <p id="aMy">“复次，<a id="a-Mz"></a>依不放逸住者，<a id="a-N0"></a>得离三种波罗蜜障。<a id="a-N1"></a>何等为三？<a id="a-N2"></a>一者、<a id="a-N3"></a>自悭，<a id="a-N4"></a>二者、<a id="a-N5"></a>于行施人心生憎嫉，<a id="a-N6"></a>三者、<a id="a-N7"></a>随顺悭人。<a id="a-N8"></a>自破戒憎嫉持戒者，<a id="a-N9"></a>随顺破戒人；<a id="a-NA"></a>自瞋憎嫉忍辱者，<a id="a-NB"></a>随顺瞋恚人；<a id="a-NC"></a>自懈怠憎嫉精进者，<a id="a-ND"></a>随顺懈怠人；<a id="a-NE"></a>自散乱憎嫉禅定者，<a id="a-NF"></a>随顺散乱人；<a id="a-NG"></a>自无智慧憎嫉智慧者，<a id="a-NH"></a>随顺无智人。<a id="a-NI"></a>汝等诸天子，<a id="a-NJ"></a>是名依不放逸住者，<a id="a-NK"></a>当得远离三波罗蜜障。</p>
  <p id="aNL">“复次，<a id="a-NM"></a>诸天子，<a id="a-NN"></a>依不放逸住者，<a id="a-NO"></a>当得三种波罗蜜伴助。<a id="a-NP"></a>何等为三？<a id="a-NQ"></a>所谓施增长，<a id="a-NR"></a>不求果报回向菩提；<a id="a-NS"></a>戒增长，<a id="a-NT"></a>不求生天回向菩提；<a id="a-NU"></a>忍辱增长，<a id="a-NV"></a>于一切众生不生害心回向菩提；<a id="a-NW"></a>精进增长，<a id="a-NX"></a>种种善根无有厌足回向菩提；<a id="a-NY"></a>禅定增长，<a id="a-NZ"></a>心不散乱回向菩提；<a id="a-Na"></a>智慧增长，<a id="a-Nb"></a>常修善业回向菩提。<a id="a-Nc"></a>是名依不放逸住，<a id="a-Nd"></a>得此波罗蜜三伴助。<a id="a-Ne"></a>是故，<a id="a-Nf"></a>诸天子，<a id="a-Ng"></a>住不放逸增长一切善法，<a id="a-Nh"></a>佛所印可。</p>
  <p id="aNi">“复次，<a id="a-Nj"></a>一切法如虚空，<a id="a-Nk"></a>是四正勤应当观察。<a id="a-Nl"></a>何等为四？<a id="a-Nm"></a>所谓诸法无作，<a id="a-Nn"></a>未生不善法，<a id="a-No"></a>为不生故发起精进；<a id="a-Np"></a>法性清净，<a id="a-Nq"></a>已生不善法，<a id="a-Nr"></a>为除灭故发起精进；<a id="a-Ns"></a>诸法寂静，<a id="a-Nt"></a>未生善法，<a id="a-Nu"></a>令得生故发起精进；<a id="a-Nv"></a>一切法无处无行，<a id="a-Nw"></a>已生善法，<a id="a-Nx"></a>住不失故发起精进。<a id="a-Ny"></a>天子，<a id="a-Nz"></a>是诸菩萨四正勤，<a id="a-O0"></a>佛所印可。<a id="a-O1"></a>复次，<a id="a-O2"></a>诸天子，<a id="a-O3"></a>法性平等无生无灭，<a id="a-O4"></a>依此法性无所得故，<a id="a-O5"></a>不作诸恶，<a id="a-O6"></a>顺法性故，<a id="a-O7"></a>勤修众善，<a id="a-O8"></a>如是修者为无所修。<a id="a-O9"></a>复次，<a id="a-OA"></a>于一切法不取不舍，<a id="a-OB"></a>是名正勤。<a id="a-OC"></a>复次，<a id="a-OD"></a>诸天子，<a id="a-OE"></a>应观四念处，<a id="a-OF"></a>所谓无身住处、<a id="a-OG"></a>无受住处、<a id="a-OH"></a>无心住处、<a id="a-OI"></a>无法住处，<a id="a-OJ"></a>无住处无建立处，<a id="a-OK"></a>是名念处。<a id="a-OL"></a>复次，<a id="a-OM"></a>应观四如意足：<a id="a-ON"></a>一者、<a id="a-OO"></a>身心不懈乐修善法故；<a id="a-OP"></a>二者、<a id="a-OQ"></a>为成就一切众生，<a id="a-OR"></a>发起精进断贪欲故；<a id="a-OS"></a>三者、<a id="a-OT"></a>一切法不可得而证诸佛法故；<a id="a-OU"></a>四者、<a id="a-OV"></a>心如幻化，<a id="a-OW"></a>法无所依，<a id="a-OX"></a>超过一切取著故。<a id="a-OY"></a>复次，<a id="a-OZ"></a>应观五根：<a id="a-Oa"></a>一者、<a id="a-Ob"></a>信根，<a id="a-Oc"></a>决定安住于诸法中为上首故；<a id="a-Od"></a>二者、<a id="a-Oe"></a>精进根，<a id="a-Of"></a>遍修诸行成就佛身故；<a id="a-Og"></a>三者、<a id="a-Oh"></a>念根，<a id="a-Oi"></a>具足诸法，<a id="a-Oj"></a>心善调柔，<a id="a-Ok"></a>无忘失故；<a id="a-Ol"></a>四者、<a id="a-Om"></a>定根，<a id="a-On"></a>远离攀缘，<a id="a-Oo"></a>不随昏睡故；<a id="a-Op"></a>五者、<a id="a-Oq"></a>慧根，<a id="a-Or"></a>决断诸法，<a id="a-Os"></a>正观现前不随他故。<a id="a-Ot"></a>何谓诸力？<a id="a-Ou"></a>所谓安住如是诸法性中，<a id="a-Ov"></a>一切烦恼无能沮坏，<a id="a-Ow"></a>是名为力。<a id="a-Ox"></a>住是力故便得胜法，<a id="a-Oy"></a>如实了知非异非如，<a id="a-Oz"></a>说名觉分。<a id="a-P0"></a>若于诸法随顺觉了，<a id="a-P1"></a>由是道故，<a id="a-P2"></a>次第修行通达秘密，<a id="a-P3"></a>于法不动，<a id="a-P4"></a>说名圣道。<a id="a-P5"></a>是故，<a id="a-P6"></a>诸天子，<a id="a-P7"></a>应如是修三十七品菩提分法，<a id="a-P8"></a>出过诸行无复障碍，<a id="a-P9"></a>智慧炽然究竟寂静。<a id="a-PA"></a>云何名为究竟寂静？<a id="a-PB"></a>谓诸法无起亦无所尽，<a id="a-PC"></a>无所尽故则无所作，<a id="a-PD"></a>无所作故亦非无作、<a id="a-PE"></a>无受、<a id="a-PF"></a>无受者、<a id="a-PG"></a>无施设，<a id="a-PH"></a>是名究竟寂静。<a id="a-PI"></a>”</p>
  <p id="aPJ">说此法时，<a id="a-PK"></a>一万二千天子，<a id="a-PL"></a>于诸法中得法眼净。</p>
  <p id="aPM">尔时，<a id="a-PN"></a>善德天子白文殊师利言：<a id="a-PO"></a>“菩萨云何修习于道？<a id="a-PP"></a>”</p>
  <p id="aPQ">文殊师利言：<a id="a-PR"></a>“天子，<a id="a-PS"></a>若诸菩萨不舍生死，<a id="a-PT"></a>而令众生入于涅槃；<a id="a-PU"></a>不舍爱取，<a id="a-PV"></a>而拔出众生令立圣道，<a id="a-PW"></a>是名菩萨修习于道。<a id="a-PX"></a>复次，<a id="a-PY"></a>天子，<a id="a-PZ"></a>修习道者，<a id="a-Pa"></a>善巧安住清净性空。<a id="a-Pb"></a>何以故？<a id="a-Pc"></a>菩萨以寂静心，<a id="a-Pd"></a>见一切法自性清净；<a id="a-Pe"></a>为诸众生乐著诸见，<a id="a-Pf"></a>安住随眠无方便者，<a id="a-Pg"></a>演说诸法自性空义。<a id="a-Ph"></a>所以者何？<a id="a-Pi"></a>是诸众生，<a id="a-Pj"></a>于自性空中而生见故。<a id="a-Pk"></a>是菩萨以无相、<a id="a-Pl"></a>无愿、<a id="a-Pm"></a>无所作，<a id="a-Pn"></a>一切法自性不生，<a id="a-Po"></a>为诸凡夫久习烦恼生灭见者，<a id="a-Pp"></a>于此无生令得信乐，<a id="a-Pq"></a>而于生灭亦无所动。<a id="a-Pr"></a>天子，<a id="a-Ps"></a>是名菩萨修习于道。<a id="a-Pt"></a>复次，<a id="a-Pu"></a>天子，<a id="a-Pv"></a>应见菩萨去来之道。<a id="a-Pw"></a>”</p>
  <p id="aPx">诸天子言：<a id="a-Py"></a>“文殊师利，<a id="a-Pz"></a>云何菩萨去来之道？<a id="a-Q0"></a>”</p>
  <p id="aQ1">文殊师利言：<a id="a-Q2"></a>“天子，<a id="a-Q3"></a>菩萨证菩提而去，<a id="a-Q4"></a>如应说法而来；<a id="a-Q5"></a>得诸禅定解脱而去，<a id="a-Q6"></a>现生欲界中来；<a id="a-Q7"></a>入于圣道故去，<a id="a-Q8"></a>大悲成熟众生故来；<a id="a-Q9"></a>得无生法忍而去，<a id="a-QA"></a>忍受众生故来；<a id="a-QB"></a>于一切法出离故去，<a id="a-QC"></a>拔出众生故来；<a id="a-QD"></a>誓愿坚固而去，<a id="a-QE"></a>誓愿无自性而来；<a id="a-QF"></a>三解脱门而去，<a id="a-QG"></a>故受生而来；<a id="a-QH"></a>菩提道场故去，<a id="a-QI"></a>为安立众生于菩提故来。<a id="a-QJ"></a>天子，<a id="a-QK"></a>是名诸菩萨去来之道。<a id="a-QL"></a>”</p>
  <p id="aQM">说此菩萨道时，<a id="a-QN"></a>五百菩萨得无生法忍。</p>
  <p id="aQO">尔时，<a id="a-QP"></a>善德天子白文殊师利言：<a id="a-QQ"></a>“我等曾闻有世界名一切功德光明，<a id="a-QR"></a>为在何处？<a id="a-QS"></a>何等如来于中说法？<a id="a-QT"></a>”</p>
  <p id="aQU">文殊师利言：<a id="a-QV"></a>“天子，<a id="a-QW"></a>彼一切功德光明世界，<a id="a-QX"></a>在于上方，<a id="a-QY"></a>过十二恒河沙佛刹，<a id="a-QZ"></a>普贤如来于中说法。<a id="a-Qa"></a>”</p>
  <p id="aQb">诸天子言：<a id="a-Qc"></a>“我等愿欲见彼世界及彼如来。<a id="a-Qd"></a>”</p>
  <p id="aQe">尔时，<a id="a-Qf"></a>文殊师利即入光明庄严三昧，<a id="a-Qg"></a>以三昧力放大光明，<a id="a-Qh"></a>过十二恒河沙佛刹，<a id="a-Qi"></a>遍照一切功德光明世界。</p>
  <p id="aQj">时，<a id="a-Qk"></a>彼菩萨问：<a id="a-Ql"></a>“此光明从何所来？<a id="a-Qm"></a>”</p>
  <p id="aQn">彼佛告言：<a id="a-Qo"></a>“善男子，<a id="a-Qp"></a>下方过十二恒河沙佛刹，<a id="a-Qq"></a>有世界名娑婆，<a id="a-Qr"></a>彼土有佛，<a id="a-Qs"></a>名释迦牟尼如来应正等觉，<a id="a-Qt"></a>在世说法。<a id="a-Qu"></a>彼有菩萨名文殊师利，<a id="a-Qv"></a>入光明庄严三昧，<a id="a-Qw"></a>放大光明遍照十方无量佛刹，<a id="a-Qx"></a>是其光明来照此会。<a id="a-Qy"></a>”</p>
  <p id="aQz">彼诸菩萨即白普贤如来：<a id="a-R0"></a>“我等愿见释迦牟尼世尊，<a id="a-R1"></a>及文殊师利菩萨。<a id="a-R2"></a>”</p>
  <p id="aR3">时，<a id="a-R4"></a>普贤如来放大光明，<a id="a-R5"></a>照十二恒河沙佛刹，<a id="a-R6"></a>至娑婆世界，<a id="a-R7"></a>令彼菩萨分明见此菩萨众会。</p>
  <p id="aR8">时，<a id="a-R9"></a>彼世尊告诸菩萨：<a id="a-RA"></a>“谁能往彼娑婆世界？<a id="a-RB"></a>”</p>
  <p id="aRC">尔时，<a id="a-RD"></a>持法炬菩萨摩诃萨白佛言：<a id="a-RE"></a>“世尊，<a id="a-RF"></a>我能往彼娑婆世界。<a id="a-RG"></a>”</p>
  <p id="aRH">佛言：<a id="a-RI"></a>“今正是时。<a id="a-RJ"></a>”</p>
  <p id="aRK">尔时，<a id="a-RL"></a>持法炬菩萨与十亿诸菩萨俱，<a id="a-RM"></a>于彼国没，<a id="a-RN"></a>现兜率陀天，<a id="a-RO"></a>放大光明遍照世界。</p>
  <p id="aRP">时，<a id="a-RQ"></a>诸天、<a id="a-RR"></a>龙、<a id="a-RS"></a>夜叉、<a id="a-RT"></a>乾闼婆、<a id="a-RU"></a>阿修罗、<a id="a-RV"></a>迦楼罗、<a id="a-RW"></a>紧那罗、<a id="a-RX"></a>摩睺罗伽、<a id="a-RY"></a>释、<a id="a-RZ"></a>梵、<a id="a-Ra"></a>护世、<a id="a-Rb"></a>诸天子等，<a id="a-Rc"></a>及诸声闻、<a id="a-Rd"></a>菩萨大众，<a id="a-Re"></a>得未曾有，<a id="a-Rf"></a>作如是言：<a id="a-Rg"></a>“此诸菩萨游戏神通甚为希有！<a id="a-Rh"></a>”</p>
  <p id="aRi">尔时，<a id="a-Rj"></a>众会因此光明，<a id="a-Rk"></a>见一切功德光明世界，<a id="a-Rl"></a>及见普贤如来国界庄严，<a id="a-Rm"></a>于一劫中说不能尽。<a id="a-Rn"></a>当此文殊师利现神变时，<a id="a-Ro"></a>七那由他诸天子等，<a id="a-Rp"></a>发阿耨多罗三藐三菩提心。</p>
  <p id="aRq">尔时，<a id="a-Rr"></a>持法炬菩萨白文殊师利言：<a id="a-Rs"></a>“可共礼觐释迦如来！<a id="a-Rt"></a>”时文殊师利，<a id="a-Ru"></a>于彼天子应可度者皆悉度已，<a id="a-Rv"></a>与持法炬诸菩萨众，<a id="a-Rw"></a>及大声闻、<a id="a-Rx"></a>天、<a id="a-Ry"></a>龙、<a id="a-Rz"></a>夜叉、<a id="a-S0"></a>乾闼婆等，<a id="a-S1"></a>往诣佛所，<a id="a-S2"></a>到已顶礼佛足，<a id="a-S3"></a>却住一面。</p>
  <p id="aS4">尔时，<a id="a-S5"></a>持法炬菩萨白佛言：<a id="a-S6"></a>“世尊，<a id="a-S7"></a>普贤如来问讯：<a id="a-S8"></a>世尊，<a id="a-S9"></a>少病少恼，<a id="a-SA"></a>起居轻利，<a id="a-SB"></a>安乐行不？<a id="a-SC"></a>”</p>
  <p id="aSD">尔时，<a id="a-SE"></a>世尊告彼诸菩萨言：<a id="a-SF"></a>“善男子，<a id="a-SG"></a>此文殊师利，<a id="a-SH"></a>及持法炬正士，<a id="a-SI"></a>神通变化智慧光明，<a id="a-SJ"></a>成熟众生奉事诸佛，<a id="a-SK"></a>一切菩萨不能知其智慧方便深入边际。<a id="a-SL"></a>汝善男子，<a id="a-SM"></a>应当学此文殊师利，<a id="a-SN"></a>及持法炬正士并诸菩萨，<a id="a-SO"></a>所有神通、<a id="a-SP"></a>辩才、<a id="a-SQ"></a>智慧，<a id="a-SR"></a>奉事诸佛成熟众生。<a id="a-SS"></a>此诸正士无数劫来，<a id="a-ST"></a>从一佛刹至一佛刹，<a id="a-SU"></a>常作佛事。<a id="a-SV"></a>若诸众生入此正士境界，<a id="a-SW"></a>当来不复堕于魔界。<a id="a-SX"></a>”</p>
  <p id="aSY">尔时，<a id="a-SZ"></a>世尊告长老阿难：<a id="a-Sa"></a>“汝善持此法门，<a id="a-Sb"></a>不断三宝种故。<a id="a-Sc"></a>”</p>
  <p id="aSd">尔时，<a id="a-Se"></a>持法炬菩萨摩诃萨从此会起，<a id="a-Sf"></a>与其眷属还本佛刹。</p>
  <p id="aSg">佛说此经已，<a id="a-Sh"></a>善德天子，<a id="a-Si"></a>长老阿难，<a id="a-Sj"></a>一切世间天、<a id="a-Sk"></a>龙、<a id="a-Sl"></a>乾闼婆、<a id="a-Sm"></a>阿修罗等，<a id="a-Sn"></a>闻佛所说，<a id="a-So"></a>皆大欢喜。</p>
 </body>
</html>