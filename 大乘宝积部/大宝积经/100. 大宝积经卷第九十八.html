<!doctype html>
<html id="z3IBTHeDG" data-ver="788">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十八</h1>
  <h2 id="a2">唐三藏法师菩提流志奉诏译</h2>
  <h2 id="a3">妙慧童女会第三十</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍城耆阇崛山中，<a id="a-7"></a>与大比丘众千二百五十人，<a id="a-8"></a>菩萨摩诃萨十千人俱。</p>
  <p id="a9">时，<a id="a-A"></a>王舍城有长者女，<a id="a-B"></a>名为妙慧，<a id="a-C"></a>年始八岁，<a id="a-D"></a>面貌端正，<a id="a-E"></a>容色姝好，<a id="a-F"></a>诸相具足，<a id="a-G"></a>见者欢喜，<a id="a-H"></a>曾于过去无量诸佛亲近供养，<a id="a-I"></a>种诸善根。<a id="a-J"></a>时彼女人诣如来所，<a id="a-K"></a>顶礼佛足，<a id="a-L"></a>右绕三匝，<a id="a-M"></a>长跪合掌而说偈言：</p>
  <p id="aN">“无上等正觉，<a id="a-O"></a>　为世大明灯，</p>
  <p id="aP">菩萨之所行，<a id="a-Q"></a>　惟愿听我问！<a id="a-R"></a>”</p>
  <p id="aS">佛告妙慧：<a id="a-T"></a>“今恣汝问，<a id="a-U"></a>当为解说，<a id="a-V"></a>令断疑网。<a id="a-W"></a>”</p>
  <p id="aX">尔时，<a id="a-Y"></a>妙慧即于佛前，<a id="a-Z"></a>以偈问曰：</p>
  <p id="aa">“云何得端正，<a id="a-b"></a>　大富尊贵身？</p>
  <p id="ac">复以何因缘，<a id="a-d"></a>　眷属难沮坏？</p>
  <p id="ae">云何见己身，<a id="a-f"></a>　而受于化生，</p>
  <p id="ag">千叶莲华上，<a id="a-h"></a>　面奉诸世尊？</p>
  <p id="ai">云何能证得，<a id="a-j"></a>　自在胜神通，</p>
  <p id="ak">遍往无量刹，<a id="a-l"></a>　礼敬于诸佛？</p>
  <p id="am">云何得无怨，<a id="a-n"></a>　所言人信受，</p>
  <p id="ao">净除于法障，<a id="a-p"></a>　永离诸魔业？</p>
  <p id="aq">云何命终时，<a id="a-r"></a>　得见于诸佛，</p>
  <p id="as">闻说清净法，<a id="a-t"></a>　不受于苦恼？</p>
  <p id="au">大悲无上尊，<a id="a-v"></a>　惟愿为我说！<a id="a-w"></a>”</p>
  <p id="ax">尔时，<a id="a-y"></a>佛告妙慧童女言：<a id="a-z"></a>“善哉！<a id="a-10"></a>善哉！<a id="a-11"></a>善能问此深妙之义。<a id="a-12"></a>谛听！<a id="a-13"></a>谛听！<a id="a-14"></a>善思念之，<a id="a-15"></a>当为汝说。<a id="a-16"></a>”</p>
  <p id="a17">妙慧白言：<a id="a-18"></a>“唯然！<a id="a-19"></a>世尊，<a id="a-1A"></a>愿乐欲闻。<a id="a-1B"></a>”</p>
  <p id="a1C">佛言：<a id="a-1D"></a>“妙慧，<a id="a-1E"></a>菩萨成就四法受端正身。<a id="a-1F"></a>何等为四？<a id="a-1G"></a>一者、<a id="a-1H"></a>于恶友所不起嗔心，<a id="a-1I"></a>二者、<a id="a-1J"></a>住于大慈，<a id="a-1K"></a>三者、<a id="a-1L"></a>深乐正法，<a id="a-1M"></a>四者、<a id="a-1N"></a>造佛形像。<a id="a-1O"></a>”</p>
  <p id="a1P">尔时，<a id="a-1Q"></a>世尊而说偈言：</p>
  <p id="a1R">“嗔坏善根勿增长，<a id="a-1S"></a>　慈心乐法造佛形，</p>
  <p id="a1T">当获具相庄严身，<a id="a-1U"></a>　一切众生常乐见。</p>
  <p id="a1V">“复次，<a id="a-1W"></a>妙慧，<a id="a-1X"></a>菩萨成就四法得富贵身。<a id="a-1Y"></a>何等为四？<a id="a-1Z"></a>一者、<a id="a-1a"></a>应时行施，<a id="a-1b"></a>二者、<a id="a-1c"></a>无轻慢心，<a id="a-1d"></a>三者、<a id="a-1e"></a>欢喜而与，<a id="a-1f"></a>四者、<a id="a-1g"></a>不希果报。<a id="a-1h"></a>”</p>
  <p id="a1i">尔时，<a id="a-1j"></a>世尊而说偈言：</p>
  <p id="a1k">“应时行施无轻慢，<a id="a-1l"></a>　欢喜授与不希求，</p>
  <p id="a1m">能于此业常勤修，<a id="a-1n"></a>　所生当获大财位。</p>
  <p id="a1o">“复次，<a id="a-1p"></a>妙慧，<a id="a-1q"></a>菩萨成就四法得眷属不坏。<a id="a-1r"></a>何等为四？<a id="a-1s"></a>一者、<a id="a-1t"></a>善能弃舍离间之语，<a id="a-1u"></a>二者、<a id="a-1v"></a>邪见众生令住正见，<a id="a-1w"></a>三者、<a id="a-1x"></a>正法将灭护令久住，<a id="a-1y"></a>四者、<a id="a-1z"></a>教诸有情趣佛菩提。<a id="a-20"></a>”</p>
  <p id="a21">尔时，<a id="a-22"></a>世尊而说偈言：</p>
  <p id="a23">“舍离间言及邪见，<a id="a-24"></a>　正法将灭能护持，</p>
  <p id="a25">安住众生大菩提，<a id="a-26"></a>　当成不坏诸眷属。</p>
  <p id="a27">“复次，<a id="a-28"></a>妙慧，<a id="a-29"></a>菩萨成就四法，<a id="a-2A"></a>当于佛前得受化生，<a id="a-2B"></a>处莲华座。<a id="a-2C"></a>何等为四？<a id="a-2D"></a>一者、<a id="a-2E"></a>捧诸妙华果及细末香，<a id="a-2F"></a>散于如来及诸塔庙；<a id="a-2G"></a>二者、<a id="a-2H"></a>终不于他妄加损害；<a id="a-2I"></a>三者、<a id="a-2J"></a>造如来像安处莲华；<a id="a-2K"></a>四者、<a id="a-2L"></a>于佛菩提深生净信。<a id="a-2M"></a>”</p>
  <p id="a2N">尔时，<a id="a-2O"></a>世尊而说偈言：</p>
  <p id="a2P">“华香散佛及支提，<a id="a-2Q"></a>　不害于他并造像，</p>
  <p id="a2R">于大菩提深信解，<a id="a-2S"></a>　得处莲华生佛前。</p>
  <p id="a2T">“复次，<a id="a-2U"></a>妙慧，<a id="a-2V"></a>菩萨成就四法，<a id="a-2W"></a>从一佛土至一佛土。<a id="a-2X"></a>何等为四？<a id="a-2Y"></a>一者、<a id="a-2Z"></a>见他修善不为障恼，<a id="a-2a"></a>二者、<a id="a-2b"></a>他说法时未尝留碍，<a id="a-2c"></a>三者、<a id="a-2d"></a>燃灯供养如来之塔，<a id="a-2e"></a>四者、<a id="a-2f"></a>于诸禅定常勤修习。<a id="a-2g"></a>”</p>
  <p id="a2h">尔时，<a id="a-2i"></a>世尊而说偈言：</p>
  <p id="a2j">“见人修善说正法，<a id="a-2k"></a>　不生谤毁加留难，</p>
  <p id="a2l">如来塔庙施灯明，<a id="a-2m"></a>　修习诸禅游佛刹。</p>
  <p id="a2n">“复次，<a id="a-2o"></a>妙慧，<a id="a-2p"></a>菩萨成就四法处世无怨。<a id="a-2q"></a>云何为四？<a id="a-2r"></a>一者、<a id="a-2s"></a>以无谄心亲近善友，<a id="a-2t"></a>二者、<a id="a-2u"></a>于他胜法无嫉妒心，<a id="a-2v"></a>三者、<a id="a-2w"></a>他获名誉心常欢喜，<a id="a-2x"></a>四者、<a id="a-2y"></a>于菩萨行无轻毁心。<a id="a-2z"></a>”</p>
  <p id="a30">尔时，<a id="a-31"></a>世尊而说偈言：</p>
  <p id="a32">“不以谀谄亲善友，<a id="a-33"></a>　于人胜法无妒心，</p>
  <p id="a34">他获名誉常欢喜，<a id="a-35"></a>　不谤菩萨得无怨。</p>
  <p id="a36">“复次，<a id="a-37"></a>妙慧，<a id="a-38"></a>菩萨成就四法所言人信。<a id="a-39"></a>何等为四？<a id="a-3A"></a>一者、<a id="a-3B"></a>发言修行常使相应，<a id="a-3C"></a>二者、<a id="a-3D"></a>于善友所不覆诸恶，<a id="a-3E"></a>三者、<a id="a-3F"></a>于所闻法不求过失，<a id="a-3G"></a>四者、<a id="a-3H"></a>于说法者不生恶心。<a id="a-3I"></a>”</p>
  <p id="a3J">尔时，<a id="a-3K"></a>世尊而说偈言：</p>
  <p id="a3L">“发言修行常相应，<a id="a-3M"></a>　己罪不藏于善友，</p>
  <p id="a3N">闻经不求人法过，<a id="a-3O"></a>　所言一切皆信受。</p>
  <p id="a3P">“复次，<a id="a-3Q"></a>妙慧，<a id="a-3R"></a>菩萨成就四法，<a id="a-3S"></a>能离法障，<a id="a-3T"></a>速得清净。<a id="a-3U"></a>何等为四？<a id="a-3V"></a>一者、<a id="a-3W"></a>以深意乐摄三律仪，<a id="a-3X"></a>二者、<a id="a-3Y"></a>闻甚深经不生诽谤，<a id="a-3Z"></a>三者、<a id="a-3a"></a>见新发意菩萨生一切智心，<a id="a-3b"></a>四者、<a id="a-3c"></a>于诸有情大慈平等。<a id="a-3d"></a>”</p>
  <p id="a3e">尔时，<a id="a-3f"></a>世尊而说偈言：</p>
  <p id="a3g">“以深意乐摄律仪，<a id="a-3h"></a>　闻甚深经能信解，</p>
  <p id="a3i">敬初发心如佛想，<a id="a-3j"></a>　慈心普洽障消除。</p>
  <p id="a3k">“复次，<a id="a-3l"></a>妙慧，<a id="a-3m"></a>菩萨成就四法能离诸魔。<a id="a-3n"></a>云何为四？<a id="a-3o"></a>一者、<a id="a-3p"></a>了知法性平等，<a id="a-3q"></a>二者、<a id="a-3r"></a>发起精进，<a id="a-3s"></a>三者、<a id="a-3t"></a>常勤念佛，<a id="a-3u"></a>四者、<a id="a-3v"></a>一切善根皆悉回向。<a id="a-3w"></a>”</p>
  <p id="a3x">尔时，<a id="a-3y"></a>世尊而说偈言：</p>
  <p id="a3z">“能知诸法平等性，<a id="a-40"></a>　常起精进念如来，</p>
  <p id="a41">回向一切诸善根，<a id="a-42"></a>　众魔不能得其便。</p>
  <p id="a43">“复次，<a id="a-44"></a>妙慧，<a id="a-45"></a>菩萨成就四法，<a id="a-46"></a>临命终时诸佛现前。<a id="a-47"></a>何等为四？<a id="a-48"></a>一者、<a id="a-49"></a>他有所求施令满足，<a id="a-4A"></a>二者、<a id="a-4B"></a>于诸善法深生信解，<a id="a-4C"></a>三者、<a id="a-4D"></a>于诸菩萨施庄严具，<a id="a-4E"></a>四者、<a id="a-4F"></a>于三宝所勤修供养。<a id="a-4G"></a>”</p>
  <p id="a4H">尔时，<a id="a-4I"></a>世尊而说偈言：</p>
  <p id="a4J">“他有所求令满足，<a id="a-4K"></a>　信解深法舍严具，</p>
  <p id="a4L">三宝福田勤供养，<a id="a-4M"></a>　临命终时佛现前。<a id="a-4N"></a>”</p>
  <p id="a4O">尔时，<a id="a-4P"></a>妙慧童女闻佛说已，<a id="a-4Q"></a>白言：<a id="a-4R"></a>“世尊，<a id="a-4S"></a>如佛所说菩萨诸行，<a id="a-4T"></a>我当奉行。<a id="a-4U"></a>世尊，<a id="a-4V"></a>若我于是四十行中，<a id="a-4W"></a>阙于一行而不修者，<a id="a-4X"></a>则违佛教，<a id="a-4Y"></a>欺诳如来。<a id="a-4Z"></a>”</p>
  <p id="a4a">尔时，<a id="a-4b"></a>尊者大目揵连告妙慧言：<a id="a-4c"></a>“菩萨之行甚难可行，<a id="a-4d"></a>汝今发斯殊胜大愿，<a id="a-4e"></a>岂于是愿得自在耶？<a id="a-4f"></a>”</p>
  <p id="a4g">尔时，<a id="a-4h"></a>妙慧白言：<a id="a-4i"></a>“尊者，<a id="a-4j"></a>若我弘愿真实不虚，<a id="a-4k"></a>能令诸行得圆满者，<a id="a-4l"></a>愿此三千大千世界六种震动，<a id="a-4m"></a>天雨妙华，<a id="a-4n"></a>天鼓自鸣。<a id="a-4o"></a>”说是语时，<a id="a-4p"></a>于虚空中华散如雨，<a id="a-4q"></a>天鼓自鸣，<a id="a-4r"></a>三千大千世界六种震动。</p>
  <p id="a4s">是时，<a id="a-4t"></a>妙慧重白目连：<a id="a-4u"></a>“以我如是真实言故，<a id="a-4v"></a>于未来世当得成佛，<a id="a-4w"></a>亦如今日释迦如来。<a id="a-4x"></a>于我国中无有魔事，<a id="a-4y"></a>及以恶趣、<a id="a-4z"></a>女人之名，<a id="a-50"></a>若我此言非虚妄者，<a id="a-51"></a>令斯大众身皆金色。<a id="a-52"></a>”说是语已，<a id="a-53"></a>众皆金色。</p>
  <p id="a54">尔时，<a id="a-55"></a>尊者大目揵连，<a id="a-56"></a>即从座起，<a id="a-57"></a>偏袒右肩，<a id="a-58"></a>顶礼佛足，<a id="a-59"></a>白言：<a id="a-5A"></a>“世尊，<a id="a-5B"></a>我今先礼初发心菩萨及诸菩萨摩诃萨众。<a id="a-5C"></a>”</p>
  <p id="a5D">尔时，<a id="a-5E"></a>文殊师利法王子告妙慧言：<a id="a-5F"></a>“汝住何法，<a id="a-5G"></a>发斯诚愿？<a id="a-5H"></a>”</p>
  <p id="a5I">妙慧答言：<a id="a-5J"></a>“文殊师利，<a id="a-5K"></a>非所问也。<a id="a-5L"></a>何以故？<a id="a-5M"></a>于法界中无所住故。<a id="a-5N"></a>”</p>
  <p id="a5O">又问：<a id="a-5P"></a>“云何名为菩提？<a id="a-5Q"></a>”</p>
  <p id="a5R">答曰：<a id="a-5S"></a>“无分别法是名菩提。<a id="a-5T"></a>”</p>
  <p id="a5U">又问：<a id="a-5V"></a>“云何名为菩萨？<a id="a-5W"></a>”</p>
  <p id="a5X">答曰：<a id="a-5Y"></a>“一切诸法等虚空相，<a id="a-5Z"></a>是名菩萨。<a id="a-5a"></a>”</p>
  <p id="a5b">又问：<a id="a-5c"></a>“云何名为菩提之行？<a id="a-5d"></a>”</p>
  <p id="a5e">答曰：<a id="a-5f"></a>“犹如阳焰谷响之行，<a id="a-5g"></a>是菩提行。<a id="a-5h"></a>”</p>
  <p id="a5i">又问：<a id="a-5j"></a>“依何密意作如是说？<a id="a-5k"></a>”</p>
  <p id="a5l">答曰：<a id="a-5m"></a>“我于此中不见少法密非密者。<a id="a-5n"></a>”</p>
  <p id="a5o">又问：<a id="a-5p"></a>“若如是者，<a id="a-5q"></a>一切凡夫应即菩提。<a id="a-5r"></a>”</p>
  <p id="a5s">答曰：<a id="a-5t"></a>“汝谓菩提异凡夫耶？<a id="a-5u"></a>莫作是见。<a id="a-5v"></a>何以故？<a id="a-5w"></a>此等皆同一法界相，<a id="a-5x"></a>非取非舍，<a id="a-5y"></a>无成坏故。<a id="a-5z"></a>”</p>
  <p id="a60">又问：<a id="a-61"></a>“于此义中能解了者，<a id="a-62"></a>其数几何？<a id="a-63"></a>”</p>
  <p id="a64">答曰：<a id="a-65"></a>“如若干幻化心心所量，<a id="a-66"></a>若干幻化众生能了斯义。<a id="a-67"></a>”</p>
  <p id="a68">文殊师利言：<a id="a-69"></a>“幻化本无，<a id="a-6A"></a>何有如是心心所法？<a id="a-6B"></a>”</p>
  <p id="a6C">答曰：<a id="a-6D"></a>“法界亦尔，<a id="a-6E"></a>非有非无，<a id="a-6F"></a>乃至如来亦复如是。<a id="a-6G"></a>”</p>
  <p id="a6H">尔时，<a id="a-6I"></a>文殊师利白佛言：<a id="a-6J"></a>“世尊，<a id="a-6K"></a>今此妙慧，<a id="a-6L"></a>甚为希有，<a id="a-6M"></a>乃能成就如是法忍。<a id="a-6N"></a>”</p>
  <p id="a6O">佛言：<a id="a-6P"></a>“如是，<a id="a-6Q"></a>如是，<a id="a-6R"></a>诚如所言。<a id="a-6S"></a>然此童女，<a id="a-6T"></a>已于过去发菩提心；<a id="a-6U"></a>经三十劫，<a id="a-6V"></a>我乃发趣无上菩提；<a id="a-6W"></a>彼亦令汝住无生忍。<a id="a-6X"></a>”</p>
  <p id="a6Y">尔时，<a id="a-6Z"></a>文殊师利即从座起，<a id="a-6a"></a>为其作礼，<a id="a-6b"></a>白妙慧言：<a id="a-6c"></a>“我于往昔无量劫前，<a id="a-6d"></a>已曾供养，<a id="a-6e"></a>不谓今者还得亲近！<a id="a-6f"></a>”</p>
  <p id="a6g">妙慧告言：<a id="a-6h"></a>“文殊师利，<a id="a-6i"></a>汝今莫起如是分别。<a id="a-6j"></a>何以故？<a id="a-6k"></a>以无分别得无生忍故。<a id="a-6l"></a>”</p>
  <p id="a6m">又问：<a id="a-6n"></a>“妙慧，<a id="a-6o"></a>汝今犹不转女身耶？<a id="a-6p"></a>”</p>
  <p id="a6q">妙慧答言：<a id="a-6r"></a>“女人之相了不可得，<a id="a-6s"></a>今何所转？<a id="a-6t"></a>文殊师利，<a id="a-6u"></a>我当为汝除断疑惑，<a id="a-6v"></a>由我如是真实语故，<a id="a-6w"></a>于当来世得阿耨多罗三藐三菩提时，<a id="a-6x"></a>于我法中诸比丘辈，<a id="a-6y"></a>闻命善来出家入道；<a id="a-6z"></a>我国土中，<a id="a-70"></a>所有众生身皆金色，<a id="a-71"></a>服用资具如第六天，<a id="a-72"></a>饮食丰饶随念而至；<a id="a-73"></a>无有魔事及诸恶趣，<a id="a-74"></a>亦复无有女人之名；<a id="a-75"></a>有七宝林上罗宝网，<a id="a-76"></a>七宝莲华覆以宝帐，<a id="a-77"></a>如文殊师利所成净刹，<a id="a-78"></a>装校严饰等无有异。<a id="a-79"></a>若我此言非虚妄者，<a id="a-7A"></a>令此大众身皆金色，<a id="a-7B"></a>我之女身变成男子，<a id="a-7C"></a>如三十岁知法比丘。<a id="a-7D"></a>”说此语时，<a id="a-7E"></a>此诸大众皆作金色，<a id="a-7F"></a>妙慧菩萨转女成男，<a id="a-7G"></a>如三十岁知法比丘。</p>
  <p id="a7H">是时，<a id="a-7I"></a>地居天众展转赞言：<a id="a-7J"></a>“大哉！<a id="a-7K"></a>大哉！<a id="a-7L"></a>妙慧菩萨摩诃萨，<a id="a-7M"></a>能于来世得菩提时，<a id="a-7N"></a>严净佛刹功德如是。<a id="a-7O"></a>”</p>
  <p id="a7P">尔时，<a id="a-7Q"></a>佛告文殊师利：<a id="a-7R"></a>“此妙慧菩萨，<a id="a-7S"></a>于当来世成等正觉，<a id="a-7T"></a>号殊胜功德宝藏如来，<a id="a-7U"></a>出现于世。<a id="a-7V"></a>”</p>
  <p id="a7W">佛说此经时，<a id="a-7X"></a>三十俱胝众生于阿耨多罗三藐三菩提住不退转，<a id="a-7Y"></a>八十俱胝众生远尘离垢得法眼净，<a id="a-7Z"></a>八千众生皆获智证。<a id="a-7a"></a>五千比丘行菩萨乘心欲退转，<a id="a-7b"></a>因见妙慧菩萨意乐善根威德殊胜故，<a id="a-7c"></a>各各脱身所著上服以施如来，<a id="a-7d"></a>如是施已，<a id="a-7e"></a>发弘誓言：<a id="a-7f"></a>“我等以此善根，<a id="a-7g"></a>决定愿成阿耨多罗三藐三菩提。<a id="a-7h"></a>”彼诸善男子等，<a id="a-7i"></a>以此善根回向无上菩提故，<a id="a-7j"></a>超九十劫生死之苦，<a id="a-7k"></a>不退转于阿耨多罗三藐三菩提。</p>
  <p id="a7l">尔时，<a id="a-7m"></a>世尊即记之曰：<a id="a-7n"></a>“汝等于当来世过千劫，<a id="a-7o"></a>后于无垢光明劫中，<a id="a-7p"></a>阳焰世界难忍佛刹，<a id="a-7q"></a>于一劫中相次成佛，<a id="a-7r"></a>皆同一字，<a id="a-7s"></a>号辩才庄严如来，<a id="a-7t"></a>出现于世。<a id="a-7u"></a>文殊师利，<a id="a-7v"></a>如是法门有大威德，<a id="a-7w"></a>能令菩萨摩诃萨及声闻乘者，<a id="a-7x"></a>获大利益。<a id="a-7y"></a>文殊师利，<a id="a-7z"></a>或有善男子、<a id="a-80"></a>善女人，<a id="a-81"></a>为求菩提无方便善巧，<a id="a-82"></a>行六波罗蜜足满千劫；<a id="a-83"></a>若复有人经于半月，<a id="a-84"></a>时一书写读诵此经，<a id="a-85"></a>所获福聚比前功德，<a id="a-86"></a>百分、<a id="a-87"></a>千分、<a id="a-88"></a>百千俱胝，<a id="a-89"></a>乃至算数譬喻所不能及。<a id="a-8A"></a>是故，<a id="a-8B"></a>文殊师利，<a id="a-8C"></a>如是微妙法门，<a id="a-8D"></a>即诸菩萨契经之本，<a id="a-8E"></a>我今付嘱于汝。<a id="a-8F"></a>汝当来世，<a id="a-8G"></a>受持读诵，<a id="a-8H"></a>为人解说。<a id="a-8I"></a>譬如转轮圣王出现于世，<a id="a-8J"></a>所有七宝皆悉在前，<a id="a-8K"></a>王灭之后宝随隐没；<a id="a-8L"></a>如是微妙法门流行于世，<a id="a-8M"></a>即诸如来七菩提分等法眼不灭，<a id="a-8N"></a>若不流行，<a id="a-8O"></a>正法当灭。<a id="a-8P"></a>是故，<a id="a-8Q"></a>文殊师利，<a id="a-8R"></a>若善男子、<a id="a-8S"></a>善女人等为求菩提，<a id="a-8T"></a>应当发起精进，<a id="a-8U"></a>书写此经，<a id="a-8V"></a>受持读诵，<a id="a-8W"></a>为人演说。<a id="a-8X"></a>此是我教，<a id="a-8Y"></a>勿于后世生悔恨心。<a id="a-8Z"></a>”</p>
  <p id="a8a">佛说此经已，<a id="a-8b"></a>妙慧菩萨、<a id="a-8c"></a>文殊师利菩萨，<a id="a-8d"></a>及诸大众，<a id="a-8e"></a>天、<a id="a-8f"></a>人、<a id="a-8g"></a>阿修罗、<a id="a-8h"></a>乾闼婆等，<a id="a-8i"></a>闻佛所说，<a id="a-8j"></a>皆大欢喜，<a id="a-8k"></a>信受奉行。</p>
  <p data-pb></p>
  <h2 id="a8l">恒河上优婆夷会第三十一</h2>
  <p id="a8m">如是我闻：<a id="a-8n"></a>一时，<a id="a-8o"></a>佛在舍卫国祇树给孤独园。<a id="a-8p"></a>时，<a id="a-8q"></a>舍卫城有优婆夷，<a id="a-8r"></a>名恒河上，<a id="a-8s"></a>从其住处来诣佛所，<a id="a-8t"></a>顶礼佛足，<a id="a-8u"></a>退坐一面。</p>
  <p id="a8v">尔时，<a id="a-8w"></a>世尊问恒河上：<a id="a-8x"></a>“汝从何来？<a id="a-8y"></a>”</p>
  <p id="a8z">彼优婆夷即白佛言：<a id="a-90"></a>“世尊，<a id="a-91"></a>若问化人：<a id="a-92"></a>‘汝从何来？<a id="a-93"></a>’如是问者，<a id="a-94"></a>当云何答？<a id="a-95"></a>”</p>
  <p id="a96">世尊告言：<a id="a-97"></a>“夫化人者，<a id="a-98"></a>无有往来，<a id="a-99"></a>亦无生灭，<a id="a-9A"></a>云何当说有所从来？<a id="a-9B"></a>”</p>
  <p id="a9C">又问：<a id="a-9D"></a>“诸法岂不皆如化耶？<a id="a-9E"></a>”</p>
  <p id="a9F">佛言：<a id="a-9G"></a>“如是，<a id="a-9H"></a>如是，<a id="a-9I"></a>如汝所说。<a id="a-9J"></a>”</p>
  <p id="a9K">恒河上言：<a id="a-9L"></a>“若一切法皆如化者，<a id="a-9M"></a>云何问言汝从何来？<a id="a-9N"></a>”</p>
  <p id="a9O">世尊告曰：<a id="a-9P"></a>“是幻化人不往恶趣，<a id="a-9Q"></a>不生天上，<a id="a-9R"></a>不证涅槃。<a id="a-9S"></a>恒河上，<a id="a-9T"></a>汝亦尔耶？<a id="a-9U"></a>”</p>
  <p id="a9V">白言：<a id="a-9W"></a>“我若见身异于幻化，<a id="a-9X"></a>乃可说言，<a id="a-9Y"></a>往善恶趣，<a id="a-9Z"></a>证于涅槃。<a id="a-9a"></a>我不见身异于幻化，<a id="a-9b"></a>云何说言，<a id="a-9c"></a>往诸恶趣，<a id="a-9d"></a>乃至涅槃？<a id="a-9e"></a>复次，<a id="a-9f"></a>世尊，<a id="a-9g"></a>如涅槃性，<a id="a-9h"></a>毕竟不复生善恶趣及般涅槃，<a id="a-9i"></a>我观己身亦复如是。<a id="a-9j"></a>”</p>
  <p id="a9k">佛言：<a id="a-9l"></a>“汝岂不趣涅槃界耶？<a id="a-9m"></a>”</p>
  <p id="a9n">恒河上言：<a id="a-9o"></a>“如以此问问无生者，<a id="a-9p"></a>应云何答？<a id="a-9q"></a>”</p>
  <p id="a9r">佛言：<a id="a-9s"></a>“无生者即涅槃也。<a id="a-9t"></a>”</p>
  <p id="a9u">恒河上言：<a id="a-9v"></a>“诸法岂不皆同涅槃？<a id="a-9w"></a>”</p>
  <p id="a9x">佛言：<a id="a-9y"></a>“如是，<a id="a-9z"></a>如是。<a id="a-A0"></a>”</p>
  <p id="aA1">“世尊，<a id="a-A2"></a>若一切法同涅槃者，<a id="a-A3"></a>云何问言，<a id="a-A4"></a>汝岂不趣涅槃界耶？<a id="a-A5"></a>复次，<a id="a-A6"></a>世尊，<a id="a-A7"></a>譬如化人谓化人曰：<a id="a-A8"></a>‘汝岂不趣涅槃界耶？<a id="a-A9"></a>’彼于是问，<a id="a-AA"></a>当云何答？<a id="a-AB"></a>”</p>
  <p id="aAC">世尊告言：<a id="a-AD"></a>“此所问者无有攀缘。<a id="a-AE"></a>”</p>
  <p id="aAF">恒河上言：<a id="a-AG"></a>“如来岂以有所攀缘而致斯问？<a id="a-AH"></a>”</p>
  <p id="aAI">世尊告言：<a id="a-AJ"></a>“然我所问亦无攀缘，<a id="a-AK"></a>但为此会，<a id="a-AL"></a>有善男子及善女人，<a id="a-AM"></a>应可成熟故发斯问。<a id="a-AN"></a>何以故？<a id="a-AO"></a>如来于彼诸法，<a id="a-AP"></a>名字犹不可得，<a id="a-AQ"></a>何有诸法及彼能趣般涅槃者？<a id="a-AR"></a>”</p>
  <p id="aAS">恒河上言：<a id="a-AT"></a>“若如是者，<a id="a-AU"></a>云何为菩提故积集善根？<a id="a-AV"></a>若诸菩萨及彼善根皆不可得，<a id="a-AW"></a>积集之时即无心故，<a id="a-AX"></a>非积集时亦复如是。<a id="a-AY"></a>”恒河上言：<a id="a-AZ"></a>“所说无心，<a id="a-Aa"></a>欲明何义？<a id="a-Ab"></a>”</p>
  <p id="aAc">世尊告曰：<a id="a-Ad"></a>“此法非思惟之所能知，<a id="a-Ae"></a>亦非思惟之所能得。<a id="a-Af"></a>何以故？<a id="a-Ag"></a>此中心尚不可得，<a id="a-Ah"></a>何况心所生法？<a id="a-Ai"></a>以心不可得，<a id="a-Aj"></a>是即说名不思议处。<a id="a-Ak"></a>此不思议处，<a id="a-Al"></a>无得无证，<a id="a-Am"></a>非染非净。<a id="a-An"></a>何以故？<a id="a-Ao"></a>如来常说一切诸法，<a id="a-Ap"></a>犹如虚空无挂碍故。<a id="a-Aq"></a>”</p>
  <p id="aAr">恒河上言：<a id="a-As"></a>“若一切法如虚空者，<a id="a-At"></a>云何世尊，<a id="a-Au"></a>说有诸色、<a id="a-Av"></a>受、<a id="a-Aw"></a>想、<a id="a-Ax"></a>行、<a id="a-Ay"></a>识，<a id="a-Az"></a>及于界、<a id="a-B0"></a>处、<a id="a-B1"></a>十二因缘，<a id="a-B2"></a>有漏无漏，<a id="a-B3"></a>是染是净，<a id="a-B4"></a>生死涅槃？<a id="a-B5"></a>”</p>
  <p id="aB6">佛告恒河上：<a id="a-B7"></a>“譬如说我，<a id="a-B8"></a>虽有言说，<a id="a-B9"></a>而实无有我相可得；<a id="a-BA"></a>我说诸色，<a id="a-BB"></a>实亦无有色相可得，<a id="a-BC"></a>乃至涅槃亦复如是。<a id="a-BD"></a>又如阳焰无水可得，<a id="a-BE"></a>我说诸色乃至涅槃亦复如是。<a id="a-BF"></a>恒河上，<a id="a-BG"></a>于我法中修梵行者，<a id="a-BH"></a>见一切法皆无所得，<a id="a-BI"></a>乃可说名真修梵行；<a id="a-BJ"></a>增上慢者说有所得，<a id="a-BK"></a>是则不名住真梵行。<a id="a-BL"></a>我说如是，<a id="a-BM"></a>增上慢人闻此深法生大惊疑，<a id="a-BN"></a>不能解脱生老病死、<a id="a-BO"></a>忧悲苦恼。<a id="a-BP"></a>恒河上，<a id="a-BQ"></a>若我灭后，<a id="a-BR"></a>有能宣说如是甚深断流转法，<a id="a-BS"></a>有愚痴辈由恶见故，<a id="a-BT"></a>于是法师生嗔害心，<a id="a-BU"></a>以是因缘堕诸地狱。<a id="a-BV"></a>”</p>
  <p id="aBW">恒河上言：<a id="a-BX"></a>“如佛所说断流转法，<a id="a-BY"></a>以何义故，<a id="a-BZ"></a>名为断流转？<a id="a-Ba"></a>”</p>
  <p id="aBb">世尊告言：<a id="a-Bc"></a>“断流转者，<a id="a-Bd"></a>所谓实际不思议界，<a id="a-Be"></a>此法不可穿凿沮坏，<a id="a-Bf"></a>是故说名断流转法。<a id="a-Bg"></a>”</p>
  <p id="aBh">尔时，<a id="a-Bi"></a>世尊熙怡微笑，<a id="a-Bj"></a>从其面门放种种光，<a id="a-Bk"></a>青黄赤白红玻瓈色，<a id="a-Bl"></a>其光普照无量国界，<a id="a-Bm"></a>上至梵世，<a id="a-Bn"></a>还从如来顶上而入。</p>
  <p id="aBo">尔时，<a id="a-Bp"></a>尊者阿难见是事已，<a id="a-Bq"></a>心自念言：<a id="a-Br"></a>“如来应正等觉，<a id="a-Bs"></a>非无因缘而现微笑。<a id="a-Bt"></a>”作是念已，<a id="a-Bu"></a>即从座起，<a id="a-Bv"></a>偏袒右肩，<a id="a-Bw"></a>右膝著地，<a id="a-Bx"></a>合掌向佛，<a id="a-By"></a>而作是言：<a id="a-Bz"></a>“以何因缘现此微笑？<a id="a-C0"></a>”</p>
  <p id="aC1">佛言：<a id="a-C2"></a>“我念往昔，<a id="a-C3"></a>有千如来，<a id="a-C4"></a>亦于此处说如是法。<a id="a-C5"></a>彼诸众会，<a id="a-C6"></a>各各亦有恒河上优婆夷而为上首。<a id="a-C7"></a>彼优婆夷及诸大众，<a id="a-C8"></a>闻是法已皆悉出家，<a id="a-C9"></a>于无余涅槃而得灭度。<a id="a-CA"></a>”</p>
  <p id="aCB">阿难白佛言：<a id="a-CC"></a>“当何名此经？<a id="a-CD"></a>我等云何受持？<a id="a-CE"></a>”</p>
  <p id="aCF">佛言：<a id="a-CG"></a>“此经名为《离垢清净》，<a id="a-CH"></a>以是名字汝当受持。<a id="a-CI"></a>”</p>
  <p id="aCJ">说此经时，<a id="a-CK"></a>七百比丘众、<a id="a-CL"></a>四百比丘尼众，<a id="a-CM"></a>诸漏永尽，<a id="a-CN"></a>心得解脱。</p>
  <p id="aCO">尔时，<a id="a-CP"></a>欲界诸天子，<a id="a-CQ"></a>化作种种天诸妙华而散佛上，<a id="a-CR"></a>作如是言：<a id="a-CS"></a>“此优婆夷甚为希有！<a id="a-CT"></a>能与如来共相酬对，<a id="a-CU"></a>得无所畏。<a id="a-CV"></a>是人已曾无量佛所，<a id="a-CW"></a>亲近供养，<a id="a-CX"></a>种诸善根。<a id="a-CY"></a>”</p>
  <p id="aCZ">佛说是经已，<a id="a-Ca"></a>恒河上优婆夷，<a id="a-Cb"></a>及诸天、<a id="a-Cc"></a>人、<a id="a-Cd"></a>阿修罗、<a id="a-Ce"></a>乾闼婆等，<a id="a-Cf"></a>闻佛所说，<a id="a-Cg"></a>皆大欢喜，<a id="a-Ch"></a>信受奉行。</p>
 </body>
</html>