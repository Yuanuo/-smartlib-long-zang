<!doctype html>
<html id="z3IBTFWCU" data-ver="1141">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之十六静虑波罗蜜品第十之二</h2>
  <p id="a4">“复次，<a id="a-5"></a>舍利子，<a id="a-6"></a>菩萨摩诃萨，<a id="a-7"></a>修行静虑波罗蜜多故，<a id="a-8"></a>获得如是无退神通，<a id="a-9"></a>善能建立智所作业。<a id="a-A"></a>舍利子，<a id="a-B"></a>当知菩萨摩诃萨，<a id="a-C"></a>得是通智，<a id="a-D"></a>由清净心、<a id="a-E"></a>鲜白心、<a id="a-F"></a>明洁心、<a id="a-G"></a>无浊心、<a id="a-H"></a>离随烦恼心、<a id="a-I"></a>善调顺心、<a id="a-J"></a>善寂静心、<a id="a-K"></a>善修治心，<a id="a-L"></a>如是心相之所由生，<a id="a-M"></a>静虑解脱三摩地三摩钵底之所发起。<a id="a-N"></a>舍利子，<a id="a-O"></a>是菩萨摩诃萨，<a id="a-P"></a>处于世界，<a id="a-Q"></a>故作意生，<a id="a-R"></a>非系缚生，<a id="a-S"></a>不由系缚命终受生。<a id="a-T"></a>何以故？<a id="a-U"></a>是菩萨摩诃萨，<a id="a-V"></a>解脱一切虚妄分别故，<a id="a-W"></a>解脱一切非真实烦恼缚故，<a id="a-X"></a>解脱一切颠倒妄执所依止故。<a id="a-Y"></a>是故此菩萨摩诃萨，<a id="a-Z"></a>随现世界，<a id="a-a"></a>解脱而生；<a id="a-b"></a>解脱命终，<a id="a-c"></a>解脱受生。<a id="a-d"></a>舍利子，<a id="a-e"></a>是菩萨摩诃萨，<a id="a-f"></a>现受生已成办大乘，<a id="a-g"></a>圆满一切诸佛正教，<a id="a-h"></a>遍游十方广求佛法。<a id="a-i"></a>虽志有所求，<a id="a-j"></a>而无取无得。<a id="a-k"></a>随入诸佛法，<a id="a-l"></a>即为一切法；<a id="a-m"></a>随入一切法，<a id="a-n"></a>即为诸佛法。<a id="a-o"></a>如是菩萨，<a id="a-p"></a>随入佛法及一切法，<a id="a-q"></a>然不随彼法非法行。</p>
  <p id="ar">“舍利子，<a id="a-s"></a>诸菩萨摩诃萨，<a id="a-t"></a>若能如实求诸法时，<a id="a-u"></a>安住无取及无得者，<a id="a-v"></a>是则无有一法而可入于算数。<a id="a-w"></a>何以故？<a id="a-x"></a>一切诸法超过算数道故。<a id="a-y"></a>若能了达法平等性，<a id="a-z"></a>是则不执法与非法。<a id="a-10"></a>何以故？<a id="a-11"></a>一切诸法性无执故。<a id="a-12"></a>若计于中而有义者，<a id="a-13"></a>是则获得广大无义。<a id="a-14"></a>若有善能不计于义，<a id="a-15"></a>是则义与非义不现前故。<a id="a-16"></a>不见义者，<a id="a-17"></a>于一切处觉慧无碍。<a id="a-18"></a>是菩萨摩诃萨，<a id="a-19"></a>若能如是了觉无碍，<a id="a-1A"></a>则为获得无障碍觉；<a id="a-1B"></a>若有无障碍觉，<a id="a-1C"></a>则于一切而无所著；<a id="a-1D"></a>若无所著，<a id="a-1E"></a>则无所住；<a id="a-1F"></a>若无所住，<a id="a-1G"></a>则无所乏；<a id="a-1H"></a>若无所乏，<a id="a-1I"></a>则无痴无求；<a id="a-1J"></a>若无痴无求，<a id="a-1K"></a>则无迷无惑；<a id="a-1L"></a>若无迷无惑，<a id="a-1M"></a>则无我所；<a id="a-1N"></a>若无我所，<a id="a-1O"></a>则无摄受；<a id="a-1P"></a>若无摄受，<a id="a-1Q"></a>则无所执；<a id="a-1R"></a>若无所执，<a id="a-1S"></a>则无诤论；<a id="a-1T"></a>若无诤论，<a id="a-1U"></a>是则无诤沙门之法；<a id="a-1V"></a>若有无诤沙门法者，<a id="a-1W"></a>是则一切无碍无障等虚空求；<a id="a-1X"></a>若能等彼虚空求者，<a id="a-1Y"></a>则不系属欲界、<a id="a-1Z"></a>色界及无色界；<a id="a-1a"></a>若于诸处无系属者，<a id="a-1b"></a>则无色相及以形量；<a id="a-1c"></a>若其无是色相形量，<a id="a-1d"></a>则能如是随觉；<a id="a-1e"></a>若能如是随觉，<a id="a-1f"></a>则能如是通达。<a id="a-1g"></a>舍利子，<a id="a-1h"></a>云何说名随觉通达？<a id="a-1i"></a>舍利子，<a id="a-1j"></a>菩萨摩诃萨，<a id="a-1k"></a>若能随觉通达，<a id="a-1l"></a>是处无有少法可得，<a id="a-1m"></a>此则说名随觉通达。<a id="a-1n"></a>舍利子，<a id="a-1o"></a>诸菩萨摩诃萨，<a id="a-1p"></a>由平等证入如是随觉通达故，<a id="a-1q"></a>说是菩萨摩诃萨依静虑波罗蜜多，<a id="a-1r"></a>成就希奇未曾有法。</p>
  <p id="a1s">“复次，<a id="a-1t"></a>舍利子，<a id="a-1u"></a>云何名为菩萨摩诃萨成就希奇未曾有法？<a id="a-1v"></a>舍利子，<a id="a-1w"></a>菩萨摩诃萨，<a id="a-1x"></a>依静虑波罗蜜多故，<a id="a-1y"></a>虽行大慈而恒观无我，<a id="a-1z"></a>虽行大悲而知无众生，<a id="a-20"></a>虽行大喜而知无命者，<a id="a-21"></a>虽行大舍而知无数取，<a id="a-22"></a>虽广行大施而心恒调顺，<a id="a-23"></a>虽缘境净戒而心常寂静，<a id="a-24"></a>虽随辱行忍而心无穷际，<a id="a-25"></a>虽勤加精进而心能简集，<a id="a-26"></a>虽入诸静虑而正心观察，<a id="a-27"></a>虽遍行智慧而心无所行，<a id="a-28"></a>虽行四念住而心无缘念亦无作意，<a id="a-29"></a>虽行四正断而心无生灭，<a id="a-2A"></a>虽行如意足而心无戏论，<a id="a-2B"></a>虽行净信而心无系著，<a id="a-2C"></a>虽行正勤而心恒远离，<a id="a-2D"></a>虽行于念而心恒自在，<a id="a-2E"></a>虽住三摩地而心证平等，<a id="a-2F"></a>虽行般罗若而心本无根，<a id="a-2G"></a>虽行诸力而心无摧伏，<a id="a-2H"></a>虽行觉分而解析菩提，<a id="a-2I"></a>虽修道分而心无所修，<a id="a-2J"></a>虽行奢摩他而心恒寂灭，<a id="a-2K"></a>虽行毗钵舍那而心无定观，<a id="a-2L"></a>虽修行圣谛而毕竟遍知，<a id="a-2M"></a>虽成熟众生而心本清净，<a id="a-2N"></a>虽摄受正法而不坏法性，<a id="a-2O"></a>虽净佛国土而心等虚空，<a id="a-2P"></a>虽证无生法而心无所得，<a id="a-2Q"></a>虽行不退转地而心性无退，<a id="a-2R"></a>虽获诸妙相而知性无相，<a id="a-2S"></a>虽庄严道场而心游三界常处周轮，<a id="a-2T"></a>虽降伏魔军而于诸含识无所摧伏，<a id="a-2U"></a>虽知诸法即菩提性而心随觉了，<a id="a-2V"></a>虽转法轮而心住法性无还无转，<a id="a-2W"></a>虽复示现大般涅槃而于生死性心常平等。<a id="a-2X"></a>如是，<a id="a-2Y"></a>舍利子，<a id="a-2Z"></a>是名菩萨摩诃萨平等证入随觉通达，<a id="a-2a"></a>如是希奇未曾有法，<a id="a-2b"></a>当知修行静虑波罗蜜多之所成就。</p>
  <p id="a2c">“复次，<a id="a-2d"></a>舍利子，<a id="a-2e"></a>何等名为菩萨摩诃萨依静虑波罗蜜多修学菩萨静虑之相？<a id="a-2f"></a>舍利子，<a id="a-2g"></a>菩萨静虑不住自性，<a id="a-2h"></a>为满如是三摩地故；<a id="a-2i"></a>菩萨静虑无有爱味，<a id="a-2j"></a>不为贪著自安乐故；<a id="a-2k"></a>菩萨静虑缘于大悲，<a id="a-2l"></a>为断一切众烦恼故；<a id="a-2m"></a>菩萨静虑定无退转，<a id="a-2n"></a>缘于欲性增上性故；<a id="a-2o"></a>菩萨静虑蓥发神通，<a id="a-2p"></a>了达众生诸心行故；<a id="a-2q"></a>菩萨静虑心欣爱悦，<a id="a-2r"></a>善能显发心自在故；<a id="a-2s"></a>菩萨静虑了知一切三摩钵底，<a id="a-2t"></a>映蔽一切色无色界故；<a id="a-2u"></a>菩萨静虑是为寂静，<a id="a-2v"></a>最胜寂静，<a id="a-2w"></a>近于寂静，<a id="a-2x"></a>映蔽声闻、<a id="a-2y"></a>独觉定故；<a id="a-2z"></a>菩萨静虑无有分别，<a id="a-30"></a>极为究满妙清净故；<a id="a-31"></a>菩萨静虑行品最胜，<a id="a-32"></a>习气相续永除灭故；<a id="a-33"></a>菩萨静虑以慧超度，<a id="a-34"></a>超度一切诸世间故；<a id="a-35"></a>菩萨静虑为诸含生欲解导首，<a id="a-36"></a>善能度脱诸含生故；<a id="a-37"></a>菩萨静虑绍三宝种令不断绝，<a id="a-38"></a>以佛静虑无穷尽故；<a id="a-39"></a>菩萨静虑最为高显，<a id="a-3A"></a>三摩呬多常现前故；<a id="a-3B"></a>菩萨静虑自在而转，<a id="a-3C"></a>诸有所作善圆满故；<a id="a-3D"></a>菩萨静虑是为大我，<a id="a-3E"></a>以妙智慧为大我故。<a id="a-3F"></a>舍利子，<a id="a-3G"></a>如是无量菩萨静虑，<a id="a-3H"></a>皆是菩萨摩诃萨依静虑波罗蜜多之所集起。</p>
  <p id="a3I">“复次，<a id="a-3J"></a>舍利子，<a id="a-3K"></a>菩萨摩诃萨静虑波罗蜜多，<a id="a-3L"></a>何等之法而为前导？<a id="a-3M"></a>舍利子，<a id="a-3N"></a>静虑波罗蜜多者，<a id="a-3O"></a>心静观智以为前导，<a id="a-3P"></a>心住一缘以为前导，<a id="a-3Q"></a>心无散动以为前导，<a id="a-3R"></a>其心安住以为前导，<a id="a-3S"></a>心奢摩他以为前导，<a id="a-3T"></a>心三摩地以为前导，<a id="a-3U"></a>三摩地根以为前导，<a id="a-3V"></a>三摩地力以为前导，<a id="a-3W"></a>三摩地觉分以为前导，<a id="a-3X"></a>正三摩地以为前导，<a id="a-3Y"></a>静虑解脱以为前导，<a id="a-3Z"></a>九次第定以为前导，<a id="a-3a"></a>九灭除法以为前导，<a id="a-3b"></a>一切善法以为前导，<a id="a-3c"></a>伏烦恼怨以为前导，<a id="a-3d"></a>三摩地蕴具足圆满以为前导，<a id="a-3e"></a>菩萨摩诃萨诸三摩地以为前导，<a id="a-3f"></a>佛薄伽梵诸三摩地以为前导。<a id="a-3g"></a>舍利子，<a id="a-3h"></a>如是等无量静虑，<a id="a-3i"></a>皆为静虑波罗蜜多前导之法。<a id="a-3j"></a>舍利子，<a id="a-3k"></a>复有无量无边证寂静法，<a id="a-3l"></a>并是静虑波罗蜜多之所前导。<a id="a-3m"></a>舍利子，<a id="a-3n"></a>是名菩萨摩诃萨静虑波罗蜜多。<a id="a-3o"></a>菩萨摩诃萨，<a id="a-3p"></a>为阿耨多罗三藐三菩提故，<a id="a-3q"></a>当于是中发勤精进，<a id="a-3r"></a>具足修学，<a id="a-3s"></a>行菩萨行。<a id="a-3t"></a>”</p>
  <p id="a3u">尔时，<a id="a-3v"></a>世尊欲重宣此义，<a id="a-3w"></a>而说颂曰：</p>
  <p id="a3x">“静虑解脱到彼岸，<a id="a-3y"></a>　勤行此行多劫海，</p>
  <p id="a3z">其心清净无浊秽，<a id="a-40"></a>　不染世法喻莲华。</p>
  <p id="a41">有大静定名遍照，<a id="a-42"></a>　此定依修到彼岸，</p>
  <p id="a43">又名月光净庄严，<a id="a-44"></a>　复名电光所严饰，</p>
  <p id="a45">或名高行或心勇，<a id="a-46"></a>　或定名为无垢光，</p>
  <p id="a47">或戒德办或无忧，<a id="a-48"></a>　或名诸法自在转，</p>
  <p id="a49">或名法炬或法勇，<a id="a-4A"></a>　或名山威法自在，</p>
  <p id="a4B">或正法智自然超，<a id="a-4C"></a>　或持正法妙清净，</p>
  <p id="a4D">或名观察他心定，<a id="a-4E"></a>　或名正法宝光明，</p>
  <p id="a4F">复名灭惑严胜幢，<a id="a-4G"></a>　有定名为摧魔力，</p>
  <p id="a4H">或名断疑及无著，<a id="a-4I"></a>　或定名为寂静灯，</p>
  <p id="a4J">或力高胜或十力，<a id="a-4K"></a>　或名敬手大名称，</p>
  <p id="a4L">或名持山善安住，<a id="a-4M"></a>　或苏迷卢大明灯，</p>
  <p id="a4N">或名无胜胜彼胜，<a id="a-4O"></a>　或名智炬及慧行，</p>
  <p id="a4P">或无边智或自在，<a id="a-4Q"></a>　或名发慧寂静定，</p>
  <p id="a4R">或名月净日音声，<a id="a-4S"></a>　或那罗延摧高慢，</p>
  <p id="a4T">或善调龙师子吼，<a id="a-4U"></a>　或名远离种种想，</p>
  <p id="a4V">或名旋转或返还，<a id="a-4W"></a>　或无瞚眼力清净，</p>
  <p id="a4X">或定名为念诸佛，<a id="a-4Y"></a>　或名念法或念僧，</p>
  <p id="a4Z">或名智转或入空，<a id="a-4a"></a>　或名无相或无愿，</p>
  <p id="a4b">或金刚喻或静地，<a id="a-4c"></a>　或金刚地或高胜，</p>
  <p id="a4d">或名山王或不瞚，<a id="a-4e"></a>　或无边转或净音，</p>
  <p id="a4f">或离烦恼或观察，<a id="a-4g"></a>　或虚空妙或如空，</p>
  <p id="a4h">或发广大诸功德，<a id="a-4i"></a>　或趣觉慧或念慧，</p>
  <p id="a4j">或辩无尽或相续，<a id="a-4k"></a>　或无边说词无尽，</p>
  <p id="a4l">或无坏善作所作，<a id="a-4m"></a>　或名观察或众悦，</p>
  <p id="a4n">或名慈现或悲广，<a id="a-4o"></a>　或入欢喜或欣庆，</p>
  <p id="a4p">或舍或脱二种碍，<a id="a-4q"></a>　或名法光或法义，</p>
  <p id="a4r">或金刚幢或智海，<a id="a-4s"></a>　或解脱坚或众喜，</p>
  <p id="a4t">或名智炬无动定，<a id="a-4u"></a>　或定名曰胜莲华，</p>
  <p id="a4v">或简集法或无动，<a id="a-4w"></a>　或名慧上及寂静，</p>
  <p id="a4x">或无边光或佛海，<a id="a-4y"></a>　或名解脱或智授，</p>
  <p id="a4z">或名如来妙庄严，<a id="a-50"></a>　或名无边胜光焰，</p>
  <p id="a51">或名欢喜庄严土，<a id="a-52"></a>　或名悦豫众生意，</p>
  <p id="a53">有定名为一切时，<a id="a-54"></a>　顺菩提道三摩地，</p>
  <p id="a55">或定名为到彼岸，<a id="a-56"></a>　觉分华严施宝髻，</p>
  <p id="a57">或施甘露坚解脱，<a id="a-58"></a>　或风无动盛光明，</p>
  <p id="a59">或名海潮沟宝藏，<a id="a-5A"></a>　诸那罗延山峰力，</p>
  <p id="a5B">或名神通广大义，<a id="a-5C"></a>　妙善摄受三摩地，</p>
  <p id="a5D">或定名为大通照，<a id="a-5E"></a>　诸佛如来之境界。</p>
  <p id="a5F">证得如斯寂静定，<a id="a-5G"></a>　及余拘胝无有边，</p>
  <p id="a5H">修行静虑到彼岸，<a id="a-5I"></a>　菩萨功德广无量。</p>
  <p id="a5J">行住恒游静虑境，<a id="a-5K"></a>　其心无扰常澹泊，</p>
  <p id="a5L">若行若卧止定中，<a id="a-5M"></a>　无有威仪不在定。</p>
  <p id="a5N">处定能发大音声，<a id="a-5O"></a>　以诸法性恒寂静，</p>
  <p id="a5P">无异分别无自在，<a id="a-5Q"></a>　无我无命无分别。</p>
  <p id="a5R">如是及余无涯际，<a id="a-5S"></a>　无有数量功德海，</p>
  <p id="a5T">聪睿菩萨愍含灵，<a id="a-5U"></a>　修行静虑到彼岸。</p>
  <p data-pb></p>
  <h2 id="a5V">般若波罗蜜多品第十一之一</h2>
  <p id="a5W">“复次，<a id="a-5X"></a>舍利子，<a id="a-5Y"></a>云何菩萨摩诃萨般若波罗蜜多？<a id="a-5Z"></a>菩萨摩诃萨，<a id="a-5a"></a>为阿耨多罗三藐三菩提故，<a id="a-5b"></a>依此勤修行菩萨行。</p>
  <p id="a5c">“舍利子，<a id="a-5d"></a>菩萨行般若波罗蜜多故，<a id="a-5e"></a>于菩萨藏微妙法门，<a id="a-5f"></a>殷勤郑重，<a id="a-5g"></a>听闻受持，<a id="a-5h"></a>若读若诵，<a id="a-5i"></a>思择义理；<a id="a-5j"></a>既能通达，<a id="a-5k"></a>复为他人广宣敷演，<a id="a-5l"></a>开示其要。<a id="a-5m"></a>舍利子，<a id="a-5n"></a>若有菩萨摩诃萨，<a id="a-5o"></a>闻我说已如法奉行，<a id="a-5p"></a>于菩萨藏微妙法门，<a id="a-5q"></a>殷勤郑重，<a id="a-5r"></a>听闻受持，<a id="a-5s"></a>读诵研寻，<a id="a-5t"></a>通达其义，<a id="a-5u"></a>为他宣说广开示已，<a id="a-5v"></a>当知是人证得如是无尽慧相。<a id="a-5w"></a>舍利子，<a id="a-5x"></a>如是慧者，<a id="a-5y"></a>为何等相？<a id="a-5z"></a>云何入证？<a id="a-60"></a>舍利子，<a id="a-61"></a>所言慧者，<a id="a-62"></a>以闻为相，<a id="a-63"></a>菩萨之人如理证入，<a id="a-64"></a>是故说为无尽慧相。<a id="a-65"></a>又舍利子，<a id="a-66"></a>如是之相，<a id="a-67"></a>我当广说。<a id="a-68"></a>谓此相者，<a id="a-69"></a>菩萨摩诃萨为求正法，<a id="a-6A"></a>欲乐为相，<a id="a-6B"></a>欲解为相，<a id="a-6C"></a>方便为相，<a id="a-6D"></a>善友为相，<a id="a-6E"></a>无慢为相，<a id="a-6F"></a>于多闻所恭敬为相，<a id="a-6G"></a>尊重为相，<a id="a-6H"></a>旋绕为相，<a id="a-6I"></a>谦敬为相，<a id="a-6J"></a>亲觐为相，<a id="a-6K"></a>谛闻为相，<a id="a-6L"></a>承事为相，<a id="a-6M"></a>思惟为相，<a id="a-6N"></a>不乱为相，<a id="a-6O"></a>珍宝想为相，<a id="a-6P"></a>良药想为相，<a id="a-6Q"></a>息诸病想为相，<a id="a-6R"></a>念器为相，<a id="a-6S"></a>趣觉为相，<a id="a-6T"></a>乐大慧为相，<a id="a-6U"></a>证入觉为相，<a id="a-6V"></a>闻无厌足为相，<a id="a-6W"></a>舍增益为相，<a id="a-6X"></a>调顺离薪为相，<a id="a-6Y"></a>亲近多闻者为相，<a id="a-6Z"></a>于诸作事喜爱为相，<a id="a-6a"></a>身调适为相，<a id="a-6b"></a>心勇锐为相。<a id="a-6c"></a>又舍利子，<a id="a-6d"></a>菩萨摩诃萨，<a id="a-6e"></a>于听法众无倦听闻为相，<a id="a-6f"></a>听闻正义为相，<a id="a-6g"></a>听闻正法为相，<a id="a-6h"></a>听闻正行为相，<a id="a-6i"></a>听闻证智为相，<a id="a-6j"></a>听闻波罗蜜多为相，<a id="a-6k"></a>听闻菩萨藏法为相，<a id="a-6l"></a>听闻诸摄法为相，<a id="a-6m"></a>听闻方便善巧为相，<a id="a-6n"></a>听闻梵住为相，<a id="a-6o"></a>听闻神通为相，<a id="a-6p"></a>听闻正念正智为相，<a id="a-6q"></a>听闻念住为相，<a id="a-6r"></a>听闻正胜为相，<a id="a-6s"></a>听闻神足为相，<a id="a-6t"></a>听闻缘起为相，<a id="a-6u"></a>听闻无常为相，<a id="a-6v"></a>听闻苦法为相，<a id="a-6w"></a>听闻无我为相，<a id="a-6x"></a>听闻寂静为相，<a id="a-6y"></a>听闻空为相，<a id="a-6z"></a>听闻无相为相，<a id="a-70"></a>听闻无愿为相，<a id="a-71"></a>听闻无加行为相，<a id="a-72"></a>听闻善根加行为相。<a id="a-73"></a>又舍利子，<a id="a-74"></a>如是自在为相，<a id="a-75"></a>闻法为相，<a id="a-76"></a>对治杂染为相，<a id="a-77"></a>制伏一切烦恼想为相，<a id="a-78"></a>赞美智者为相，<a id="a-79"></a>亲觐圣者为相，<a id="a-7A"></a>远离非圣为相，<a id="a-7B"></a>听闻圣者为相，<a id="a-7C"></a>听闻诸根为相，<a id="a-7D"></a>听闻修习随念为相，<a id="a-7E"></a>听闻觉分为相，<a id="a-7F"></a>听闻圣八支道为相，<a id="a-7G"></a>听闻如来力、<a id="a-7H"></a>无所畏、<a id="a-7I"></a>大慈大悲大喜大舍、<a id="a-7J"></a>无碍辩才、<a id="a-7K"></a>十八不共佛法为相。</p>
  <p id="a7L">“如是，<a id="a-7M"></a>舍利子，<a id="a-7N"></a>当知菩萨摩诃萨，<a id="a-7O"></a>若于此听闻，<a id="a-7P"></a>即于此解了；<a id="a-7Q"></a>若于此解了，<a id="a-7R"></a>即于此正行。<a id="a-7S"></a>何以故？<a id="a-7T"></a>舍利子，<a id="a-7U"></a>若菩萨摩诃萨，<a id="a-7V"></a>于菩萨藏微妙法门，<a id="a-7W"></a>闻相趣入，<a id="a-7X"></a>方便无量，<a id="a-7Y"></a>吾今略说四十一种。<a id="a-7Z"></a>舍利子，<a id="a-7a"></a>何等为相？<a id="a-7b"></a>一者、<a id="a-7c"></a>若有菩萨，<a id="a-7d"></a>于此法门生欲乐者，<a id="a-7e"></a>当知此菩萨摩诃萨，<a id="a-7f"></a>即为听闻闻便解了，<a id="a-7g"></a>既解了已便行正行；<a id="a-7h"></a>二者、<a id="a-7i"></a>若有菩萨，<a id="a-7j"></a>于此法门生于欲解，<a id="a-7k"></a>当知此人，<a id="a-7l"></a>即是听闻解了，<a id="a-7m"></a>行于正行；<a id="a-7n"></a>三者、<a id="a-7o"></a>若有菩萨，<a id="a-7p"></a>于此法门方便趣入，<a id="a-7q"></a>当知此人即是听闻解了，<a id="a-7r"></a>行于正行；<a id="a-7s"></a>四者、<a id="a-7t"></a>若有菩萨，<a id="a-7u"></a>亲近善友，<a id="a-7v"></a>此人即为听闻解了，<a id="a-7w"></a>行于正行；<a id="a-7x"></a>五者、<a id="a-7y"></a>若有菩萨，<a id="a-7z"></a>于多闻所心无有慢，<a id="a-80"></a>此人即为听闻解了，<a id="a-81"></a>行于正行；<a id="a-82"></a>六者、<a id="a-83"></a>若有菩萨，<a id="a-84"></a>恭敬多闻，<a id="a-85"></a>此人即为听闻解了，<a id="a-86"></a>行于正行；<a id="a-87"></a>七者、<a id="a-88"></a>若有菩萨，<a id="a-89"></a>于多闻者生尊重心，<a id="a-8A"></a>此人即为听闻解了，<a id="a-8B"></a>行于正行；<a id="a-8C"></a>八者、<a id="a-8D"></a>若有菩萨，<a id="a-8E"></a>于多闻所旋绕奉敬，<a id="a-8F"></a>此人即为听闻解了，<a id="a-8G"></a>行于正行；<a id="a-8H"></a>九者、<a id="a-8I"></a>若有菩萨，<a id="a-8J"></a>于多闻所行谦下心，<a id="a-8K"></a>此人即为听闻解了，<a id="a-8L"></a>行于正行；<a id="a-8M"></a>十者、<a id="a-8N"></a>若有菩萨，<a id="a-8O"></a>亲近多闻，<a id="a-8P"></a>此人即为听闻解了，<a id="a-8Q"></a>行于正行；<a id="a-8R"></a>十一、<a id="a-8S"></a>若有菩萨，<a id="a-8T"></a>于多闻所摄耳谛听，<a id="a-8U"></a>此人即为听闻解了，<a id="a-8V"></a>行于正行；<a id="a-8W"></a>十二、<a id="a-8X"></a>若有菩萨，<a id="a-8Y"></a>于多闻所承事迎逆，<a id="a-8Z"></a>此人即为听闻解了，<a id="a-8a"></a>行于正行；<a id="a-8b"></a>十三、<a id="a-8c"></a>若有菩萨，<a id="a-8d"></a>于多闻所思惟义趣，<a id="a-8e"></a>心定不乱，<a id="a-8f"></a>此人即为听闻解了，<a id="a-8g"></a>行于正行；<a id="a-8h"></a>十四、<a id="a-8i"></a>若有菩萨，<a id="a-8j"></a>于多闻所起珍宝想，<a id="a-8k"></a>此人即为听闻解了，<a id="a-8l"></a>行于正行；<a id="a-8m"></a>十五、<a id="a-8n"></a>若有菩萨，<a id="a-8o"></a>于多闻所起良药想，<a id="a-8p"></a>此人即为听闻解了，<a id="a-8q"></a>行于正行；<a id="a-8r"></a>十六、<a id="a-8s"></a>若有菩萨，<a id="a-8t"></a>于多闻所能起息灭贪瞋痴想，<a id="a-8u"></a>此人则为听闻解了，<a id="a-8v"></a>行于正行；<a id="a-8w"></a>十七、<a id="a-8x"></a>若有菩萨，<a id="a-8y"></a>于多闻所闻已能持，<a id="a-8z"></a>此人则为听闻解了，<a id="a-90"></a>行于正行；<a id="a-91"></a>十八、<a id="a-92"></a>若有菩萨，<a id="a-93"></a>趣觉于法，<a id="a-94"></a>此人则为听闻解了，<a id="a-95"></a>行于正行；<a id="a-96"></a>十九、<a id="a-97"></a>若有菩萨，<a id="a-98"></a>于多闻所乐其智慧，<a id="a-99"></a>此人则为听闻解了，<a id="a-9A"></a>行于正行；<a id="a-9B"></a>二十、<a id="a-9C"></a>若有菩萨于多闻所闻已觉悟，<a id="a-9D"></a>此人则为听闻解了，<a id="a-9E"></a>行于正行；<a id="a-9F"></a>二十一、<a id="a-9G"></a>若有菩萨，<a id="a-9H"></a>闻无厌足，<a id="a-9I"></a>此人则为听闻解了，<a id="a-9J"></a>行于正行；<a id="a-9K"></a>二十二、<a id="a-9L"></a>若有菩萨，<a id="a-9M"></a>闻说柁那便增长舍，<a id="a-9N"></a>此人则为听闻解了，<a id="a-9O"></a>行于正行；<a id="a-9P"></a>二十三、<a id="a-9Q"></a>若有菩萨，<a id="a-9R"></a>闻说尸罗便守护戒，<a id="a-9S"></a>此人则为听闻解了，<a id="a-9T"></a>行于正行；<a id="a-9U"></a>二十四、<a id="a-9V"></a>若有菩萨，<a id="a-9W"></a>闻说羼底便能修忍，<a id="a-9X"></a>此人则为听闻解了，<a id="a-9Y"></a>行于正行；<a id="a-9Z"></a>二十五、<a id="a-9a"></a>若有菩萨，<a id="a-9b"></a>闻说毗利耶便起正勤无倦精进，<a id="a-9c"></a>此人则为听闻解了，<a id="a-9d"></a>行于正行；<a id="a-9e"></a>二十六、<a id="a-9f"></a>若有菩萨，<a id="a-9g"></a>闻说静虑便入静虑其心不散，<a id="a-9h"></a>此人则为听闻解了，<a id="a-9i"></a>行于正行；<a id="a-9j"></a>二十七、<a id="a-9k"></a>若有菩萨，<a id="a-9l"></a>闻说般罗若其心决定，<a id="a-9m"></a>便修智慧为尽诸漏，<a id="a-9n"></a>此人则为听闻解了，<a id="a-9o"></a>行于正行；<a id="a-9p"></a>二十八、<a id="a-9q"></a>若有菩萨，<a id="a-9r"></a>于多闻所生大欢喜，<a id="a-9s"></a>此人则为听闻解了，<a id="a-9t"></a>行于正行；<a id="a-9u"></a>二十九、<a id="a-9v"></a>若有菩萨，<a id="a-9w"></a>听闻法已身调适者，<a id="a-9x"></a>此人则为听闻解了，<a id="a-9y"></a>行于正行；<a id="a-9z"></a>三十、<a id="a-A0"></a>若有菩萨，<a id="a-A1"></a>听闻法已其心勇锐，<a id="a-A2"></a>此人则为听闻解了，<a id="a-A3"></a>行于正行；<a id="a-A4"></a>三十一、<a id="a-A5"></a>若有菩萨，<a id="a-A6"></a>闻大乘经心生信欲，<a id="a-A7"></a>此人则为听闻解了，<a id="a-A8"></a>行于正行；<a id="a-A9"></a>三十二、<a id="a-AA"></a>若有菩萨，<a id="a-AB"></a>闻摄法已其心趣入，<a id="a-AC"></a>此人则为听闻解了，<a id="a-AD"></a>行于正行；<a id="a-AE"></a>三十三、<a id="a-AF"></a>若有菩萨，<a id="a-AG"></a>闻说念住便即趣于身受心法，<a id="a-AH"></a>此人则为听闻解了，<a id="a-AI"></a>行于正行；<a id="a-AJ"></a>三十四、<a id="a-AK"></a>若有菩萨，<a id="a-AL"></a>闻说正胜，<a id="a-AM"></a>便于恶法已生未生，<a id="a-AN"></a>若背若舍，<a id="a-AO"></a>若彼善法已生未生，<a id="a-AP"></a>不舍觉转，<a id="a-AQ"></a>此人则为听闻解了，<a id="a-AR"></a>行于正行；<a id="a-AS"></a>三十五、<a id="a-AT"></a>若有菩萨，<a id="a-AU"></a>闻说神足即能奉行生身轻性，<a id="a-AV"></a>生心轻性，<a id="a-AW"></a>生欲轻性，<a id="a-AX"></a>此人则为听闻解了，<a id="a-AY"></a>行于正行；<a id="a-AZ"></a>三十六、<a id="a-Aa"></a>若有菩萨，<a id="a-Ab"></a>闻说静虑便静思惟其心趣入，<a id="a-Ac"></a>此人则为听闻解了，<a id="a-Ad"></a>行于正行；<a id="a-Ae"></a>三十七、<a id="a-Af"></a>若有菩萨闻诸法中不轻蔑行，<a id="a-Ag"></a>便于众生起大慈心，<a id="a-Ah"></a>于入苦者起大悲心，<a id="a-Ai"></a>于正法所起大喜心，<a id="a-Aj"></a>于不善所起大舍心，<a id="a-Ak"></a>此人则为听闻解了，<a id="a-Al"></a>行于正行；<a id="a-Am"></a>三十八、<a id="a-An"></a>若有菩萨，<a id="a-Ao"></a>闻说根已，<a id="a-Ap"></a>其心趣入于彼诸根，<a id="a-Aq"></a>所谓信根、<a id="a-Ar"></a>精进根、<a id="a-As"></a>念根、<a id="a-At"></a>慧根、<a id="a-Au"></a>三摩地根，<a id="a-Av"></a>此人则为听闻解了，<a id="a-Aw"></a>行于正行；<a id="a-Ax"></a>三十九、<a id="a-Ay"></a>若有菩萨闻说觉分，<a id="a-Az"></a>其心趣入觉悟法性，<a id="a-B0"></a>此人则为听闻解了，<a id="a-B1"></a>行于正行；<a id="a-B2"></a>四十、<a id="a-B3"></a>若有菩萨，<a id="a-B4"></a>闻说道支，<a id="a-B5"></a>其心趣入涅槃正路，<a id="a-B6"></a>此人则为听闻解了，<a id="a-B7"></a>行于正行；<a id="a-B8"></a>四十一、<a id="a-B9"></a>若有菩萨，<a id="a-BA"></a>闻说如来力、<a id="a-BB"></a>无所畏、<a id="a-BC"></a>大慈大悲大喜大舍、<a id="a-BD"></a>无碍辩才、<a id="a-BE"></a>十八不共佛法及余无量诸佛正法，<a id="a-BF"></a>皆听闻已，<a id="a-BG"></a>其心趣入阿耨多罗三藐三菩提，<a id="a-BH"></a>此人如是如法听闻，<a id="a-BI"></a>既听闻已便能解了，<a id="a-BJ"></a>既解了已行于正行。<a id="a-BK"></a>舍利子，<a id="a-BL"></a>我已说是四十一法趣入闻相，<a id="a-BM"></a>诸菩萨摩诃萨当于中学。<a id="a-BN"></a>舍利子，<a id="a-BO"></a>如是名为菩萨摩诃萨修行般若波罗蜜多闻慧本相。</p>
  <p id="aBP">“复次，<a id="a-BQ"></a>舍利子，<a id="a-BR"></a>菩萨摩诃萨，<a id="a-BS"></a>修行般若波罗蜜多行菩萨行者，<a id="a-BT"></a>应于如是大菩萨藏微妙法门，<a id="a-BU"></a>郑重听闻，<a id="a-BV"></a>受持读诵，<a id="a-BW"></a>思惟其义，<a id="a-BX"></a>通微妙法，<a id="a-BY"></a>复为他人广分别说，<a id="a-BZ"></a>是行资粮。<a id="a-Ba"></a>舍利子，<a id="a-Bb"></a>云何菩萨摩诃萨于如是法而起正行？<a id="a-Bc"></a>舍利子，<a id="a-Bd"></a>菩萨于法起正行者，<a id="a-Be"></a>所谓如说修行，<a id="a-Bf"></a>建立而住，<a id="a-Bg"></a>是名于法而起正行；<a id="a-Bh"></a>若复有能一切不取，<a id="a-Bi"></a>是名于法而起正行。<a id="a-Bj"></a>何以故？<a id="a-Bk"></a>舍利子，<a id="a-Bl"></a>若取于法，<a id="a-Bm"></a>即名邪行。<a id="a-Bn"></a>无处无位执取法人，<a id="a-Bo"></a>由如是法能得出离，<a id="a-Bp"></a>必无是处。<a id="a-Bq"></a>何以故？<a id="a-Br"></a>无取行人，<a id="a-Bs"></a>于法无行，<a id="a-Bt"></a>尚应生疑，<a id="a-Bu"></a>无作用故，<a id="a-Bv"></a>况取法行而非邪行？<a id="a-Bw"></a>是故应当不取诸法而行正行。<a id="a-Bx"></a>又舍利子，<a id="a-By"></a>若于诸法无有障碍，<a id="a-Bz"></a>是名正行；<a id="a-C0"></a>若于诸法不轻蔑者，<a id="a-C1"></a>是名正行；<a id="a-C2"></a>若于诸法不取不舍、<a id="a-C3"></a>不生不灭，<a id="a-C4"></a>是名正行；<a id="a-C5"></a>乃至若于诸法无合无散，<a id="a-C6"></a>是名正行。<a id="a-C7"></a>又舍利子，<a id="a-C8"></a>如我所说若有是处，<a id="a-C9"></a>无有少法而可见闻，<a id="a-CA"></a>亦无可说，<a id="a-CB"></a>如是一切诸法非可得见、<a id="a-CC"></a>非可执取。<a id="a-CD"></a>何以故？<a id="a-CE"></a>一切诸法皆是一相，<a id="a-CF"></a>所谓无相。</p>
  <p id="aCG">“又舍利子，<a id="a-CH"></a>一切诸法性本无相。<a id="a-CI"></a>若有菩萨说于无相，<a id="a-CJ"></a>是则无相还应可说。<a id="a-CK"></a>何以故？<a id="a-CL"></a>无相、<a id="a-CM"></a>有相皆无相故，<a id="a-CN"></a>不可说言，<a id="a-CO"></a>此为有相，<a id="a-CP"></a>此为无相。<a id="a-CQ"></a>舍利子，<a id="a-CR"></a>若有菩萨摩诃萨，<a id="a-CS"></a>能悟如是一切法相即是无相，<a id="a-CT"></a>不可得见，<a id="a-CU"></a>不可执取，<a id="a-CV"></a>如法了知，<a id="a-CW"></a>是名正行。<a id="a-CX"></a>菩萨摩诃萨，<a id="a-CY"></a>勤修如是正法行已，<a id="a-CZ"></a>当于诸法证入无障照明之慧。<a id="a-Ca"></a>如是，<a id="a-Cb"></a>舍利子，<a id="a-Cc"></a>是名菩萨摩诃萨般若波罗蜜多正行之相。<a id="a-Cd"></a>”</p>
  <p id="aCe">尔时，<a id="a-Cf"></a>世尊欲重宣此义，<a id="a-Cg"></a>而说颂曰：</p>
  <p id="aCh">“安住正行聪睿者，<a id="a-Ci"></a>　于菩萨藏善决定，</p>
  <p id="aCj">此人于法不起执，<a id="a-Ck"></a>　无执取行相如是。</p>
  <p id="aCl">证得诸法不为空，<a id="a-Cm"></a>　非于诸法空平等，</p>
  <p id="aCn">又非空法有所执，<a id="a-Co"></a>　无执正行相如是。</p>
  <p id="aCp">于法无取亦无舍，<a id="a-Cq"></a>　亦非取法以为法，</p>
  <p id="aCr">无取是名诸法相，<a id="a-Cs"></a>　无取正行相如是。</p>
  <p id="aCt">若于诸法智无碍，<a id="a-Cu"></a>　此智无有不焚烧，</p>
  <p id="aCv">于焚烧智无所执，<a id="a-Cw"></a>　诸法正行相如是。</p>
  <p id="aCx">智者安住远离德，<a id="a-Cy"></a>　于法应起勤精进，</p>
  <p id="aCz">若能依止轨则行，<a id="a-D0"></a>　尔时当入清净门。</p>
  <p id="aD1">是清净门通诸法，<a id="a-D2"></a>　亦了有情诸欲解，</p>
  <p id="aD3">智者虽知无所观，<a id="a-D4"></a>　而能演宣如是法。</p>
  <p id="aD5">于甚深法了胜义，<a id="a-D6"></a>　常于深义胜决择，</p>
  <p id="aD7">踊现无边功德行，<a id="a-D8"></a>　明智多闻如大海。</p>
  <p id="aD9">于彼所说诸文义，<a id="a-DA"></a>　究竟无能证得者，</p>
  <p id="aDB">以彼文义俱无边，<a id="a-DC"></a>　真实正行恒无动。</p>
  <p id="aDD">“复次，<a id="a-DE"></a>舍利子，<a id="a-DF"></a>菩萨摩诃萨，<a id="a-DG"></a>修行般若波罗蜜多时，<a id="a-DH"></a>于菩萨藏微妙法门，<a id="a-DI"></a>殷重听闻，<a id="a-DJ"></a>乃至为他如法说已，<a id="a-DK"></a>当知是菩萨摩诃萨，<a id="a-DL"></a>于一切法获得光明，<a id="a-DM"></a>能破一切无明黑闇及诸翳膜。<a id="a-DN"></a>舍利子，<a id="a-DO"></a>如是光明即为智慧。<a id="a-DP"></a>何以故？<a id="a-DQ"></a>善不善法皆能明了，<a id="a-DR"></a>如实知故。<a id="a-DS"></a>是菩萨摩诃萨，<a id="a-DT"></a>修如是法获明慧已，<a id="a-DU"></a>乃至命难众苦因缘，<a id="a-DV"></a>决定不造诸不善法。<a id="a-DW"></a>舍利子，<a id="a-DX"></a>是菩萨摩诃萨，<a id="a-DY"></a>为欲永灭不善法故，<a id="a-DZ"></a>随所闻法极善通达；<a id="a-Da"></a>既通达已，<a id="a-Db"></a>是则说为牟尼寂静。<a id="a-Dc"></a>如是，<a id="a-Dd"></a>舍利子，<a id="a-De"></a>是名菩萨摩诃萨修行般若波罗蜜多时正行之相。<a id="a-Df"></a>”</p>
  <p id="aDg">尔时，<a id="a-Dh"></a>世尊欲重宣此义，<a id="a-Di"></a>而说颂曰：</p>
  <p id="aDj">“如人入闇室，<a id="a-Dk"></a>　覆蔽绝光明，</p>
  <p id="aDl">虽有众色像，<a id="a-Dm"></a>　非明眼所见。</p>
  <p id="aDn">如是虽有人，<a id="a-Do"></a>　内具诸明解，</p>
  <p id="aDp">不闻于正法，<a id="a-Dq"></a>　善恶何能晓？</p>
  <p id="aDr">多闻解了法，<a id="a-Ds"></a>　多闻不造恶，</p>
  <p id="aDt">多闻舍无义，<a id="a-Du"></a>　多闻得涅槃。</p>
  <p id="aDv">善听增长闻，<a id="a-Dw"></a>　闻能增长慧，</p>
  <p id="aDx">慧能修净义，<a id="a-Dy"></a>　得义能招乐。</p>
  <p id="aDz">聪慧得义已，<a id="a-E0"></a>　证现法涅槃，</p>
  <p id="aE1">净觉法相应，<a id="a-E2"></a>　证得第一乐。</p>
  <p id="aE3">闻菩萨藏已，<a id="a-E4"></a>　正法善安住，</p>
  <p id="aE5">为世大光明，<a id="a-E6"></a>　行菩提妙行。</p>
  <p id="aE7">“复次，<a id="a-E8"></a>舍利子，<a id="a-E9"></a>菩萨摩诃萨，<a id="a-EA"></a>为欲修行般若波罗蜜多故，<a id="a-EB"></a>于能受持菩萨藏经正行人所，<a id="a-EC"></a>深起敬心善知识想；<a id="a-ED"></a>既生想已，<a id="a-EE"></a>又于大菩萨藏微妙法门，<a id="a-EF"></a>倍复寻求，<a id="a-EG"></a>令此法门转增明净。<a id="a-EH"></a>舍利子，<a id="a-EI"></a>是菩萨摩诃萨为求菩萨藏故，<a id="a-EJ"></a>发生信欲，<a id="a-EK"></a>策励正勤，<a id="a-EL"></a>检摄其心，<a id="a-EM"></a>令定安住。<a id="a-EN"></a>是菩萨摩诃萨，<a id="a-EO"></a>于四正断方便修成，<a id="a-EP"></a>一切法中得无障碍。<a id="a-EQ"></a>如是，<a id="a-ER"></a>舍利子，<a id="a-ES"></a>是名菩萨摩诃萨般若波罗蜜多正行之相。<a id="a-ET"></a>”</p>
  <p id="aEU">尔时，<a id="a-EV"></a>世尊欲重宣此义，<a id="a-EW"></a>而说颂曰：</p>
  <p id="aEX">“所谓说法者，<a id="a-EY"></a>　即为善知识，</p>
  <p id="aEZ">恭敬听闻法，<a id="a-Ea"></a>　安住于正行。</p>
  <p id="aEb">欲解常无退，<a id="a-Ec"></a>　精进常高勇，</p>
  <p id="aEd">净慧常修治，<a id="a-Ee"></a>　于智常安住。</p>
  <p id="aEf">自然达诸法，<a id="a-Eg"></a>　不随于信行，</p>
  <p id="aEh">以智观于法，<a id="a-Ei"></a>　是为诸佛说。</p>
  <p id="aEj">智者分别句，<a id="a-Ek"></a>　趣义善加学，</p>
  <p id="aEl">于白黑品等，<a id="a-Em"></a>　常修常远离。</p>
  <p id="aEn">心曾无厌倦，<a id="a-Eo"></a>　于法无退没，</p>
  <p id="aEp">身欲并轻安，<a id="a-Eq"></a>　速得心精进。</p>
  <p id="aEr">由闻法增智，<a id="a-Es"></a>　智增无退念，</p>
  <p id="aEt">智恒依念住，<a id="a-Eu"></a>　了知净秽法。</p>
  <p id="aEv">学于无上法，<a id="a-Ew"></a>　趣胜念慧力，</p>
  <p id="aEx">了众生欲解，<a id="a-Ey"></a>　自学于长夜。</p>
  <p id="aEz">学法已升进，<a id="a-F0"></a>　极进智清净，</p>
  <p id="aF1">了众生欲解，<a id="a-F2"></a>　如解便开示。</p>
  <p id="aF3">“复次，<a id="a-F4"></a>舍利子，<a id="a-F5"></a>菩萨摩诃萨修行般若波罗蜜多时，<a id="a-F6"></a>于菩萨藏微妙法门，<a id="a-F7"></a>如是寻求通达觉慧，<a id="a-F8"></a>依是清净善法明门，<a id="a-F9"></a>菩萨常应如是修学。<a id="a-FA"></a>舍利子，<a id="a-FB"></a>若有菩萨摩诃萨于法修学，<a id="a-FC"></a>应作是念：<a id="a-FD"></a>‘二因二缘能发正见。<a id="a-FE"></a>何等为二？<a id="a-FF"></a>所谓从他闻音，<a id="a-FG"></a>及以内自如理作意。<a id="a-FH"></a>’彼复思惟：<a id="a-FI"></a>‘从他闻音，<a id="a-FJ"></a>如理作意，<a id="a-FK"></a>为何等相？<a id="a-FL"></a>’寻重思惟：<a id="a-FM"></a>‘若有乐定，<a id="a-FN"></a>修相应行诸菩萨等，<a id="a-FO"></a>未曾听闻大菩萨藏微妙法门，<a id="a-FP"></a>又不听闻圣法律教，<a id="a-FQ"></a>但于三摩地中生知足想，<a id="a-FR"></a>当知是人以慢力故起增上慢。<a id="a-FS"></a>我说是人不能解脱生老病死、<a id="a-FT"></a>愁叹忧苦诸热恼等，<a id="a-FU"></a>既不脱诸热恼等苦，<a id="a-FV"></a>岂得脱彼五门生死为之沉溺流转不息？<a id="a-FW"></a>是诸众生实非解脱，<a id="a-FX"></a>而便自谓我已解脱；<a id="a-FY"></a>实未离苦，<a id="a-FZ"></a>而便自谓出离众苦。<a id="a-Fa"></a>是故如来依是人故如实说法。<a id="a-Fb"></a>若能从他随顺听闻，<a id="a-Fc"></a>是则解脱诸老死等。<a id="a-Fd"></a>’复作是言：<a id="a-Fe"></a>‘如我先闻薄伽梵说：</p>
  <p id="aFf">“‘多闻解了法，<a id="a-Fg"></a>　多闻不造恶，</p>
  <p id="aFh">多闻舍无义，<a id="a-Fi"></a>　多闻得涅槃。</p>
  <p id="aFj">善听增长闻，<a id="a-Fk"></a>　闻能增长慧，</p>
  <p id="aFl">慧能修净义，<a id="a-Fm"></a>　得义能招乐。</p>
  <p id="aFn">聪慧得义已，<a id="a-Fo"></a>　证现法涅槃，</p>
  <p id="aFp">闻法净黠慧，<a id="a-Fq"></a>　证得第一乐。<a id="a-Fr"></a>’</p>
  <p id="aFs">“是故，<a id="a-Ft"></a>舍利子，<a id="a-Fu"></a>诸菩萨摩诃萨如是思已，<a id="a-Fv"></a>当于大菩萨藏微妙法门，<a id="a-Fw"></a>及以圣法毗奈耶教，<a id="a-Fx"></a>殷重听闻，<a id="a-Fy"></a>受持读诵，<a id="a-Fz"></a>广为他人敷演开示。</p>
  <p id="aG0">“复次，<a id="a-G1"></a>舍利子，<a id="a-G2"></a>若诸含识于菩萨藏微妙法门，<a id="a-G3"></a>虽复听闻而不如理方便作意，<a id="a-G4"></a>当知是人于彼圣道不能正行。<a id="a-G5"></a>是故如来依是人故说正法要，<a id="a-G6"></a>作如是言：<a id="a-G7"></a>‘若欲解脱生老病死，<a id="a-G8"></a>当具内自如理思惟，<a id="a-G9"></a>诸菩萨等应如是学。<a id="a-GA"></a>’舍利子，<a id="a-GB"></a>云何名为如理方便？<a id="a-GC"></a>何等菩萨如理作意而能修学？<a id="a-GD"></a>舍利子，<a id="a-GE"></a>菩萨摩诃萨如理方便者，<a id="a-GF"></a>无有一法若合若离。<a id="a-GG"></a>何以故？<a id="a-GH"></a>如理方便非方便故。<a id="a-GI"></a>又舍利子，<a id="a-GJ"></a>菩萨摩诃萨，<a id="a-GK"></a>若有安住如理方便及作意者，<a id="a-GL"></a>当知此相但是音声；<a id="a-GM"></a>而此音声性无所起，<a id="a-GN"></a>亦不转起，<a id="a-GO"></a>及由彼故而发音声。<a id="a-GP"></a>何以故？<a id="a-GQ"></a>彼一切皆不可得故。<a id="a-GR"></a>又复菩萨观是音声前际后际，<a id="a-GS"></a>从何而生？<a id="a-GT"></a>灭往何所？<a id="a-GU"></a>如是观察了不可得。<a id="a-GV"></a>又更推求如此声者，<a id="a-GW"></a>为在已说，<a id="a-GX"></a>为在今说，<a id="a-GY"></a>为在当说？<a id="a-GZ"></a>又重推求如是声者，<a id="a-Ga"></a>若已所说，<a id="a-Gb"></a>若今所说，<a id="a-Gc"></a>若当所说？<a id="a-Gd"></a>如是声者，<a id="a-Ge"></a>若为断故已说，<a id="a-Gf"></a>若为断故今说，<a id="a-Gg"></a>若为断故当说？<a id="a-Gh"></a>如是声者，<a id="a-Gi"></a>若为证故已说，<a id="a-Gj"></a>若为证故今说，<a id="a-Gk"></a>若为证故当说？<a id="a-Gl"></a>是菩萨如是一切寻求声已都无得者。<a id="a-Gm"></a>又更观察，<a id="a-Gn"></a>若过去相、<a id="a-Go"></a>若未来相、<a id="a-Gp"></a>若现在相，<a id="a-Gq"></a>如是观已皆不可得。<a id="a-Gr"></a>舍利子，<a id="a-Gs"></a>若菩萨摩诃萨，<a id="a-Gt"></a>如是正观察时，<a id="a-Gu"></a>是名如理方便作意。<a id="a-Gv"></a>是故如理方便菩萨摩诃萨，<a id="a-Gw"></a>于如是观应具修学。</p>
  <p id="aGx">“复次，<a id="a-Gy"></a>舍利子，<a id="a-Gz"></a>云何菩萨摩诃萨如理观耶？<a id="a-H0"></a>诸菩萨等云何应学？<a id="a-H1"></a>舍利子，<a id="a-H2"></a>是菩萨摩诃萨，<a id="a-H3"></a>观一切法自性息灭；<a id="a-H4"></a>若如是观，<a id="a-H5"></a>名如理观。<a id="a-H6"></a>若观诸法自性寂静，<a id="a-H7"></a>是则名为如理正观；<a id="a-H8"></a>若观诸法毕竟空寂，<a id="a-H9"></a>是则名为如理正观；<a id="a-HA"></a>若观诸法入平等性，<a id="a-HB"></a>是则名为如理正观；<a id="a-HC"></a>若观诸法毕竟无生，<a id="a-HD"></a>是则名为如理正观；<a id="a-HE"></a>若观诸法毕竟不生，<a id="a-HF"></a>是则名为如理正观；<a id="a-HG"></a>若观诸法毕竟不起，<a id="a-HH"></a>是则名为如理正观；<a id="a-HI"></a>若观诸法毕竟寂灭，<a id="a-HJ"></a>是则名为如理正观。<a id="a-HK"></a>舍利子，<a id="a-HL"></a>是菩萨摩诃萨作是观时，<a id="a-HM"></a>亦不见有能观之者；<a id="a-HN"></a>应如是观，<a id="a-HO"></a>所谓非观非不观故。<a id="a-HP"></a>若有菩萨作是观者，<a id="a-HQ"></a>名如理观；<a id="a-HR"></a>若他观者，<a id="a-HS"></a>名非理观。</p>
  <p id="aHT">“复次，<a id="a-HU"></a>舍利子，<a id="a-HV"></a>云何菩萨摩诃萨应学如是如理方便？<a id="a-HW"></a>舍利子，<a id="a-HX"></a>菩萨摩诃萨，<a id="a-HY"></a>如理方便者，<a id="a-HZ"></a>非于少法有愚迷故；<a id="a-Ha"></a>如理方便者，<a id="a-Hb"></a>非于少法而生障碍；<a id="a-Hc"></a>如理方便者，<a id="a-Hd"></a>无有少法非解脱门；<a id="a-He"></a>如理方便者，<a id="a-Hf"></a>无有为断少分法故发勤精进；<a id="a-Hg"></a>如理方便者，<a id="a-Hh"></a>不为证少法故勇励正勤。<a id="a-Hi"></a>舍利子，<a id="a-Hj"></a>菩萨摩诃萨应以如是如理正见，<a id="a-Hk"></a>如其所见正观诸法。<a id="a-Hl"></a>舍利子，<a id="a-Hm"></a>云何名为如其所见正观诸法？<a id="a-Hn"></a>舍利子，<a id="a-Ho"></a>谓无所见名观诸法。<a id="a-Hp"></a>何等是为无所见耶？<a id="a-Hq"></a>舍利子，<a id="a-Hr"></a>无所见者，<a id="a-Hs"></a>名为无生；<a id="a-Ht"></a>言无生者，<a id="a-Hu"></a>是为无起；<a id="a-Hv"></a>言无起者，<a id="a-Hw"></a>名无所照。<a id="a-Hx"></a>是故如来依是正法，<a id="a-Hy"></a>说如是言：<a id="a-Hz"></a>‘若有菩萨，<a id="a-I0"></a>观一切行见无生时，<a id="a-I1"></a>即是趣入正性决定。<a id="a-I2"></a>夫正见者，<a id="a-I3"></a>谓能趣入正性决定。<a id="a-I4"></a>’舍利子，<a id="a-I5"></a>彼菩萨摩诃萨作是思惟：<a id="a-I6"></a>‘何因缘故，<a id="a-I7"></a>当得趣入正性决定？<a id="a-I8"></a>’舍利子，<a id="a-I9"></a>菩萨摩诃萨应如是学，<a id="a-IA"></a>若观我见为平等者，<a id="a-IB"></a>即是一切诸法平等；<a id="a-IC"></a>若作是观，<a id="a-ID"></a>当知趣入正性决定。<a id="a-IE"></a>是故诸菩萨摩诃萨，<a id="a-IF"></a>若欲趣入正性决定者，<a id="a-IG"></a>当于如是大菩萨藏微妙法门，<a id="a-IH"></a>殷重听闻，<a id="a-II"></a>受持读诵，<a id="a-IJ"></a>研穷义趣，<a id="a-IK"></a>复应为他如法广说，<a id="a-IL"></a>便当于是法门如理方便作意修学。<a id="a-IM"></a>舍利子，<a id="a-IN"></a>如是名为菩萨摩诃萨为阿耨多罗三藐三菩提故，<a id="a-IO"></a>修行般若波罗蜜多行菩萨行。</p>
 </body>
</html>