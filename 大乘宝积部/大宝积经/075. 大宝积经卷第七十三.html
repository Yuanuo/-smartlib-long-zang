<!doctype html>
<html id="z3IBTGQCr" data-ver="1338">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第七十三</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之十三六界差别品第二十五之一</h2>
  <p id="a4">尔时，<a id="a-5"></a>净饭王及诸眷属，<a id="a-6"></a>见阿修罗、<a id="a-7"></a>迦楼罗、<a id="a-8"></a>龙及龙女、<a id="a-9"></a>鸠槃茶、<a id="a-A"></a>乾闼婆、<a id="a-B"></a>夜叉、<a id="a-C"></a>紧那罗、<a id="a-D"></a>摩睺罗伽、<a id="a-E"></a>呵罗竭阇天、<a id="a-F"></a>四天王天、<a id="a-G"></a>三十三天、<a id="a-H"></a>夜摩天、<a id="a-I"></a>兜率陀天、<a id="a-J"></a>化乐天、<a id="a-K"></a>他化自在天、<a id="a-L"></a>梵摩天、<a id="a-M"></a>光音天、<a id="a-N"></a>遍净天乃至广果天，<a id="a-O"></a>见彼供养及闻授记，<a id="a-P"></a>又闻净居诸天说偈赞佛，<a id="a-Q"></a>复闻外道亦得授记。<a id="a-R"></a>净饭王作是思惟：<a id="a-S"></a>“是事希有不可思议！<a id="a-T"></a>世尊如是善说，<a id="a-U"></a>一切世间闻已咸皆欣喜。<a id="a-V"></a>”是时净饭王，<a id="a-W"></a>以爱恋子故，<a id="a-X"></a>情意殷勤。</p>
  <p id="aY">尔时，<a id="a-Z"></a>世尊告父王言：<a id="a-a"></a>“我所说法，<a id="a-b"></a>初善、<a id="a-c"></a>中善、<a id="a-d"></a>后善，<a id="a-e"></a>其义深邃，<a id="a-f"></a>其味亦善，<a id="a-g"></a>淳净无杂，<a id="a-h"></a>清白无染，<a id="a-i"></a>显说梵行法。<a id="a-j"></a>何者梵行？<a id="a-k"></a>所谓分别六界法门。<a id="a-l"></a>王今谛听，<a id="a-m"></a>善思念之，<a id="a-n"></a>当为王说。<a id="a-o"></a>”</p>
  <p id="ap">王言：<a id="a-q"></a>“善哉！<a id="a-r"></a>我今谛听，<a id="a-s"></a>惟愿说之。<a id="a-t"></a>”</p>
  <p id="au">佛言：<a id="a-v"></a>“大王，<a id="a-w"></a>何者为分别六界法门？</p>
  <p id="ax">“大王，<a id="a-y"></a>所言六界者即是丈夫，<a id="a-z"></a>六触入亦是丈夫，<a id="a-10"></a>十八意识境界亦是丈夫。<a id="a-11"></a>大王，<a id="a-12"></a>我所言六界即是丈夫者，<a id="a-13"></a>我何故如是说？<a id="a-14"></a>大王，<a id="a-15"></a>何者是六界？<a id="a-16"></a>所谓地界、<a id="a-17"></a>水界、<a id="a-18"></a>火界、<a id="a-19"></a>风界、<a id="a-1A"></a>空界、<a id="a-1B"></a>识界。<a id="a-1C"></a>大王，<a id="a-1D"></a>此名六界。<a id="a-1E"></a>所言六界是丈夫者，<a id="a-1F"></a>所谓此也。<a id="a-1G"></a>我言六触入名为丈夫，<a id="a-1H"></a>何故如是说？<a id="a-1I"></a>大王，<a id="a-1J"></a>所言触入何者是？<a id="a-1K"></a>谓眼触入见诸色故，<a id="a-1L"></a>如是耳、<a id="a-1M"></a>鼻、<a id="a-1N"></a>舌、<a id="a-1O"></a>身亦如是，<a id="a-1P"></a>意触入为知法故。<a id="a-1Q"></a>我言六触入是丈夫者，<a id="a-1R"></a>谓此也。<a id="a-1S"></a>我言十八意识境界是丈夫者，<a id="a-1T"></a>何故如是说？<a id="a-1U"></a>大王，<a id="a-1V"></a>此十八意识境界何者是？<a id="a-1W"></a>谓眼见可意色，<a id="a-1X"></a>以忆想分别而生思觉；<a id="a-1Y"></a>见不可意色已，<a id="a-1Z"></a>亦忆想分别而生思觉；<a id="a-1a"></a>见舍处色已，<a id="a-1b"></a>亦忆想分别而生思觉。<a id="a-1c"></a>耳、<a id="a-1d"></a>鼻、<a id="a-1e"></a>舌、<a id="a-1f"></a>身亦如是。<a id="a-1g"></a>意知法，<a id="a-1h"></a>可意处法知已，<a id="a-1i"></a>思想分别；<a id="a-1j"></a>不可意处法知已，<a id="a-1k"></a>亦思想分别；<a id="a-1l"></a>舍处法知已，<a id="a-1m"></a>亦思想分别。<a id="a-1n"></a>大王，<a id="a-1o"></a>我言十八意识境界是丈夫者，<a id="a-1p"></a>谓此也。</p>
  <p id="a1q">“大王，<a id="a-1r"></a>地界有二种，<a id="a-1s"></a>有内、<a id="a-1t"></a>有外。<a id="a-1u"></a>大王，<a id="a-1v"></a>何者为内地界？<a id="a-1w"></a>谓自身内所有，<a id="a-1x"></a>彼彼身内所有，<a id="a-1y"></a>得有取坚者强者，<a id="a-1z"></a>所谓发、<a id="a-20"></a>毛、<a id="a-21"></a>爪、<a id="a-22"></a>齿、<a id="a-23"></a>尘垢、<a id="a-24"></a>皮、<a id="a-25"></a>肉、<a id="a-26"></a>筋骨、<a id="a-27"></a>髓、<a id="a-28"></a>脾肾、<a id="a-29"></a>肝、<a id="a-2A"></a>肚、<a id="a-2B"></a>大肠、<a id="a-2C"></a>小肠、<a id="a-2D"></a>大便、<a id="a-2E"></a>脬膜、<a id="a-2F"></a>脑胲。<a id="a-2G"></a>大王，<a id="a-2H"></a>是等名为身内地界。<a id="a-2I"></a>大王，<a id="a-2J"></a>何者是身外地界？<a id="a-2K"></a>谓身外所有，<a id="a-2L"></a>不得不取坚者强者。<a id="a-2M"></a>大王，<a id="a-2N"></a>是名身外地界。<a id="a-2O"></a>大王，<a id="a-2P"></a>身内地界，<a id="a-2Q"></a>生时无所从来，<a id="a-2R"></a>灭时无所去。<a id="a-2S"></a>大王，<a id="a-2T"></a>有时女人自分别‘我是女人’；<a id="a-2U"></a>自分别‘我是女人’已，<a id="a-2V"></a>见外丈夫复生分别‘彼是丈夫’。<a id="a-2W"></a>是女人分别彼是丈夫已，<a id="a-2X"></a>即生欲想；<a id="a-2Y"></a>生欲想已，<a id="a-2Z"></a>乐欲和合，<a id="a-2a"></a>于彼男子而生染爱。<a id="a-2b"></a>彼男子亦作是分别‘我是男子’；<a id="a-2c"></a>自分别‘我是男子’已，<a id="a-2d"></a>见外女人复生分别‘彼是女人’。<a id="a-2e"></a>此男子作是分别已，<a id="a-2f"></a>于彼女人而生染爱。<a id="a-2g"></a>是男子、<a id="a-2h"></a>女人俱生染爱已，<a id="a-2i"></a>而便和合；<a id="a-2j"></a>以和合故而有歌罗逻。<a id="a-2k"></a>大王，<a id="a-2l"></a>彼丈夫分别及所分别事，<a id="a-2m"></a>二俱不可得。<a id="a-2n"></a>女人、<a id="a-2o"></a>女人性亦不可得，<a id="a-2p"></a>男子、<a id="a-2q"></a>男子性亦不可得；<a id="a-2r"></a>以是不相续而生分别，<a id="a-2s"></a>彼分别亦自性不可得；<a id="a-2t"></a>如分别自性不可得，<a id="a-2u"></a>如是和合、<a id="a-2v"></a>和合性亦不可得；<a id="a-2w"></a>如和合、<a id="a-2x"></a>和合性不可得，<a id="a-2y"></a>如是歌罗逻、<a id="a-2z"></a>歌罗逻性不可得。<a id="a-30"></a>若自性不可得者，<a id="a-31"></a>彼云何能生坚强？<a id="a-32"></a>大王，<a id="a-33"></a>当知因分别故而生有坚者强者。<a id="a-34"></a>彼坚强生时，<a id="a-35"></a>无所从来。<a id="a-36"></a>大王，<a id="a-37"></a>有时此身终为冢间死尸。<a id="a-38"></a>彼死尸坚强想变坏时，<a id="a-39"></a>不向东方，<a id="a-3A"></a>亦不向南西北方、<a id="a-3B"></a>四维、<a id="a-3C"></a>上、<a id="a-3D"></a>下。<a id="a-3E"></a>大王，<a id="a-3F"></a>如是当知为内身地界。<a id="a-3G"></a>大王，<a id="a-3H"></a>有时世间居处悉皆空虚，<a id="a-3I"></a>复生梵天七宝宫殿。<a id="a-3J"></a>彼宫殿坚强相生时，<a id="a-3K"></a>无所从来。<a id="a-3L"></a>如是他化自在诸天，<a id="a-3M"></a>七宝宫殿坚强生时，<a id="a-3N"></a>无所从来。<a id="a-3O"></a>如是化乐天、<a id="a-3P"></a>兜率陀天、<a id="a-3Q"></a>夜摩天、<a id="a-3R"></a>三十三天、<a id="a-3S"></a>四天王天，<a id="a-3T"></a>所有七宝宫殿坚相生时，<a id="a-3U"></a>无所从来。<a id="a-3V"></a>铁围山、<a id="a-3W"></a>大铁围山，<a id="a-3X"></a>坚固牢实同一金刚坚强生时，<a id="a-3Y"></a>无所从来。<a id="a-3Z"></a>如是须弥山、<a id="a-3a"></a>尼民达山、<a id="a-3b"></a>育干达山、<a id="a-3c"></a>伊沙达山、<a id="a-3d"></a>佉提罗迦山、<a id="a-3e"></a>鞞达略山、<a id="a-3f"></a>毗那多迦山、<a id="a-3g"></a>阿叶波竭那山、<a id="a-3h"></a>铁围山、<a id="a-3i"></a>大铁围山、<a id="a-3j"></a>苏达舍那山、<a id="a-3k"></a>摩诃苏达舍那山、<a id="a-3l"></a>优常伽罗山、<a id="a-3m"></a>雪山香山、<a id="a-3n"></a>诸余黑山，<a id="a-3o"></a>及三千大千世界若成时，<a id="a-3p"></a>彼一切坚强生时，<a id="a-3q"></a>无所从来。<a id="a-3r"></a>此大地厚一百六十万由旬，<a id="a-3s"></a>生已而住。<a id="a-3t"></a>大王，<a id="a-3u"></a>彼坚强生时，<a id="a-3v"></a>无所从来。<a id="a-3w"></a>大王，<a id="a-3x"></a>又时此世界坏，<a id="a-3y"></a>是世界欲坏时，<a id="a-3z"></a>此大地或为火所烧，<a id="a-40"></a>或为水所漂，<a id="a-41"></a>或为风所吹，<a id="a-42"></a>悉皆散灭。<a id="a-43"></a>彼地为火烧时，<a id="a-44"></a>乃至烟灰都无所见。<a id="a-45"></a>大王，<a id="a-46"></a>譬如酥油，<a id="a-47"></a>为火所烧无有遗余。<a id="a-48"></a>大王，<a id="a-49"></a>如是此三千大千世界烧已灰烬不现，<a id="a-4A"></a>后为水所漂时，<a id="a-4B"></a>亦无遗余可见。<a id="a-4C"></a>大王，<a id="a-4D"></a>譬如以盐投水，<a id="a-4E"></a>消灭无余。<a id="a-4F"></a>大王，<a id="a-4G"></a>如是，<a id="a-4H"></a>如是，<a id="a-4I"></a>三千大千世界，<a id="a-4J"></a>为水漂已亦无遗余。<a id="a-4K"></a>大王，<a id="a-4L"></a>如是三千大千世界，<a id="a-4M"></a>风吹坏时无有遗余。<a id="a-4N"></a>大王，<a id="a-4O"></a>譬如毗岚猛风吹诸飞鸟，<a id="a-4P"></a>彼鸟散灭无有遗余。<a id="a-4Q"></a>大王，<a id="a-4R"></a>如是，<a id="a-4S"></a>如是，<a id="a-4T"></a>此三千大千世界，<a id="a-4U"></a>为毗岚猛风之所吹坏，<a id="a-4V"></a>一切散灭无有遗余。<a id="a-4W"></a>大王，<a id="a-4X"></a>彼地界成时，<a id="a-4Y"></a>无所从来；<a id="a-4Z"></a>坏时，<a id="a-4a"></a>无所去。<a id="a-4b"></a>大王，<a id="a-4c"></a>如是，<a id="a-4d"></a>如是，<a id="a-4e"></a>内身地界生时，<a id="a-4f"></a>亦无所从来；<a id="a-4g"></a>灭时，<a id="a-4h"></a>亦无所去。<a id="a-4i"></a>大王，<a id="a-4j"></a>彼地界生时亦空，<a id="a-4k"></a>住时亦空，<a id="a-4l"></a>生、<a id="a-4m"></a>住二时体性俱空。</p>
  <p id="a4n">“大王，<a id="a-4o"></a>彼水界亦有二种，<a id="a-4p"></a>有内、<a id="a-4q"></a>有外。<a id="a-4r"></a>大王，<a id="a-4s"></a>是内身水界，<a id="a-4t"></a>谓自身内所有，<a id="a-4u"></a>及余彼身内所得所摄，<a id="a-4v"></a>若水、<a id="a-4w"></a>若水性、<a id="a-4x"></a>若水体，<a id="a-4y"></a>若润、<a id="a-4z"></a>若润性、<a id="a-50"></a>若润体，<a id="a-51"></a>所谓此身中泪、<a id="a-52"></a>污、<a id="a-53"></a>洟、<a id="a-54"></a>唾、<a id="a-55"></a>脓血、<a id="a-56"></a>疮污、<a id="a-57"></a>肪膏、<a id="a-58"></a>髓、<a id="a-59"></a>乳、<a id="a-5A"></a>痰、<a id="a-5B"></a>小便。<a id="a-5C"></a>大王，<a id="a-5D"></a>如是等物，<a id="a-5E"></a>名身内水界。<a id="a-5F"></a>大王，<a id="a-5G"></a>何者是身外水界？<a id="a-5H"></a>身所不得不摄者，<a id="a-5I"></a>水及水性、<a id="a-5J"></a>水体，<a id="a-5K"></a>润及润性、<a id="a-5L"></a>润体。<a id="a-5M"></a>大王，<a id="a-5N"></a>此名身外水界。<a id="a-5O"></a>大王，<a id="a-5P"></a>彼身内水界生时，<a id="a-5Q"></a>无所从来；<a id="a-5R"></a>灭时，<a id="a-5S"></a>无所去。<a id="a-5T"></a>大王，<a id="a-5U"></a>谓如见所爱人眼中流泪，<a id="a-5V"></a>苦恼所逼亦复流泪，<a id="a-5W"></a>闻法敬信亦复流泪，<a id="a-5X"></a>若遇风寒亦复流泪，<a id="a-5Y"></a>眼赤痛时亦复流泪。<a id="a-5Z"></a>大王，<a id="a-5a"></a>彼泪出时，<a id="a-5b"></a>无所从来；<a id="a-5c"></a>灭时，<a id="a-5d"></a>无所去。<a id="a-5e"></a>大王，<a id="a-5f"></a>又时身内水界增长，<a id="a-5g"></a>增长已益彼水界，<a id="a-5h"></a>能灭身内火界；<a id="a-5i"></a>彼火界灭时，<a id="a-5j"></a>去无所至。<a id="a-5k"></a>大王，<a id="a-5l"></a>彼身内外界生时，<a id="a-5m"></a>亦无所从来；<a id="a-5n"></a>灭时，<a id="a-5o"></a>亦无所去。<a id="a-5p"></a>大王，<a id="a-5q"></a>彼身内外界生时亦空，<a id="a-5r"></a>灭时亦空，<a id="a-5s"></a>其水界性自是空。<a id="a-5t"></a>大王，<a id="a-5u"></a>有时彼内火界增盛，<a id="a-5v"></a>增盛已能竭身内水界；<a id="a-5w"></a>彼水界烧竭之时，<a id="a-5x"></a>去无所至。<a id="a-5y"></a>大王，<a id="a-5z"></a>彼身内水界生时，<a id="a-60"></a>无所从来；<a id="a-61"></a>灭时，<a id="a-62"></a>亦无所去。<a id="a-63"></a>大王，<a id="a-64"></a>彼身内水界生时亦空，<a id="a-65"></a>灭时亦空，<a id="a-66"></a>体性自空。<a id="a-67"></a>大王，<a id="a-68"></a>又时此世界坏。<a id="a-69"></a>大王，<a id="a-6A"></a>此世界欲坏时，<a id="a-6B"></a>于虚空中，<a id="a-6C"></a>兴三十二重云而住；<a id="a-6D"></a>遍兴三十二重云住已，<a id="a-6E"></a>遍覆三千大千世界；<a id="a-6F"></a>遍覆三千大千世界已，<a id="a-6G"></a>经五中劫，<a id="a-6H"></a>天降大雨流注不绝，<a id="a-6I"></a>如象王尿；<a id="a-6J"></a>其后复经五中劫，<a id="a-6K"></a>降粗大雨，<a id="a-6L"></a>当于尔时，<a id="a-6M"></a>其水积满上至梵天。<a id="a-6N"></a>大王，<a id="a-6O"></a>彼大水界初生之时，<a id="a-6P"></a>无所从来。<a id="a-6Q"></a>大王，<a id="a-6R"></a>又时此世界居处坏时，<a id="a-6S"></a>此世界中第二日出；<a id="a-6T"></a>二日出时，<a id="a-6U"></a>小河泉源悉皆枯尽。<a id="a-6V"></a>大王，<a id="a-6W"></a>又时此世界第三日出；<a id="a-6X"></a>第三日出时，<a id="a-6Y"></a>大池江河悉皆枯竭。<a id="a-6Z"></a>大王，<a id="a-6a"></a>又时此世界第四日出；<a id="a-6b"></a>第四日出时，<a id="a-6c"></a>四大河本源亦悉枯尽。<a id="a-6d"></a>大王，<a id="a-6e"></a>世界又时第五日出；<a id="a-6f"></a>第五日出已，<a id="a-6g"></a>大海中水一由旬、<a id="a-6h"></a>二由旬、<a id="a-6i"></a>三由旬，<a id="a-6j"></a>四五乃至十由旬悉皆枯尽；<a id="a-6k"></a>二十、<a id="a-6l"></a>三十、<a id="a-6m"></a>四十、<a id="a-6n"></a>五十由旬海水枯尽；<a id="a-6o"></a>一百由旬、<a id="a-6p"></a>二百由旬、<a id="a-6q"></a>三百乃至千由旬亦皆枯尽；<a id="a-6r"></a>二千、<a id="a-6s"></a>三千、<a id="a-6t"></a>四千乃至一万由旬悉亦枯尽；<a id="a-6u"></a>二万、<a id="a-6v"></a>三万乃至四万四千由旬，<a id="a-6w"></a>大海水尽皆枯涸。<a id="a-6x"></a>大王，<a id="a-6y"></a>又时大海之中余残之水，<a id="a-6z"></a>四万由旬余残水在；<a id="a-70"></a>三万、<a id="a-71"></a>二万、<a id="a-72"></a>一万由旬余残水在，<a id="a-73"></a>后复渐尽；<a id="a-74"></a>九千、<a id="a-75"></a>八千乃至一千由旬，<a id="a-76"></a>九百、<a id="a-77"></a>八百乃至一百由旬，<a id="a-78"></a>余残水在；<a id="a-79"></a>九十由旬、<a id="a-7A"></a>八十、<a id="a-7B"></a>七十、<a id="a-7C"></a>六十、<a id="a-7D"></a>五十、<a id="a-7E"></a>四十、<a id="a-7F"></a>三十、<a id="a-7G"></a>二十，<a id="a-7H"></a>乃至十由旬、<a id="a-7I"></a>九由旬、<a id="a-7J"></a>八由旬，<a id="a-7K"></a>乃至一由旬，<a id="a-7L"></a>余残水在；<a id="a-7M"></a>五里下至十多罗树，<a id="a-7N"></a>九多罗乃至一多罗，<a id="a-7O"></a>十人乃至一人，<a id="a-7P"></a>余残水在；<a id="a-7Q"></a>于一人身齐咽，<a id="a-7R"></a>至腋、<a id="a-7S"></a>至脐、<a id="a-7T"></a>至腰、<a id="a-7U"></a>至跨、<a id="a-7V"></a>至[𧾷+尃]、<a id="a-7W"></a>至踝，<a id="a-7X"></a>余残水在，<a id="a-7Y"></a>乃至牛迹水在。<a id="a-7Z"></a>大王，<a id="a-7a"></a>当尔之时，<a id="a-7b"></a>大海之中惟有少湿相，<a id="a-7c"></a>如粗雨时乍湿乍干。<a id="a-7d"></a>大王，<a id="a-7e"></a>譬如粗雨渧渧，<a id="a-7f"></a>如有湿未周匝，<a id="a-7g"></a>大海之水亦复如是。<a id="a-7h"></a>大王，<a id="a-7i"></a>又时大海之中所有湿处，<a id="a-7j"></a>惟润一指面。<a id="a-7k"></a>大王，<a id="a-7l"></a>彼水界渐灭之时，<a id="a-7m"></a>去无所至，<a id="a-7n"></a>亦不诣于东西南北、<a id="a-7o"></a>四维、<a id="a-7p"></a>上、<a id="a-7q"></a>下。<a id="a-7r"></a>大王，<a id="a-7s"></a>彼水界生时亦空，<a id="a-7t"></a>住时亦空，<a id="a-7u"></a>灭时亦空。<a id="a-7v"></a>如是，<a id="a-7w"></a>大王，<a id="a-7x"></a>彼水界性不可得，<a id="a-7y"></a>惟有但用，<a id="a-7z"></a>然彼但用非男非女。</p>
  <p id="a80">“大王，<a id="a-81"></a>火界亦二种，<a id="a-82"></a>一内、<a id="a-83"></a>二外。<a id="a-84"></a>大王，<a id="a-85"></a>何者是内火界？<a id="a-86"></a>大王，<a id="a-87"></a>身内所有，<a id="a-88"></a>及他身内所有所取，<a id="a-89"></a>火、<a id="a-8A"></a>火体、<a id="a-8B"></a>火相，<a id="a-8C"></a>热、<a id="a-8D"></a>热体、<a id="a-8E"></a>热相，<a id="a-8F"></a>所谓能消饮食者，<a id="a-8G"></a>身中所有温暖蒸热入于热数者。<a id="a-8H"></a>大王，<a id="a-8I"></a>此名身内火界。<a id="a-8J"></a>大王，<a id="a-8K"></a>何者为身外火界？<a id="a-8L"></a>身外所有不取不受者，<a id="a-8M"></a>所谓火、<a id="a-8N"></a>火体、<a id="a-8O"></a>火相，<a id="a-8P"></a>温暖蒸热。<a id="a-8Q"></a>大王，<a id="a-8R"></a>此名身外火界。<a id="a-8S"></a>大王，<a id="a-8T"></a>又时迦罗逻胞胎中，<a id="a-8U"></a>身内火界增盛，<a id="a-8V"></a>水界渐微，<a id="a-8W"></a>是故迦罗逻渐稠渐坚。<a id="a-8X"></a>大王，<a id="a-8Y"></a>譬如铁器煎煮饧餔，<a id="a-8Z"></a>以火力故渐渐稠强。<a id="a-8a"></a>大王，<a id="a-8b"></a>如是，<a id="a-8c"></a>如是，<a id="a-8d"></a>以火力故，<a id="a-8e"></a>迦罗逻渐稠渐坚；<a id="a-8f"></a>迦罗逻渐稠渐坚故，<a id="a-8g"></a>名遏浮陀；<a id="a-8h"></a>遏浮陀以火力成故，<a id="a-8i"></a>名为卑尸迦；<a id="a-8j"></a>卑尸迦以火力成故，<a id="a-8k"></a>名为坚固；<a id="a-8l"></a>坚固为火成故，<a id="a-8m"></a>生于五支。<a id="a-8n"></a>如是，<a id="a-8o"></a>如是，<a id="a-8p"></a>大王，<a id="a-8q"></a>彼水界为火界成熟。<a id="a-8r"></a>如是，<a id="a-8s"></a>如是，<a id="a-8t"></a>彼水界渐稠渐坚故，<a id="a-8u"></a>成于肉团。<a id="a-8v"></a>大王，<a id="a-8w"></a>彼火界生时，<a id="a-8x"></a>无所从来，<a id="a-8y"></a>而能烧灭于彼水界。<a id="a-8z"></a>大王，<a id="a-90"></a>又时当有病人，<a id="a-91"></a>身内火界悉皆灭尽；<a id="a-92"></a>彼病人身内火界既灭尽已，<a id="a-93"></a>所食之物不复消化；<a id="a-94"></a>其彼病人不能消故，<a id="a-95"></a>于后不复更能进食；<a id="a-96"></a>不能食故，<a id="a-97"></a>身内火界悉皆灭尽；<a id="a-98"></a>以彼人不能进食，<a id="a-99"></a>身内火灭故，<a id="a-9A"></a>必当命终。<a id="a-9B"></a>大王，<a id="a-9C"></a>火界灭时，<a id="a-9D"></a>不至东方、<a id="a-9E"></a>南西北方、<a id="a-9F"></a>四维、<a id="a-9G"></a>上、<a id="a-9H"></a>下。<a id="a-9I"></a>大王，<a id="a-9J"></a>彼火界生时亦空，<a id="a-9K"></a>灭时亦空，<a id="a-9L"></a>而彼火界从本已来，<a id="a-9M"></a>体性自空。<a id="a-9N"></a>大王，<a id="a-9O"></a>有时世界坏。<a id="a-9P"></a>世界坏时，<a id="a-9Q"></a>身外火界增盛洞一，<a id="a-9R"></a>洞一已遍烧三千大千世界。<a id="a-9S"></a>大王，<a id="a-9T"></a>彼身外火界生时，<a id="a-9U"></a>无所从来。<a id="a-9V"></a>大王，<a id="a-9W"></a>又时彼大火聚，<a id="a-9X"></a>遍烧三千大千世界已，<a id="a-9Y"></a>还复灭尽。<a id="a-9Z"></a>大王，<a id="a-9a"></a>彼火灭时，<a id="a-9b"></a>不至东方、<a id="a-9c"></a>南西北方、<a id="a-9d"></a>四维、<a id="a-9e"></a>上、<a id="a-9f"></a>下。<a id="a-9g"></a>大王，<a id="a-9h"></a>彼身外火界生时亦空，<a id="a-9i"></a>灭时亦空。<a id="a-9j"></a>彼大火界体性自空，<a id="a-9k"></a>非有不可得，<a id="a-9l"></a>惟是但用，<a id="a-9m"></a>然彼但用非男非女。</p>
  <p id="a9n">“大王，<a id="a-9o"></a>风界亦二种，<a id="a-9p"></a>一内、<a id="a-9q"></a>二外。<a id="a-9r"></a>大王，<a id="a-9s"></a>何者是身内风界？<a id="a-9t"></a>自己身内及他身内所有风界，<a id="a-9u"></a>所受所取，<a id="a-9v"></a>风、<a id="a-9w"></a>风体、<a id="a-9x"></a>风名，<a id="a-9y"></a>速疾、<a id="a-9z"></a>不速疾体、<a id="a-A0"></a>速疾名，<a id="a-A1"></a>所谓住身四支者是风，<a id="a-A2"></a>住胃者是风，<a id="a-A3"></a>行五体者是风，<a id="a-A4"></a>行诸子支者亦皆是风，<a id="a-A5"></a>遍行大小支者亦是风，<a id="a-A6"></a>出入息者亦是风；<a id="a-A7"></a>略而言之，<a id="a-A8"></a>遍身行悉皆是风。<a id="a-A9"></a>大王，<a id="a-AA"></a>此名身内风界。<a id="a-AB"></a>大王，<a id="a-AC"></a>又时身内风界增盛集合。<a id="a-AD"></a>彼增盛集合时，<a id="a-AE"></a>能枯燥水界，<a id="a-AF"></a>亦能损减火界。<a id="a-AG"></a>于时枯燥水界，<a id="a-AH"></a>损减火界已，<a id="a-AI"></a>令人身无润泽，<a id="a-AJ"></a>亦无温暖，<a id="a-AK"></a>心腹鼓胀，<a id="a-AL"></a>四支掘强，<a id="a-AM"></a>诸脉洪满，<a id="a-AN"></a>筋节拘急，<a id="a-AO"></a>彼人尔时受大苦恼，<a id="a-AP"></a>或复命终。<a id="a-AQ"></a>大王，<a id="a-AR"></a>彼身内风界生时，<a id="a-AS"></a>无所从来。<a id="a-AT"></a>大王，<a id="a-AU"></a>又时彼病人遇值良医，<a id="a-AV"></a>医观彼病人已，<a id="a-AW"></a>应病处药，<a id="a-AX"></a>随病与药故，<a id="a-AY"></a>风病除愈。<a id="a-AZ"></a>大王，<a id="a-Aa"></a>彼风界灭时，<a id="a-Ab"></a>亦无所去。<a id="a-Ac"></a>大王，<a id="a-Ad"></a>彼身内风界生时亦空，<a id="a-Ae"></a>灭时亦空，<a id="a-Af"></a>身内风界体性自空。<a id="a-Ag"></a>大王，<a id="a-Ah"></a>何者是身外风界？<a id="a-Ai"></a>身外所有，<a id="a-Aj"></a>身所不取不受者，<a id="a-Ak"></a>风、<a id="a-Al"></a>风体、<a id="a-Am"></a>风名，<a id="a-An"></a>速疾、<a id="a-Ao"></a>速疾体、<a id="a-Ap"></a>速疾名。<a id="a-Aq"></a>大王，<a id="a-Ar"></a>此是外风界。<a id="a-As"></a>大王，<a id="a-At"></a>又时彼外风界增盛，<a id="a-Au"></a>增盛故风界集合，<a id="a-Av"></a>集合时落叶折枝条，<a id="a-Aw"></a>折树拔根，<a id="a-Ax"></a>崩摧山峰，<a id="a-Ay"></a>倒坏大山，<a id="a-Az"></a>破析分段，<a id="a-B0"></a>渐次散坏乃至微尘；<a id="a-B1"></a>而此三千大千世界，<a id="a-B2"></a>为风所吹周回旋转。<a id="a-B3"></a>大王，<a id="a-B4"></a>譬如陶师以杖转轮，<a id="a-B5"></a>三千大千世界为风所转，<a id="a-B6"></a>亦复如是。<a id="a-B7"></a>如少麦麨为风所吹，<a id="a-B8"></a>碎末为尘，<a id="a-B9"></a>难可得见。<a id="a-BA"></a>如是，<a id="a-BB"></a>大王，<a id="a-BC"></a>此三千大千世界，<a id="a-BD"></a>为风所吹破析作末已，<a id="a-BE"></a>成于微尘，<a id="a-BF"></a>成微尘已亦不可见。<a id="a-BG"></a>大王，<a id="a-BH"></a>譬如大猛风轮起，<a id="a-BI"></a>以一把土随风散之，<a id="a-BJ"></a>乃至微尘亦不可见。<a id="a-BK"></a>如是，<a id="a-BL"></a>大王，<a id="a-BM"></a>此三千大千世界，<a id="a-BN"></a>为风所吹分析作末，<a id="a-BO"></a>分析作末已，<a id="a-BP"></a>乃至无一余残微尘可见。<a id="a-BQ"></a>大王，<a id="a-BR"></a>彼外风界生时，<a id="a-BS"></a>无所从来。<a id="a-BT"></a>大王，<a id="a-BU"></a>又时夏初，<a id="a-BV"></a>彼外风界皆悉隐灭，<a id="a-BW"></a>隐灭故暑热无风，<a id="a-BX"></a>于草木上无露；<a id="a-BY"></a>以无露故，<a id="a-BZ"></a>一切草木无有湿润。<a id="a-Ba"></a>大王，<a id="a-Bb"></a>彼外风界灭时，<a id="a-Bc"></a>亦无所去。<a id="a-Bd"></a>大王，<a id="a-Be"></a>彼风界生时亦空，<a id="a-Bf"></a>灭时亦空，<a id="a-Bg"></a>彼风界体性自空。<a id="a-Bh"></a>大王，<a id="a-Bi"></a>彼内风界及外风界，<a id="a-Bj"></a>二俱皆空，<a id="a-Bk"></a>体性自离，<a id="a-Bl"></a>相亦自离，<a id="a-Bm"></a>性亦不可得，<a id="a-Bn"></a>灭相亦离。<a id="a-Bo"></a>何以故？<a id="a-Bp"></a>彼风界非作无作者故。</p>
  <p id="aBq">“大王，<a id="a-Br"></a>何者是虚空界？<a id="a-Bs"></a>虚空界亦二种，<a id="a-Bt"></a>有内、<a id="a-Bu"></a>有外。<a id="a-Bv"></a>大王，<a id="a-Bw"></a>何者是内虚空界？<a id="a-Bx"></a>若自身内、<a id="a-By"></a>若他身内，<a id="a-Bz"></a>所受所取，<a id="a-C0"></a>所谓虚空、<a id="a-C1"></a>虚空体、<a id="a-C2"></a>虚空名。<a id="a-C3"></a>此身内所生，<a id="a-C4"></a>入于阴数，<a id="a-C5"></a>亦入入数，<a id="a-C6"></a>亦入界数，<a id="a-C7"></a>所有空孔窍。<a id="a-C8"></a>大王，<a id="a-C9"></a>此名身内虚空界。<a id="a-CA"></a>大王，<a id="a-CB"></a>何者外虚空界？<a id="a-CC"></a>外所有非色者，<a id="a-CD"></a>乃至无有如毛等虚空处，<a id="a-CE"></a>名为虚空。<a id="a-CF"></a>大王，<a id="a-CG"></a>此名外虚空界。<a id="a-CH"></a>大王，<a id="a-CI"></a>又时由业因缘故生诸入，<a id="a-CJ"></a>彼入等生已围绕空界，<a id="a-CK"></a>是时得名入内虚空界数。<a id="a-CL"></a>大王，<a id="a-CM"></a>如是一一法中推求，<a id="a-CN"></a>无一眼入可得，<a id="a-CO"></a>惟有但用。<a id="a-CP"></a>大王，<a id="a-CQ"></a>何以故空？<a id="a-CR"></a>地界清净故，<a id="a-CS"></a>如地界清净空故，<a id="a-CT"></a>如是水、<a id="a-CU"></a>火、<a id="a-CV"></a>风界清净故空，<a id="a-CW"></a>彼无所从来。<a id="a-CX"></a>大王，<a id="a-CY"></a>又时一切诸色悉皆坏灭以为虚空。<a id="a-CZ"></a>何以故？<a id="a-Ca"></a>虚空界无尽故。<a id="a-Cb"></a>大王，<a id="a-Cc"></a>惟内虚空界安住不动。<a id="a-Cd"></a>大王，<a id="a-Ce"></a>譬如无为涅槃界安住不动，<a id="a-Cf"></a>当知如是虚空界遍一切处。<a id="a-Cg"></a>大王，<a id="a-Ch"></a>譬如有人，<a id="a-Ci"></a>于空泽旷野掘作泉池陂井。<a id="a-Cj"></a>大王，<a id="a-Ck"></a>于意云何？<a id="a-Cl"></a>彼诸虚空，<a id="a-Cm"></a>从何而来？<a id="a-Cn"></a>”</p>
  <p id="aCo">王言：<a id="a-Cp"></a>“世尊，<a id="a-Cq"></a>无所从来。<a id="a-Cr"></a>”</p>
  <p id="aCs">佛言：<a id="a-Ct"></a>“大王，<a id="a-Cu"></a>若使彼人还以土填。<a id="a-Cv"></a>大王，<a id="a-Cw"></a>于意云何？<a id="a-Cx"></a>彼虚空界去何所至？<a id="a-Cy"></a>”</p>
  <p id="aCz">王言：<a id="a-D0"></a>“无所去也。<a id="a-D1"></a>何以故？<a id="a-D2"></a>世尊，<a id="a-D3"></a>彼虚空界无来无去。<a id="a-D4"></a>何以故？<a id="a-D5"></a>彼虚空界非男女故。<a id="a-D6"></a>”</p>
  <p id="aD7">佛言：<a id="a-D8"></a>“大王，<a id="a-D9"></a>外虚空界亦复不动，<a id="a-DA"></a>性无变易，<a id="a-DB"></a>虚空界空非是有法。<a id="a-DC"></a>何以故？<a id="a-DD"></a>虚空界非男非女故。</p>
  <p id="aDE">“大王，<a id="a-DF"></a>何者是识界？<a id="a-DG"></a>如眼为主攀缘于色，<a id="a-DH"></a>对色知故眼识生，<a id="a-DI"></a>或能知青黄赤白杂色，<a id="a-DJ"></a>亦知长短粗细，<a id="a-DK"></a>如是一切所有色等物眼识所能睹者，<a id="a-DL"></a>名为眼识界。<a id="a-DM"></a>如是若知声、<a id="a-DN"></a>若知香、<a id="a-DO"></a>若知味、<a id="a-DP"></a>若知触、<a id="a-DQ"></a>若知法，<a id="a-DR"></a>或知六根所缘所知，<a id="a-DS"></a>是名意识界。<a id="a-DT"></a>大王，<a id="a-DU"></a>又此识界不依诸根，<a id="a-DV"></a>亦不依界。<a id="a-DW"></a>何以故？<a id="a-DX"></a>大王，<a id="a-DY"></a>非地净色为眼入，<a id="a-DZ"></a>非水火风净为眼入。<a id="a-Da"></a>何以故？<a id="a-Db"></a>非地界清净，<a id="a-Dc"></a>及诸余法，<a id="a-Dd"></a>以为眼入及具眼入者；<a id="a-De"></a>如是乃至非水火风界清净色及诸余法，<a id="a-Df"></a>以为眼入具眼入者。<a id="a-Dg"></a>何以故？<a id="a-Dh"></a>诸法无知故，<a id="a-Di"></a>无了别故，<a id="a-Dj"></a>无堪能故，<a id="a-Dk"></a>非初、<a id="a-Dl"></a>非中、<a id="a-Dm"></a>非后故，<a id="a-Dn"></a>非内、<a id="a-Do"></a>非外、<a id="a-Dp"></a>亦非中间。<a id="a-Dq"></a>大王，<a id="a-Dr"></a>如此识界了前事已，<a id="a-Ds"></a>即便谢灭不复更生，<a id="a-Dt"></a>彼识生时无所从来，<a id="a-Du"></a>及其灭时亦无所至。</p>
  <p id="aDv">“大王，<a id="a-Dw"></a>何谓为眼入？<a id="a-Dx"></a>谓四大所成清净色。<a id="a-Dy"></a>若使诸法体性自空，<a id="a-Dz"></a>何者是清？<a id="a-E0"></a>何者是浊？<a id="a-E1"></a>于诸法中无有净秽，<a id="a-E2"></a>云何于中而见净秽？<a id="a-E3"></a>如是，<a id="a-E4"></a>大王，<a id="a-E5"></a>是故当知，<a id="a-E6"></a>眼入之体性毕竟空寂，<a id="a-E7"></a>前际、<a id="a-E8"></a>后际皆不可得。<a id="a-E9"></a>何以故？<a id="a-EA"></a>未来未至故不可得，<a id="a-EB"></a>过去已灭故不可得，<a id="a-EC"></a>未来未来事不可得。<a id="a-ED"></a>彼眼处亦不可得自性离故。<a id="a-EE"></a>若体性不可得者，<a id="a-EF"></a>亦无男女性可得；<a id="a-EG"></a>既无男女性，<a id="a-EH"></a>何有我我所？<a id="a-EI"></a>大王，<a id="a-EJ"></a>若有我我所者，<a id="a-EK"></a>是魔境界；<a id="a-EL"></a>无我我所者，<a id="a-EM"></a>是名诸佛如来境界。<a id="a-EN"></a>何以故？<a id="a-EO"></a>一切诸法离我我所故。<a id="a-EP"></a>大王，<a id="a-EQ"></a>如实了知眼入空、<a id="a-ER"></a>眼入自性空。<a id="a-ES"></a>何以故？<a id="a-ET"></a>此眼入相不可得，<a id="a-EU"></a>是故此眼入体性空寂，<a id="a-EV"></a>此空离于眼入相，<a id="a-EW"></a>是名无相；<a id="a-EX"></a>于相无求，<a id="a-EY"></a>故名无愿。<a id="a-EZ"></a>大王，<a id="a-Ea"></a>是名于眼入中三空解脱门现在前。</p>
  <p id="aEb">“大王，<a id="a-Ec"></a>何者是耳入界乃至身入？<a id="a-Ed"></a>大王，<a id="a-Ee"></a>此一切法对三解脱门现前决定，<a id="a-Ef"></a>趣法界究竟遍虚空不可名、<a id="a-Eg"></a>不可说、<a id="a-Eh"></a>不可用、<a id="a-Ei"></a>不可示，<a id="a-Ej"></a>无有诤论，<a id="a-Ek"></a>无有语言，<a id="a-El"></a>不可测量。<a id="a-Em"></a>大王，<a id="a-En"></a>以眼对色者名为颠倒，<a id="a-Eo"></a>如是略说耳声、<a id="a-Ep"></a>鼻香、<a id="a-Eq"></a>舌味、<a id="a-Er"></a>身触、<a id="a-Es"></a>意法，<a id="a-Et"></a>是故诸法说名意境界。<a id="a-Eu"></a>大王，<a id="a-Ev"></a>眼入对色者往瞩取著，<a id="a-Ew"></a>此眼三种碍：<a id="a-Ex"></a>照瞩顺境生于爱想，<a id="a-Ey"></a>若睹违境生于恚想，<a id="a-Ez"></a>瞩中容境生于舍想。<a id="a-F0"></a>如是诸余耳、<a id="a-F1"></a>鼻、<a id="a-F2"></a>舌、<a id="a-F3"></a>身皆亦如是，<a id="a-F4"></a>其意瞩法亦复如是：<a id="a-F5"></a>若缘顺境生于爱心，<a id="a-F6"></a>缘于违境则生嗔恚，<a id="a-F7"></a>于中容境生愚惑心。<a id="a-F8"></a>如是境界是意所行意遍行，<a id="a-F9"></a>故名意境界。<a id="a-FA"></a>大王，<a id="a-FB"></a>彼意行于顺色生于贪欲，<a id="a-FC"></a>行于违色则起恚怒，<a id="a-FD"></a>行中容色起于无明。<a id="a-FE"></a>如是声、<a id="a-FF"></a>香、<a id="a-FG"></a>味、<a id="a-FH"></a>触、<a id="a-FI"></a>意所缘法，<a id="a-FJ"></a>亦行三事起贪嗔痴，<a id="a-FK"></a>谓：<a id="a-FL"></a>意缘顺境，<a id="a-FM"></a>意法生于贪欲；<a id="a-FN"></a>意缘违境，<a id="a-FO"></a>意法生于嗔恚，<a id="a-FP"></a>意缘中容境，<a id="a-FQ"></a>意法生于无明，<a id="a-FR"></a>起于愚痴。</p>
  <p id="aFS">“大王，<a id="a-FT"></a>应当如是知，<a id="a-FU"></a>于诸根犹如幻化，<a id="a-FV"></a>知彼境界其犹如梦。<a id="a-FW"></a>大王，<a id="a-FX"></a>如人梦中与诸婇女及众人等共相娱乐，<a id="a-FY"></a>是人觉已，<a id="a-FZ"></a>忆念梦中众人婇女。<a id="a-Fa"></a>大王，<a id="a-Fb"></a>于意云何？<a id="a-Fc"></a>梦中所见是实有不？<a id="a-Fd"></a>”</p>
  <p id="aFe">王言：<a id="a-Ff"></a>“不也。<a id="a-Fg"></a>”</p>
  <p id="aFh">“大王，<a id="a-Fi"></a>于意云何？<a id="a-Fj"></a>是人所梦执谓为实，<a id="a-Fk"></a>是为智不？<a id="a-Fl"></a>”</p>
  <p id="aFm">王言：<a id="a-Fn"></a>“不也，<a id="a-Fo"></a>世尊。<a id="a-Fp"></a>何以故？<a id="a-Fq"></a>梦中所见众人婇女毕竟是无，<a id="a-Fr"></a>亦不可得，<a id="a-Fs"></a>何况共相娱乐？<a id="a-Ft"></a>是人但自疲劳，<a id="a-Fu"></a>都无有实。<a id="a-Fv"></a>”</p>
  <p id="aFw">佛言：<a id="a-Fx"></a>“大王，<a id="a-Fy"></a>如是愚痴无闻凡夫，<a id="a-Fz"></a>见可意色，<a id="a-G0"></a>眼见色已心生执著，<a id="a-G1"></a>生执著已起于爱重，<a id="a-G2"></a>起爱重已生染著心，<a id="a-G3"></a>生染著已作染著业，<a id="a-G4"></a>所谓身三、<a id="a-G5"></a>口四、<a id="a-G6"></a>意三种业。<a id="a-G7"></a>造彼业已，<a id="a-G8"></a>即便谢灭；<a id="a-G9"></a>是业灭已，<a id="a-GA"></a>不依东方而住，<a id="a-GB"></a>亦复不依南西北方、<a id="a-GC"></a>四维、<a id="a-GD"></a>上、<a id="a-GE"></a>下而住。<a id="a-GF"></a>如是之业乃至临死之时，<a id="a-GG"></a>最后识灭，<a id="a-GH"></a>见先所作心想中现。<a id="a-GI"></a>大王，<a id="a-GJ"></a>是人自分业尽，<a id="a-GK"></a>异业现前。<a id="a-GL"></a>大王，<a id="a-GM"></a>如似梦觉念梦中事。<a id="a-GN"></a>如是，<a id="a-GO"></a>大王，<a id="a-GP"></a>最后识为主，<a id="a-GQ"></a>彼业因缘故，<a id="a-GR"></a>以此二缘，<a id="a-GS"></a>生分之中识心初起，<a id="a-GT"></a>或生地狱，<a id="a-GU"></a>或生畜生，<a id="a-GV"></a>或生阎魔罗界，<a id="a-GW"></a>或生阿修罗，<a id="a-GX"></a>或生天人中。<a id="a-GY"></a>前识既灭，<a id="a-GZ"></a>生分识生，<a id="a-Ga"></a>生分相续心种类不绝。<a id="a-Gb"></a>大王，<a id="a-Gc"></a>无有一法从于此世至于他世而有生灭，<a id="a-Gd"></a>见所作业及受果报皆不失坏，<a id="a-Ge"></a>无有作业者，<a id="a-Gf"></a>亦无受报者。<a id="a-Gg"></a>大王，<a id="a-Gh"></a>彼后识灭时名为死数，<a id="a-Gi"></a>若初识生名为生数。<a id="a-Gj"></a>大王，<a id="a-Gk"></a>彼后识起时无所从来，<a id="a-Gl"></a>及其灭时亦无所至；<a id="a-Gm"></a>其缘生时亦无所从来，<a id="a-Gn"></a>灭时亦无所至；<a id="a-Go"></a>其业生时亦无所从来，<a id="a-Gp"></a>灭时亦无所至；<a id="a-Gq"></a>死时亦无所从来，<a id="a-Gr"></a>灭时亦无所至；<a id="a-Gs"></a>初识生时亦无所从来，<a id="a-Gt"></a>灭时亦无所至；<a id="a-Gu"></a>其生亦无所从来，<a id="a-Gv"></a>灭时亦无所至。<a id="a-Gw"></a>何以故？<a id="a-Gx"></a>自性离故。<a id="a-Gy"></a>彼后识后识体性空，<a id="a-Gz"></a>缘缘体性空，<a id="a-H0"></a>业业体性空，<a id="a-H1"></a>死死体性空，<a id="a-H2"></a>初识初识体性空，<a id="a-H3"></a>受受体性空，<a id="a-H4"></a>世间世间体性空，<a id="a-H5"></a>涅槃涅槃体性空，<a id="a-H6"></a>起起体性空，<a id="a-H7"></a>坏坏体性空。<a id="a-H8"></a>大王，<a id="a-H9"></a>如是作业果报皆不失坏，<a id="a-HA"></a>无有作业者，<a id="a-HB"></a>无有受报者；<a id="a-HC"></a>但随世俗故有，<a id="a-HD"></a>非第一义。<a id="a-HE"></a>大王当知，<a id="a-HF"></a>一切诸法皆悉空寂。<a id="a-HG"></a>一切诸法空者，<a id="a-HH"></a>是空解脱门；<a id="a-HI"></a>空无空相，<a id="a-HJ"></a>名无相解脱门；<a id="a-HK"></a>若无于相则无愿求，<a id="a-HL"></a>名无愿解脱门。<a id="a-HM"></a>如是，<a id="a-HN"></a>大王，<a id="a-HO"></a>一切法皆具三解脱门，<a id="a-HP"></a>与空共行涅槃先道，<a id="a-HQ"></a>远离于相，<a id="a-HR"></a>远离愿求，<a id="a-HS"></a>究竟涅槃界，<a id="a-HT"></a>决定如法界，<a id="a-HU"></a>周遍虚空际。<a id="a-HV"></a>大王当知，<a id="a-HW"></a>诸根如幻，<a id="a-HX"></a>境界如梦，<a id="a-HY"></a>一切譬喻当如是知。</p>
  <p id="aHZ">“大王，<a id="a-Ha"></a>犹如梦中与冤共斗，<a id="a-Hb"></a>是人觉已，<a id="a-Hc"></a>忆念梦中而共冤斗。<a id="a-Hd"></a>于意云何？<a id="a-He"></a>梦中所见是实有不？<a id="a-Hf"></a>”</p>
  <p id="aHg">王言：<a id="a-Hh"></a>“不也。<a id="a-Hi"></a>”</p>
  <p id="aHj">“大王，<a id="a-Hk"></a>于意云何？<a id="a-Hl"></a>是人所梦执谓为实，<a id="a-Hm"></a>是为智不？<a id="a-Hn"></a>”</p>
  <p id="aHo">王言：<a id="a-Hp"></a>“不也，<a id="a-Hq"></a>世尊。<a id="a-Hr"></a>何以故？<a id="a-Hs"></a>梦中毕竟无冤，<a id="a-Ht"></a>何况斗战？<a id="a-Hu"></a>是人徒自疲劳，<a id="a-Hv"></a>都无有实。<a id="a-Hw"></a>”</p>
  <p id="aHx">佛言：<a id="a-Hy"></a>“大王，<a id="a-Hz"></a>如是愚痴无闻凡夫，<a id="a-I0"></a>眼见不爱之色，<a id="a-I1"></a>心不喜乐，<a id="a-I2"></a>于不喜乐而生执著，<a id="a-I3"></a>生执著已便生嗔恚，<a id="a-I4"></a>生嗔恚已，<a id="a-I5"></a>其心浊乱造作嗔业，<a id="a-I6"></a>所谓身三、<a id="a-I7"></a>口四、<a id="a-I8"></a>意三种业。<a id="a-I9"></a>造彼业已即便谢灭，<a id="a-IA"></a>是业灭已，<a id="a-IB"></a>不依东方而住，<a id="a-IC"></a>亦复不依南西北方、<a id="a-ID"></a>四维、<a id="a-IE"></a>上、<a id="a-IF"></a>下而住。<a id="a-IG"></a>如是之业乃至临死之时，<a id="a-IH"></a>最后识灭，<a id="a-II"></a>见先所作心想中现。<a id="a-IJ"></a>大王，<a id="a-IK"></a>是人见已心生恐怖，<a id="a-IL"></a>自分业尽，<a id="a-IM"></a>异业现前。<a id="a-IN"></a>大王，<a id="a-IO"></a>如似梦觉念梦中事。<a id="a-IP"></a>如是，<a id="a-IQ"></a>大王，<a id="a-IR"></a>最后识为主，<a id="a-IS"></a>彼业因缘故，<a id="a-IT"></a>以此二缘，<a id="a-IU"></a>生分之中识心初起，<a id="a-IV"></a>或生地狱，<a id="a-IW"></a>或生畜生，<a id="a-IX"></a>或生阎魔罗界，<a id="a-IY"></a>或生阿修罗处，<a id="a-IZ"></a>或生天人中。<a id="a-Ia"></a>前识既灭，<a id="a-Ib"></a>生分识生，<a id="a-Ic"></a>生分相续心种类不绝。<a id="a-Id"></a>大王，<a id="a-Ie"></a>无有一法从于今世至于后世而有生灭，<a id="a-If"></a>见所作业及受果报皆不失坏，<a id="a-Ig"></a>无有作业者，<a id="a-Ih"></a>亦无受报者。<a id="a-Ii"></a>大王，<a id="a-Ij"></a>彼后识灭时名为死数，<a id="a-Ik"></a>若初识生名为生数。<a id="a-Il"></a>大王，<a id="a-Im"></a>彼后识起时无所从来，<a id="a-In"></a>及其灭时亦无所至；<a id="a-Io"></a>其缘生时亦无所从来，<a id="a-Ip"></a>灭时亦无所至；<a id="a-Iq"></a>其业生时亦无所从来，<a id="a-Ir"></a>灭时亦无所至；<a id="a-Is"></a>死时亦无所从来，<a id="a-It"></a>灭时亦无所至；<a id="a-Iu"></a>初识生时亦无所从来，<a id="a-Iv"></a>灭时亦无所至；<a id="a-Iw"></a>其生亦无所从来，<a id="a-Ix"></a>灭时亦无所至。<a id="a-Iy"></a>何以故？<a id="a-Iz"></a>自性离故。<a id="a-J0"></a>彼后识后识体性空，<a id="a-J1"></a>缘缘体性空，<a id="a-J2"></a>业业体性空，<a id="a-J3"></a>死死体性空，<a id="a-J4"></a>初识初识体性空，<a id="a-J5"></a>受受体性空，<a id="a-J6"></a>世间世间体性空，<a id="a-J7"></a>涅槃涅槃体性空，<a id="a-J8"></a>起起体性空，<a id="a-J9"></a>坏坏体性空。<a id="a-JA"></a>大王，<a id="a-JB"></a>如是作业果报皆不失坏，<a id="a-JC"></a>无有作业者，<a id="a-JD"></a>无有受报者；<a id="a-JE"></a>但随世俗故有，<a id="a-JF"></a>非第一义。<a id="a-JG"></a>大王当知，<a id="a-JH"></a>一切诸法皆悉空寂。<a id="a-JI"></a>一切诸法空者，<a id="a-JJ"></a>是空解脱门；<a id="a-JK"></a>空无空相，<a id="a-JL"></a>名无相解脱门；<a id="a-JM"></a>若无相者则无愿求，<a id="a-JN"></a>名无愿解脱门。<a id="a-JO"></a>如是，<a id="a-JP"></a>大王，<a id="a-JQ"></a>一切法皆具三解脱门，<a id="a-JR"></a>与空共行涅槃先道，<a id="a-JS"></a>远离诸相，<a id="a-JT"></a>远离愿求，<a id="a-JU"></a>究竟涅槃界，<a id="a-JV"></a>决定如法界，<a id="a-JW"></a>周遍虚空际。<a id="a-JX"></a>大王当知，<a id="a-JY"></a>诸根如幻，<a id="a-JZ"></a>境界如梦，<a id="a-Ja"></a>一切譬喻当如是知。</p>
  <p id="aJb">“大王，<a id="a-Jc"></a>犹如有人于其梦中，<a id="a-Jd"></a>为鬼所娆心生恐怖，<a id="a-Je"></a>是人觉已，<a id="a-Jf"></a>忆念梦中所梦之鬼。<a id="a-Jg"></a>于意云何？<a id="a-Jh"></a>梦中所见是实有不？<a id="a-Ji"></a>”</p>
  <p id="aJj">王言：<a id="a-Jk"></a>“不也。<a id="a-Jl"></a>”</p>
  <p id="aJm">“大王，<a id="a-Jn"></a>于意云何？<a id="a-Jo"></a>是人所梦执谓为实，<a id="a-Jp"></a>是为智不？<a id="a-Jq"></a>”</p>
  <p id="aJr">王言：<a id="a-Js"></a>“不也，<a id="a-Jt"></a>世尊。<a id="a-Ju"></a>何以故？<a id="a-Jv"></a>梦中所见毕竟无鬼，<a id="a-Jw"></a>何况怖也？<a id="a-Jx"></a>是人但自疲劳，<a id="a-Jy"></a>都无有实。<a id="a-Jz"></a>”</p>
  <p id="aK0">佛言：<a id="a-K1"></a>“大王，<a id="a-K2"></a>如是愚痴无闻凡夫，<a id="a-K3"></a>眼睹色已，<a id="a-K4"></a>于舍处色妄生执著，<a id="a-K5"></a>生执著已作执著业，<a id="a-K6"></a>所谓身三、<a id="a-K7"></a>口四、<a id="a-K8"></a>意三种业。<a id="a-K9"></a>造彼业已即便谢灭，<a id="a-KA"></a>是业灭已，<a id="a-KB"></a>不依东方而住，<a id="a-KC"></a>亦复不依南西北方、<a id="a-KD"></a>四维、<a id="a-KE"></a>上、<a id="a-KF"></a>下而住。<a id="a-KG"></a>如是之业乃至命根欲尽，<a id="a-KH"></a>临死之时最后识灭，<a id="a-KI"></a>见先所作心想中现。<a id="a-KJ"></a>大王，<a id="a-KK"></a>是人见已心生怖惧，<a id="a-KL"></a>自分业尽，<a id="a-KM"></a>异业现前。<a id="a-KN"></a>大王，<a id="a-KO"></a>如似梦觉念梦中事。<a id="a-KP"></a>如是，<a id="a-KQ"></a>大王，<a id="a-KR"></a>最后识为主，<a id="a-KS"></a>彼业因缘故，<a id="a-KT"></a>以此二缘，<a id="a-KU"></a>生分之中识心初起，<a id="a-KV"></a>或生地狱，<a id="a-KW"></a>或生畜生，<a id="a-KX"></a>或生阎魔罗界，<a id="a-KY"></a>或生阿修罗处，<a id="a-KZ"></a>或生天人中。<a id="a-Ka"></a>前识既灭，<a id="a-Kb"></a>生分识生，<a id="a-Kc"></a>生分相续心种类不绝。<a id="a-Kd"></a>大王，<a id="a-Ke"></a>无有一法从于今世至于后世而有生灭，<a id="a-Kf"></a>见所作业及受果报皆不失坏，<a id="a-Kg"></a>无有作业者，<a id="a-Kh"></a>亦无受报者。<a id="a-Ki"></a>大王，<a id="a-Kj"></a>彼后识灭时名为死数，<a id="a-Kk"></a>若初识生名为生数。<a id="a-Kl"></a>大王，<a id="a-Km"></a>彼后识起时无所从来，<a id="a-Kn"></a>及其灭时亦无所至；<a id="a-Ko"></a>其缘生时亦无所从来，<a id="a-Kp"></a>灭时亦无所至；<a id="a-Kq"></a>其业生时亦无所从来，<a id="a-Kr"></a>灭时亦无所至；<a id="a-Ks"></a>死时亦无所从来，<a id="a-Kt"></a>灭时亦无所至；<a id="a-Ku"></a>初识生时亦无所从来，<a id="a-Kv"></a>灭时亦无所至；<a id="a-Kw"></a>其生亦无所从来，<a id="a-Kx"></a>灭时亦无所至。<a id="a-Ky"></a>何以故？<a id="a-Kz"></a>自性离故。<a id="a-L0"></a>彼后识后识体性空，<a id="a-L1"></a>缘缘体性空，<a id="a-L2"></a>业业体性空，<a id="a-L3"></a>死死体性空，<a id="a-L4"></a>初识初识体性空，<a id="a-L5"></a>受受体性空，<a id="a-L6"></a>世间世间体性空，<a id="a-L7"></a>涅槃涅槃体性空，<a id="a-L8"></a>起起体性空。<a id="a-L9"></a>大王，<a id="a-LA"></a>如是作业果报皆不失坏，<a id="a-LB"></a>无有作业者，<a id="a-LC"></a>无有受报者；<a id="a-LD"></a>但随世俗故有，<a id="a-LE"></a>非第一义。<a id="a-LF"></a>大王当知，<a id="a-LG"></a>一切诸法皆悉空寂。<a id="a-LH"></a>一切诸法空者，<a id="a-LI"></a>是空解脱门；<a id="a-LJ"></a>空无空相，<a id="a-LK"></a>名无相解脱门；<a id="a-LL"></a>若无相者则无愿求，<a id="a-LM"></a>名无愿解脱门。<a id="a-LN"></a>如是，<a id="a-LO"></a>大王，<a id="a-LP"></a>一切法皆具三解脱门，<a id="a-LQ"></a>与空共行涅槃先道，<a id="a-LR"></a>远离于相，<a id="a-LS"></a>远离愿求，<a id="a-LT"></a>究竟涅槃界，<a id="a-LU"></a>决定如法界，<a id="a-LV"></a>周遍虚空际。<a id="a-LW"></a>大王当知，<a id="a-LX"></a>诸根如幻，<a id="a-LY"></a>境界如梦，<a id="a-LZ"></a>一切譬喻当如是知。</p>
 </body>
</html>