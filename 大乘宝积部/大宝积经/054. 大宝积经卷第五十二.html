<!doctype html>
<html id="z3IBTFbCW" data-ver="1402">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十二</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之十八般若波罗蜜多品第十一之三</h2>
  <p id="a4">“复次，<a id="a-5"></a>舍利子，<a id="a-6"></a>云何菩萨摩诃萨依趣善巧？<a id="a-7"></a>舍利子，<a id="a-8"></a>菩萨摩诃萨，<a id="a-9"></a>修行般若波罗蜜多故，<a id="a-A"></a>于四依趣善能具足。<a id="a-B"></a>何等为四？<a id="a-C"></a>所谓依趣于义，<a id="a-D"></a>不依趣文；<a id="a-E"></a>依趣于智，<a id="a-F"></a>不依趣识；<a id="a-G"></a>依趣于了义经，<a id="a-H"></a>不依趣不了义经；<a id="a-I"></a>依趣于法，<a id="a-J"></a>不依趣数取趣者。<a id="a-K"></a>舍利子，<a id="a-L"></a>云何名为依趣于义，<a id="a-M"></a>不依趣文？<a id="a-N"></a>复以何等为文、<a id="a-O"></a>为义？<a id="a-P"></a>舍利子，<a id="a-Q"></a>所言文者，<a id="a-R"></a>谓诸世间诸法作用传习文词；<a id="a-S"></a>所言义者，<a id="a-T"></a>谓所通达出世间法。<a id="a-U"></a>所言文者，<a id="a-V"></a>宣示可乐布施调顺寂静言词；<a id="a-W"></a>所言义者，<a id="a-X"></a>谓所布施调顺寂静决定了知无朽坏智。<a id="a-Y"></a>所言文者，<a id="a-Z"></a>诃毁生死分别言词；<a id="a-a"></a>所言义者，<a id="a-b"></a>生死不染彻见法性。<a id="a-c"></a>所言文者，<a id="a-d"></a>称扬赞叹涅槃功德；<a id="a-e"></a>所言义者，<a id="a-f"></a>谓诸法性涅槃无分别性。<a id="a-g"></a>所言文者，<a id="a-h"></a>随顺诸乘建立言说；<a id="a-i"></a>所言义者，<a id="a-j"></a>一理趣法善通达智。<a id="a-k"></a>所言文者，<a id="a-l"></a>宣说舍离诸所有法；<a id="a-m"></a>所言义者，<a id="a-n"></a>谓是三轮究竟清净。<a id="a-o"></a>所言文者，<a id="a-p"></a>宣说律仪、<a id="a-q"></a>身语意业受持学处、<a id="a-r"></a>杜多功德；<a id="a-s"></a>所言义者，<a id="a-t"></a>身语意业皆不可得，<a id="a-u"></a>不由加行尸罗清净。<a id="a-v"></a>所言文者，<a id="a-w"></a>宣说忍受瞋恚、<a id="a-x"></a>裁忿、<a id="a-y"></a>憍慢、<a id="a-z"></a>傲逸，<a id="a-10"></a>能行是忍，<a id="a-11"></a>名善丈夫；<a id="a-12"></a>所言义者，<a id="a-13"></a>谓善证得无生法忍。<a id="a-14"></a>所言文者，<a id="a-15"></a>演诸善根发起精进；<a id="a-16"></a>所言义者，<a id="a-17"></a>无取无舍，<a id="a-18"></a>无住精进。<a id="a-19"></a>所言文者，<a id="a-1A"></a>宣说静虑解脱等持等至；<a id="a-1B"></a>所言义者，<a id="a-1C"></a>灭尽定智。<a id="a-1D"></a>所言文者，<a id="a-1E"></a>一切闻持诸慧根本；<a id="a-1F"></a>所言义者，<a id="a-1G"></a>不可说义。<a id="a-1H"></a>所言文者，<a id="a-1I"></a>谓能开示三十七觉分圣道正法；<a id="a-1J"></a>所言义者，<a id="a-1K"></a>证得菩提分法正行之果。<a id="a-1L"></a>所言文者，<a id="a-1M"></a>谓能开示苦集道谛；<a id="a-1N"></a>所言义者，<a id="a-1O"></a>于灭作证。<a id="a-1P"></a>所言文者，<a id="a-1Q"></a>开示无明为初，<a id="a-1R"></a>乃至老死；<a id="a-1S"></a>所言义者，<a id="a-1T"></a>谓无明灭故，<a id="a-1U"></a>乃至老死亦灭。<a id="a-1V"></a>所言文者，<a id="a-1W"></a>宣说止观资粮正法；<a id="a-1X"></a>所言义者，<a id="a-1Y"></a>明解脱智。<a id="a-1Z"></a>所言文者，<a id="a-1a"></a>宣说贪瞋及痴等分行法；<a id="a-1b"></a>所言义者，<a id="a-1c"></a>谓无分别心解脱智。<a id="a-1d"></a>所言文者，<a id="a-1e"></a>开示一切障碍之法；<a id="a-1f"></a>所言义者，<a id="a-1g"></a>谓无障碍解脱之智。<a id="a-1h"></a>所言文者，<a id="a-1i"></a>开示三宝称赞功德；<a id="a-1j"></a>所言义者，<a id="a-1k"></a>离欲法性、<a id="a-1l"></a>无为无著功德正行。<a id="a-1m"></a>所言文者，<a id="a-1n"></a>宣说菩萨从初发心乃至道场修学功德发起正行；<a id="a-1o"></a>所言义者，<a id="a-1p"></a>谓刹那心相应，<a id="a-1q"></a>证觉一切智智。<a id="a-1r"></a>舍利子，<a id="a-1s"></a>举要言之，<a id="a-1t"></a>如来所演八万四千法藏声教，<a id="a-1u"></a>皆名为文；<a id="a-1v"></a>诸离一切言音文字，<a id="a-1w"></a>理不可说，<a id="a-1x"></a>是名为义。<a id="a-1y"></a>舍利子，<a id="a-1z"></a>是名菩萨摩诃萨，<a id="a-20"></a>修行般若波罗蜜多故，<a id="a-21"></a>依趣于义，<a id="a-22"></a>不依趣文。</p>
  <p id="a23">“复次，<a id="a-24"></a>舍利子，<a id="a-25"></a>云何菩萨摩诃萨，<a id="a-26"></a>依趣于智，<a id="a-27"></a>不依趣识？<a id="a-28"></a>舍利子，<a id="a-29"></a>菩萨摩诃萨，<a id="a-2A"></a>依般若波罗蜜多故，<a id="a-2B"></a>善巧了知诸有言教数取趣义，<a id="a-2C"></a>是名为识，<a id="a-2D"></a>此不应依；<a id="a-2E"></a>诸有言教如法性义，<a id="a-2F"></a>即是于智，<a id="a-2G"></a>此应依趣。<a id="a-2H"></a>又舍利子，<a id="a-2I"></a>是菩萨摩诃萨，<a id="a-2J"></a>由二法善巧，<a id="a-2K"></a>便能修行般若波罗蜜多。<a id="a-2L"></a>何等为二？<a id="a-2M"></a>谓识及智。<a id="a-2N"></a>舍利子，<a id="a-2O"></a>何等为识？<a id="a-2P"></a>何等为智？<a id="a-2Q"></a>舍利子，<a id="a-2R"></a>所言识者，<a id="a-2S"></a>谓四识住。<a id="a-2T"></a>何等为四？<a id="a-2U"></a>一者、<a id="a-2V"></a>色趣识所依止，<a id="a-2W"></a>二者、<a id="a-2X"></a>受趣识所依止，<a id="a-2Y"></a>三者、<a id="a-2Z"></a>想趣识所依止，<a id="a-2a"></a>四者、<a id="a-2b"></a>行趣识所依止。<a id="a-2c"></a>如是识住，<a id="a-2d"></a>是名为识，<a id="a-2e"></a>不应依趣。<a id="a-2f"></a>所言智者，<a id="a-2g"></a>于五取蕴，<a id="a-2h"></a>识不安住；<a id="a-2i"></a>诸蕴遍智，<a id="a-2j"></a>是名为智，<a id="a-2k"></a>此应依趣。<a id="a-2l"></a>所言识者，<a id="a-2m"></a>谓能了知地界、<a id="a-2n"></a>水界、<a id="a-2o"></a>火界、<a id="a-2p"></a>风界；<a id="a-2q"></a>如是了知，<a id="a-2r"></a>则名为识，<a id="a-2s"></a>不应依趣。<a id="a-2t"></a>若有说言，<a id="a-2u"></a>四种识住，<a id="a-2v"></a>识不安住，<a id="a-2w"></a>此则名为识之法性；<a id="a-2x"></a>若于法性不杂乱智，<a id="a-2y"></a>是名为智，<a id="a-2z"></a>则可依趣。<a id="a-30"></a>又复识者，<a id="a-31"></a>所谓了别眼所识色、<a id="a-32"></a>耳所识声、<a id="a-33"></a>鼻所识香、<a id="a-34"></a>舌所识味、<a id="a-35"></a>身所识触、<a id="a-36"></a>意所识法，<a id="a-37"></a>如是了别，<a id="a-38"></a>是名为识。<a id="a-39"></a>所言智者，<a id="a-3A"></a>若于内处心虑寂静，<a id="a-3B"></a>若于外处寻伺不行，<a id="a-3C"></a>依趣于智，<a id="a-3D"></a>不于一法而生分别，<a id="a-3E"></a>如是等相名之为智。<a id="a-3F"></a>又复识者，<a id="a-3G"></a>从所缘境而生于识，<a id="a-3H"></a>从诸作意而生于识，<a id="a-3I"></a>从遍分别而生于识，<a id="a-3J"></a>如是等相名之为识。<a id="a-3K"></a>所言智者，<a id="a-3L"></a>无取无执，<a id="a-3M"></a>无缘无了别，<a id="a-3N"></a>无所分别，<a id="a-3O"></a>是名为智。<a id="a-3P"></a>又复识者，<a id="a-3Q"></a>于诸一切有为行法，<a id="a-3R"></a>识所依趣，<a id="a-3S"></a>是名为识。<a id="a-3T"></a>所言智者，<a id="a-3U"></a>于无为法无识，<a id="a-3V"></a>能行此无为智，<a id="a-3W"></a>是名为智。<a id="a-3X"></a>又复识者，<a id="a-3Y"></a>有生有灭有住之识，<a id="a-3Z"></a>故名为识，<a id="a-3a"></a>不应依趣。<a id="a-3b"></a>无生无灭，<a id="a-3c"></a>亦无所住，<a id="a-3d"></a>是名为智，<a id="a-3e"></a>此应依趣。<a id="a-3f"></a>舍利子，<a id="a-3g"></a>是名菩萨摩诃萨，<a id="a-3h"></a>修行般若波罗蜜多故，<a id="a-3i"></a>依趣于智，<a id="a-3j"></a>不依趣识。</p>
  <p id="a3k">“复次，<a id="a-3l"></a>舍利子，<a id="a-3m"></a>云何名为菩萨摩诃萨，<a id="a-3n"></a>不依趣不了义经，<a id="a-3o"></a>依趣了义经？<a id="a-3p"></a>舍利子，<a id="a-3q"></a>诸菩萨等善能通达，<a id="a-3r"></a>即如先说所有广文，<a id="a-3s"></a>是则名为不了义经，<a id="a-3t"></a>如是广文不应依趣；<a id="a-3u"></a>即如先说所有广义，<a id="a-3v"></a>是则名为了义经际，<a id="a-3w"></a>如是广义则可依趣。<a id="a-3x"></a>又舍利子，<a id="a-3y"></a>何等经中以为了义？<a id="a-3z"></a>何等经中名不了义？<a id="a-40"></a>舍利子，<a id="a-41"></a>菩萨摩诃萨，<a id="a-42"></a>依般若波罗蜜多故，<a id="a-43"></a>善能分别！<a id="a-44"></a>若诸经中宣说于道，<a id="a-45"></a>如是言教，<a id="a-46"></a>名不了义。<a id="a-47"></a>若诸经中宣说于果，<a id="a-48"></a>如是言教，<a id="a-49"></a>名为了义。<a id="a-4A"></a>若诸经中，<a id="a-4B"></a>说世俗谛，<a id="a-4C"></a>名不了义；<a id="a-4D"></a>说胜义谛，<a id="a-4E"></a>名为了义。<a id="a-4F"></a>若诸经中，<a id="a-4G"></a>宣说作业烦恼惑染，<a id="a-4H"></a>名不了义；<a id="a-4I"></a>若有宣说烦恼业尽，<a id="a-4J"></a>是名了义。<a id="a-4K"></a>若诸经中，<a id="a-4L"></a>宣说诃责染污之法，<a id="a-4M"></a>名不了义；<a id="a-4N"></a>若有宣说修治清净如是法者，<a id="a-4O"></a>是名了义。<a id="a-4P"></a>若诸经中，<a id="a-4Q"></a>有所宣说厌背生死，<a id="a-4R"></a>欣乐涅槃，<a id="a-4S"></a>名不了义；<a id="a-4T"></a>若有宣说生死、<a id="a-4U"></a>涅槃二无差别，<a id="a-4V"></a>是名了义。<a id="a-4W"></a>若诸经中，<a id="a-4X"></a>宣说种种文句差别，<a id="a-4Y"></a>名不了义；<a id="a-4Z"></a>若说甚深难见难觉，<a id="a-4a"></a>是名了义。<a id="a-4b"></a>若诸经中，<a id="a-4c"></a>文句广博，<a id="a-4d"></a>能令众生心意踊跃，<a id="a-4e"></a>名不了义；<a id="a-4f"></a>若有宣说文句及心皆同灰烬，<a id="a-4g"></a>是名了义。<a id="a-4h"></a>若诸经中，<a id="a-4i"></a>宣说有我、<a id="a-4j"></a>有情、<a id="a-4k"></a>命者、<a id="a-4l"></a>养者、<a id="a-4m"></a>数取趣者、<a id="a-4n"></a>意生、<a id="a-4o"></a>摩纳婆、<a id="a-4p"></a>作者、<a id="a-4q"></a>受者，<a id="a-4r"></a>又说立有种种受蕴无有主宰，<a id="a-4s"></a>如是言教，<a id="a-4t"></a>名不了义，<a id="a-4u"></a>不应依趣；<a id="a-4v"></a>若诸经中，<a id="a-4w"></a>说空、<a id="a-4x"></a>无相、<a id="a-4y"></a>无愿，<a id="a-4z"></a>无生无起亦无出现，<a id="a-50"></a>无有我、<a id="a-51"></a>无有情、<a id="a-52"></a>无命者、<a id="a-53"></a>无养者、<a id="a-54"></a>无数取趣者，<a id="a-55"></a>及三解脱门，<a id="a-56"></a>如斯言教，<a id="a-57"></a>是名了义，<a id="a-58"></a>则可依趣。<a id="a-59"></a>舍利子，<a id="a-5A"></a>是名菩萨摩诃萨，<a id="a-5B"></a>修行般若波罗蜜多故，<a id="a-5C"></a>依趣了义，<a id="a-5D"></a>不趣不了之义。</p>
  <p id="a5E">“复次，<a id="a-5F"></a>舍利子，<a id="a-5G"></a>云何名为菩萨摩诃萨，<a id="a-5H"></a>依趣于法，<a id="a-5I"></a>不依趣数取者？<a id="a-5J"></a>舍利子，<a id="a-5K"></a>菩萨摩诃萨，<a id="a-5L"></a>依般若波罗蜜多故，<a id="a-5M"></a>于诸经教善能分别诸有宣说。<a id="a-5N"></a>不了义经，<a id="a-5O"></a>即为补特伽罗义，<a id="a-5P"></a>如是言教不应依趣；<a id="a-5Q"></a>诸有了义，<a id="a-5R"></a>即如性法义，<a id="a-5S"></a>如是言教此应依趣。<a id="a-5T"></a>又舍利子，<a id="a-5U"></a>复以何等名为依法？<a id="a-5V"></a>云何名为数取趣者？<a id="a-5W"></a>舍利子，<a id="a-5X"></a>若有依止数取之见诸所缘法，<a id="a-5Y"></a>如是之相名数取者。<a id="a-5Z"></a>此数取见所缘法住性之法性，<a id="a-5a"></a>如是相者是名为法。<a id="a-5b"></a>言数取者，<a id="a-5c"></a>所谓凡夫数取、<a id="a-5d"></a>善凡夫数取、<a id="a-5e"></a>随信行数取、<a id="a-5f"></a>随法行数取、<a id="a-5g"></a>第八数取、<a id="a-5h"></a>预流数取、<a id="a-5i"></a>一来数取、<a id="a-5j"></a>不还数取、<a id="a-5k"></a>阿罗汉数取、<a id="a-5l"></a>独觉数取、<a id="a-5m"></a>菩萨数取。<a id="a-5n"></a>舍利子，<a id="a-5o"></a>复有一数取者出现于世，<a id="a-5p"></a>利益安乐无量众生，<a id="a-5q"></a>悲愍世间，<a id="a-5r"></a>为诸天人义利安乐；<a id="a-5s"></a>如是数取，<a id="a-5t"></a>所谓如来应正等觉。<a id="a-5u"></a>舍利子，<a id="a-5v"></a>如是一切数取名言，<a id="a-5w"></a>如来依世俗谛为众生说。<a id="a-5x"></a>若有众生，<a id="a-5y"></a>于此言教起于执著，<a id="a-5z"></a>如是等类不应依趣。<a id="a-60"></a>何以故？<a id="a-61"></a>如来欲令于彼正依趣故。<a id="a-62"></a>佛薄伽梵说如是法：<a id="a-63"></a>‘汝等依趣诸法实性，<a id="a-64"></a>无宜依趣彼数取者。<a id="a-65"></a>’舍利子，<a id="a-66"></a>何等是为诸法实性？<a id="a-67"></a>舍利子，<a id="a-68"></a>所谓无有变异、<a id="a-69"></a>无有增益、<a id="a-6A"></a>无作无不作、<a id="a-6B"></a>不住无根本，<a id="a-6C"></a>如是之相是名法性。<a id="a-6D"></a>又复于一切处通照平等，<a id="a-6E"></a>诸平等中善住平等，<a id="a-6F"></a>不平等中善住平等，<a id="a-6G"></a>于诸平等、<a id="a-6H"></a>不平等中妙善平等，<a id="a-6I"></a>如是等相是名法性。<a id="a-6J"></a>又法性者无有分别，<a id="a-6K"></a>无有所缘，<a id="a-6L"></a>于一切法证得决定究竟体相，<a id="a-6M"></a>如是名为诸法实性。<a id="a-6N"></a>舍利子，<a id="a-6O"></a>若有依趣法性之者，<a id="a-6P"></a>则诸法性无不依趣。<a id="a-6Q"></a>菩萨摩诃萨，<a id="a-6R"></a>由证入如是门故，<a id="a-6S"></a>于一切法依趣一切法性故。</p>
  <p id="a6T">“舍利子，<a id="a-6U"></a>如是名为菩萨摩诃萨四种依趣。<a id="a-6V"></a>若有菩萨摩诃萨，<a id="a-6W"></a>于此法中能通达者，<a id="a-6X"></a>是则说名依趣善巧。<a id="a-6Y"></a>舍利子，<a id="a-6Z"></a>如是名为依趣善巧。<a id="a-6a"></a>菩萨摩诃萨，<a id="a-6b"></a>为欲修行般若波罗蜜多故，<a id="a-6c"></a>精勤修习依趣善巧。</p>
  <p id="a6d">“复次，<a id="a-6e"></a>舍利子，<a id="a-6f"></a>云何名为菩萨摩诃萨资粮善巧？<a id="a-6g"></a>舍利子，<a id="a-6h"></a>当知菩萨摩诃萨，<a id="a-6i"></a>修行般若波罗蜜多故，<a id="a-6j"></a>善能通达二种资粮。<a id="a-6k"></a>何者是耶？<a id="a-6l"></a>谓福及智。<a id="a-6m"></a>舍利子，<a id="a-6n"></a>云何名为福德资粮？<a id="a-6o"></a>所谓布施体性福所作事、<a id="a-6p"></a>尸罗体性福所作事、<a id="a-6q"></a>诸修体性福所作事，<a id="a-6r"></a>及大慈定大悲方便。<a id="a-6s"></a>菩萨摩诃萨住福所作诸事业故，<a id="a-6t"></a>于诸善根，<a id="a-6u"></a>若自若他励志奉修，<a id="a-6v"></a>悉能兴起三世积集所有诸恶悉皆发露；<a id="a-6w"></a>又于一切众生所有功德，<a id="a-6x"></a>一切学无学所有功德，<a id="a-6y"></a>一切独觉所有功德，<a id="a-6z"></a>一切菩萨从初发心广修诸行，<a id="a-70"></a>得不退转系属一生，<a id="a-71"></a>如是等无量无边菩萨摩诃萨所有功德，<a id="a-72"></a>菩萨普皆心生随喜；<a id="a-73"></a>又于去来现在一切诸佛薄伽梵所，<a id="a-74"></a>一切善根菩萨亦皆心生随喜。<a id="a-75"></a>舍利子，<a id="a-76"></a>是菩萨摩诃萨，<a id="a-77"></a>又复善能随喜俱生福所作事，<a id="a-78"></a>复能劝请一切诸佛转妙法轮，<a id="a-79"></a>及诸贤圣令演胜法，<a id="a-7A"></a>劝请俱生福所作事；<a id="a-7B"></a>复能以诸善根回向菩提，<a id="a-7C"></a>回向俱生福所作事。<a id="a-7D"></a>是菩萨摩诃萨，<a id="a-7E"></a>见有未发大菩提心诸菩萨等，<a id="a-7F"></a>方便教令发菩提心；<a id="a-7G"></a>若有已发菩提心者，<a id="a-7H"></a>说法示导教令成熟；<a id="a-7I"></a>诸贫穷者摄以财物；<a id="a-7J"></a>若疾病者施以医药，<a id="a-7K"></a>殷勤瞻视，<a id="a-7L"></a>恭敬承事；<a id="a-7M"></a>于暴恶者心生忍受，<a id="a-7N"></a>所犯戒品无有覆藏，<a id="a-7O"></a>发露诸过，<a id="a-7P"></a>善能除罪；<a id="a-7Q"></a>已般涅槃诸佛世尊，<a id="a-7R"></a>于一切时常修供养；<a id="a-7S"></a>于邬波柁耶及阿遮利耶，<a id="a-7T"></a>敬如大师；<a id="a-7U"></a>于正法所，<a id="a-7V"></a>发勤精进，<a id="a-7W"></a>追寻请问；<a id="a-7X"></a>于说法师，<a id="a-7Y"></a>敬爱尊奉犹如事佛；<a id="a-7Z"></a>有说法会，<a id="a-7a"></a>虽去已远多百踰缮那，<a id="a-7b"></a>要往其所，<a id="a-7c"></a>听闻正法无有厌足；<a id="a-7d"></a>或有众生来请疑滞，<a id="a-7e"></a>以无染心宣说净法；<a id="a-7f"></a>于父母所承修供养，<a id="a-7g"></a>知恩了恩无有变悔，<a id="a-7h"></a>积集一切诸清净福，<a id="a-7i"></a>修行建立情无厌倦；<a id="a-7j"></a>以诸律检，<a id="a-7k"></a>防护于身身无诡诈，<a id="a-7l"></a>防护于语发言和雅，<a id="a-7m"></a>防护于心心无谄诳。<a id="a-7n"></a>欲摄梵福故，<a id="a-7o"></a>为诸如来营构制多；<a id="a-7p"></a>令丈夫相具圆满故，<a id="a-7q"></a>积集无遮大祠法会；<a id="a-7r"></a>为随显相令圆满故，<a id="a-7s"></a>积集种种善根资粮；<a id="a-7t"></a>为庄严身故，<a id="a-7u"></a>舍离憍慢；<a id="a-7v"></a>为庄严语故，<a id="a-7w"></a>远诸语过；<a id="a-7x"></a>为庄严心故，<a id="a-7y"></a>远离一切憎嫉觉慧；<a id="a-7z"></a>为大庄严佛刹土故，<a id="a-80"></a>化现神通转变自在；<a id="a-81"></a>为欲庄严诸法相故，<a id="a-82"></a>无上妙智善胜清净；<a id="a-83"></a>为欲庄严大法众故，<a id="a-84"></a>远离一切离间粗恶破坏语言；<a id="a-85"></a>为不取著一切法故，<a id="a-86"></a>离妄分别；<a id="a-87"></a>令说法者无忧戚故，<a id="a-88"></a>欢喜授与善哉言词；<a id="a-89"></a>令说法者无唐捐故，<a id="a-8A"></a>远离诸盖，<a id="a-8B"></a>恭敬听法；<a id="a-8C"></a>为欲庄严菩提树故，<a id="a-8D"></a>奉施诸佛清静园林；<a id="a-8E"></a>为欲庄严佛道场故，<a id="a-8F"></a>备修善根无有退转；<a id="a-8G"></a>为欲净除生死法故，<a id="a-8H"></a>不染一切诸业烦恼；<a id="a-8I"></a>为欲获得珍宝手故，<a id="a-8J"></a>修行布施一切珍宝；<a id="a-8K"></a>为欲获得无尽之财及无尽藏故，<a id="a-8L"></a>所爱重物先用行施；<a id="a-8M"></a>为欲令诸众生暂见便起清净信故，<a id="a-8N"></a>舒颜先问，<a id="a-8O"></a>远诸嚬蹙；<a id="a-8P"></a>为欲获得平掌相故，<a id="a-8Q"></a>于诸众生起平等照；<a id="a-8R"></a>为放无边诸光网故，<a id="a-8S"></a>于不学识诸众生所，<a id="a-8T"></a>情不轻蔑，<a id="a-8U"></a>又无舍置；<a id="a-8V"></a>为令受生得清净故，<a id="a-8W"></a>常存积集清净戒福；<a id="a-8X"></a>为令胎藏得清净故，<a id="a-8Y"></a>于诸毁犯善能清净；<a id="a-8Z"></a>为欲生于天人中故，<a id="a-8a"></a>修治清净十善业道；<a id="a-8b"></a>远离无知往还进止故，<a id="a-8c"></a>于诸教诫无妄分别；<a id="a-8d"></a>为得法财富逸自在故，<a id="a-8e"></a>于深奥法性无藏吝；<a id="a-8f"></a>为诸世间所瞻仰故，<a id="a-8g"></a>修治清净增上欲解；<a id="a-8h"></a>为得广大法胜解故，<a id="a-8i"></a>于微少行而不修证；<a id="a-8j"></a>为欲摄取一切福故，<a id="a-8k"></a>心恒思惟一切智者；<a id="a-8l"></a>为七圣财得圆满故，<a id="a-8m"></a>于佛正法信为前导；<a id="a-8n"></a>为欲摄受诸净法故，<a id="a-8o"></a>于己身命曾无顾录；<a id="a-8p"></a>为诸世间所委任故，<a id="a-8q"></a>于先所许必令果遂；<a id="a-8r"></a>为令一切诸佛妙法得圆满故，<a id="a-8s"></a>圆满修习一切佛法。<a id="a-8t"></a>舍利子，<a id="a-8u"></a>若菩萨摩诃萨，<a id="a-8v"></a>具足成就如是相者，<a id="a-8w"></a>是名菩萨摩诃萨福德资粮善巧。</p>
  <p id="a8x">“复次，<a id="a-8y"></a>舍利子，<a id="a-8z"></a>云何菩萨摩诃萨智德资粮善巧？<a id="a-90"></a>舍利子，<a id="a-91"></a>是菩萨摩诃萨，<a id="a-92"></a>修行般若波罗蜜多时，<a id="a-93"></a>由住如是如是因缘法故，<a id="a-94"></a>摄取于智，<a id="a-95"></a>是故名曰智德资粮。<a id="a-96"></a>舍利子，<a id="a-97"></a>如是摄智，<a id="a-98"></a>以何等法，<a id="a-99"></a>为因、<a id="a-9A"></a>为缘？<a id="a-9B"></a>舍利子，<a id="a-9C"></a>当知菩萨摩诃萨，<a id="a-9D"></a>欲无厌倦，<a id="a-9E"></a>精进寻求智随行性；<a id="a-9F"></a>亲近善友，<a id="a-9G"></a>趣诸佛智，<a id="a-9H"></a>不趣声闻及独觉智；<a id="a-9I"></a>于彼善友情无憍慢，<a id="a-9J"></a>恭敬爱重如爱大师。<a id="a-9K"></a>而是菩萨知彼善友，<a id="a-9L"></a>具诸欲解，<a id="a-9M"></a>无有少分顺智言说而不咨受；<a id="a-9N"></a>彼善友者，<a id="a-9O"></a>又知菩萨是法器已，<a id="a-9P"></a>即为宣说中无暂断。<a id="a-9Q"></a>是诸菩萨，<a id="a-9R"></a>闻说如是正法资粮相应之行，<a id="a-9S"></a>精进寻思，<a id="a-9T"></a>方便修习。<a id="a-9U"></a>舍利子，<a id="a-9V"></a>诸如是相，<a id="a-9W"></a>此则名为智德资粮相应正行。</p>
  <p id="a9X">“复次，<a id="a-9Y"></a>舍利子，<a id="a-9Z"></a>云何名为菩萨摩诃萨正法资粮相应正行？<a id="a-9a"></a>舍利子，<a id="a-9b"></a>正法资粮者，<a id="a-9c"></a>所谓菩萨摩诃萨具修正行故，<a id="a-9d"></a>嗜欲饕餮善能节俭，<a id="a-9e"></a>事绪缘务善能减约，<a id="a-9f"></a>言说谈话善能远离，<a id="a-9g"></a>于诸音声善能弃舍，<a id="a-9h"></a>初夜后夜无有睡眠，<a id="a-9i"></a>精勤修习相应正行。<a id="a-9j"></a>是菩萨摩诃萨，<a id="a-9k"></a>称量理义，<a id="a-9l"></a>郑重寻思故；<a id="a-9m"></a>心无浊秽，<a id="a-9n"></a>制伏诸盖故；<a id="a-9o"></a>于所毁犯善知出离，<a id="a-9p"></a>无有谄诈现除悔故；<a id="a-9q"></a>无所追求，<a id="a-9r"></a>坚修正行故；<a id="a-9s"></a>随顺正法，<a id="a-9t"></a>趣向正法，<a id="a-9u"></a>俯临正法，<a id="a-9v"></a>于法勇猛，<a id="a-9w"></a>常如救彼头衣炽燃故；<a id="a-9x"></a>勤求妙智无暂休息，<a id="a-9y"></a>不处愚暗故；<a id="a-9z"></a>无有慢缓，<a id="a-A0"></a>不弃善扼故；<a id="a-A1"></a>远离愦闹，<a id="a-A2"></a>常乐独处故；<a id="a-A3"></a>宴默思惟，<a id="a-A4"></a>圣种知足故；<a id="a-A5"></a>不舍杜多所有功德，<a id="a-A6"></a>爱乐法乐故；<a id="a-A7"></a>常乐寻求出世间法，<a id="a-A8"></a>不思宝玩、<a id="a-A9"></a>随顺世间文章咒术故；<a id="a-AA"></a>成就正念，<a id="a-AB"></a>无忘失故；<a id="a-AC"></a>备甚深义，<a id="a-AD"></a>善随行故；<a id="a-AE"></a>具足妙慧，<a id="a-AF"></a>道随顺故；<a id="a-AG"></a>坚固勇猛，<a id="a-AH"></a>防卫外缘故；<a id="a-AI"></a>内怀羞耻，<a id="a-AJ"></a>惭愧庄严故；<a id="a-AK"></a>随行佛趣，<a id="a-AL"></a>离非智故；<a id="a-AM"></a>舍愚痴膜，<a id="a-AN"></a>慧眼清净善觉悟故；<a id="a-AO"></a>觉慧宽广，<a id="a-AP"></a>于如是觉无狭劣故；<a id="a-AQ"></a>妙觉明显，<a id="a-AR"></a>证现智故。<a id="a-AS"></a>舍利子，<a id="a-AT"></a>是菩萨摩诃萨，<a id="a-AU"></a>所有功德不随于他，<a id="a-AV"></a>于自功德无增上慢，<a id="a-AW"></a>于他功德不嫉不毁，<a id="a-AX"></a>善修行业不轻业报；<a id="a-AY"></a>由如是故，<a id="a-AZ"></a>具足成满业清净智。<a id="a-Aa"></a>舍利子，<a id="a-Ab"></a>如是等相具足圆满，<a id="a-Ac"></a>是名菩萨摩诃萨智德资粮善巧之行。</p>
  <p id="aAd">“复次，<a id="a-Ae"></a>舍利子，<a id="a-Af"></a>菩萨摩诃萨，<a id="a-Ag"></a>复有智德资粮善巧，<a id="a-Ah"></a>谓能具足四种施法，<a id="a-Ai"></a>便得成就智德资粮。<a id="a-Aj"></a>何等为四？<a id="a-Ak"></a>一者、<a id="a-Al"></a>菩萨摩诃萨若见书写如是经典，<a id="a-Am"></a>给施叶纸笔墨众事；<a id="a-An"></a>二者、<a id="a-Ao"></a>菩萨摩诃萨请说法者演深妙义；<a id="a-Ap"></a>三者、<a id="a-Aq"></a>菩萨摩诃萨以诸利养、<a id="a-Ar"></a>恭敬、<a id="a-As"></a>名闻，<a id="a-At"></a>赞颂称扬奉说法者；<a id="a-Au"></a>四者、<a id="a-Av"></a>菩萨摩诃萨于说法师摄受正法，<a id="a-Aw"></a>无有谄曲赞悦彼意，<a id="a-Ax"></a>应施是言：<a id="a-Ay"></a>‘善哉！<a id="a-Az"></a>善哉！<a id="a-B0"></a>’舍利子，<a id="a-B1"></a>若有菩萨摩诃萨，<a id="a-B2"></a>行是四种清净布施，<a id="a-B3"></a>当知善能积集智德资粮善巧。</p>
  <p id="aB4">“复次，<a id="a-B5"></a>舍利子，<a id="a-B6"></a>菩萨摩诃萨，<a id="a-B7"></a>复有四种积集无尽智德资粮。<a id="a-B8"></a>何等为四？<a id="a-B9"></a>一者、<a id="a-BA"></a>菩萨摩诃萨巧能守护说法者身，<a id="a-BB"></a>二者、<a id="a-BC"></a>巧能守护所有众善，<a id="a-BD"></a>三者、<a id="a-BE"></a>巧能守护其所止处，<a id="a-BF"></a>四者、<a id="a-BG"></a>巧能守护彼说法者所有徒众。<a id="a-BH"></a>舍利子，<a id="a-BI"></a>是为菩萨摩诃萨四种积集智德资粮。</p>
  <p id="aBJ">“复次，<a id="a-BK"></a>舍利子，<a id="a-BL"></a>菩萨摩诃萨，<a id="a-BM"></a>复有四种任持智德资粮善巧。<a id="a-BN"></a>何等为四？<a id="a-BO"></a>所谓菩萨摩诃萨，<a id="a-BP"></a>于说法者以法任持、<a id="a-BQ"></a>以智任持、<a id="a-BR"></a>以财任持、<a id="a-BS"></a>以菩提功德而用任持。<a id="a-BT"></a>舍利子，<a id="a-BU"></a>是为菩萨摩诃萨四种任持智德资粮。</p>
  <p id="aBV">“复次，<a id="a-BW"></a>舍利子，<a id="a-BX"></a>菩萨摩诃萨，<a id="a-BY"></a>复有五种胜力能为智德资粮善巧。<a id="a-BZ"></a>何等为五？<a id="a-Ba"></a>所谓菩萨摩诃萨具足信力，<a id="a-Bb"></a>为欲成就信解心故；<a id="a-Bc"></a>具足进力，<a id="a-Bd"></a>求善知识成多闻故；<a id="a-Be"></a>具足念力，<a id="a-Bf"></a>令菩提心无忘失故；<a id="a-Bg"></a>具足定力，<a id="a-Bh"></a>审谛观察平等觉故；<a id="a-Bi"></a>具足慧力，<a id="a-Bj"></a>由久修习多闻力故。<a id="a-Bk"></a>舍利子，<a id="a-Bl"></a>是名菩萨摩诃萨五力智德资粮善巧之行。</p>
  <p id="aBm">“复次，<a id="a-Bn"></a>舍利子，<a id="a-Bo"></a>菩萨摩诃萨，<a id="a-Bp"></a>复有智德资粮善巧，<a id="a-Bq"></a>谓具四种清净尸罗，<a id="a-Br"></a>能善积集智德资粮。<a id="a-Bs"></a>何等为四？<a id="a-Bt"></a>所谓菩萨摩诃萨乐法尸罗、<a id="a-Bu"></a>求法尸罗、<a id="a-Bv"></a>观法尸罗、<a id="a-Bw"></a>回向菩提尸罗。<a id="a-Bx"></a>舍利子，<a id="a-By"></a>菩萨摩诃萨，<a id="a-Bz"></a>若具如是四种清净尸罗，<a id="a-C0"></a>能善积集智德资粮善巧之行。</p>
  <p id="aC1">“复次，<a id="a-C2"></a>舍利子，<a id="a-C3"></a>菩萨摩诃萨，<a id="a-C4"></a>复有智德资粮善巧，<a id="a-C5"></a>谓能具足四种忍法，<a id="a-C6"></a>能为智德资粮善巧。<a id="a-C7"></a>何等为四？<a id="a-C8"></a>一者、<a id="a-C9"></a>菩萨摩诃萨勤求法时，<a id="a-CA"></a>善能忍受一切粗恶非法言说；<a id="a-CB"></a>二者、<a id="a-CC"></a>菩萨摩诃萨勤求法时，<a id="a-CD"></a>善能堪忍一切风日寒热饥渴；<a id="a-CE"></a>三者、<a id="a-CF"></a>菩萨摩诃萨勤求法时，<a id="a-CG"></a>于阿遮利耶、<a id="a-CH"></a>邬波陀耶二胜师所，<a id="a-CI"></a>随有训诲顶戴领受；<a id="a-CJ"></a>四者、<a id="a-CK"></a>菩萨摩诃萨勤求法时，<a id="a-CL"></a>善能信解于空无相无愿之法。<a id="a-CM"></a>舍利子，<a id="a-CN"></a>如是四种含受忍法，<a id="a-CO"></a>能为智德资粮之行。</p>
  <p id="aCP">“复次，<a id="a-CQ"></a>舍利子，<a id="a-CR"></a>菩萨摩诃萨，<a id="a-CS"></a>复有智德资粮善巧，<a id="a-CT"></a>谓能具足四种精进，<a id="a-CU"></a>能为智德资粮善巧。<a id="a-CV"></a>何等为四？<a id="a-CW"></a>所谓菩萨摩诃萨，<a id="a-CX"></a>坚固精进听闻正法，<a id="a-CY"></a>坚固精进任持正法，<a id="a-CZ"></a>坚固精进演说正法，<a id="a-Ca"></a>坚固精进修行正行。<a id="a-Cb"></a>舍利子，<a id="a-Cc"></a>如是四种坚固精进，<a id="a-Cd"></a>能为智德资粮之行。</p>
  <p id="aCe">“复次，<a id="a-Cf"></a>舍利子，<a id="a-Cg"></a>菩萨摩诃萨，<a id="a-Ch"></a>复有智德资粮善巧，<a id="a-Ci"></a>谓能具足四种静虑，<a id="a-Cj"></a>于法修习，<a id="a-Ck"></a>能为智德资粮善巧。<a id="a-Cl"></a>何等为四？<a id="a-Cm"></a>一者、<a id="a-Cn"></a>菩萨常乐行远离法，<a id="a-Co"></a>二者、<a id="a-Cp"></a>乐独专一守静山林，<a id="a-Cq"></a>三者、<a id="a-Cr"></a>常乐寻求神通静虑，<a id="a-Cs"></a>四者、<a id="a-Ct"></a>常勤修行广大佛智。<a id="a-Cu"></a>舍利子，<a id="a-Cv"></a>如是四种正法静虑，<a id="a-Cw"></a>能为智德资粮之行。</p>
  <p id="aCx">“复次，<a id="a-Cy"></a>舍利子，<a id="a-Cz"></a>菩萨摩诃萨，<a id="a-D0"></a>复有智德资粮善巧，<a id="a-D1"></a>谓能具足四种正法智慧光明，<a id="a-D2"></a>能为智德资粮善巧。<a id="a-D3"></a>何等为四？<a id="a-D4"></a>所谓菩萨摩诃萨，<a id="a-D5"></a>修行如是智慧光明，<a id="a-D6"></a>不住于断，<a id="a-D7"></a>不说于常，<a id="a-D8"></a>不违缘起，<a id="a-D9"></a>信解无我。<a id="a-DA"></a>舍利子，<a id="a-DB"></a>如是四种诸智慧光明，<a id="a-DC"></a>能为智德资粮正行。</p>
  <p id="aDD">“复次，<a id="a-DE"></a>舍利子，<a id="a-DF"></a>菩萨摩诃萨，<a id="a-DG"></a>复有智德资粮善巧，<a id="a-DH"></a>谓能成就四种正法无上方便，<a id="a-DI"></a>能为智德资粮善巧。<a id="a-DJ"></a>何等为四？<a id="a-DK"></a>所谓菩萨摩诃萨，<a id="a-DL"></a>修行般若波罗蜜多故，<a id="a-DM"></a>随顺世间，<a id="a-DN"></a>随顺经典，<a id="a-DO"></a>随顺妙法，<a id="a-DP"></a>随顺净智。<a id="a-DQ"></a>舍利子，<a id="a-DR"></a>如是四种正法方便，<a id="a-DS"></a>能为智德资粮正行。</p>
  <p id="aDT">“复次，<a id="a-DU"></a>舍利子，<a id="a-DV"></a>菩萨摩诃萨，<a id="a-DW"></a>复有智德资粮善巧，<a id="a-DX"></a>谓能进趣四种法道，<a id="a-DY"></a>能为智德资粮善巧。<a id="a-DZ"></a>何等为四？<a id="a-Da"></a>所谓菩萨摩诃萨，<a id="a-Db"></a>以依般若波罗蜜多故，<a id="a-Dc"></a>具足修行，<a id="a-Dd"></a>到彼岸道、<a id="a-De"></a>七觉分道、<a id="a-Df"></a>八圣支道、<a id="a-Dg"></a>趣向一切智者智道。<a id="a-Dh"></a>舍利子，<a id="a-Di"></a>如是四种正法之道，<a id="a-Dj"></a>能为智德资粮正行。</p>
  <p id="aDk">“复次，<a id="a-Dl"></a>舍利子，<a id="a-Dm"></a>菩萨摩诃萨，<a id="a-Dn"></a>复有智德资粮善巧，<a id="a-Do"></a>谓具四种无厌足法，<a id="a-Dp"></a>则能善集智德资粮。<a id="a-Dq"></a>何等为四？<a id="a-Dr"></a>所谓菩萨摩诃萨以修行般若波罗蜜多故，<a id="a-Ds"></a>奉持正法无量听闻无有厌足，<a id="a-Dt"></a>为众说法无有厌足，<a id="a-Du"></a>观察理义无有厌足，<a id="a-Dv"></a>智慧方便无有厌足。<a id="a-Dw"></a>舍利子，<a id="a-Dx"></a>如是四种无厌足法，<a id="a-Dy"></a>能集智德资粮正行。</p>
  <p id="aDz">“复次，<a id="a-E0"></a>舍利子，<a id="a-E1"></a>菩萨摩诃萨如是智德资粮善巧，<a id="a-E2"></a>随遍入于一切行处。<a id="a-E3"></a>何以故？<a id="a-E4"></a>舍利子，<a id="a-E5"></a>当知布施由智资粮而成就故，<a id="a-E6"></a>如是持戒、<a id="a-E7"></a>忍辱、<a id="a-E8"></a>精进、<a id="a-E9"></a>静虑、<a id="a-EA"></a>正慧亦是智德资粮成就，<a id="a-EB"></a>乃至慈悲喜舍一切善法亦因智德资粮成就。<a id="a-EC"></a>何以故？<a id="a-ED"></a>舍利子，<a id="a-EE"></a>菩萨摩诃萨所有发起坚固正行，<a id="a-EF"></a>皆依正智。<a id="a-EG"></a>彼一切行，<a id="a-EH"></a>智为前导。<a id="a-EI"></a>由是菩萨具大智故，<a id="a-EJ"></a>为诸无智之所归趣，<a id="a-EK"></a>一切恶魔不得其便，<a id="a-EL"></a>诸佛如来所共加护，<a id="a-EM"></a>将得趣入一切智智。<a id="a-EN"></a>舍利子，<a id="a-EO"></a>是为菩萨智德资粮善巧之行。<a id="a-EP"></a>若诸菩萨摩诃萨，<a id="a-EQ"></a>成就如是福智二种资粮善巧，<a id="a-ER"></a>当知修行般若波罗蜜多故，<a id="a-ES"></a>获是资粮善巧之力。</p>
  <p id="aET">“复次，<a id="a-EU"></a>舍利子，<a id="a-EV"></a>云何菩萨摩诃萨念住善巧？<a id="a-EW"></a>舍利子，<a id="a-EX"></a>所谓菩萨摩诃萨修行般若波罗蜜多故，<a id="a-EY"></a>具足修习四种念住，<a id="a-EZ"></a>则能成就方便善巧。<a id="a-Ea"></a>舍利子，<a id="a-Eb"></a>何等为四？<a id="a-Ec"></a>一者、<a id="a-Ed"></a>于身随身观察修习念住，<a id="a-Ee"></a>二者、<a id="a-Ef"></a>于受随受观察修习念住，<a id="a-Eg"></a>三者、<a id="a-Eh"></a>于心随心观察修习念住，<a id="a-Ei"></a>四者、<a id="a-Ej"></a>于法随法观察修习念住。</p>
  <p id="aEk">“舍利子，<a id="a-El"></a>菩萨摩诃萨修行般若波罗蜜多故，<a id="a-Em"></a>云何于身随身观察修习念住？<a id="a-En"></a>舍利子，<a id="a-Eo"></a>菩萨于身住随身念，<a id="a-Ep"></a>观察是身前际过咎。<a id="a-Eq"></a>是菩萨摩诃萨作是思惟：<a id="a-Er"></a>‘如是身者，<a id="a-Es"></a>颠倒业起因缘所生，<a id="a-Et"></a>本无主宰，<a id="a-Eu"></a>无所摄受；<a id="a-Ev"></a>如彼卉木、<a id="a-Ew"></a>丛林、<a id="a-Ex"></a>诸药草等，<a id="a-Ey"></a>从因缘生，<a id="a-Ez"></a>本无主宰，<a id="a-F0"></a>无所摄受。<a id="a-F1"></a>此身又如馆舍所起，<a id="a-F2"></a>皆由草木墙堑众缘所共合成；<a id="a-F3"></a>此身亦尔，<a id="a-F4"></a>但为蕴、<a id="a-F5"></a>界、<a id="a-F6"></a>处等之所摄持，<a id="a-F7"></a>而其本性空，<a id="a-F8"></a>无有我无有我所，<a id="a-F9"></a>无常无恒，<a id="a-FA"></a>无有坚住，<a id="a-FB"></a>非不变法。<a id="a-FC"></a>我今不应于是身分妄有所计，<a id="a-FD"></a>是故我今当以如是不坚之身用贸坚身。<a id="a-FE"></a>何等身者名为坚实？<a id="a-FF"></a>谓如来身是坚实身。<a id="a-FG"></a>我观是身极为虚伪，<a id="a-FH"></a>要当成办如来之身。<a id="a-FI"></a>何以故？<a id="a-FJ"></a>如来身者即是法身、<a id="a-FK"></a>金刚之身、<a id="a-FL"></a>不可坏身、<a id="a-FM"></a>坚固之身、<a id="a-FN"></a>超于三界最胜之身。<a id="a-FO"></a>’又作是念：<a id="a-FP"></a>‘我此身者，<a id="a-FQ"></a>无量过咎之所杂染。<a id="a-FR"></a>我当求证离诸过染如来之身。<a id="a-FS"></a>’舍利子，<a id="a-FT"></a>是菩萨摩诃萨以诸觉慧简择力故，<a id="a-FU"></a>观察是身四大种摄，<a id="a-FV"></a>为诸随眠所依窟宅，<a id="a-FW"></a>‘是故我今当以此身为诸众生驱役给使。<a id="a-FX"></a>何以故？<a id="a-FY"></a>譬如世间外四大种，<a id="a-FZ"></a>所谓地界、<a id="a-Fa"></a>水火风界，<a id="a-Fb"></a>以种种门无量差别众具资财，<a id="a-Fc"></a>饶益养育一切众生；<a id="a-Fd"></a>我今亦尔用此四大所合成身，<a id="a-Fe"></a>以种种门无量差别境界资财，<a id="a-Ff"></a>当为众生之所受用。<a id="a-Fg"></a>’舍利子，<a id="a-Fh"></a>是菩萨摩诃萨，<a id="a-Fi"></a>由依般若波罗蜜多观察是身，<a id="a-Fj"></a>有如是等大义用故，<a id="a-Fk"></a>虽观此身体性是苦，<a id="a-Fl"></a>而不厌患如是苦身；<a id="a-Fm"></a>虽观是身究竟尽性，<a id="a-Fn"></a>而不厌患流转受生；<a id="a-Fo"></a>虽观是身其性无我，<a id="a-Fp"></a>而无厌倦成熟众生；<a id="a-Fq"></a>虽观是身我寂灭性，<a id="a-Fr"></a>而不堕彼永舍寂灭；<a id="a-Fs"></a>虽观身空无相远离，<a id="a-Ft"></a>而不堕于远离边际。<a id="a-Fu"></a>舍利子，<a id="a-Fv"></a>是菩萨摩诃萨，<a id="a-Fw"></a>于此身法住随身观，<a id="a-Fx"></a>观察是身无实无坚；<a id="a-Fy"></a>又于内身住随身观，<a id="a-Fz"></a>随内而行，<a id="a-G0"></a>于诸烦恼无复容受；<a id="a-G1"></a>又于外身住随身观，<a id="a-G2"></a>随外而行，<a id="a-G3"></a>于诸烦恼不与共住。<a id="a-G4"></a>舍利子，<a id="a-G5"></a>是菩萨摩诃萨成就如是身念住已，<a id="a-G6"></a>其身清净无有染污，<a id="a-G7"></a>具足一切清净身业，<a id="a-G8"></a>得清净相庄严之身；<a id="a-G9"></a>既具如是庄严身故，<a id="a-GA"></a>为诸天人之所归仰。<a id="a-GB"></a>舍利子，<a id="a-GC"></a>是名菩萨摩诃萨修行般若波罗蜜多故，<a id="a-GD"></a>于此身法随身观察修习念住。</p>
  <p id="aGE">“复次，<a id="a-GF"></a>舍利子，<a id="a-GG"></a>菩萨摩诃萨修行般若波罗蜜多时，<a id="a-GH"></a>云何于受随受观察修习念住？<a id="a-GI"></a>舍利子，<a id="a-GJ"></a>菩萨摩诃萨作是思惟：<a id="a-GK"></a>‘诸所有受，<a id="a-GL"></a>一切皆苦。<a id="a-GM"></a>我于今者具觉慧力，<a id="a-GN"></a>于如是受当善决择，<a id="a-GO"></a>以智决择，<a id="a-GP"></a>以慧决择，<a id="a-GQ"></a>方便决择。<a id="a-GR"></a>’是菩萨摩诃萨，<a id="a-GS"></a>既具如是胜决择力，<a id="a-GT"></a>虽受于乐，<a id="a-GU"></a>当乐触时，<a id="a-GV"></a>即于一切善道众生，<a id="a-GW"></a>起大慈心，<a id="a-GX"></a>不为贪欲随眠所恼；<a id="a-GY"></a>虽受于苦，<a id="a-GZ"></a>当苦触时，<a id="a-Ga"></a>即于一切恶道众生，<a id="a-Gb"></a>起大悲心，<a id="a-Gc"></a>不为瞋恚随眠所恼；<a id="a-Gd"></a>虽复受诸不苦不乐，<a id="a-Ge"></a>当触受时，<a id="a-Gf"></a>不为无明随眠所恼。<a id="a-Gg"></a>舍利子，<a id="a-Gh"></a>是菩萨摩诃萨由依般若波罗蜜多，<a id="a-Gi"></a>具足如是观解力故，<a id="a-Gj"></a>随受而行修习念住，<a id="a-Gk"></a>所受诸受，<a id="a-Gl"></a>若苦、<a id="a-Gm"></a>若乐、<a id="a-Gn"></a>不苦不乐，<a id="a-Go"></a>善能观察诸受出离，<a id="a-Gp"></a>又能令彼一切众生证受遍智寂灭之法。<a id="a-Gq"></a>又作是念：<a id="a-Gr"></a>‘此诸众生具烦恼故，<a id="a-Gs"></a>无有智慧，<a id="a-Gt"></a>不能了知诸受出离。<a id="a-Gu"></a>何以故？<a id="a-Gv"></a>若受乐时便生贪爱，<a id="a-Gw"></a>若受苦时便生瞋恚，<a id="a-Gx"></a>若受不苦不乐便起愚痴。<a id="a-Gy"></a>而况我辈，<a id="a-Gz"></a>诸菩萨等随智慧行，<a id="a-H0"></a>一切所受诸过失法皆已息灭，<a id="a-H1"></a>岂当于受更起烦恼？<a id="a-H2"></a>我于今者应具发起方便善巧及与大悲，<a id="a-H3"></a>摄诸众生，<a id="a-H4"></a>令于诸受皆得息灭。<a id="a-H5"></a>’舍利子，<a id="a-H6"></a>如是菩萨，<a id="a-H7"></a>何因缘故说于诸受而能不随？<a id="a-H8"></a>舍利子，<a id="a-H9"></a>谓于诸受智慧简择，<a id="a-HA"></a>能引于乐，<a id="a-HB"></a>不引于苦。<a id="a-HC"></a>舍利子，<a id="a-HD"></a>复以何等智慧简择？<a id="a-HE"></a>谓是菩萨观察此中，<a id="a-HF"></a>无能受者，<a id="a-HG"></a>若我、<a id="a-HH"></a>若有情、<a id="a-HI"></a>若命者、<a id="a-HJ"></a>若数取等。<a id="a-HK"></a>于是观察竟无能受，<a id="a-HL"></a>唯有受者。<a id="a-HM"></a>有何等受？<a id="a-HN"></a>所谓执受、<a id="a-HO"></a>摄受、<a id="a-HP"></a>取受、<a id="a-HQ"></a>有得受、<a id="a-HR"></a>颠倒受、<a id="a-HS"></a>分别受、<a id="a-HT"></a>见随眠受，<a id="a-HU"></a>眼想所生受乃至意想所生受，<a id="a-HV"></a>色想所生受乃至法想所生受，<a id="a-HW"></a>及彼种种眼触所生受，<a id="a-HX"></a>如是广说，<a id="a-HY"></a>若内若外所有诸法乃至诸触缘所生受，<a id="a-HZ"></a>若苦、<a id="a-Ha"></a>若乐、<a id="a-Hb"></a>不苦不乐，<a id="a-Hc"></a>如是等相是名为受。</p>
  <p id="aHd">“复次，<a id="a-He"></a>舍利子，<a id="a-Hf"></a>诸佛如来分别诸受，<a id="a-Hg"></a>无量诸门差别之相。<a id="a-Hh"></a>舍利子，<a id="a-Hi"></a>如来或时说为一受，<a id="a-Hj"></a>所谓一心了别诸境；<a id="a-Hk"></a>或说二受，<a id="a-Hl"></a>谓内及外；<a id="a-Hm"></a>或说三受，<a id="a-Hn"></a>所谓过去了别、<a id="a-Ho"></a>未来了别、<a id="a-Hp"></a>现在了别；<a id="a-Hq"></a>或说四受，<a id="a-Hr"></a>所谓地、<a id="a-Hs"></a>水、<a id="a-Ht"></a>火、<a id="a-Hu"></a>风界差别了别；<a id="a-Hv"></a>或说五受，<a id="a-Hw"></a>所谓思惟如是五蕴；<a id="a-Hx"></a>或说六受，<a id="a-Hy"></a>所谓分别如是六处；<a id="a-Hz"></a>或说七受，<a id="a-I0"></a>谓七识住；<a id="a-I1"></a>或说八受，<a id="a-I2"></a>所谓八邪方便之相；<a id="a-I3"></a>或说九受，<a id="a-I4"></a>所谓九位众生所居；<a id="a-I5"></a>或说十受，<a id="a-I6"></a>所谓十善诸业道等。<a id="a-I7"></a>舍利子，<a id="a-I8"></a>如是广说，<a id="a-I9"></a>乃至无量一切诸受，<a id="a-IA"></a>随所缘境，<a id="a-IB"></a>随所作意，<a id="a-IC"></a>限量分齐有尔所受，<a id="a-ID"></a>然诸如来说受无量。<a id="a-IE"></a>何以故？<a id="a-IF"></a>众生无量故，<a id="a-IG"></a>随有众生，<a id="a-IH"></a>各具如是无量诸受。<a id="a-II"></a>舍利子，<a id="a-IJ"></a>如是菩萨摩诃萨，<a id="a-IK"></a>云何于受住随受观？<a id="a-IL"></a>舍利子，<a id="a-IM"></a>谓诸菩萨以清净智，<a id="a-IN"></a>方便善摄一切众生，<a id="a-IO"></a>所有诸受生灭住异，<a id="a-IP"></a>及善了知一切众生，<a id="a-IQ"></a>善不善等所有受智。<a id="a-IR"></a>若诸菩萨如是随观，<a id="a-IS"></a>是名于受具足观察。<a id="a-IT"></a>舍利子，<a id="a-IU"></a>如是名为菩萨摩诃萨修行般若波罗蜜多故，<a id="a-IV"></a>于一切受随受观察修习念住。</p>
  <p id="aIW">“复次，<a id="a-IX"></a>舍利子，<a id="a-IY"></a>菩萨摩诃萨修行般若波罗蜜多时，<a id="a-IZ"></a>云何于心随心观察修习念住？<a id="a-Ia"></a>舍利子，<a id="a-Ib"></a>是诸菩萨摩诃萨无有忘念，<a id="a-Ic"></a>密护防守，<a id="a-Id"></a>离诸散乱；<a id="a-Ie"></a>观察于心，<a id="a-If"></a>生灭散坏，<a id="a-Ig"></a>念念不住，<a id="a-Ih"></a>于内于外不住不转，<a id="a-Ii"></a>是名菩萨正观于心。<a id="a-Ij"></a>舍利子，<a id="a-Ik"></a>是菩萨摩诃萨复作是念：<a id="a-Il"></a>‘我忆最初曾所发心，<a id="a-Im"></a>如是诸心生已即灭，<a id="a-In"></a>离散变坏，<a id="a-Io"></a>不可了知诣何方所。<a id="a-Ip"></a>又我所有无量诸心积集善根，<a id="a-Iq"></a>生已即灭，<a id="a-Ir"></a>离散变坏，<a id="a-Is"></a>无有方所。<a id="a-It"></a>又我所有无量心相回向菩提，<a id="a-Iu"></a>而心体相不能自了。<a id="a-Iv"></a>云何此心能作是念，<a id="a-Iw"></a>我当证觉阿耨多罗三藐三菩提耶？<a id="a-Ix"></a>何以故？<a id="a-Iy"></a>以此心体不能了心，<a id="a-Iz"></a>不能观心，<a id="a-J0"></a>不能通达于自心故。<a id="a-J1"></a>’舍利子，<a id="a-J2"></a>是菩萨摩诃萨复作是念：<a id="a-J3"></a>‘若菩提心由善根心无有失者，<a id="a-J4"></a>则善根心由回向心无有迷失。<a id="a-J5"></a>若回向心由菩提故无有失者，<a id="a-J6"></a>则阿耨多罗三藐三菩提为无有失。<a id="a-J7"></a>’是菩萨摩诃萨作是观已，<a id="a-J8"></a>于无迷失不恐不怖，<a id="a-J9"></a>复作是念：<a id="a-JA"></a>‘此缘起法，<a id="a-JB"></a>因果不坏。<a id="a-JC"></a>虽复是心法性，<a id="a-JD"></a>无有自性，<a id="a-JE"></a>无有作用，<a id="a-JF"></a>无有主宰，<a id="a-JG"></a>然此诸法依止因缘而得生起。<a id="a-JH"></a>我当随其所欲积集善根，<a id="a-JI"></a>既积集已修相应行，<a id="a-JJ"></a>终不舍离是心法性。<a id="a-JK"></a>’</p>
  <p id="aJL">“复次，<a id="a-JM"></a>舍利子，<a id="a-JN"></a>菩萨摩诃萨，<a id="a-JO"></a>云何此中积集之相？<a id="a-JP"></a>舍利子，<a id="a-JQ"></a>是诸菩萨摩诃萨作如是观积集之相：<a id="a-JR"></a>‘是心本性犹如幻化，<a id="a-JS"></a>无有一法而可施者。<a id="a-JT"></a>是心法性而能布施一切众生，<a id="a-JU"></a>回向积集庄严佛土，<a id="a-JV"></a>是则名为善根积集。<a id="a-JW"></a>’又舍利子，<a id="a-JX"></a>是心本性如梦所见，<a id="a-JY"></a>其相寂静；<a id="a-JZ"></a>是心法性而能积集守护尸罗，<a id="a-Ja"></a>皆为回向神通作用，<a id="a-Jb"></a>是则名为善根积集。<a id="a-Jc"></a>又舍利子，<a id="a-Jd"></a>是心本性犹如阳焰，<a id="a-Je"></a>究竟尽灭；<a id="a-Jf"></a>是心法性，<a id="a-Jg"></a>而能修习一切可乐忍辱之力，<a id="a-Jh"></a>回向积集庄严菩提，<a id="a-Ji"></a>是则名为善根积集。<a id="a-Jj"></a>又舍利子，<a id="a-Jk"></a>心本性者如水中月，<a id="a-Jl"></a>究竟远离积集之相；<a id="a-Jm"></a>是心法性而能发起一切正勤，<a id="a-Jn"></a>回向成熟无量佛法，<a id="a-Jo"></a>是则名为善根积集。<a id="a-Jp"></a>又舍利子，<a id="a-Jq"></a>心本性者不可取得，<a id="a-Jr"></a>不可睹见；<a id="a-Js"></a>是心法性而能修习一切静虑解脱三摩地、<a id="a-Jt"></a>三摩钵底，<a id="a-Ju"></a>回向诸佛胜三摩地，<a id="a-Jv"></a>是则名为善根积集。<a id="a-Jw"></a>又舍利子，<a id="a-Jx"></a>观此心性本非色相，<a id="a-Jy"></a>无见无对，<a id="a-Jz"></a>不可了知；<a id="a-K0"></a>是心法性而能修习一切慧句差别说智，<a id="a-K1"></a>回向圆满诸佛智慧，<a id="a-K2"></a>是则名为善根积集。<a id="a-K3"></a>又舍利子，<a id="a-K4"></a>心无所缘，<a id="a-K5"></a>无生无起；<a id="a-K6"></a>是心法性而能建立无量善法摄受色相，<a id="a-K7"></a>如是名为善根积集。<a id="a-K8"></a>又舍利子，<a id="a-K9"></a>心无所因，<a id="a-KA"></a>亦无所生；<a id="a-KB"></a>是心法性而能摄受觉分法因，<a id="a-KC"></a>是则名为善根积集。<a id="a-KD"></a>又舍利子，<a id="a-KE"></a>心性远离六种境界，<a id="a-KF"></a>亦不生起；<a id="a-KG"></a>是心法性而能引发菩提境界因所生心，<a id="a-KH"></a>是则名为善根积集。<a id="a-KI"></a>舍利子，<a id="a-KJ"></a>如是名为菩萨摩诃萨依般若波罗蜜多故，<a id="a-KK"></a>于一切心随心观察修习念住。</p>
  <p id="aKL">“复次，<a id="a-KM"></a>舍利子，<a id="a-KN"></a>是菩萨摩诃萨，<a id="a-KO"></a>又依般若波罗蜜多故，<a id="a-KP"></a>于一切心住随心观，<a id="a-KQ"></a>为求证得胜神通故，<a id="a-KR"></a>系缚其心修学通智；<a id="a-KS"></a>得神通已，<a id="a-KT"></a>但以一心，<a id="a-KU"></a>而能善知一切心相；<a id="a-KV"></a>既了知已，<a id="a-KW"></a>依心自体宣说诸法。<a id="a-KX"></a>舍利子，<a id="a-KY"></a>如是住随心观菩萨摩诃萨，<a id="a-KZ"></a>以大悲力制御其心，<a id="a-Ka"></a>成熟众生而无厌倦。<a id="a-Kb"></a>由是菩萨住随心观故，<a id="a-Kc"></a>不为心尽，<a id="a-Kd"></a>不为心灭，<a id="a-Ke"></a>安住于心，<a id="a-Kf"></a>但为令心远离生死相续结缚而安住心。<a id="a-Kg"></a>又复以诸心念智力，<a id="a-Kh"></a>安住诸法，<a id="a-Ki"></a>无生无起，<a id="a-Kj"></a>正决定性，<a id="a-Kk"></a>而不退堕二乘地中。<a id="a-Kl"></a>又以是力持心相续，<a id="a-Km"></a>乃至成满一切佛法，<a id="a-Kn"></a>一刹那心相应妙慧，<a id="a-Ko"></a>觉悟阿耨多罗三藐三菩提。<a id="a-Kp"></a>如是，<a id="a-Kq"></a>舍利子，<a id="a-Kr"></a>是名菩萨摩诃萨依般若波罗蜜多，<a id="a-Ks"></a>于一切心随心观察修习念住。</p>
  <p id="aKt">“复次，<a id="a-Ku"></a>舍利子，<a id="a-Kv"></a>菩萨摩诃萨修行般若波罗蜜多时，<a id="a-Kw"></a>云何于法随法观察修习念住？<a id="a-Kx"></a>舍利子，<a id="a-Ky"></a>是菩萨摩诃萨，<a id="a-Kz"></a>以圣慧眼观见诸法，<a id="a-L0"></a>乃至坐于道场，<a id="a-L1"></a>于其中间无有迷失。<a id="a-L2"></a>是菩萨于一切法住随法观，<a id="a-L3"></a>不见少法远离于空、<a id="a-L4"></a>远离无相、<a id="a-L5"></a>远离无愿、<a id="a-L6"></a>远离无生、<a id="a-L7"></a>远离无起及以远离无加行者，<a id="a-L8"></a>又重观察不见少法远离缘起。<a id="a-L9"></a>舍利子，<a id="a-LA"></a>是菩萨摩诃萨安住如是随法观故，<a id="a-LB"></a>不观于法及以非法。<a id="a-LC"></a>此中何者以定为法？<a id="a-LD"></a>谓无我义，<a id="a-LE"></a>是名法义；<a id="a-LF"></a>无有情义、<a id="a-LG"></a>无命者义、<a id="a-LH"></a>无数取趣义，<a id="a-LI"></a>如是等义是名为法。<a id="a-LJ"></a>复以何等为非法义？<a id="a-LK"></a>所谓我见、<a id="a-LL"></a>有情见、<a id="a-LM"></a>命者见、<a id="a-LN"></a>数取趣见、<a id="a-LO"></a>断见、<a id="a-LP"></a>常见、<a id="a-LQ"></a>有见、<a id="a-LR"></a>无有见，<a id="a-LS"></a>如是等见是名非法。<a id="a-LT"></a>又舍利子，<a id="a-LU"></a>举要而言，<a id="a-LV"></a>一切诸法或名为法，<a id="a-LW"></a>或名非法。<a id="a-LX"></a>何以故？<a id="a-LY"></a>若能了知如是诸法皆空、<a id="a-LZ"></a>无相及以无愿，<a id="a-La"></a>即一切法并名为法；<a id="a-Lb"></a>若有计著我及我所诸见随眠，<a id="a-Lc"></a>即一切法并名非法。<a id="a-Ld"></a>舍利子，<a id="a-Le"></a>菩萨摩诃萨，<a id="a-Lf"></a>依般若波罗蜜多故，<a id="a-Lg"></a>住随法观已，<a id="a-Lh"></a>不见一法而非佛法，<a id="a-Li"></a>而非是佛，<a id="a-Lj"></a>而非是道，<a id="a-Lk"></a>而非解脱，<a id="a-Ll"></a>而非出离者。<a id="a-Lm"></a>是菩萨摩诃萨，<a id="a-Ln"></a>了知诸法皆出离已，<a id="a-Lo"></a>又复获得无障大悲，<a id="a-Lp"></a>观诸众生所有烦恼，<a id="a-Lq"></a>皆从虚假妄想而生，<a id="a-Lr"></a>知诸烦恼体性自离。<a id="a-Ls"></a>何以故？<a id="a-Lt"></a>是诸烦恼等趣了义，<a id="a-Lu"></a>无少烦恼可积可集，<a id="a-Lv"></a>如是随觉即是菩提，<a id="a-Lw"></a>烦恼之性即菩提性。<a id="a-Lx"></a>菩萨如是，<a id="a-Ly"></a>虽安住念而无所住，<a id="a-Lz"></a>非忆非忘，<a id="a-M0"></a>而能了知念所安住。<a id="a-M1"></a>何以故？<a id="a-M2"></a>所安住念即名法界，<a id="a-M3"></a>若住法界即住有情界，<a id="a-M4"></a>若住有情界即住虚空界；<a id="a-M5"></a>由如是故，<a id="a-M6"></a>说此诸法与虚空等。<a id="a-M7"></a>舍利子，<a id="a-M8"></a>如是住随法观菩萨摩诃萨，<a id="a-M9"></a>依趣佛法故，<a id="a-MA"></a>信解诸法即是佛法，<a id="a-MB"></a>虽复发起如是尽智，<a id="a-MC"></a>而于无为尽灭之法能不作证；<a id="a-MD"></a>虽复发起无生之智，<a id="a-ME"></a>愍诸含识而现受生，<a id="a-MF"></a>又不舍离无生实际。<a id="a-MG"></a>舍利子，<a id="a-MH"></a>是菩萨摩诃萨，<a id="a-MI"></a>于诸法中安住念故，<a id="a-MJ"></a>遍能摄受二乘诸法，<a id="a-MK"></a>虽于一切假立诸法安住于念，<a id="a-ML"></a>而此正念无散无失；<a id="a-MM"></a>乃至后际于一切法，<a id="a-MN"></a>随法观察修习念住，<a id="a-MO"></a>能以无量言说所说不平等境，<a id="a-MP"></a>平等趣入一切佛法，<a id="a-MQ"></a>能令一切众生心喜，<a id="a-MR"></a>能摧一切坚固魔军，<a id="a-MS"></a>因是证得自然大智。<a id="a-MT"></a>舍利子，<a id="a-MU"></a>是名菩萨摩诃萨修行般若波罗蜜多故，<a id="a-MV"></a>于一切法随法观察修习念住。<a id="a-MW"></a>是则名为四种念住善巧之法。<a id="a-MX"></a>如是，<a id="a-MY"></a>舍利子，<a id="a-MZ"></a>菩萨摩诃萨，<a id="a-Ma"></a>欲得修行般若波罗蜜多者，<a id="a-Mb"></a>应当修习念住善巧。</p>
 </body>
</html>