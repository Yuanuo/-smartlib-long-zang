<!doctype html>
<html id="z3IBTDxC4" data-ver="1205">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十四</h1>
  <h2 id="a2">唐三藏法师菩提流志奉诏译</h2>
  <h2 id="a3">被甲庄严会第七之四</h2>
  <p id="a4">“复次，<a id="a-5"></a>无边慧，<a id="a-6"></a>诸菩萨摩诃萨，<a id="a-7"></a>如是观察一切法时，<a id="a-8"></a>便于诸法得法光明。<a id="a-9"></a>不于空中而见于空，<a id="a-A"></a>亦不离空而见于空，<a id="a-B"></a>不见少法与空相应、<a id="a-C"></a>若不相应，<a id="a-D"></a>不以空空，<a id="a-E"></a>不见于空，<a id="a-F"></a>不见不空，<a id="a-G"></a>亦不以见观一切法。<a id="a-H"></a>作是见时，<a id="a-I"></a>不于无相而见无相，<a id="a-J"></a>不异无相而见无相，<a id="a-K"></a>亦无少法而与无相若相应、<a id="a-L"></a>若不相应，<a id="a-M"></a>不于无相以无相见，<a id="a-N"></a>不于有相以有相见，<a id="a-O"></a>非有相见，<a id="a-P"></a>非无相见，<a id="a-Q"></a>无生无作亦复如是。<a id="a-R"></a>不于尽中而见于尽，<a id="a-S"></a>亦不异尽而见于尽，<a id="a-T"></a>不见少法与尽相应、<a id="a-U"></a>若不相应，<a id="a-V"></a>亦不于尽而以尽见，<a id="a-W"></a>亦不于尽以无尽见，<a id="a-X"></a>亦非尽见、<a id="a-Y"></a>非无尽见。<a id="a-Z"></a>诸菩萨摩诃萨作是见时，<a id="a-a"></a>无有少法若可得见、<a id="a-b"></a>不可得见，<a id="a-c"></a>若可显了、<a id="a-d"></a>不可显了，<a id="a-e"></a>若可趣入、<a id="a-f"></a>不可趣入，<a id="a-g"></a>若可觉知、<a id="a-h"></a>不可觉知。<a id="a-i"></a>无边慧，<a id="a-j"></a>是为菩萨摩诃萨安住斯道大法光明，<a id="a-k"></a>法光明故见一切法悉无有边，<a id="a-l"></a>于边、<a id="a-m"></a>于中亦无所执，<a id="a-n"></a>无所执故于佛法中而发趣之。<a id="a-o"></a>”</p>
  <p id="ap">尔时，<a id="a-q"></a>世尊而说偈言：</p>
  <p id="ar">“不于空见空，<a id="a-s"></a>　不异空见空，</p>
  <p id="at">能作如是见，<a id="a-u"></a>　说名为见空。</p>
  <p id="av">不住于少法，<a id="a-w"></a>　亦不见少法，</p>
  <p id="ax">于彼空相应，<a id="a-y"></a>　及以不相应。</p>
  <p id="az">空以自性空，<a id="a-10"></a>　于空无所取，</p>
  <p id="a11">以无所取故，<a id="a-12"></a>　能知一切法。</p>
  <p id="a13">于见无所取，<a id="a-14"></a>　于观无所执，</p>
  <p id="a15">能知见与观，<a id="a-16"></a>　此二俱不受。</p>
  <p id="a17">于见悉清净，<a id="a-18"></a>　于观不可得，</p>
  <p id="a19">如是观诸法，<a id="a-1A"></a>　毕竟无所执。</p>
  <p id="a1B">不以无相见，<a id="a-1C"></a>　不以无相观，</p>
  <p id="a1D">亦不于无相，<a id="a-1E"></a>　而作无相观。</p>
  <p id="a1F">无相无所显，<a id="a-1G"></a>　无愿不可得，</p>
  <p id="a1H">无有少法体，<a id="a-1I"></a>　而可修习者。</p>
  <p id="a1J">不念于无相，<a id="a-1K"></a>　亦不念无愿，</p>
  <p id="a1L">如是无分别，<a id="a-1M"></a>　显了相无相。</p>
  <p id="a1N">不趣于无相，<a id="a-1O"></a>　亦不入无相，</p>
  <p id="a1P">无趣无所入，<a id="a-1Q"></a>　显了平等住。</p>
  <p id="a1R">智人不见相，<a id="a-1S"></a>　亦不见无相，</p>
  <p id="a1T">不见不思惟，<a id="a-1U"></a>　一切无显了。</p>
  <p id="a1V">若人常思惟，<a id="a-1W"></a>　无思无显了，</p>
  <p id="a1X">于思及显了，<a id="a-1Y"></a>　平等平等住。</p>
  <p id="a1Z">如是于无相，<a id="a-1a"></a>　无作亦复然，</p>
  <p id="a1b">虽显无所显，<a id="a-1c"></a>　思惟了知故。</p>
  <p id="a1d">无生亦如是，<a id="a-1e"></a>　曾无少法生，</p>
  <p id="a1f">自性无所有，<a id="a-1g"></a>　显了而无体。</p>
  <p id="a1h">若生若无生，<a id="a-1i"></a>　有作及无作，</p>
  <p id="a1j">亦无少所执，<a id="a-1k"></a>　智者不分别。</p>
  <p id="a1l">念慧无所动，<a id="a-1m"></a>　显了无思择，</p>
  <p id="a1n">有体及无体，<a id="a-1o"></a>　平等离诸性。</p>
  <p id="a1p">不于尽见尽，<a id="a-1q"></a>　亦不见无尽，</p>
  <p id="a1r">显了无所见，<a id="a-1s"></a>　尽智无过上。</p>
  <p id="a1t">若尽若无尽，<a id="a-1u"></a>　二俱不分别，</p>
  <p id="a1v">以无分别故，<a id="a-1w"></a>　无念平等住。</p>
  <p id="a1x">于尽无尽见，<a id="a-1y"></a>　亦无无尽见，</p>
  <p id="a1z">如是见尽时，<a id="a-20"></a>　不执尽无尽。</p>
  <p id="a21">若于尽无尽，<a id="a-22"></a>　一切无所执，</p>
  <p id="a23">以无所执故，<a id="a-24"></a>　尽智当显了。</p>
  <p id="a25">尽智之境界，<a id="a-26"></a>　无畏之所得，</p>
  <p id="a27">显了斯法故，<a id="a-28"></a>　菩萨善安住。<a id="a-29"></a>”</p>
  <p id="a2A">尔时，<a id="a-2B"></a>众中复有菩萨摩诃萨，<a id="a-2C"></a>名曰胜慧，<a id="a-2D"></a>从座而起，<a id="a-2E"></a>偏袒右肩，<a id="a-2F"></a>右膝著地，<a id="a-2G"></a>合掌向佛，<a id="a-2H"></a>白言：<a id="a-2I"></a>“世尊，<a id="a-2J"></a>诸菩萨摩诃萨，<a id="a-2K"></a>为欲摄取诸法智故，<a id="a-2L"></a>起于修行，<a id="a-2M"></a>乃能得此大法光明。<a id="a-2N"></a>于法光明无少可见，<a id="a-2O"></a>法光明故了一切法有为无为、<a id="a-2P"></a>世间出世间、<a id="a-2Q"></a>若顺若逆、<a id="a-2R"></a>若有戏论若无戏论。<a id="a-2S"></a>世尊，<a id="a-2T"></a>此法光明，<a id="a-2U"></a>岂诸菩萨摩诃萨无所修行而当得耶？<a id="a-2V"></a>”</p>
  <p id="a2W">尔时，<a id="a-2X"></a>世尊告胜慧菩萨摩诃萨言：<a id="a-2Y"></a>“胜慧，<a id="a-2Z"></a>诸菩萨摩诃萨无少修行，<a id="a-2a"></a>无胜修行，<a id="a-2b"></a>不随修行，<a id="a-2c"></a>不遍修行，<a id="a-2d"></a>能得无边大法光明。<a id="a-2e"></a>诸菩萨摩诃萨，<a id="a-2f"></a>尚不可得，<a id="a-2g"></a>不可见耳！<a id="a-2h"></a>况菩萨行，<a id="a-2i"></a>而当可得，<a id="a-2j"></a>当可见乎？<a id="a-2k"></a>如何乃见？<a id="a-2l"></a>若干劫行，<a id="a-2m"></a>能得无边大法光明。<a id="a-2n"></a>诸菩萨摩诃萨，<a id="a-2o"></a>一切行息，<a id="a-2p"></a>所行清净，<a id="a-2q"></a>得法光明。<a id="a-2r"></a>法光明行，<a id="a-2s"></a>非数量行，<a id="a-2t"></a>非随相行，<a id="a-2u"></a>从何施设一切诸行？<a id="a-2v"></a>然所修行，<a id="a-2w"></a>非施设行而亦不离。<a id="a-2x"></a>胜慧，<a id="a-2y"></a>诸菩萨摩诃萨住此行时，<a id="a-2z"></a>舍一切行，<a id="a-30"></a>无所执取。<a id="a-31"></a>具斯行者，<a id="a-32"></a>非数量行，<a id="a-33"></a>非随相行，<a id="a-34"></a>无相无行，<a id="a-35"></a>乃能得此大法光明。<a id="a-36"></a>”</p>
  <p id="a37">尔时，<a id="a-38"></a>世尊而说偈言：</p>
  <p id="a39">“菩萨无所行，<a id="a-3A"></a>　而亦无有行，</p>
  <p id="a3B">得无有行者，<a id="a-3C"></a>　无畏而发趣。</p>
  <p id="a3D">未曾有胜行，<a id="a-3E"></a>　亦无有遍行，</p>
  <p id="a3F">无行无胜行，<a id="a-3G"></a>　平等而发趣。</p>
  <p id="a3H">此行无示现，<a id="a-3I"></a>　示无有诸相，</p>
  <p id="a3J">无相无行者，<a id="a-3K"></a>　斯为行之相。</p>
  <p id="a3L">菩萨无相行，<a id="a-3M"></a>　不住于诸事，</p>
  <p id="a3N">无行无所住，<a id="a-3O"></a>　智者乃成就。</p>
  <p id="a3P">无行则无动，<a id="a-3Q"></a>　斯行为无上，</p>
  <p id="a3R">能行不动行，<a id="a-3S"></a>　勇进而发趣。</p>
  <p id="a3T">菩萨不可得，<a id="a-3U"></a>　行亦不可见，</p>
  <p id="a3V">亦不见色身，<a id="a-3W"></a>　斯为善顺者。</p>
  <p id="a3X">无色无形相，<a id="a-3Y"></a>　故无一切行，</p>
  <p id="a3Z">于见无所取，<a id="a-3a"></a>　斯为无比行。</p>
  <p id="a3b">菩萨无上行，<a id="a-3c"></a>　不堕于施设，</p>
  <p id="a3d">亦无有迁变，<a id="a-3e"></a>　于中无所执。</p>
  <p id="a3f">行无施设故，<a id="a-3g"></a>　乃为无上行，</p>
  <p id="a3h">若得如是行，<a id="a-3i"></a>　获大法光明。</p>
  <p id="a3j">菩萨所修行，<a id="a-3k"></a>　无言无劫量，</p>
  <p id="a3l">能以无量劫，<a id="a-3m"></a>　显说于诸行。</p>
  <p id="a3n">菩萨行清净，<a id="a-3o"></a>　清净妙安住，</p>
  <p id="a3p">悉舍一切行，<a id="a-3q"></a>　曾无摄取者。</p>
  <p id="a3r">菩萨恒住舍，<a id="a-3s"></a>　守护于诸行，</p>
  <p id="a3t">已舍一切行，<a id="a-3u"></a>　于舍妙安住。</p>
  <p id="a3v">菩萨无边行，<a id="a-3w"></a>　离边及无边，</p>
  <p id="a3x">彼行无所动，<a id="a-3y"></a>　名为无上行。</p>
  <p id="a3z">菩萨无相行，<a id="a-40"></a>　斯行为无上，</p>
  <p id="a41">修行此行时，<a id="a-42"></a>　超越诸魔界。</p>
  <p id="a43">菩萨无相行，<a id="a-44"></a>　明了于无相，</p>
  <p id="a45">若相及无相，<a id="a-46"></a>　一切无所依。</p>
  <p id="a47">菩萨住此智，<a id="a-48"></a>　此行善成就，</p>
  <p id="a49">无有少所行，<a id="a-4A"></a>　说名不行者。</p>
  <p id="a4B">菩萨常清净，<a id="a-4C"></a>　于行无所畏，</p>
  <p id="a4D">正念而发趣，<a id="a-4E"></a>　斯为善安住。<a id="a-4F"></a>”</p>
  <p id="a4G">尔时，<a id="a-4H"></a>胜慧菩萨摩诃萨，<a id="a-4I"></a>复白佛言：<a id="a-4J"></a>“希有世尊！<a id="a-4K"></a>诸善丈夫若干修行，<a id="a-4L"></a>乃为甚深！<a id="a-4M"></a>非诸愚夫有相有为所修行者，<a id="a-4N"></a>少能行之。<a id="a-4O"></a>世尊，<a id="a-4P"></a>无有少法入此行中，<a id="a-4Q"></a>是故此行为善丈夫平等之行。<a id="a-4R"></a>世尊，<a id="a-4S"></a>善丈夫行，<a id="a-4T"></a>非诸数量边际能测。<a id="a-4U"></a>”</p>
  <p id="a4V">尔时，<a id="a-4W"></a>胜慧菩萨摩诃萨，<a id="a-4X"></a>即以偈颂赞如来曰：</p>
  <p id="a4Y">“大雄正等觉，<a id="a-4Z"></a>　无上两足尊，</p>
  <p id="a4a">演说甚深行，<a id="a-4b"></a>　饶益诸菩萨。</p>
  <p id="a4c">世尊妙辩才，<a id="a-4d"></a>　其量颇难测，</p>
  <p id="a4e">无边辩才者，<a id="a-4f"></a>　最胜大丈夫。</p>
  <p id="a4g">法王息讥论，<a id="a-4h"></a>　斯由正遍知，</p>
  <p id="a4i">乃为诸菩萨，<a id="a-4j"></a>　说此无上行。</p>
  <p id="a4k">世尊能演说，<a id="a-4l"></a>　灭行之方便，</p>
  <p id="a4m">于行悉超过，<a id="a-4n"></a>　智人当发趣。</p>
  <p id="a4o">大龙不思议，<a id="a-4p"></a>　无边智境界，</p>
  <p id="a4q">遍知两足尊，<a id="a-4r"></a>　善开斯妙行。</p>
  <p id="a4s">世尊所开示，<a id="a-4t"></a>　牟尼不动行，</p>
  <p id="a4u">此行无能动，<a id="a-4v"></a>　故名无比行。</p>
  <p id="a4w">大雄大牟尼，<a id="a-4x"></a>　往昔所修行，</p>
  <p id="a4y">设以多劫行，<a id="a-4z"></a>　无人能到者。</p>
  <p id="a50">菩萨闻斯法，<a id="a-51"></a>　虽住于世间，</p>
  <p id="a52">而于诸种智，<a id="a-53"></a>　不久亦当证。</p>
  <p id="a54">我等愍众生，<a id="a-55"></a>　当于末世中，</p>
  <p id="a56">于此无上法，<a id="a-57"></a>　能为护持者。</p>
  <p id="a58">我等闻斯法，<a id="a-59"></a>　当于末世中，</p>
  <p id="a5A">为诸众生故，<a id="a-5B"></a>　能行亦能说。</p>
  <p id="a5C">我等以光明，<a id="a-5D"></a>　当于末世中，</p>
  <p id="a5E">为诸求法者，<a id="a-5F"></a>　而兴大利益。</p>
  <p id="a5G">我等发誓愿，<a id="a-5H"></a>　当于末世中，</p>
  <p id="a5I">为诸众生故，<a id="a-5J"></a>　护持而建立。</p>
  <p id="a5K">我等常思念，<a id="a-5L"></a>　当于末世中，</p>
  <p id="a5M">供养佛法海，<a id="a-5N"></a>　愿持无上法。</p>
  <p id="a5O">我等于法藏，<a id="a-5P"></a>　当为胜丈夫，</p>
  <p id="a5Q">愿持此法门，<a id="a-5R"></a>　守护令久住。</p>
  <p id="a5S">我等于法水，<a id="a-5T"></a>　誓愿悉能饮，</p>
  <p id="a5U">而于此法门，<a id="a-5V"></a>　当为守护者。</p>
  <p id="a5W">我等闻法已，<a id="a-5X"></a>　当于末世中，</p>
  <p id="a5Y">愿为大丈夫，<a id="a-5Z"></a>　受持佛正法。</p>
  <p id="a5a">我等宁失命，<a id="a-5b"></a>　不舍无上法，</p>
  <p id="a5c">愿于此法中，<a id="a-5d"></a>　而为持法者。</p>
  <p id="a5e">我等持此法，<a id="a-5f"></a>　未曾生喜足，</p>
  <p id="a5g">渴闻斯甚深，<a id="a-5h"></a>　决定契经故。</p>
  <p id="a5i">我等于末世，<a id="a-5j"></a>　为求诸法者，</p>
  <p id="a5k">当演斯正法，<a id="a-5l"></a>　能令悉欢喜。</p>
  <p id="a5m">法王叵思议，<a id="a-5n"></a>　能作大依怙，</p>
  <p id="a5o">愿垂加护我，<a id="a-5p"></a>　念我持法者。<a id="a-5q"></a>”</p>
  <p id="a5r">尔时，<a id="a-5s"></a>世尊告胜慧菩萨摩诃萨言：<a id="a-5t"></a>“善哉！<a id="a-5u"></a>善哉！<a id="a-5v"></a>胜慧，<a id="a-5w"></a>汝能于后末世之中，<a id="a-5x"></a>为欲护持此诸法故，<a id="a-5y"></a>被大甲胄。<a id="a-5z"></a>亦如往昔诸菩萨摩诃萨，<a id="a-60"></a>于最胜所供养承事，<a id="a-61"></a>种诸善根，<a id="a-62"></a>久修梵行，<a id="a-63"></a>被大甲胄，<a id="a-64"></a>护持诸佛世尊法者而无异也。<a id="a-65"></a>”</p>
  <p id="a66">尔时，<a id="a-67"></a>世尊而说偈言：</p>
  <p id="a68">“于后怖畏时，<a id="a-69"></a>　汝当持此法，</p>
  <p id="a6A">为利诸众生，<a id="a-6B"></a>　以此法开示。</p>
  <p id="a6C">于后末世时，<a id="a-6D"></a>　汝持最胜法，</p>
  <p id="a6E">若闻斯法者，<a id="a-6F"></a>　悉当生爱乐。</p>
  <p id="a6G">于后末世时，<a id="a-6H"></a>　汝为持法者，</p>
  <p id="a6I">我说甚深法，<a id="a-6J"></a>　汝当悉受持。</p>
  <p id="a6K">秘密修多罗，<a id="a-6L"></a>　汝闻当忆念，</p>
  <p id="a6M">于斯理趣中，<a id="a-6N"></a>　勿复有疑惑。</p>
  <p id="a6O">决定甚深义，<a id="a-6P"></a>　汝闻当忆念，</p>
  <p id="a6Q">饶益诸众生，<a id="a-6R"></a>　为持法藏者。</p>
  <p id="a6S">以法施一切，<a id="a-6T"></a>　普润诸众生，</p>
  <p id="a6U">闻已令充悦，<a id="a-6V"></a>　身心遍欢喜。</p>
  <p id="a6W">为诸菩萨道，<a id="a-6X"></a>　所行之理趣，</p>
  <p id="a6Y">及彼修多罗，<a id="a-6Z"></a>　究竟受持故。</p>
  <p id="a6a">汝当能广度，<a id="a-6b"></a>　无量诸众生，</p>
  <p id="a6c">一切世间中，<a id="a-6d"></a>　所不能度者。</p>
  <p id="a6e">汝持此法故，<a id="a-6f"></a>　饶益诸世间，</p>
  <p id="a6g">获胜众福聚，<a id="a-6h"></a>　以是而发趣。</p>
  <p id="a6i">我今说此法，<a id="a-6j"></a>　汝当悉受持，</p>
  <p id="a6k">于后末世中，<a id="a-6l"></a>　为诸聪慧说。</p>
  <p id="a6m">现在未来世，<a id="a-6n"></a>　能持斯法者，</p>
  <p id="a6o">则为能受持，<a id="a-6p"></a>　千佛之正法。</p>
  <p id="a6q">为诸众生故，<a id="a-6r"></a>　护持斯法门，</p>
  <p id="a6s">于后末世中，<a id="a-6t"></a>　而兴大饶益。</p>
  <p id="a6u">若能于末世，<a id="a-6v"></a>　护持斯法者，</p>
  <p id="a6w">彼不于一佛，<a id="a-6x"></a>　亲近而承事。</p>
  <p id="a6y">若能于末世，<a id="a-6z"></a>　护持斯法者，</p>
  <p id="a70">彼已多承事，<a id="a-71"></a>　善说斯法者。</p>
  <p id="a72">能于此法中，<a id="a-73"></a>　无有少疑惑，</p>
  <p id="a74">末世护持法，<a id="a-75"></a>　斯为聪慧者。</p>
  <p id="a76">被大无边甲，<a id="a-77"></a>　敌战为殊胜，</p>
  <p id="a78">而于末世中，<a id="a-79"></a>　乃能持此法。</p>
  <p id="a7A">彼于佛正法，<a id="a-7B"></a>　疑网悉已除，</p>
  <p id="a7C">闻法无所畏，<a id="a-7D"></a>　乃能持此法。</p>
  <p id="a7E">“是故，<a id="a-7F"></a>胜慧，<a id="a-7G"></a>若有善男子、<a id="a-7H"></a>善女人，<a id="a-7I"></a>勤求最胜大功德者，<a id="a-7J"></a>于末世中为深法故，<a id="a-7K"></a>应被甲胄，<a id="a-7L"></a>受持读诵，<a id="a-7M"></a>解说其义。</p>
  <p id="a7N">“复次，<a id="a-7O"></a>胜慧，<a id="a-7P"></a>我念往昔过无量劫，<a id="a-7Q"></a>复倍是数，<a id="a-7R"></a>有佛出世，<a id="a-7S"></a>号曰遍照如来、<a id="a-7T"></a>应供、<a id="a-7U"></a>正遍知、<a id="a-7V"></a>明行足、<a id="a-7W"></a>善逝、<a id="a-7X"></a>世间解、<a id="a-7Y"></a>无上士、<a id="a-7Z"></a>调御丈夫、<a id="a-7a"></a>天人师、<a id="a-7b"></a>佛世尊，<a id="a-7c"></a>劫名超胜，<a id="a-7d"></a>国名离垢。<a id="a-7e"></a>其地平正，<a id="a-7f"></a>广博严净，<a id="a-7g"></a>七宝所成。<a id="a-7h"></a>时彼大洲，<a id="a-7i"></a>广长延袤七万由旬。<a id="a-7j"></a>于中复有六万大城，<a id="a-7k"></a>一一大城纵广正等十六由旬，<a id="a-7l"></a>垣墙周匝，<a id="a-7m"></a>楼雉严饰，<a id="a-7n"></a>门刹殊胜，<a id="a-7o"></a>睹者欢悦，<a id="a-7p"></a>妙多罗树行列围绕，<a id="a-7q"></a>百千园苑而共庄严。<a id="a-7r"></a>诸园苑中，<a id="a-7s"></a>台座床敷处处严设，<a id="a-7t"></a>池沼渠流一一盈满，<a id="a-7u"></a>涯岸阶砌饰以众宝，<a id="a-7v"></a>周回平正出入安隐。<a id="a-7w"></a>于其岸边，<a id="a-7x"></a>沉水、<a id="a-7y"></a>栴檀、<a id="a-7z"></a>多摩罗等杂香之树扶疏布列。<a id="a-80"></a>彼一一城，<a id="a-81"></a>各有十千俱胝人民止住其中。<a id="a-82"></a>彼诸众生悉已成就十善业故，<a id="a-83"></a>一切皆受如是安乐。<a id="a-84"></a>时彼如来，<a id="a-85"></a>始从初劫超二百劫于中出现，<a id="a-86"></a>是故彼劫名曰超胜。<a id="a-87"></a>于彼劫中，<a id="a-88"></a>有五百如来次第出现。<a id="a-89"></a>一一刹土皆七宝成。<a id="a-8A"></a>其佛灭后，<a id="a-8B"></a>正法住世各十千岁。<a id="a-8C"></a>如是五百如来现化于世，<a id="a-8D"></a>多有声闻、<a id="a-8E"></a>菩萨法会。<a id="a-8F"></a>一一法会各有俱胝那由他数无量菩萨，<a id="a-8G"></a>趣一乘道获无生忍。</p>
  <p id="a8H">“时彼劫中有转轮王，<a id="a-8I"></a>名勇猛军，<a id="a-8J"></a>七宝成就，<a id="a-8K"></a>王四天下。<a id="a-8L"></a>于阎浮提有一大城，<a id="a-8M"></a>其城周回六十由旬。<a id="a-8N"></a>复有八万俱胝人民止住其中，<a id="a-8O"></a>安隐快乐，<a id="a-8P"></a>丰饶炽盛。<a id="a-8Q"></a>七重隍堑，<a id="a-8R"></a>七重行树，<a id="a-8S"></a>七重街道，<a id="a-8T"></a>七重表刹，<a id="a-8U"></a>七重铃网。<a id="a-8V"></a>一千园苑所共围绕庄严大城，<a id="a-8W"></a>一一园苑纵广正等二十由旬。<a id="a-8X"></a>其中各有七重垣墙，<a id="a-8Y"></a>七重罗网，<a id="a-8Z"></a>种种庄严，<a id="a-8a"></a>一一微妙众宝珍玩犹如诸天。<a id="a-8b"></a>各各复有一百池沼，<a id="a-8c"></a>毗琉璃宝以为堤岸，<a id="a-8d"></a>码碯杂玉以为阶砌，<a id="a-8e"></a>众华敷荣，<a id="a-8f"></a>宝树行列。<a id="a-8g"></a>于大城中，<a id="a-8h"></a>王之正殿量七由旬，<a id="a-8i"></a>黄金、<a id="a-8j"></a>青宝间错所成，<a id="a-8k"></a>周以宝竿饰以琉璃，<a id="a-8l"></a>摩尼珠网弥覆其上，<a id="a-8m"></a>诸多罗树晖映庄严。<a id="a-8n"></a>二十渊池围绕萦带，<a id="a-8o"></a>底布真金，<a id="a-8p"></a>覆以金网，<a id="a-8q"></a>杂琉璃宝以为津桥，<a id="a-8r"></a>纯妙黄金而为阶道。<a id="a-8s"></a>于其池中，<a id="a-8t"></a>优钵罗华、<a id="a-8u"></a>拘勿头华、<a id="a-8v"></a>芬陀利华敷荣遍满。</p>
  <p id="a8w">“彼转轮王，<a id="a-8x"></a>二千婇女，<a id="a-8y"></a>六万诸子，<a id="a-8z"></a>与其眷属于彼园中五欲娱乐，<a id="a-90"></a>窃作是念：<a id="a-91"></a>‘诸欲无常，<a id="a-92"></a>不久变坏。<a id="a-93"></a>我当决定志求佛法，<a id="a-94"></a>若闻法已如教修行，<a id="a-95"></a>令我长夜利益安乐。<a id="a-96"></a>’适思惟已，<a id="a-97"></a>忽然有天现虚空中，<a id="a-98"></a>告彼王言：<a id="a-99"></a>‘善哉丈夫！<a id="a-9A"></a>今有遍照如来出现于世，<a id="a-9B"></a>演说正法初中后善。<a id="a-9C"></a>王应速诣于彼佛所，<a id="a-9D"></a>当闻正法，<a id="a-9E"></a>令王长夜利益安乐，<a id="a-9F"></a>成就佛法，<a id="a-9G"></a>圆满佛法。<a id="a-9H"></a>’王闻天言踊跃欢喜，<a id="a-9I"></a>与其眷属侍从围绕，<a id="a-9J"></a>即往遍照如来之所，<a id="a-9K"></a>头面礼足而白佛言：<a id="a-9L"></a>‘世尊，<a id="a-9M"></a>以何等法，<a id="a-9N"></a>能摄诸法善巧方便，<a id="a-9O"></a>能令梵行速得圆满？<a id="a-9P"></a>我当修行！<a id="a-9Q"></a>’如是问已，<a id="a-9R"></a>时彼如来广为开示。<a id="a-9S"></a>王闻法已，<a id="a-9T"></a>与其眷属，<a id="a-9U"></a>悉舍安乐资生之具，<a id="a-9V"></a>恭敬供养遍照如来及诸大众满二万岁，<a id="a-9W"></a>于遍照如来法中出家修行正法。<a id="a-9X"></a>以闻法故，<a id="a-9Y"></a>于时获得受法善根、<a id="a-9Z"></a>持法善根、<a id="a-9a"></a>说法善根，<a id="a-9b"></a>有所闻法思惟不忘，<a id="a-9c"></a>无量功德精勤修习，<a id="a-9d"></a>乃发誓愿：<a id="a-9e"></a>‘愿持如来三时正法，<a id="a-9f"></a>为诸众生种种宣说。<a id="a-9g"></a>’作是愿已，<a id="a-9h"></a>于胜超劫诸如来所，<a id="a-9i"></a>一一亲近供养承事。<a id="a-9j"></a>彼诸如来现前正法、<a id="a-9k"></a>中时正法、<a id="a-9l"></a>后时正法悉能受持，<a id="a-9m"></a>教化成熟四万八千俱胝那由他众生趣于阿耨多罗三藐三菩提，<a id="a-9n"></a>方便调伏无量众生住于声闻、<a id="a-9o"></a>辟支佛乘。</p>
  <p id="a9p">“彼劫之中最后如来，<a id="a-9q"></a>号曰电光，<a id="a-9r"></a>勇猛军比丘，<a id="a-9s"></a>闻电光如来说法之时，<a id="a-9t"></a>获无生忍。<a id="a-9u"></a>电光如来即为授记：<a id="a-9v"></a>‘汝勇猛军，<a id="a-9w"></a>于未来世供养无量千佛世尊，<a id="a-9x"></a>受持如来三时正法，<a id="a-9y"></a>利益无量无数众生，<a id="a-9z"></a>安立百千俱胝那由他众生于阿耨多罗三藐三菩提，<a id="a-A0"></a>无量众生住声闻乘。<a id="a-A1"></a>如是乃过阿僧祇劫，<a id="a-A2"></a>证阿耨多罗三藐三菩提，<a id="a-A3"></a>号曰无边精进光明功德超胜王如来。<a id="a-A4"></a>其佛刹土，<a id="a-A5"></a>积集无量清净功德，<a id="a-A6"></a>安隐丰乐人民充满，<a id="a-A7"></a>多有声闻及菩萨众。<a id="a-A8"></a>其佛寿命至五小劫，<a id="a-A9"></a>灭后正法住一小劫，<a id="a-AA"></a>法教流布天人受持，<a id="a-AB"></a>舍利塔庙遍诸刹土。<a id="a-AC"></a>’</p>
  <p id="aAD">“是故，<a id="a-AE"></a>胜慧，<a id="a-AF"></a>诸菩萨摩诃萨于此清净甚深之法，<a id="a-AG"></a>应当尊重受持修习，<a id="a-AH"></a>以法严具庄严其身；<a id="a-AI"></a>法庄严故，<a id="a-AJ"></a>证得如来金刚所成大那罗延坚固之身。<a id="a-AK"></a>假使三千大千世界，<a id="a-AL"></a>一切众生尽其躯力，<a id="a-AM"></a>而欲破坏坚固之身，<a id="a-AN"></a>乃无有能摧伏之者。<a id="a-AO"></a>一切世间天、<a id="a-AP"></a>人、<a id="a-AQ"></a>阿修罗众中，<a id="a-AR"></a>演法光明，<a id="a-AS"></a>亦无有能敌论之者。<a id="a-AT"></a>若有众生，<a id="a-AU"></a>于此深法受持读诵，<a id="a-AV"></a>精勤修习，<a id="a-AW"></a>随其意乐生于清净大族姓家，<a id="a-AX"></a>乃至坐于菩提树下，<a id="a-AY"></a>名称具足！<a id="a-AZ"></a>世界殊妙，<a id="a-Aa"></a>不杂异道，<a id="a-Ab"></a>尚无梵志遮罗迦名，<a id="a-Ac"></a>况有恶见邪求之辈？<a id="a-Ad"></a>诸不善法亦尝未闻，<a id="a-Ae"></a>宁有习行不善根者？<a id="a-Af"></a>能以足指放大光明，<a id="a-Ag"></a>遍照无边一切世界，<a id="a-Ah"></a>一切众生遇斯光者，<a id="a-Ai"></a>皆得安乐，<a id="a-Aj"></a>当证阿耨多罗三藐三菩提。<a id="a-Ak"></a>是故，<a id="a-Al"></a>胜慧，<a id="a-Am"></a>若诸菩萨摩诃萨，<a id="a-An"></a>于我法中勤修行者，<a id="a-Ao"></a>当获如是殊胜功德。<a id="a-Ap"></a>我若具说，<a id="a-Aq"></a>不可穷尽。<a id="a-Ar"></a>”</p>
  <p id="aAs">尔时，<a id="a-At"></a>世尊告无边慧菩萨摩诃萨言：<a id="a-Au"></a>“无边慧，<a id="a-Av"></a>若有住斯菩萨道者，<a id="a-Aw"></a>勤修如是清净深法，<a id="a-Ax"></a>与空相应、<a id="a-Ay"></a>寂静相应，<a id="a-Az"></a>得法光明。<a id="a-B0"></a>以法光明见一切法自性无异，<a id="a-B1"></a>性无异故所见清净，<a id="a-B2"></a>见清净故则无法见，<a id="a-B3"></a>亦无有法，<a id="a-B4"></a>离自性见，<a id="a-B5"></a>法见清净，<a id="a-B6"></a>亦无清净、<a id="a-B7"></a>无清净者、<a id="a-B8"></a>无清净时，<a id="a-B9"></a>能得清净智之境界，<a id="a-BA"></a>见诸法界非界非非界，<a id="a-BB"></a>界见清净，<a id="a-BC"></a>远离诸界种种性想。<a id="a-BD"></a>离性想故，<a id="a-BE"></a>于界理趣秘密言辞而能觉了，<a id="a-BF"></a>亦能遍知诸法非界。<a id="a-BG"></a>以见法界无差别故，<a id="a-BH"></a>不可坏故，<a id="a-BI"></a>不变异故，<a id="a-BJ"></a>便获一切法界理趣善巧方便。<a id="a-BK"></a>以善方便遍能了知法界理趣，<a id="a-BL"></a>以等持力于诸法界差别理趣随顺能入。<a id="a-BM"></a>住此行时，<a id="a-BN"></a>以一切法善巧方便，<a id="a-BO"></a>于一切法无住无著；<a id="a-BP"></a>无所著故能于一切法界理趣，<a id="a-BQ"></a>随其所应种种开示；<a id="a-BR"></a>等持力故复能出生静虑解脱等持等至，<a id="a-BS"></a>游戏神通，<a id="a-BT"></a>变一为多、<a id="a-BU"></a>变多为一，<a id="a-BV"></a>山石墙壁、<a id="a-BW"></a>飞行自在而无挂碍；<a id="a-BX"></a>善巧能知四界和合不住于界，<a id="a-BY"></a>知一切界与空界合，<a id="a-BZ"></a>于虚空界无著无系；<a id="a-Ba"></a>以界和合善巧智故，<a id="a-Bb"></a>于一切界方便修习；<a id="a-Bc"></a>以修习故决了水界，<a id="a-Bd"></a>能于水界或令起烟，<a id="a-Be"></a>或令发焰，<a id="a-Bf"></a>或复于中烟焰俱炽，<a id="a-Bg"></a>乃至无量种种变现，<a id="a-Bh"></a>为诸众生作大饶益。<a id="a-Bi"></a>以能安住法界理趣善巧方便而无所动，<a id="a-Bj"></a>随其意乐，<a id="a-Bk"></a>随何佛刹，<a id="a-Bl"></a>能于诸有转胎藏形受化生身，<a id="a-Bm"></a>常见十方一切世界诸佛如来，<a id="a-Bn"></a>彼诸如来如是名号、<a id="a-Bo"></a>如是族姓、<a id="a-Bp"></a>如是众会、<a id="a-Bq"></a>如是说法，<a id="a-Br"></a>悉分别知。<a id="a-Bs"></a>”</p>
  <p id="aBt">尔时，<a id="a-Bu"></a>众中复有菩萨摩诃萨，<a id="a-Bv"></a>名无边胜，<a id="a-Bw"></a>前白佛言：<a id="a-Bx"></a>“世尊，<a id="a-By"></a>诸菩萨摩诃萨住何等法，<a id="a-Bz"></a>如佛所说，<a id="a-C0"></a>能得如是最胜功德？<a id="a-C1"></a>”</p>
  <p id="aC2">尔时，<a id="a-C3"></a>世尊告无边胜菩萨摩诃萨言：<a id="a-C4"></a>“无边胜，<a id="a-C5"></a>诸菩萨摩诃萨，<a id="a-C6"></a>于一切法无所住者，<a id="a-C7"></a>如我所说，<a id="a-C8"></a>能得如是最胜功德。<a id="a-C9"></a>无边胜，<a id="a-CA"></a>诸菩萨摩诃萨，<a id="a-CB"></a>若住于色、<a id="a-CC"></a>受、<a id="a-CD"></a>想、<a id="a-CE"></a>行、<a id="a-CF"></a>识，<a id="a-CG"></a>若住地界、<a id="a-CH"></a>水界、<a id="a-CI"></a>火界、<a id="a-CJ"></a>风界、<a id="a-CK"></a>空界，<a id="a-CL"></a>若住欲界、<a id="a-CM"></a>色界、<a id="a-CN"></a>无色界，<a id="a-CO"></a>我于此经，<a id="a-CP"></a>则不说有斯诸功德。<a id="a-CQ"></a>然诸菩萨摩诃萨，<a id="a-CR"></a>于一切法而无所住，<a id="a-CS"></a>不入不出，<a id="a-CT"></a>故我说彼当得无边大功德海。<a id="a-CU"></a>何以故？<a id="a-CV"></a>诸菩萨摩诃萨，<a id="a-CW"></a>无有少法可得可住，<a id="a-CX"></a>亦无少法若入若出，<a id="a-CY"></a>善能安住诸法理趣而无所动。<a id="a-CZ"></a>何以故？<a id="a-Ca"></a>诸菩萨摩诃萨无住无动，<a id="a-Cb"></a>以无动故无高无下；<a id="a-Cc"></a>无高下故，<a id="a-Cd"></a>远离于高，<a id="a-Ce"></a>不住于下；<a id="a-Cf"></a>以不住故名善处住；<a id="a-Cg"></a>善处住者于无处住；<a id="a-Ch"></a>无处住者不住于处。<a id="a-Ci"></a>诸菩萨摩诃萨，<a id="a-Cj"></a>不于少法若有安立、<a id="a-Ck"></a>若有积集，<a id="a-Cl"></a>无处无住，<a id="a-Cm"></a>无起无作。<a id="a-Cn"></a>何以故？<a id="a-Co"></a>处不可得。<a id="a-Cp"></a>以无处故则无分别，<a id="a-Cq"></a>无分别故不动处住如法界住，<a id="a-Cr"></a>无有处住则无有住，<a id="a-Cs"></a>于处无处无所执著，<a id="a-Ct"></a>名为善住。<a id="a-Cu"></a>无边胜，<a id="a-Cv"></a>诸菩萨摩诃萨，<a id="a-Cw"></a>于法理趣而安住者，<a id="a-Cx"></a>如是安立住于无住。<a id="a-Cy"></a>无住处住，<a id="a-Cz"></a>见一切法无有分别；<a id="a-D0"></a>住于如是无分别行，<a id="a-D1"></a>以如是行，<a id="a-D2"></a>见一切法而无所动，<a id="a-D3"></a>则与如理而住相应，<a id="a-D4"></a>则与如理不动相应，<a id="a-D5"></a>则与如理不取相应。<a id="a-D6"></a>”</p>
  <p id="aD7">尔时，<a id="a-D8"></a>世尊而说偈言：</p>
  <p id="aD9">“菩萨正忆念，<a id="a-DA"></a>　于义善思惟，</p>
  <p id="aDB">不住诸法中，<a id="a-DC"></a>　说名为智者。</p>
  <p id="aDD">未曾有少法，<a id="a-DE"></a>　可为安立者，</p>
  <p id="aDF">以无安立故，<a id="a-DG"></a>　无畏而发趣。</p>
  <p id="aDH">不立于诸色，<a id="a-DI"></a>　亦不立诸受，</p>
  <p id="aDJ">诸想及诸行，<a id="a-DK"></a>　识等亦如是。</p>
  <p id="aDL">不住于诸蕴，<a id="a-DM"></a>　诸界及诸处，</p>
  <p id="aDN">若处若非处，<a id="a-DO"></a>　亦常无所住。</p>
  <p id="aDP">不住于地界，<a id="a-DQ"></a>　亦不住水界，</p>
  <p id="aDR">火界及风界，<a id="a-DS"></a>　亦常无所住。</p>
  <p id="aDT">不住于欲界，<a id="a-DU"></a>　色界无色界，</p>
  <p id="aDV">得无安立故，<a id="a-DW"></a>　不住于三界。</p>
  <p id="aDX">及以虚空界，<a id="a-DY"></a>　于彼无所住，</p>
  <p id="aDZ">以无有所住，<a id="a-Da"></a>　平等而发趣。</p>
  <p id="aDb">故无有少法，<a id="a-Dc"></a>　于中而可住，</p>
  <p id="aDd">若得无所住，<a id="a-De"></a>　斯为妙智者。</p>
  <p id="aDf">妙智无所住，<a id="a-Dg"></a>　无住为菩萨，</p>
  <p id="aDh">能得如是住，<a id="a-Di"></a>　则住法界中。</p>
  <p id="aDj">无住相应故，<a id="a-Dk"></a>　彼常能善住，</p>
  <p id="aDl">无住无依止，<a id="a-Dm"></a>　于法得安住。</p>
  <p id="aDn">若得不依止，<a id="a-Do"></a>　则常无所动，</p>
  <p id="aDp">不入亦不出，<a id="a-Dq"></a>　平等善安住，</p>
  <p id="aDr">于法如是住，<a id="a-Ds"></a>　斯为勇猛者。</p>
  <p id="aDt">一切法无高，<a id="a-Du"></a>　一切法无下，</p>
  <p id="aDv">如是无所动，<a id="a-Dw"></a>　法界善安住。</p>
  <p id="aDx">安住不动故，<a id="a-Dy"></a>　便得无上住，</p>
  <p id="aDz">不住住相应，<a id="a-E0"></a>　斯为勇猛者。</p>
  <p id="aE1">不住于住处，<a id="a-E2"></a>　于处无所动，</p>
  <p id="aE3">成就无住处，<a id="a-E4"></a>　而得善安住。</p>
  <p id="aE5">若处若非处，<a id="a-E6"></a>　一切无所动，</p>
  <p id="aE7">住于不动处，<a id="a-E8"></a>　乃名为不动。</p>
  <p id="aE9">若住不动处，<a id="a-EA"></a>　一切无所住，</p>
  <p id="aEB">不念处非处，<a id="a-EC"></a>　常住无分别。</p>
  <p id="aED">不住于处故，<a id="a-EE"></a>　则无有所动，</p>
  <p id="aEF">于处无所动，<a id="a-EG"></a>　一切得无住。</p>
  <p id="aEH">若得不住处，<a id="a-EI"></a>　处非处不动，</p>
  <p id="aEJ">若于处不动，<a id="a-EK"></a>　乃善住于处。</p>
  <p id="aEL">善住处安住，<a id="a-EM"></a>　则住无所住，</p>
  <p id="aEN">能见一切法，<a id="a-EO"></a>　住法相应住。</p>
  <p id="aEP">如是见诸法，<a id="a-EQ"></a>　种种无所住，</p>
  <p id="aER">无住无安住，<a id="a-ES"></a>　善巧于法住。</p>
  <p id="aET">常住于诸法，<a id="a-EU"></a>　而无有分别，</p>
  <p id="aEV">离诸分别故，<a id="a-EW"></a>　斯为不动者。</p>
  <p id="aEX">若能住不动，<a id="a-EY"></a>　于行无分别，</p>
  <p id="aEZ">远离处非处，<a id="a-Ea"></a>　斯为观察者。</p>
  <p id="aEb">若能观不动，<a id="a-Ec"></a>　一切无所动，</p>
  <p id="aEd">诸法常平等，<a id="a-Ee"></a>　如是而发趣。</p>
  <p id="aEf">如理住相应，<a id="a-Eg"></a>　如理而不动，</p>
  <p id="aEh">得无动处者，<a id="a-Ei"></a>　常住于无处。<a id="a-Ej"></a>”</p>
  <p id="aEk">尔时，<a id="a-El"></a>无边胜菩萨摩诃萨，<a id="a-Em"></a>复白佛言：<a id="a-En"></a>“希有世尊！<a id="a-Eo"></a>乃能安立诸菩萨摩诃萨，<a id="a-Ep"></a>于法理趣，<a id="a-Eq"></a>无有系缚，<a id="a-Er"></a>无有解脱。<a id="a-Es"></a>世尊，<a id="a-Et"></a>诸菩萨摩诃萨，<a id="a-Eu"></a>于法理趣善巧安立，<a id="a-Ev"></a>不与少法若相应若不相应、<a id="a-Ew"></a>若和合若不和合、<a id="a-Ex"></a>若摄取若不摄取、<a id="a-Ey"></a>若有所归若无所归、<a id="a-Ez"></a>若贪离贪、<a id="a-F0"></a>若嗔离嗔。<a id="a-F1"></a>世尊，<a id="a-F2"></a>诸菩萨摩诃萨，<a id="a-F3"></a>于一切法理趣之中善巧安立。<a id="a-F4"></a>设有众生供养恭敬，<a id="a-F5"></a>不生贪爱；<a id="a-F6"></a>毁辱逼恼，<a id="a-F7"></a>不生瞋恚。<a id="a-F8"></a>无种种想，<a id="a-F9"></a>离一切法，<a id="a-FA"></a>不见少法能与少法若相应若不相应，<a id="a-FB"></a>超过相应不相应故，<a id="a-FC"></a>远离相应不相应想，<a id="a-FD"></a>了知相应不相应想，<a id="a-FE"></a>超过了知，<a id="a-FF"></a>不于少法若进若退、<a id="a-FG"></a>若有所趣若无所趣而作相应。<a id="a-FH"></a>于一切法理趣之中，<a id="a-FI"></a>而无妄念，<a id="a-FJ"></a>亦无所取，<a id="a-FK"></a>以善方便不坏法性。<a id="a-FL"></a>世尊，<a id="a-FM"></a>诸菩萨摩诃萨，<a id="a-FN"></a>于一切法如是住时，<a id="a-FO"></a>能以善巧宣说一切法界理趣，<a id="a-FP"></a>一切佛法速得圆满。<a id="a-FQ"></a>”</p>
  <p id="aFR">尔时，<a id="a-FS"></a>世尊告无边慧菩萨摩诃萨言：<a id="a-FT"></a>“无边慧，<a id="a-FU"></a>诸菩萨摩诃萨，<a id="a-FV"></a>于佛法中，<a id="a-FW"></a>无所安立，<a id="a-FX"></a>无所住时，<a id="a-FY"></a>则见佛法；<a id="a-FZ"></a>无有安立，<a id="a-Fa"></a>无有所住，<a id="a-Fb"></a>亦无胜住，<a id="a-Fc"></a>亦无遍住，<a id="a-Fd"></a>见佛法住。<a id="a-Fe"></a>不倾动故，<a id="a-Ff"></a>不流转故，<a id="a-Fg"></a>不变异故，<a id="a-Fh"></a>一切法界相应而住，<a id="a-Fi"></a>乃名一切法界理趣善巧安立。</p>
  <p id="aFj">“无边慧，<a id="a-Fk"></a>诸菩萨摩诃萨于佛法中，<a id="a-Fl"></a>无住无不住，<a id="a-Fm"></a>无胜住无遍住，<a id="a-Fn"></a>无处住无非处住，<a id="a-Fo"></a>亦无所动，<a id="a-Fp"></a>亦无分别，<a id="a-Fq"></a>无胜分别，<a id="a-Fr"></a>无遍分别，<a id="a-Fs"></a>乃名一切法界理趣善巧安立。</p>
  <p id="aFt">“无边慧，<a id="a-Fu"></a>诸菩萨摩诃萨不见少法能与少法而为安立，<a id="a-Fv"></a>亦不见有一切法处为胜安立，<a id="a-Fw"></a>亦无分别，<a id="a-Fx"></a>无胜分别，<a id="a-Fy"></a>无遍分别，<a id="a-Fz"></a>乃名一切法界理趣善巧安立。</p>
  <p id="aG0">“无边慧，<a id="a-G1"></a>诸菩萨摩诃萨，<a id="a-G2"></a>不见少法若住若去，<a id="a-G3"></a>亦无分别，<a id="a-G4"></a>无胜分别，<a id="a-G5"></a>无遍分别；<a id="a-G6"></a>见一切法如净虚空，<a id="a-G7"></a>光明显照远离烦恼；<a id="a-G8"></a>于一切法光明照故，<a id="a-G9"></a>乃名一切法界理趣，<a id="a-GA"></a>得善方便不以安立而观法界。<a id="a-GB"></a>何以故？<a id="a-GC"></a>不于法界少安立故。<a id="a-GD"></a>譬如虚空及以风界，<a id="a-GE"></a>无有处所，<a id="a-GF"></a>亦无可见，<a id="a-GG"></a>无安立处，<a id="a-GH"></a>无依止处，<a id="a-GI"></a>无可示现；<a id="a-GJ"></a>法界亦尔，<a id="a-GK"></a>无可入处，<a id="a-GL"></a>无可见处，<a id="a-GM"></a>无安立处，<a id="a-GN"></a>无依止处，<a id="a-GO"></a>亦无了知，<a id="a-GP"></a>亦无示现。<a id="a-GQ"></a>诸菩萨摩诃萨无示现故，<a id="a-GR"></a>与如如界相应而住。</p>
  <p id="aGS">“无边慧，<a id="a-GT"></a>一切法界，<a id="a-GU"></a>无生无命，<a id="a-GV"></a>无老无死，<a id="a-GW"></a>无升无沉，<a id="a-GX"></a>无示现界，<a id="a-GY"></a>是为法界。<a id="a-GZ"></a>无变异界，<a id="a-Ga"></a>是为法界。<a id="a-Gb"></a>而法界者，<a id="a-Gc"></a>遍一切处。<a id="a-Gd"></a>无边慧，<a id="a-Ge"></a>法界无去亦无去处，<a id="a-Gf"></a>无去处故乃名法界相应而住。<a id="a-Gg"></a>如如法界，<a id="a-Gh"></a>于中无处亦无非处。<a id="a-Gi"></a>何以故？<a id="a-Gj"></a>如如法界，<a id="a-Gk"></a>如如自性无所有故。</p>
  <p id="aGl">“无边慧，<a id="a-Gm"></a>诸菩萨摩诃萨闻我此说，<a id="a-Gn"></a>则于一切法界理趣，<a id="a-Go"></a>便获无边大法光明，<a id="a-Gp"></a>以法光明得无生忍，<a id="a-Gq"></a>速能圆满如来十力、<a id="a-Gr"></a>十八不共一切佛法，<a id="a-Gs"></a>为欲成熟一切众生广大善根胜资粮故，<a id="a-Gt"></a>如来种性无断绝故，<a id="a-Gu"></a>速诣道场转于法轮，<a id="a-Gv"></a>蔽诸魔宫，<a id="a-Gw"></a>摧伏异论，<a id="a-Gx"></a>作善丈夫，<a id="a-Gy"></a>大师子吼，<a id="a-Gz"></a>为诸众生演说妙法，<a id="a-H0"></a>随其乐欲，<a id="a-H1"></a>随其志愿，<a id="a-H2"></a>随其发趣正解脱故，<a id="a-H3"></a>皆令趣于阿耨多罗三藐三菩提。<a id="a-H4"></a>”</p>
  <p id="aH5">尔时，<a id="a-H6"></a>世尊而说偈言：</p>
  <p id="aH7">“一切菩萨，<a id="a-H8"></a>　不住诸法，<a id="a-H9"></a>　于佛法中，<a id="a-HA"></a>　无所安立。</p>
  <p id="aHB">一切菩萨，<a id="a-HC"></a>　无安立故，<a id="a-HD"></a>　于佛法中，<a id="a-HE"></a>　无畏发趣。</p>
  <p id="aHF">一切菩萨，<a id="a-HG"></a>　见诸佛法，<a id="a-HH"></a>　无住无处，<a id="a-HI"></a>　妙善安立。</p>
  <p id="aHJ">一切菩萨，<a id="a-HK"></a>　不住于处，<a id="a-HL"></a>　能见诸法，<a id="a-HM"></a>　无住无退。</p>
  <p id="aHN">一切菩萨，<a id="a-HO"></a>　见法无住，<a id="a-HP"></a>　不动佛法，<a id="a-HQ"></a>　不求佛法。</p>
  <p id="aHR">一切菩萨，<a id="a-HS"></a>　见法不异，<a id="a-HT"></a>　不动佛法，<a id="a-HU"></a>　亦不推寻。</p>
  <p id="aHV">一切菩萨，<a id="a-HW"></a>　见法如是，<a id="a-HX"></a>　于法善巧，<a id="a-HY"></a>　方便而住。</p>
  <p id="aHZ">一切菩萨，<a id="a-Ha"></a>　见常平等，<a id="a-Hb"></a>　不住佛法，<a id="a-Hc"></a>　亦非不住；</p>
  <p id="aHd">常无住处，<a id="a-He"></a>　亦非无处；<a id="a-Hf"></a> 常不分别，<a id="a-Hg"></a>　非不分别；</p>
  <p id="aHh">种种分别，<a id="a-Hi"></a>　常无所有。</p>
  <p id="aHj">一切菩萨，<a id="a-Hk"></a>　无住相应，<a id="a-Hl"></a>　于诸时处，<a id="a-Hm"></a>　而无所动。</p>
  <p id="aHn">一切菩萨，<a id="a-Ho"></a>　于法理趣，<a id="a-Hp"></a>　平等住时，<a id="a-Hq"></a>　名为善住。</p>
  <p id="aHr">一切菩萨，<a id="a-Hs"></a>　于法理趣，<a id="a-Ht"></a>　不见少法，<a id="a-Hu"></a>　可平等住。</p>
  <p id="aHv">一切菩萨，<a id="a-Hw"></a>　能见诸法，<a id="a-Hx"></a>　无有处所，<a id="a-Hy"></a>　亦不离处，</p>
  <p id="aHz">得无所动，<a id="a-I0"></a>　亦无亲近。</p>
  <p id="aI1">一切菩萨，<a id="a-I2"></a>　于一切法，<a id="a-I3"></a>　理趣善巧，<a id="a-I4"></a>　方便安住，</p>
  <p id="aI5">住无所住，<a id="a-I6"></a>　名为菩萨。</p>
  <p id="aI7">一切菩萨，<a id="a-I8"></a>　不于少法，<a id="a-I9"></a>　若去若来，<a id="a-IA"></a>　分别而住，</p>
  <p id="aIB">尔时乃住，<a id="a-IC"></a>　诸法理趣。</p>
  <p id="aID">一切菩萨，<a id="a-IE"></a>　于法理趣，<a id="a-IF"></a>　种种安住，<a id="a-IG"></a>　能起无边，</p>
  <p id="aIH">大法光明；<a id="a-II"></a> 以法光明，<a id="a-IJ"></a>　住平等见，<a id="a-IK"></a>　见一切法，</p>
  <p id="aIL">及法理趣，<a id="a-IM"></a>　如净虚空，<a id="a-IN"></a>　如影如像，<a id="a-IO"></a>　平等无垢。</p>
  <p id="aIP">一切菩萨，<a id="a-IQ"></a>　于见了知，<a id="a-IR"></a>　亦无了知，<a id="a-IS"></a>　远离自性。</p>
  <p id="aIT">一切菩萨，<a id="a-IU"></a>　如是观察，<a id="a-IV"></a>　于一切法，<a id="a-IW"></a>　理趣而住；</p>
  <p id="aIX">能于法界，<a id="a-IY"></a>　坚固勤修，<a id="a-IZ"></a>　说名法界，<a id="a-Ia"></a>　理趣方便。</p>
  <p id="aIb">一切菩萨，<a id="a-Ic"></a>　不住法界，<a id="a-Id"></a>　观诸法界，<a id="a-Ie"></a>　毕竟非有。</p>
  <p id="aIf">一切菩萨，<a id="a-Ig"></a>　决了法界，<a id="a-Ih"></a>　见一切法，<a id="a-Ii"></a>　如虚空风，</p>
  <p id="aIj">无有安立，<a id="a-Ik"></a>　遍一切处；<a id="a-Il"></a> 法界亦尔，<a id="a-Im"></a>　遍一切处。</p>
  <p id="aIn">法界难思，<a id="a-Io"></a>　无可示现，<a id="a-Ip"></a>　于诸智者，<a id="a-Iq"></a>　不作亲近。</p>
  <p id="aIr">无示现界，<a id="a-Is"></a>　乃为法界。<a id="a-It"></a> 无有住处，<a id="a-Iu"></a>　名为住者。</p>
  <p id="aIv">法界无生，<a id="a-Iw"></a>　无命无老，<a id="a-Ix"></a>　无死无沉，<a id="a-Iy"></a>　亦无出离。</p>
  <p id="aIz">法界难思，<a id="a-J0"></a>　无来无去。<a id="a-J1"></a> 法界非蕴，<a id="a-J2"></a>　非界非处，</p>
  <p id="aJ3">亦不离处，<a id="a-J4"></a>　而无所动。<a id="a-J5"></a> 法界如如，<a id="a-J6"></a>　自性非有。</p>
  <p id="aJ7">一切菩萨，<a id="a-J8"></a>　如是了知，<a id="a-J9"></a>　法界难思，<a id="a-JA"></a>　得法光明。</p>
  <p id="aJB">由是发趣，<a id="a-JC"></a>　往诣道场，<a id="a-JD"></a>　而于佛法，<a id="a-JE"></a>　无有疑惑。</p>
  <p id="aJF">不为所动，<a id="a-JG"></a>　以法光明，<a id="a-JH"></a>　令诸众生，<a id="a-JI"></a>　获大安乐。<a id="a-JJ"></a>”</p>
  <p id="aJK">“无边慧，<a id="a-JL"></a>诸菩萨摩诃萨，<a id="a-JM"></a>能于如是甚深之法，<a id="a-JN"></a>勤修行者，<a id="a-JO"></a>乃得如是大法光明；<a id="a-JP"></a>以此智慧，<a id="a-JQ"></a>而发趣于阿耨多罗三藐三菩提。</p>
 </body>
</html>