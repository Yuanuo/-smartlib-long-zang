<!doctype html>
<html id="z3IBTHqDN" data-ver="1632">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百五</h1>
  <h2 id="a2">隋三藏达摩笈多译</h2>
  <h2 id="a3">善住意天子会第三十六之四破二乘相品第七之二</h2>
  <p id="a4">尔时，<a id="a-5"></a>善住意天子赞文殊师利言：<a id="a-6"></a>“善哉！<a id="a-7"></a>善哉！<a id="a-8"></a>大士，<a id="a-9"></a>仁今真是聪辩利智，<a id="a-A"></a>快说如斯甚深空忍！<a id="a-B"></a>”</p>
  <p id="aC">文殊师利言：<a id="a-D"></a>“天子，<a id="a-E"></a>我非如是聪辩利智。<a id="a-F"></a>夫利智者，<a id="a-G"></a>则是一切婴儿凡夫。<a id="a-H"></a>何以故？<a id="a-I"></a>天子，<a id="a-J"></a>一切凡夫是名利智。<a id="a-K"></a>何等利智？<a id="a-L"></a>所谓地狱利智、<a id="a-M"></a>畜生利智、<a id="a-N"></a>饿鬼利智、<a id="a-O"></a>阎摩利智，<a id="a-P"></a>乃至三界一切利智，<a id="a-Q"></a>如是取著相应得言利智。<a id="a-R"></a>所以者何？<a id="a-S"></a>不知生死烦恼先际故。<a id="a-T"></a>天子，<a id="a-U"></a>是故彼诸凡夫，<a id="a-V"></a>著贪欲利，<a id="a-W"></a>著瞋恚利，<a id="a-X"></a>著愚痴利，<a id="a-Y"></a>乃至与彼诸见名色取著相应故言利智，<a id="a-Z"></a>非谓诸佛世尊及声闻、<a id="a-a"></a>缘觉得忍菩萨有斯利智，<a id="a-b"></a>是乃名为一切凡夫取相利智也。<a id="a-c"></a>”</p>
  <p id="ad">于是，<a id="a-e"></a>善住意天子复问文殊师利言：<a id="a-f"></a>“大士，<a id="a-g"></a>仁今所说欲显智耶？<a id="a-h"></a>”</p>
  <p id="ai">文殊师利言：<a id="a-j"></a>“不也。<a id="a-k"></a>”</p>
  <p id="al">善住意言：<a id="a-m"></a>“欲随行耶？<a id="a-n"></a>”</p>
  <p id="ao">文殊师利言：<a id="a-p"></a>“不也。<a id="a-q"></a>”</p>
  <p id="ar">善住意言：<a id="a-s"></a>“欲随句耶？<a id="a-t"></a>”</p>
  <p id="au">文殊师利言：<a id="a-v"></a>“如是，<a id="a-w"></a>如是，<a id="a-x"></a>天子，<a id="a-y"></a>我由字句。<a id="a-z"></a>”</p>
  <p id="a10">善住意言：<a id="a-11"></a>“大士，<a id="a-12"></a>仁今何故如斯说耶？<a id="a-13"></a>”</p>
  <p id="a14">文殊师利言：<a id="a-15"></a>“天子，<a id="a-16"></a>若诸菩萨，<a id="a-17"></a>于一字一句初不移动；<a id="a-18"></a>然彼字句义门处所，<a id="a-19"></a>近远浅深皆如实知，<a id="a-1A"></a>谓知空处、<a id="a-1B"></a>知无相处、<a id="a-1C"></a>知无愿处、<a id="a-1D"></a>知远离处、<a id="a-1E"></a>知无所有处、<a id="a-1F"></a>知无生处、<a id="a-1G"></a>知如如处，<a id="a-1H"></a>而于其间无受无作、<a id="a-1I"></a>无解无知，<a id="a-1J"></a>是故得言唯字句耳！<a id="a-1K"></a>”</p>
  <p id="a1L">尔时，<a id="a-1M"></a>世尊赞文殊师利言：<a id="a-1N"></a>“善哉！<a id="a-1O"></a>善哉！<a id="a-1P"></a>文殊师利，<a id="a-1Q"></a>汝今已得陀罗尼故，<a id="a-1R"></a>乃能如是分别说也。<a id="a-1S"></a>”</p>
  <p id="a1T">文殊师利白佛言：<a id="a-1U"></a>“世尊，<a id="a-1V"></a>我实不得彼陀罗尼。<a id="a-1W"></a>何以故？<a id="a-1X"></a>世尊，<a id="a-1Y"></a>若有得是陀罗尼者，<a id="a-1Z"></a>斯则名为愚痴凡夫，<a id="a-1a"></a>非佛世尊及诸菩萨得陀罗尼。<a id="a-1b"></a>所以者何？<a id="a-1c"></a>世尊，<a id="a-1d"></a>彼诸凡夫痴众生等，<a id="a-1e"></a>有取著故得陀罗尼。<a id="a-1f"></a>取著何等？<a id="a-1g"></a>所谓取著我故得陀罗尼，<a id="a-1h"></a>取著人故得陀罗尼，<a id="a-1i"></a>取著寿命故得陀罗尼，<a id="a-1j"></a>取著丈夫故得陀罗尼，<a id="a-1k"></a>取著断灭故得陀罗尼，<a id="a-1l"></a>取著常恒故得陀罗尼，<a id="a-1m"></a>取著贪欲故得陀罗尼，<a id="a-1n"></a>取著瞋恚故得陀罗尼，<a id="a-1o"></a>取著愚痴故得陀罗尼，<a id="a-1p"></a>取著无明故得陀罗尼，<a id="a-1q"></a>取著有爱故得陀罗尼，<a id="a-1r"></a>取著身见故得陀罗尼，<a id="a-1s"></a>取著五阴故得陀罗尼，<a id="a-1t"></a>取著十二入故得陀罗尼，<a id="a-1u"></a>取著十八界故得陀罗尼，<a id="a-1v"></a>取著忆念故得陀罗尼，<a id="a-1w"></a>取著分别故得陀罗尼，<a id="a-1x"></a>取著六十二见故得陀罗尼，<a id="a-1y"></a>如是乃至取著一切诸行故得陀罗尼，<a id="a-1z"></a>是故凡夫得陀罗尼。<a id="a-20"></a>所以者何？<a id="a-21"></a>若法为彼愚痴取著，<a id="a-22"></a>是则凡夫所得，<a id="a-23"></a>非谓佛得，<a id="a-24"></a>非声闻得，<a id="a-25"></a>非辟支佛得，<a id="a-26"></a>非菩萨得。<a id="a-27"></a>以是义故，<a id="a-28"></a>唯彼凡夫得陀罗尼。<a id="a-29"></a>何以故？<a id="a-2A"></a>彼诸凡夫，<a id="a-2B"></a>以愚痴故言有取得，<a id="a-2C"></a>非佛世尊及菩萨等。<a id="a-2D"></a>”</p>
  <p id="a2E">尔时，<a id="a-2F"></a>善住意天子复白文殊师利言：<a id="a-2G"></a>“大士，<a id="a-2H"></a>仁若不得陀罗尼者，<a id="a-2I"></a>将无堕彼顽钝位乎？<a id="a-2J"></a>”</p>
  <p id="a2K">文殊师利言：<a id="a-2L"></a>“如是，<a id="a-2M"></a>天子，<a id="a-2N"></a>我真顽钝。<a id="a-2O"></a>何以故？<a id="a-2P"></a>夫顽钝者，<a id="a-2Q"></a>谓无所知，<a id="a-2R"></a>我所行处不可知故。<a id="a-2S"></a>是故一切诸佛世尊及诸声闻、<a id="a-2T"></a>缘觉、<a id="a-2U"></a>菩萨，<a id="a-2V"></a>皆堕顽钝，<a id="a-2W"></a>非诸凡夫。<a id="a-2X"></a>所以者何？<a id="a-2Y"></a>一切凡夫在于数中，<a id="a-2Z"></a>诸余智人尽入顽钝。<a id="a-2a"></a>如须陀洹障碍行故，<a id="a-2b"></a>贪欲心行尚堕数中，<a id="a-2c"></a>何况愚痴诸凡夫等而非数也？<a id="a-2d"></a>天子，<a id="a-2e"></a>是故得言我为顽钝，<a id="a-2f"></a>我实不得彼陀罗尼。<a id="a-2g"></a>何以故？<a id="a-2h"></a>乃至一法我无所得故。<a id="a-2i"></a>”</p>
  <p id="a2j">说是法时，<a id="a-2k"></a>彼大众中有五百比丘，<a id="a-2l"></a>闻此法门不能信受，<a id="a-2m"></a>生大恐怖，<a id="a-2n"></a>起诽谤心，<a id="a-2o"></a>发恶心已弃舍而去，<a id="a-2p"></a>即自见身堕大地狱。</p>
  <p id="a2q">尔时，<a id="a-2r"></a>尊者舍利弗白文殊师利言：<a id="a-2s"></a>“大士，<a id="a-2t"></a>仁今且住，<a id="a-2u"></a>勿说如此甚深经典！<a id="a-2v"></a>所以者何？<a id="a-2w"></a>今此会中五百比丘闻此法门，<a id="a-2x"></a>不能信受，<a id="a-2y"></a>生大怖畏，<a id="a-2z"></a>起诽谤心，<a id="a-30"></a>即自见身已处地狱。<a id="a-31"></a>”</p>
  <p id="a32">文殊师利语舍利弗言：<a id="a-33"></a>“舍利弗，<a id="a-34"></a>汝今不当妄起分别。<a id="a-35"></a>何以故？<a id="a-36"></a>乃至无有一法堕地狱者。<a id="a-37"></a>所以者何？<a id="a-38"></a>一切诸法无所生故。<a id="a-39"></a>汝今云何忽发斯言，<a id="a-3A"></a>令我休止勿宣是法？<a id="a-3B"></a>舍利弗，<a id="a-3C"></a>若善男子、<a id="a-3D"></a>善女人，<a id="a-3E"></a>依止我见、<a id="a-3F"></a>依止人见、<a id="a-3G"></a>依众生见、<a id="a-3H"></a>依寿者见，<a id="a-3I"></a>依诸见已，<a id="a-3J"></a>虽复供养恒沙如来应供正遍觉及比丘僧，<a id="a-3K"></a>一切众具随须奉给，<a id="a-3L"></a>如是供养尽其形寿无有休废。<a id="a-3M"></a>若复有人闻我所说甚深法门，<a id="a-3N"></a>一切世间所不能信，<a id="a-3O"></a>谓空、<a id="a-3P"></a>无相、<a id="a-3Q"></a>无愿、<a id="a-3R"></a>无作，<a id="a-3S"></a>宽大寂静，<a id="a-3T"></a>无生无灭，<a id="a-3U"></a>无我、<a id="a-3V"></a>无人、<a id="a-3W"></a>无众生、<a id="a-3X"></a>无寿命，<a id="a-3Y"></a>无常、<a id="a-3Z"></a>苦、<a id="a-3a"></a>无我，<a id="a-3b"></a>如是诸法，<a id="a-3c"></a>闻已诽谤堕于地狱。<a id="a-3d"></a>然舍利弗，<a id="a-3e"></a>即此善男子、<a id="a-3f"></a>善女人，<a id="a-3g"></a>得闻如是甚深法已，<a id="a-3h"></a>虽堕地狱，<a id="a-3i"></a>从地狱出速得涅槃。<a id="a-3j"></a>若善男子、<a id="a-3k"></a>善女人，<a id="a-3l"></a>虽复供养恒沙数如来应供正遍觉，<a id="a-3m"></a>以取著我，<a id="a-3n"></a>不闻如是甚深经法，<a id="a-3o"></a>终不解脱速证涅槃。<a id="a-3p"></a>”</p>
  <p id="a3q">尔时，<a id="a-3r"></a>世尊赞文殊师利言：<a id="a-3s"></a>“善哉！<a id="a-3t"></a>善哉！<a id="a-3u"></a>文殊师利，<a id="a-3v"></a>如是，<a id="a-3w"></a>如是，<a id="a-3x"></a>诚如汝言。<a id="a-3y"></a>若有得闻如是甚深微妙经典，<a id="a-3z"></a>与值佛出世，<a id="a-40"></a>等无有异。<a id="a-41"></a>何以故？<a id="a-42"></a>若有欲证须陀洹果，<a id="a-43"></a>要由此经；<a id="a-44"></a>欲证斯陀含，<a id="a-45"></a>欲证阿那含及阿罗汉，<a id="a-46"></a>要闻此经。<a id="a-47"></a>所以者何？<a id="a-48"></a>以不著我乃能证法，<a id="a-49"></a>证此法时无有所见，<a id="a-4A"></a>无所得故。<a id="a-4B"></a>”</p>
  <p id="a4C">尔时，<a id="a-4D"></a>世尊告尊者舍利弗言：<a id="a-4E"></a>“舍利弗汝当知，<a id="a-4F"></a>此五百比丘虽堕地狱，<a id="a-4G"></a>后从狱出速证涅槃。<a id="a-4H"></a>非彼愚痴凡夫之人，<a id="a-4I"></a>没于见得堕坠疑心，<a id="a-4J"></a>供养如来能得解脱。<a id="a-4K"></a>舍利弗，<a id="a-4L"></a>是诸比丘还复因此，<a id="a-4M"></a>乃至解脱速得涅槃，<a id="a-4N"></a>非是余人能速解脱。<a id="a-4O"></a>所以者何？<a id="a-4P"></a>以不闻此深法门故。<a id="a-4Q"></a>舍利弗，<a id="a-4R"></a>若有善男子、<a id="a-4S"></a>善女人，<a id="a-4T"></a>得闻如是甚深法门，<a id="a-4U"></a>一经于耳，<a id="a-4V"></a>虽不信受堕于地狱，<a id="a-4W"></a>然速解脱。<a id="a-4X"></a>其有堕见入地狱者，<a id="a-4Y"></a>未能解脱。<a id="a-4Z"></a>”</p>
  <p data-pb></p>
  <h2 id="a4a">破凡夫相品第八</h2>
  <p id="a4b">尔时，<a id="a-4c"></a>善住意天子复白文殊师利言：<a id="a-4d"></a>“大士，<a id="a-4e"></a>仁今许我修梵行乎？<a id="a-4f"></a>”</p>
  <p id="a4g">文殊师利言：<a id="a-4h"></a>“如是，<a id="a-4i"></a>天子，<a id="a-4j"></a>汝今若能不念作求，<a id="a-4k"></a>不思进趣，<a id="a-4l"></a>如是吾将许汝梵行。<a id="a-4m"></a>”</p>
  <p id="a4n">善住意言：<a id="a-4o"></a>“大士，<a id="a-4p"></a>以何义故如斯说耶？<a id="a-4q"></a>”</p>
  <p id="a4r">文殊师利言：<a id="a-4s"></a>“天子，<a id="a-4t"></a>若有为作，<a id="a-4u"></a>可名梵行；<a id="a-4v"></a>若无为作，<a id="a-4w"></a>何名梵行？<a id="a-4x"></a>又复天子，<a id="a-4y"></a>若有见得，<a id="a-4z"></a>可名梵行；<a id="a-50"></a>若无见得，<a id="a-51"></a>何名梵行？<a id="a-52"></a>”</p>
  <p id="a53">善住意言：<a id="a-54"></a>“大士，<a id="a-55"></a>仁今宁当无梵行耶？<a id="a-56"></a>”</p>
  <p id="a57">文殊师利言：<a id="a-58"></a>“如是，<a id="a-59"></a>如是，<a id="a-5A"></a>天子，<a id="a-5B"></a>我无梵行。<a id="a-5C"></a>所以者何？<a id="a-5D"></a>夫梵行者则非梵行，<a id="a-5E"></a>非梵行故我名梵行。<a id="a-5F"></a>”</p>
  <p id="a5G">时，<a id="a-5H"></a>善住意天子赞文殊师利言：<a id="a-5I"></a>“善哉！<a id="a-5J"></a>善哉！<a id="a-5K"></a>大士，<a id="a-5L"></a>仁以具足乐说辩才，<a id="a-5M"></a>能作如是无障碍说。<a id="a-5N"></a>”</p>
  <p id="a5O">文殊师利言：<a id="a-5P"></a>“天子，<a id="a-5Q"></a>若吾具足无碍辩者，<a id="a-5R"></a>即成障碍。<a id="a-5S"></a>何以故？<a id="a-5T"></a>凡是取著我及我所皆由分别，<a id="a-5U"></a>一切分别无非障碍故。<a id="a-5V"></a>”</p>
  <p id="a5W">尔时，<a id="a-5X"></a>文殊师利复语善住意天子言：<a id="a-5Y"></a>“天子，<a id="a-5Z"></a>汝今若能断除一切众生命根，<a id="a-5a"></a>然不执刀、<a id="a-5b"></a>不持杖、<a id="a-5c"></a>不把棓、<a id="a-5d"></a>不捉块而行事者，<a id="a-5e"></a>吾当同汝修于梵行。<a id="a-5f"></a>”</p>
  <p id="a5g">善住意言：<a id="a-5h"></a>“大士，<a id="a-5i"></a>复以何义如斯说耶？<a id="a-5j"></a>”</p>
  <p id="a5k">文殊师利言：<a id="a-5l"></a>“天子，<a id="a-5m"></a>言众生者，<a id="a-5n"></a>于意云何？<a id="a-5o"></a>”</p>
  <p id="a5p">善住意言：<a id="a-5q"></a>“大士，<a id="a-5r"></a>我言众生，<a id="a-5s"></a>众生者乃至一切但有名字，<a id="a-5t"></a>皆想取故。<a id="a-5u"></a>”</p>
  <p id="a5v">文殊师利言：<a id="a-5w"></a>“天子，<a id="a-5x"></a>是故我言，<a id="a-5y"></a>汝今当须杀害我想，<a id="a-5z"></a>杀害人想，<a id="a-60"></a>杀众生想，<a id="a-61"></a>杀寿命想，<a id="a-62"></a>乃至灭除名字等想，<a id="a-63"></a>如斯杀也。<a id="a-64"></a>”</p>
  <p id="a65">善住意言：<a id="a-66"></a>“大士，<a id="a-67"></a>当以何杀具而行杀乎？<a id="a-68"></a>”</p>
  <p id="a69">文殊师利言：<a id="a-6A"></a>“天子，<a id="a-6B"></a>吾常用彼利智慧刀而行杀害。<a id="a-6C"></a>当行杀时，<a id="a-6D"></a>彼利智刀应如是执，<a id="a-6E"></a>当如是害，<a id="a-6F"></a>然亦无有执持之想及以害想。<a id="a-6G"></a>天子，<a id="a-6H"></a>以是义故，<a id="a-6I"></a>汝当善知杀害我想及众生想，<a id="a-6J"></a>是名真杀一切众生，<a id="a-6K"></a>如是吾当许汝梵行。<a id="a-6L"></a>”</p>
  <p id="a6M">尔时，<a id="a-6N"></a>文殊师利复语善住意天子言：<a id="a-6O"></a>“天子，<a id="a-6P"></a>我复语汝，<a id="a-6Q"></a>汝若修行十恶业道，<a id="a-6R"></a>复能成就黑浊垢法，<a id="a-6S"></a>放损一切十善业道，<a id="a-6T"></a>破坏离散清白法者，<a id="a-6U"></a>我当共汝修于梵行。<a id="a-6V"></a>”</p>
  <p id="a6W">善住意言：<a id="a-6X"></a>“大士，<a id="a-6Y"></a>以何义故复如是说？<a id="a-6Z"></a>”</p>
  <p id="a6a">文殊师利言：<a id="a-6b"></a>“天子，<a id="a-6c"></a>所有一切染浊、<a id="a-6d"></a>清白皆悉平等，<a id="a-6e"></a>彼平等者，<a id="a-6f"></a>我得如此同汝梵行。<a id="a-6g"></a>天子，<a id="a-6h"></a>于意云何？<a id="a-6i"></a>汝以何法为染浊平等？<a id="a-6j"></a>”</p>
  <p id="a6k">善住意言：<a id="a-6l"></a>“以不贪、<a id="a-6m"></a>不作、<a id="a-6n"></a>不退、<a id="a-6o"></a>不堕，<a id="a-6p"></a>是谓染浊平等。<a id="a-6q"></a>”</p>
  <p id="a6r">文殊师利言：<a id="a-6s"></a>“天子，<a id="a-6t"></a>复以何法为白净平等？<a id="a-6u"></a>”</p>
  <p id="a6v">善住意言：<a id="a-6w"></a>“以如、<a id="a-6x"></a>法性及与实际三解脱门，<a id="a-6y"></a>是谓白净平等。<a id="a-6z"></a>”</p>
  <p id="a70">文殊师利言：<a id="a-71"></a>“天子，<a id="a-72"></a>吾即令汝真法界中具足修行周旋往返，<a id="a-73"></a>其事可乎？<a id="a-74"></a>”</p>
  <p id="a75">善住意言：<a id="a-76"></a>“不也，<a id="a-77"></a>大士。<a id="a-78"></a>”</p>
  <p id="a79">文殊师利言：<a id="a-7A"></a>“天子，<a id="a-7B"></a>以是义故，<a id="a-7C"></a>我作斯说，<a id="a-7D"></a>染浊、<a id="a-7E"></a>清白一切等者，<a id="a-7F"></a>然后方可共修梵行。<a id="a-7G"></a>”</p>
  <p id="a7H">尔时，<a id="a-7I"></a>文殊师利复语善住意天子言：<a id="a-7J"></a>“天子，<a id="a-7K"></a>汝今若能取应死人，<a id="a-7L"></a>手执利刀斩其头者，<a id="a-7M"></a>吾当许汝如是梵行。<a id="a-7N"></a>”</p>
  <p id="a7O">善住意言：<a id="a-7P"></a>“大士，<a id="a-7Q"></a>以何义故复作此说？<a id="a-7R"></a>”</p>
  <p id="a7S">文殊师利言：<a id="a-7T"></a>“天子，<a id="a-7U"></a>可杀者谁？<a id="a-7V"></a>何者是头？<a id="a-7W"></a>谁能行杀？<a id="a-7X"></a>天子，<a id="a-7Y"></a>汝今当知，<a id="a-7Z"></a>须杀贪欲，<a id="a-7a"></a>须杀瞋恚，<a id="a-7b"></a>须杀愚痴，<a id="a-7c"></a>如是乃至我慢嫉妒、<a id="a-7d"></a>欺诳谄曲、<a id="a-7e"></a>执著取相及受想等。<a id="a-7f"></a>天子，<a id="a-7g"></a>是为可杀。<a id="a-7h"></a>天子，<a id="a-7i"></a>若人一心专精自守，<a id="a-7j"></a>贪欲心发，<a id="a-7k"></a>即应觉知，<a id="a-7l"></a>方便散除还令寂静。<a id="a-7m"></a>云何散除？<a id="a-7n"></a>应作是念：<a id="a-7o"></a>‘此是空，<a id="a-7p"></a>此不净。<a id="a-7q"></a>’求此欲心生处、<a id="a-7r"></a>灭处，<a id="a-7s"></a>从何所来？<a id="a-7t"></a>去至何所？<a id="a-7u"></a>是中谁染？<a id="a-7v"></a>谁受染者？<a id="a-7w"></a>谁为染法？<a id="a-7x"></a>如是观时，<a id="a-7y"></a>不见能染，<a id="a-7z"></a>不见所染，<a id="a-80"></a>不见染事；<a id="a-81"></a>以不见故，<a id="a-82"></a>则无有取；<a id="a-83"></a>以不取故，<a id="a-84"></a>则无有舍；<a id="a-85"></a>以不舍故，<a id="a-86"></a>则无有受；<a id="a-87"></a>不舍不受，<a id="a-88"></a>则名离欲寂灭涅槃，<a id="a-89"></a>如是乃至一切受心亦如是说。<a id="a-8A"></a>天子当知，<a id="a-8B"></a>如是杀法，<a id="a-8C"></a>即杀即生，<a id="a-8D"></a>是故得言彼行杀时先斩其头，<a id="a-8E"></a>是为真杀。<a id="a-8F"></a>以是义故，<a id="a-8G"></a>我如此说。<a id="a-8H"></a>”</p>
  <p id="a8I">尔时，<a id="a-8J"></a>文殊师利复语善住意天子言：<a id="a-8K"></a>“天子，<a id="a-8L"></a>汝今若能违背诸佛，<a id="a-8M"></a>毁谤法、<a id="a-8N"></a>僧，<a id="a-8O"></a>吾将同汝如是梵行。<a id="a-8P"></a>”</p>
  <p id="a8Q">善住意言：<a id="a-8R"></a>“大士，<a id="a-8S"></a>仁今何故复如是说？<a id="a-8T"></a>”</p>
  <p id="a8U">文殊师利言：<a id="a-8V"></a>“天子，<a id="a-8W"></a>如汝意者，<a id="a-8X"></a>以何为佛？<a id="a-8Y"></a>”</p>
  <p id="a8Z">善住意言：<a id="a-8a"></a>“大士，<a id="a-8b"></a>如如法界，<a id="a-8c"></a>我言是佛。<a id="a-8d"></a>”</p>
  <p id="a8e">文殊师利言：<a id="a-8f"></a>“天子，<a id="a-8g"></a>于意云何？<a id="a-8h"></a>如如法界可染著乎？<a id="a-8i"></a>”</p>
  <p id="a8j">善住意言：<a id="a-8k"></a>“不也，<a id="a-8l"></a>大士。<a id="a-8m"></a>”</p>
  <p id="a8n">文殊师利言：<a id="a-8o"></a>“天子，<a id="a-8p"></a>以是义故，<a id="a-8q"></a>我如是说，<a id="a-8r"></a>汝今若能毁谤诸佛，<a id="a-8s"></a>吾将同汝如是梵行。<a id="a-8t"></a>”</p>
  <p id="a8u">文殊师利言：<a id="a-8v"></a>“天子，<a id="a-8w"></a>如汝意者，<a id="a-8x"></a>以何为法？<a id="a-8y"></a>”</p>
  <p id="a8z">善住意言：<a id="a-90"></a>“大士，<a id="a-91"></a>离欲寂静，<a id="a-92"></a>我名为法。<a id="a-93"></a>”</p>
  <p id="a94">文殊师利言：<a id="a-95"></a>“天子，<a id="a-96"></a>于意云何？<a id="a-97"></a>彼寂静法可染著乎？<a id="a-98"></a>”</p>
  <p id="a99">善住意言：<a id="a-9A"></a>“不也，<a id="a-9B"></a>大士。<a id="a-9C"></a>”</p>
  <p id="a9D">文殊师利言：<a id="a-9E"></a>“如是，<a id="a-9F"></a>天子，<a id="a-9G"></a>以此义故，<a id="a-9H"></a>我如是说，<a id="a-9I"></a>汝今若能诽谤正法，<a id="a-9J"></a>吾将同汝如是梵行。<a id="a-9K"></a>”</p>
  <p id="a9L">文殊师利言：<a id="a-9M"></a>“天子，<a id="a-9N"></a>如汝意者，<a id="a-9O"></a>以何为僧？<a id="a-9P"></a>”</p>
  <p id="a9Q">善住意言：<a id="a-9R"></a>“大士，<a id="a-9S"></a>无为法者是名圣僧。<a id="a-9T"></a>如世尊说，<a id="a-9U"></a>一切圣人以无为得名，<a id="a-9V"></a>故无为法名声闻僧。<a id="a-9W"></a>”</p>
  <p id="a9X">文殊师利言：<a id="a-9Y"></a>“天子，<a id="a-9Z"></a>于意云何？<a id="a-9a"></a>是无为法可执著乎？<a id="a-9b"></a>”</p>
  <p id="a9c">善住意言：<a id="a-9d"></a>“不也，<a id="a-9e"></a>大士。<a id="a-9f"></a>”</p>
  <p id="a9g">文殊师利言：<a id="a-9h"></a>“如是天子，<a id="a-9i"></a>以此义故，<a id="a-9j"></a>我如是说，<a id="a-9k"></a>汝今若能破坏圣僧，<a id="a-9l"></a>吾将同汝如是梵行。<a id="a-9m"></a>”</p>
  <p id="a9n">文殊师利言：<a id="a-9o"></a>“天子，<a id="a-9p"></a>若人见佛，<a id="a-9q"></a>彼则著佛；<a id="a-9r"></a>若人见法，<a id="a-9s"></a>彼则著法；<a id="a-9t"></a>若人见僧，<a id="a-9u"></a>彼为著僧。<a id="a-9v"></a>何以故？<a id="a-9w"></a>以佛、<a id="a-9x"></a>法、<a id="a-9y"></a>僧非可得故。<a id="a-9z"></a>天子，<a id="a-A0"></a>若人不见佛、<a id="a-A1"></a>不闻法、<a id="a-A2"></a>不识僧者，<a id="a-A3"></a>彼为不背佛、<a id="a-A4"></a>不谤法、<a id="a-A5"></a>不破僧。<a id="a-A6"></a>何以故？<a id="a-A7"></a>以其不得佛、<a id="a-A8"></a>法、<a id="a-A9"></a>僧故。<a id="a-AA"></a>天子，<a id="a-AB"></a>若人爱佛、<a id="a-AC"></a>爱法、<a id="a-AD"></a>爱僧，<a id="a-AE"></a>彼为染著佛、<a id="a-AF"></a>法及僧。<a id="a-AG"></a>天子当知，<a id="a-AH"></a>若人不著佛、<a id="a-AI"></a>法、<a id="a-AJ"></a>僧者，<a id="a-AK"></a>是则名为离欲寂灭。<a id="a-AL"></a>天子，<a id="a-AM"></a>以此义故，<a id="a-AN"></a>我如是说，<a id="a-AO"></a>汝今若能于佛、<a id="a-AP"></a>法、<a id="a-AQ"></a>僧不染著者，<a id="a-AR"></a>我则同汝如是梵行。<a id="a-AS"></a>”</p>
  <p id="aAT">尔时，<a id="a-AU"></a>善住意天子复白文殊师利言：<a id="a-AV"></a>“大士，<a id="a-AW"></a>希有！<a id="a-AX"></a>希有！<a id="a-AY"></a>今日乃能宣说如是甚深义处。<a id="a-AZ"></a>我于大士以何报恩？<a id="a-Aa"></a>”</p>
  <p id="aAb">文殊师利言：<a id="a-Ac"></a>“天子，<a id="a-Ad"></a>汝莫报恩。<a id="a-Ae"></a>”</p>
  <p id="aAf">善住意言：<a id="a-Ag"></a>“大士，<a id="a-Ah"></a>我今云何得不报也？<a id="a-Ai"></a>”</p>
  <p id="aAj">文殊师利言：<a id="a-Ak"></a>“天子，<a id="a-Al"></a>汝莫报恩。<a id="a-Am"></a>所以者何？<a id="a-An"></a>天子，<a id="a-Ao"></a>汝能如是不报恩者，<a id="a-Ap"></a>即为报也。<a id="a-Aq"></a>”</p>
  <p id="aAr">善住意言：<a id="a-As"></a>“大士，<a id="a-At"></a>仁今宁可无报恩乎？<a id="a-Au"></a>”</p>
  <p id="aAv">文殊师利言：<a id="a-Aw"></a>“天子，<a id="a-Ax"></a>如是，<a id="a-Ay"></a>如是，<a id="a-Az"></a>我不报恩，<a id="a-B0"></a>亦非不报。<a id="a-B1"></a>”</p>
  <p id="aB2">善住意言：<a id="a-B3"></a>“大士，<a id="a-B4"></a>仁以何义更作是说？<a id="a-B5"></a>”</p>
  <p id="aB6">文殊师利言：<a id="a-B7"></a>“天子，<a id="a-B8"></a>凡愚之人造种种法，<a id="a-B9"></a>起种种见，<a id="a-BA"></a>行种种行，<a id="a-BB"></a>以作如是种种见、<a id="a-BC"></a>行，<a id="a-BD"></a>是故念言我当报恩。<a id="a-BE"></a>天子，<a id="a-BF"></a>此非正行善男子也。<a id="a-BG"></a>其有正行善男子者，<a id="a-BH"></a>乃至无有少作或作不作，<a id="a-BI"></a>彼终不言‘我念报恩’。<a id="a-BJ"></a>又复天子，<a id="a-BK"></a>不报恩者，<a id="a-BL"></a>如佛世尊宣说平等，<a id="a-BM"></a>谓一切法悉无所作，<a id="a-BN"></a>无有作处，<a id="a-BO"></a>皆入平等，<a id="a-BP"></a>无有转还，<a id="a-BQ"></a>亦无超越，<a id="a-BR"></a>非自非他，<a id="a-BS"></a>无作不作，<a id="a-BT"></a>是故我为无报恩也。<a id="a-BU"></a>”</p>
  <p id="aBV">尔时，<a id="a-BW"></a>善住意天子复白文殊师利言：<a id="a-BX"></a>“大士，<a id="a-BY"></a>仁住何处作如是说？<a id="a-BZ"></a>住忍说乎？<a id="a-Ba"></a>住法说也？<a id="a-Bb"></a>”</p>
  <p id="aBc">文殊师利言：<a id="a-Bd"></a>“天子，<a id="a-Be"></a>我所住者，<a id="a-Bf"></a>非忍、<a id="a-Bg"></a>非法。<a id="a-Bh"></a>”</p>
  <p id="aBi">善住意言：<a id="a-Bj"></a>“大士，<a id="a-Bk"></a>实住何处故如是说？<a id="a-Bl"></a>”</p>
  <p id="aBm">文殊师利言：<a id="a-Bn"></a>“天子，<a id="a-Bo"></a>我无所住。<a id="a-Bp"></a>如化人身，<a id="a-Bq"></a>我如是住。<a id="a-Br"></a>”</p>
  <p id="aBs">善住意言：<a id="a-Bt"></a>“大士，<a id="a-Bu"></a>彼化人者，<a id="a-Bv"></a>复依何住？<a id="a-Bw"></a>”</p>
  <p id="aBx">文殊师利言：<a id="a-By"></a>“天子，<a id="a-Bz"></a>如如如住，<a id="a-C0"></a>化如是住。<a id="a-C1"></a>天子，<a id="a-C2"></a>若如是者，<a id="a-C3"></a>汝云何言住在何处，<a id="a-C4"></a>为忍为法，<a id="a-C5"></a>如斯问也？<a id="a-C6"></a>天子，<a id="a-C7"></a>是故我所言忍，<a id="a-C8"></a>但有其名，<a id="a-C9"></a>名无住处。<a id="a-CA"></a>法亦如是，<a id="a-CB"></a>无有住处，<a id="a-CC"></a>无有动转，<a id="a-CD"></a>亦无分别。<a id="a-CE"></a>天子当知，<a id="a-CF"></a>一切诸法悉无住处；<a id="a-CG"></a>而言住者，<a id="a-CH"></a>是谓如来为诸众生作如是说。<a id="a-CI"></a>所以者何？<a id="a-CJ"></a>如佛所说：<a id="a-CK"></a>‘如来住彼如如法中，<a id="a-CL"></a>一切众生亦复如是，<a id="a-CM"></a>住于如如初不移动。<a id="a-CN"></a>如众生如即如来如，<a id="a-CO"></a>如来如即众生如，<a id="a-CP"></a>众生、<a id="a-CQ"></a>如来无二无别。<a id="a-CR"></a>’”</p>
  <p id="aCS">尔时，<a id="a-CT"></a>善住意天子复白文殊师利言：<a id="a-CU"></a>“大士，<a id="a-CV"></a>所言沙门那，<a id="a-CW"></a>沙门那者，<a id="a-CX"></a>义何谓也？<a id="a-CY"></a>”</p>
  <p id="aCZ">文殊师利言：<a id="a-Ca"></a>“天子，<a id="a-Cb"></a>若非沙门、<a id="a-Cc"></a>非婆罗门，<a id="a-Cd"></a>是则名为真沙门也。<a id="a-Ce"></a>所以者何？<a id="a-Cf"></a>以彼不著欲界，<a id="a-Cg"></a>不著色界，<a id="a-Ch"></a>不著无色界，<a id="a-Ci"></a>是故我言真沙门也。<a id="a-Cj"></a>天子，<a id="a-Ck"></a>若眼不漏、<a id="a-Cl"></a>耳不漏、<a id="a-Cm"></a>鼻不漏、<a id="a-Cn"></a>舌不漏、<a id="a-Co"></a>身不漏、<a id="a-Cp"></a>意不漏者，<a id="a-Cq"></a>我复说为真沙门也。<a id="a-Cr"></a>天子，<a id="a-Cs"></a>若不依止说、<a id="a-Ct"></a>不依止证、<a id="a-Cu"></a>不依止处者，<a id="a-Cv"></a>我复说为真沙门也。<a id="a-Cw"></a>天子，<a id="a-Cx"></a>若无去处、<a id="a-Cy"></a>无来处、<a id="a-Cz"></a>无伤无疮者，<a id="a-D0"></a>我复说为真沙门也。<a id="a-D1"></a>天子，<a id="a-D2"></a>是以彼句非沙门、<a id="a-D3"></a>非婆罗门，<a id="a-D4"></a>我乃说为真沙门也。<a id="a-D5"></a>”</p>
  <p id="aD6">尔时，<a id="a-D7"></a>善住意天子赞文殊师利言：<a id="a-D8"></a>“善哉！<a id="a-D9"></a>善哉！<a id="a-DA"></a>大士，<a id="a-DB"></a>实未曾有。<a id="a-DC"></a>仁者志若金刚，<a id="a-DD"></a>其所宣说无有章句，<a id="a-DE"></a>亦无处所，<a id="a-DF"></a>心咸了达，<a id="a-DG"></a>无所遗余。<a id="a-DH"></a>”</p>
  <p id="aDI">文殊师利言：<a id="a-DJ"></a>“天子，<a id="a-DK"></a>我心不刚。<a id="a-DL"></a>所以者何？<a id="a-DM"></a>吾自放意，<a id="a-DN"></a>心安柔忍，<a id="a-DO"></a>是故不刚。<a id="a-DP"></a>”</p>
  <p id="aDQ">善住意言：<a id="a-DR"></a>“大士，<a id="a-DS"></a>是义云何？<a id="a-DT"></a>”</p>
  <p id="aDU">文殊师利言：<a id="a-DV"></a>“天子，<a id="a-DW"></a>吾以恣心入声闻地，<a id="a-DX"></a>处缘觉境，<a id="a-DY"></a>是谓放心。<a id="a-DZ"></a>吾又恣心入诸尘劳生死之内，<a id="a-Da"></a>而亦不恶贪恚痴等烦恼过患，<a id="a-Db"></a>是谓放心。<a id="a-Dc"></a>”</p>
  <p id="aDd">时，<a id="a-De"></a>善住意天子复赞文殊师利言：<a id="a-Df"></a>“善哉！<a id="a-Dg"></a>善哉！<a id="a-Dh"></a>希有大士，<a id="a-Di"></a>仁由过去久供诸佛植众德本，<a id="a-Dj"></a>故能宣说妙若斯也。<a id="a-Dk"></a>”</p>
  <p id="aDl">文殊师利言：<a id="a-Dm"></a>“天子，<a id="a-Dn"></a>吾无供佛，<a id="a-Do"></a>不植善根。<a id="a-Dp"></a>所以者何？<a id="a-Dq"></a>吾初不见宿昔所更，<a id="a-Dr"></a>又亦不知当来所作。<a id="a-Ds"></a>虽有所作，<a id="a-Dt"></a>亦无有作，<a id="a-Du"></a>于诸佛法未曾建立，<a id="a-Dv"></a>云何能有植众德本？<a id="a-Dw"></a>”</p>
  <p data-pb></p>
  <h2 id="aDx">神通证说品第九</h2>
  <p id="aDy">尔时，<a id="a-Dz"></a>善住意天子复白文殊师利言：<a id="a-E0"></a>“大士，<a id="a-E1"></a>我昔曾闻如幻三昧，<a id="a-E2"></a>惟愿垂慈，<a id="a-E3"></a>显此正受。<a id="a-E4"></a>”</p>
  <p id="aE5">文殊师利言：<a id="a-E6"></a>“天子，<a id="a-E7"></a>汝欲见闻如幻三昧甚深境界乎？<a id="a-E8"></a>”</p>
  <p id="aE9">善住意言：<a id="a-EA"></a>“大士，<a id="a-EB"></a>我诚愿见。<a id="a-EC"></a>”</p>
  <p id="aED">时，<a id="a-EE"></a>文殊师利如言即入如幻三昧，<a id="a-EF"></a>应时十方如恒沙等诸佛国土，<a id="a-EG"></a>一切境界自然现前。<a id="a-EH"></a>于是，<a id="a-EI"></a>善住意天子悉见东方恒沙佛土，<a id="a-EJ"></a>其中所有种种众事：<a id="a-EK"></a>或见比丘称扬宣说如是经典，<a id="a-EL"></a>或见比丘尼像，<a id="a-EM"></a>或见优婆塞、<a id="a-EN"></a>优婆夷像，<a id="a-EO"></a>或见大梵天王、<a id="a-EP"></a>天帝释、<a id="a-EQ"></a>四天大王，<a id="a-ER"></a>或见人间转轮圣王，<a id="a-ES"></a>或见一切天、<a id="a-ET"></a>龙、<a id="a-EU"></a>夜叉、<a id="a-EV"></a>乾闼婆、<a id="a-EW"></a>阿修罗、<a id="a-EX"></a>迦楼罗、<a id="a-EY"></a>紧那罗、<a id="a-EZ"></a>摩睺罗伽，<a id="a-Ea"></a>乃至或见一切鸟兽，<a id="a-Eb"></a>种类若干，<a id="a-Ec"></a>形貌好丑，<a id="a-Ed"></a>皆为说法。<a id="a-Ee"></a>如此东方，<a id="a-Ef"></a>南西北方、<a id="a-Eg"></a>四维、<a id="a-Eh"></a>上、<a id="a-Ei"></a>下一切十方，<a id="a-Ej"></a>咸有如是恒河沙等诸佛国土所有事业，<a id="a-Ek"></a>亦皆如是等无有异，<a id="a-El"></a>尽是文殊师利威神力也。</p>
  <p id="aEm">时，<a id="a-En"></a>善住意天子既见如是十方佛土一切境界，<a id="a-Eo"></a>欢喜踊跃不能自持。<a id="a-Ep"></a>于是，<a id="a-Eq"></a>文殊师利从三昧起，<a id="a-Er"></a>善住意天子一心敬仰，<a id="a-Es"></a>白文殊师利言：<a id="a-Et"></a>“大士，<a id="a-Eu"></a>向见十方诸佛国土无量境界，<a id="a-Ev"></a>佛事亦殊，<a id="a-Ew"></a>而各宣说如斯经典。<a id="a-Ex"></a>”</p>
  <p id="aEy">尔时，<a id="a-Ez"></a>文殊师利问善住意天子言：<a id="a-F0"></a>“天子，<a id="a-F1"></a>于意云何？<a id="a-F2"></a>汝向所见东方所有一切境界，<a id="a-F3"></a>可谓实乎？<a id="a-F4"></a>”</p>
  <p id="aF5">善住意言：<a id="a-F6"></a>“不也，<a id="a-F7"></a>大士。<a id="a-F8"></a>”</p>
  <p id="aF9">文殊师利言：<a id="a-FA"></a>“如此东方及余九方，<a id="a-FB"></a>如是十方所有境界，<a id="a-FC"></a>复为实乎？<a id="a-FD"></a>”</p>
  <p id="aFE">善住意言：<a id="a-FF"></a>“大士，<a id="a-FG"></a>一切皆虚，<a id="a-FH"></a>无有实也。<a id="a-FI"></a>所以者何？<a id="a-FJ"></a>一切诸法本无有生，<a id="a-FK"></a>其犹幻化欺诳世间。<a id="a-FL"></a>一切诸法转变推移无常存者，<a id="a-FM"></a>皆是虚妄显现所为，<a id="a-FN"></a>穷其体实了不可得，<a id="a-FO"></a>不作不生，<a id="a-FP"></a>不起不灭。<a id="a-FQ"></a>”</p>
  <p id="aFR">于是，<a id="a-FS"></a>文殊师利赞善住意言：<a id="a-FT"></a>“善哉！<a id="a-FU"></a>善哉！<a id="a-FV"></a>天子，<a id="a-FW"></a>诚如汝言。<a id="a-FX"></a>”</p>
  <p id="aFY">尔时，<a id="a-FZ"></a>会中有五百菩萨，<a id="a-Fa"></a>已得四禅，<a id="a-Fb"></a>成就五通。<a id="a-Fc"></a>然是菩萨依禅坐起，<a id="a-Fd"></a>虽未得法忍，<a id="a-Fe"></a>亦不诽谤。<a id="a-Ff"></a>时诸菩萨宿命通故，<a id="a-Fg"></a>自见往昔所行恶业，<a id="a-Fh"></a>或杀父、<a id="a-Fi"></a>杀母、<a id="a-Fj"></a>杀阿罗汉，<a id="a-Fk"></a>或毁佛寺、<a id="a-Fl"></a>破塔坏僧。<a id="a-Fm"></a>彼等明见如是余业，<a id="a-Fn"></a>深生忧悔常不离心，<a id="a-Fo"></a>于甚深法不能证入；<a id="a-Fp"></a>我心分别彼罪未忘，<a id="a-Fq"></a>是故不能获深法忍。</p>
  <p id="aFr">尔时，<a id="a-Fs"></a>世尊为欲除彼五百菩萨分别心故，<a id="a-Ft"></a>即以威神觉悟文殊师利。<a id="a-Fu"></a>文殊师利承佛神力从座而起，<a id="a-Fv"></a>整理衣服，<a id="a-Fw"></a>偏袒右髆，<a id="a-Fx"></a>手执利剑直趣世尊，<a id="a-Fy"></a>欲行逆害。<a id="a-Fz"></a>时，<a id="a-G0"></a>佛遽告文殊师利言：<a id="a-G1"></a>“汝住！<a id="a-G2"></a>汝住！<a id="a-G3"></a>不应造逆，<a id="a-G4"></a>勿得害我！<a id="a-G5"></a>我必被害，<a id="a-G6"></a>为善被害。<a id="a-G7"></a>何以故？<a id="a-G8"></a>文殊师利从本已来，<a id="a-G9"></a>无我、<a id="a-GA"></a>无人、<a id="a-GB"></a>无有丈夫。<a id="a-GC"></a>但是内心见有我、<a id="a-GD"></a>人，<a id="a-GE"></a>内心起时，<a id="a-GF"></a>彼已害我，<a id="a-GG"></a>即名为害。<a id="a-GH"></a>”</p>
  <p id="aGI">时，<a id="a-GJ"></a>诸菩萨闻佛说已，<a id="a-GK"></a>咸作是念：<a id="a-GL"></a>“一切诸法悉如幻化，<a id="a-GM"></a>是中无我、<a id="a-GN"></a>无人、<a id="a-GO"></a>无众生、<a id="a-GP"></a>无寿命、<a id="a-GQ"></a>无丈夫、<a id="a-GR"></a>无摩奴阇、<a id="a-GS"></a>无摩那婆、<a id="a-GT"></a>无父、<a id="a-GU"></a>无母、<a id="a-GV"></a>无阿罗汉、<a id="a-GW"></a>无佛、<a id="a-GX"></a>无法、<a id="a-GY"></a>无僧，<a id="a-GZ"></a>无有是逆，<a id="a-Ga"></a>无作逆者，<a id="a-Gb"></a>岂有堕逆？<a id="a-Gc"></a>所以者何？<a id="a-Gd"></a>今此文殊师利，<a id="a-Ge"></a>聪明圣达，<a id="a-Gf"></a>智慧超伦，<a id="a-Gg"></a>诸佛世尊称赞，<a id="a-Gh"></a>此等已得无碍甚深法忍，<a id="a-Gi"></a>已曾供养无量百千亿那由他诸佛世尊，<a id="a-Gj"></a>于诸佛法巧分别知，<a id="a-Gk"></a>能说如是真实之法，<a id="a-Gl"></a>于诸如来等念恭敬；<a id="a-Gm"></a>而忽提剑欲逼如来，<a id="a-Gn"></a>世尊遽告：<a id="a-Go"></a>‘且住！<a id="a-Gp"></a>且住！<a id="a-Gq"></a>文殊师利汝无害我，<a id="a-Gr"></a>若必害者，<a id="a-Gs"></a>应当善害。<a id="a-Gt"></a>’所以者何？<a id="a-Gu"></a>是中若有一法和合集聚，<a id="a-Gv"></a>决定成就，<a id="a-Gw"></a>得名为佛、<a id="a-Gx"></a>名法、<a id="a-Gy"></a>名僧、<a id="a-Gz"></a>名父、<a id="a-H0"></a>名母、<a id="a-H1"></a>名阿罗汉，<a id="a-H2"></a>定可取者，<a id="a-H3"></a>则不应尽。<a id="a-H4"></a>然而今此一切诸法，<a id="a-H5"></a>无体无实，<a id="a-H6"></a>非有非真，<a id="a-H7"></a>虚妄颠倒，<a id="a-H8"></a>空如幻化，<a id="a-H9"></a>是故于中无人得罪，<a id="a-HA"></a>无罪可得，<a id="a-HB"></a>谁为杀者而得受殃？<a id="a-HC"></a>”彼诸菩萨如是观察明了知已，<a id="a-HD"></a>即时获得无生法忍，<a id="a-HE"></a>欢喜踊跃，<a id="a-HF"></a>身升虚空高七多罗树，<a id="a-HG"></a>以偈叹曰：</p>
  <p id="aHH">“诸法如幻化，<a id="a-HI"></a>　斯由分别起，</p>
  <p id="aHJ">是中无所有，<a id="a-HK"></a>　一切法皆空。</p>
  <p id="aHL">颠倒虚妄想，<a id="a-HM"></a>　愚痴取我心，</p>
  <p id="aHN">计念我昔愆，<a id="a-HO"></a>　所作业中甚。</p>
  <p id="aHP">过去为大逆，<a id="a-HQ"></a>　杀父母良田，</p>
  <p id="aHR">杀罗汉比丘，<a id="a-HS"></a>　是为极重恶。</p>
  <p id="aHT">以彼恶业故，<a id="a-HU"></a>　我当受大苦，</p>
  <p id="aHV">没疑网众生，<a id="a-HW"></a>　闻法悔或除。</p>
  <p id="aHX">大名拔我毒，<a id="a-HY"></a>　破散我疑心，</p>
  <p id="aHZ">我已觉法界，<a id="a-Ha"></a>　众恶无所有。</p>
  <p id="aHb">诸佛巧方便，<a id="a-Hc"></a>　善知我等意，</p>
  <p id="aHd">方便度众生，<a id="a-He"></a>　为解诸疑缚。</p>
  <p id="aHf">何处有诸佛，<a id="a-Hg"></a>　法僧亦复然？</p>
  <p id="aHh">父母本自无，<a id="a-Hi"></a>　阿罗汉空寂。</p>
  <p id="aHj">是处无有杀，<a id="a-Hk"></a>　云何有业果？</p>
  <p id="aHl">如幻无所生，<a id="a-Hm"></a>　诸法性如是。</p>
  <p id="aHn">文殊大智人，<a id="a-Ho"></a>　深达法源底，</p>
  <p id="aHp">自手握利剑，<a id="a-Hq"></a>　驰逼如来身。</p>
  <p id="aHr">如剑佛亦尔，<a id="a-Hs"></a>　一相无有二，</p>
  <p id="aHt">无相无所生，<a id="a-Hu"></a>　是中云何杀？<a id="a-Hv"></a>”</p>
  <p id="aHw">说此执剑妙法门时，<a id="a-Hx"></a>十方如恒沙等诸佛世界，<a id="a-Hy"></a>六种振动。<a id="a-Hz"></a>时，<a id="a-I0"></a>彼十方诸佛世界，<a id="a-I1"></a>一切诸佛现前说法。<a id="a-I2"></a>彼佛侍者，<a id="a-I3"></a>各于本国大众会中，<a id="a-I4"></a>从座而起，<a id="a-I5"></a>咸请其佛言：<a id="a-I6"></a>“世尊，<a id="a-I7"></a>今此神变是谁威德，<a id="a-I8"></a>而令世间大地振动？<a id="a-I9"></a>”</p>
  <p id="aIA">时，<a id="a-IB"></a>十方诸佛各各告其弟子曰：<a id="a-IC"></a>“诸善男子，<a id="a-ID"></a>今有世界，<a id="a-IE"></a>名曰娑婆，<a id="a-IF"></a>彼土有佛号释迦牟尼如来应供正遍觉，<a id="a-IG"></a>现在说法。<a id="a-IH"></a>然彼世界有一上首菩萨摩诃萨，<a id="a-II"></a>名文殊师利，<a id="a-IJ"></a>久已不退于阿耨多罗三藐三菩提，<a id="a-IK"></a>为欲破坏新学菩萨执著心故，<a id="a-IL"></a>躬秉利剑，<a id="a-IM"></a>驰走趣彼释迦如来，<a id="a-IN"></a>显发深法。<a id="a-IO"></a>以是因缘故，<a id="a-IP"></a>令大地如是振动。<a id="a-IQ"></a>彼佛世尊因智剑故说甚深法，<a id="a-IR"></a>复令无量无边阿僧祇众生，<a id="a-IS"></a>法眼清净，<a id="a-IT"></a>心得解脱，<a id="a-IU"></a>证深法忍，<a id="a-IV"></a>安住菩提。<a id="a-IW"></a>”</p>
  <p id="aIX">尔时，<a id="a-IY"></a>世尊建立如是大神变时，<a id="a-IZ"></a>以方便力，<a id="a-Ia"></a>令彼众中一切诸来新学菩萨，<a id="a-Ib"></a>善根微少，<a id="a-Ic"></a>未离分别取相众生，<a id="a-Id"></a>皆悉不睹彼执剑事，<a id="a-Ie"></a>亦不得闻其所说法。</p>
  <p id="aIf">尔时，<a id="a-Ig"></a>尊者舍利弗白文殊师利言：<a id="a-Ih"></a>“大士，<a id="a-Ii"></a>仁今已造极猛恶业，<a id="a-Ij"></a>欲害如是天人大师，<a id="a-Ik"></a>是业若熟当于何受？<a id="a-Il"></a>”</p>
  <p id="aIm">时，<a id="a-In"></a>文殊师利告舍利弗言：<a id="a-Io"></a>“如是，<a id="a-Ip"></a>大德，<a id="a-Iq"></a>如汝所说，<a id="a-Ir"></a>我今唯能造作如是极重恶业，<a id="a-Is"></a>而实不知于何处受。<a id="a-It"></a>然舍利弗，<a id="a-Iu"></a>如吾见者，<a id="a-Iv"></a>当若化人幻业熟时我如斯受。<a id="a-Iw"></a>所以者何？<a id="a-Ix"></a>彼幻化人无心分别，<a id="a-Iy"></a>无有念想，<a id="a-Iz"></a>一切诸法皆幻化故。<a id="a-J0"></a>又舍利弗，<a id="a-J1"></a>我今问汝，<a id="a-J2"></a>随汝意答。<a id="a-J3"></a>于意云何？<a id="a-J4"></a>如汝意者，<a id="a-J5"></a>实见剑耶？<a id="a-J6"></a>”</p>
  <p id="aJ7">舍利弗言：<a id="a-J8"></a>“不也。<a id="a-J9"></a>”</p>
  <p id="aJA">文殊师利曰：<a id="a-JB"></a>“又定见彼恶业可得耶？<a id="a-JC"></a>”</p>
  <p id="aJD">舍利弗言：<a id="a-JE"></a>“不也。<a id="a-JF"></a>”</p>
  <p id="aJG">文殊师利曰：<a id="a-JH"></a>“又定见彼受果报耶？<a id="a-JI"></a>”</p>
  <p id="aJJ">舍利弗言：<a id="a-JK"></a>“不也。<a id="a-JL"></a>”</p>
  <p id="aJM">文殊师利言：<a id="a-JN"></a>“如是，<a id="a-JO"></a>舍利弗，<a id="a-JP"></a>彼剑既无，<a id="a-JQ"></a>复无业报，<a id="a-JR"></a>谁造斯业？<a id="a-JS"></a>谁受报者？<a id="a-JT"></a>而反问我受报处乎？<a id="a-JU"></a>”</p>
  <p id="aJV">舍利弗言：<a id="a-JW"></a>“大士，<a id="a-JX"></a>以何义故复如是说？<a id="a-JY"></a>”</p>
  <p id="aJZ">文殊师利言：<a id="a-Ja"></a>“如我所见，<a id="a-Jb"></a>实无有法业报熟者。<a id="a-Jc"></a>所以者何？<a id="a-Jd"></a>一切诸法无业无报，<a id="a-Je"></a>无业报熟故。<a id="a-Jf"></a>”</p>
  <p id="aJg">尔时，<a id="a-Jh"></a>十方世界诸来菩萨摩诃萨等，<a id="a-Ji"></a>同请佛言：<a id="a-Jj"></a>“世尊，<a id="a-Jk"></a>惟愿世尊，<a id="a-Jl"></a>以威德力加是文殊师利，<a id="a-Jm"></a>令至十方诸佛世界说如斯法，<a id="a-Jn"></a>令彼众生咸得听闻，<a id="a-Jo"></a>如我无异。<a id="a-Jp"></a>”</p>
  <p id="aJq">于是，<a id="a-Jr"></a>文殊师利菩萨摩诃萨语彼十方诸菩萨言：<a id="a-Js"></a>“诸善男子，<a id="a-Jt"></a>汝今宜各一心观察自佛世界也。<a id="a-Ju"></a>”</p>
  <p id="aJv">时，<a id="a-Jw"></a>彼十方诸菩萨众，<a id="a-Jx"></a>从文殊师利闻是语已，<a id="a-Jy"></a>即各观本自佛世界，<a id="a-Jz"></a>皆睹文殊师利处其佛前，<a id="a-K0"></a>为诸大众说如斯法；<a id="a-K1"></a>复各见彼皆有善住意天子问是法门；<a id="a-K2"></a>又各见彼十方佛国诸菩萨等悉皆大集；<a id="a-K3"></a>又皆见彼诸天子众，<a id="a-K4"></a>其数多少与此不殊；<a id="a-K5"></a>又各见彼佛界清净庄严微妙与此无异。<a id="a-K6"></a>彼诸菩萨摩诃萨众，<a id="a-K7"></a>如是见已生殊特心，<a id="a-K8"></a>得未曾有，<a id="a-K9"></a>同声赞言：<a id="a-KA"></a>“甚奇！<a id="a-KB"></a>甚特！<a id="a-KC"></a>今此文殊师利道德巍巍，<a id="a-KD"></a>处斯世界安住不动，<a id="a-KE"></a>而能普现十方佛前。<a id="a-KF"></a>”</p>
  <p id="aKG">尔时，<a id="a-KH"></a>文殊师利告彼十方菩萨众言：<a id="a-KI"></a>“诸善男子，<a id="a-KJ"></a>汝今当听：<a id="a-KK"></a>譬如幻师既善学已，<a id="a-KL"></a>不离本座而能幻作种种色像；<a id="a-KM"></a>菩萨摩诃萨亦复如是，<a id="a-KN"></a>既能善学般若波罗蜜如幻法已，<a id="a-KO"></a>即于一切如幻法中，<a id="a-KP"></a>随其十方诸佛国土，<a id="a-KQ"></a>欲现形像作诸佛事，<a id="a-KR"></a>如意即能。<a id="a-KS"></a>所以者何？<a id="a-KT"></a>一切诸法皆如幻化，<a id="a-KU"></a>以是义故所作随心。<a id="a-KV"></a>譬如日月宫轮住虚空处，<a id="a-KW"></a>初不曾下入诸器中，<a id="a-KX"></a>其光普照靡不周遍；<a id="a-KY"></a>菩萨如是安住不动，<a id="a-KZ"></a>随心普现十方佛前，<a id="a-Ka"></a>或现声闻、<a id="a-Kb"></a>缘觉等身，<a id="a-Kc"></a>或现梵王、<a id="a-Kd"></a>帝释等像，<a id="a-Ke"></a>或现四天、<a id="a-Kf"></a>转轮王事，<a id="a-Kg"></a>或现国主、<a id="a-Kh"></a>大臣政化，<a id="a-Ki"></a>如是乃至示现一切恶趣众生形类，<a id="a-Kj"></a>随意即能，<a id="a-Kk"></a>而亦初无兴作之想。<a id="a-Kl"></a>”</p>
  <p data-pb></p>
  <h2 id="aKm">称赞付法品第十</h2>
  <p id="aKn">尔时，<a id="a-Ko"></a>世尊告文殊师利言：<a id="a-Kp"></a>“文殊师利，<a id="a-Kq"></a>若有得闻此修多罗甚深法门，<a id="a-Kr"></a>与值佛兴世，<a id="a-Ks"></a>等无有异。<a id="a-Kt"></a>文殊师利，<a id="a-Ku"></a>若闻此经，<a id="a-Kv"></a>与证须陀洹无异，<a id="a-Kw"></a>与证斯陀含无异，<a id="a-Kx"></a>与证阿那含无异，<a id="a-Ky"></a>与证阿罗汉无异。<a id="a-Kz"></a>何以故？<a id="a-L0"></a>以彼如如无异故。<a id="a-L1"></a>文殊师利，<a id="a-L2"></a>又若闻此经心生信解，<a id="a-L3"></a>与彼后身菩萨菩提树下坐于道场必成正觉，<a id="a-L4"></a>一等无异。<a id="a-L5"></a>何以故？<a id="a-L6"></a>如斯法门，<a id="a-L7"></a>即是三世诸佛世尊之要道故。<a id="a-L8"></a>”</p>
  <p id="aL9">于是，<a id="a-LA"></a>文殊师利白佛言：<a id="a-LB"></a>“世尊，<a id="a-LC"></a>如是，<a id="a-LD"></a>如是，<a id="a-LE"></a>如佛所说，<a id="a-LF"></a>如空无异，<a id="a-LG"></a>如无相无异，<a id="a-LH"></a>如无愿无异，<a id="a-LI"></a>如如如无异，<a id="a-LJ"></a>如法界无异，<a id="a-LK"></a>如实际无异，<a id="a-LL"></a>如平等无异，<a id="a-LM"></a>如解脱无异，<a id="a-LN"></a>如离欲无异。<a id="a-LO"></a>”</p>
  <p id="aLP">尔时，<a id="a-LQ"></a>文殊师利白佛言：<a id="a-LR"></a>“世尊，<a id="a-LS"></a>惟愿如来护持如是甚深法门！<a id="a-LT"></a>于后末世五百岁时，<a id="a-LU"></a>当使此经于阎浮提遍行流布，<a id="a-LV"></a>令诸善男子、<a id="a-LW"></a>善女人等咸得闻之。<a id="a-LX"></a>”文殊师利作是请时，<a id="a-LY"></a>即令三千大千世界，<a id="a-LZ"></a>一切音乐不鼓自鸣，<a id="a-La"></a>一切诸树自然郁茂，<a id="a-Lb"></a>一切众华咸悉开敷；<a id="a-Lc"></a>又此三千大千世界六反振动，<a id="a-Ld"></a>放大光明遍照三千大千世界，<a id="a-Le"></a>夺日月光令不复现。</p>
  <p id="aLf">百千亿天欢喜踊跃，<a id="a-Lg"></a>得未曾有，<a id="a-Lh"></a>住于虚空雨天华香，<a id="a-Li"></a>种种诸华及诸华鬘，<a id="a-Lj"></a>涂香、<a id="a-Lk"></a>末香如雨而下，<a id="a-Ll"></a>香气氛馥充满十方，<a id="a-Lm"></a>作天乐音其声和雅。<a id="a-Ln"></a>一切咸共叉手合掌，<a id="a-Lo"></a>同声称赞：<a id="a-Lp"></a>“希有！<a id="a-Lq"></a>希有！<a id="a-Lr"></a>奇特法门！<a id="a-Ls"></a>今此文殊师利大士所说，<a id="a-Lt"></a>令我等闻，<a id="a-Lu"></a>我为福会，<a id="a-Lv"></a>从生至今，<a id="a-Lw"></a>再遇阎浮转大法轮。<a id="a-Lx"></a>有诸众生具足善根，<a id="a-Ly"></a>然后乃得闻此深法。<a id="a-Lz"></a>若诸众生闻已信行，<a id="a-M0"></a>当知是人已曾供养一切诸佛，<a id="a-M1"></a>亦为已得甚深法忍。<a id="a-M2"></a>若有众生闻此经典，<a id="a-M3"></a>不惊不怖，<a id="a-M4"></a>不退不没，<a id="a-M5"></a>深心爱乐，<a id="a-M6"></a>当知是人不经二乘善根中来。<a id="a-M7"></a>”</p>
  <p id="aM8">尔时，<a id="a-M9"></a>文殊师利白佛言：<a id="a-MA"></a>“世尊，<a id="a-MB"></a>今此奇瑞，<a id="a-MC"></a>将无为是法门，<a id="a-MD"></a>于未来世阎浮提中，<a id="a-ME"></a>遍行流布住持不灭耶？<a id="a-MF"></a>”</p>
  <p id="aMG">佛言：<a id="a-MH"></a>“如是，<a id="a-MI"></a>如是，<a id="a-MJ"></a>向所现瑞，<a id="a-MK"></a>唯为是经于阎浮提遍行流布住持不灭故。<a id="a-ML"></a>”</p>
  <p id="aMM">文殊师利言：<a id="a-MN"></a>“世尊，<a id="a-MO"></a>惟愿世尊更建诚实，<a id="a-MP"></a>令此经典后世流行，<a id="a-MQ"></a>炽然不灭。<a id="a-MR"></a>”</p>
  <p id="aMS">佛言：<a id="a-MT"></a>“文殊师利，<a id="a-MU"></a>若三解脱门，<a id="a-MV"></a>能证涅槃是诚实者，<a id="a-MW"></a>于后末世五百岁时，<a id="a-MX"></a>此经法门弘阎浮提，<a id="a-MY"></a>炽然不灭为诚实语。<a id="a-MZ"></a>文殊师利，<a id="a-Ma"></a>若苦无常，<a id="a-Mb"></a>若空无我，<a id="a-Mc"></a>是实言者，<a id="a-Md"></a>于后末世五百岁时，<a id="a-Me"></a>此经法门弘阎浮提，<a id="a-Mf"></a>炽然不灭为诚实语。<a id="a-Mg"></a>”</p>
  <p id="aMh">文殊师利言：<a id="a-Mi"></a>“世尊，<a id="a-Mj"></a>如世尊说，<a id="a-Mk"></a>无我、<a id="a-Ml"></a>无人、<a id="a-Mm"></a>无众生、<a id="a-Mn"></a>无寿命、<a id="a-Mo"></a>无丈夫、<a id="a-Mp"></a>无摩奴阇、<a id="a-Mq"></a>无摩那婆、<a id="a-Mr"></a>无烦恼、<a id="a-Ms"></a>无清净，<a id="a-Mt"></a>是实言者，<a id="a-Mu"></a>于后末世五百岁时，<a id="a-Mv"></a>此经法门弘阎浮提，<a id="a-Mw"></a>炽然不灭是诚实语。<a id="a-Mx"></a>如世尊说，<a id="a-My"></a>无生死、<a id="a-Mz"></a>无涅槃，<a id="a-N0"></a>无贪欲、<a id="a-N1"></a>无瞋恚、<a id="a-N2"></a>无愚痴，<a id="a-N3"></a>无名、<a id="a-N4"></a>无色，<a id="a-N5"></a>无因、<a id="a-N6"></a>无果，<a id="a-N7"></a>无有、<a id="a-N8"></a>无知，<a id="a-N9"></a>无身、<a id="a-NA"></a>无身证，<a id="a-NB"></a>无心、<a id="a-NC"></a>无心果，<a id="a-ND"></a>无念、<a id="a-NE"></a>无念处，<a id="a-NF"></a>无发、<a id="a-NG"></a>无发处，<a id="a-NH"></a>无色、<a id="a-NI"></a>无受、<a id="a-NJ"></a>无想、<a id="a-NK"></a>无行、<a id="a-NL"></a>无识，<a id="a-NM"></a>无眼、<a id="a-NN"></a>无色，<a id="a-NO"></a>无耳、<a id="a-NP"></a>无声，<a id="a-NQ"></a>无鼻、<a id="a-NR"></a>无香，<a id="a-NS"></a>无舌、<a id="a-NT"></a>无味，<a id="a-NU"></a>无身、<a id="a-NV"></a>无触，<a id="a-NW"></a>无意、<a id="a-NX"></a>无法，<a id="a-NY"></a>无欲界、<a id="a-NZ"></a>无色界、<a id="a-Na"></a>无无色界，<a id="a-Nb"></a>无断、<a id="a-Nc"></a>无常，<a id="a-Nd"></a>如是等法是实言者，<a id="a-Ne"></a>于后末世五百岁时，<a id="a-Nf"></a>此经法门弘阎浮提，<a id="a-Ng"></a>炽然不灭是诚实语。<a id="a-Nh"></a>如世尊说，<a id="a-Ni"></a>无须陀洹、<a id="a-Nj"></a>无须陀洹果，<a id="a-Nk"></a>无斯陀含、<a id="a-Nl"></a>无斯陀含果，<a id="a-Nm"></a>无阿那含、<a id="a-Nn"></a>无阿那含果，<a id="a-No"></a>无阿罗汉、<a id="a-Np"></a>无阿罗汉诸法，<a id="a-Nq"></a>无辟支佛、<a id="a-Nr"></a>无辟支佛诸法，<a id="a-Ns"></a>无如来、<a id="a-Nt"></a>无如来诸法，<a id="a-Nu"></a>无证平等，<a id="a-Nv"></a>无力无畏，<a id="a-Nw"></a>无智果，<a id="a-Nx"></a>无圣证，<a id="a-Ny"></a>无空、<a id="a-Nz"></a>无无相、<a id="a-O0"></a>无无愿，<a id="a-O1"></a>无离欲处，<a id="a-O2"></a>无得本性，<a id="a-O3"></a>无有平等，<a id="a-O4"></a>无有余处，<a id="a-O5"></a>无暗无明，<a id="a-O6"></a>无缚无解，<a id="a-O7"></a>无彼岸、<a id="a-O8"></a>无此岸、<a id="a-O9"></a>无中间，<a id="a-OA"></a>无念无觉，<a id="a-OB"></a>如此等法是实言者，<a id="a-OC"></a>于后末世五百岁时，<a id="a-OD"></a>此经法门弘阎浮提，<a id="a-OE"></a>遍行流布炽然不灭是诚实语。<a id="a-OF"></a>如世尊说，<a id="a-OG"></a>于此法门，<a id="a-OH"></a>无有众生信解脱得果，<a id="a-OI"></a>相应不相应，<a id="a-OJ"></a>不合不散，<a id="a-OK"></a>如是等法为实言者，<a id="a-OL"></a>于后末世五百岁时，<a id="a-OM"></a>此经法门弘阎浮提，<a id="a-ON"></a>遍行流布炽然不灭是真实语。<a id="a-OO"></a>如世尊说，<a id="a-OP"></a>过去诸如来应供正遍觉，<a id="a-OQ"></a>作如斯说，<a id="a-OR"></a>无有一法能令众生于生死中灭除烦恼解脱涅槃，<a id="a-OS"></a>亦无众生有法生灭，<a id="a-OT"></a>乃至无有过失，<a id="a-OU"></a>无出无动，<a id="a-OV"></a>如过去佛所说，<a id="a-OW"></a>如是未来、<a id="a-OX"></a>现在所说亦然；<a id="a-OY"></a>若此等法是实言者，<a id="a-OZ"></a>于后末世五百岁时，<a id="a-Oa"></a>此经法门弘阎浮提，<a id="a-Ob"></a>遍行流布是真实语。<a id="a-Oc"></a>又如世尊说此法时，<a id="a-Od"></a>无有菩萨得是三昧诸陀罗尼门，<a id="a-Oe"></a>亦复无彼诸佛所说语言句义，<a id="a-Of"></a>乃至不说一文字句，<a id="a-Og"></a>无人听闻，<a id="a-Oh"></a>无人得解，<a id="a-Oi"></a>无人成佛，<a id="a-Oj"></a>如此等法是实言者，<a id="a-Ok"></a>于后末世五百岁时，<a id="a-Ol"></a>此经法门弘阎浮提，<a id="a-Om"></a>遍行流布炽然不灭是真实语。<a id="a-On"></a>如世尊说，<a id="a-Oo"></a>无有戒身，<a id="a-Op"></a>无有三昧，<a id="a-Oq"></a>无有智慧，<a id="a-Or"></a>无有解脱，<a id="a-Os"></a>无有解脱知见，<a id="a-Ot"></a>如此等法是实言者，<a id="a-Ou"></a>于后末世五百岁时，<a id="a-Ov"></a>此经法门弘阎浮提，<a id="a-Ow"></a>普宣流布炽然不灭是真实语。<a id="a-Ox"></a>如世尊说，<a id="a-Oy"></a>诸菩萨等不行布施，<a id="a-Oz"></a>不持禁戒，<a id="a-P0"></a>不修忍辱，<a id="a-P1"></a>不发精进，<a id="a-P2"></a>不入禅定，<a id="a-P3"></a>不得般若，<a id="a-P4"></a>不求菩提，<a id="a-P5"></a>不转诸地，<a id="a-P6"></a>不得佛道，<a id="a-P7"></a>不得诸力，<a id="a-P8"></a>不得无畏，<a id="a-P9"></a>不得诸相，<a id="a-PA"></a>不获诸辩，<a id="a-PB"></a>不转法轮，<a id="a-PC"></a>不度众生令取正觉，<a id="a-PD"></a>如此等法是实言者，<a id="a-PE"></a>于后末世五百岁时，<a id="a-PF"></a>此经法门弘阎浮提，<a id="a-PG"></a>普宣流布炽然不灭为真实语。<a id="a-PH"></a>”文殊师利宣此诚实誓时，<a id="a-PI"></a>三千大千世界大地六种振动。</p>
  <p id="aPJ">尔时，<a id="a-PK"></a>弥勒菩萨摩诃萨白佛言：<a id="a-PL"></a>“世尊，<a id="a-PM"></a>有何因缘，<a id="a-PN"></a>今此世界如是大动？<a id="a-PO"></a>”</p>
  <p id="aPP">佛告弥勒菩萨言：<a id="a-PQ"></a>“弥勒，<a id="a-PR"></a>汝今不应问如是事。<a id="a-PS"></a>所以者何？<a id="a-PT"></a>来世众生，<a id="a-PU"></a>钝根少信，<a id="a-PV"></a>闻不能解，<a id="a-PW"></a>堕于疑慢，<a id="a-PX"></a>长夜不安。<a id="a-PY"></a>”</p>
  <p id="aPZ">于是，<a id="a-Pa"></a>弥勒菩萨复白佛言：<a id="a-Pb"></a>“世尊，<a id="a-Pc"></a>惟愿说之！<a id="a-Pd"></a>世尊若说，<a id="a-Pe"></a>能多利益一切世间天人大众故。<a id="a-Pf"></a>”</p>
  <p id="aPg">佛告弥勒：<a id="a-Ph"></a>“如是经典，<a id="a-Pi"></a>往昔已有七十四亿百千那由他诸佛世尊，<a id="a-Pj"></a>于此方所称扬赞说，<a id="a-Pk"></a>皆因文殊师利及善住意天子等问答咨论也。<a id="a-Pl"></a>”</p>
  <p id="aPm">弥勒菩萨复白佛言：<a id="a-Pn"></a>“世尊，<a id="a-Po"></a>是文殊师利及善住意天子，<a id="a-Pp"></a>闻此法门其久近耶？<a id="a-Pq"></a>”</p>
  <p id="aPr">佛告弥勒：<a id="a-Ps"></a>“乃往过七阿僧祇劫，<a id="a-Pt"></a>有佛世尊，<a id="a-Pu"></a>号普华最上师子游步胜功德聚如来应供正遍觉所。<a id="a-Pv"></a>是善男子等，<a id="a-Pw"></a>从彼佛所初闻此经也。<a id="a-Px"></a>”</p>
  <p id="aPy">说是经时，<a id="a-Pz"></a>众中有若干恒河沙众生，<a id="a-Q0"></a>皆发阿耨多罗三藐三菩提心；<a id="a-Q1"></a>复倍前数众生，<a id="a-Q2"></a>得住不退转忍；<a id="a-Q3"></a>复倍前数众生，<a id="a-Q4"></a>远尘离垢，<a id="a-Q5"></a>得法眼净。</p>
  <p id="aQ6">尔时，<a id="a-Q7"></a>世尊说此经已，<a id="a-Q8"></a>于是文殊师利与善住意天子，<a id="a-Q9"></a>及彼十方诸菩萨众，<a id="a-QA"></a>及彼一切诸天子众，<a id="a-QB"></a>及尊者舍利弗、<a id="a-QC"></a>尊者摩诃迦葉，<a id="a-QD"></a>诸比丘众乃至所有天、<a id="a-QE"></a>人、<a id="a-QF"></a>阿修罗、<a id="a-QG"></a>诸龙鬼神一切众等，<a id="a-QH"></a>闻佛所说，<a id="a-QI"></a>皆大欢喜，<a id="a-QJ"></a>信受奉行。</p>
 </body>
</html>