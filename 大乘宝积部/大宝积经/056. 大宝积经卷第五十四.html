<!doctype html>
<html id="z3IBTFeCY" data-ver="1483">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十四</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之二十大自在天授记品第十二</h2>
  <p id="a4">尔时，<a id="a-5"></a>佛告舍利子：<a id="a-6"></a>“往昔过去大蕴如来应正等觉，<a id="a-7"></a>为精进行童子，<a id="a-8"></a>广说如是四无量法，<a id="a-9"></a>及说六波罗蜜多已。<a id="a-A"></a>尔时，<a id="a-B"></a>彼佛复告精进行童子：<a id="a-C"></a>‘云何菩萨摩诃萨随摄法转？<a id="a-D"></a>童子当知，<a id="a-E"></a>菩萨摩诃萨，<a id="a-F"></a>具足如来四摄之法；<a id="a-G"></a>由是法故，<a id="a-H"></a>菩萨摩诃萨恒处长夜摄诸众生。<a id="a-I"></a>何等为四？<a id="a-J"></a>所谓布施、<a id="a-K"></a>爱语、<a id="a-L"></a>利行、<a id="a-M"></a>同事，<a id="a-N"></a>如是名为四种摄法。<a id="a-O"></a>童子，<a id="a-P"></a>云何名为如是摄法？<a id="a-Q"></a>童子，<a id="a-R"></a>所言施者，<a id="a-S"></a>具有二种：<a id="a-T"></a>一者财施，<a id="a-U"></a>二者法施，<a id="a-V"></a>是为布施；<a id="a-W"></a>言爱语者，<a id="a-X"></a>谓于一切诸来求乞，<a id="a-Y"></a>或乐闻法，<a id="a-Z"></a>菩萨悉能爱语慰喻；<a id="a-a"></a>言利行者，<a id="a-b"></a>谓能满足若自若他所有意乐；<a id="a-c"></a>言同事者，<a id="a-d"></a>随己所有智及功德为他演说，<a id="a-e"></a>摄受建立一切众生，<a id="a-f"></a>令其安住若智若法。<a id="a-g"></a>复次，<a id="a-h"></a>童子，<a id="a-i"></a>言布施者，<a id="a-j"></a>于来乞求诸众生所心意清净；<a id="a-k"></a>言爱语者，<a id="a-l"></a>于来乞求诸众生所，<a id="a-m"></a>善言安慰；<a id="a-n"></a>言利行者，<a id="a-o"></a>随诸众生所有义利，<a id="a-p"></a>皆令成熟；<a id="a-q"></a>言同事者，<a id="a-r"></a>于来乞求诸众生所，<a id="a-s"></a>行平等心成其义利。<a id="a-t"></a>复次，<a id="a-u"></a>童子，<a id="a-v"></a>言布施者，<a id="a-w"></a>谓诸菩萨发意行舍；<a id="a-x"></a>言爱语者，<a id="a-y"></a>方便无断；<a id="a-z"></a>言利行者，<a id="a-10"></a>深心无悔；<a id="a-11"></a>言同事者，<a id="a-12"></a>回向大乘。<a id="a-13"></a>复次，<a id="a-14"></a>童子，<a id="a-15"></a>言布施者，<a id="a-16"></a>谓随慈心而行于舍；<a id="a-17"></a>言爱语者，<a id="a-18"></a>常不舍离欢喜之心；<a id="a-19"></a>言利行者，<a id="a-1A"></a>成就大悲心，<a id="a-1B"></a>恒欣乐利众生事；<a id="a-1C"></a>言同事者，<a id="a-1D"></a>修舍平等无有高下，<a id="a-1E"></a>心恒回向一切智智。<a id="a-1F"></a>复次，<a id="a-1G"></a>童子，<a id="a-1H"></a>言布施者，<a id="a-1I"></a>如法求财，<a id="a-1J"></a>常思行舍，<a id="a-1K"></a>拯济贫乏；<a id="a-1L"></a>言爱语者，<a id="a-1M"></a>既施财已，<a id="a-1N"></a>重复安处，<a id="a-1O"></a>令住法义；<a id="a-1P"></a>言利行者，<a id="a-1Q"></a>自利利他，<a id="a-1R"></a>平等摄受；<a id="a-1S"></a>言同事者，<a id="a-1T"></a>为欲利益诸众生故，<a id="a-1U"></a>究竟发起一切智心。<a id="a-1V"></a>复次，<a id="a-1W"></a>童子，<a id="a-1X"></a>言布施者，<a id="a-1Y"></a>一切所有内外诸法悉皆舍离；<a id="a-1Z"></a>言爱语者，<a id="a-1a"></a>于一切法功德智慧无所秘惜；<a id="a-1b"></a>言利行者，<a id="a-1c"></a>弃舍自利，<a id="a-1d"></a>专务利他；<a id="a-1e"></a>言同事者，<a id="a-1f"></a>总摄财物如置掌中，<a id="a-1g"></a>随缘惠施，<a id="a-1h"></a>情无忧戚。<a id="a-1i"></a>复次，<a id="a-1j"></a>童子，<a id="a-1k"></a>言法施者，<a id="a-1l"></a>如所闻法广为他说；<a id="a-1m"></a>言爱语者，<a id="a-1n"></a>以无染心分别开示；<a id="a-1o"></a>言利行者，<a id="a-1p"></a>谓为于他授诵经典，<a id="a-1q"></a>乃至说法无有厌倦；<a id="a-1r"></a>言同事者，<a id="a-1s"></a>以不舍离一切智心，<a id="a-1t"></a>安置含生于正法所。<a id="a-1u"></a>复次，<a id="a-1v"></a>童子，<a id="a-1w"></a>所言法施，<a id="a-1x"></a>若为往返求听法者，<a id="a-1y"></a>如佛正教不乱宣说；<a id="a-1z"></a>言爱语者，<a id="a-20"></a>以微妙音开示正法；<a id="a-21"></a>言利行者，<a id="a-22"></a>谓以衣服、<a id="a-23"></a>饮食、<a id="a-24"></a>床敷、<a id="a-25"></a>医药及余随用什物众具，<a id="a-26"></a>于求法者及说法者，<a id="a-27"></a>但有匮乏即便给施；<a id="a-28"></a>言同事者，<a id="a-29"></a>常起深心，<a id="a-2A"></a>无间说法。<a id="a-2B"></a>复次，<a id="a-2C"></a>童子，<a id="a-2D"></a>言法施者，<a id="a-2E"></a>由是菩萨了知法施诸施中上，<a id="a-2F"></a>常行法施；<a id="a-2G"></a>言爱语者，<a id="a-2H"></a>谓所演说利益之事；<a id="a-2I"></a>言利行者，<a id="a-2J"></a>演畅其义，<a id="a-2K"></a>不依于文；<a id="a-2L"></a>言同事者，<a id="a-2M"></a>欲令圆满一切佛法，<a id="a-2N"></a>常为众生如应敷化。<a id="a-2O"></a>复次，<a id="a-2P"></a>童子，<a id="a-2Q"></a>言布施者，<a id="a-2R"></a>所谓柁那波罗蜜多；<a id="a-2S"></a>言爱语者，<a id="a-2T"></a>所谓尸罗波罗蜜多，<a id="a-2U"></a>及以羼底波罗蜜多；<a id="a-2V"></a>言利行者，<a id="a-2W"></a>所谓毗利耶波罗蜜多；<a id="a-2X"></a>言同事者，<a id="a-2Y"></a>所谓静虑波罗蜜多，<a id="a-2Z"></a>及般若波罗蜜多。<a id="a-2a"></a>复次，<a id="a-2b"></a>童子，<a id="a-2c"></a>言布施者，<a id="a-2d"></a>谓初发心一切菩萨；<a id="a-2e"></a>言爱语者，<a id="a-2f"></a>谓已发行一切菩萨；<a id="a-2g"></a>言利行者，<a id="a-2h"></a>谓不退转一切菩萨；<a id="a-2i"></a>言同事者，<a id="a-2j"></a>所谓系属一生诸大菩萨。<a id="a-2k"></a>复次，<a id="a-2l"></a>童子，<a id="a-2m"></a>言布施者，<a id="a-2n"></a>为欲坚固菩提根本；<a id="a-2o"></a>言爱语者，<a id="a-2p"></a>为欲成就菩提萌芽；<a id="a-2q"></a>言利行者，<a id="a-2r"></a>为欲开发菩提妙华；<a id="a-2s"></a>言同事者，<a id="a-2t"></a>为欲成熟菩提胜果。<a id="a-2u"></a>如是，<a id="a-2v"></a>童子，<a id="a-2w"></a>是名菩萨摩诃萨四种摄法。<a id="a-2x"></a>菩萨摩诃萨为欲修行大菩提故，<a id="a-2y"></a>以如是等四摄之法，<a id="a-2z"></a>处于长夜摄受众生，<a id="a-30"></a>是名菩萨摩诃萨随摄法转。<a id="a-31"></a>童子，<a id="a-32"></a>如是摄法无量无边，<a id="a-33"></a>皆说名为菩提之道。<a id="a-34"></a>’</p>
  <p id="a35">“舍利子，<a id="a-36"></a>尔时薄伽梵大蕴如来应正等觉，<a id="a-37"></a>为是精进行童子，<a id="a-38"></a>开示如是大菩提道。<a id="a-39"></a>时，<a id="a-3A"></a>彼童子具于佛所闻是法已，<a id="a-3B"></a>又闻赞说过去、<a id="a-3C"></a>未来、<a id="a-3D"></a>现在诸佛，<a id="a-3E"></a>得大欢喜，<a id="a-3F"></a>即以上妙衣服、<a id="a-3G"></a>肴膳饮食、<a id="a-3H"></a>床敷、<a id="a-3I"></a>医药、<a id="a-3J"></a>什物众具，<a id="a-3K"></a>持以奉献大蕴如来及声闻众。<a id="a-3L"></a>如是乃经九十六拘胝岁，<a id="a-3M"></a>供养恭敬，<a id="a-3N"></a>尊重赞叹，<a id="a-3O"></a>又复兴发菩提大愿；<a id="a-3P"></a>虽作如是无量功德，<a id="a-3Q"></a>而大蕴如来未与童子授于阿耨多罗三藐三菩提记。<a id="a-3R"></a>舍利子，<a id="a-3S"></a>汝谓彼时精进行童子，<a id="a-3T"></a>岂异人乎？<a id="a-3U"></a>勿作余疑，<a id="a-3V"></a>即我身是也。<a id="a-3W"></a>我于彼佛所，<a id="a-3X"></a>以诸供养奉佛及僧，<a id="a-3Y"></a>经尔所岁，<a id="a-3Z"></a>又复起发大菩提愿；<a id="a-3a"></a>然彼如来不授我记，<a id="a-3b"></a>汝于来世当得作佛，<a id="a-3c"></a>号释迦牟尼如来应正等觉。</p>
  <p id="a3d">“舍利子，<a id="a-3e"></a>从大蕴如来灭度之后，<a id="a-3f"></a>经阿僧企耶劫，<a id="a-3g"></a>尔时有佛出兴于世，<a id="a-3h"></a>名曰宝性如来、<a id="a-3i"></a>应、<a id="a-3j"></a>正等觉、<a id="a-3k"></a>明行圆满、<a id="a-3l"></a>善逝、<a id="a-3m"></a>世间解、<a id="a-3n"></a>无上丈夫、<a id="a-3o"></a>调御士、<a id="a-3p"></a>天人师、<a id="a-3q"></a>佛、<a id="a-3r"></a>薄伽梵。<a id="a-3s"></a>舍利子，<a id="a-3t"></a>宝性如来有八十那庾多声闻弟子共会说法，<a id="a-3u"></a>一切皆是大阿罗汉，<a id="a-3v"></a>诸漏已尽，<a id="a-3w"></a>无复烦恼，<a id="a-3x"></a>乃至其心自在，<a id="a-3y"></a>证得第一波罗蜜。<a id="a-3z"></a>时，<a id="a-40"></a>彼世中有转轮圣王，<a id="a-41"></a>名曰善见，<a id="a-42"></a>七宝来应，<a id="a-43"></a>所谓成就金轮乃至主将兵宝。<a id="a-44"></a>是善见王，<a id="a-45"></a>以其轮宝威四天下；<a id="a-46"></a>正法治世，<a id="a-47"></a>名为法王，<a id="a-48"></a>仁德育物，<a id="a-49"></a>众所欣重。<a id="a-4A"></a>国界人民居住宽博，<a id="a-4B"></a>所治大城名曰圆满，<a id="a-4C"></a>东西长十二踰缮那，<a id="a-4D"></a>南北广七踰缮那，<a id="a-4E"></a>安隐丰乐，<a id="a-4F"></a>人民炽盛，<a id="a-4G"></a>甚可爱乐，<a id="a-4H"></a>多诸财宝，<a id="a-4I"></a>资具充溢。<a id="a-4J"></a>尔时，<a id="a-4K"></a>城中有大长者，<a id="a-4L"></a>名曰善慧，<a id="a-4M"></a>其家巨富，<a id="a-4N"></a>财宝充积，<a id="a-4O"></a>已曾供养过去诸佛，<a id="a-4P"></a>植众德本。</p>
  <p id="a4Q">“舍利子，<a id="a-4R"></a>时薄伽梵宝性如来，<a id="a-4S"></a>观是长者深心欲解，<a id="a-4T"></a>作是思惟：<a id="a-4U"></a>‘此大长者善根已熟，<a id="a-4V"></a>堪为如是大菩萨藏法门之器，<a id="a-4W"></a>又是诸佛正法之器。<a id="a-4X"></a>’既了知已，<a id="a-4Y"></a>便往其所，<a id="a-4Z"></a>现大神变，<a id="a-4a"></a>上住虚空，<a id="a-4b"></a>结跏趺坐，<a id="a-4c"></a>为彼长者开菩提道，<a id="a-4d"></a>又复赞说过去、<a id="a-4e"></a>未来、<a id="a-4f"></a>现在诸佛。<a id="a-4g"></a>舍利子，<a id="a-4h"></a>尔时，<a id="a-4i"></a>善慧闻佛开示大菩萨道，<a id="a-4j"></a>又闻赞说三世佛已，<a id="a-4k"></a>获得广大欢喜净信，<a id="a-4l"></a>即以上妙衣服、<a id="a-4m"></a>肴膳饮食及余资具，<a id="a-4n"></a>以用奉献宝性如来及弟子众，<a id="a-4o"></a>经于千岁供养恭敬，<a id="a-4p"></a>尊重赞叹，<a id="a-4q"></a>又复兴起阿耨多罗三藐三菩提微妙大愿；<a id="a-4r"></a>虽作如是广发众行，<a id="a-4s"></a>然彼如来未为授记。<a id="a-4t"></a>舍利子，<a id="a-4u"></a>汝谓尔时善慧长者，<a id="a-4v"></a>岂异人乎？<a id="a-4w"></a>勿余异疑，<a id="a-4x"></a>即我身是也。<a id="a-4y"></a>我于尔时，<a id="a-4z"></a>虽以种种供养奉佛及僧，<a id="a-50"></a>并起广大菩提胜愿；<a id="a-51"></a>然彼如来不授我记，<a id="a-52"></a>云于来世当得作佛，<a id="a-53"></a>号释迦牟尼如来应正等觉。</p>
  <p id="a54">“舍利子，<a id="a-55"></a>自宝性如来灭度之后，<a id="a-56"></a>经阿僧企耶劫，<a id="a-57"></a>有佛出世，<a id="a-58"></a>名曰放光如来、<a id="a-59"></a>应、<a id="a-5A"></a>正等觉、<a id="a-5B"></a>明行圆满、<a id="a-5C"></a>善逝、<a id="a-5D"></a>世间解、<a id="a-5E"></a>无上丈夫、<a id="a-5F"></a>调御士、<a id="a-5G"></a>天人师、<a id="a-5H"></a>佛、<a id="a-5I"></a>薄伽梵。<a id="a-5J"></a>舍利子，<a id="a-5K"></a>以何义故，<a id="a-5L"></a>佛名放光？<a id="a-5M"></a>舍利子，<a id="a-5N"></a>当于尔时有王出世，<a id="a-5O"></a>名曰胜怨，<a id="a-5P"></a>所都大城名盛莲华，<a id="a-5Q"></a>安隐丰乐，<a id="a-5R"></a>人民炽盛，<a id="a-5S"></a>财宝众具充积流溢。<a id="a-5T"></a>王有大臣，<a id="a-5U"></a>婆罗门种，<a id="a-5V"></a>名曰光主，<a id="a-5W"></a>其家巨富，<a id="a-5X"></a>财产仓库具足盈满。<a id="a-5Y"></a>而是大臣为胜怨王偏所爱重，<a id="a-5Z"></a>欣慕其德，<a id="a-5a"></a>常所见遇，<a id="a-5b"></a>情无厌逆。<a id="a-5c"></a>舍利子，<a id="a-5d"></a>时胜怨王，<a id="a-5e"></a>割所王国四分之一，<a id="a-5f"></a>赐此大臣封以为王。<a id="a-5g"></a>时，<a id="a-5h"></a>光主王治于小国，<a id="a-5i"></a>以法御世，<a id="a-5j"></a>不行邪枉。<a id="a-5k"></a>舍利子，<a id="a-5l"></a>是光主王，<a id="a-5m"></a>于后异时诞生太子，<a id="a-5n"></a>形貌端正，<a id="a-5o"></a>众所乐观，<a id="a-5p"></a>成就第一圆满净色，<a id="a-5q"></a>以三十二大丈夫相具足庄严。<a id="a-5r"></a>又于王子一切身分，<a id="a-5s"></a>皆放光明，<a id="a-5t"></a>犹如日轮之所照耀，<a id="a-5u"></a>因为立号，<a id="a-5v"></a>名曰放光。</p>
  <p id="a5w">“舍利子，<a id="a-5x"></a>时光主王，<a id="a-5y"></a>召集国中诸婆罗门善占相者，<a id="a-5z"></a>皆悉集已，<a id="a-60"></a>便示王子令其相之。<a id="a-61"></a>诸婆罗门既睹相已，<a id="a-62"></a>便作是言：<a id="a-63"></a>‘今此王子定当作佛。<a id="a-64"></a>’时光主王，<a id="a-65"></a>即以王子付诸养母。<a id="a-66"></a>其后不久，<a id="a-67"></a>身相长大，<a id="a-68"></a>聪睿明达。<a id="a-69"></a>时，<a id="a-6A"></a>净居天处色究竟天宫，<a id="a-6B"></a>以通智力知是王子将登正觉，<a id="a-6C"></a>便于彼没，<a id="a-6D"></a>来至放光王子菩萨所止处已，<a id="a-6E"></a>右绕菩萨，<a id="a-6F"></a>即于其前，<a id="a-6G"></a>说是颂曰：</p>
  <p id="a6H">“‘非谓安处大王宫，<a id="a-6I"></a>　能生清净胜功德，</p>
  <p id="a6J">要假仙幢袈裟相，<a id="a-6K"></a>　果证无上妙菩提。</p>
  <p id="a6L">盛壮须臾若流逝，<a id="a-6M"></a>　迅速过于大猛风，</p>
  <p id="a6N">不可喜乐弊衰老，<a id="a-6O"></a>　摧坏世间之所爱。</p>
  <p id="a6P">衰老能令薄势力，<a id="a-6Q"></a>　难得欣乐趣非家，</p>
  <p id="a6R">大仙今者极盛年，<a id="a-6S"></a>　宜当及时发精进。</p>
  <p id="a6T">善哉善哉大慧者，<a id="a-6U"></a>　善哉善哉大超悟，</p>
  <p id="a6V">善哉善哉速出家，<a id="a-6W"></a>　定成坚固正等觉！<a id="a-6X"></a>’</p>
  <p id="a6Y">“舍利子，<a id="a-6Z"></a>时放光菩萨摩诃萨，<a id="a-6a"></a>为净居天所开悟已，<a id="a-6b"></a>以清净信趣于非家；<a id="a-6c"></a>当出家夜，<a id="a-6d"></a>即成阿耨多罗三藐三菩提。<a id="a-6e"></a>时，<a id="a-6f"></a>彼世尊便以如是广大名称出现世间，<a id="a-6g"></a>号曰放光如来，<a id="a-6h"></a>十号具足，<a id="a-6i"></a>为诸天人之所赞颂。<a id="a-6j"></a>时，<a id="a-6k"></a>胜怨王闻光主王子出家修行，<a id="a-6l"></a>证得无上正等菩提，<a id="a-6m"></a>名曰放光。<a id="a-6n"></a>即便往告光主王言：<a id="a-6o"></a>‘我闻卿子出家成佛。<a id="a-6p"></a>不审世尊大慈悲故能来降不？<a id="a-6q"></a>若不垂愍至于此者，<a id="a-6r"></a>我当严备四种力军，<a id="a-6s"></a>往如来所躬事奉敬。<a id="a-6t"></a>’舍利子，<a id="a-6u"></a>时光主王，<a id="a-6v"></a>即集大臣、<a id="a-6w"></a>守卫军众，<a id="a-6x"></a>具宣是事。<a id="a-6y"></a>诸大臣言：<a id="a-6z"></a>‘王于今者，<a id="a-70"></a>应自往诣放光如来，<a id="a-71"></a>咨问是事：<a id="a-72"></a>大悲世尊愍众生故，<a id="a-73"></a>为欲往彼胜怨王所，<a id="a-74"></a>为不往耶？<a id="a-75"></a>’时光主王即便严驾，<a id="a-76"></a>与诸大臣侍卫导从，<a id="a-77"></a>往如来所；<a id="a-78"></a>既到彼已，<a id="a-79"></a>顶礼佛足，<a id="a-7A"></a>即以上事具白世尊。<a id="a-7B"></a>时，<a id="a-7C"></a>放光如来告父王曰：<a id="a-7D"></a>‘大王当知，<a id="a-7E"></a>我今往诣胜怨王所，<a id="a-7F"></a>愍众生故。<a id="a-7G"></a>’</p>
  <p id="a7H">“舍利子，<a id="a-7I"></a>时放光如来随所乐欲别住一处胜怨王都，<a id="a-7J"></a>即与二十拘胝大阿罗汉出诣彼国。<a id="a-7K"></a>尔时，<a id="a-7L"></a>父王亦备四种强力军众随从佛后，<a id="a-7M"></a>办具种种上妙衣服、<a id="a-7N"></a>肴膳饮食、<a id="a-7O"></a>床敷、<a id="a-7P"></a>医药及余资具，<a id="a-7Q"></a>供佛及僧；<a id="a-7R"></a>乃至随逐如来到已王领国界之际，<a id="a-7S"></a>便礼佛足，<a id="a-7T"></a>绕无数匝，<a id="a-7U"></a>涕泣哽噎，<a id="a-7V"></a>辞退而还。<a id="a-7W"></a>时，<a id="a-7X"></a>胜怨王闻放光如来与诸大众，<a id="a-7Y"></a>将来诣此盛莲华城，<a id="a-7Z"></a>即便严饰所都大城，<a id="a-7a"></a>除去一切沙砾瓦石，<a id="a-7b"></a>清净夷坦街巷道路，<a id="a-7c"></a>扫洒修治极令华丽；<a id="a-7d"></a>又以香水重增沾洒，<a id="a-7e"></a>散布名华量齐人膝，<a id="a-7f"></a>以妙香瓶列薰于道，<a id="a-7g"></a>敷置种种微妙宝衣，<a id="a-7h"></a>于上虚空张施幡盖，<a id="a-7i"></a>作倡伎乐腾郁充满。</p>
  <p id="a7j">“舍利子，<a id="a-7k"></a>时胜怨王作如是等庄严，<a id="a-7l"></a>绮饰盛莲华城大王都已；<a id="a-7m"></a>又下严敕击鼓宣令，<a id="a-7n"></a>于此王都城之内外，<a id="a-7o"></a>所有华鬘及涂香等，<a id="a-7p"></a>无令有人辄自受用并将出卖，<a id="a-7q"></a>一切皆当奉献供养放光如来，<a id="a-7r"></a>若违此令当加重罚。<a id="a-7s"></a>舍利子，<a id="a-7t"></a>时胜怨王赍持种种华鬘、<a id="a-7u"></a>涂香、<a id="a-7v"></a>末香、<a id="a-7w"></a>珍妙衣服、<a id="a-7x"></a>幢幡宝盖，<a id="a-7y"></a>鼓击种种诸妙音乐，<a id="a-7z"></a>又设羽仪现大严备，<a id="a-80"></a>以王威势出所都城。<a id="a-81"></a>为欲瞻仰彼如来故，<a id="a-82"></a>并申礼拜陈诸供养，<a id="a-83"></a>与四种军及王城内所有婆罗门、<a id="a-84"></a>长者、<a id="a-85"></a>居士、<a id="a-86"></a>豪族类等，<a id="a-87"></a>往诣佛所。<a id="a-88"></a>既到彼已，<a id="a-89"></a>时胜怨王最先顶礼彼如来足，<a id="a-8A"></a>复以种种华鬘、<a id="a-8B"></a>涂香、<a id="a-8C"></a>末香、<a id="a-8D"></a>上妙衣服、<a id="a-8E"></a>幢幡宝盖，<a id="a-8F"></a>供养如来；<a id="a-8G"></a>自供养已，<a id="a-8H"></a>复令王子、<a id="a-8I"></a>大臣及诸侍卫、<a id="a-8J"></a>婆罗门、<a id="a-8K"></a>长者、<a id="a-8L"></a>居士等，<a id="a-8M"></a>亦如大王广修供养。<a id="a-8N"></a>舍利子，<a id="a-8O"></a>时胜怨王既供养已，<a id="a-8P"></a>具欢喜心，<a id="a-8Q"></a>具妙善心，<a id="a-8R"></a>具离盖心，<a id="a-8S"></a>具适悦心，<a id="a-8T"></a>与诸群臣而随佛后。</p>
  <p id="a8U">“舍利子，<a id="a-8V"></a>尔时有婆罗门，<a id="a-8W"></a>名曰珍宝，<a id="a-8X"></a>住大雪山王侧，<a id="a-8Y"></a>五百儒童以为弟子，<a id="a-8Z"></a>众人所宗，<a id="a-8a"></a>名德远被，<a id="a-8b"></a>善持艺术，<a id="a-8c"></a>于三毗陀经达到彼岸，<a id="a-8d"></a>又于尼揵茶书及计罗婆论、<a id="a-8e"></a>分别字论、<a id="a-8f"></a>伊底诃婆论、<a id="a-8g"></a>五分记论、<a id="a-8h"></a>随顺世论、<a id="a-8i"></a>祠祀咒论、<a id="a-8j"></a>丈夫相论，<a id="a-8k"></a>于是等论皆善通达，<a id="a-8l"></a>及以自宗师傅三明大教，<a id="a-8m"></a>晓其理趣，<a id="a-8n"></a>妙识开遮。<a id="a-8o"></a>舍利子，<a id="a-8p"></a>是婆罗门，<a id="a-8q"></a>有一儒童近住弟子，<a id="a-8r"></a>名曰迷伽，<a id="a-8s"></a>受学珍宝，<a id="a-8t"></a>备通幽旨，<a id="a-8u"></a>艺术经论并皆明达，<a id="a-8v"></a>智与师齐，<a id="a-8w"></a>堪为导首。<a id="a-8x"></a>时，<a id="a-8y"></a>彼迷伽白其师曰：<a id="a-8z"></a>‘大师当知，<a id="a-90"></a>所学经论皆已通达，<a id="a-91"></a>我今当返自所生地。<a id="a-92"></a>云何奉酬大师恩德？<a id="a-93"></a>’时师告曰：<a id="a-94"></a>‘伐瑳迷伽，<a id="a-95"></a>夫为弟子欲报师恩，<a id="a-96"></a>当以财宝方陈厚意。<a id="a-97"></a>所谓何等？<a id="a-98"></a>若办五百羯利沙钵那者，<a id="a-99"></a>足表深心。<a id="a-9A"></a>’</p>
  <p id="a9B">“舍利子，<a id="a-9C"></a>尔时迷伽儒童，<a id="a-9D"></a>奉师教已，<a id="a-9E"></a>致敬右绕，<a id="a-9F"></a>辞退而行，<a id="a-9G"></a>遍游村城、<a id="a-9H"></a>亭馆、<a id="a-9I"></a>国邑、<a id="a-9J"></a>王都，<a id="a-9K"></a>处处追觅谢师财宝；<a id="a-9L"></a>既具集已，<a id="a-9M"></a>将陈酬报，<a id="a-9N"></a>渐渐往诣盛莲华城。<a id="a-9O"></a>遥见王都种种严饰明发华丽甚可爱乐，<a id="a-9P"></a>即问傍人：<a id="a-9Q"></a>‘今此王都，<a id="a-9R"></a>有何盛事，<a id="a-9S"></a>荣饰周布庄严乃尔？<a id="a-9T"></a>’傍人答曰：<a id="a-9U"></a>‘卿不知耶？<a id="a-9V"></a>今日放光如来应正等觉，<a id="a-9W"></a>与八十拘胝大阿罗汉，<a id="a-9X"></a>八万四千诸大菩萨，<a id="a-9Y"></a>将入此城。<a id="a-9Z"></a>其中人民当行大施，<a id="a-9a"></a>当兴大福。<a id="a-9b"></a>由斯事故，<a id="a-9c"></a>致此庄严。<a id="a-9d"></a>’时迷伽儒童，<a id="a-9e"></a>忽闻如是佛名之声，<a id="a-9f"></a>获得广大欢喜净信，<a id="a-9g"></a>窃自唯忖：<a id="a-9h"></a>‘诸佛如来出世甚难，<a id="a-9i"></a>极难得值过乌昙华！<a id="a-9j"></a>又似盲龟难遇浮孔，<a id="a-9k"></a>百千大劫时或一遇！<a id="a-9l"></a>我今奉见甚为希有，<a id="a-9m"></a>定应以此五百羯利沙钵那，<a id="a-9n"></a>贸华散奉放光如来。<a id="a-9o"></a>当更求财，<a id="a-9p"></a>用酬师德。<a id="a-9q"></a>’</p>
  <p id="a9r">“舍利子，<a id="a-9s"></a>当于尔时有一女人，<a id="a-9t"></a>赍持七茎殟钵罗华，<a id="a-9u"></a>从市而来。<a id="a-9v"></a>迷伽告曰：<a id="a-9w"></a>‘何处得此水生华来？<a id="a-9x"></a>’女曰：<a id="a-9y"></a>‘我于某处卖华鬘所，<a id="a-9z"></a>以五百羯利沙钵那买得此华。<a id="a-A0"></a>’迷伽告曰：<a id="a-A1"></a>‘今酬本价，<a id="a-A2"></a>能与华不？<a id="a-A3"></a>’女曰：<a id="a-A4"></a>‘不然。<a id="a-A5"></a>’又曰：<a id="a-A6"></a>‘若不许者，<a id="a-A7"></a>今有五百羯利沙钵那，<a id="a-A8"></a>汝当独取。<a id="a-A9"></a>此七茎华，<a id="a-AA"></a>二人当共，<a id="a-AB"></a>为可尔不？<a id="a-AC"></a>’女曰：<a id="a-AD"></a>‘卿用此华，<a id="a-AE"></a>为作何等？<a id="a-AF"></a>’告曰：<a id="a-AG"></a>‘将用奉散放光如来。<a id="a-AH"></a>’女曰：<a id="a-AI"></a>‘如卿所言，<a id="a-AJ"></a>从今已往，<a id="a-AK"></a>于诸有趣常能降及为我夫者，<a id="a-AL"></a>当以此华持用相委。<a id="a-AM"></a>’尔时，<a id="a-AN"></a>迷伽便报女曰：<a id="a-AO"></a>‘止！<a id="a-AP"></a>止！<a id="a-AQ"></a>女人勿作是说。<a id="a-AR"></a>何以故？<a id="a-AS"></a>汝女人性，<a id="a-AT"></a>掉动轻转，<a id="a-AU"></a>多诸放逸。<a id="a-AV"></a>汝之所言，<a id="a-AW"></a>不足收采！<a id="a-AX"></a>又我当于阿僧企耶劫，<a id="a-AY"></a>修集佛法，<a id="a-AZ"></a>广行布施，<a id="a-Aa"></a>或以金、<a id="a-Ab"></a>银、<a id="a-Ac"></a>珍宝、<a id="a-Ad"></a>珊瑚、<a id="a-Ae"></a>末尼、<a id="a-Af"></a>真珠、<a id="a-Ag"></a>琉璃、<a id="a-Ah"></a>螺贝、<a id="a-Ai"></a>璧玉、<a id="a-Aj"></a>象马驼驴、<a id="a-Ak"></a>牛羊群畜，<a id="a-Al"></a>乃至或舍大国王位、<a id="a-Am"></a>车辂服饰、<a id="a-An"></a>内宫妃后、<a id="a-Ao"></a>男女眷属，<a id="a-Ap"></a>或舍手足耳鼻、<a id="a-Aq"></a>皮肉骨髓、<a id="a-Ar"></a>髻中明珠、<a id="a-As"></a>眼目头首。<a id="a-At"></a>大略而言，<a id="a-Au"></a>无有一切内外之物于我施门而不舍者。<a id="a-Av"></a>或复有时当舍于汝，<a id="a-Aw"></a>入佛法中以信出家，<a id="a-Ax"></a>趣于非家。<a id="a-Ay"></a>汝性掉动，<a id="a-Az"></a>轻转放逸，<a id="a-B0"></a>或当尔时于我大舍而为障碍。<a id="a-B1"></a>’其女报曰：<a id="a-B2"></a>‘审如所言，<a id="a-B3"></a>我为大利！<a id="a-B4"></a>纵使卿今卖我此身，<a id="a-B5"></a>乃至充一羯利沙钵那者，<a id="a-B6"></a>终无异心于施留碍。<a id="a-B7"></a>或复割截我身段段舍施，<a id="a-B8"></a>定无留碍修集佛法。<a id="a-B9"></a>’迷伽告曰：<a id="a-BA"></a>‘若能如是，<a id="a-BB"></a>此则为可，<a id="a-BC"></a>宜速与华！<a id="a-BD"></a>’尔时，<a id="a-BE"></a>女人持华授与。<a id="a-BF"></a>迷伽取华，<a id="a-BG"></a>便即往诣放光佛所。<a id="a-BH"></a>遥见如来为无量百千拘胝那庾多众生，<a id="a-BI"></a>前后围绕，<a id="a-BJ"></a>威仪庠序，<a id="a-BK"></a>导众而前，<a id="a-BL"></a>乃至以无量百千功德庄严从彼而来。<a id="a-BM"></a>于世尊所心生净信，<a id="a-BN"></a>以无量种清净欢喜深爱重心，<a id="a-BO"></a>前诣佛所，<a id="a-BP"></a>恭敬礼拜，<a id="a-BQ"></a>不胜欣庆。<a id="a-BR"></a>又见多人以诸大价微妙衣服，<a id="a-BS"></a>为供佛故敷施行道，<a id="a-BT"></a>便作是念：<a id="a-BU"></a>‘我今虽无上妙衣服，<a id="a-BV"></a>唯有所著弊鹿皮衣，<a id="a-BW"></a>当敷道中藉如来足。<a id="a-BX"></a>’作是念已，<a id="a-BY"></a>脱衣布地。<a id="a-BZ"></a>尔时，<a id="a-Ba"></a>诸人竞取皮衣，<a id="a-Bb"></a>远弃他所，<a id="a-Bc"></a>咸生蚩责：<a id="a-Bd"></a>‘云何为是含灵中宝，<a id="a-Be"></a>敷设如此弊鹿皮衣？<a id="a-Bf"></a>’时彼迷伽即便驰往四衢道边泥湿之处，<a id="a-Bg"></a>取鹿皮衣敷置其上，<a id="a-Bh"></a>作如是念：<a id="a-Bi"></a>‘放光如来大慈悲者，<a id="a-Bj"></a>加哀怜我，<a id="a-Bk"></a>以遍照眼及遍照智，<a id="a-Bl"></a>赐观所为，<a id="a-Bm"></a>希愿以足蹈我衣上。<a id="a-Bn"></a>’尔时如来愍其所念，<a id="a-Bo"></a>便以足趾蹈鹿皮衣。<a id="a-Bp"></a>迷伽见已，<a id="a-Bq"></a>心生庆悦，<a id="a-Br"></a>踊跃欢喜，<a id="a-Bs"></a>即以所持殟钵罗华，<a id="a-Bt"></a>用散佛上。<a id="a-Bu"></a>于时复有无量天子，<a id="a-Bv"></a>住虚空中，<a id="a-Bw"></a>以天曼陀罗华、<a id="a-Bx"></a>殟钵罗华、<a id="a-By"></a>钵特摩华、<a id="a-Bz"></a>拘贸陀华、<a id="a-C0"></a>奔茶利华及天栴檀、<a id="a-C1"></a>末香俱散佛上，<a id="a-C2"></a>作天音乐咏天清歌，<a id="a-C3"></a>遍满虚空大兴供养。<a id="a-C4"></a>时，<a id="a-C5"></a>彼迷伽所散之华列住空中，<a id="a-C6"></a>乃复变成无量千数殟钵罗华，<a id="a-C7"></a>叶皆垂下，<a id="a-C8"></a>合成华盖，<a id="a-C9"></a>随佛而行。<a id="a-CA"></a>迷伽见已，<a id="a-CB"></a>倍复踊跃，<a id="a-CC"></a>心生净信；<a id="a-CD"></a>于如来前，<a id="a-CE"></a>解十二年金色发髻以布于地，<a id="a-CF"></a>便发无上菩提大愿：<a id="a-CG"></a>‘若我来世，<a id="a-CH"></a>当成如来应正等觉，<a id="a-CI"></a>审不虚者，<a id="a-CJ"></a>惟愿今者放光如来授手安慰。<a id="a-CK"></a>’又发坚固势力弘誓，<a id="a-CL"></a>作如是言：<a id="a-CM"></a>‘若使如来不以足趾蹈金色发、<a id="a-CN"></a>授手安慰，<a id="a-CO"></a>及不授我菩提记者，<a id="a-CP"></a>我终不起，<a id="a-CQ"></a>即于此地干枯命终。<a id="a-CR"></a>’</p>
  <p id="aCS">“舍利子，<a id="a-CT"></a>尔时放光如来应正等觉，<a id="a-CU"></a>具遍照眼及遍照智，<a id="a-CV"></a>于三世中无事不达，<a id="a-CW"></a>知彼迷伽意欲解已，<a id="a-CX"></a>便举足趾蹑其发上，<a id="a-CY"></a>即便右顾如龙象回，<a id="a-CZ"></a>告诸声闻一切大众：<a id="a-Ca"></a>‘汝等苾芻，<a id="a-Cb"></a>勿蹈其发。<a id="a-Cc"></a>所以者何？<a id="a-Cd"></a>此儒童者，<a id="a-Ce"></a>却后过阿僧企耶劫，<a id="a-Cf"></a>当成如来应正等觉，<a id="a-Cg"></a>号释迦牟尼。<a id="a-Ch"></a>’舍利子，<a id="a-Ci"></a>是时迷伽闻佛授记，<a id="a-Cj"></a>欢喜踊跃，<a id="a-Ck"></a>上升虚空高七多罗树，<a id="a-Cl"></a>证得百千那庾多拘胝无动诸定。<a id="a-Cm"></a>又以神通智力，<a id="a-Cn"></a>观见东方过殑伽沙等无量诸佛皆为授记，<a id="a-Co"></a>作如是言：<a id="a-Cp"></a>‘儒童当知，<a id="a-Cq"></a>汝于来世，<a id="a-Cr"></a>经阿僧企耶劫，<a id="a-Cs"></a>当得作佛，<a id="a-Ct"></a>号释迦牟尼。<a id="a-Cu"></a>’如是南西北方、<a id="a-Cv"></a>四维、<a id="a-Cw"></a>上、<a id="a-Cx"></a>下，<a id="a-Cy"></a>周遍十方，<a id="a-Cz"></a>各如殑伽沙等无量如来，<a id="a-D0"></a>皆如东方诸佛授记。<a id="a-D1"></a>舍利子，<a id="a-D2"></a>迷伽儒童，<a id="a-D3"></a>既蒙诸佛授记安慰已，<a id="a-D4"></a>从虚空下，<a id="a-D5"></a>来诣佛所，<a id="a-D6"></a>以信舍家趣于非家，<a id="a-D7"></a>修习坚固清净梵行。<a id="a-D8"></a>舍利子，<a id="a-D9"></a>汝今于此无生疑惑，<a id="a-DA"></a>谓彼往世迷伽儒童是余人乎？<a id="a-DB"></a>勿作是观，<a id="a-DC"></a>即我为彼儒童菩萨。<a id="a-DD"></a>我于尔时，<a id="a-DE"></a>以是五茎青色莲华，<a id="a-DF"></a>奉散彼佛，<a id="a-DG"></a>复解金发敷置道上，<a id="a-DH"></a>兴如是行，<a id="a-DI"></a>便蒙授记。</p>
  <p id="aDJ">“是故，<a id="a-DK"></a>舍利子，<a id="a-DL"></a>若有菩萨摩诃萨，<a id="a-DM"></a>欲得速受如来记者，<a id="a-DN"></a>当于如是大菩萨藏微妙法门，<a id="a-DO"></a>殷重听闻，<a id="a-DP"></a>受持读诵，<a id="a-DQ"></a>通明义趣，<a id="a-DR"></a>广为他说分别开示，<a id="a-DS"></a>复应修行无相正行。<a id="a-DT"></a>何以故？<a id="a-DU"></a>我忆往昔未得值遇放光佛前，<a id="a-DV"></a>无有一切白净行法不修行者；<a id="a-DW"></a>虽作如是无量勤苦，<a id="a-DX"></a>然不蒙佛为我授记。<a id="a-DY"></a>所以者何？<a id="a-DZ"></a>由修诸行皆有相故。<a id="a-Da"></a>从是已后，<a id="a-Db"></a>我方于是大菩萨藏微妙法门，<a id="a-Dc"></a>随所闻已，<a id="a-Dd"></a>安住正行。<a id="a-De"></a>如是行者，<a id="a-Df"></a>谓无相行、<a id="a-Dg"></a>无功用行、<a id="a-Dh"></a>无所得行。<a id="a-Di"></a>行如是等无相行已，<a id="a-Dj"></a>放光如来乃为授记。</p>
  <p id="aDk">“舍利子，<a id="a-Dl"></a>我忆往昔最初得见放光佛时，<a id="a-Dm"></a>便得超过一切有相有功用行，<a id="a-Dn"></a>又初见佛便能随觉一切法性，<a id="a-Do"></a>又得通达一切诸法自性无生；<a id="a-Dp"></a>从是已后，<a id="a-Dq"></a>放光如来乃为授记，<a id="a-Dr"></a>作如是言：<a id="a-Ds"></a>‘迷伽儒童，<a id="a-Dt"></a>汝于来世，<a id="a-Du"></a>过阿僧企耶劫，<a id="a-Dv"></a>当得作佛，<a id="a-Dw"></a>号释迦牟尼如来应正等觉。<a id="a-Dx"></a>’舍利子，<a id="a-Dy"></a>当授记时，<a id="a-Dz"></a>我便证得无生法忍。<a id="a-E0"></a>舍利子，<a id="a-E1"></a>证得何等无生法忍？<a id="a-E2"></a>所谓证得一切色法无所得忍，<a id="a-E3"></a>证得受、<a id="a-E4"></a>想、<a id="a-E5"></a>行、<a id="a-E6"></a>识法无所得忍，<a id="a-E7"></a>证得蕴、<a id="a-E8"></a>界、<a id="a-E9"></a>处法无所得忍。<a id="a-EA"></a>舍利子，<a id="a-EB"></a>言得忍者，<a id="a-EC"></a>是则名为忍受诸法都无所得。<a id="a-ED"></a>何以故？<a id="a-EE"></a>非于证得如是忍时，<a id="a-EF"></a>世间之法而复现行；<a id="a-EG"></a>非异生法，<a id="a-EH"></a>非诸学法，<a id="a-EI"></a>非无学法，<a id="a-EJ"></a>非独觉法，<a id="a-EK"></a>非菩萨法，<a id="a-EL"></a>非诸佛法而复现行。<a id="a-EM"></a>所以者何？<a id="a-EN"></a>由一切法不现行故，<a id="a-EO"></a>说名得忍。<a id="a-EP"></a>由一切法毕竟无得，<a id="a-EQ"></a>亦无所得，<a id="a-ER"></a>故名得忍。<a id="a-ES"></a>又是忍者，<a id="a-ET"></a>于一刹那尽一切相及诸所缘，<a id="a-EU"></a>故得名忍。<a id="a-EV"></a>又是忍者，<a id="a-EW"></a>不忍于眼，<a id="a-EX"></a>不坏于眼及诸所缘，<a id="a-EY"></a>故名得忍；<a id="a-EZ"></a>不忍于耳、<a id="a-Ea"></a>鼻、<a id="a-Eb"></a>舌、<a id="a-Ec"></a>身、<a id="a-Ed"></a>意，<a id="a-Ee"></a>不坏于意。<a id="a-Ef"></a>如是忍者，<a id="a-Eg"></a>无尽境界；<a id="a-Eh"></a>如是忍者，<a id="a-Ei"></a>非趣境界，<a id="a-Ej"></a>故名得忍。<a id="a-Ek"></a>是故，<a id="a-El"></a>舍利子，<a id="a-Em"></a>若有菩萨摩诃萨，<a id="a-En"></a>欲得速为如来授记证是忍者，<a id="a-Eo"></a>当于如是大菩萨藏微妙法门，<a id="a-Ep"></a>殷重听闻，<a id="a-Eq"></a>受持读诵，<a id="a-Er"></a>通达义趣，<a id="a-Es"></a>广为他说分别开示，<a id="a-Et"></a>安住正行，<a id="a-Eu"></a>谓无相行、<a id="a-Ev"></a>无功用行、<a id="a-Ew"></a>无所得行，<a id="a-Ex"></a>如是等法名为正行。<a id="a-Ey"></a>”</p>
  <p id="aEz">尔时，<a id="a-F0"></a>大众中有长者子，<a id="a-F1"></a>名那罗达多，<a id="a-F2"></a>从薄伽梵闻说如是大菩萨藏微妙法门，<a id="a-F3"></a>又闻赞叹诸佛菩萨胜功德已，<a id="a-F4"></a>即从座起，<a id="a-F5"></a>披一肩衣，<a id="a-F6"></a>以右膝轮安置于地，<a id="a-F7"></a>向佛合掌，<a id="a-F8"></a>顶礼恭敬，<a id="a-F9"></a>而白佛言：<a id="a-FA"></a>“世尊先为诸长者等，<a id="a-FB"></a>广说诸法相续不绝，<a id="a-FC"></a>如是开示，<a id="a-FD"></a>如是教导，<a id="a-FE"></a>皆令证得阿罗汉果，<a id="a-FF"></a>即于此生尽老死际，<a id="a-FG"></a>而未闻说大菩萨藏微妙法门，<a id="a-FH"></a>赞叹诸佛菩萨功德。<a id="a-FI"></a>我幸大利，<a id="a-FJ"></a>今具得闻，<a id="a-FK"></a>窃生是念：<a id="a-FL"></a>如是大乘，<a id="a-FM"></a>为尊、<a id="a-FN"></a>为胜、<a id="a-FO"></a>为上、<a id="a-FP"></a>为妙、<a id="a-FQ"></a>为无有上、<a id="a-FR"></a>更无过上，<a id="a-FS"></a>所谓阿耨多罗三藐三菩提。<a id="a-FT"></a>我今现前亲闻佛说，<a id="a-FU"></a>受持领悟，<a id="a-FV"></a>开显诸法。<a id="a-FW"></a>如是法者，<a id="a-FX"></a>分别诸法无所依执、<a id="a-FY"></a>无我我所、<a id="a-FZ"></a>无有摄受。<a id="a-Fa"></a>世尊，<a id="a-Fb"></a>我作是念：<a id="a-Fc"></a>如是妙法为尊、<a id="a-Fd"></a>为胜、<a id="a-Fe"></a>为上、<a id="a-Ff"></a>为妙、<a id="a-Fg"></a>为无有上、<a id="a-Fh"></a>更无过上。<a id="a-Fi"></a>如是法者，<a id="a-Fj"></a>我当修集。<a id="a-Fk"></a>世尊，<a id="a-Fl"></a>我今思惟一切乘中为无上者，<a id="a-Fm"></a>所谓佛乘。<a id="a-Fn"></a>诸佛如来亦说此乘，<a id="a-Fo"></a>置为第一，<a id="a-Fp"></a>最为无上。<a id="a-Fq"></a>我从今日发起无上正等觉心，<a id="a-Fr"></a>为欲利安多众生故，<a id="a-Fs"></a>为欲悲愍诸世间故，<a id="a-Ft"></a>利益安乐无量天人，<a id="a-Fu"></a>如佛建立诸大菩萨所有学处，<a id="a-Fv"></a>我今皆当悉依随学。<a id="a-Fw"></a>”说是语已，<a id="a-Fx"></a>尔时，<a id="a-Fy"></a>世尊告长者子：<a id="a-Fz"></a>“善哉！<a id="a-G0"></a>善哉！<a id="a-G1"></a>善男子，<a id="a-G2"></a>阿耨多罗三藐三菩提，<a id="a-G3"></a>甚难证信，<a id="a-G4"></a>甚难修习！<a id="a-G5"></a>汝今乃能深发是意。<a id="a-G6"></a>”</p>
  <p id="aG7">时，<a id="a-G8"></a>长者子白佛言：<a id="a-G9"></a>“世尊，<a id="a-GA"></a>无上菩提虽复甚难证信修习，<a id="a-GB"></a>然我今者发起如是勇猛精进，<a id="a-GC"></a>必当修习阿耨多罗三藐三菩提不以为难。<a id="a-GD"></a>又我于此阿耨多罗三藐三菩提，<a id="a-GE"></a>奉修牢强，<a id="a-GF"></a>定无退转。<a id="a-GG"></a>世尊，<a id="a-GH"></a>我于今者发大弘誓：<a id="a-GI"></a>假使发菩提心，<a id="a-GJ"></a>如殑伽沙数，<a id="a-GK"></a>方证无上正等觉者，<a id="a-GL"></a>我于是事弥增精进，<a id="a-GM"></a>乃至如上一一发心，<a id="a-GN"></a>经如殑伽沙等劫。<a id="a-GO"></a>乃至随是发菩提心，<a id="a-GP"></a>一一所发要由斩截殑伽沙等身分头首，<a id="a-GQ"></a>方能起者，<a id="a-GR"></a>是菩提心虽复经履如是勤苦，<a id="a-GS"></a>我于是中倍加精进，<a id="a-GT"></a>终不放舍无上菩提。<a id="a-GU"></a>何以故？<a id="a-GV"></a>纵逢如是诸苦难事，<a id="a-GW"></a>犹应修习。<a id="a-GX"></a>藉斯缘故，<a id="a-GY"></a>必证菩提。<a id="a-GZ"></a>何况为证无上菩提，<a id="a-Ga"></a>受诸安乐而不修学？<a id="a-Gb"></a>所以者何？<a id="a-Gc"></a>阿耨多罗三藐三菩提，<a id="a-Gd"></a>其性高广，<a id="a-Ge"></a>具足周大无上佛法，<a id="a-Gf"></a>不可思议，<a id="a-Gg"></a>不可称量，<a id="a-Gh"></a>无有涯际，<a id="a-Gi"></a>不可宣说。<a id="a-Gj"></a>虽复诸佛无障碍智，<a id="a-Gk"></a>经历百千拘胝那庾多劫，<a id="a-Gl"></a>以诸言音说此菩提，<a id="a-Gm"></a>非易可尽！<a id="a-Gn"></a>”</p>
  <p id="aGo">尔时，<a id="a-Gp"></a>长者子那罗达多，<a id="a-Gq"></a>即于佛前，<a id="a-Gr"></a>而说颂曰：</p>
  <p id="aGs">“百千拘胝劫，<a id="a-Gt"></a>　乃发菩提心，</p>
  <p id="aGu">虽众苦所逼，<a id="a-Gv"></a>　不舍含生界。</p>
  <p id="aGw">随发菩提心，<a id="a-Gx"></a>　要断诸身首，</p>
  <p id="aGy">聚量高迷楼，<a id="a-Gz"></a>　我亦能堪忍。</p>
  <p id="aH0">我安住菩提，<a id="a-H1"></a>　利乐含生故，</p>
  <p id="aH2">愿我于来世，<a id="a-H3"></a>　如今日世尊。</p>
  <p id="aH4">远彼声闻乘，<a id="a-H5"></a>　兼济下乘者，</p>
  <p id="aH6">愿我于来世，<a id="a-H7"></a>　如今日世尊。</p>
  <p id="aH8">此乘为大乘，<a id="a-H9"></a>　最上佛称赞，</p>
  <p id="aHA">我观无与等，<a id="a-HB"></a>　故欣乐菩提。</p>
  <p id="aHC">为拔济危厄，<a id="a-HD"></a>　为脱三恶趣，</p>
  <p id="aHE">为求是如来，<a id="a-HF"></a>　出世现成佛。<a id="a-HG"></a>”</p>
  <p id="aHH">尔时，<a id="a-HI"></a>长者子那罗达多说是颂已，<a id="a-HJ"></a>便自思惟：<a id="a-HK"></a>“我今明达广大佛法，<a id="a-HL"></a>如何不以教化妻子诸眷属等？<a id="a-HM"></a>此非我宜！<a id="a-HN"></a>”作是念已，<a id="a-HO"></a>即从座起，<a id="a-HP"></a>顶礼佛足，<a id="a-HQ"></a>右绕三匝，<a id="a-HR"></a>速疾还家，<a id="a-HS"></a>严办种种诸供养具，<a id="a-HT"></a>与其七妻、<a id="a-HU"></a>男女奴婢各有七人，<a id="a-HV"></a>赍持千双上妙衣服，<a id="a-HW"></a>及诸华香供养之具，<a id="a-HX"></a>又与五百乐人相随，<a id="a-HY"></a>疾出王舍大城，<a id="a-HZ"></a>为欲奉见薄伽梵故。</p>
  <p id="aHa">时，<a id="a-Hb"></a>王舍城有多人众，<a id="a-Hc"></a>见长者子与其眷属速疾驰出，<a id="a-Hd"></a>因而问曰：<a id="a-He"></a>“汝等今者，<a id="a-Hf"></a>有何匆遽？<a id="a-Hg"></a>与诸眷属将往何所？<a id="a-Hh"></a>”长者子言：<a id="a-Hi"></a>“诸善男子，<a id="a-Hj"></a>岂不知乎？<a id="a-Hk"></a>今者如来应正等觉止鹫峰山，<a id="a-Hl"></a>无量百千天人大众前后围绕，<a id="a-Hm"></a>无数方便为诸众生，<a id="a-Hn"></a>分别开示广大佛法。<a id="a-Ho"></a>故我今者率领眷属将往佛所，<a id="a-Hp"></a>为求如是广大佛法，<a id="a-Hq"></a>为欲成办不可思议、<a id="a-Hr"></a>不可称量诸佛智慧，<a id="a-Hs"></a>为欲种植无上正等菩提善根。<a id="a-Ht"></a>汝等若欲成就广大诸佛法者，<a id="a-Hu"></a>可共同诣彼如来所，<a id="a-Hv"></a>当共种是广大佛法无上善根。<a id="a-Hw"></a>”</p>
  <p id="aHx">尔时，<a id="a-Hy"></a>王舍城中人民之类，<a id="a-Hz"></a>闻长者子说是语已，<a id="a-I0"></a>有十千人皆乐随从往至佛所。<a id="a-I1"></a>时，<a id="a-I2"></a>长者子那罗达多，<a id="a-I3"></a>与其眷属及以随从满十千人，<a id="a-I4"></a>同时见佛，<a id="a-I5"></a>顶礼佛足，<a id="a-I6"></a>却住一面。<a id="a-I7"></a>时，<a id="a-I8"></a>长者子与诸俱来所有大众，<a id="a-I9"></a>赍持华鬘、<a id="a-IA"></a>涂香、<a id="a-IB"></a>末香、<a id="a-IC"></a>衣盖、<a id="a-ID"></a>幢幡，<a id="a-IE"></a>作倡妓乐歌咏赞叹供养如来，<a id="a-IF"></a>复以千双净妙珍服以覆佛上。</p>
  <p id="aIG">时，<a id="a-IH"></a>长者子作是奉已，<a id="a-II"></a>欢喜无量，<a id="a-IJ"></a>即于佛前说伽陀赞，<a id="a-IK"></a>其颂曰：</p>
  <p id="aIL">“第一有情微妙者，<a id="a-IM"></a>　成清净行上菩提，</p>
  <p id="aIN">能发无边胜智见，<a id="a-IO"></a>　如是我今修供养。</p>
  <p id="aIP">昔无量劫多修行，<a id="a-IQ"></a>　为利众生求大觉，</p>
  <p id="aIR">证法自在现成佛，<a id="a-IS"></a>　如是我今修供养。</p>
  <p id="aIT">我与妻子眷属众，<a id="a-IU"></a>　为利含识求菩提，</p>
  <p id="aIV">并及多千人民等，<a id="a-IW"></a>　同共归依大觉者。<a id="a-IX"></a>”</p>
  <p id="aIY">尔时，<a id="a-IZ"></a>长者子说是伽陀赞叹佛已，<a id="a-Ia"></a>便白佛言：<a id="a-Ib"></a>“世尊，<a id="a-Ic"></a>我今与此诸有情等至如来所，<a id="a-Id"></a>皆已安住阿耨多罗三藐三菩提。<a id="a-Ie"></a>惟愿世尊哀愍此等，<a id="a-If"></a>复为说法，<a id="a-Ig"></a>当令一切于阿耨多罗三藐三菩提不复退转。<a id="a-Ih"></a>又我今者，<a id="a-Ii"></a>欲于佛所种诸善根，<a id="a-Ij"></a>惟愿世尊现为我证。<a id="a-Ik"></a>当使如是善根力故，<a id="a-Il"></a>令诸众生平等速证阿耨多罗三藐三菩提；<a id="a-Im"></a>又获无量广大佛法，<a id="a-In"></a>亦如今者现在世尊。<a id="a-Io"></a>”</p>
  <p id="aIp">时，<a id="a-Iq"></a>长者子与诸眷属、<a id="a-Ir"></a>五百乐工、<a id="a-Is"></a>十千人众，<a id="a-It"></a>一心同声白佛言：<a id="a-Iu"></a>“世尊，<a id="a-Iv"></a>我等今者于如来前，<a id="a-Iw"></a>同共至诚归依于佛，<a id="a-Ix"></a>归依于法，<a id="a-Iy"></a>归依于僧。<a id="a-Iz"></a>惟愿世尊忆持我等，<a id="a-J0"></a>是邬波索迦始从今日乃至寿终，<a id="a-J1"></a>宁弃身命，<a id="a-J2"></a>不舍归趣清净信心。<a id="a-J3"></a>又复世尊忆持我等，<a id="a-J4"></a>始从今日乃至菩提，<a id="a-J5"></a>为阿耨多罗三藐三菩提故，<a id="a-J6"></a>发起增上勇猛之心。<a id="a-J7"></a>又复世尊忆持我等，<a id="a-J8"></a>惟愿速证阿耨多罗三藐三菩提，<a id="a-J9"></a>为诸众生宣说正法，<a id="a-JA"></a>亦如今者如来无异。<a id="a-JB"></a>又复世尊忆持我等，<a id="a-JC"></a>惟愿来世成佛之时，<a id="a-JD"></a>大众围绕如今无异。<a id="a-JE"></a>又复世尊忆持我等，<a id="a-JF"></a>惟愿来世度脱无量苦逼众生，<a id="a-JG"></a>如今无异。<a id="a-JH"></a>”时长者子及诸来众，<a id="a-JI"></a>并五百乐工，<a id="a-JJ"></a>作是誓已，<a id="a-JK"></a>复以种种微妙音乐，<a id="a-JL"></a>供养如来，<a id="a-JM"></a>右绕三匝。</p>
  <p id="aJN">尔时，<a id="a-JO"></a>世尊愍此等故，<a id="a-JP"></a>上升虚空，<a id="a-JQ"></a>结跏趺坐。<a id="a-JR"></a>时，<a id="a-JS"></a>五百乐工既睹如来现此神变，<a id="a-JT"></a>于世尊所倍生净信；<a id="a-JU"></a>以佛威力，<a id="a-JV"></a>诸音乐器不假摄持，<a id="a-JW"></a>自然上踊，<a id="a-JX"></a>住在空中，<a id="a-JY"></a>无所凭据，<a id="a-JZ"></a>作众妓乐，<a id="a-Ja"></a>繁会充溢，<a id="a-Jb"></a>右绕如来。<a id="a-Jc"></a>时，<a id="a-Jd"></a>长者子俱来大众，<a id="a-Je"></a>咸睹神变，<a id="a-Jf"></a>叹未曾有，<a id="a-Jg"></a>心生庆悦，<a id="a-Jh"></a>踊跃欢喜，<a id="a-Ji"></a>皆共合掌致敬如来。<a id="a-Jj"></a>尔时，<a id="a-Jk"></a>空中周匝正等一踰缮那，<a id="a-Jl"></a>复有无量百千音乐，<a id="a-Jm"></a>亦无执持自然而现，<a id="a-Jn"></a>犹如蜂房悬处虚空，<a id="a-Jo"></a>作倡妓乐发微妙音。<a id="a-Jp"></a>尔时，<a id="a-Jq"></a>长者子与其眷属，<a id="a-Jr"></a>及五百乐工、<a id="a-Js"></a>十千城人，<a id="a-Jt"></a>及以先来听法众内六十千人，<a id="a-Ju"></a>诸苾芻众千二百五十人，<a id="a-Jv"></a>佛威力故，<a id="a-Jw"></a>皆踊空中。<a id="a-Jx"></a>又佛神力，<a id="a-Jy"></a>于上空中，<a id="a-Jz"></a>五百乐台自然出现，<a id="a-K0"></a>是诸台中皆说妙法。<a id="a-K1"></a>又有四大乐台现于佛前，<a id="a-K2"></a>庄严雕饰，<a id="a-K3"></a>穷世瑰异。<a id="a-K4"></a>又有无量百千拘胝诸天子众列住空中，<a id="a-K5"></a>以天曼陀罗华而散佛上；<a id="a-K6"></a>佛神力故，<a id="a-K7"></a>所散之华，<a id="a-K8"></a>于虚空中变成八万高妙华台。<a id="a-K9"></a>时，<a id="a-KA"></a>诸大众睹上台中，<a id="a-KB"></a>有如是等广大庄严，<a id="a-KC"></a>于如来所倍生净信爱敬之心，<a id="a-KD"></a>叹未曾有。</p>
  <p id="aKE">尔时，<a id="a-KF"></a>世尊知诸大众其心清净，<a id="a-KG"></a>又复了知那罗达多及俱来众增上意已，<a id="a-KH"></a>便现微笑如前广说，<a id="a-KI"></a>乃至其光还从顶没。<a id="a-KJ"></a>时，<a id="a-KK"></a>长老阿难既睹微笑，<a id="a-KL"></a>披一肩衣，<a id="a-KM"></a>向佛合掌，<a id="a-KN"></a>恭敬作礼，<a id="a-KO"></a>白佛言：<a id="a-KP"></a>“世尊，<a id="a-KQ"></a>有何因缘现此微笑？<a id="a-KR"></a>我惟如来所现神相，<a id="a-KS"></a>非无因缘。<a id="a-KT"></a>”</p>
  <p id="aKU">佛告阿难：<a id="a-KV"></a>“汝今当知，<a id="a-KW"></a>此长者子那罗达多，<a id="a-KX"></a>七妇男女并奴婢等三十六人，<a id="a-KY"></a>由供养我善根力故，<a id="a-KZ"></a>当来之世经千拘胝劫，<a id="a-Ka"></a>不堕恶趣，<a id="a-Kb"></a>人天往返受诸快乐。<a id="a-Kc"></a>过是劫已，<a id="a-Kd"></a>值佛出世，<a id="a-Ke"></a>名曰商主如来、<a id="a-Kf"></a>应、<a id="a-Kg"></a>正等觉、<a id="a-Kh"></a>明行圆满、<a id="a-Ki"></a>善逝、<a id="a-Kj"></a>世间解、<a id="a-Kk"></a>无上丈夫、<a id="a-Kl"></a>调御士、<a id="a-Km"></a>天人师、<a id="a-Kn"></a>佛、<a id="a-Ko"></a>薄伽梵，<a id="a-Kp"></a>于是佛所供养恭敬，<a id="a-Kq"></a>尊重赞叹，<a id="a-Kr"></a>广修梵行，<a id="a-Ks"></a>从是已后，<a id="a-Kt"></a>复经二十拘胝劫不堕恶道。<a id="a-Ku"></a>阿难当知，<a id="a-Kv"></a>是长者子七妇、<a id="a-Kw"></a>七女及以七婢，<a id="a-Kx"></a>自此命终，<a id="a-Ky"></a>便舍女身得成男子；<a id="a-Kz"></a>恒与那罗达多，<a id="a-L0"></a>不相舍离行菩萨道，<a id="a-L1"></a>于当来世同处一劫，<a id="a-L2"></a>得成阿耨多罗三藐三菩提。<a id="a-L3"></a>阿难当知，<a id="a-L4"></a>长者子那罗达多菩萨摩诃萨当成佛时，<a id="a-L5"></a>号平等心如来应正等觉，<a id="a-L6"></a>出现于世，<a id="a-L7"></a>十号具足。<a id="a-L8"></a>是大菩萨所有眷属当成佛时，<a id="a-L9"></a>皆同一号，<a id="a-LA"></a>阿若末若如来应正等觉，<a id="a-LB"></a>具足十号。<a id="a-LC"></a>是五百乐工，<a id="a-LD"></a>以供养我善根力故，<a id="a-LE"></a>当来又经阿僧企耶劫不堕恶趣，<a id="a-LF"></a>又经于彼满千拘胝，<a id="a-LG"></a>转轮圣王而为翼从。<a id="a-LH"></a>阿难当知，<a id="a-LI"></a>是五百乐工大略而言，<a id="a-LJ"></a>于是劫中得值十千诸佛，<a id="a-LK"></a>皆得亲承供养无空过者；<a id="a-LL"></a>从是已后，<a id="a-LM"></a>同一劫中，<a id="a-LN"></a>得成阿耨多罗三藐三菩提，<a id="a-LO"></a>皆号美音。<a id="a-LP"></a>是十千人以供养我善根力故，<a id="a-LQ"></a>中四百人，<a id="a-LR"></a>当得值遇慈氏如来，<a id="a-LS"></a>于彼佛所净修梵行，<a id="a-LT"></a>得尽诸漏便般涅槃；<a id="a-LU"></a>所余人等，<a id="a-LV"></a>当来又经殑伽沙等如是大劫不堕恶道，<a id="a-LW"></a>渐次得值千拘胝佛，<a id="a-LX"></a>于彼佛所广修诸行，<a id="a-LY"></a>尔后一切得成阿耨多罗三藐三菩提，<a id="a-LZ"></a>皆同一号，<a id="a-La"></a>名甚希有。<a id="a-Lb"></a>阿难当知，<a id="a-Lc"></a>是六万众中，<a id="a-Ld"></a>具满千人，<a id="a-Le"></a>于我灭后正法已尽，<a id="a-Lf"></a>又过于彼刀兵中劫，<a id="a-Lg"></a>慈氏如来未出现前，<a id="a-Lh"></a>众生寿命渐增长时，<a id="a-Li"></a>尔时赡部当有八万独觉出现于世，<a id="a-Lj"></a>是一千人皆得值遇供养修善，<a id="a-Lk"></a>于后复值慈氏如来还得供养；<a id="a-Ll"></a>从是已后，<a id="a-Lm"></a>经二十五拘胝那庾多劫不堕恶趣，<a id="a-Ln"></a>最后人身诸善根力所觉晓故，<a id="a-Lo"></a>净信舍家趣于非家，<a id="a-Lp"></a>便得证悟缘觉菩提。<a id="a-Lq"></a>阿难当知，<a id="a-Lr"></a>于此众中有十千人，<a id="a-Ls"></a>具生圣见；<a id="a-Lt"></a>余千人等，<a id="a-Lu"></a>同发阿耨多罗三藐三菩提心；<a id="a-Lv"></a>复有六十那庾多诸天子等，<a id="a-Lw"></a>远尘离垢，<a id="a-Lx"></a>于诸法中生净法眼。<a id="a-Ly"></a>如是，<a id="a-Lz"></a>阿难，<a id="a-M0"></a>谁有见斯殊特胜利，<a id="a-M1"></a>而于佛所不生净信，<a id="a-M2"></a>爱乐恭敬，<a id="a-M3"></a>发希有心？<a id="a-M4"></a>唯除愚痴不肖之士。<a id="a-M5"></a>何以故？<a id="a-M6"></a>彼诸人等，<a id="a-M7"></a>于如来所，<a id="a-M8"></a>但修如是微细善根，<a id="a-M9"></a>乃能获得如来大我，<a id="a-MA"></a>或复证入无上涅槃。<a id="a-MB"></a>”</p>
  <p id="aMC">尔时，<a id="a-MD"></a>世尊欲重宣此义，<a id="a-ME"></a>而说颂曰：</p>
  <p id="aMF">“于佛所修诸供养，<a id="a-MG"></a>　获得如斯胜功德，</p>
  <p id="aMH">若有希求高大果，<a id="a-MI"></a>　当于导师修供养。</p>
  <p id="aMJ">若佛现在修供养，<a id="a-MK"></a>　或复于佛涅槃后，</p>
  <p id="aML">供养驮都如芥子，<a id="a-MM"></a>　常得奉侍诸如来。</p>
  <p id="aMN">若复欲修诸供养，<a id="a-MO"></a>　如来住世或涅槃，</p>
  <p id="aMP">供养驮都如芥子，<a id="a-MQ"></a>　行平等心果平等。</p>
  <p id="aMR">若有具修平等心，<a id="a-MS"></a>　供养平等人中上，</p>
  <p id="aMT">当成平等之胜报，<a id="a-MU"></a>　及证平等妙菩提。</p>
  <p id="aMV">若有欲摄诸善趣，<a id="a-MW"></a>　遮障绝除众恶道，</p>
  <p id="aMX">及欲趣向涅槃路，<a id="a-MY"></a>　如是获得不为难。</p>
  <p id="aMZ">佛具最胜净尸罗，<a id="a-Ma"></a>　佛具最胜三摩地，</p>
  <p id="aMb">若生最胜净信已，<a id="a-Mc"></a>　当获最胜如来果。</p>
  <p id="aMd">若修最胜诸供养，<a id="a-Me"></a>　速登最胜之善道，</p>
  <p id="aMf">及证最胜尊正见，<a id="a-Mg"></a>　能宣最胜微妙法。</p>
  <p id="aMh">若乐人中聪睿者，<a id="a-Mi"></a>　亲持诸佛清净法，</p>
  <p id="aMj">当修猛利正欲乐，<a id="a-Mk"></a>　多闻如理正思惟。</p>
  <p id="aMl">有得转轮之圣主，<a id="a-Mm"></a>　或为帝释梵天王，</p>
  <p id="aMn">广修无量胜功德，<a id="a-Mo"></a>　定趣无余大寂灭。<a id="a-Mp"></a>”</p>
  <p id="aMq">尔时，<a id="a-Mr"></a>世尊说是颂已，<a id="a-Ms"></a>告长老舍利子：<a id="a-Mt"></a>“若有安住大乘诸善男子及善女人，<a id="a-Mu"></a>欲疾证得阿耨多罗三藐三菩提者，<a id="a-Mv"></a>当于如是大菩萨藏微妙法门，<a id="a-Mw"></a>发生猛利清净欲乐殷重听闻，<a id="a-Mx"></a>受持读诵通达义趣，<a id="a-My"></a>广为他说分别开示。<a id="a-Mz"></a>何以故？<a id="a-N0"></a>若于是经受持读诵，<a id="a-N1"></a>乃至为他分别说者，<a id="a-N2"></a>能令三宝永不断绝，<a id="a-N3"></a>常不远离四无量行，<a id="a-N4"></a>常勤修习六到彼岸，<a id="a-N5"></a>恒正方便以四摄法摄化众生。<a id="a-N6"></a>舍利子，<a id="a-N7"></a>如是大乘大菩萨藏微妙法门，<a id="a-N8"></a>当知即是诸菩萨道。<a id="a-N9"></a>所以者何？<a id="a-NA"></a>是经典者，<a id="a-NB"></a>善能摄持阿耨多罗三藐三菩提故。<a id="a-NC"></a>舍利子，<a id="a-ND"></a>是经乃是诸菩萨等圣珍宝藏。<a id="a-NE"></a>我依是经正修学已，<a id="a-NF"></a>毕竟证得生死永断，<a id="a-NG"></a>又证一切波罗蜜多；<a id="a-NH"></a>由证是故，<a id="a-NI"></a>即号无上正等觉者。<a id="a-NJ"></a>舍利子，<a id="a-NK"></a>如来于一切波罗蜜多，<a id="a-NL"></a>皆已毕竟；<a id="a-NM"></a>如来于一切所作，<a id="a-NN"></a>皆已静息；<a id="a-NO"></a>如来于无量诸地，<a id="a-NP"></a>皆已证得，<a id="a-NQ"></a>又复更证无边之地。<a id="a-NR"></a>何以故？<a id="a-NS"></a>由佛证是诸波罗蜜多故，<a id="a-NT"></a>而能究竟安住一切到彼岸法。<a id="a-NU"></a>是故诸菩萨摩诃萨，<a id="a-NV"></a>应当于是大菩萨藏微妙法门，<a id="a-NW"></a>精进修行，<a id="a-NX"></a>如我所证。<a id="a-NY"></a>”</p>
  <p id="aNZ">尔时，<a id="a-Na"></a>世尊而说颂曰：</p>
  <p id="aNb">“于业应知业，<a id="a-Nc"></a>　于报应知报，</p>
  <p id="aNd">无业亦无报，<a id="a-Ne"></a>　是安隐涅槃。</p>
  <p id="aNf">诸有为皆苦，<a id="a-Ng"></a>　于中无有智，</p>
  <p id="aNh">是故智生已，<a id="a-Ni"></a>　有为皆解脱。<a id="a-Nj"></a>”</p>
  <p id="aNk">尔时，<a id="a-Nl"></a>世尊说是颂已，<a id="a-Nm"></a>长老舍利子，<a id="a-Nn"></a>及大苾芻，<a id="a-No"></a>并诸天、<a id="a-Np"></a>人、<a id="a-Nq"></a>健达缚、<a id="a-Nr"></a>阿素洛等一切众生，<a id="a-Ns"></a>闻佛所说，<a id="a-Nt"></a>皆大欢喜，<a id="a-Nu"></a>信受奉行。</p>
 </body>
</html>