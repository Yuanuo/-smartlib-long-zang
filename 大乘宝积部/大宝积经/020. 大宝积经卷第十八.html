<!doctype html>
<html id="z3IBTDlBy" data-ver="1172">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第十八</h1>
  <h2 id="a2">唐三藏法师菩提流志奉诏译</h2>
  <h2 id="a3">无量寿会第五之二</h2>
  <p id="a4">“复次，<a id="a-5"></a>阿难，<a id="a-6"></a>彼极乐界，<a id="a-7"></a>无诸黑山、<a id="a-8"></a>铁围山、<a id="a-9"></a>大铁围山、<a id="a-A"></a>妙高山等。<a id="a-B"></a>”</p>
  <p id="aC">阿难白佛言：<a id="a-D"></a>“世尊，<a id="a-E"></a>其四天王天、<a id="a-F"></a>三十三天，<a id="a-G"></a>既无诸山，<a id="a-H"></a>依何而住？<a id="a-I"></a>”</p>
  <p id="aJ">佛告阿难：<a id="a-K"></a>“于汝意云何？<a id="a-L"></a>妙高已上有夜摩天，<a id="a-M"></a>乃至他化自在天，<a id="a-N"></a>及色界诸天等，<a id="a-O"></a>依何而住？<a id="a-P"></a>”</p>
  <p id="aQ">阿难白佛言：<a id="a-R"></a>“世尊，<a id="a-S"></a>不可思议业力所致。<a id="a-T"></a>”</p>
  <p id="aU">佛语阿难：<a id="a-V"></a>“不思议业，<a id="a-W"></a>汝可知耶？<a id="a-X"></a>”</p>
  <p id="aY">答言：<a id="a-Z"></a>“不也。<a id="a-a"></a>”</p>
  <p id="ab">佛告阿难：<a id="a-c"></a>“诸佛及众生善根业力，<a id="a-d"></a>汝可知耶？<a id="a-e"></a>”</p>
  <p id="af">答言：<a id="a-g"></a>“不也，<a id="a-h"></a>世尊。<a id="a-i"></a>我今于此法中实无所惑，<a id="a-j"></a>为破未来疑网故发斯问。<a id="a-k"></a>”</p>
  <p id="al">佛告阿难：<a id="a-m"></a>“彼极乐界，<a id="a-n"></a>其地无海而有诸河。<a id="a-o"></a>河之狭者满十由旬，<a id="a-p"></a>水之浅者十二由旬。<a id="a-q"></a>如是诸河深广之量，<a id="a-r"></a>或二十、<a id="a-s"></a>三十乃至百数，<a id="a-t"></a>或有极深广者至千由旬。<a id="a-u"></a>其水清冷具八功德，<a id="a-v"></a>浚流恒激出微妙音，<a id="a-w"></a>譬若诸天百千妓乐，<a id="a-x"></a>安乐世界其声普闻。<a id="a-y"></a>有诸名华沿流而下，<a id="a-z"></a>和风微动出种种香。<a id="a-10"></a>居两岸边多栴檀树，<a id="a-11"></a>修条密叶交覆于河，<a id="a-12"></a>结实开华芳辉可玩，<a id="a-13"></a>群生游乐随意往来，<a id="a-14"></a>或有涉河濯流嬉戏，<a id="a-15"></a>感诸天水善顺物宜，<a id="a-16"></a>深浅寒温曲从人好。<a id="a-17"></a>阿难，<a id="a-18"></a>大河之下，<a id="a-19"></a>地布金砂。<a id="a-1A"></a>有诸天香，<a id="a-1B"></a>世无能喻，<a id="a-1C"></a>随风散馥。<a id="a-1D"></a>杂水流馚，<a id="a-1E"></a>天曼陀罗华、<a id="a-1F"></a>优钵罗华、<a id="a-1G"></a>波头摩华、<a id="a-1H"></a>拘物头华、<a id="a-1I"></a>芬陀利华，<a id="a-1J"></a>弥覆其上。</p>
  <p id="a1K">“复次，<a id="a-1L"></a>阿难，<a id="a-1M"></a>彼国人众，<a id="a-1N"></a>或时游览同萃河滨。<a id="a-1O"></a>有不愿闻激流之响，<a id="a-1P"></a>虽获天耳终竟不闻。<a id="a-1Q"></a>或有愿闻，<a id="a-1R"></a>即时领悟百千万种喜爱之声，<a id="a-1S"></a>所谓佛法僧声、<a id="a-1T"></a>止息之声、<a id="a-1U"></a>无性声、<a id="a-1V"></a>波罗蜜声、<a id="a-1W"></a>十力四无所畏声、<a id="a-1X"></a>神通声、<a id="a-1Y"></a>无作声、<a id="a-1Z"></a>无生无灭声、<a id="a-1a"></a>寂静声、<a id="a-1b"></a>边寂静声、<a id="a-1c"></a>极寂静声、<a id="a-1d"></a>大慈大悲声、<a id="a-1e"></a>无生法忍声、<a id="a-1f"></a>灌顶受位声，<a id="a-1g"></a>得闻如是种种声已，<a id="a-1h"></a>获得广大爱乐欢悦，<a id="a-1i"></a>而与观察相应、<a id="a-1j"></a>厌离相应、<a id="a-1k"></a>灭坏相应、<a id="a-1l"></a>寂静相应、<a id="a-1m"></a>边寂静相应、<a id="a-1n"></a>极寂静相应、<a id="a-1o"></a>义味相应、<a id="a-1p"></a>佛法僧相应、<a id="a-1q"></a>力无畏相应、<a id="a-1r"></a>神通相应、<a id="a-1s"></a>止息相应、<a id="a-1t"></a>菩提相应、<a id="a-1u"></a>声闻相应、<a id="a-1v"></a>涅槃相应。</p>
  <p id="a1w">“复次，<a id="a-1x"></a>阿难，<a id="a-1y"></a>彼极乐世界，<a id="a-1z"></a>不闻诸恶趣名，<a id="a-20"></a>边无障碍、<a id="a-21"></a>烦恼、<a id="a-22"></a>覆蔽名，<a id="a-23"></a>无有地狱、<a id="a-24"></a>琰摩、<a id="a-25"></a>畜生名，<a id="a-26"></a>边无八难名，<a id="a-27"></a>亦无苦受、<a id="a-28"></a>不苦不乐受名。<a id="a-29"></a>尚无假设，<a id="a-2A"></a>何况实苦？<a id="a-2B"></a>是故彼国名为极乐。<a id="a-2C"></a>阿难，<a id="a-2D"></a>我今略说极乐因缘，<a id="a-2E"></a>若广说者，<a id="a-2F"></a>穷劫不尽。</p>
  <p id="a2G">“复次，<a id="a-2H"></a>阿难，<a id="a-2I"></a>彼极乐世界所有众生，<a id="a-2J"></a>或已生、<a id="a-2K"></a>或现生、<a id="a-2L"></a>或当生，<a id="a-2M"></a>皆得如是诸妙色身，<a id="a-2N"></a>形貌端正，<a id="a-2O"></a>神通自在，<a id="a-2P"></a>福力具足，<a id="a-2Q"></a>受用种种宫殿、<a id="a-2R"></a>园林、<a id="a-2S"></a>衣服、<a id="a-2T"></a>饮食、<a id="a-2U"></a>香华、<a id="a-2V"></a>璎珞，<a id="a-2W"></a>随意所须悉皆如念，<a id="a-2X"></a>譬如他化自在诸天。</p>
  <p id="a2Y">“复次，<a id="a-2Z"></a>阿难，<a id="a-2a"></a>彼佛国中有微细食，<a id="a-2b"></a>诸有情类尝无啖者，<a id="a-2c"></a>如第六天随所思念，<a id="a-2d"></a>如是饮食即同食已，<a id="a-2e"></a>色力增长而无便秽。<a id="a-2f"></a>复有无量如意妙香、<a id="a-2g"></a>涂香、<a id="a-2h"></a>末香，<a id="a-2i"></a>其香普熏彼佛国界，<a id="a-2j"></a>及散华幢幡亦皆遍满。<a id="a-2k"></a>其有欲闻香者随愿即闻，<a id="a-2l"></a>或不乐者终无所受。<a id="a-2m"></a>复有无量上妙衣服、<a id="a-2n"></a>宝冠、<a id="a-2o"></a>环钏、<a id="a-2p"></a>耳珰、<a id="a-2q"></a>璎珞、<a id="a-2r"></a>华鬘、<a id="a-2s"></a>带锁诸宝庄严。<a id="a-2t"></a>无量光明百千妙色，<a id="a-2u"></a>悉皆具足自然在身。<a id="a-2v"></a>复有金、<a id="a-2w"></a>银、<a id="a-2x"></a>真珠、<a id="a-2y"></a>妙宝之网，<a id="a-2z"></a>悬诸宝铃周遍严饰。<a id="a-30"></a>若诸有情所须宫殿楼阁等，<a id="a-31"></a>随所乐欲高下长短、<a id="a-32"></a>广狭方圆，<a id="a-33"></a>及诸床座妙衣敷上，<a id="a-34"></a>以种种宝而严饰之，<a id="a-35"></a>于众生前自然出现，<a id="a-36"></a>人皆自谓各处其宫。</p>
  <p id="a37">“复次，<a id="a-38"></a>阿难，<a id="a-39"></a>极乐国土，<a id="a-3A"></a>所有众生无差别相，<a id="a-3B"></a>顺余方俗有天人名。<a id="a-3C"></a>阿难，<a id="a-3D"></a>譬如下贱半挓迦人，<a id="a-3E"></a>对于轮王则无可谕，<a id="a-3F"></a>威光德望悉皆无有。<a id="a-3G"></a>又如帝释方第六天，<a id="a-3H"></a>威光等类皆所不及，<a id="a-3I"></a>园苑、<a id="a-3J"></a>宫殿、<a id="a-3K"></a>衣服、<a id="a-3L"></a>杂饰，<a id="a-3M"></a>尊贵自在，<a id="a-3N"></a>阶位神通，<a id="a-3O"></a>及以变化不可为比，<a id="a-3P"></a>唯受法乐则无差别。<a id="a-3Q"></a>阿难应知，<a id="a-3R"></a>彼国有情犹如他化自在天王。</p>
  <p id="a3S">“阿难，<a id="a-3T"></a>彼极乐界，<a id="a-3U"></a>于晨朝时周遍四方，<a id="a-3V"></a>和风微动不逆不乱，<a id="a-3W"></a>吹诸杂华种种香气，<a id="a-3X"></a>其香普熏周遍国界。<a id="a-3Y"></a>一切有情为风触身，<a id="a-3Z"></a>安和调适犹如比丘得灭尽定。<a id="a-3a"></a>其风吹动七宝树林，<a id="a-3b"></a>华飘成聚高七人量，<a id="a-3c"></a>种种色光照曜佛土。<a id="a-3d"></a>譬如有人以华布地，<a id="a-3e"></a>手按令平，<a id="a-3f"></a>随杂色华间错分布，<a id="a-3g"></a>彼诸华聚亦复如是。<a id="a-3h"></a>其华微妙，<a id="a-3i"></a>广大柔软如兜罗绵；<a id="a-3j"></a>若诸有情足蹈彼华，<a id="a-3k"></a>没深四指，<a id="a-3l"></a>随其举足，<a id="a-3m"></a>还复如初。<a id="a-3n"></a>过晨朝已，<a id="a-3o"></a>其华自然没入于地。<a id="a-3p"></a>旧华既没，<a id="a-3q"></a>大地清净，<a id="a-3r"></a>更雨新华还复周遍。<a id="a-3s"></a>如是中时、<a id="a-3t"></a>晡时，<a id="a-3u"></a>初中后夜飘华成聚亦复如是。</p>
  <p id="a3v">“阿难，<a id="a-3w"></a>一切广大珍奇之宝，<a id="a-3x"></a>无有不生极乐界者。<a id="a-3y"></a>阿难，<a id="a-3z"></a>彼佛国中有七宝莲华，<a id="a-40"></a>一一莲华有无量百千亿叶。<a id="a-41"></a>其叶有无量百千珍奇异色，<a id="a-42"></a>以百千摩尼妙宝庄严，<a id="a-43"></a>覆以宝网转相映饰。<a id="a-44"></a>阿难，<a id="a-45"></a>彼莲华量或半由旬，<a id="a-46"></a>或一二三四乃至百千由旬者。<a id="a-47"></a>是一一华出三十六亿那由他百千光明，<a id="a-48"></a>一一光中出三十六亿那由他百千诸佛，<a id="a-49"></a>身如金色，<a id="a-4A"></a>具三十二大丈夫相，<a id="a-4B"></a>八十随好殊胜庄严，<a id="a-4C"></a>放百千光普照世界。<a id="a-4D"></a>是诸佛等，<a id="a-4E"></a>现往东方为众说法，<a id="a-4F"></a>皆为安立无量有情于佛法中；<a id="a-4G"></a>南西北方、<a id="a-4H"></a>四维、<a id="a-4I"></a>上、<a id="a-4J"></a>下，<a id="a-4K"></a>亦复如是。</p>
  <p id="a4L">“复次，<a id="a-4M"></a>阿难，<a id="a-4N"></a>极乐世界无有昏闇，<a id="a-4O"></a>亦无火光，<a id="a-4P"></a>涌泉陂湖彼皆非有，<a id="a-4Q"></a>亦无住著家室林苑之名及表示之像幼童色类，<a id="a-4R"></a>亦无日月昼夜之像，<a id="a-4S"></a>于一切处标式既无亦无名号，<a id="a-4T"></a>唯除如来所加威者。</p>
  <p id="a4U">“阿难，<a id="a-4V"></a>彼国众生若当生者，<a id="a-4W"></a>皆悉究竟无上菩提到涅槃处。<a id="a-4X"></a>何以故？<a id="a-4Y"></a>若邪定聚及不定聚，<a id="a-4Z"></a>不能了知建立彼因故。</p>
  <p id="a4a">“阿难，<a id="a-4b"></a>东方如恒沙界，<a id="a-4c"></a>一一界中如恒沙佛，<a id="a-4d"></a>彼诸佛等各各称叹阿弥陀佛无量功德；<a id="a-4e"></a>南西北方、<a id="a-4f"></a>四维、<a id="a-4g"></a>上、<a id="a-4h"></a>下诸佛称赞，<a id="a-4i"></a>亦复如是。<a id="a-4j"></a>何以故？<a id="a-4k"></a>他方佛国所有众生，<a id="a-4l"></a>闻无量寿如来名号，<a id="a-4m"></a>乃至能发一念净信欢喜爱乐，<a id="a-4n"></a>所有善根回向愿生无量寿国者，<a id="a-4o"></a>随愿皆生得不退转，<a id="a-4p"></a>乃至无上正等菩提；<a id="a-4q"></a>除五无间、<a id="a-4r"></a>诽毁正法及谤圣者。</p>
  <p id="a4s">“阿难，<a id="a-4t"></a>若有众生，<a id="a-4u"></a>于他佛刹发菩提心，<a id="a-4v"></a>专念无量寿佛，<a id="a-4w"></a>及恒种植众多善根，<a id="a-4x"></a>发心回向愿生彼国；<a id="a-4y"></a>是人临命终时，<a id="a-4z"></a>无量寿佛与比丘众，<a id="a-50"></a>前后围绕现其人前，<a id="a-51"></a>即随如来往生彼国得不退转，<a id="a-52"></a>当证无上正等菩提。<a id="a-53"></a>是故，<a id="a-54"></a>阿难，<a id="a-55"></a>若有善男子、<a id="a-56"></a>善女人，<a id="a-57"></a>愿生极乐世界，<a id="a-58"></a>欲见无量寿佛者，<a id="a-59"></a>应发无上菩提心，<a id="a-5A"></a>复当专念极乐国土，<a id="a-5B"></a>积集善根应持回向；<a id="a-5C"></a>由此见佛生彼国中，<a id="a-5D"></a>得不退转乃至无上菩提。</p>
  <p id="a5E">“阿难，<a id="a-5F"></a>若他国众生发菩提心，<a id="a-5G"></a>虽不专念无量寿佛，<a id="a-5H"></a>亦非恒种众多善根，<a id="a-5I"></a>随己修行诸善功德，<a id="a-5J"></a>回向彼佛愿欲往生；<a id="a-5K"></a>此人临命终时，<a id="a-5L"></a>无量寿佛即遣化身，<a id="a-5M"></a>与比丘众前后围绕，<a id="a-5N"></a>其所化佛光明相好与真无异，<a id="a-5O"></a>现其人前摄受导引，<a id="a-5P"></a>即随化佛往生其国，<a id="a-5Q"></a>得不退转无上菩提。</p>
  <p id="a5R">“阿难，<a id="a-5S"></a>若有众生住大乘者，<a id="a-5T"></a>以清净心向无量寿如来，<a id="a-5U"></a>乃至十念念无量寿佛愿生其国，<a id="a-5V"></a>闻甚深法即生信解，<a id="a-5W"></a>心无疑惑乃至获得一念净心，<a id="a-5X"></a>发一念心念无量寿佛；<a id="a-5Y"></a>此人临命终时，<a id="a-5Z"></a>如在梦中见无量寿佛，<a id="a-5a"></a>定生彼国，<a id="a-5b"></a>得不退转无上菩提。</p>
  <p id="a5c">“阿难，<a id="a-5d"></a>以此义利故，<a id="a-5e"></a>无量无数、<a id="a-5f"></a>不可思议、<a id="a-5g"></a>无有等等、<a id="a-5h"></a>无边世界诸佛如来，<a id="a-5i"></a>皆共称赞无量寿佛所有功德。<a id="a-5j"></a>”</p>
  <p id="a5k">佛告阿难：<a id="a-5l"></a>“东方如恒河沙界，<a id="a-5m"></a>一一界中有如恒沙菩萨，<a id="a-5n"></a>为欲瞻礼供养无量寿佛及诸圣众来诣佛所；<a id="a-5o"></a>南西北方、<a id="a-5p"></a>四维、<a id="a-5q"></a>上、<a id="a-5r"></a>下，<a id="a-5s"></a>亦复如是。<a id="a-5t"></a>”</p>
  <p id="a5u">尔时，<a id="a-5v"></a>世尊而说颂曰：</p>
  <p id="a5w">“东方诸佛刹，<a id="a-5x"></a>　数如恒河沙，</p>
  <p id="a5y">如是佛土中，<a id="a-5z"></a>　恒沙菩萨众，</p>
  <p id="a60">皆现神通来，<a id="a-61"></a>　礼无量寿佛；</p>
  <p id="a62">三方诸圣众，<a id="a-63"></a>　礼觐亦同归。</p>
  <p id="a64">彼于沙界中，<a id="a-65"></a>　道光诸辩论，</p>
  <p id="a66">住深禅定乐，<a id="a-67"></a>　四无所畏心；</p>
  <p id="a68">各赍众妙华，<a id="a-69"></a>　名香皆可悦，</p>
  <p id="a6A">并奏诸天乐，<a id="a-6B"></a>　百千和雅音，</p>
  <p id="a6C">以献天人师，<a id="a-6D"></a>　名闻十方者。</p>
  <p id="a6E">究竟威神力，<a id="a-6F"></a>　善学诸法门，</p>
  <p id="a6G">种种供养中，<a id="a-6H"></a>　勤修无懈倦。</p>
  <p id="a6I">功德智慧景，<a id="a-6J"></a>　能破诸幽冥，</p>
  <p id="a6K">咸以尊重心，<a id="a-6L"></a>　奉诸珍妙供。</p>
  <p id="a6M">彼观殊胜刹，<a id="a-6N"></a>　菩萨众无边，</p>
  <p id="a6O">愿速成菩提，<a id="a-6P"></a>　净界如安乐。</p>
  <p id="a6Q">世尊知欲乐，<a id="a-6R"></a>　广大不思议，</p>
  <p id="a6S">微笑现金容，<a id="a-6T"></a>　告成如所愿。</p>
  <p id="a6U">了诸法如幻，<a id="a-6V"></a>　佛国犹梦响，</p>
  <p id="a6W">恒发誓庄严，<a id="a-6X"></a>　当成微妙土。</p>
  <p id="a6Y">菩萨以愿力，<a id="a-6Z"></a>　修胜菩提行，</p>
  <p id="a6a">知土如影像，<a id="a-6b"></a>　发诸弘誓心。</p>
  <p id="a6c">若求遍清净，<a id="a-6d"></a>　殊胜无边刹，</p>
  <p id="a6e">闻佛圣德名，<a id="a-6f"></a>　愿生安乐国。</p>
  <p id="a6g">若有诸菩萨，<a id="a-6h"></a>　志求清净土，</p>
  <p id="a6i">了知法无我，<a id="a-6j"></a>　愿生安乐国。</p>
  <p id="a6k">“复次，<a id="a-6l"></a>阿难，<a id="a-6m"></a>极乐世界所有菩萨，<a id="a-6n"></a>于无上菩提皆悉安住，<a id="a-6o"></a>一生补处；<a id="a-6p"></a>唯除大愿，<a id="a-6q"></a>能师子吼，<a id="a-6r"></a>擐大甲胄摩诃萨众，<a id="a-6s"></a>为度群生修大涅槃者。</p>
  <p id="a6t">“复次，<a id="a-6u"></a>阿难，<a id="a-6v"></a>彼佛刹中诸声闻众，<a id="a-6w"></a>皆有身光能照一寻，<a id="a-6x"></a>菩萨光照极百千寻。<a id="a-6y"></a>除二菩萨光明常照三千大千世界。<a id="a-6z"></a>”</p>
  <p id="a70">阿难白佛言：<a id="a-71"></a>“世尊，<a id="a-72"></a>彼二菩萨名为何等？<a id="a-73"></a>”</p>
  <p id="a74">佛告阿难：<a id="a-75"></a>“汝今谛听！<a id="a-76"></a>彼二菩萨，<a id="a-77"></a>一名观自在，<a id="a-78"></a>二名大势至。<a id="a-79"></a>阿难，<a id="a-7A"></a>此二菩萨，<a id="a-7B"></a>从娑婆世界舍寿量已，<a id="a-7C"></a>往生彼国。</p>
  <p id="a7D">“阿难，<a id="a-7E"></a>彼极乐界所生菩萨，<a id="a-7F"></a>皆具三十二相，<a id="a-7G"></a>肤体柔软，<a id="a-7H"></a>诸根聪利，<a id="a-7I"></a>智慧善巧，<a id="a-7J"></a>于差别法无不了知，<a id="a-7K"></a>禅定神通善能游戏，<a id="a-7L"></a>皆非薄德钝根之流。<a id="a-7M"></a>彼菩萨中，<a id="a-7N"></a>有得初忍或第二忍者无量无边，<a id="a-7O"></a>或有证得无生法忍。<a id="a-7P"></a>阿难，<a id="a-7Q"></a>彼国菩萨乃至菩提不堕恶趣，<a id="a-7R"></a>生生之处能了宿命，<a id="a-7S"></a>唯除五浊刹中出现于世。<a id="a-7T"></a>阿难，<a id="a-7U"></a>彼国菩萨皆于晨朝，<a id="a-7V"></a>供养他方无量百千诸佛，<a id="a-7W"></a>随所希求种种华鬘、<a id="a-7X"></a>涂香、<a id="a-7Y"></a>末香、<a id="a-7Z"></a>幢幡、<a id="a-7a"></a>缯盖及诸音乐，<a id="a-7b"></a>以佛神力皆现手中，<a id="a-7c"></a>供养诸佛。<a id="a-7d"></a>如是供具广大甚多，<a id="a-7e"></a>无数无边，<a id="a-7f"></a>不可思议。<a id="a-7g"></a>若复乐求种种名华，<a id="a-7h"></a>华有无量百千光色，<a id="a-7i"></a>皆现手中，<a id="a-7j"></a>奉散诸佛。<a id="a-7k"></a>阿难，<a id="a-7l"></a>其所散华，<a id="a-7m"></a>即于空中变成华盖，<a id="a-7n"></a>盖之小者满十由旬；<a id="a-7o"></a>若不更以新华重散，<a id="a-7p"></a>前所散华终不堕落。<a id="a-7q"></a>阿难，<a id="a-7r"></a>或有华盖满二十由旬，<a id="a-7s"></a>如是三十、<a id="a-7t"></a>四十乃至千由旬，<a id="a-7u"></a>或等四洲，<a id="a-7v"></a>或遍小千、<a id="a-7w"></a>中千乃至三千大千世界。<a id="a-7x"></a>此诸菩萨生希有心得大喜爱，<a id="a-7y"></a>于晨朝时，<a id="a-7z"></a>奉事供养尊重赞叹无量百千亿那由他佛，<a id="a-80"></a>及种诸善根已，<a id="a-81"></a>即于晨朝还到本国。<a id="a-82"></a>此皆由无量寿佛本愿加威及曾供养如来，<a id="a-83"></a>善根相续，<a id="a-84"></a>无缺减故，<a id="a-85"></a>善修习故，<a id="a-86"></a>善摄取故，<a id="a-87"></a>善成就故。</p>
  <p id="a88">“复次，<a id="a-89"></a>阿难，<a id="a-8A"></a>彼极乐界诸菩萨众，<a id="a-8B"></a>所说语言与一切智相应，<a id="a-8C"></a>于所受用皆无摄取，<a id="a-8D"></a>遍游佛刹无爱无厌亦无希求，<a id="a-8E"></a>不希求想，<a id="a-8F"></a>无自想，<a id="a-8G"></a>无烦恼想，<a id="a-8H"></a>无我想，<a id="a-8I"></a>无斗诤相违怨瞋之想。<a id="a-8J"></a>何以故？<a id="a-8K"></a>彼诸菩萨，<a id="a-8L"></a>于一切众生，<a id="a-8M"></a>有大慈悲利益心故，<a id="a-8N"></a>有柔软无障碍心、<a id="a-8O"></a>不浊心、<a id="a-8P"></a>无忿恨心，<a id="a-8Q"></a>有平等调伏寂静之心、<a id="a-8R"></a>忍心、<a id="a-8S"></a>忍调伏心，<a id="a-8T"></a>有等引澄净无散乱心、<a id="a-8U"></a>无覆蔽心、<a id="a-8V"></a>净心、<a id="a-8W"></a>极净心、<a id="a-8X"></a>照曜心、<a id="a-8Y"></a>无尘心、<a id="a-8Z"></a>大威德心、<a id="a-8a"></a>善心、<a id="a-8b"></a>广大心、<a id="a-8c"></a>无比心、<a id="a-8d"></a>甚深心、<a id="a-8e"></a>爱法心、<a id="a-8f"></a>喜法心、<a id="a-8g"></a>善意心、<a id="a-8h"></a>舍离一切执著心、<a id="a-8i"></a>断一切众生烦恼心、<a id="a-8j"></a>闭一切恶趣心故。<a id="a-8k"></a>行智慧行已成就无量功德，<a id="a-8l"></a>于禅定觉分善能演说，<a id="a-8m"></a>而常游戏无上菩提勤修敷演；<a id="a-8n"></a>肉眼发生能有简择，<a id="a-8o"></a>天眼出现鉴诸佛土，<a id="a-8p"></a>法眼清净能离诸著，<a id="a-8q"></a>慧眼通达到于彼岸，<a id="a-8r"></a>佛眼成就觉悟开示；<a id="a-8s"></a>生无碍慧为他广说，<a id="a-8t"></a>于三界中平等勤修，<a id="a-8u"></a>既自调伏，<a id="a-8v"></a>亦能调伏一切有情，<a id="a-8w"></a>能令获得胜奢摩他；<a id="a-8x"></a>于一切法证无所得，<a id="a-8y"></a>善能说法言辞巧妙；<a id="a-8z"></a>勤修供养一切诸佛，<a id="a-90"></a>摧伏有情一切烦恼，<a id="a-91"></a>为诸如来之所悦可而能如是如是思惟。<a id="a-92"></a>作是思惟时，<a id="a-93"></a>能集能见一切诸法皆无所得，<a id="a-94"></a>以方便智修行灭法；<a id="a-95"></a>善知取舍理非理趣，<a id="a-96"></a>于理趣、<a id="a-97"></a>非理趣中皆得善巧；<a id="a-98"></a>于世语言心不爱乐，<a id="a-99"></a>出世经典诚信勤修；<a id="a-9A"></a>善巧寻求一切诸法，<a id="a-9B"></a>求一切法增长了知；<a id="a-9C"></a>知法本无实不可得，<a id="a-9D"></a>于所行处亦无取舍；<a id="a-9E"></a>解脱老病住诸功德，<a id="a-9F"></a>从本已来安住神通勤修深法；<a id="a-9G"></a>于甚深法而无退转，<a id="a-9H"></a>于难解法悉能通达；<a id="a-9I"></a>得一乘道无有疑惑，<a id="a-9J"></a>于佛教法不由他悟。<a id="a-9K"></a>其智宏深譬之巨海，<a id="a-9L"></a>菩提高广喻若须弥，<a id="a-9M"></a>自身威光超于日月，<a id="a-9N"></a>凡所思择与慧相应，<a id="a-9O"></a>犹如雪山其心洁白，<a id="a-9P"></a>光明普照无边功德烧烦恼薪，<a id="a-9Q"></a>方之于火不为善恶之所动摇，<a id="a-9R"></a>心静常安犹如大地，<a id="a-9S"></a>洗涤烦惑如清净水，<a id="a-9T"></a>心无所主犹如火，<a id="a-9U"></a>不著世间犹如风，<a id="a-9V"></a>养诸有情犹如地，<a id="a-9W"></a>观诸世界如虚空，<a id="a-9X"></a>荷载众生犹如良乘，<a id="a-9Y"></a>不染世法譬之莲华，<a id="a-9Z"></a>远畅法音犹如雷震，<a id="a-9a"></a>雨一切法方之大雨，<a id="a-9b"></a>光蔽贤圣犹彼大仙，<a id="a-9c"></a>善能调伏如大龙象，<a id="a-9d"></a>勇猛无畏如师子王，<a id="a-9e"></a>覆护众生如尼拘陀树，<a id="a-9f"></a>他论不动如铁围山，<a id="a-9g"></a>修慈无量如彼恒河，<a id="a-9h"></a>诸善法王能为前导如大梵天，<a id="a-9i"></a>无所聚积犹如飞鸟，<a id="a-9j"></a>摧伏他论如金翅王，<a id="a-9k"></a>难遇希有如优昙华。<a id="a-9l"></a>最胜丈夫其心正直，<a id="a-9m"></a>无有懈怠能善修行，<a id="a-9n"></a>于诸见中善巧决定，<a id="a-9o"></a>柔和忍辱无嫉妒心，<a id="a-9p"></a>论法无厌，<a id="a-9q"></a>求法不倦，<a id="a-9r"></a>常勤演说利益众生，<a id="a-9s"></a>戒若琉璃内外明洁，<a id="a-9t"></a>善闻诸法而为胜宝，<a id="a-9u"></a>其所说言令众悦伏。<a id="a-9v"></a>以智慧力建大法幢，<a id="a-9w"></a>吹大法螺，<a id="a-9x"></a>击大法鼓，<a id="a-9y"></a>常乐勤修建诸法表，<a id="a-9z"></a>由智慧光心无迷惑，<a id="a-A0"></a>远众过失亦无损害，<a id="a-A1"></a>以淳净心离诸秽染，<a id="a-A2"></a>常行惠施永舍悭贪，<a id="a-A3"></a>禀性温和常怀惭耻。<a id="a-A4"></a>其心寂定智慧明察，<a id="a-A5"></a>作世间灯破众生闇，<a id="a-A6"></a>堪受利养殊胜福田，<a id="a-A7"></a>为大导师周济群物，<a id="a-A8"></a>远离憎爱心净无忧，<a id="a-A9"></a>勇进无怖为大法将，<a id="a-AA"></a>了知地狱调伏自他，<a id="a-AB"></a>利益有情拔诸毒箭，<a id="a-AC"></a>为世间解，<a id="a-AD"></a>为世间师，<a id="a-AE"></a>引导群生舍诸爱著，<a id="a-AF"></a>永离三垢游戏神通。<a id="a-AG"></a>因力、<a id="a-AH"></a>缘力、<a id="a-AI"></a>愿力、<a id="a-AJ"></a>发起力、<a id="a-AK"></a>世俗力、<a id="a-AL"></a>出生力、<a id="a-AM"></a>善根力、<a id="a-AN"></a>三摩地力、<a id="a-AO"></a>闻力、<a id="a-AP"></a>舍力、<a id="a-AQ"></a>戒力、<a id="a-AR"></a>忍力、<a id="a-AS"></a>精进力、<a id="a-AT"></a>定力、<a id="a-AU"></a>慧力、<a id="a-AV"></a>奢摩他力、<a id="a-AW"></a>毗钵舍那力、<a id="a-AX"></a>神通力、<a id="a-AY"></a>念力、<a id="a-AZ"></a>觉力，<a id="a-Aa"></a>摧伏一切大魔军力，<a id="a-Ab"></a>并他论法力，<a id="a-Ac"></a>能破一切烦恼怨力，<a id="a-Ad"></a>及殊胜大力。<a id="a-Ae"></a>威福具足，<a id="a-Af"></a>相好端严，<a id="a-Ag"></a>智慧辩才善根圆满，<a id="a-Ah"></a>目净修广人所爱乐，<a id="a-Ai"></a>其身清洁远离贡高，<a id="a-Aj"></a>以尊重心奉事诸佛，<a id="a-Ak"></a>于诸佛所植众善本，<a id="a-Al"></a>拔除憍慢，<a id="a-Am"></a>离贪瞋痴，<a id="a-An"></a>殊胜吉祥应供中最，<a id="a-Ao"></a>住胜智境赫奕慧光，<a id="a-Ap"></a>心生欢喜雄猛无畏，<a id="a-Aq"></a>福智具足无有滞限，<a id="a-Ar"></a>但说所闻开示群物，<a id="a-As"></a>随所闻法皆能解了，<a id="a-At"></a>于菩提分法勇猛勤修，<a id="a-Au"></a>空无相愿而常安住，<a id="a-Av"></a>及不生不灭诸三摩地，<a id="a-Aw"></a>行遍道场远二乘境。<a id="a-Ax"></a>阿难，<a id="a-Ay"></a>我今略说彼极乐界所生菩萨摩诃萨众真实功德悉皆如是。<a id="a-Az"></a>阿难，<a id="a-B0"></a>假令我身住寿百千亿那由他劫，<a id="a-B1"></a>以无碍辩欲具称扬彼诸菩萨摩诃萨等真实功德，<a id="a-B2"></a>不可穷尽。<a id="a-B3"></a>阿难，<a id="a-B4"></a>彼诸菩萨摩诃萨等，<a id="a-B5"></a>尽其寿量亦不能知。<a id="a-B6"></a>”</p>
  <p id="aB7">尔时，<a id="a-B8"></a>世尊告阿难言：<a id="a-B9"></a>“此是无量寿佛极乐世界。<a id="a-BA"></a>汝应从座而起，<a id="a-BB"></a>合掌恭敬，<a id="a-BC"></a>五体投地，<a id="a-BD"></a>为佛作礼。<a id="a-BE"></a>彼佛名称遍满十方，<a id="a-BF"></a>彼一一方恒沙诸佛，<a id="a-BG"></a>皆共称赞无碍无断。<a id="a-BH"></a>”</p>
  <p id="aBI">是时，<a id="a-BJ"></a>阿难即从座起，<a id="a-BK"></a>偏袒右肩，<a id="a-BL"></a>西面合掌，<a id="a-BM"></a>五体投地，<a id="a-BN"></a>白佛言：<a id="a-BO"></a>“世尊，<a id="a-BP"></a>我今欲见极乐世界无量寿如来，<a id="a-BQ"></a>并供养奉事无量百千亿那由他佛及菩萨众，<a id="a-BR"></a>种诸善根。<a id="a-BS"></a>”</p>
  <p id="aBT">时，<a id="a-BU"></a>无量寿佛即于掌中放大光明，<a id="a-BV"></a>遍照百千俱胝那由他刹。<a id="a-BW"></a>彼诸佛刹所有大小诸山、<a id="a-BX"></a>黑山、<a id="a-BY"></a>宝山、<a id="a-BZ"></a>须弥卢山、<a id="a-Ba"></a>迷卢山、<a id="a-Bb"></a>大迷卢山、<a id="a-Bc"></a>目真邻陀山、<a id="a-Bd"></a>摩诃目真邻陀山、<a id="a-Be"></a>铁围山、<a id="a-Bf"></a>大铁围山，<a id="a-Bg"></a>丛薄园林及诸宫殿、<a id="a-Bh"></a>天人等物，<a id="a-Bi"></a>以佛光明皆悉照见。<a id="a-Bj"></a>譬如有人，<a id="a-Bk"></a>以净天眼观一寻地，<a id="a-Bl"></a>见诸所有。<a id="a-Bm"></a>又如日光出现，<a id="a-Bn"></a>万物斯睹。<a id="a-Bo"></a>彼诸国中比丘、<a id="a-Bp"></a>比丘尼、<a id="a-Bq"></a>优婆塞、<a id="a-Br"></a>优婆夷，<a id="a-Bs"></a>悉见无量寿如来如须弥山王。<a id="a-Bt"></a>照诸佛刹时，<a id="a-Bu"></a>诸佛国皆悉明现，<a id="a-Bv"></a>如处一寻。<a id="a-Bw"></a>以无量寿如来殊胜光明极清净故，<a id="a-Bx"></a>见彼高座及诸声闻、<a id="a-By"></a>菩萨等众。<a id="a-Bz"></a>譬如大地洪水盈满，<a id="a-C0"></a>树林山河皆没不现，<a id="a-C1"></a>唯有大水。</p>
  <p id="aC2">“如是，<a id="a-C3"></a>阿难，<a id="a-C4"></a>彼佛刹中无有他论及异形类，<a id="a-C5"></a>唯除一切大声闻众一寻光明，<a id="a-C6"></a>及彼菩萨摩诃萨踰缮那等百千寻光。<a id="a-C7"></a>彼无量寿如来应正等觉光明，<a id="a-C8"></a>映蔽一切声闻及诸菩萨，<a id="a-C9"></a>令诸有情悉皆得见。<a id="a-CA"></a>”</p>
  <p id="aCB">彼极乐界菩萨、<a id="a-CC"></a>声闻、<a id="a-CD"></a>人天众等，<a id="a-CE"></a>一切皆睹娑婆世界释迦如来，<a id="a-CF"></a>及比丘众围绕说法。</p>
  <p id="aCG">尔时，<a id="a-CH"></a>佛告弥勒菩萨言：<a id="a-CI"></a>“汝颇见具足清净威德庄严佛刹，<a id="a-CJ"></a>及见空中树林、<a id="a-CK"></a>园苑、<a id="a-CL"></a>涌泉、<a id="a-CM"></a>池沼不耶？<a id="a-CN"></a>汝见大地乃至色究竟天，<a id="a-CO"></a>于虚空中散华树林以为庄严；<a id="a-CP"></a>复有众鸟住虚空界，<a id="a-CQ"></a>出种种音犹如佛声普闻世界。<a id="a-CR"></a>是诸众鸟皆是化作，<a id="a-CS"></a>非实畜生，<a id="a-CT"></a>汝见是耶？<a id="a-CU"></a>”</p>
  <p id="aCV">弥勒白佛言：<a id="a-CW"></a>“唯然！<a id="a-CX"></a>已见。<a id="a-CY"></a>”</p>
  <p id="aCZ">佛复告弥勒菩萨言：<a id="a-Ca"></a>“汝见此诸众生，<a id="a-Cb"></a>入踰缮那百千宫殿已，<a id="a-Cc"></a>游行虚空无著无碍，<a id="a-Cd"></a>遍诸刹土供养诸佛；<a id="a-Ce"></a>及见彼有情，<a id="a-Cf"></a>于昼夜分念佛，<a id="a-Cg"></a>相续不耶？<a id="a-Ch"></a>”</p>
  <p id="aCi">弥勒白言：<a id="a-Cj"></a>“唯然！<a id="a-Ck"></a>尽见。<a id="a-Cl"></a>”</p>
  <p id="aCm">佛复告言：<a id="a-Cn"></a>“汝见他化自在天与极乐诸人受用资具有差别不？<a id="a-Co"></a>”</p>
  <p id="aCp">弥勒白言：<a id="a-Cq"></a>“我不见彼有少差别。<a id="a-Cr"></a>”</p>
  <p id="aCs">佛告弥勒：<a id="a-Ct"></a>“汝见极乐世界人住胎不？<a id="a-Cu"></a>”</p>
  <p id="aCv">弥勒白言：<a id="a-Cw"></a>“世尊，<a id="a-Cx"></a>譬如三十三天、<a id="a-Cy"></a>夜摩天等，<a id="a-Cz"></a>入百由旬、<a id="a-D0"></a>若五百由旬宫殿之内游戏欢乐。<a id="a-D1"></a>我见极乐世界人住胎者，<a id="a-D2"></a>如夜摩天处于宫殿。<a id="a-D3"></a>又见众生于莲华内，<a id="a-D4"></a>结跏趺坐，<a id="a-D5"></a>自然化生。<a id="a-D6"></a>”</p>
  <p id="aD7">时，<a id="a-D8"></a>弥勒菩萨复白佛言：<a id="a-D9"></a>“世尊，<a id="a-DA"></a>何因缘故，<a id="a-DB"></a>彼国众生有胎生者、<a id="a-DC"></a>化生者？<a id="a-DD"></a>”</p>
  <p id="aDE">佛告弥勒：<a id="a-DF"></a>“若有众生堕于疑悔，<a id="a-DG"></a>积集善根，<a id="a-DH"></a>希求佛智、<a id="a-DI"></a>普遍智、<a id="a-DJ"></a>不思议智、<a id="a-DK"></a>无等智、<a id="a-DL"></a>威德智、<a id="a-DM"></a>广大智，<a id="a-DN"></a>于自善根不能生信；<a id="a-DO"></a>以此因缘，<a id="a-DP"></a>于五百岁住宫殿中，<a id="a-DQ"></a>不见佛，<a id="a-DR"></a>不闻法，<a id="a-DS"></a>不见菩萨及声闻众。<a id="a-DT"></a>若有众生断除疑悔，<a id="a-DU"></a>积集善根，<a id="a-DV"></a>希求佛智乃至广大智，<a id="a-DW"></a>信己善根；<a id="a-DX"></a>此人于莲华内，<a id="a-DY"></a>结跏趺坐，<a id="a-DZ"></a>忽然化生，<a id="a-Da"></a>瞬息而出。<a id="a-Db"></a>譬如他国有人来至，<a id="a-Dc"></a>而此菩萨亦复如是，<a id="a-Dd"></a>余国发心来生极乐，<a id="a-De"></a>见无量寿佛奉事供养，<a id="a-Df"></a>及诸菩萨、<a id="a-Dg"></a>声闻之众。</p>
  <p id="aDh">“阿逸多，<a id="a-Di"></a>汝观殊胜智者，<a id="a-Dj"></a>彼因广慧力故受彼化生，<a id="a-Dk"></a>于莲华中结跏趺坐。<a id="a-Dl"></a>汝观下劣之辈，<a id="a-Dm"></a>于五百岁中不见佛，<a id="a-Dn"></a>不闻法，<a id="a-Do"></a>不见菩萨及声闻众，<a id="a-Dp"></a>不知菩萨威仪法则，<a id="a-Dq"></a>不能修习诸功德故，<a id="a-Dr"></a>无因奉事无量寿佛，<a id="a-Ds"></a>是诸人等皆为昔缘疑悔所致。<a id="a-Dt"></a>譬如刹帝利王，<a id="a-Du"></a>其子犯法，<a id="a-Dv"></a>幽之内宫，<a id="a-Dw"></a>处以华观，<a id="a-Dx"></a>层楼绮殿，<a id="a-Dy"></a>妙饰奇珍，<a id="a-Dz"></a>宝帐金床，<a id="a-E0"></a>重敷茵褥，<a id="a-E1"></a>名花布地，<a id="a-E2"></a>烧大宝香，<a id="a-E3"></a>服御所资悉皆丰备，<a id="a-E4"></a>而以阎浮金锁系其两足。<a id="a-E5"></a>”</p>
  <p id="aE6">佛告弥勒：<a id="a-E7"></a>“于意云何？<a id="a-E8"></a>彼王子心宁乐此不？<a id="a-E9"></a>”</p>
  <p id="aEA">答言：<a id="a-EB"></a>“不也，<a id="a-EC"></a>世尊。<a id="a-ED"></a>彼幽絷时常思解脱，<a id="a-EE"></a>求诸亲识居士、<a id="a-EF"></a>宰官、<a id="a-EG"></a>长者、<a id="a-EH"></a>近臣。<a id="a-EI"></a>王之太子虽希出离，<a id="a-EJ"></a>终不从心；<a id="a-EK"></a>乃至刹帝利王，<a id="a-EL"></a>心生欢喜，<a id="a-EM"></a>方得解脱。<a id="a-EN"></a>”</p>
  <p id="aEO">佛告弥勒：<a id="a-EP"></a>“如是，<a id="a-EQ"></a>如是，<a id="a-ER"></a>若有堕于疑悔，<a id="a-ES"></a>种诸善根，<a id="a-ET"></a>希求佛智乃至广大智，<a id="a-EU"></a>于自善根不能生信，<a id="a-EV"></a>由闻佛名起信心故，<a id="a-EW"></a>虽生彼国，<a id="a-EX"></a>于莲华中不得出现。<a id="a-EY"></a>彼等众生处华胎中，<a id="a-EZ"></a>犹如园苑宫殿之想。<a id="a-Ea"></a>何以故？<a id="a-Eb"></a>彼中清净，<a id="a-Ec"></a>无诸秽恶，<a id="a-Ed"></a>一切无有不可乐者。<a id="a-Ee"></a>然彼众生于五百岁，<a id="a-Ef"></a>不见佛，<a id="a-Eg"></a>不闻法，<a id="a-Eh"></a>不见菩萨及声闻众，<a id="a-Ei"></a>不得供养奉事诸佛，<a id="a-Ej"></a>不得问于菩萨法藏，<a id="a-Ek"></a>远离一切殊胜善根。<a id="a-El"></a>彼等于中不生欣乐，<a id="a-Em"></a>不能出现修习善法，<a id="a-En"></a>往昔世中过失尽已然后乃出。<a id="a-Eo"></a>彼于出时，<a id="a-Ep"></a>心迷上下四方之所，<a id="a-Eq"></a>若五百岁无疑惑者，<a id="a-Er"></a>即当供养无量百千俱胝那由他佛，<a id="a-Es"></a>并种无量无边善根。<a id="a-Et"></a>汝阿逸多当知，<a id="a-Eu"></a>疑惑与诸菩萨为大损害。<a id="a-Ev"></a>”</p>
  <p id="aEw">尔时，<a id="a-Ex"></a>弥勒菩萨白佛言：<a id="a-Ey"></a>“世尊，<a id="a-Ez"></a>于此国界不退菩萨当生极乐国者，<a id="a-F0"></a>其数几何？<a id="a-F1"></a>”</p>
  <p id="aF2">佛告弥勒：<a id="a-F3"></a>“此佛土中有七十二亿菩萨，<a id="a-F4"></a>彼于无量亿那由他百千佛所，<a id="a-F5"></a>种诸善根成不退转，<a id="a-F6"></a>当生彼国。<a id="a-F7"></a>况余菩萨，<a id="a-F8"></a>由少善根生彼国者，<a id="a-F9"></a>不可称计！<a id="a-FA"></a>阿逸多，<a id="a-FB"></a>从难忍如来佛国，<a id="a-FC"></a>有十八亿不退菩萨，<a id="a-FD"></a>当生极乐世界。<a id="a-FE"></a>东北方宝藏佛国中，<a id="a-FF"></a>有九十亿不退菩萨，<a id="a-FG"></a>当生彼土。<a id="a-FH"></a>从无量声如来国中，<a id="a-FI"></a>有二十二亿不退菩萨，<a id="a-FJ"></a>当生彼土。<a id="a-FK"></a>从光明如来国中，<a id="a-FL"></a>有三十二亿不退菩萨，<a id="a-FM"></a>当生彼土。<a id="a-FN"></a>从龙天如来国中，<a id="a-FO"></a>有十四亿不退菩萨，<a id="a-FP"></a>当生彼土。<a id="a-FQ"></a>从胜天力如来国中，<a id="a-FR"></a>有十二千不退菩萨，<a id="a-FS"></a>当生彼土。<a id="a-FT"></a>从师子如来国中，<a id="a-FU"></a>有五百不退菩萨，<a id="a-FV"></a>当生彼土。<a id="a-FW"></a>从离尘如来国中，<a id="a-FX"></a>有八十一亿不退菩萨，<a id="a-FY"></a>当生彼土。<a id="a-FZ"></a>从世天如来国中，<a id="a-Fa"></a>有六十亿不退菩萨，<a id="a-Fb"></a>当生彼土。<a id="a-Fc"></a>从胜积如来国中，<a id="a-Fd"></a>有六十亿不退菩萨，<a id="a-Fe"></a>当生彼土。<a id="a-Ff"></a>从人王如来国中，<a id="a-Fg"></a>有十俱胝不退菩萨，<a id="a-Fh"></a>当生彼土。<a id="a-Fi"></a>从胜华如来国中，<a id="a-Fj"></a>有五百菩萨，<a id="a-Fk"></a>具大精进，<a id="a-Fl"></a>发趣一乘，<a id="a-Fm"></a>于七日中能令众生离百千亿那由他劫生死流转，<a id="a-Fn"></a>彼等亦当生极乐界。<a id="a-Fo"></a>从发起精进如来国中，<a id="a-Fp"></a>有六十九亿不退菩萨，<a id="a-Fq"></a>当生彼土；<a id="a-Fr"></a>到彼国已，<a id="a-Fs"></a>供养礼拜无量寿如来及菩萨众。<a id="a-Ft"></a>阿逸多，<a id="a-Fu"></a>我若具说诸方菩萨生极乐界，<a id="a-Fv"></a>若已到、<a id="a-Fw"></a>今到、<a id="a-Fx"></a>当到，<a id="a-Fy"></a>为供养礼拜瞻仰无量寿佛等者，<a id="a-Fz"></a>但说其名，<a id="a-G0"></a>穷劫不尽！</p>
  <p id="aG1">“阿逸多，<a id="a-G2"></a>汝观彼诸菩萨摩诃萨善获利益。<a id="a-G3"></a>若有闻彼佛名，<a id="a-G4"></a>能生一念喜爱之心，<a id="a-G5"></a>当获如上所说功德！<a id="a-G6"></a>心无下劣，<a id="a-G7"></a>亦不贡高，<a id="a-G8"></a>成就善根悉皆增上。<a id="a-G9"></a>阿逸多，<a id="a-GA"></a>是故告汝及天人世间、<a id="a-GB"></a>阿修罗等，<a id="a-GC"></a>今此法门付嘱于汝，<a id="a-GD"></a>应当爱乐修习，<a id="a-GE"></a>乃至经一昼夜，<a id="a-GF"></a>受持读诵生希望心，<a id="a-GG"></a>于大众中为他开示，<a id="a-GH"></a>当令书写执持经卷，<a id="a-GI"></a>于此经中生导师想。<a id="a-GJ"></a>阿逸多，<a id="a-GK"></a>是故菩萨摩诃萨，<a id="a-GL"></a>欲令无量诸众生等，<a id="a-GM"></a>速疾安住不退转于阿耨多罗三藐三菩提，<a id="a-GN"></a>及欲见彼广大庄严摄受殊胜佛刹圆满功德者，<a id="a-GO"></a>应当起精进力听此法门。<a id="a-GP"></a>假使经过大千世界满中猛火，<a id="a-GQ"></a>为求法故不生退屈谄伪之心，<a id="a-GR"></a>读诵受持书写经卷，<a id="a-GS"></a>乃至于须臾顷为他开示，<a id="a-GT"></a>劝令听闻不生忧恼，<a id="a-GU"></a>设入大火不应疑悔。<a id="a-GV"></a>何以故？<a id="a-GW"></a>彼无量亿诸菩萨等，<a id="a-GX"></a>皆悉求此微妙法门，<a id="a-GY"></a>尊重听闻不生违背，<a id="a-GZ"></a>是故汝等应求此法。</p>
  <p id="aGa">“阿逸多，<a id="a-Gb"></a>彼诸众生获大善利！<a id="a-Gc"></a>若于来世乃至正法灭时，<a id="a-Gd"></a>当有众生植诸善本，<a id="a-Ge"></a>已曾供养无量诸佛，<a id="a-Gf"></a>由彼如来加威力故，<a id="a-Gg"></a>能得如是广大法门，<a id="a-Gh"></a>一切如来称赞悦可。<a id="a-Gi"></a>若于彼法摄取受持，<a id="a-Gj"></a>当获广大一切智智，<a id="a-Gk"></a>随意所乐种诸善根。<a id="a-Gl"></a>若善男子、<a id="a-Gm"></a>善女人等，<a id="a-Gn"></a>于彼法中广大胜解之者，<a id="a-Go"></a>当能听闻获大欢喜，<a id="a-Gp"></a>受持读诵，<a id="a-Gq"></a>广为他说，<a id="a-Gr"></a>常乐修行。<a id="a-Gs"></a>阿逸多，<a id="a-Gt"></a>无量亿数诸菩萨等，<a id="a-Gu"></a>求请此法不曾厌背。<a id="a-Gv"></a>是故汝等诸善男子及善女人，<a id="a-Gw"></a>于今来世能于是法若已求、<a id="a-Gx"></a>现求、<a id="a-Gy"></a>当求者，<a id="a-Gz"></a>皆获善利。</p>
  <p id="aH0">“阿逸多，<a id="a-H1"></a>如来所应作者皆已作之，<a id="a-H2"></a>汝等应当安住无疑，<a id="a-H3"></a>种诸善本，<a id="a-H4"></a>应常修学使无疑滞，<a id="a-H5"></a>不入一切种类珍宝成就牢狱。<a id="a-H6"></a>阿逸多，<a id="a-H7"></a>如是等类大威德者，<a id="a-H8"></a>能生广大佛法异门。<a id="a-H9"></a>由于此法不听闻故，<a id="a-HA"></a>有一亿菩萨退转阿耨多罗三藐三菩提。<a id="a-HB"></a>阿逸多，<a id="a-HC"></a>佛出世难；<a id="a-HD"></a>离八难身亦为难得；<a id="a-HE"></a>诸佛如来无上之法，<a id="a-HF"></a>十力、<a id="a-HG"></a>无畏无碍无著甚深之法，<a id="a-HH"></a>及波罗蜜等菩萨之法，<a id="a-HI"></a>能说法人亦难开示。<a id="a-HJ"></a>阿逸多，<a id="a-HK"></a>善说法人非易可遇，<a id="a-HL"></a>坚固深信时亦难遭！<a id="a-HM"></a>是故我今如理宣说，<a id="a-HN"></a>汝等修习应如教住。</p>
  <p id="aHO">“汝阿逸多，<a id="a-HP"></a>我以此法门及诸佛法嘱累于汝，<a id="a-HQ"></a>汝当修行无令灭没。<a id="a-HR"></a>如是广大微妙法门，<a id="a-HS"></a>一切诸佛之所称赞，<a id="a-HT"></a>勿违佛教而弃舍之，<a id="a-HU"></a>当令汝等获不善利，<a id="a-HV"></a>沦没长夜备众危苦。<a id="a-HW"></a>是故我今为大嘱累，<a id="a-HX"></a>当令是法久住不灭，<a id="a-HY"></a>应勤修行，<a id="a-HZ"></a>随顺我教。<a id="a-Ha"></a>”</p>
  <p id="aHb">尔时，<a id="a-Hc"></a>世尊而说颂曰：</p>
  <p id="aHd">“若于福德初未修，<a id="a-He"></a>　终不闻斯微妙法；</p>
  <p id="aHf">勇猛能成诸善利，<a id="a-Hg"></a>　当闻如是甚深经。</p>
  <p id="aHh">彼人曾见诸世尊，<a id="a-Hi"></a>　能作大光拯浊世，</p>
  <p id="aHj">多闻总持如巨海，<a id="a-Hk"></a>　彼获圣贤喜爱心。</p>
  <p id="aHl">懈怠邪见下劣人，<a id="a-Hm"></a>　不信如来斯正法；</p>
  <p id="aHn">若曾于佛植众善，<a id="a-Ho"></a>　救世之行彼能修。</p>
  <p id="aHp">譬如盲人恒处闇，<a id="a-Hq"></a>　不能开导于他路；</p>
  <p id="aHr">声闻于佛智亦然，<a id="a-Hs"></a>　况余有情而悟解？</p>
  <p id="aHt">如来功德佛自知，<a id="a-Hu"></a>　唯有世尊能开示！</p>
  <p id="aHv">天龙夜叉所不及，<a id="a-Hw"></a>　二乘自绝于名言；</p>
  <p id="aHx">若诸有情当作佛，<a id="a-Hy"></a>　行超普贤登彼岸。</p>
  <p id="aHz">敷演一佛之功德，<a id="a-I0"></a>　时逾多劫不思议，</p>
  <p id="aI1">于是中间身灭度，<a id="a-I2"></a>　佛之胜慧莫能量！</p>
  <p id="aI3">是故具足于信闻，<a id="a-I4"></a>　及诸善友之摄受，</p>
  <p id="aI5">得闻如是深妙法，<a id="a-I6"></a>　当获爱重诸圣尊。</p>
  <p id="aI7">如来胜智遍虚空，<a id="a-I8"></a>　所说义言唯佛悟，</p>
  <p id="aI9">是故博闻诸智士，<a id="a-IA"></a>　应信我教如实言。</p>
  <p id="aIB">人趣之身得甚难，<a id="a-IC"></a>　如来出世遇亦难，</p>
  <p id="aID">信慧多时方乃获，<a id="a-IE"></a>　是故修者应精进。</p>
  <p id="aIF">如是妙法已听闻，<a id="a-IG"></a>　常念诸佛而生喜，</p>
  <p id="aIH">彼人往昔真吾友，<a id="a-II"></a>　善能乐欲佛菩提。<a id="a-IJ"></a>”</p>
  <p id="aIK">尔时，<a id="a-IL"></a>世尊说是经已，<a id="a-IM"></a>天人世间，<a id="a-IN"></a>有万二千那由他亿众生，<a id="a-IO"></a>远尘离垢，<a id="a-IP"></a>得法眼净。<a id="a-IQ"></a>二十亿众生得阿那含果。<a id="a-IR"></a>六千八百比丘诸漏已尽，<a id="a-IS"></a>心得解脱。<a id="a-IT"></a>四十亿菩萨于无上菩提住不退转，<a id="a-IU"></a>被大甲胄当成正觉。<a id="a-IV"></a>有二十五亿众生得不退忍。<a id="a-IW"></a>有四万亿那由他百千众生，<a id="a-IX"></a>于无上菩提未曾发意，<a id="a-IY"></a>今始初发种诸善根，<a id="a-IZ"></a>愿生极乐世界见阿弥陀佛；<a id="a-Ia"></a>皆当往生彼如来土，<a id="a-Ib"></a>各于异方次第成佛，<a id="a-Ic"></a>同名妙音。<a id="a-Id"></a>有八万亿那由他众生，<a id="a-Ie"></a>得授记法忍成无上菩提。<a id="a-If"></a>彼无量寿佛昔行菩萨道时成熟有情，<a id="a-Ig"></a>悉皆当生极乐世界，<a id="a-Ih"></a>忆念俦昔所发思愿皆得成满。</p>
  <p id="aIi">尔时，<a id="a-Ij"></a>三千大千世界六种震动，<a id="a-Ik"></a>并现种种希有神变，<a id="a-Il"></a>放大光明普照世界。<a id="a-Im"></a>无量亿那由他百千天人，<a id="a-In"></a>同时音乐不鼓自鸣，<a id="a-Io"></a>雨天曼陀罗华没至于膝乃至阿迦腻吒天，<a id="a-Ip"></a>皆作种种殊妙供养。<a id="a-Iq"></a>佛说经已，<a id="a-Ir"></a>弥勒菩萨等及尊者阿难，<a id="a-Is"></a>一切大众闻佛所说，<a id="a-It"></a>皆大欢喜。</p>
 </body>
</html>