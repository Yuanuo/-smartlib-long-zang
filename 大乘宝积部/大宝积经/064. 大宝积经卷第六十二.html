<!doctype html>
<html id="z3IBTFyCg" data-ver="1253">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第六十二</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之二净饭王诣佛品第二</h2>
  <p id="a4">尔时，<a id="a-5"></a>世尊饭食澡手，<a id="a-6"></a>洗钵器已，<a id="a-7"></a>现其瑞相。<a id="a-8"></a>即时，<a id="a-9"></a>毗沙门天王，<a id="a-A"></a>以无量那由他百千亿众夜叉围绕，<a id="a-B"></a>譬如壮士屈申臂顷，<a id="a-C"></a>一念之中从天宫没，<a id="a-D"></a>佛前而现，<a id="a-E"></a>头面礼足，<a id="a-F"></a>住立北方，<a id="a-G"></a>于虚空中夜叉大众前后围绕，<a id="a-H"></a>合掌恭敬佛及众僧。<a id="a-I"></a>提头赖吒天王，<a id="a-J"></a>以无量百千那由他乾闼婆众前后围绕，<a id="a-K"></a>亦如壮士屈申臂顷，<a id="a-L"></a>从天宫没，<a id="a-M"></a>于如来前，<a id="a-N"></a>头面礼足，<a id="a-O"></a>住在东方，<a id="a-P"></a>于虚空中恭敬世尊及比丘众。<a id="a-Q"></a>尔时，<a id="a-R"></a>毗楼勒叉天王，<a id="a-S"></a>以无量百千那由他鸠槃茶众之所围绕，<a id="a-T"></a>亦如壮士屈伸臂顷，<a id="a-U"></a>从天宫没，<a id="a-V"></a>在于佛前，<a id="a-W"></a>头面礼足，<a id="a-X"></a>住于南方，<a id="a-Y"></a>在虚空中合掌恭敬如来及比丘众。<a id="a-Z"></a>尔时，<a id="a-a"></a>西方毗楼博叉天王，<a id="a-b"></a>以无量百千那由他诸龙前后围绕，<a id="a-c"></a>亦如壮士屈伸臂顷，<a id="a-d"></a>从天宫没，<a id="a-e"></a>于如来前，<a id="a-f"></a>头面礼足，<a id="a-g"></a>住在西方，<a id="a-h"></a>于虚空中合掌恭敬如来及比丘众。<a id="a-i"></a>释提桓因天王亦复如是，<a id="a-j"></a>无量那由他百千围绕，<a id="a-k"></a>从三十三天没，<a id="a-l"></a>住于佛前，<a id="a-m"></a>头面礼足，<a id="a-n"></a>于虚空中恭敬如来及比丘众。<a id="a-o"></a>夜摩天王、<a id="a-p"></a>兜率陀天王、<a id="a-q"></a>化乐天王、<a id="a-r"></a>他化自在天王、<a id="a-s"></a>娑婆世界主大梵天王、<a id="a-t"></a>光音天王、<a id="a-u"></a>遍净天王、<a id="a-v"></a>广果天王、<a id="a-w"></a>净居天王，<a id="a-x"></a>各以无量百千那由他天众之所围绕，<a id="a-y"></a>于彼天没，<a id="a-z"></a>住于佛前，<a id="a-10"></a>头面礼足，<a id="a-11"></a>在虚空中恭敬如来及比丘众，<a id="a-12"></a>亦复如是。<a id="a-13"></a>尔时，<a id="a-14"></a>毗摩质多阿修罗王，<a id="a-15"></a>与六十那由他眷属前后围绕，<a id="a-16"></a>犹如壮士屈伸臂顷，<a id="a-17"></a>于自宫没，<a id="a-18"></a>住于佛前，<a id="a-19"></a>头面礼足，<a id="a-1A"></a>现恭敬相，<a id="a-1B"></a>却住一面。<a id="a-1C"></a>金翅鸟王亦与八万六千迦楼罗众眷属围绕，<a id="a-1D"></a>于自宫没，<a id="a-1E"></a>住于佛前头面礼足。<a id="a-1F"></a>及诸外道其有八亿，<a id="a-1G"></a>从诸方来，<a id="a-1H"></a>而说偈言：</p>
  <p id="a1I">“于净虚空中，<a id="a-1J"></a>　十五夜满月，</p>
  <p id="a1K">超过诸星众，<a id="a-1L"></a>　光明独显耀。</p>
  <p id="a1M">佛如净月轮，<a id="a-1N"></a>　灭闇除三垢，</p>
  <p id="a1O">能超诸外道，<a id="a-1P"></a>　犹如空中月。</p>
  <p id="a1Q">秋日千光明，<a id="a-1R"></a>　能除诸暗冥，</p>
  <p id="a1S">超出明月光，<a id="a-1T"></a>　开布莲华池。</p>
  <p id="a1U">佛光过于日，<a id="a-1V"></a>　普照大千界，</p>
  <p id="a1W">如来能开现，<a id="a-1X"></a>　声闻莲华林。</p>
  <p id="a1Y">天主憍尸迦，<a id="a-1Z"></a>　住在善法堂，</p>
  <p id="a1a">出过诸大众，<a id="a-1b"></a>　金刚杵光耀。</p>
  <p id="a1c">十力功德山，<a id="a-1d"></a>　两足尊胜王，</p>
  <p id="a1e">超过诸外道，<a id="a-1f"></a>　犹如释天王。</p>
  <p id="a1g">须夜摩天王，<a id="a-1h"></a>　天众所供养，</p>
  <p id="a1i">住在天众中，<a id="a-1j"></a>　光赫坐宝座。</p>
  <p id="a1k">十力无边威，<a id="a-1l"></a>　超过恶道趣，</p>
  <p id="a1m">无畏光明德，<a id="a-1n"></a>　显说八正道。</p>
  <p id="a1o">如兜率天王，<a id="a-1p"></a>　在宫众围绕，</p>
  <p id="a1q">超过诸天众，<a id="a-1r"></a>　宿善而光耀。</p>
  <p id="a1s">调御天人师，<a id="a-1t"></a>　八部所供养，</p>
  <p id="a1u">超过诸世间，<a id="a-1v"></a>　无畏显说法。</p>
  <p id="a1w">如化乐天王，<a id="a-1x"></a>　在于天宫中，</p>
  <p id="a1y">超过诸天众，<a id="a-1z"></a>　功德独光显。</p>
  <p id="a20">佛超诸世间，<a id="a-21"></a>　离浊出三界，</p>
  <p id="a22">能调未调王，<a id="a-23"></a>　具十力光照。</p>
  <p id="a24">如自在天王，<a id="a-25"></a>　住居天宫中，</p>
  <p id="a26">超过诸天众，<a id="a-27"></a>　宿善而晃耀。</p>
  <p id="a28">如是佛光明，<a id="a-29"></a>　具足十力行，</p>
  <p id="a2A">超过天人众，<a id="a-2B"></a>　本善功德故。</p>
  <p id="a2C">如大梵天王，<a id="a-2D"></a>　超过诸梵众，</p>
  <p id="a2E">光耀说甜美，<a id="a-2F"></a>　显于八正路。</p>
  <p id="a2G">如来胜梵天，<a id="a-2H"></a>　沙门众中王，</p>
  <p id="a2I">光明照三界，<a id="a-2J"></a>　转于四谛法。</p>
  <p id="a2K">知见众集已，<a id="a-2L"></a>　天人龙听法，</p>
  <p id="a2M">人中最胜王，<a id="a-2N"></a>　吐宣八正语。</p>
  <p id="a2O">虚空可度量，<a id="a-2P"></a>　海可瓶量尽，</p>
  <p id="a2Q">须弥山可称，<a id="a-2R"></a>　佛德难可知。<a id="a-2S"></a>”</p>
  <p id="a2T">尔时，<a id="a-2U"></a>净饭王白释种言：<a id="a-2V"></a>“诸人者，<a id="a-2W"></a>如日欲出先现瑞相，<a id="a-2X"></a>所谓明星出时，<a id="a-2Y"></a>当知日出不久；<a id="a-2Z"></a>迦卢陀夷亦复如是，<a id="a-2a"></a>于佛如来一切种智先现瑞相。<a id="a-2b"></a>比丘所说如来功德，<a id="a-2c"></a>即是一切智相。<a id="a-2d"></a>诸仁者，<a id="a-2e"></a>速办好乘，<a id="a-2f"></a>我当往诣至如来所。<a id="a-2g"></a>”</p>
  <p id="a2h">时，<a id="a-2i"></a>释种臣言：<a id="a-2j"></a>“善哉！<a id="a-2k"></a>大王，<a id="a-2l"></a>今正是时。<a id="a-2m"></a>所须之具，<a id="a-2n"></a>今悉已办。<a id="a-2o"></a>”</p>
  <p id="a2p">尔时，<a id="a-2q"></a>大王敕诸臣言：<a id="a-2r"></a>“从迦毗罗城乃至尼俱陀林，<a id="a-2s"></a>于其中间精治道路，<a id="a-2t"></a>以好软沙遍布其地，<a id="a-2u"></a>散种种华，<a id="a-2v"></a>悬诸缯彩，<a id="a-2w"></a>作唱妓乐种种歌舞。<a id="a-2x"></a>”</p>
  <p id="a2y">尔时，<a id="a-2z"></a>大王乘好车乘，<a id="a-30"></a>出迦毗罗城，<a id="a-31"></a>诣尼俱园。<a id="a-32"></a>于彼乘后，<a id="a-33"></a>有八万白象，<a id="a-34"></a>以种种宝间错庄严。<a id="a-35"></a>于其象上，<a id="a-36"></a>各立七宝殿堂，<a id="a-37"></a>甚奇微妙。<a id="a-38"></a>于其象后，<a id="a-39"></a>各严八万宝马。<a id="a-3A"></a>于其马上，<a id="a-3B"></a>各有金幢。<a id="a-3C"></a>其马及幢，<a id="a-3D"></a>各以七宝庄严，<a id="a-3E"></a>微妙第一。<a id="a-3F"></a>是时，<a id="a-3G"></a>城中有无量人严饰车乘，<a id="a-3H"></a>诸所服饰青马、<a id="a-3I"></a>青车、<a id="a-3J"></a>青盖严饰，<a id="a-3K"></a>执持青刀，<a id="a-3L"></a>衣服皆青，<a id="a-3M"></a>鞍鞯鞦辔悉亦青色，<a id="a-3N"></a>各持青幢；<a id="a-3O"></a>一一车后，<a id="a-3P"></a>百青衣人之所围绕。<a id="a-3Q"></a>复有释种等，<a id="a-3R"></a>各各严饰种种好车，<a id="a-3S"></a>青黄白赤杂色庄严，<a id="a-3T"></a>杂色车马杂色严饰；<a id="a-3U"></a>一一车马皆有百人，<a id="a-3V"></a>杂色庄严，<a id="a-3W"></a>亦复如是。</p>
  <p id="a3X">尔时，<a id="a-3Y"></a>世尊遥见王来，<a id="a-3Z"></a>告诸比丘：<a id="a-3a"></a>“汝若欲见三十三天游戏众者，<a id="a-3b"></a>当观释种出迦毗罗城。<a id="a-3c"></a>何以故？<a id="a-3d"></a>释种游行与天无异故。<a id="a-3e"></a>”</p>
  <p id="a3f">尔时，<a id="a-3g"></a>世尊而说偈言：</p>
  <p id="a3h">“其迦毗罗妙城中，<a id="a-3i"></a>　净饭大王及眷属，</p>
  <p id="a3j">最胜人王今方至，<a id="a-3k"></a>　谛听谛听我当说。</p>
  <p id="a3l">象马车乘过百千，<a id="a-3m"></a>　种种庄严甚殊妙，</p>
  <p id="a3n">从迦毗罗而引出，<a id="a-3o"></a>　人王宝藏及诸乘。</p>
  <p id="a3p">青马青车青庄严，<a id="a-3q"></a>　将从衣服悉青色，</p>
  <p id="a3r">靴帽刀拂咸亦青，<a id="a-3s"></a>　青鞭青辔青铃网，</p>
  <p id="a3t">青衣人持青幢盖，<a id="a-3u"></a>　人马皆青甚殊妙。</p>
  <p id="a3v">黄马黄车黄庄饰，<a id="a-3w"></a>　将从衣服悉黄色，</p>
  <p id="a3x">靴帽刀拂皆亦黄，<a id="a-3y"></a>　黄鞭黄辔黄铃网，</p>
  <p id="a3z">黄衣人持黄幢盖，<a id="a-40"></a>　人马皆黄甚殊妙。</p>
  <p id="a41">赤马赤车赤庄饰，<a id="a-42"></a>　将从衣服悉赤色，</p>
  <p id="a43">靴帽刀拂皆亦赤，<a id="a-44"></a>　赤鞭赤辔赤铃网，</p>
  <p id="a45">赤衣人持赤幢盖，<a id="a-46"></a>　人马皆赤甚殊妙。</p>
  <p id="a47">白马白车白庄严，<a id="a-48"></a>　将从衣服悉白色，</p>
  <p id="a49">靴帽刀拂皆亦白，<a id="a-4A"></a>　白鞭白辔白铃网，</p>
  <p id="a4B">白衣人持白幢盖，<a id="a-4C"></a>　人马皆白甚微妙。</p>
  <p id="a4D">杂色车马杂庄严，<a id="a-4E"></a>　将从衣服悉杂色，</p>
  <p id="a4F">靴帽刀拂皆亦杂，<a id="a-4G"></a>　杂色鞭辔杂铃网，</p>
  <p id="a4H">杂色衣人持幢盖，<a id="a-4I"></a>　人马皆杂甚微妙。</p>
  <p id="a4J">彼诸车后庄严象，<a id="a-4K"></a>　其数足满八十千，</p>
  <p id="a4L">金鞍金鞯金庄饰，<a id="a-4M"></a>　象背皆有七宝殿。</p>
  <p id="a4N">种种庄饰妙龙马，<a id="a-4O"></a>　其数亦满八十千，</p>
  <p id="a4P">七宝庄严甚奇丽，<a id="a-4Q"></a>　众妙服饰从车后。</p>
  <p id="a4R">以诸妙华散御路，<a id="a-4S"></a>　用五种香熏其地，</p>
  <p id="a4T">悬诸瓶香并缯彩，<a id="a-4U"></a>　壮士戏人歌舞辈，</p>
  <p id="a4V">种种庄严遍其路，<a id="a-4W"></a>　作诸音乐从王后。<a id="a-4X"></a>”</p>
  <p id="a4Y">尔时，<a id="a-4Z"></a>净饭王及诸侍从，<a id="a-4a"></a>至尼俱树园，<a id="a-4b"></a>下车而入，<a id="a-4c"></a>步众导从前后围绕。</p>
  <p id="a4d">尔时，<a id="a-4e"></a>世尊知父王心深生怨恨，<a id="a-4f"></a>为度王故，<a id="a-4g"></a>过于人上，<a id="a-4h"></a>在虚空中自在游行。<a id="a-4i"></a>如来行时，<a id="a-4j"></a>娑婆世界主大梵天王在如来右，<a id="a-4k"></a>释提桓因在如来左，<a id="a-4l"></a>须夜摩天王、<a id="a-4m"></a>兜率陀天王、<a id="a-4n"></a>化乐天王、<a id="a-4o"></a>他化自在天王，<a id="a-4p"></a>各各执持种种天盖，<a id="a-4q"></a>供养如来。<a id="a-4r"></a>尔时，<a id="a-4s"></a>毗沙门王、<a id="a-4t"></a>提头赖吒天王，<a id="a-4u"></a>在佛东面，<a id="a-4v"></a>偏袒右肩，<a id="a-4w"></a>右膝著地，<a id="a-4x"></a>合掌向佛，<a id="a-4y"></a>现恭敬相；<a id="a-4z"></a>毗楼勒叉王、<a id="a-50"></a>毗楼博叉王，<a id="a-51"></a>在佛西面，<a id="a-52"></a>亦偏袒右肩，<a id="a-53"></a>右膝著地，<a id="a-54"></a>合掌向佛，<a id="a-55"></a>现恭敬相。<a id="a-56"></a>尔时，<a id="a-57"></a>四天王天、<a id="a-58"></a>三十三天、<a id="a-59"></a>夜摩天、<a id="a-5A"></a>兜率陀天、<a id="a-5B"></a>化乐天、<a id="a-5C"></a>他化自在诸天子等，<a id="a-5D"></a>在虚空中，<a id="a-5E"></a>雨天优钵罗华、<a id="a-5F"></a>栴檀末香、<a id="a-5G"></a>曼陀罗华，<a id="a-5H"></a>作天妓乐及以歌舞；<a id="a-5I"></a>复于虚空中雨诸香水，<a id="a-5J"></a>从昔以来未曾见闻，<a id="a-5K"></a>优钵罗华、<a id="a-5L"></a>旃檀香末，<a id="a-5M"></a>供养如来。<a id="a-5N"></a>尔时，<a id="a-5O"></a>世尊示现神通，<a id="a-5P"></a>以通力故，<a id="a-5Q"></a>令人见天差别之相。</p>
  <p id="a5R">时，<a id="a-5S"></a>净饭王见诸天子供养如来，<a id="a-5T"></a>生希有心。<a id="a-5U"></a>复见严饰七宝重阁满虚空中，<a id="a-5V"></a>见已作是说言：<a id="a-5W"></a>“如来本昔作童子时，<a id="a-5X"></a>不以四天下转轮圣王生于顾恋。<a id="a-5Y"></a>何以故？<a id="a-5Z"></a>今在三千大千世界中，<a id="a-5a"></a>为大法王，<a id="a-5b"></a>统领天人，<a id="a-5c"></a>富贵自在。<a id="a-5d"></a>今此世尊为正法王，<a id="a-5e"></a>我今于此为人围绕，<a id="a-5f"></a>世尊乃有天人侍卫。<a id="a-5g"></a>”</p>
  <p id="a5h">尔时，<a id="a-5i"></a>净饭王偏袒右肩，<a id="a-5j"></a>右膝著地，<a id="a-5k"></a>头面礼足，<a id="a-5l"></a>合掌向佛，<a id="a-5m"></a>而作是言：<a id="a-5n"></a>“世尊初生之时，<a id="a-5o"></a>无人扶持而行七步，<a id="a-5p"></a>观察十方而作是言：<a id="a-5q"></a>‘我于世间最尊最胜，<a id="a-5r"></a>当得度脱老病死边。<a id="a-5s"></a>’我于尔时头面礼世尊足。<a id="a-5t"></a>复于后时，<a id="a-5u"></a>至于田村阎浮树下坐于清凉，<a id="a-5v"></a>日虽西移，<a id="a-5w"></a>影初不动；<a id="a-5x"></a>复有六天童子，<a id="a-5y"></a>合掌作礼在如来前，<a id="a-5z"></a>我于尔时头面作礼大牟尼足。<a id="a-60"></a>我今第三复亦头面礼世尊足。<a id="a-61"></a>”</p>
  <p id="a62">尔时，<a id="a-63"></a>净饭王而说偈言：</p>
  <p id="a64">“两足世尊初生时，<a id="a-65"></a>　无人扶持行七步，</p>
  <p id="a66">自说我于世最胜，<a id="a-67"></a>　尔时我礼明智者。</p>
  <p id="a68">牟尼踰城至田村，<a id="a-69"></a>　阎浮树影荫不移，</p>
  <p id="a6A">六天童子修供养，<a id="a-6B"></a>　我时复礼世应供。</p>
  <p id="a6C">今是第三稽首礼，<a id="a-6D"></a>　恭敬怜愍世间尊，</p>
  <p id="a6E">堪受人天微妙供，<a id="a-6F"></a>　世无如佛何有胜？</p>
  <p id="a6G">世尊本号悉达多，<a id="a-6H"></a>　字为父母所喜乐，</p>
  <p id="a6I">始知如来名称实，<a id="a-6J"></a>　得愿满足获甘露。<a id="a-6K"></a>”</p>
  <p id="a6L">尔时，<a id="a-6M"></a>欲界诸天与世尊敷师子座，<a id="a-6N"></a>以天妙衣敷在座上及尼俱园，<a id="a-6O"></a>复以天劫波树衣弥覆虚空。<a id="a-6P"></a>尔时，<a id="a-6Q"></a>世尊从空而下，<a id="a-6R"></a>在师子座跏趺而坐。<a id="a-6S"></a>时，<a id="a-6T"></a>净饭王及诸眷属，<a id="a-6U"></a>头面礼足，<a id="a-6V"></a>退坐一面。<a id="a-6W"></a>欲、<a id="a-6X"></a>色二界诸天子等，<a id="a-6Y"></a>亦头面礼足，<a id="a-6Z"></a>于虚空中退坐一面。</p>
  <p id="a6a">尔时，<a id="a-6b"></a>世尊而说偈言：</p>
  <p id="a6c">“净饭大王及眷属，<a id="a-6d"></a>　来诣世尊设供养，</p>
  <p id="a6e">从迦毗罗妙城出，<a id="a-6f"></a>　趣尼俱陀可乐园。</p>
  <p id="a6g">佛与无量众围绕，<a id="a-6h"></a>　阿修罗王及龙王，</p>
  <p id="a6i">鸠槃茶王金翅王，<a id="a-6j"></a>　乾闼婆王并眷属，</p>
  <p id="a6k">夜叉大王鬼神众，<a id="a-6l"></a>　紧那罗王悉皆集。</p>
  <p id="a6m">欲界天王并天子，<a id="a-6n"></a>　一切皆生欣喜心，</p>
  <p id="a6o">六欲诸天既如是，<a id="a-6p"></a>　梵辅梵身梵天众，</p>
  <p id="a6q">遍净诸天并眷属，<a id="a-6r"></a>　乃至广果净居天，</p>
  <p id="a6s">沙门大众婆罗门，<a id="a-6t"></a>　僧佉卫世尼乾子，</p>
  <p id="a6u">及余一切诸外道，<a id="a-6v"></a>　修行种种异术士，</p>
  <p id="a6w">斯等诸方皆来集。<a id="a-6x"></a> 如来示现自神力，</p>
  <p id="a6y">令净饭王及释种，<a id="a-6z"></a>　获得信心欣喜成。</p>
  <p id="a70">如来普为一切众，<a id="a-71"></a>　以微妙语善义句，</p>
  <p id="a72">世尊意在净饭王，<a id="a-73"></a>　现化种种胜神力。</p>
  <p id="a74">王本不许佛出家，<a id="a-75"></a>　相师本昔相童子，</p>
  <p id="a76">在家必作转轮王，<a id="a-77"></a>　无量亿众所供养。</p>
  <p id="a78">满足圣王七种宝，<a id="a-79"></a>　亦复具有四神通，</p>
  <p id="a7A">如法正治护国土，<a id="a-7B"></a>　王四天下刹利王。</p>
  <p id="a7C">尔时菩萨发是言：<a id="a-7D"></a> 我昔无量那由劫，</p>
  <p id="a7E">于一切时常实语，<a id="a-7F"></a>　大王谛听我今说。</p>
  <p id="a7G">大王昔来于我所，<a id="a-7H"></a>　实自初无信敬心，</p>
  <p id="a7I">欲以轮王令我作，<a id="a-7J"></a>　以四天下生恋惜。</p>
  <p id="a7K">譬如本昔有通龟，<a id="a-7L"></a>　随海水潮在陆地，</p>
  <p id="a7M">其海潮水回还去，<a id="a-7N"></a>　龟便坠堕深井中。</p>
  <p id="a7O">井中旧鳖问海龟：<a id="a-7P"></a> 汝本何处今至此？</p>
  <p id="a7Q">广智海龟答井鳖：<a id="a-7R"></a> 我遇海潮坠此井，</p>
  <p id="a7S">其海潮水还源时，<a id="a-7T"></a>　我行迟迟遂不及，</p>
  <p id="a7U">以斯我今失时节，<a id="a-7V"></a>　堕此小井共汝住。</p>
  <p id="a7W">井鳖复问海龟言：<a id="a-7X"></a> 其海多少井中水，</p>
  <p id="a7Y">岂复宽广于此耶？<a id="a-7Z"></a> 为大为小愿速说！</p>
  <p id="a7a">广智海龟答井鳖：<a id="a-7b"></a> 无智住人穿凿处，</p>
  <p id="a7c">我于大海水中居，<a id="a-7d"></a>　在彼经历多年载，</p>
  <p id="a7e">犹尚不知海处中，<a id="a-7f"></a>　况复了达其彼岸？</p>
  <p id="a7g">如是大王都不知，<a id="a-7h"></a>　我之神通威德力，</p>
  <p id="a7i">欲以轮王四天下，<a id="a-7j"></a>　世间势贵恋惜我。</p>
  <p id="a7k">我今现作法轮王，<a id="a-7l"></a>　统领三千大千界，</p>
  <p id="a7m">如法正治离刀仗，<a id="a-7n"></a>　得于八部最胜供。</p>
  <p id="a7o">我今称颂昔日言，<a id="a-7p"></a>　故来应现此大众，</p>
  <p id="a7q">以神通力修其心，<a id="a-7r"></a>　用慈悲念召集众，</p>
  <p id="a7s">一切诸有皆云会，<a id="a-7t"></a>　莫不为王得净信。<a id="a-7u"></a>”</p>
  <p data-pb></p>
  <h2 id="a7v">阿修罗王授记品第三</h2>
  <p id="a7w">尔时，<a id="a-7x"></a>世尊现其瑞相。<a id="a-7y"></a>以是相故，<a id="a-7z"></a>时毗摩质多阿修罗王，<a id="a-80"></a>作是念言：<a id="a-81"></a>“我今最初供养世尊。<a id="a-82"></a>”时毗摩质多阿修罗王，<a id="a-83"></a>与其徒众六十那由他，<a id="a-84"></a>婇女眷属亦六十那由他，<a id="a-85"></a>以其海中无价宝珠及余海中所无悉采供养。<a id="a-86"></a>尔时，<a id="a-87"></a>阿修罗王化作六十那由他七宝车，<a id="a-88"></a>一一宝车复化六十那由他调顺之马，<a id="a-89"></a>一一调马复化七宝铃网庄饰马上，<a id="a-8A"></a>复化真金铃钏以饰马脚，<a id="a-8B"></a>一一马亦复化作七宝缠髻騣尾，<a id="a-8C"></a>一一调马复以真金鞦辔。<a id="a-8D"></a>彼诸调马皆以七宝为角。<a id="a-8E"></a>彼诸调马车上七宝庄严轩盖，<a id="a-8F"></a>皆用七宝在虚空中，<a id="a-8G"></a>随车行住。<a id="a-8H"></a>一一轩盖皆悬七宝流苏铃带，<a id="a-8I"></a>一一轩盖皆化宝网弥覆其上。<a id="a-8J"></a>彼诸车马轩盖铃网，<a id="a-8K"></a>为风所吹出微妙音夺人视听，<a id="a-8L"></a>犹如善击百妓音乐出种种声，<a id="a-8M"></a>令人喜乐夺人心意。<a id="a-8N"></a>一一宝车在虚空中，<a id="a-8O"></a>去地六十由旬。<a id="a-8P"></a>一一车后作诸音乐。<a id="a-8Q"></a>一一车上皆有阿修罗女，<a id="a-8R"></a>种种严饰在其车上。<a id="a-8S"></a>是诸女等，<a id="a-8T"></a>或有立舞，<a id="a-8U"></a>或有坐舞，<a id="a-8V"></a>或有唱歌，<a id="a-8W"></a>或身动转，<a id="a-8X"></a>或散栴檀末香，<a id="a-8Y"></a>或散优钵罗末，<a id="a-8Z"></a>或雨沉水末，<a id="a-8a"></a>或雨多摩罗拔香，<a id="a-8b"></a>或雨天诸末香，<a id="a-8c"></a>或散阿修罗香末，<a id="a-8d"></a>或雨金末，<a id="a-8e"></a>或雨曼陀罗华、<a id="a-8f"></a>摩诃曼陀罗华、<a id="a-8g"></a>曼殊沙华、<a id="a-8h"></a>摩诃曼殊沙华、<a id="a-8i"></a>波卢沙迦华、<a id="a-8j"></a>摩诃波卢沙迦华、<a id="a-8k"></a>迦迦罗婆华、<a id="a-8l"></a>摩诃迦迦罗婆华、<a id="a-8m"></a>波吒棃华、<a id="a-8n"></a>摩诃波吒棃华、<a id="a-8o"></a>质多罗波吒棃华、<a id="a-8p"></a>摩诃质多罗波吒棃华，<a id="a-8q"></a>悉皆化作用供养佛，<a id="a-8r"></a>或散金华、<a id="a-8s"></a>银华、<a id="a-8t"></a>毗琉璃华、<a id="a-8u"></a>玻瓈华、<a id="a-8v"></a>赤真珠华、<a id="a-8w"></a>码碯华、<a id="a-8x"></a>砗磲华，<a id="a-8y"></a>或持七宝以散世尊。<a id="a-8z"></a>有散衣服，<a id="a-90"></a>或以手环、<a id="a-91"></a>臂脚钾钏、<a id="a-92"></a>宝冠、<a id="a-93"></a>宝鬘庄严之具，<a id="a-94"></a>金锁、<a id="a-95"></a>银锁、<a id="a-96"></a>真珠、<a id="a-97"></a>绳贯，<a id="a-98"></a>或长或短，<a id="a-99"></a>或有七宝项巾及诸璎珞金银耳珰，<a id="a-9A"></a>或以七宝盛发之袋以散于佛。<a id="a-9B"></a>或以顶鬘在臂铃钏动摇发声，<a id="a-9C"></a>或以七宝填鬘以金庄严，<a id="a-9D"></a>或以金填七宝庄严，<a id="a-9E"></a>有执金网，<a id="a-9F"></a>有捉金流苏，<a id="a-9G"></a>有持摩尼流苏，<a id="a-9H"></a>有持真珠流苏，<a id="a-9I"></a>或持金盖、<a id="a-9J"></a>银盖，<a id="a-9K"></a>或持毗琉璃盖，<a id="a-9L"></a>有持七宝盖者，<a id="a-9M"></a>或持种种宝幢，<a id="a-9N"></a>或持种种色幡，<a id="a-9O"></a>或雨香水者，<a id="a-9P"></a>皆为供养佛故。<a id="a-9Q"></a>或有合掌说偈赞叹曰：</p>
  <p id="a9R">“归命丈夫调御师！<a id="a-9S"></a> 归命丈夫最胜士！</p>
  <p id="a9T">归命丈夫两足尊！<a id="a-9U"></a> 归命丈夫无等伦！</p>
  <p id="a9V">归命明照世间者！<a id="a-9W"></a> 归命最上大智海！</p>
  <p id="a9X">归命具足功德林！<a id="a-9Y"></a> 归命最胜微妙山！</p>
  <p id="a9Z">归命具足功德聚！<a id="a-9a"></a> 归命灭除诸烦恼！</p>
  <p id="a9b">归命修诸净行师！<a id="a-9c"></a> 归命净行无断绝！</p>
  <p id="a9d">归命无依不怯弱！<a id="a-9e"></a> 归命无懈无悼动！</p>
  <p id="a9f">归命决定发精进！<a id="a-9g"></a> 归命决定满足者！<a id="a-9h"></a>”</p>
  <p id="a9i">尔时，<a id="a-9j"></a>阿修罗王亦复化作六十那由他七宝帐幕，<a id="a-9k"></a>甚奇微妙杂色庄严。<a id="a-9l"></a>一一帐幕净游之下亦复化作六十那由他七宝大地。<a id="a-9m"></a>彼诸地上亦复化作六十那由他楼橹却敌，<a id="a-9n"></a>七宝合成微妙第一。<a id="a-9o"></a>一一却敌亦复化作六十那由他重阁殿堂，<a id="a-9p"></a>七宝庄严。<a id="a-9q"></a>一一堂殿复有六十那由他门户窗牖，<a id="a-9r"></a>七宝庄饰。<a id="a-9s"></a>一一门户金门银扇杂宝雕饰，<a id="a-9t"></a>其诸门阃一一皆用毗琉璃宝，<a id="a-9u"></a>一一门枢皆用砗磲，<a id="a-9v"></a>复以砗磲为柱，<a id="a-9w"></a>一一柱上以赤真珠以为栌栱，<a id="a-9x"></a>码碯为地。<a id="a-9y"></a>其银门者悉用金扇，<a id="a-9z"></a>毗琉璃为阃，<a id="a-A0"></a>砗磲雕镂码碯为枢，<a id="a-A1"></a>赤珠为柱，<a id="a-A2"></a>白玉为栱，<a id="a-A3"></a>玻瓈为地。<a id="a-A4"></a>毗琉璃门户，<a id="a-A5"></a>玻瓈为扇，<a id="a-A6"></a>金为门阃，<a id="a-A7"></a>银为户枢，<a id="a-A8"></a>白玉为柱，<a id="a-A9"></a>码碯为栱，<a id="a-AA"></a>赤真珠地。<a id="a-AB"></a>玻瓈门户，<a id="a-AC"></a>毗琉璃为扇，<a id="a-AD"></a>码碯为阃，<a id="a-AE"></a>赤珠为枢，<a id="a-AF"></a>以金为柱，<a id="a-AG"></a>银为基栱，<a id="a-AH"></a>白玉为地。<a id="a-AI"></a>码碯门户，<a id="a-AJ"></a>白玉庄饰，<a id="a-AK"></a>赤真珠宝以为阃扇，<a id="a-AL"></a>银为户枢，<a id="a-AM"></a>琉璃为柱，<a id="a-AN"></a>金为基栱，<a id="a-AO"></a>玻瓈为地。<a id="a-AP"></a>赤真珠户，<a id="a-AQ"></a>玛瑙庄饰，<a id="a-AR"></a>白玉阃扇，<a id="a-AS"></a>银为户枢，<a id="a-AT"></a>毗琉璃柱，<a id="a-AU"></a>玻瓈基栱，<a id="a-AV"></a>黄金为地。<a id="a-AW"></a>白玉门户，<a id="a-AX"></a>码瑙庄饰，<a id="a-AY"></a>金为阃扇，<a id="a-AZ"></a>毗琉璃枢，<a id="a-Aa"></a>白银为柱，<a id="a-Ab"></a>玻瓈为地，<a id="a-Ac"></a>赤真珠宝以为基栱。<a id="a-Ad"></a>彼诸门户一一户中，<a id="a-Ae"></a>化作六十那由他师子之座，<a id="a-Af"></a>七宝合成，<a id="a-Ag"></a>以诸天、<a id="a-Ah"></a>人、<a id="a-Ai"></a>阿修罗衣弥覆其上，<a id="a-Aj"></a>或敷迦旃陵伽衣，<a id="a-Ak"></a>或敷憍奢耶衣。<a id="a-Al"></a>其座两头置朱色枕。<a id="a-Am"></a>彼诸座前有七宝几，<a id="a-An"></a>一一几上有于六亿阿修罗王种种衣服，<a id="a-Ao"></a>所谓诸天树衣、<a id="a-Ap"></a>刍摩罗衣、<a id="a-Aq"></a>憍奢耶衣、<a id="a-Ar"></a>迦尸迦衣。<a id="a-As"></a>一一师子座上，<a id="a-At"></a>各各皆有二修罗女众宝庄严。<a id="a-Au"></a>一一女人皆持七宝多罗树叶，<a id="a-Av"></a>以为其扇。<a id="a-Aw"></a>一一座中皆有化修罗子，<a id="a-Ax"></a>在于座上两女侠侍，<a id="a-Ay"></a>持七宝扇。<a id="a-Az"></a>彼诸门户亦复化作六十那由他七宝幢盖。<a id="a-B0"></a>于金门户化作青幢黄柄，<a id="a-B1"></a>玻瓈间错。<a id="a-B2"></a>于银门户化作黄幢赤真珠柄，<a id="a-B3"></a>白银间错。<a id="a-B4"></a>于毗琉璃门化作赤真珠幢，<a id="a-B5"></a>黄金为柄，<a id="a-B6"></a>玻瓈交错。<a id="a-B7"></a>玻瓈门户化作杂色宝幢，<a id="a-B8"></a>黄金为柄，<a id="a-B9"></a>白银交错。<a id="a-BA"></a>青幢黄头、<a id="a-BB"></a>黄幢青头、<a id="a-BC"></a>赤幢白头、<a id="a-BD"></a>白幢赤头、<a id="a-BE"></a>杂色幢者七宝为头。<a id="a-BF"></a>彼诸宝幕及诸殿堂于虚空中，<a id="a-BG"></a>绕佛三匝。<a id="a-BH"></a>犹如三十三天伊罗婆那龙象在空游行，<a id="a-BI"></a>俱持毗陀罗婆树、<a id="a-BJ"></a>棃耶多罗树供养诸天；<a id="a-BK"></a>彼诸帐幕于虚空中右绕三匝，<a id="a-BL"></a>亦复如是。<a id="a-BM"></a>彼诸宝幕却敌之中，<a id="a-BN"></a>及以地上重阁殿堂，<a id="a-BO"></a>有诸门户、<a id="a-BP"></a>师子之座、<a id="a-BQ"></a>庄严宝盖、<a id="a-BR"></a>宝幢、<a id="a-BS"></a>幡华，<a id="a-BT"></a>雨天真檀末香、<a id="a-BU"></a>天优波罗末香、<a id="a-BV"></a>沉水末香，<a id="a-BW"></a>复雨曼陀罗华、<a id="a-BX"></a>摩诃曼陀罗华、<a id="a-BY"></a>曼殊沙华、<a id="a-BZ"></a>摩诃曼殊沙华、<a id="a-Ba"></a>迦迦罗婆华、<a id="a-Bb"></a>摩诃迦迦罗婆华、<a id="a-Bc"></a>波吒棃华、<a id="a-Bd"></a>摩诃波吒棃华、<a id="a-Be"></a>质多罗波吒棃华、<a id="a-Bf"></a>摩诃质多罗波吒棃华、<a id="a-Bg"></a>金华、<a id="a-Bh"></a>银华、<a id="a-Bi"></a>毗琉璃华、<a id="a-Bj"></a>玻瓈华一切众宝华，<a id="a-Bk"></a>雨金、<a id="a-Bl"></a>雨银、<a id="a-Bm"></a>雨天树衣。<a id="a-Bn"></a>彼诸修罗王子手中悉持如是宝珠，<a id="a-Bo"></a>以珠力故，<a id="a-Bp"></a>随意所须皆能降雨。</p>
  <p id="aBq">尔时，<a id="a-Br"></a>迦毗罗城四门之外，<a id="a-Bs"></a>各各纵广六十由旬，<a id="a-Bt"></a>以阿修罗王威神之力，<a id="a-Bu"></a>放光遍照六十由旬，<a id="a-Bv"></a>上照六万由旬周围遍满供养之具，<a id="a-Bw"></a>彼诸浮游帐幕绕佛而住。<a id="a-Bx"></a>时迦毗罗城中积曼陀罗华，<a id="a-By"></a>举高七丈。<a id="a-Bz"></a>天上香水成泥，<a id="a-C0"></a>以佛神力，<a id="a-C1"></a>令其香气遍满三千大千世界。<a id="a-C2"></a>于此三千大千世界中，<a id="a-C3"></a>所有住大乘者，<a id="a-C4"></a>彼诸众生闻其香气，<a id="a-C5"></a>乃至初发阿耨多罗三藐三菩提心得不退转，<a id="a-C6"></a>况复久修！</p>
  <p id="aC7">时，<a id="a-C8"></a>毗摩质多阿修罗王，<a id="a-C9"></a>乘七宝车绕佛三匝，<a id="a-CA"></a>以妙天真檀末以散佛上，<a id="a-CB"></a>而说赞曰：</p>
  <p id="aCC">“我今归依婆伽婆，<a id="a-CD"></a>　能施天人无畏者！</p>
  <p id="aCE">归依最胜不可动，<a id="a-CF"></a>　希望无上妙菩提！</p>
  <p id="aCG">我今归依婆伽婆，<a id="a-CH"></a>　心喜不堕三恶趣！</p>
  <p id="aCI">是故我今归依佛，<a id="a-CJ"></a>　希求无譬妙菩提！</p>
  <p id="aCK">我今归依婆伽婆，<a id="a-CL"></a>　能除生死大苦海，</p>
  <p id="aCM">能断旷野离恼净，<a id="a-CN"></a>　堪能引导众生师！</p>
  <p id="aCO">我今归依婆伽婆，<a id="a-CP"></a>　以此归依不求生，</p>
  <p id="aCQ">老死所逼大苦恼，<a id="a-CR"></a>　世尊为诸天人归！<a id="a-CS"></a>”</p>
  <p id="aCT">尔时，<a id="a-CU"></a>毗摩质多阿修罗王，<a id="a-CV"></a>以偈叹佛，<a id="a-CW"></a>右绕三匝。<a id="a-CX"></a>时彼诸马璎珞庄严，<a id="a-CY"></a>彼诸车庄严，<a id="a-CZ"></a>彼诸阿修罗、<a id="a-Ca"></a>阿修罗女庄严。<a id="a-Cb"></a>彼诸幡幢宝盖铃网等，<a id="a-Cc"></a>为风所吹，<a id="a-Cd"></a>出深妙声，<a id="a-Ce"></a>称心夺听，<a id="a-Cf"></a>譬如具足百妓音乐，<a id="a-Cg"></a>善巧奏击出深妙音、<a id="a-Ch"></a>称意音声，<a id="a-Ci"></a>甚可听采，<a id="a-Cj"></a>夺人耳目。<a id="a-Ck"></a>如是诸马庄严璎珞乃至铃网，<a id="a-Cl"></a>为风所吹，<a id="a-Cm"></a>出微妙音，<a id="a-Cn"></a>如巧奏击百种音声甚可爱乐。</p>
  <p id="aCo">尔时，<a id="a-Cp"></a>毗摩阿修罗王，<a id="a-Cq"></a>绕佛三匝，<a id="a-Cr"></a>雨天真檀末香、<a id="a-Cs"></a>优钵罗末、<a id="a-Ct"></a>沉水末香、<a id="a-Cu"></a>多摩罗末香、<a id="a-Cv"></a>种种阿修罗香末从空而下，<a id="a-Cw"></a>雨天曼陀罗华、<a id="a-Cx"></a>摩诃曼陀罗华、<a id="a-Cy"></a>曼殊沙华、<a id="a-Cz"></a>摩诃曼殊沙华、<a id="a-D0"></a>波卢沙迦华、<a id="a-D1"></a>摩诃波卢沙迦华、<a id="a-D2"></a>迦迦罗婆华、<a id="a-D3"></a>摩诃迦迦罗婆华、<a id="a-D4"></a>波吒棃华、<a id="a-D5"></a>摩诃波吒棃华、<a id="a-D6"></a>质多罗波吒棃华、<a id="a-D7"></a>摩诃质多罗波吒棃华，<a id="a-D8"></a>复有种种化华，<a id="a-D9"></a>雨金华、<a id="a-DA"></a>银华、<a id="a-DB"></a>毗琉璃华乃至七宝众华从空而下，<a id="a-DC"></a>雨天香水、<a id="a-DD"></a>阿修罗香水从空而下。<a id="a-DE"></a>以香水故，<a id="a-DF"></a>迦毗罗城内外纵广六十由旬，<a id="a-DG"></a>悉成香泥，<a id="a-DH"></a>以其泥香遍满三千大千世界。<a id="a-DI"></a>所有菩萨闻其香者，<a id="a-DJ"></a>于阿耨多罗三藐三菩提得不退转。</p>
  <p id="aDK">尔时，<a id="a-DL"></a>毗摩质多阿修罗王，<a id="a-DM"></a>绕佛三匝，<a id="a-DN"></a>以佛神力于虚空中，<a id="a-DO"></a>作天妓乐及阿修罗音声。<a id="a-DP"></a>彼诸音乐以佛神力，<a id="a-DQ"></a>其音遍满三千大千世界，<a id="a-DR"></a>皆悉闻知。<a id="a-DS"></a>所有住大乘者闻其声已，<a id="a-DT"></a>悉于阿耨多罗三藐三菩提得不退转。<a id="a-DU"></a>无量百千阿修罗女，<a id="a-DV"></a>或歌或舞，<a id="a-DW"></a>或奏音乐，<a id="a-DX"></a>或身动转，<a id="a-DY"></a>又散天真檀末、<a id="a-DZ"></a>优钵罗末、<a id="a-Da"></a>沉水末、<a id="a-Db"></a>多摩罗拔香、<a id="a-Dc"></a>曼陀罗华、<a id="a-Dd"></a>摩诃曼陀罗华、<a id="a-De"></a>曼殊沙华、<a id="a-Df"></a>摩诃曼殊沙华、<a id="a-Dg"></a>波卢沙华、<a id="a-Dh"></a>摩诃波卢沙华、<a id="a-Di"></a>迦迦罗婆华、<a id="a-Dj"></a>摩诃迦迦罗婆华、<a id="a-Dk"></a>波吒棃华、<a id="a-Dl"></a>摩诃波吒棃华、<a id="a-Dm"></a>质多罗树华、<a id="a-Dn"></a>摩诃质多罗树华、<a id="a-Do"></a>金华、<a id="a-Dp"></a>银华、<a id="a-Dq"></a>毗琉璃华、<a id="a-Dr"></a>众宝杂华，<a id="a-Ds"></a>又雨化华以散佛上，<a id="a-Dt"></a>又散诸天衣服、<a id="a-Du"></a>臂脚铃钏以散佛上，<a id="a-Dv"></a>腰璎珞、<a id="a-Dw"></a>手臂璎珞、<a id="a-Dx"></a>指环、<a id="a-Dy"></a>项巾、<a id="a-Dz"></a>七宝之鬘、<a id="a-E0"></a>金锁、<a id="a-E1"></a>银锁、<a id="a-E2"></a>真珠之贯、<a id="a-E3"></a>摩尼璎珞、<a id="a-E4"></a>半月珠璎于两肩上，<a id="a-E5"></a>七宝衣璎、<a id="a-E6"></a>种种宝璎，<a id="a-E7"></a>两耳珰磲、<a id="a-E8"></a>盛发宝袋、<a id="a-E9"></a>庄严顶冠、<a id="a-EA"></a>种种流苏、<a id="a-EB"></a>种种香流苏、<a id="a-EC"></a>种种真珠流苏、<a id="a-ED"></a>种种摩尼流苏，<a id="a-EE"></a>或雨天种种宝盖金末香水。<a id="a-EF"></a>又阿修罗女手把赤真珠以散佛上，<a id="a-EG"></a>又捉宝散者，<a id="a-EH"></a>又捉种种珠散者，<a id="a-EI"></a>皆为供养佛故。</p>
  <p id="aEJ">毗摩质多阿修罗王，<a id="a-EK"></a>与其眷属皆悉相顺，<a id="a-EL"></a>而说偈言：</p>
  <p id="aEM">“我常如是心，<a id="a-EN"></a>　值遇佛世尊，</p>
  <p id="aEO">归依如来故，<a id="a-EP"></a>　未来常供养。<a id="a-EQ"></a>”</p>
  <p id="aER">尔时，<a id="a-ES"></a>波罗陀阿修罗王所设供养，<a id="a-ET"></a>亦如毗摩质多阿修罗王，<a id="a-EU"></a>等无有异；<a id="a-EV"></a>乘七宝车，<a id="a-EW"></a>右绕三匝，<a id="a-EX"></a>以偈赞佛：</p>
  <p id="aEY">“我礼得实十力士，<a id="a-EZ"></a>　亦礼离怖无畏者！</p>
  <p id="aEa">决定得于不共法，<a id="a-Eb"></a>　归命导引诸世间！</p>
  <p id="aEc">我礼断除结缚者，<a id="a-Ed"></a>　亦礼出离生死道！</p>
  <p id="aEe">我礼到岸住陆地，<a id="a-Ef"></a>　将导贫乏众生师！</p>
  <p id="aEg">我礼深智不思议，<a id="a-Eh"></a>　与众和合不掉动，</p>
  <p id="aEi">于诸趣中心解脱，<a id="a-Ej"></a>　犹如莲华不著水！</p>
  <p id="aEk">牟尼本修诸空法，<a id="a-El"></a>　离诸简择得无相，</p>
  <p id="aEm">于一切处无所愿，<a id="a-En"></a>　我礼如空无所依！<a id="a-Eo"></a>”</p>
  <p id="aEp">尔时，<a id="a-Eq"></a>善臂阿修罗王所设供养广大无量，<a id="a-Er"></a>如毗摩阿修罗王，<a id="a-Es"></a>等无有异；<a id="a-Et"></a>乘众宝辇，<a id="a-Eu"></a>右绕三匝，<a id="a-Ev"></a>散诸金粟，<a id="a-Ew"></a>以偈赞曰：</p>
  <p id="aEx">“大牟尼尊无等伦，<a id="a-Ey"></a>　天上天下亦无比！</p>
  <p id="aEz">佛知众生如阳焰，<a id="a-F0"></a>　非真实有唯想转，</p>
  <p id="aF1">于此无作无受者，<a id="a-F2"></a>　亦无士夫空无我，</p>
  <p id="aF3">离诸所作无体性，<a id="a-F4"></a>　说于一切寂定法。</p>
  <p id="aF5">于善逝法得信解，<a id="a-F6"></a>　观一切法悉平等，</p>
  <p id="aF7">彼当得作导师子，<a id="a-F8"></a>　顺佛言教如父说。</p>
  <p id="aF9">我今赞叹所得福，<a id="a-FA"></a>　唯佛智解能照知，</p>
  <p id="aFB">我以福德悉无余，<a id="a-FC"></a>　回施众生皆作佛。<a id="a-FD"></a>”</p>
  <p id="aFE">尔时，<a id="a-FF"></a>复有跋墀毗卢遮那阿修罗王所设供养，<a id="a-FG"></a>亦如毗摩质多阿修罗王，<a id="a-FH"></a>等无有异；<a id="a-FI"></a>乘七宝车，<a id="a-FJ"></a>绕佛三匝，<a id="a-FK"></a>散以银华，<a id="a-FL"></a>说偈叹曰：</p>
  <p id="aFM">“我今礼佛妙好相，<a id="a-FN"></a>　渡生死海到彼岸，</p>
  <p id="aFO">自身得度复度他，<a id="a-FP"></a>　安置彼岸无畏处。</p>
  <p id="aFQ">唯佛大慧知群生，<a id="a-FR"></a>　倒见丛林无智者，</p>
  <p id="aFS">迷惑焰水计为实，<a id="a-FT"></a>　无等悲心皆已知。</p>
  <p id="aFU">世尊妙人见众生，<a id="a-FV"></a>　如幻阳焰如光影，</p>
  <p id="aFW">牟尼如法生善子，<a id="a-FX"></a>　三有中行不染污。</p>
  <p id="aFY">大自在人知非实，<a id="a-FZ"></a>　知诸法性彼此空，</p>
  <p id="aFa">愚痴如梦受欲乐，<a id="a-Fb"></a>　佛子知已修诸行。<a id="a-Fc"></a>”</p>
  <p id="aFd">尔时，<a id="a-Fe"></a>罗睺罗阿修罗王所设供养，<a id="a-Ff"></a>亦如毗摩质多阿修罗所设供养；<a id="a-Fg"></a>乘七宝车，<a id="a-Fh"></a>绕佛三匝，<a id="a-Fi"></a>以质多罗波吒棃华以散佛上，<a id="a-Fj"></a>说偈赞曰：</p>
  <p id="aFk">“大仙如来神妙身，<a id="a-Fl"></a>　超过一切诸天人，</p>
  <p id="aFm">既如须弥比芥子，<a id="a-Fn"></a>　复似大海譬牛迹。</p>
  <p id="aFo">如来颜容甚端正，<a id="a-Fp"></a>　众相庄严第一最，</p>
  <p id="aFq">超过一切色中上，<a id="a-Fr"></a>　如日出现萤息照。</p>
  <p id="aFs">世尊无量威德聚，<a id="a-Ft"></a>　超过一切威德者，</p>
  <p id="aFu">令诸威德不能现，<a id="a-Fv"></a>　如日出时萤光隐。</p>
  <p id="aFw">大圣世尊智慧海，<a id="a-Fx"></a>　超过遍覆三有界，</p>
  <p id="aFy">蔽诸外道令不现，<a id="a-Fz"></a>　如日盛明月光没。<a id="a-G0"></a>”</p>
  <p id="aG1">尔时，<a id="a-G2"></a>睒婆利阿修罗王所设供养，<a id="a-G3"></a>亦如毗摩质多阿修罗王；<a id="a-G4"></a>修供养已，<a id="a-G5"></a>乘七宝车，<a id="a-G6"></a>绕佛三匝，<a id="a-G7"></a>用摩诃波吒棃华以散于佛，<a id="a-G8"></a>说偈赞曰：</p>
  <p id="aG9">“乐奢摩他智慧者，<a id="a-GA"></a>　能除三毒贪瞋痴，</p>
  <p id="aGB">引导众生出世间，<a id="a-GC"></a>　犹如甘雨灭尘焰。</p>
  <p id="aGD">世尊炽然正法眼，<a id="a-GE"></a>　亦如酥投大盛火，</p>
  <p id="aGF">能断烦恼疑网尽，<a id="a-GG"></a>　亦如火烧大圹野。</p>
  <p id="aGH">颜容端正甚微妙，<a id="a-GI"></a>　众相庄严最第一，</p>
  <p id="aGJ">超过一切诸妙色，<a id="a-GK"></a>　如日出时萤光隐。</p>
  <p id="aGL">如来秉持诸善根，<a id="a-GM"></a>　无量亿万那由劫，</p>
  <p id="aGN">能除烦恼及恶业，<a id="a-GO"></a>　如食甘露去身毒。</p>
  <p id="aGP">吹除一切无明冥，<a id="a-GQ"></a>　如夜明炬照黑闇，</p>
  <p id="aGR">如来示现正法眼，<a id="a-GS"></a>　犹如珠师显宝价。<a id="a-GT"></a>”</p>
  <p id="aGU">尔时，<a id="a-GV"></a>乐战阿修罗王所设供养，<a id="a-GW"></a>亦如毗摩质多阿修罗王；<a id="a-GX"></a>设供养已，<a id="a-GY"></a>乘七宝车，<a id="a-GZ"></a>绕佛三匝，<a id="a-Ga"></a>散众宝华，<a id="a-Gb"></a>以偈赞曰：</p>
  <p id="aGc">“难调恶心佛能调，<a id="a-Gd"></a>　如勇健士降胜敌，</p>
  <p id="aGe">善得柔软心自在，<a id="a-Gf"></a>　我礼心调无畏者。</p>
  <p id="aGg">能调诸根离怨对，<a id="a-Gh"></a>　离畏无畏得安隐，</p>
  <p id="aGi">世尊烦恼不更发，<a id="a-Gj"></a>　消伏毒害悉无余。</p>
  <p id="aGk">那罗延力善修慈，<a id="a-Gl"></a>　于爱憎中心平等，</p>
  <p id="aGm">如来知诸众生相，<a id="a-Gn"></a>　不为六道之所摄。</p>
  <p id="aGo">离诸想心竭有爱，<a id="a-Gp"></a>　放智慧光破诸闇，</p>
  <p id="aGq">于诸法中心不著，<a id="a-Gr"></a>　牟尼超过无等伦。<a id="a-Gs"></a>”</p>
  <p id="aGt">尔时，<a id="a-Gu"></a>善目阿修罗王所设供养，<a id="a-Gv"></a>亦如毗摩质多阿修罗王；<a id="a-Gw"></a>修供养已，<a id="a-Gx"></a>乘七宝车，<a id="a-Gy"></a>绕佛三匝，<a id="a-Gz"></a>奉众宝藏以献于佛，<a id="a-H0"></a>说偈叹曰：</p>
  <p id="aH1">“大雄久已知，<a id="a-H2"></a>　诸法真实相，</p>
  <p id="aH3">所谓法名者，<a id="a-H4"></a>　各各和合假。</p>
  <p id="aH5">一切诸法体，<a id="a-H6"></a>　种种求不得，</p>
  <p id="aH7">所言此法者，<a id="a-H8"></a>　说唯是假名。</p>
  <p id="aH9">离名名体性，<a id="a-HA"></a>　诸相亦如是，</p>
  <p id="aHB">无相亦无名，<a id="a-HC"></a>　已离三种法。</p>
  <p id="aHD">所言解说者，<a id="a-HE"></a>　实无可显说，</p>
  <p id="aHF">说者说亦无，<a id="a-HG"></a>　解者亦复然。</p>
  <p id="aHH">如是知于法，<a id="a-HI"></a>　无上牟尼子，</p>
  <p id="aHJ">于诸法不著，<a id="a-HK"></a>　修行大名称。<a id="a-HL"></a>”</p>
  <p id="aHM">尔时，<a id="a-HN"></a>伏三界阿修罗王所设供养，<a id="a-HO"></a>亦如毗摩质多阿修罗王；<a id="a-HP"></a>修供养已，<a id="a-HQ"></a>乘七宝车，<a id="a-HR"></a>绕佛三匝，<a id="a-HS"></a>用真珠璎珞以奉如来，<a id="a-HT"></a>说偈叹曰：</p>
  <p id="aHU">“我今叹佛离怨敌，<a id="a-HV"></a>　颜容端正戒智力，</p>
  <p id="aHW">一切世间无如佛，<a id="a-HX"></a>　以无比身伏仇对。</p>
  <p id="aHY">色力光明照三有，<a id="a-HZ"></a>　修诸善业得端正，</p>
  <p id="aHa">以布施力得其相，<a id="a-Hb"></a>　八十种好悉严净。</p>
  <p id="aHc">净持戒力无能动，<a id="a-Hd"></a>　明人思量所不得，</p>
  <p id="aHe">佛持戒心清净故，<a id="a-Hf"></a>　人中师子所作成。</p>
  <p id="aHg">如来智力更无比，<a id="a-Hh"></a>　以无怖畏胜三界，</p>
  <p id="aHi">如师子王众中吼，<a id="a-Hj"></a>　超过一切诸外道。<a id="a-Hk"></a>”</p>
  <p id="aHl">尔时，<a id="a-Hm"></a>毗卢遮那阿修罗王所设供养，<a id="a-Hn"></a>亦如毗摩质多阿修罗王；<a id="a-Ho"></a>设供养已，<a id="a-Hp"></a>乘七宝车，<a id="a-Hq"></a>绕佛三匝，<a id="a-Hr"></a>手执众宝以散如来，<a id="a-Hs"></a>复以偈颂而赞叹曰：</p>
  <p id="aHt">“诸众皆集牟尼所，<a id="a-Hu"></a>　净心瞻仰如来面，</p>
  <p id="aHv">一切现前睹世尊，<a id="a-Hw"></a>　斯则如来不共相。</p>
  <p id="aHx">佛以一音演说法，<a id="a-Hy"></a>　种种随心各皆解，</p>
  <p id="aHz">世尊说应众生机，<a id="a-I0"></a>　斯则如来不共相。</p>
  <p id="aI1">佛以一音演说法，<a id="a-I2"></a>　众生随类各得解，</p>
  <p id="aI3">称意所欲知其义，<a id="a-I4"></a>　斯则如来不共相。</p>
  <p id="aI5">佛以一音演说法，<a id="a-I6"></a>　或有修进或调伏，</p>
  <p id="aI7">或有获得无学果，<a id="a-I8"></a>　斯则如来不共法。<a id="a-I9"></a>”</p>
  <p id="aIA">尔时，<a id="a-IB"></a>目真邻陀阿修罗王所设供养，<a id="a-IC"></a>亦如毗摩质多阿修罗王；<a id="a-ID"></a>修供养已，<a id="a-IE"></a>乘七宝车，<a id="a-IF"></a>绕佛三匝，<a id="a-IG"></a>手执赤真珠以散佛上，<a id="a-IH"></a>说偈赞曰：</p>
  <p id="aII">“欣喜净心敬信佛，<a id="a-IJ"></a>　离于傲慢无邪见，</p>
  <p id="aIK">顺佛阿含不放逸，<a id="a-IL"></a>　是为修行无比子。</p>
  <p id="aIM">诸法自性不可得，<a id="a-IN"></a>　如梦行欲悉皆虚，</p>
  <p id="aIO">但随想起非实有，<a id="a-IP"></a>　世尊知法亦如是。</p>
  <p id="aIQ">如秋时云水中月，<a id="a-IR"></a>　迷惑无智愚众生，</p>
  <p id="aIS">不能惑著明智人，<a id="a-IT"></a>　深乐佛法精进者。</p>
  <p id="aIU">妙人最妙不错悟，<a id="a-IV"></a>　于佛法中不放逸，</p>
  <p id="aIW">分别诸法悉如梦，<a id="a-IX"></a>　得见如实妙三昧。<a id="a-IY"></a>”</p>
  <p id="aIZ">尔时，<a id="a-Ia"></a>毗摩质多阿修罗王等，<a id="a-Ib"></a>有六十那由他阿修罗，<a id="a-Ic"></a>设供养已，<a id="a-Id"></a>皆各合掌作礼而住，<a id="a-Ie"></a>欣欣踊跃，<a id="a-If"></a>情意充满，<a id="a-Ig"></a>喜乐称心，<a id="a-Ih"></a>菩提之心流注不绝。</p>
  <p id="aIi">尔时，<a id="a-Ij"></a>世尊知彼诸阿修罗信心供养已，<a id="a-Ik"></a>如诸佛法示现微笑相，<a id="a-Il"></a>从其面门放无量色光，<a id="a-Im"></a>青黄赤白红紫玻瓈，<a id="a-In"></a>亦如金银及以杂色；<a id="a-Io"></a>从口出已，<a id="a-Ip"></a>绕佛三匝，<a id="a-Iq"></a>还从顶入。</p>
  <p id="aIr">尔时，<a id="a-Is"></a>慧命马胜比丘，<a id="a-It"></a>从座而起，<a id="a-Iu"></a>偏袒右肩，<a id="a-Iv"></a>右膝著地，<a id="a-Iw"></a>合掌向佛，<a id="a-Ix"></a>为佛作礼，<a id="a-Iy"></a>以偈问曰：</p>
  <p id="aIz">“雄猛牟尼现瑞相，<a id="a-J0"></a>　愍世间者非无因，</p>
  <p id="aJ1">人中最胜愿为说，<a id="a-J2"></a>　大仙所现之因缘。</p>
  <p id="aJ3">怜愍世间现瑞应，<a id="a-J4"></a>　见诸修罗胜供养，</p>
  <p id="aJ5">欲授修罗决定记，<a id="a-J6"></a>　令我等辈得欣欣。</p>
  <p id="aJ7">朝有胜心无有疑，<a id="a-J8"></a>　此众中有发心者，</p>
  <p id="aJ9">世尊知其信根已，<a id="a-JA"></a>　人中师子现此瑞。</p>
  <p id="aJB">朝日谁发清净心？<a id="a-JC"></a> 谁于人中生胜信？</p>
  <p id="aJD">世尊知其信根已，<a id="a-JE"></a>　现此最妙之瑞相？</p>
  <p id="aJF">今此大众皆有疑，<a id="a-JG"></a>　皆见如来现微笑，</p>
  <p id="aJH">谁复朝日降魔怨，<a id="a-JI"></a>　现此瑞相为此人？</p>
  <p id="aJJ">善哉降怨大仙尊，<a id="a-JK"></a>　愿断大众心犹豫，</p>
  <p id="aJL">愿尊速说勿踟蹰，<a id="a-JM"></a>　断此大众之疑网！<a id="a-JN"></a>”</p>
  <p id="aJO">尔时，<a id="a-JP"></a>世尊以偈答马胜比丘曰：</p>
  <p id="aJQ">“善哉比丘所问义，<a id="a-JR"></a>　我所现瑞利世间，</p>
  <p id="aJS">我说果报无有余，<a id="a-JT"></a>　汝今一心善谛听。</p>
  <p id="aJU">诸阿修罗供养佛，<a id="a-JV"></a>　为求无上胜菩提，</p>
  <p id="aJW">修罗心意无所依，<a id="a-JX"></a>　如手在空不障碍。</p>
  <p id="aJY">此等供养世尊已，<a id="a-JZ"></a>　阿修罗众心清净，</p>
  <p id="aJa">大智皆舍修罗道，<a id="a-Jb"></a>　于人天中久受乐。</p>
  <p id="aJc">此等于其未来世，<a id="a-Jd"></a>　值遇恒沙人师子，</p>
  <p id="aJe">于善名劫得成佛，<a id="a-Jf"></a>　如来皆号为善名。</p>
  <p id="aJg">数满六十那由他，<a id="a-Jh"></a>　名振十方照世间，</p>
  <p id="aJi">演说无依无著法，<a id="a-Jj"></a>　广能度胜天人众。</p>
  <p id="aJk">彼诸佛土甚严净，<a id="a-Jl"></a>　佛知世间离五浊，</p>
  <p id="aJm">净佛国土三千界，<a id="a-Jn"></a>　满足六十那由他。</p>
  <p id="aJo">彼国无诸三恶趣，<a id="a-Jp"></a>　以欣喜心土田净，</p>
  <p id="aJq">彼佛雄猛除诸难，<a id="a-Jr"></a>　演说无上大乘法。</p>
  <p id="aJs">彼等诸佛得寿命，<a id="a-Jt"></a>　住世六十那由劫，</p>
  <p id="aJu">演说无所依止法，<a id="a-Jv"></a>　一一导师皆亦然。</p>
  <p id="aJw">彼诸如来灭度后，<a id="a-Jx"></a>　世间智者尽皆灭，</p>
  <p id="aJy">满足六十那由劫，<a id="a-Jz"></a>　彼佛正法住在世。</p>
  <p id="aK0">是诸如来各各度，<a id="a-K1"></a>　如恒河沙众生聚，</p>
  <p id="aK2">彼诸如来等无量，<a id="a-K3"></a>　土寿法住亦如是。</p>
  <p id="aK4">彼诸善逝能成熟，<a id="a-K5"></a>　六十那由众生数，</p>
  <p id="aK6">皆令安住大乘中，<a id="a-K7"></a>　各各绍继三宝种。</p>
  <p id="aK8">今此授记为修罗，<a id="a-K9"></a>　利世间者大仙说，</p>
  <p id="aKA">天人闻斯授记已，<a id="a-KB"></a>　身心踊跃得净信。<a id="a-KC"></a>”</p>
 </body>
</html>