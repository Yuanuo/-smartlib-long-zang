<!doctype html>
<html id="z3IBTGsD6" data-ver="1665">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第八十八</h1>
  <h2 id="a2">元魏优禅尼国王子月婆首那译</h2>
  <h2 id="a3">摩诃迦葉会第二十三之一</h2>
  <p id="a4">如是我闻：<a id="a-5"></a>一时，<a id="a-6"></a>婆伽婆在舍婆提城祇树给孤独园，<a id="a-7"></a>与大比丘僧五千人俱，<a id="a-8"></a>菩萨摩诃萨八千人俱。<a id="a-9"></a>其名曰：<a id="a-A"></a>文殊师利菩萨、<a id="a-B"></a>观世音菩萨、<a id="a-C"></a>大势至菩萨、<a id="a-D"></a>德藏菩萨、<a id="a-E"></a>弥勒菩萨，<a id="a-F"></a>如是等菩萨摩诃萨而为上首。<a id="a-G"></a>尔时，<a id="a-H"></a>世尊与百千大众，<a id="a-I"></a>恭敬围绕而为说法。</p>
  <p id="aJ">尔时，<a id="a-K"></a>摩诃迦葉在大众中，<a id="a-L"></a>从座而起，<a id="a-M"></a>偏袒右肩，<a id="a-N"></a>右膝著地，<a id="a-O"></a>合掌恭敬，<a id="a-P"></a>白佛言：<a id="a-Q"></a>“世尊，<a id="a-R"></a>我欲少问如来应正遍知。<a id="a-S"></a>若佛听许，<a id="a-T"></a>乃敢咨问。<a id="a-U"></a>”</p>
  <p id="aV">佛告迦葉：<a id="a-W"></a>“恣汝所问，<a id="a-X"></a>如来悉能为汝分别，<a id="a-Y"></a>断汝疑心，<a id="a-Z"></a>令得欢喜。<a id="a-a"></a>”</p>
  <p id="ab">尔时，<a id="a-c"></a>摩诃迦葉白佛言：<a id="a-d"></a>“世尊，<a id="a-e"></a>若有善男子、<a id="a-f"></a>善女人，<a id="a-g"></a>欲求涅槃于正法中出家，<a id="a-h"></a>当云何学？<a id="a-i"></a>云何行？<a id="a-j"></a>云何修观？<a id="a-k"></a>”</p>
  <p id="al">尔时，<a id="a-m"></a>世尊告摩诃迦葉：<a id="a-n"></a>“善哉！<a id="a-o"></a>善哉！<a id="a-p"></a>迦葉，<a id="a-q"></a>汝今善能问于如来如是之义。<a id="a-r"></a>如汝所问，<a id="a-s"></a>为利一切诸天世人令得安乐。<a id="a-t"></a>汝今谛听，<a id="a-u"></a>善思念之，<a id="a-v"></a>吾当为汝分别解说。<a id="a-w"></a>”</p>
  <p id="ax">尔时，<a id="a-y"></a>摩诃迦葉白佛言：<a id="a-z"></a>“世尊，<a id="a-10"></a>如是愿乐欲闻。<a id="a-11"></a>”</p>
  <p id="a12">佛告迦葉：<a id="a-13"></a>“善男子、<a id="a-14"></a>善女人，<a id="a-15"></a>欲求涅槃于正法中出家，<a id="a-16"></a>应学净戒，<a id="a-17"></a>具律仪戒，<a id="a-18"></a>具正法教，<a id="a-19"></a>于清净戒微细不犯，<a id="a-1A"></a>应如是学。<a id="a-1B"></a>随顺正法离谄曲心，<a id="a-1C"></a>远离贪欲具足惭愧，<a id="a-1D"></a>常畏生死乐求远离，<a id="a-1E"></a>厌离生死常念涅槃，<a id="a-1F"></a>若在树下，<a id="a-1G"></a>若山岩间，<a id="a-1H"></a>若在静室，<a id="a-1I"></a>若在窟中，<a id="a-1J"></a>初修正意，<a id="a-1K"></a>念于如来、<a id="a-1L"></a>应供、<a id="a-1M"></a>正遍知、<a id="a-1N"></a>明行足、<a id="a-1O"></a>善逝、<a id="a-1P"></a>世间解、<a id="a-1Q"></a>无上士、<a id="a-1R"></a>调御丈夫、<a id="a-1S"></a>天人师、<a id="a-1T"></a>佛婆伽婆，<a id="a-1U"></a>生具足种姓，<a id="a-1V"></a>具足善根，<a id="a-1W"></a>具足无量净戒、<a id="a-1X"></a>无量三昧、<a id="a-1Y"></a>无量智慧、<a id="a-1Z"></a>无量解脱、<a id="a-1a"></a>无量解脱知见，<a id="a-1b"></a>具足一切无边佛法不可思议，<a id="a-1c"></a>具足无等无边功德实语真语，<a id="a-1d"></a>所言无二不诳众生，<a id="a-1e"></a>为大医王能拔毒箭，<a id="a-1f"></a>为不请友具大慈悲，<a id="a-1g"></a>为大导师说甚深法令入甚深，<a id="a-1h"></a>说寂灭法令得寂灭，<a id="a-1i"></a>空无众生，<a id="a-1j"></a>无相断相，<a id="a-1k"></a>无愿离愿，<a id="a-1l"></a>无有戏论离诸戏论，<a id="a-1m"></a>甚深难见难觉，<a id="a-1n"></a>其性远离，<a id="a-1o"></a>离于有无，<a id="a-1p"></a>无行断行，<a id="a-1q"></a>无说离说，<a id="a-1r"></a>无相平等，<a id="a-1s"></a>离垢清净，<a id="a-1t"></a>无取无舍，<a id="a-1u"></a>能灭诸苦，<a id="a-1v"></a>能断渴爱令至涅槃。</p>
  <p id="a1w">“迦葉，<a id="a-1x"></a>比丘如是一日若过一日，<a id="a-1y"></a>在于静室心念如来，<a id="a-1z"></a>作是思念：<a id="a-20"></a>‘我得人身，<a id="a-21"></a>得出家道，<a id="a-22"></a>得比丘法，<a id="a-23"></a>亲近如来，<a id="a-24"></a>不应懈怠。<a id="a-25"></a>所以者何？<a id="a-26"></a>于此修戒当得道果。<a id="a-27"></a>以是因缘于未来世，<a id="a-28"></a>若佛出世当得见佛，<a id="a-29"></a>佛出世难如优昙花。<a id="a-2A"></a>’迦葉，<a id="a-2B"></a>比丘修行，<a id="a-2C"></a>应学慧命须菩提之所修行。<a id="a-2D"></a>迦葉，<a id="a-2E"></a>如来应正遍知，<a id="a-2F"></a>难得见闻；<a id="a-2G"></a>于正法中而得出家，<a id="a-2H"></a>具比丘戒，<a id="a-2I"></a>甚为希有！<a id="a-2J"></a>善男子、<a id="a-2K"></a>善女人，<a id="a-2L"></a>于正法中出家者，<a id="a-2M"></a>为二事故。<a id="a-2N"></a>何等为二？<a id="a-2O"></a>一者、<a id="a-2P"></a>为现得道果故，<a id="a-2Q"></a>二者、<a id="a-2R"></a>为见未来佛故。</p>
  <p id="a2S">“迦葉，<a id="a-2T"></a>有诸痴人，<a id="a-2U"></a>受著袈裟违背如来，<a id="a-2V"></a>自谓我得道果圣人。<a id="a-2W"></a>是人若在静室，<a id="a-2X"></a>若在窟中，<a id="a-2Y"></a>贪心思念：<a id="a-2Z"></a>‘一切施主施我衣钵。<a id="a-2a"></a>’作如是念：<a id="a-2b"></a>‘如来不知我，<a id="a-2c"></a>不觉我，<a id="a-2d"></a>不见我。<a id="a-2e"></a>’迦葉，<a id="a-2f"></a>比丘若在静室，<a id="a-2g"></a>若在窟中，<a id="a-2h"></a>若行若坐若卧，<a id="a-2i"></a>若念贪欲，<a id="a-2j"></a>若念瞋恚，<a id="a-2k"></a>及余种种诸恶觉观。<a id="a-2l"></a>随所住处，<a id="a-2m"></a>其中诸神知彼比丘，<a id="a-2n"></a>心生愁忧，<a id="a-2o"></a>作如是念：<a id="a-2p"></a>‘此诸比丘非法非宜！<a id="a-2q"></a>于正法中得出家已，<a id="a-2r"></a>思惟如是不善之法。<a id="a-2s"></a>’迦葉，<a id="a-2t"></a>彼诸神等知彼比丘，<a id="a-2u"></a>各作方便令不安隐。<a id="a-2v"></a>迦葉，<a id="a-2w"></a>彼诸天神以少善根得少智慧，<a id="a-2x"></a>尚知他心，<a id="a-2y"></a>况复如来百千万亿阿僧祇劫，<a id="a-2z"></a>具行智慧！</p>
  <p id="a30">“迦葉，<a id="a-31"></a>如来无所不知，<a id="a-32"></a>无所不见，<a id="a-33"></a>无所不觉，<a id="a-34"></a>无所不证。<a id="a-35"></a>迦葉，<a id="a-36"></a>如来具足无碍智慧，<a id="a-37"></a>于三世法皆悉了知。<a id="a-38"></a>是故，<a id="a-39"></a>迦葉，<a id="a-3A"></a>善男子、<a id="a-3B"></a>善女人，<a id="a-3C"></a>于正法中得出家者，<a id="a-3D"></a>应作是念：<a id="a-3E"></a>‘诸佛如来悉知我心，<a id="a-3F"></a>十方世界现在诸佛亦知我心，<a id="a-3G"></a>莫于佛法作沙门贼。<a id="a-3H"></a>’迦葉，<a id="a-3I"></a>云何名沙门贼？<a id="a-3J"></a>沙门贼有四种。<a id="a-3K"></a>何等为四？<a id="a-3L"></a>迦葉，<a id="a-3M"></a>若有比丘整理法服，<a id="a-3N"></a>似像比丘而破禁戒作不善法，<a id="a-3O"></a>是名第一沙门之贼；<a id="a-3P"></a>二者、<a id="a-3Q"></a>于日暮后，<a id="a-3R"></a>其心思惟不善之法，<a id="a-3S"></a>是名第二沙门之贼；<a id="a-3T"></a>三者、<a id="a-3U"></a>未得圣果，<a id="a-3V"></a>自知凡夫，<a id="a-3W"></a>为利养故，<a id="a-3X"></a>自称我得阿罗汉果，<a id="a-3Y"></a>是名第三沙门之贼；<a id="a-3Z"></a>四者、<a id="a-3a"></a>自赞毁他，<a id="a-3b"></a>是名第四沙门之贼。<a id="a-3c"></a>迦葉，<a id="a-3d"></a>是名四种沙门之贼。</p>
  <p id="a3e">“迦葉，<a id="a-3f"></a>譬如有人具大势力，<a id="a-3g"></a>于阎浮提一切众生，<a id="a-3h"></a>所有珍宝、<a id="a-3i"></a>金、<a id="a-3j"></a>银、<a id="a-3k"></a>琉璃、<a id="a-3l"></a>真珠、<a id="a-3m"></a>珊瑚、<a id="a-3n"></a>琥珀等宝，<a id="a-3o"></a>刀杖加害皆悉夺取。<a id="a-3p"></a>迦葉，<a id="a-3q"></a>于汝意云何？<a id="a-3r"></a>此人得罪宁为多不？<a id="a-3s"></a>”</p>
  <p id="a3t">迦葉白佛言：<a id="a-3u"></a>“甚多！<a id="a-3v"></a>世尊。<a id="a-3w"></a>”</p>
  <p id="a3x">佛告迦葉：<a id="a-3y"></a>“若有凡夫未得圣果，<a id="a-3z"></a>自知凡夫，<a id="a-40"></a>为利养故，<a id="a-41"></a>自称我得须陀洹果，<a id="a-42"></a>若受一食，<a id="a-43"></a>罪多于彼。<a id="a-44"></a>”</p>
  <p id="a45">尔时，<a id="a-46"></a>摩诃迦葉白佛言：<a id="a-47"></a>“希有世尊！<a id="a-48"></a>如来说此律仪之法。<a id="a-49"></a>谁闻此法，<a id="a-4A"></a>未得圣果自说得道，<a id="a-4B"></a>受一盏水？<a id="a-4C"></a>”</p>
  <p id="a4D">佛告迦葉：<a id="a-4E"></a>“如是，<a id="a-4F"></a>如是，<a id="a-4G"></a>如汝所说。<a id="a-4H"></a>若欲离生死者，<a id="a-4I"></a>应如是行，<a id="a-4J"></a>如救头燃。<a id="a-4K"></a>迦葉，<a id="a-4L"></a>若复有人身具大力，<a id="a-4M"></a>于四天下众生资身之具，<a id="a-4N"></a>加以刀杖悉皆夺取。<a id="a-4O"></a>迦葉，<a id="a-4P"></a>于意云何？<a id="a-4Q"></a>彼人以此劫夺因缘，<a id="a-4R"></a>得罪多不？<a id="a-4S"></a>”</p>
  <p id="a4T">迦葉白佛：<a id="a-4U"></a>“甚多！<a id="a-4V"></a>世尊。<a id="a-4W"></a>甚多！<a id="a-4X"></a>善逝。<a id="a-4Y"></a>”</p>
  <p id="a4Z">佛告迦葉：<a id="a-4a"></a>“若凡夫人未得圣果，<a id="a-4b"></a>为利养故，<a id="a-4c"></a>自称我得斯陀含果，<a id="a-4d"></a>受一食施，<a id="a-4e"></a>罪多于彼。<a id="a-4f"></a>迦葉，<a id="a-4g"></a>若复有人于千世界所有众生一切资具，<a id="a-4h"></a>金、<a id="a-4i"></a>银、<a id="a-4j"></a>琉璃、<a id="a-4k"></a>真珠、<a id="a-4l"></a>珂贝、<a id="a-4m"></a>琥珀、<a id="a-4n"></a>珊瑚种种诸宝，<a id="a-4o"></a>无价宝衣、<a id="a-4p"></a>骑乘宫殿、<a id="a-4q"></a>饮食之具，<a id="a-4r"></a>刀杖加害悉皆劫夺。<a id="a-4s"></a>迦葉，<a id="a-4t"></a>于意云何？<a id="a-4u"></a>彼人以是劫害因缘，<a id="a-4v"></a>得罪多不？<a id="a-4w"></a>”</p>
  <p id="a4x">迦葉白佛：<a id="a-4y"></a>“甚多！<a id="a-4z"></a>世尊。<a id="a-50"></a>甚多！<a id="a-51"></a>善逝。<a id="a-52"></a>”</p>
  <p id="a53">佛告迦葉：<a id="a-54"></a>“若有众生未得圣果，<a id="a-55"></a>自知凡夫，<a id="a-56"></a>为利养故，<a id="a-57"></a>自称我得阿那含果，<a id="a-58"></a>受人信施乃至一食，<a id="a-59"></a>罪多于彼。<a id="a-5A"></a>迦葉，<a id="a-5B"></a>若复有人身具大力，<a id="a-5C"></a>于中千世界一切众生，<a id="a-5D"></a>若天、<a id="a-5E"></a>龙、<a id="a-5F"></a>夜叉、<a id="a-5G"></a>乾闼婆、<a id="a-5H"></a>阿修罗、<a id="a-5I"></a>迦楼罗、<a id="a-5J"></a>紧那罗、<a id="a-5K"></a>摩睺罗伽、<a id="a-5L"></a>人非人等一切乐具，<a id="a-5M"></a>刀杖加害悉皆劫夺。<a id="a-5N"></a>迦葉，<a id="a-5O"></a>于意云何？<a id="a-5P"></a>彼人以是加害因缘，<a id="a-5Q"></a>得罪多不？<a id="a-5R"></a>”</p>
  <p id="a5S">迦葉白佛：<a id="a-5T"></a>“甚多！<a id="a-5U"></a>世尊。<a id="a-5V"></a>甚多！<a id="a-5W"></a>善逝。<a id="a-5X"></a>”</p>
  <p id="a5Y">佛告迦葉：<a id="a-5Z"></a>“若有众生未得圣果，<a id="a-5a"></a>自知凡夫，<a id="a-5b"></a>为利养故，<a id="a-5c"></a>自称我得阿罗汉果，<a id="a-5d"></a>受人信施乃至一食，<a id="a-5e"></a>罪多于彼。<a id="a-5f"></a>迦葉，<a id="a-5g"></a>宁夺三千大千世界众生一切乐具，<a id="a-5h"></a>不应自称我得圣果，<a id="a-5i"></a>受人信施乃至一食。<a id="a-5j"></a>迦葉，<a id="a-5k"></a>我观沙门法中，<a id="a-5l"></a>更无有罪重于妄称得圣果者。</p>
  <p id="a5m">“迦葉，<a id="a-5n"></a>声闻之人有四恶欲。<a id="a-5o"></a>何等为四？<a id="a-5p"></a>一者、<a id="a-5q"></a>求见未来世佛，<a id="a-5r"></a>二者、<a id="a-5s"></a>求作转轮圣王，<a id="a-5t"></a>三者、<a id="a-5u"></a>愿生刹利大姓，<a id="a-5v"></a>四者、<a id="a-5w"></a>愿生婆罗门大姓，<a id="a-5x"></a>是名四种恶欲。<a id="a-5y"></a>若有所求乃至涅槃，<a id="a-5z"></a>亦名恶欲，<a id="a-60"></a>是名如来秘密之说。</p>
  <p id="a61">“迦葉，<a id="a-62"></a>声闻之人有四种性，<a id="a-63"></a>于一切时一切事，<a id="a-64"></a>所不应作。<a id="a-65"></a>何等为四？<a id="a-66"></a>一者、<a id="a-67"></a>著我，<a id="a-68"></a>二者、<a id="a-69"></a>著人，<a id="a-6A"></a>三者、<a id="a-6B"></a>犯戒，<a id="a-6C"></a>四者、<a id="a-6D"></a>求未来佛法。<a id="a-6E"></a>此四种性，<a id="a-6F"></a>声闻之人，<a id="a-6G"></a>于一切时一切事，<a id="a-6H"></a>所不应作。</p>
  <p id="a6I">“迦葉，<a id="a-6J"></a>若有沙门、<a id="a-6K"></a>婆罗门持净戒者，<a id="a-6L"></a>我为彼说阿耨多罗三藐三菩提，<a id="a-6M"></a>终不为彼恶欲人说。<a id="a-6N"></a>为持戒人心不谄曲，<a id="a-6O"></a>求涅槃者令其安隐，<a id="a-6P"></a>是故为说。<a id="a-6Q"></a>迦葉，<a id="a-6R"></a>我今更说，<a id="a-6S"></a>令诸行者闻已欢喜。<a id="a-6T"></a>迦葉，<a id="a-6U"></a>若复有人以一切乐具，<a id="a-6V"></a>供养四天下一切众生，<a id="a-6W"></a>若一劫若减一劫。<a id="a-6X"></a>迦葉，<a id="a-6Y"></a>若复有人，<a id="a-6Z"></a>以一器水施于持戒正命之人。<a id="a-6a"></a>彼善男子、<a id="a-6b"></a>善女人，<a id="a-6c"></a>所得功德胜前布施，<a id="a-6d"></a>无量无边。<a id="a-6e"></a>迦葉，<a id="a-6f"></a>是恶欲人，<a id="a-6g"></a>若受人施伤害于人，<a id="a-6h"></a>过于一切恶友怨敌。</p>
  <p id="a6i">“迦葉，<a id="a-6j"></a>出家之人微细烦恼，<a id="a-6k"></a>复有四种具彼烦恼，<a id="a-6l"></a>如负重担入于地狱。<a id="a-6m"></a>何等为四？<a id="a-6n"></a>一者、<a id="a-6o"></a>见他得利心生嫉妒，<a id="a-6p"></a>二者、<a id="a-6q"></a>闻经禁戒而反毁犯，<a id="a-6r"></a>三者、<a id="a-6s"></a>违反佛语覆藏不悔，<a id="a-6t"></a>四者、<a id="a-6u"></a>自知犯戒受他信施。<a id="a-6v"></a>迦葉，<a id="a-6w"></a>是名四种微细烦恼，<a id="a-6x"></a>出家之人具此烦恼，<a id="a-6y"></a>如负重担入于地狱。<a id="a-6z"></a>迦葉，<a id="a-70"></a>有四种相似沙门。<a id="a-71"></a>何等为四？<a id="a-72"></a>一者、<a id="a-73"></a>恶戒，<a id="a-74"></a>二者、<a id="a-75"></a>我见，<a id="a-76"></a>三者、<a id="a-77"></a>诽谤正法，<a id="a-78"></a>四者、<a id="a-79"></a>断见。<a id="a-7A"></a>是名四种相似沙门。<a id="a-7B"></a>迦葉，<a id="a-7C"></a>出家之人有四放逸入于地狱。<a id="a-7D"></a>何等为四？<a id="a-7E"></a>一者、<a id="a-7F"></a>多闻放逸自恃，<a id="a-7G"></a>多闻而生放逸；<a id="a-7H"></a>二者、<a id="a-7I"></a>利养放逸，<a id="a-7J"></a>得利养故而生放逸；<a id="a-7K"></a>三者、<a id="a-7L"></a>亲友放逸，<a id="a-7M"></a>依恃亲友而生放逸；<a id="a-7N"></a>四者、<a id="a-7O"></a>头陀放逸，<a id="a-7P"></a>自恃头陀自高毁人，<a id="a-7Q"></a>是则名曰四种放逸。<a id="a-7R"></a>迦葉，<a id="a-7S"></a>出家之人具四放逸堕于地狱。<a id="a-7T"></a>”</p>
  <p id="a7U">尔时，<a id="a-7V"></a>摩诃迦葉白佛言：<a id="a-7W"></a>“世尊，<a id="a-7X"></a>当来末世后五百岁，<a id="a-7Y"></a>有相似沙门，<a id="a-7Z"></a>身被袈裟，<a id="a-7a"></a>毁灭如来无量阿僧祇劫所修集阿耨多罗三藐三菩提。<a id="a-7b"></a>”</p>
  <p id="a7c">尔时，<a id="a-7d"></a>世尊告摩诃迦葉：<a id="a-7e"></a>“汝莫以此问于如来。<a id="a-7f"></a>何以故？<a id="a-7g"></a>迦葉，<a id="a-7h"></a>彼愚痴人实有过恶，<a id="a-7i"></a>如来不说；<a id="a-7j"></a>以恶欲故，<a id="a-7k"></a>其心妄执邪行谄曲，<a id="a-7l"></a>一切魔事皆悉信受。<a id="a-7m"></a>彼愚痴人实有过恶，<a id="a-7n"></a>如来不说。<a id="a-7o"></a>”</p>
  <p id="a7p">尔时，<a id="a-7q"></a>摩诃迦葉白佛言：<a id="a-7r"></a>“世尊，<a id="a-7s"></a>惟愿如来，<a id="a-7t"></a>久住世间为我说法。<a id="a-7u"></a>”</p>
  <p id="a7v">佛告迦葉：<a id="a-7w"></a>“如来不久当般涅槃。<a id="a-7x"></a>”迦葉白佛言：<a id="a-7y"></a>“世尊，<a id="a-7z"></a>惟愿世尊，<a id="a-80"></a>住世一劫若减一劫，<a id="a-81"></a>守护正法。<a id="a-82"></a>”</p>
  <p id="a83">尔时，<a id="a-84"></a>世尊告摩诃迦葉：<a id="a-85"></a>“彼诸痴人，<a id="a-86"></a>假使千佛出兴于世，<a id="a-87"></a>种种神通说法教化；<a id="a-88"></a>彼愚痴人，<a id="a-89"></a>于彼恶欲不可令息。<a id="a-8A"></a>迦葉，<a id="a-8B"></a>当来末世后五百岁，<a id="a-8C"></a>有诸众生，<a id="a-8D"></a>具足善根，<a id="a-8E"></a>其心清净，<a id="a-8F"></a>能报佛恩守护我法。<a id="a-8G"></a>”</p>
  <p id="a8H">尔时，<a id="a-8I"></a>摩诃迦葉白佛言：<a id="a-8J"></a>“世尊，<a id="a-8K"></a>我宁顶戴四大天下一切众生，<a id="a-8L"></a>山河石壁城邑聚落，<a id="a-8M"></a>满于一劫若减一劫，<a id="a-8N"></a>不能闻彼愚痴众生不信之音。<a id="a-8O"></a>世尊，<a id="a-8P"></a>我宁坐于一胡麻上，<a id="a-8Q"></a>满于一劫若减一劫，<a id="a-8R"></a>不能闻彼不信痴人破戒之音。<a id="a-8S"></a>世尊，<a id="a-8T"></a>我宁在于大劫火中，<a id="a-8U"></a>若行、<a id="a-8V"></a>若立、<a id="a-8W"></a>若坐、<a id="a-8X"></a>若卧，<a id="a-8Y"></a>百千亿岁不能闻彼不信痴人破戒之音。<a id="a-8Z"></a>世尊，<a id="a-8a"></a>我宁受于一切众生瞋恚、<a id="a-8b"></a>骂辱、<a id="a-8c"></a>挝打、<a id="a-8d"></a>加害，<a id="a-8e"></a>不能闻彼不信痴人偷法大贼毁禁之声。<a id="a-8f"></a>世尊，<a id="a-8g"></a>我修少行智慧微浅，<a id="a-8h"></a>如是重担我不能堪。</p>
  <p id="a8i">“世尊，<a id="a-8j"></a>唯有菩萨，<a id="a-8k"></a>堪能荷负如斯重担。<a id="a-8l"></a>世尊，<a id="a-8m"></a>我于此中欲说譬喻。<a id="a-8n"></a>世尊，<a id="a-8o"></a>譬如有人，<a id="a-8p"></a>年耆极老，<a id="a-8q"></a>年百二十，<a id="a-8r"></a>身婴长病，<a id="a-8s"></a>卧在床席不能起止。<a id="a-8t"></a>时有一人巨富饶财，<a id="a-8u"></a>赍持珍宝至病人所，<a id="a-8v"></a>而语之言：<a id="a-8w"></a>‘我有缘事当至他方，<a id="a-8x"></a>以宝相寄，<a id="a-8y"></a>为我守护。<a id="a-8z"></a>或十年还，<a id="a-90"></a>若二十年，<a id="a-91"></a>待我还时，<a id="a-92"></a>汝当归我。<a id="a-93"></a>’彼老病人卧在床席，<a id="a-94"></a>无有子息唯独一身。<a id="a-95"></a>彼人去已未久之间，<a id="a-96"></a>时彼病人困至命终，<a id="a-97"></a>所寄财物悉皆散失。<a id="a-98"></a>彼人行还，<a id="a-99"></a>求索无所。<a id="a-9A"></a>世尊，<a id="a-9B"></a>声闻之人亦复如是，<a id="a-9C"></a>智慧微浅修行甚少，<a id="a-9D"></a>又无伴侣，<a id="a-9E"></a>不能久住在于世间，<a id="a-9F"></a>若付正法不久散灭。<a id="a-9G"></a>”</p>
  <p id="a9H">尔时，<a id="a-9I"></a>世尊赞迦葉言：<a id="a-9J"></a>“善哉！<a id="a-9K"></a>善哉！<a id="a-9L"></a>迦葉，<a id="a-9M"></a>我已了知而故付汝。<a id="a-9N"></a>令彼痴人得闻此已，<a id="a-9O"></a>生于悔心。<a id="a-9P"></a>”</p>
  <p id="a9Q">尔时，<a id="a-9R"></a>摩诃迦葉白佛言：<a id="a-9S"></a>“世尊，<a id="a-9T"></a>我今更欲说第二喻。<a id="a-9U"></a>世尊，<a id="a-9V"></a>譬如有人身力盛壮，<a id="a-9W"></a>无诸患苦离一切病，<a id="a-9X"></a>寿命无量百千万岁，<a id="a-9Y"></a>生大种姓具足财宝，<a id="a-9Z"></a>善持净戒，<a id="a-9a"></a>有大慈悲，<a id="a-9b"></a>内怀欢喜，<a id="a-9c"></a>能舍一切众生烦恼，<a id="a-9d"></a>其心勇猛利益多人令得安乐，<a id="a-9e"></a>利益天人。<a id="a-9f"></a>时有一人，<a id="a-9g"></a>赍持宝物来至其所，<a id="a-9h"></a>而语之言：<a id="a-9i"></a>‘我有缘事当至他方，<a id="a-9j"></a>以宝相寄，<a id="a-9k"></a>当好守护。<a id="a-9l"></a>若十年还，<a id="a-9m"></a>若二十年，<a id="a-9n"></a>待我来时，<a id="a-9o"></a>当见相还。<a id="a-9p"></a>’其人得宝藏积守护，<a id="a-9q"></a>彼人行还即便归之。<a id="a-9r"></a>世尊，<a id="a-9s"></a>菩萨摩诃萨亦复如是，<a id="a-9t"></a>若以法宝付诸菩萨，<a id="a-9u"></a>无量千亿那由他劫，<a id="a-9v"></a>终无失坏，<a id="a-9w"></a>利益无量无边众生，<a id="a-9x"></a>不断佛种，<a id="a-9y"></a>不断法轮，<a id="a-9z"></a>僧宝具足。<a id="a-A0"></a>世尊，<a id="a-A1"></a>如是之事我不能持，<a id="a-A2"></a>唯有菩萨乃能堪受。</p>
  <p id="aA3">“世尊，<a id="a-A4"></a>此弥勒菩萨摩诃萨，<a id="a-A5"></a>俱在此会，<a id="a-A6"></a>如来付之。<a id="a-A7"></a>于当来世后五百岁法欲灭时，<a id="a-A8"></a>如来无量阿僧祇劫所集阿耨多罗三藐三菩提法，<a id="a-A9"></a>悉能守护流演广说。<a id="a-AA"></a>何以故？<a id="a-AB"></a>世尊，<a id="a-AC"></a>此弥勒菩萨摩诃萨，<a id="a-AD"></a>于当来世，<a id="a-AE"></a>当证如来阿耨多罗三藐三菩提。<a id="a-AF"></a>世尊，<a id="a-AG"></a>譬如国王第一太子灌顶受位，<a id="a-AH"></a>当为王事如法治世，<a id="a-AI"></a>王诸群臣悉皆朝宗。<a id="a-AJ"></a>世尊，<a id="a-AK"></a>弥勒菩萨摩诃萨，<a id="a-AL"></a>亦复如是，<a id="a-AM"></a>治法王位守护正法。<a id="a-AN"></a>”</p>
  <p id="aAO">尔时，<a id="a-AP"></a>世尊赞摩诃迦葉：<a id="a-AQ"></a>“善哉！<a id="a-AR"></a>善哉！<a id="a-AS"></a>如汝所说。<a id="a-AT"></a>”</p>
  <p id="aAU">尔时，<a id="a-AV"></a>世尊即伸右手，<a id="a-AW"></a>犹如金色微妙光明，<a id="a-AX"></a>无量阿僧祇劫善根所集，<a id="a-AY"></a>其指掌色犹如莲花，<a id="a-AZ"></a>以摩弥勒菩萨摩诃萨顶，<a id="a-Aa"></a>作如是言：<a id="a-Ab"></a>“弥勒，<a id="a-Ac"></a>我付嘱汝。<a id="a-Ad"></a>当来末世后五百岁正法灭时，<a id="a-Ae"></a>汝当守护佛法僧宝，<a id="a-Af"></a>莫令断绝。<a id="a-Ag"></a>”尔时，<a id="a-Ah"></a>如来伸金色手，<a id="a-Ai"></a>摩弥勒菩萨顶时，<a id="a-Aj"></a>于此三千大千世界六种震动，<a id="a-Ak"></a>光明遍满三千大千世界。</p>
  <p id="aAl">尔时，<a id="a-Am"></a>地天及虚空天，<a id="a-An"></a>上至阿迦腻吒天，<a id="a-Ao"></a>悉皆合掌，<a id="a-Ap"></a>白弥勒菩萨摩诃萨言：<a id="a-Aq"></a>“如来以法付嘱圣者！<a id="a-Ar"></a>惟愿圣者，<a id="a-As"></a>为利一切诸天人故，<a id="a-At"></a>受此正法。<a id="a-Au"></a>”</p>
  <p id="aAv">尔时，<a id="a-Aw"></a>弥勒菩萨从座而起，<a id="a-Ax"></a>偏袒右肩，<a id="a-Ay"></a>右膝著地，<a id="a-Az"></a>合掌恭敬，<a id="a-B0"></a>白佛言：<a id="a-B1"></a>“世尊，<a id="a-B2"></a>我为利益一一众生，<a id="a-B3"></a>尚受无量亿劫之苦，<a id="a-B4"></a>况复如来付我正法，<a id="a-B5"></a>而当不受？<a id="a-B6"></a>世尊，<a id="a-B7"></a>我今受持，<a id="a-B8"></a>于当来世，<a id="a-B9"></a>演说如来无量阿僧祇劫所修集阿耨多罗三藐三菩提。<a id="a-BA"></a>”弥勒菩萨说此语时，<a id="a-BB"></a>三千大千世界六种震动。</p>
  <p id="aBC">尔时，<a id="a-BD"></a>弥勒菩萨摩诃萨，<a id="a-BE"></a>复白佛言：<a id="a-BF"></a>“世尊，<a id="a-BG"></a>不应于余众生而起诤论及增上慢。<a id="a-BH"></a>何以故？<a id="a-BI"></a>世尊，<a id="a-BJ"></a>正事业者，<a id="a-BK"></a>谓护正法。<a id="a-BL"></a>世尊，<a id="a-BM"></a>若声闻、<a id="a-BN"></a>辟支佛，<a id="a-BO"></a>不能荷负菩萨重担。<a id="a-BP"></a>”</p>
  <p id="aBQ">尔时，<a id="a-BR"></a>世尊赞弥勒菩萨摩诃萨言：<a id="a-BS"></a>“善哉！<a id="a-BT"></a>善哉！<a id="a-BU"></a>弥勒，<a id="a-BV"></a>如汝今日至于我前作师子吼，<a id="a-BW"></a>受持守护如来正法。<a id="a-BX"></a>如是恒河沙等，<a id="a-BY"></a>过去诸佛前诸大菩萨，<a id="a-BZ"></a>亦复如是，<a id="a-Ba"></a>作师子吼守护正法。<a id="a-Bb"></a>”</p>
  <p id="aBc">尔时，<a id="a-Bd"></a>弥勒菩萨摩诃萨白佛言：<a id="a-Be"></a>“世尊，<a id="a-Bf"></a>惟愿世尊，<a id="a-Bg"></a>说当来世愚痴人辈，<a id="a-Bh"></a>自称菩萨，<a id="a-Bi"></a>自称沙门，<a id="a-Bj"></a>为名利故，<a id="a-Bk"></a>恼乱施主知识亲属。<a id="a-Bl"></a>惟愿世尊说其过恶。<a id="a-Bm"></a>何以故？<a id="a-Bn"></a>若世尊说其过恶，<a id="a-Bo"></a>我得闻已，<a id="a-Bp"></a>自摄心行。<a id="a-Bq"></a>彼愚痴人闻如来说，<a id="a-Br"></a>或得信解，<a id="a-Bs"></a>如来知我，<a id="a-Bt"></a>如来觉我。<a id="a-Bu"></a>”</p>
  <p id="aBv">尔时，<a id="a-Bw"></a>世尊告弥勒言：<a id="a-Bx"></a>“善哉！<a id="a-By"></a>谛听！<a id="a-Bz"></a>善思念之，<a id="a-C0"></a>当为汝说彼痴人过。<a id="a-C1"></a>弥勒，<a id="a-C2"></a>当来末世后五百岁，<a id="a-C3"></a>有诸众生，<a id="a-C4"></a>自称说言我是菩萨，<a id="a-C5"></a>彼诸恶欲我今说之。<a id="a-C6"></a>弥勒，<a id="a-C7"></a>具四法者自称菩萨。<a id="a-C8"></a>何等为四？<a id="a-C9"></a>一者、<a id="a-CA"></a>求利养，<a id="a-CB"></a>二者、<a id="a-CC"></a>求名闻，<a id="a-CD"></a>三者、<a id="a-CE"></a>谄曲，<a id="a-CF"></a>四者、<a id="a-CG"></a>邪命。<a id="a-CH"></a>弥勒，<a id="a-CI"></a>具此四法，<a id="a-CJ"></a>是故自称我是菩萨。<a id="a-CK"></a>”</p>
  <p id="aCL">佛告弥勒：<a id="a-CM"></a>“当来末世后五百岁，<a id="a-CN"></a>自称菩萨而行狗法。<a id="a-CO"></a>弥勒，<a id="a-CP"></a>譬如有狗，<a id="a-CQ"></a>前至他家见后狗来，<a id="a-CR"></a>心生瞋嫉啀喍吠之，<a id="a-CS"></a>内心起想谓是我家。<a id="a-CT"></a>”</p>
  <p id="aCU">佛告弥勒：<a id="a-CV"></a>“当来末世后五百岁，<a id="a-CW"></a>亦复如是，<a id="a-CX"></a>自称菩萨行于狗法，<a id="a-CY"></a>至他施主家中生己家想，<a id="a-CZ"></a>既起此想便生贪著，<a id="a-Ca"></a>前至他家见后比丘，<a id="a-Cb"></a>瞋目视之心生嫉恚，<a id="a-Cc"></a>而起斗诤互相诽谤言：<a id="a-Cd"></a>‘某甲比丘有如是过，<a id="a-Ce"></a>某甲比丘有如是过。<a id="a-Cf"></a>汝莫亲近某甲比丘，<a id="a-Cg"></a>汝若亲近某甲比丘。<a id="a-Ch"></a>’则为众人之所轻贱，<a id="a-Ci"></a>增长罪垢。<a id="a-Cj"></a>如是之人心生嫉妒，<a id="a-Ck"></a>行饿鬼因、<a id="a-Cl"></a>贫贱之因，<a id="a-Cm"></a>为自活故，<a id="a-Cn"></a>妄称己身以为菩萨；<a id="a-Co"></a>为衣食故，<a id="a-Cp"></a>赞叹如来智慧功德，<a id="a-Cq"></a>令余众生生于信仰；<a id="a-Cr"></a>内自犯戒，<a id="a-Cs"></a>恶欲恶行。<a id="a-Ct"></a>”</p>
  <p id="aCu">佛告弥勒：<a id="a-Cv"></a>“汝观来世，<a id="a-Cw"></a>有如是等大怖畏事。<a id="a-Cx"></a>师子之兽，<a id="a-Cy"></a>应师子吼作师子业，<a id="a-Cz"></a>非野干鸣，<a id="a-D0"></a>作野干业，<a id="a-D1"></a>赞叹能舍一切财物，<a id="a-D2"></a>而自悭吝不能离贪；<a id="a-D3"></a>赞叹慈愍，<a id="a-D4"></a>自行瞋恚；<a id="a-D5"></a>赞叹忍辱，<a id="a-D6"></a>自行不忍；<a id="a-D7"></a>赞叹四摄自不能行，<a id="a-D8"></a>布施、<a id="a-D9"></a>爱语、<a id="a-DA"></a>利益、<a id="a-DB"></a>同事，<a id="a-DC"></a>但有言语，<a id="a-DD"></a>而不能学乐精进菩萨之行。</p>
  <p id="aDE">“弥勒，<a id="a-DF"></a>往昔过去无量无边不可称计不可思议阿僧祇劫，<a id="a-DG"></a>尔时有佛，<a id="a-DH"></a>号曰智上如来、<a id="a-DI"></a>应供、<a id="a-DJ"></a>正遍知、<a id="a-DK"></a>明行足、<a id="a-DL"></a>善逝、<a id="a-DM"></a>世间解、<a id="a-DN"></a>无上士、<a id="a-DO"></a>调御丈夫、<a id="a-DP"></a>天人师、<a id="a-DQ"></a>佛婆伽婆。<a id="a-DR"></a>弥勒，<a id="a-DS"></a>彼佛出于五浊恶世时，<a id="a-DT"></a>佛法中有一菩萨比丘，<a id="a-DU"></a>名乐精进，<a id="a-DV"></a>具足念慧，<a id="a-DW"></a>少欲知足，<a id="a-DX"></a>顺如来教游诸村邑，<a id="a-DY"></a>为人说法，<a id="a-DZ"></a>国王、<a id="a-Da"></a>大臣、<a id="a-Db"></a>一切人民之所知识尊重恭敬。<a id="a-Dc"></a>时，<a id="a-Dd"></a>彼比丘欲入城邑先自观察，<a id="a-De"></a>若得尊重爱语赞叹，<a id="a-Df"></a>然后入城。<a id="a-Dg"></a>复游邪见不信之处，<a id="a-Dh"></a>于彼不得善语供养，<a id="a-Di"></a>唯得瞋恚、<a id="a-Dj"></a>骂詈、<a id="a-Dk"></a>挝打，<a id="a-Dl"></a>而彼比丘被忍辱铠，<a id="a-Dm"></a>安住大悲不舍众生，<a id="a-Dn"></a>亦不瞋恚不生悔心。<a id="a-Do"></a>弥勒，<a id="a-Dp"></a>乐精进菩萨所化众生，<a id="a-Dq"></a>悉为比丘而作施主，<a id="a-Dr"></a>奉施衣食、<a id="a-Ds"></a>卧具、<a id="a-Dt"></a>汤药。<a id="a-Du"></a>”</p>
  <p id="aDv">佛告弥勒：<a id="a-Dw"></a>“于意云何？<a id="a-Dx"></a>时彼比丘不至余家，<a id="a-Dy"></a>有嫉妒不？<a id="a-Dz"></a>”</p>
  <p id="aE0">弥勒白佛：<a id="a-E1"></a>“不也，<a id="a-E2"></a>世尊。<a id="a-E3"></a>”</p>
  <p id="aE4">佛告弥勒：<a id="a-E5"></a>“汝观乐精进菩萨利益之心，<a id="a-E6"></a>少欲知足，<a id="a-E7"></a>大悲观察，<a id="a-E8"></a>城邑聚落不得食处则止不入；<a id="a-E9"></a>化邪见人，<a id="a-EA"></a>为余比丘而作檀越，<a id="a-EB"></a>更不重入；<a id="a-EC"></a>化诸邪见不信之处，<a id="a-ED"></a>令其正信，<a id="a-EE"></a>瞋恚打骂心不瞋恨。<a id="a-EF"></a>如是，<a id="a-EG"></a>弥勒，<a id="a-EH"></a>过去之世，<a id="a-EI"></a>诸大菩萨入于村邑，<a id="a-EJ"></a>为化众生不为自活。<a id="a-EK"></a>弥勒，<a id="a-EL"></a>莫作异观，<a id="a-EM"></a>尔时乐精进菩萨，<a id="a-EN"></a>岂异人乎？<a id="a-EO"></a>我身是也！<a id="a-EP"></a>弥勒，<a id="a-EQ"></a>是故菩萨，<a id="a-ER"></a>若入村邑欲化众生，<a id="a-ES"></a>当学乐精进菩萨摩诃萨，<a id="a-ET"></a>复应学余大菩萨行，<a id="a-EU"></a>莫学狗法。<a id="a-EV"></a>”</p>
  <p id="aEW">佛告弥勒：<a id="a-EX"></a>“当来末世后五百岁，<a id="a-EY"></a>有诸比丘自言菩萨，<a id="a-EZ"></a>为衣食故入于聚落，<a id="a-Ea"></a>不为教化众生入于聚落，<a id="a-Eb"></a>唯为财物，<a id="a-Ec"></a>递相诽谤。<a id="a-Ed"></a>自得便喜，<a id="a-Ee"></a>见他得利愁忧瞋恚；<a id="a-Ef"></a>自求不得便生愁忧，<a id="a-Eg"></a>见他不得便生欢喜。<a id="a-Eh"></a>弥勒，<a id="a-Ei"></a>汝观彼人如是颠倒。<a id="a-Ej"></a>为菩萨法，<a id="a-Ek"></a>所有乐具，<a id="a-El"></a>应悉舍与一切众生。<a id="a-Em"></a>何以故？<a id="a-En"></a>以大悲心故，<a id="a-Eo"></a>发广大愿令诸众生悉得乐故。<a id="a-Ep"></a>弥勒，<a id="a-Eq"></a>譬如长者居士，<a id="a-Er"></a>唯有一子颜貌端正，<a id="a-Es"></a>敬顺父命，<a id="a-Et"></a>爱之甚重，<a id="a-Eu"></a>以少因缘系在牢狱，<a id="a-Ev"></a>父时闻之亲自入狱。<a id="a-Ew"></a>弥勒，<a id="a-Ex"></a>于汝意云何？<a id="a-Ey"></a>如是长者，<a id="a-Ez"></a>入于牢狱为何事故？<a id="a-F0"></a>”</p>
  <p id="aF1">弥勒菩萨白佛言：<a id="a-F2"></a>“世尊，<a id="a-F3"></a>为见子故，<a id="a-F4"></a>入于狱中求出解脱。<a id="a-F5"></a>”</p>
  <p id="aF6">佛告弥勒：<a id="a-F7"></a>“言牢狱者，<a id="a-F8"></a>即是生死；<a id="a-F9"></a>长者居士，<a id="a-FA"></a>喻诸菩萨；<a id="a-FB"></a>言一子者，<a id="a-FC"></a>如诸菩萨摩诃萨，<a id="a-FD"></a>于诸众生如一子想。<a id="a-FE"></a>弥勒，<a id="a-FF"></a>如彼长者居士入于牢狱，<a id="a-FG"></a>为见其子愍而救之；<a id="a-FH"></a>菩萨摩诃萨亦复如是，<a id="a-FI"></a>入于聚落，<a id="a-FJ"></a>不为饮食、<a id="a-FK"></a>衣服、<a id="a-FL"></a>卧具，<a id="a-FM"></a>为化众生令得解脱。<a id="a-FN"></a>”</p>
  <p id="aFO">佛告弥勒：<a id="a-FP"></a>“当来末世后五百岁，<a id="a-FQ"></a>有诸比丘不修身、<a id="a-FR"></a>不修心、<a id="a-FS"></a>不修戒、<a id="a-FT"></a>不修慧。<a id="a-FU"></a>彼诸比丘入于聚落，<a id="a-FV"></a>持诸香华与人作信，<a id="a-FW"></a>以求衣服、<a id="a-FX"></a>卧具、<a id="a-FY"></a>饮食。<a id="a-FZ"></a>”</p>
  <p id="aFa">佛告弥勒：<a id="a-Fb"></a>“比丘之法，<a id="a-Fc"></a>不应如是作不贱业入于村邑。<a id="a-Fd"></a>若入村邑，<a id="a-Fe"></a>应为求法求善知识，<a id="a-Ff"></a>莫怀谄曲，<a id="a-Fg"></a>莫起憍慢，<a id="a-Fh"></a>应作法语，<a id="a-Fi"></a>莫说世事，<a id="a-Fj"></a>莫说田宅苦乐得失、<a id="a-Fk"></a>王事、<a id="a-Fl"></a>贼事、<a id="a-Fm"></a>城邑聚落军众之事，<a id="a-Fn"></a>莫说男女婚会之事，<a id="a-Fo"></a>唯应说法赞佛功德，<a id="a-Fp"></a>叹说正法，<a id="a-Fq"></a>叹说圣僧，<a id="a-Fr"></a>说于布施、<a id="a-Fs"></a>持戒、<a id="a-Ft"></a>忍辱、<a id="a-Fu"></a>精进、<a id="a-Fv"></a>禅定、<a id="a-Fw"></a>智慧之法。<a id="a-Fx"></a>”</p>
  <p id="aFy">佛告弥勒：<a id="a-Fz"></a>“若满三千大千世界珍宝乐具，<a id="a-G0"></a>若善男子、<a id="a-G1"></a>善女人，<a id="a-G2"></a>以此珍宝乐具，<a id="a-G3"></a>施诸众生。<a id="a-G4"></a>若有善男子、<a id="a-G5"></a>善女人，<a id="a-G6"></a>为他人说一四句偈，<a id="a-G7"></a>令其得闻。<a id="a-G8"></a>彼善男子、<a id="a-G9"></a>善女人所得功德胜前功德，<a id="a-GA"></a>无量无边阿僧祇数。<a id="a-GB"></a>”</p>
  <p id="aGC">佛告弥勒：<a id="a-GD"></a>“观此比丘，<a id="a-GE"></a>入于村邑有大利益。<a id="a-GF"></a>弥勒，<a id="a-GG"></a>若入城邑，<a id="a-GH"></a>勿得远离赞叹三宝论说世事。<a id="a-GI"></a>何以故？<a id="a-GJ"></a>弥勒，<a id="a-GK"></a>若金、<a id="a-GL"></a>银、<a id="a-GM"></a>琉璃、<a id="a-GN"></a>真珠、<a id="a-GO"></a>码碯、<a id="a-GP"></a>珊瑚诸宝及诸乐具，<a id="a-GQ"></a>不能令人离于生老病死、<a id="a-GR"></a>忧悲苦恼。<a id="a-GS"></a>弥勒，<a id="a-GT"></a>唯有正法能大利益，<a id="a-GU"></a>离于生老病死、<a id="a-GV"></a>忧悲苦恼，<a id="a-GW"></a>是名如来微密之法。<a id="a-GX"></a>”</p>
  <p id="aGY">尔时，<a id="a-GZ"></a>世尊而说颂曰：</p>
  <p id="aGa">“三千大千界，<a id="a-Gb"></a>　珍宝满其中，</p>
  <p id="aGc">以此用布施，<a id="a-Gd"></a>　所得功德少；</p>
  <p id="aGe">若说一偈法，<a id="a-Gf"></a>　功德为甚多！</p>
  <p id="aGg">三界诸乐具，<a id="a-Gh"></a>　尽持施一人；</p>
  <p id="aGi">不如一偈施，<a id="a-Gj"></a>　功德为最胜！</p>
  <p id="aGk">此功德胜彼，<a id="a-Gl"></a>　能离诸苦恼！<a id="a-Gm"></a>”</p>
  <p id="aGn">佛告弥勒：<a id="a-Go"></a>“若有菩萨摩诃萨，<a id="a-Gp"></a>以满无边世界珍宝，<a id="a-Gq"></a>施诸佛如来。<a id="a-Gr"></a>若有菩萨，<a id="a-Gs"></a>以大悲心为一众生说四句偈，<a id="a-Gt"></a>功德胜彼。<a id="a-Gu"></a>”尔时，<a id="a-Gv"></a>世尊而说颂曰：</p>
  <p id="aGw">“若恒沙世界，<a id="a-Gx"></a>　珍宝满其中，</p>
  <p id="aGy">以施诸如来，<a id="a-Gz"></a>　不如一法施！</p>
  <p id="aH0">施宝福虽多，<a id="a-H1"></a>　不及一法施；</p>
  <p id="aH2">一偈福尚胜，<a id="a-H3"></a>　况多难思议！<a id="a-H4"></a>”</p>
  <p id="aH5">尔时，<a id="a-H6"></a>世尊告弥勒菩萨言：<a id="a-H7"></a>“弥勒，<a id="a-H8"></a>如来有光，<a id="a-H9"></a>名曰一切功德庄严，<a id="a-HA"></a>在右掌中。<a id="a-HB"></a>我以此光，<a id="a-HC"></a>能令三千大千世界众生所须一切乐具，<a id="a-HD"></a>悉皆充足，<a id="a-HE"></a>须食与食，<a id="a-HF"></a>须饮与饮，<a id="a-HG"></a>须衣与衣，<a id="a-HH"></a>须乘与乘，<a id="a-HI"></a>须宝与宝，<a id="a-HJ"></a>如是等事我悉能与。<a id="a-HK"></a>弥勒，<a id="a-HL"></a>一切众生虽得此乐，<a id="a-HM"></a>于生死中不能解脱。<a id="a-HN"></a>弥勒，<a id="a-HO"></a>是故如来，<a id="a-HP"></a>不施众生世间乐具，<a id="a-HQ"></a>但与出世无上法宝，<a id="a-HR"></a>众生闻已毕竟离苦。<a id="a-HS"></a>是故，<a id="a-HT"></a>弥勒，<a id="a-HU"></a>汝等悉应学于如来无上法施，<a id="a-HV"></a>莫重世间资生施也。</p>
  <p id="aHW">“弥勒，<a id="a-HX"></a>当来末世后五百岁正法灭时，<a id="a-HY"></a>有诸比丘自称菩萨，<a id="a-HZ"></a>身作不善，<a id="a-Ha"></a>口作不善，<a id="a-Hb"></a>意作不善，<a id="a-Hc"></a>身犯禁戒，<a id="a-Hd"></a>口犯禁戒，<a id="a-He"></a>意犯禁戒，<a id="a-Hf"></a>造不善业，<a id="a-Hg"></a>无沙门果。<a id="a-Hh"></a>弥勒，<a id="a-Hi"></a>我为发菩提心善男子、<a id="a-Hj"></a>善女人，<a id="a-Hk"></a>说菩萨善根，<a id="a-Hl"></a>不堕地狱、<a id="a-Hm"></a>畜生、<a id="a-Hn"></a>饿鬼及余难处。<a id="a-Ho"></a>善男子、<a id="a-Hp"></a>善女人，<a id="a-Hq"></a>应勤精进，<a id="a-Hr"></a>具足惭愧，<a id="a-Hs"></a>常畏生死，<a id="a-Ht"></a>诸有生处常怀怖畏：<a id="a-Hu"></a>‘我当云何令诸三界六道众生，<a id="a-Hv"></a>速得解脱？<a id="a-Hw"></a>’何以故？<a id="a-Hx"></a>弥勒，<a id="a-Hy"></a>菩萨摩诃萨，<a id="a-Hz"></a>发愿许度三界六道一切众生令得解脱，<a id="a-I0"></a>不安隐者令得安隐，<a id="a-I1"></a>未涅槃者令得涅槃。<a id="a-I2"></a>弥勒，<a id="a-I3"></a>我观一切世界，<a id="a-I4"></a>若天、<a id="a-I5"></a>若人、<a id="a-I6"></a>若魔、<a id="a-I7"></a>若梵、<a id="a-I8"></a>若沙门、<a id="a-I9"></a>婆罗门中，<a id="a-IA"></a>不见一人有能荷负如是重担如菩萨者。</p>
  <p id="aIB">“弥勒，<a id="a-IC"></a>譬如有人顶戴三千大千世界山河石壁，<a id="a-ID"></a>有人告言：<a id="a-IE"></a>‘善男子，<a id="a-IF"></a>汝今以此三千大千世界顶戴一劫若减一劫，<a id="a-IG"></a>若百千劫，<a id="a-IH"></a>顶戴不息。<a id="a-II"></a>’弥勒，<a id="a-IJ"></a>于汝意云何？<a id="a-IK"></a>如是之人为大力不？<a id="a-IL"></a>”</p>
  <p id="aIM">弥勒白佛言：<a id="a-IN"></a>“世尊，<a id="a-IO"></a>甚大！<a id="a-IP"></a>世尊。<a id="a-IQ"></a>甚大！<a id="a-IR"></a>善逝。<a id="a-IS"></a>”</p>
  <p id="aIT">佛告弥勒：<a id="a-IU"></a>“菩萨摩诃萨精进之力，<a id="a-IV"></a>复胜于彼。<a id="a-IW"></a>菩萨发愿许度一切众生，<a id="a-IX"></a>皆令得住涅槃之乐。<a id="a-IY"></a>弥勒，<a id="a-IZ"></a>譬如有人于三千大千世界，<a id="a-Ia"></a>一切众生所有作业，<a id="a-Ib"></a>彼人一时悉能成就。<a id="a-Ic"></a>弥勒，<a id="a-Id"></a>于汝意云何？<a id="a-Ie"></a>此人所作事业，<a id="a-If"></a>宁为大不？<a id="a-Ig"></a>”</p>
  <p id="aIh">弥勒白佛：<a id="a-Ii"></a>“甚大！<a id="a-Ij"></a>世尊。<a id="a-Ik"></a>”</p>
  <p id="aIl">佛告弥勒：<a id="a-Im"></a>“菩萨所作事业，<a id="a-In"></a>复过于此。<a id="a-Io"></a>菩萨发言：<a id="a-Ip"></a>‘三界众生受苦恼者，<a id="a-Iq"></a>我令解脱。<a id="a-Ir"></a>’弥勒，<a id="a-Is"></a>譬如长者唯有一子，<a id="a-It"></a>容颜端正，<a id="a-Iu"></a>年在幼稚，<a id="a-Iv"></a>孝顺父母。<a id="a-Iw"></a>长者及子、<a id="a-Ix"></a>妻妾眷属、<a id="a-Iy"></a>奴婢、<a id="a-Iz"></a>财物，<a id="a-J0"></a>悉入王狱。<a id="a-J1"></a>尔时，<a id="a-J2"></a>大王语长者言：<a id="a-J3"></a>‘去此一百由旬，<a id="a-J4"></a>有城名某。<a id="a-J5"></a>汝去七日令至彼城，<a id="a-J6"></a>复行七日还至我所，<a id="a-J7"></a>汝能如是，<a id="a-J8"></a>舍汝妻子、<a id="a-J9"></a>眷属、<a id="a-JA"></a>财物，<a id="a-JB"></a>悉皆还汝，<a id="a-JC"></a>及赐官物。<a id="a-JD"></a>若过七日，<a id="a-JE"></a>从于彼城不至此者，<a id="a-JF"></a>当断汝命及汝一子，<a id="a-JG"></a>亲属财物悉入于官。<a id="a-JH"></a>’”</p>
  <p id="aJI">佛告弥勒：<a id="a-JJ"></a>“于意云何？<a id="a-JK"></a>如是长者勉力勤进，<a id="a-JL"></a>为爱自身，<a id="a-JM"></a>为爱一子，<a id="a-JN"></a>为惜妻妾、<a id="a-JO"></a>奴婢、<a id="a-JP"></a>财物，<a id="a-JQ"></a>而从彼城勤苦至此？<a id="a-JR"></a>”</p>
  <p id="aJS">弥勒菩萨白佛言：<a id="a-JT"></a>“世尊，<a id="a-JU"></a>如我解佛所说义者，<a id="a-JV"></a>彼人不念饮食、<a id="a-JW"></a>睡眠，<a id="a-JX"></a>唯念速行。<a id="a-JY"></a>何以故？<a id="a-JZ"></a>世尊，<a id="a-Ja"></a>如是之人自惜命故，<a id="a-Jb"></a>是故速行。<a id="a-Jc"></a>”</p>
  <p id="aJd">佛告弥勒：<a id="a-Je"></a>“若一切众生勤行精进，<a id="a-Jf"></a>悉如彼人。<a id="a-Jg"></a>一切众生如是精进，<a id="a-Jh"></a>欲比菩萨精进，<a id="a-Ji"></a>百分不及一，<a id="a-Jj"></a>千分不及一，<a id="a-Jk"></a>百千分不及一，<a id="a-Jl"></a>亿分不及一，<a id="a-Jm"></a>百千亿分不及一，<a id="a-Jn"></a>百千亿那由他乃至不可数分不及一。<a id="a-Jo"></a>何以故？<a id="a-Jp"></a>弥勒，<a id="a-Jq"></a>一切众生顺生死流，<a id="a-Jr"></a>菩萨逆生死流，<a id="a-Js"></a>令其住于不动涅槃。<a id="a-Jt"></a>弥勒，<a id="a-Ju"></a>譬如有人，<a id="a-Jv"></a>勇猛大力转胜于前，<a id="a-Jw"></a>取四大海及诸河水，<a id="a-Jx"></a>悉还置于阿耨大池。<a id="a-Jy"></a>弥勒，<a id="a-Jz"></a>于意云何？<a id="a-K0"></a>是人所作为希有不？<a id="a-K1"></a>”</p>
  <p id="aK2">弥勒菩萨白佛言：<a id="a-K3"></a>“世尊，<a id="a-K4"></a>如是之事甚为希有！<a id="a-K5"></a>”</p>
  <p id="aK6">佛告弥勒：<a id="a-K7"></a>“菩萨精进，<a id="a-K8"></a>难作希有复过于此。<a id="a-K9"></a>菩萨以大悲心，<a id="a-KA"></a>化一切众生，<a id="a-KB"></a>令住阿耨多罗三藐三菩提，<a id="a-KC"></a>是事为难！<a id="a-KD"></a>若能信有佛、<a id="a-KE"></a>法及僧，<a id="a-KF"></a>此事为难！<a id="a-KG"></a>若有能信善恶业果，<a id="a-KH"></a>此事为难！<a id="a-KI"></a>贪瞋痴起能令灭者，<a id="a-KJ"></a>是事为难！<a id="a-KK"></a>能舍亲属发少欲心，<a id="a-KL"></a>而求出家行至七步，<a id="a-KM"></a>此事为难！<a id="a-KN"></a>身披袈裟于正法中，<a id="a-KO"></a>正信出家离于欲火，<a id="a-KP"></a>此事为难！<a id="a-KQ"></a>不犯禁戒，<a id="a-KR"></a>此事为难！<a id="a-KS"></a>能离愦闹修远离行，<a id="a-KT"></a>此事为难！<a id="a-KU"></a>信诸法空，<a id="a-KV"></a>此事为难！<a id="a-KW"></a>于深法中得柔顺忍，<a id="a-KX"></a>此事为难！<a id="a-KY"></a>证三解脱门，<a id="a-KZ"></a>此事为难！<a id="a-Ka"></a>证须陀洹果乃至阿罗汉果，<a id="a-Kb"></a>此事亦难！<a id="a-Kc"></a>何以故？<a id="a-Kd"></a>弥勒，<a id="a-Ke"></a>所谓难者，<a id="a-Kf"></a>于正法中以信出家得沙门果。</p>
  <p id="aKg">“弥勒，<a id="a-Kh"></a>当来末世后五百岁，<a id="a-Ki"></a>有诸众生发菩萨心，<a id="a-Kj"></a>于正法中出家学道，<a id="a-Kk"></a>空无所得，<a id="a-Kl"></a>舍菩萨业作凡愚行。<a id="a-Km"></a>弥勒，<a id="a-Kn"></a>何等是菩萨业？<a id="a-Ko"></a>弥勒，<a id="a-Kp"></a>菩萨业者有二十法，<a id="a-Kq"></a>若有菩萨不成就此二十法者，<a id="a-Kr"></a>则不能得坐于道场。<a id="a-Ks"></a>何等二十法？<a id="a-Kt"></a>一者、<a id="a-Ku"></a>离悭心，<a id="a-Kv"></a>二者、<a id="a-Kw"></a>修布施，<a id="a-Kx"></a>三者、<a id="a-Ky"></a>离热恼，<a id="a-Kz"></a>四者、<a id="a-L0"></a>修净戒，<a id="a-L1"></a>五者、<a id="a-L2"></a>离瞋恚，<a id="a-L3"></a>六者、<a id="a-L4"></a>修忍辱，<a id="a-L5"></a>七者、<a id="a-L6"></a>离懈怠，<a id="a-L7"></a>八者、<a id="a-L8"></a>大精进，<a id="a-L9"></a>九者、<a id="a-LA"></a>离乱心，<a id="a-LB"></a>十者、<a id="a-LC"></a>念慧修无依定，<a id="a-LD"></a>十一者、<a id="a-LE"></a>修甚深忍，<a id="a-LF"></a>十二者、<a id="a-LG"></a>具足般若波罗蜜，<a id="a-LH"></a>十三者、<a id="a-LI"></a>行无相行，<a id="a-LJ"></a>十四者、<a id="a-LK"></a>行空行，<a id="a-LL"></a>十五者、<a id="a-LM"></a>行无愿行，<a id="a-LN"></a>十六者、<a id="a-LO"></a>成无愿境界，<a id="a-LP"></a>十七者、<a id="a-LQ"></a>不舍一切众生，<a id="a-LR"></a>十八者、<a id="a-LS"></a>修行大悲，<a id="a-LT"></a>十九者、<a id="a-LU"></a>不念声闻、<a id="a-LV"></a>缘觉之乘，<a id="a-LW"></a>二十者、<a id="a-LX"></a>心乐成就如来智慧。<a id="a-LY"></a>是名菩萨摩诃萨二十种业，<a id="a-LZ"></a>菩萨成就此二十业能坐道场。</p>
  <p id="aLa">“弥勒，<a id="a-Lb"></a>菩萨摩诃萨有四种毕定誓。<a id="a-Lc"></a>何等为四？<a id="a-Ld"></a>一者、<a id="a-Le"></a>毕定成佛转于法轮；<a id="a-Lf"></a>二者、<a id="a-Lg"></a>生死众生令得解脱；<a id="a-Lh"></a>三者、<a id="a-Li"></a>令无量众生住阿耨多罗三藐三菩提；<a id="a-Lj"></a>四者、<a id="a-Lk"></a>舍自身乐，<a id="a-Ll"></a>令诸众生得无漏乐。<a id="a-Lm"></a>是名四种毕定之誓。<a id="a-Ln"></a>”</p>
  <p id="aLo">佛告弥勒：<a id="a-Lp"></a>“譬如二人，<a id="a-Lq"></a>善解医方，<a id="a-Lr"></a>善解咒术，<a id="a-Ls"></a>善别毒药，<a id="a-Lt"></a>善识甘露。<a id="a-Lu"></a>尔时，<a id="a-Lv"></a>一人于大众中即取毒药，<a id="a-Lw"></a>而自食之现希有相，<a id="a-Lx"></a>食已受苦，<a id="a-Ly"></a>身不安隐，<a id="a-Lz"></a>复求甘露咒术望除毒气，<a id="a-M0"></a>尔时彼人求不能得，<a id="a-M1"></a>毒气炽盛遂便命终。<a id="a-M2"></a>时第二人作如是言：<a id="a-M3"></a>‘我今不能食于毒药，<a id="a-M4"></a>不食毒药，<a id="a-M5"></a>不须甘露，<a id="a-M6"></a>不欲处众作希有想，<a id="a-M7"></a>令身苦恼。<a id="a-M8"></a>’弥勒，<a id="a-M9"></a>当来末世后五百岁，<a id="a-MA"></a>有诸在家、<a id="a-MB"></a>出家菩萨亦复如是，<a id="a-MC"></a>作如是言：<a id="a-MD"></a>‘如我说法能除诸罪。<a id="a-ME"></a>’如是语已转集恶业，<a id="a-MF"></a>复作是言‘我还忏悔’。<a id="a-MG"></a>我说彼人，<a id="a-MH"></a>于正法中名为死人。<a id="a-MI"></a>何故名死？<a id="a-MJ"></a>谓于正法堕落退没，<a id="a-MK"></a>是名为死。<a id="a-ML"></a>弥勒，<a id="a-MM"></a>复有菩萨其心清净，<a id="a-MN"></a>作如是言：<a id="a-MO"></a>‘我不作罪，<a id="a-MP"></a>不须忏悔。<a id="a-MQ"></a>我当忏悔过去、<a id="a-MR"></a>未来一切诸罪，<a id="a-MS"></a>现在不作。<a id="a-MT"></a>’亦如彼人不食毒药，<a id="a-MU"></a>不须甘露。<a id="a-MV"></a>弥勒，<a id="a-MW"></a>所言毒者，<a id="a-MX"></a>于正法中犯于戒律，<a id="a-MY"></a>是名为毒。<a id="a-MZ"></a>弥勒，<a id="a-Ma"></a>汝等莫作食毒之人。<a id="a-Mb"></a>”</p>
  <p id="aMc">佛告弥勒：<a id="a-Md"></a>“复有四法，<a id="a-Me"></a>能令菩萨离萨婆若，<a id="a-Mf"></a>离声闻果，<a id="a-Mg"></a>况萨婆若！<a id="a-Mh"></a>何等为四？<a id="a-Mi"></a>一者、<a id="a-Mj"></a>不知恩，<a id="a-Mk"></a>二者、<a id="a-Ml"></a>谄曲，<a id="a-Mm"></a>三者、<a id="a-Mn"></a>妄语，<a id="a-Mo"></a>四者、<a id="a-Mp"></a>犯戒。<a id="a-Mq"></a>弥勒，<a id="a-Mr"></a>此四种法，<a id="a-Ms"></a>能令菩萨离萨婆若，<a id="a-Mt"></a>亦离声闻，<a id="a-Mu"></a>况萨婆若！<a id="a-Mv"></a>弥勒，<a id="a-Mw"></a>复有四法，<a id="a-Mx"></a>菩萨应急走舍离过百由旬。<a id="a-My"></a>何等为四？<a id="a-Mz"></a>一者、<a id="a-N0"></a>利养；<a id="a-N1"></a>二者、<a id="a-N2"></a>恶友；<a id="a-N3"></a>三者、<a id="a-N4"></a>恶众；<a id="a-N5"></a>四者、<a id="a-N6"></a>同在一处，<a id="a-N7"></a>或作戏笑，<a id="a-N8"></a>或瞋或斗。<a id="a-N9"></a>当速舍离过百由旬。<a id="a-NA"></a>菩萨于余菩萨不应恶心。<a id="a-NB"></a>弥勒，<a id="a-NC"></a>若有菩萨，<a id="a-ND"></a>打骂割截三千大千世界一切众生。<a id="a-NE"></a>弥勒，<a id="a-NF"></a>于汝意云何？<a id="a-NG"></a>菩萨以是打骂割截一切众生，<a id="a-NH"></a>得罪多不？<a id="a-NI"></a>”</p>
  <p id="aNJ">弥勒菩萨白佛言：<a id="a-NK"></a>“世尊，<a id="a-NL"></a>打一众生得罪尚多，<a id="a-NM"></a>何况三千大千世界一切众生！<a id="a-NN"></a>何以故？<a id="a-NO"></a>世尊，<a id="a-NP"></a>一切菩萨于众生不应起于瞋恚之心。<a id="a-NQ"></a>”</p>
  <p id="aNR">尔时，<a id="a-NS"></a>世尊告弥勒言：<a id="a-NT"></a>“若有菩萨，<a id="a-NU"></a>打骂割截三千大千世界一切众生，<a id="a-NV"></a>得罪尚少。<a id="a-NW"></a>若有菩萨，<a id="a-NX"></a>于余菩萨起瞋恚心，<a id="a-NY"></a>退于菩提复尔所劫。<a id="a-NZ"></a>弥勒，<a id="a-Na"></a>譬如木柱，<a id="a-Nb"></a>若以草土不能斩截，<a id="a-Nc"></a>必以利斧乃能斩之；<a id="a-Nd"></a>菩萨善根亦复如是，<a id="a-Ne"></a>余不能尽，<a id="a-Nf"></a>若于菩萨起瞋恚心，<a id="a-Ng"></a>能灭诸善。<a id="a-Nh"></a>弥勒，<a id="a-Ni"></a>是故菩萨应学恭敬，<a id="a-Nj"></a>于初发心诸菩萨等，<a id="a-Nk"></a>心生尊重如世尊想。<a id="a-Nl"></a>”</p>
  <p id="aNm">尔时，<a id="a-Nn"></a>弥勒菩萨摩诃萨白佛言：<a id="a-No"></a>“世尊，<a id="a-Np"></a>我当修行尊重恭敬一切众生，<a id="a-Nq"></a>何况菩萨！<a id="a-Nr"></a>何以故？<a id="a-Ns"></a>世尊，<a id="a-Nt"></a>应舍瞋恚，<a id="a-Nu"></a>行于忍辱；<a id="a-Nv"></a>离于谄曲，<a id="a-Nw"></a>行清净心；<a id="a-Nx"></a>远离有为，<a id="a-Ny"></a>行于无我无取之行；<a id="a-Nz"></a>不贵财宝，<a id="a-O0"></a>当重法行；<a id="a-O1"></a>不求衣食，<a id="a-O2"></a>当求法财；<a id="a-O3"></a>舍离嫉妒，<a id="a-O4"></a>见人巨富心助欢喜；<a id="a-O5"></a>非唯求名以为沙门，<a id="a-O6"></a>当学沙门一切功德；<a id="a-O7"></a>我非口说，<a id="a-O8"></a>当修实行；<a id="a-O9"></a>舍于利养，<a id="a-OA"></a>少欲知足，<a id="a-OB"></a>求佛功德；<a id="a-OC"></a>不为财利入于聚落，<a id="a-OD"></a>念萨婆若入于聚落；<a id="a-OE"></a>不为衣食入于村邑行谄曲行，<a id="a-OF"></a>当行正行赞四圣种；<a id="a-OG"></a>不学凡夫下劣之心，<a id="a-OH"></a>当学佛行不观他过，<a id="a-OI"></a>但自调伏，<a id="a-OJ"></a>修奢摩他、<a id="a-OK"></a>毗婆舍那；<a id="a-OL"></a>离三业恶，<a id="a-OM"></a>常修三业清净之行；<a id="a-ON"></a>离于破戒，<a id="a-OO"></a>当学波罗提木叉；<a id="a-OP"></a>不依佛法僧而自活命，<a id="a-OQ"></a>赞叹如来真实功德；<a id="a-OR"></a>不为求施，<a id="a-OS"></a>为求法故，<a id="a-OT"></a>常赞正法修如法行；<a id="a-OU"></a>赞叹圣僧依不退僧，<a id="a-OV"></a>不依世间有为之僧；<a id="a-OW"></a>不求一切世间资身之具，<a id="a-OX"></a>唯求正法不求世事；<a id="a-OY"></a>求出世法离于谄曲，<a id="a-OZ"></a>行真实行不乐一处；<a id="a-Oa"></a>当如野鹿无所依止，<a id="a-Ob"></a>离世间乐求佛功德；<a id="a-Oc"></a>当离睡眠，<a id="a-Od"></a>初夜、<a id="a-Oe"></a>后夜读诵经典；<a id="a-Of"></a>舍于愦闹，<a id="a-Og"></a>当行远离；<a id="a-Oh"></a>于诸功德不生厌想，<a id="a-Oi"></a>求诸功德心不暂息；<a id="a-Oj"></a>当离狗法，<a id="a-Ok"></a>当行师子所吼之法；<a id="a-Ol"></a>为究竟友，<a id="a-Om"></a>不应暂友；<a id="a-On"></a>舍无反复，<a id="a-Oo"></a>当行报恩；<a id="a-Op"></a>不以财利而作亲友，<a id="a-Oq"></a>当以净心而作亲友；<a id="a-Or"></a>舍虚诳心，<a id="a-Os"></a>行真实行；<a id="a-Ot"></a>舍下劣法，<a id="a-Ou"></a>当求成就无上佛身；<a id="a-Ov"></a>于如来所，<a id="a-Ow"></a>当行恭敬，<a id="a-Ox"></a>不起憍慢；<a id="a-Oy"></a>舍于两舌心口相违，<a id="a-Oz"></a>当行诚实无二之言；<a id="a-P0"></a>不作菩萨而行谄曲，<a id="a-P1"></a>当以净心行奢摩他、<a id="a-P2"></a>毗婆舍那；<a id="a-P3"></a>舍于我慢，<a id="a-P4"></a>当行恭敬；<a id="a-P5"></a>离不净食，<a id="a-P6"></a>当净持戒；<a id="a-P7"></a>食人之施，<a id="a-P8"></a>当舍邪念念诸佛法；<a id="a-P9"></a>离于人见，<a id="a-PA"></a>行于空行；<a id="a-PB"></a>离于妄觉，<a id="a-PC"></a>行无相行；<a id="a-PD"></a>离身谄曲，<a id="a-PE"></a>当行三业清净之行；<a id="a-PF"></a>不求财利而演说法，<a id="a-PG"></a>以大悲心而说正法；<a id="a-PH"></a>不以财物而作亲友，<a id="a-PI"></a>以法亲友；<a id="a-PJ"></a>不为自利，<a id="a-PK"></a>为利他人令不损害；<a id="a-PL"></a>行阿兰若离于谄曲，<a id="a-PM"></a>不作谄曲而行乞食，<a id="a-PN"></a>不行谄曲著粪扫衣。<a id="a-PO"></a>所以者何？<a id="a-PP"></a>具十二头陀者，<a id="a-PQ"></a>不求一切世间利养。<a id="a-PR"></a>”</p>
  <p id="aPS">尔时，<a id="a-PT"></a>世尊赞弥勒菩萨摩诃萨言：<a id="a-PU"></a>“善哉！<a id="a-PV"></a>善哉！<a id="a-PW"></a>弥勒，<a id="a-PX"></a>汝求佛功德心无厌足，<a id="a-PY"></a>作师子吼，<a id="a-PZ"></a>已于过去佛所，<a id="a-Pa"></a>种诸善根，<a id="a-Pb"></a>能说此法，<a id="a-Pc"></a>说此功德。<a id="a-Pd"></a>”</p>
  <p id="aPe">尔时。<a id="a-Pf"></a>弥勒菩萨摩诃萨，<a id="a-Pg"></a>说此法时，<a id="a-Ph"></a>众中五百比丘从座起去。</p>
  <p id="aPi">尔时，<a id="a-Pj"></a>摩诃迦葉问诸比丘：<a id="a-Pk"></a>“今听说法，<a id="a-Pl"></a>汝等比丘欲诣何所？<a id="a-Pm"></a>”</p>
  <p id="aPn">诸比丘言：<a id="a-Po"></a>“大德迦葉，<a id="a-Pp"></a>如弥勒菩萨摩诃萨所说之法，<a id="a-Pq"></a>甚深难得。<a id="a-Pr"></a>我等作如是念：<a id="a-Ps"></a>‘我等不能修得此法，<a id="a-Pt"></a>欲还归俗。<a id="a-Pu"></a>’何以故？<a id="a-Pv"></a>信施之食难可消故。<a id="a-Pw"></a>”</p>
  <p id="aPx">尔时，<a id="a-Py"></a>文殊师利菩萨，<a id="a-Pz"></a>赞诸比丘：<a id="a-Q0"></a>“善哉！<a id="a-Q1"></a>善哉！<a id="a-Q2"></a>善男子，<a id="a-Q3"></a>是汝所应。<a id="a-Q4"></a>若不能消信施之食，<a id="a-Q5"></a>宁可一日百数归俗，<a id="a-Q6"></a>不应破戒受人信施。<a id="a-Q7"></a>”</p>
  <p id="aQ8">尔时，<a id="a-Q9"></a>文殊师利白佛言：<a id="a-QA"></a>“世尊，<a id="a-QB"></a>何等之人应受信施？<a id="a-QC"></a>”</p>
  <p id="aQD">尔时，<a id="a-QE"></a>世尊告文殊师利菩萨：<a id="a-QF"></a>“善男子，<a id="a-QG"></a>若有修禅解脱者，<a id="a-QH"></a>我听彼人受信施食。<a id="a-QI"></a>”</p>
  <p id="aQJ">尔时，<a id="a-QK"></a>文殊师利告五百比丘：<a id="a-QL"></a>“汝等今者应速修行，<a id="a-QM"></a>佛世难值，<a id="a-QN"></a>当住佛法。<a id="a-QO"></a>”</p>
  <p id="aQP">尔时，<a id="a-QQ"></a>五百比丘问文殊师利言：<a id="a-QR"></a>“文殊师利，<a id="a-QS"></a>我等云何修行？<a id="a-QT"></a>”</p>
  <p id="aQU">文殊师利告诸比丘言：<a id="a-QV"></a>“汝等应如是观：<a id="a-QW"></a>无一法合，<a id="a-QX"></a>无一法散；<a id="a-QY"></a>无一法生，<a id="a-QZ"></a>无一法灭；<a id="a-Qa"></a>不受一法，<a id="a-Qb"></a>不舍一法；<a id="a-Qc"></a>不增一法，<a id="a-Qd"></a>不减一法。<a id="a-Qe"></a>若如是行，<a id="a-Qf"></a>于法无得，<a id="a-Qg"></a>无得则无去，<a id="a-Qh"></a>无去故无来，<a id="a-Qi"></a>无来则无去。<a id="a-Qj"></a>比丘，<a id="a-Qk"></a>是名无来无去，<a id="a-Ql"></a>无住无不住。<a id="a-Qm"></a>”</p>
  <p id="aQn">尔时，<a id="a-Qo"></a>文殊师利说是法时，<a id="a-Qp"></a>五百比丘于诸漏中，<a id="a-Qq"></a>心得解脱。</p>
 </body>
</html>