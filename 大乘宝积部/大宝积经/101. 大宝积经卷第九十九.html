<!doctype html>
<html id="z3IBTHfDH" data-ver="1433">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十九</h1>
  <h2 id="a2">元魏北天竺三藏佛陀扇多译</h2>
  <h2 id="a3">无畏德菩萨会第三十二</h2>
  <p id="a4">如是我闻：<a id="a-5"></a>一时，<a id="a-6"></a>婆伽婆住王舍大城耆阇崛山中，<a id="a-7"></a>与五百比丘众俱，<a id="a-8"></a>菩萨摩诃萨无量无边。<a id="a-9"></a>复有八千菩萨摩诃萨而为上首，<a id="a-A"></a>皆得三昧及陀罗尼，<a id="a-B"></a>善入空、<a id="a-C"></a>无相、<a id="a-D"></a>无愿三解脱门，<a id="a-E"></a>善巧诸通得无生法忍，<a id="a-F"></a>所谓：<a id="a-G"></a>弥楼菩萨、<a id="a-H"></a>大弥楼菩萨、<a id="a-I"></a>常入定菩萨、<a id="a-J"></a>常精进菩萨、<a id="a-K"></a>宝手菩萨、<a id="a-L"></a>常喜根菩萨、<a id="a-M"></a>跋陀波罗菩萨、<a id="a-N"></a>宝相菩萨、<a id="a-O"></a>罗睺菩萨、<a id="a-P"></a>释天菩萨、<a id="a-Q"></a>水天菩萨、<a id="a-R"></a>上意菩萨、<a id="a-S"></a>胜意菩萨、<a id="a-T"></a>增上意菩萨摩诃萨，<a id="a-U"></a>八千人等而为上首。<a id="a-V"></a>尔时，<a id="a-W"></a>婆伽婆依王舍城住，<a id="a-X"></a>若王、<a id="a-Y"></a>王子，<a id="a-Z"></a>诸婆罗门、<a id="a-a"></a>长者、<a id="a-b"></a>居士，<a id="a-c"></a>尊重赞叹而供养佛。<a id="a-d"></a>尔时，<a id="a-e"></a>世尊具有无量百千万众，<a id="a-f"></a>恭敬围绕而为说法。</p>
  <p id="ag">尔时，<a id="a-h"></a>尊者舍利弗、<a id="a-i"></a>尊者大目揵连、<a id="a-j"></a>尊者大迦葉、<a id="a-k"></a>尊者须菩提、<a id="a-l"></a>尊者富楼那弥多罗尼子、<a id="a-m"></a>尊者离波多、<a id="a-n"></a>尊者阿湿卑、<a id="a-o"></a>尊者优波离、<a id="a-p"></a>尊者罗睺罗、<a id="a-q"></a>尊者阿难，<a id="a-r"></a>如是等无量声闻，<a id="a-s"></a>于其晨朝整衣持钵，<a id="a-t"></a>入王舍城从家至家，<a id="a-u"></a>如法乞食更无余缘。<a id="a-v"></a>时诸声闻如是乞食，<a id="a-w"></a>渐渐遂到阿阇世王所住宫殿，<a id="a-x"></a>至王所已，<a id="a-y"></a>却立一面默然而住，<a id="a-z"></a>不言乞食及不乞食。</p>
  <p id="a10">尔时，<a id="a-11"></a>阿阇世王有女，<a id="a-12"></a>名无畏德，<a id="a-13"></a>端正无比，<a id="a-14"></a>无匹无双，<a id="a-15"></a>无并无类，<a id="a-16"></a>成就最胜殊妙功德，<a id="a-17"></a>年始十二，<a id="a-18"></a>在其父王堂阁之上，<a id="a-19"></a>著金宝屐彼处而坐。<a id="a-1A"></a>时，<a id="a-1B"></a>无畏德见诸声闻，<a id="a-1C"></a>不起不迎，<a id="a-1D"></a>默然而住，<a id="a-1E"></a>不共问答，<a id="a-1F"></a>不迎不礼，<a id="a-1G"></a>不让床座。<a id="a-1H"></a>阿阇世王见无畏德默然而住，<a id="a-1I"></a>即告之言：<a id="a-1J"></a>“汝岂不知，<a id="a-1K"></a>此等皆是释迦如来上足弟子成就大法也，<a id="a-1L"></a>世间福田耶？<a id="a-1M"></a>以为愍念诸众生故而作乞食。<a id="a-1N"></a>汝今既见，<a id="a-1O"></a>何故不起不迎不礼，<a id="a-1P"></a>不共相问，<a id="a-1Q"></a>复不让坐？<a id="a-1R"></a>汝今者睹见何事故，<a id="a-1S"></a>而不起迎？<a id="a-1T"></a>”</p>
  <p id="a1U">尔时，<a id="a-1V"></a>无畏德白父王言：<a id="a-1W"></a>“不审大王，<a id="a-1X"></a>颇见颇闻，<a id="a-1Y"></a>转轮圣王见诸小王，<a id="a-1Z"></a>而起迎不？<a id="a-1a"></a>”</p>
  <p id="a1b">王言：<a id="a-1c"></a>“不也。<a id="a-1d"></a>”</p>
  <p id="a1e">复言：<a id="a-1f"></a>“大王，<a id="a-1g"></a>颇见颇闻，<a id="a-1h"></a>师子兽王见野干时，<a id="a-1i"></a>为起迎不？<a id="a-1j"></a>”</p>
  <p id="a1k">王言：<a id="a-1l"></a>“不也。<a id="a-1m"></a>”</p>
  <p id="a1n">复言：<a id="a-1o"></a>“大王，<a id="a-1p"></a>颇见颇闻，<a id="a-1q"></a>帝释天王，<a id="a-1r"></a>迎余天不？<a id="a-1s"></a>大梵天王，<a id="a-1t"></a>有曾礼敬余天众不？<a id="a-1u"></a>”</p>
  <p id="a1v">王言：<a id="a-1w"></a>“不也。<a id="a-1x"></a>”</p>
  <p id="a1y">复言：<a id="a-1z"></a>“大王，<a id="a-20"></a>颇见颇闻，<a id="a-21"></a>大海之神，<a id="a-22"></a>礼敬江河池等神不？<a id="a-23"></a>”</p>
  <p id="a24">王言：<a id="a-25"></a>“不也。<a id="a-26"></a>”</p>
  <p id="a27">复言：<a id="a-28"></a>“大王，<a id="a-29"></a>颇见颇闻，<a id="a-2A"></a>须弥山王，<a id="a-2B"></a>礼敬诸余小山王不？<a id="a-2C"></a>”</p>
  <p id="a2D">王言：<a id="a-2E"></a>“不也。<a id="a-2F"></a>”</p>
  <p id="a2G">复言：<a id="a-2H"></a>“大王，<a id="a-2I"></a>颇见颇闻，<a id="a-2J"></a>日月光神，<a id="a-2K"></a>有曾礼敬萤火虫不？<a id="a-2L"></a>”</p>
  <p id="a2M">王言：<a id="a-2N"></a>“不也。<a id="a-2O"></a>”</p>
  <p id="a2P">女言：<a id="a-2Q"></a>“大王，<a id="a-2R"></a>如是菩萨，<a id="a-2S"></a>发心趣向阿耨多罗三藐三菩提转轮圣王，<a id="a-2T"></a>以大慈悲初发心已，<a id="a-2U"></a>云何礼敬离大慈悲小乘声闻？<a id="a-2V"></a>大王，<a id="a-2W"></a>颇见已求无上正真正觉之道师子兽王，<a id="a-2X"></a>而礼小乘野干人耶？<a id="a-2Y"></a>大王，<a id="a-2Z"></a>颇有已求大梵道处而发进者，<a id="a-2a"></a>而当亲近微少善根声闻人耶？<a id="a-2b"></a>大王，<a id="a-2c"></a>颇有欲到大智之海，<a id="a-2d"></a>欲求善知大法之聚，<a id="a-2e"></a>而求牛迹声闻人耶？<a id="a-2f"></a>以彼从他闻音声故。<a id="a-2g"></a>大王，<a id="a-2h"></a>颇有欲至佛须弥山，<a id="a-2i"></a>为求如来无边色身，<a id="a-2j"></a>而欲更求小芥子中空三昧力诸声闻人而礼敬耶？<a id="a-2k"></a>大王，<a id="a-2l"></a>颇有得闻诸佛如来，<a id="a-2m"></a>功德智慧如日月光，<a id="a-2n"></a>如是闻已方乃礼敬诸声闻人萤火虫耶？<a id="a-2o"></a>以诸声闻唯能自润自照，<a id="a-2p"></a>从他闻声而得解故。</p>
  <p id="a2q">“大王，<a id="a-2r"></a>佛入涅槃，<a id="a-2s"></a>尚不礼敬诸声闻人，<a id="a-2t"></a>何况今者世尊在世？<a id="a-2u"></a>何以故？<a id="a-2v"></a>大王，<a id="a-2w"></a>若有亲近声闻人者，<a id="a-2x"></a>是人即发声闻之心；<a id="a-2y"></a>若人亲近缘觉人者，<a id="a-2z"></a>是人即发缘觉之心；<a id="a-30"></a>若有亲近正真正觉，<a id="a-31"></a>即发阿耨多罗三藐三菩提心！<a id="a-32"></a>”</p>
  <p id="a33">无畏德女如是说已，<a id="a-34"></a>以偈报父阿阇世言：</p>
  <p id="a35">“譬如人至海，<a id="a-36"></a>　而取一文钱，</p>
  <p id="a37">我见诸声闻，<a id="a-38"></a>　所行亦如是。</p>
  <p id="a39">至大法海已，<a id="a-3A"></a>　舍大乘宝聚，</p>
  <p id="a3B">而起狭劣心，<a id="a-3C"></a>　修行小乘道。</p>
  <p id="a3D">如人亲近王，<a id="a-3E"></a>　出入无障碍，</p>
  <p id="a3F">从王乞一钱，<a id="a-3G"></a>　彼人徒亲王。</p>
  <p id="a3H">敬心近轮王，<a id="a-3I"></a>　从乞百千财，</p>
  <p id="a3J">润无量贫穷，<a id="a-3K"></a>　是名善亲王。</p>
  <p id="a3L">如人求一钱，<a id="a-3M"></a>　声闻亦如是，</p>
  <p id="a3N">不求真解脱，<a id="a-3O"></a>　而取小涅槃。</p>
  <p id="a3P">若起狭劣心，<a id="a-3Q"></a>　自度不度他，</p>
  <p id="a3R">犹如小医师，<a id="a-3S"></a>　唯自治己身。</p>
  <p id="a3T">譬如大医王，<a id="a-3U"></a>　疗治众多人，</p>
  <p id="a3V">善起慈悲心，<a id="a-3W"></a>　得恭敬名称。</p>
  <p id="a3X">彼医得世利，<a id="a-3Y"></a>　以达医方故，</p>
  <p id="a3Z">自度不度他，<a id="a-3a"></a>　智者不恭敬。</p>
  <p id="a3b">如善巧医王，<a id="a-3c"></a>　通达众方已，</p>
  <p id="a3d">救无量千亿，<a id="a-3e"></a>　病苦诸众生。</p>
  <p id="a3f">彼医得世间，<a id="a-3g"></a>　恭敬及名称，</p>
  <p id="a3h">发菩提心者，<a id="a-3i"></a>　普治烦恼病。</p>
  <p id="a3j">大王蓖麻林，<a id="a-3k"></a>　华香影不妙，</p>
  <p id="a3l">声闻如蓖麻，<a id="a-3m"></a>　不救世发心。</p>
  <p id="a3n">如至树王所，<a id="a-3o"></a>　多众得利益，</p>
  <p id="a3p">诸菩萨亦尔，<a id="a-3q"></a>　能益一切众。</p>
  <p id="a3r">不以秋阳炎，<a id="a-3s"></a>　能竭诸小水，</p>
  <p id="a3t">至于大海已，<a id="a-3u"></a>　能润无量众。</p>
  <p id="a3v">声闻道狭劣，<a id="a-3w"></a>　犹如牛蹄迹，</p>
  <p id="a3x">不能灭众生，<a id="a-3y"></a>　所有诸烦恼。</p>
  <p id="a3z">非上诸小山，<a id="a-40"></a>　而现金色身，</p>
  <p id="a41">唯升须弥山，<a id="a-42"></a>　悉见金色身。</p>
  <p id="a43">大王诸菩萨，<a id="a-44"></a>　亦如须弥山，</p>
  <p id="a45">以彼住世故，<a id="a-46"></a>　世间得解脱，</p>
  <p id="a47">皆是一色身，<a id="a-48"></a>　一切智具足。</p>
  <p id="a49">声闻智不尔，<a id="a-4A"></a>　其犹如朝露，</p>
  <p id="a4B">不能润于世，<a id="a-4C"></a>　以不证法故。</p>
  <p id="a4D">如地多增长，<a id="a-4E"></a>　润益无量众，</p>
  <p id="a4F">声闻如华露，<a id="a-4G"></a>　菩萨如大雨，</p>
  <p id="a4H">亲近得大法，<a id="a-4I"></a>　如海之润势。</p>
  <p id="a4J">犹如踯躅华，<a id="a-4K"></a>　无彼微妙香，</p>
  <p id="a4L">男女所不乐，<a id="a-4M"></a>　唯喜薝葡华。</p>
  <p id="a4N">如求青莲华，<a id="a-4O"></a>　华香甚奇妙，</p>
  <p id="a4P">踯躅如声闻，<a id="a-4Q"></a>　彼智不润众。</p>
  <p id="a4R">犹如薝葡华，<a id="a-4S"></a>　诸菩萨亦尔，</p>
  <p id="a4T">愍念众生故，<a id="a-4U"></a>　能化众生众。</p>
  <p id="a4V">大王颇曾知，<a id="a-4W"></a>　何者大奇特？</p>
  <p id="a4X">一人在旷野，<a id="a-4Y"></a>　如利多人是。</p>
  <p id="a4Z">若欲善安隐，<a id="a-4a"></a>　度无量众生，</p>
  <p id="a4b">应发菩提心，<a id="a-4c"></a>　勿取二乘道。</p>
  <p id="a4d">世间旷野中，<a id="a-4e"></a>　能济失道众，</p>
  <p id="a4f">如彼善导师，<a id="a-4g"></a>　诸菩萨亦尔。</p>
  <p id="a4h">大王颇曾见，<a id="a-4i"></a>　小筏度大海？</p>
  <p id="a4j">唯乘彼大舶，<a id="a-4k"></a>　能度无量众。</p>
  <p id="a4l">大王声闻筏，<a id="a-4m"></a>　菩萨如大舶，</p>
  <p id="a4n">修道法薰已，<a id="a-4o"></a>　令渡饥渴海。</p>
  <p id="a4p">大王颇曾见，<a id="a-4q"></a>　乘驴堪入阵？</p>
  <p id="a4r">唯见乘象马，<a id="a-4s"></a>　斗战便得胜。</p>
  <p id="a4t">声闻如驴乘，<a id="a-4u"></a>　菩萨如龙象，</p>
  <p id="a4v">降魔坐道树，<a id="a-4w"></a>　度无量众生。</p>
  <p id="a4x">犹如夜虚空，<a id="a-4y"></a>　见诸星不现，</p>
  <p id="a4z">满月显现故，<a id="a-50"></a>　能照阎浮提。</p>
  <p id="a51">声闻如星宿，<a id="a-52"></a>　菩萨如满月，</p>
  <p id="a53">愍念众生故，<a id="a-54"></a>　示现涅槃道。</p>
  <p id="a55">不以萤火光，<a id="a-56"></a>　能令有所作，</p>
  <p id="a57">日光照阎浮，<a id="a-58"></a>　令作种种事。</p>
  <p id="a59">声闻如萤火，<a id="a-5A"></a>　不能多利益，</p>
  <p id="a5B">佛具解脱光，<a id="a-5C"></a>　愍念一切众。</p>
  <p id="a5D">不以野干声，<a id="a-5E"></a>　能令兽王恐，</p>
  <p id="a5F">唯有狮子王，<a id="a-5G"></a>　一吼飞鸟落。</p>
  <p id="a5H">大王诸声闻，<a id="a-5I"></a>　不发菩提心，</p>
  <p id="a5J">不为益众生，<a id="a-5K"></a>　除一切烦恼。</p>
  <p id="a5L">大王见此故，<a id="a-5M"></a>　不发声闻心，</p>
  <p id="a5N">既发大心已，<a id="a-5O"></a>　云何得发小？</p>
  <p id="a5P">大王善得身，<a id="a-5Q"></a>　能发无上心，</p>
  <p id="a5R">救拔一切众，<a id="a-5S"></a>　弃舍小乘道。</p>
  <p id="a5T">善得世间身，<a id="a-5U"></a>　复得世间利，</p>
  <p id="a5V">善来在世间，<a id="a-5W"></a>　而发无上心。</p>
  <p id="a5X">希求无上道，<a id="a-5Y"></a>　救拔诸众生，</p>
  <p id="a5Z">若能自他利，<a id="a-5a"></a>　彼人善可叹。</p>
  <p id="a5b">亦得世名称，<a id="a-5c"></a>　及得究竟道，</p>
  <p id="a5d">以是故我今，<a id="a-5e"></a>　不礼敬声闻。<a id="a-5f"></a>”</p>
  <p id="a5g">尔时，<a id="a-5h"></a>阿阇世王语无畏德女言：<a id="a-5i"></a>“汝大我慢，<a id="a-5j"></a>云何而见诸大声闻而不奉迎？<a id="a-5k"></a>”</p>
  <p id="a5l">女言：<a id="a-5m"></a>“大王，<a id="a-5n"></a>勿作此语！<a id="a-5o"></a>大王亦慢，<a id="a-5p"></a>云何不迎王舍城内诸贫穷者？<a id="a-5q"></a>”</p>
  <p id="a5r">王语女言：<a id="a-5s"></a>“彼非我类，<a id="a-5t"></a>我云何迎？<a id="a-5u"></a>”</p>
  <p id="a5v">女言：<a id="a-5w"></a>“大王，<a id="a-5x"></a>初心菩萨亦复如是，<a id="a-5y"></a>一切声闻、<a id="a-5z"></a>缘觉非类。<a id="a-60"></a>”</p>
  <p id="a61">王语女言：<a id="a-62"></a>“汝岂不见诸菩萨等，<a id="a-63"></a>皆悉礼敬一切众生？<a id="a-64"></a>”</p>
  <p id="a65">女言：<a id="a-66"></a>“大王，<a id="a-67"></a>菩萨为度憍慢嗔恼诸众生等，<a id="a-68"></a>令彼得起回向之心，<a id="a-69"></a>是故礼敬一切众生；<a id="a-6A"></a>为长众生诸善根本，<a id="a-6B"></a>是故菩萨礼敬众生。<a id="a-6C"></a>而诸声闻无嗔恨心，<a id="a-6D"></a>又复不能增长善根。<a id="a-6E"></a>大王，<a id="a-6F"></a>假使百千诸佛如来为说妙法，<a id="a-6G"></a>而彼所得戒定三昧，<a id="a-6H"></a>无有增益。<a id="a-6I"></a>大王，<a id="a-6J"></a>声闻如琉璃，<a id="a-6K"></a>菩萨如宝器。<a id="a-6L"></a>大王，<a id="a-6M"></a>譬如瓶满，<a id="a-6N"></a>天降雨时而不受一滴。<a id="a-6O"></a>如是，<a id="a-6P"></a>大王，<a id="a-6Q"></a>诸声闻等，<a id="a-6R"></a>假使百千诸佛如来，<a id="a-6S"></a>为说妙法而无受润，<a id="a-6T"></a>不能增益戒定慧等，<a id="a-6U"></a>亦不能令众生发心至一切智。<a id="a-6V"></a>大王，<a id="a-6W"></a>譬如大海，<a id="a-6X"></a>能受诸河及云雨等。<a id="a-6Y"></a>何以故？<a id="a-6Z"></a>以大海是无量器故。<a id="a-6a"></a>大王，<a id="a-6b"></a>诸大菩萨摩诃萨等演说法时，<a id="a-6c"></a>随所闻者得大福利，<a id="a-6d"></a>增长一切诸善根本。<a id="a-6e"></a>何以故？<a id="a-6f"></a>以诸菩萨皆是无边言说器故。<a id="a-6g"></a>”</p>
  <p id="a6h">尔时，<a id="a-6i"></a>阿阇世王闻女语已，<a id="a-6j"></a>默然而住。</p>
  <p id="a6k">尔时，<a id="a-6l"></a>尊者舍利弗作如是念：<a id="a-6m"></a>“此无畏德女，<a id="a-6n"></a>得大辩才而能如是无尽言说。<a id="a-6o"></a>我于今者前至其所，<a id="a-6p"></a>少少问之。<a id="a-6q"></a>我且问之，<a id="a-6r"></a>汝得忍不？<a id="a-6s"></a>”作是念已，<a id="a-6t"></a>前问女言：<a id="a-6u"></a>“汝今为住声闻乘耶？<a id="a-6v"></a>”</p>
  <p id="a6w">答言：<a id="a-6x"></a>“不也。<a id="a-6y"></a>”</p>
  <p id="a6z">“汝今为住缘觉乘耶？<a id="a-70"></a>”</p>
  <p id="a71">答言：<a id="a-72"></a>“不也”</p>
  <p id="a73">“汝今为住大乘心耶？<a id="a-74"></a>”</p>
  <p id="a75">答言：<a id="a-76"></a>“不也。<a id="a-77"></a>”</p>
  <p id="a78">舍利弗言：<a id="a-79"></a>“若如是者，<a id="a-7A"></a>为住何乘，<a id="a-7B"></a>而能如是师子吼耶？<a id="a-7C"></a>”</p>
  <p id="a7D">女答尊者舍利弗言：<a id="a-7E"></a>“若使我今有所住者，<a id="a-7F"></a>则不能作师子吼也；<a id="a-7G"></a>我无所住，<a id="a-7H"></a>是故我能作师子吼！<a id="a-7I"></a>而舍利弗作如是言，<a id="a-7J"></a>为住何乘？<a id="a-7K"></a>如舍利弗所证得法，<a id="a-7L"></a>彼法岂有乘分别耶？<a id="a-7M"></a>此是声闻、<a id="a-7N"></a>缘觉之乘，<a id="a-7O"></a>至大乘耶？<a id="a-7P"></a>”</p>
  <p id="a7Q">舍利弗言：<a id="a-7R"></a>“汝听我说，<a id="a-7S"></a>我所证法，<a id="a-7T"></a>无乘非乘差别之相，<a id="a-7U"></a>以一相故，<a id="a-7V"></a>所谓无相。<a id="a-7W"></a>”</p>
  <p id="a7X">无畏女言：<a id="a-7Y"></a>“尊者舍利弗，<a id="a-7Z"></a>若法无相，<a id="a-7a"></a>云何可求？<a id="a-7b"></a>”</p>
  <p id="a7c">舍利弗言：<a id="a-7d"></a>“无畏德女，<a id="a-7e"></a>诸佛之法与凡夫法，<a id="a-7f"></a>有何胜负差别之相？<a id="a-7g"></a>”</p>
  <p id="a7h">女语尊者舍利弗言：<a id="a-7i"></a>“空与寂静，<a id="a-7j"></a>有何差别？<a id="a-7k"></a>”</p>
  <p id="a7l">舍利弗言：<a id="a-7m"></a>“无差别也。<a id="a-7n"></a>”</p>
  <p id="a7o">无畏德言：<a id="a-7p"></a>“舍利弗，<a id="a-7q"></a>如空、<a id="a-7r"></a>寂静无有差别胜负之相，<a id="a-7s"></a>诸佛之法与凡夫法，<a id="a-7t"></a>无有胜负差别之相。<a id="a-7u"></a>又舍利弗，<a id="a-7v"></a>亦如虚空能受诸色而无差别，<a id="a-7w"></a>诸佛之法与凡夫法，<a id="a-7x"></a>无有差别，<a id="a-7y"></a>亦无异相。<a id="a-7z"></a>”</p>
  <p id="a80">尔时，<a id="a-81"></a>尊者大目揵连，<a id="a-82"></a>语无畏德女言：<a id="a-83"></a>“汝见佛法与声闻法有何差别，<a id="a-84"></a>而见如是诸大声闻，<a id="a-85"></a>不起奉迎，<a id="a-86"></a>不与酬对，<a id="a-87"></a>不让床座？<a id="a-88"></a>”</p>
  <p id="a89">无畏德女答目连言：<a id="a-8A"></a>“假使星宿遍满三千，<a id="a-8B"></a>不能照了；<a id="a-8C"></a>声闻亦尔，<a id="a-8D"></a>以入定智而能照知，<a id="a-8E"></a>若不入定则不觉知。<a id="a-8F"></a>”</p>
  <p id="a8G">大目连言：<a id="a-8H"></a>“若不入定，<a id="a-8I"></a>则不能知众生之心。<a id="a-8J"></a>”</p>
  <p id="a8K">女言：<a id="a-8L"></a>“目连，<a id="a-8M"></a>佛不入定，<a id="a-8N"></a>而于恒河沙等世界，<a id="a-8O"></a>如应说法度诸众生，<a id="a-8P"></a>善知心故，<a id="a-8Q"></a>何况微少星宿光明诸声闻耶！<a id="a-8R"></a>此是诸佛如来胜事。<a id="a-8S"></a>又大目连，<a id="a-8T"></a>一切声闻颇有能知几世界成、<a id="a-8U"></a>几世界坏？<a id="a-8V"></a>”</p>
  <p id="a8W">大目连言：<a id="a-8X"></a>“不能知也。<a id="a-8Y"></a>”</p>
  <p id="a8Z">女言：<a id="a-8a"></a>“目连，<a id="a-8b"></a>声闻颇知几数诸佛已入涅槃，<a id="a-8c"></a>几数诸佛未来当入，<a id="a-8d"></a>几数诸佛现在今入？<a id="a-8e"></a>”</p>
  <p id="a8f">目连答言：<a id="a-8g"></a>“不能知也。<a id="a-8h"></a>”</p>
  <p id="a8i">女言：<a id="a-8j"></a>“目连，<a id="a-8k"></a>声闻颇知几数众生多贪欲者，<a id="a-8l"></a>几数众生多嗔恚者，<a id="a-8m"></a>几数众生多愚痴者，<a id="a-8n"></a>几数众生等分行者？<a id="a-8o"></a>”</p>
  <p id="a8p">目连答言：<a id="a-8q"></a>“不能知也。<a id="a-8r"></a>”</p>
  <p id="a8s">女言：<a id="a-8t"></a>“目连，<a id="a-8u"></a>声闻颇知几数众生受声闻乘，<a id="a-8v"></a>几数众生受缘觉乘，<a id="a-8w"></a>几数众生受于佛乘？<a id="a-8x"></a>”</p>
  <p id="a8y">目连答言：<a id="a-8z"></a>“不能知也。<a id="a-90"></a>”</p>
  <p id="a91">女言：<a id="a-92"></a>“目连，<a id="a-93"></a>声闻颇知几数众生声闻度之，<a id="a-94"></a>几数众生缘觉度之，<a id="a-95"></a>几数众生佛能度之？<a id="a-96"></a>”</p>
  <p id="a97">目连答言：<a id="a-98"></a>“不能知也。<a id="a-99"></a>”</p>
  <p id="a9A">女言：<a id="a-9B"></a>“目连，<a id="a-9C"></a>声闻颇知几数众生，<a id="a-9D"></a>在于定聚是正见者，<a id="a-9E"></a>几数众生住邪定聚？<a id="a-9F"></a>”</p>
  <p id="a9G">目连答言：<a id="a-9H"></a>“不能知也。<a id="a-9I"></a>”</p>
  <p id="a9J">女言：<a id="a-9K"></a>“目连，<a id="a-9L"></a>唯有如来正真正觉，<a id="a-9M"></a>如实善知诸众生界而为说法。<a id="a-9N"></a>如是之事，<a id="a-9O"></a>非诸声闻、<a id="a-9P"></a>缘觉境界，<a id="a-9Q"></a>况余众生？<a id="a-9R"></a>目连，<a id="a-9S"></a>当知此是如来殊胜之事，<a id="a-9T"></a>如来具得一切智故，<a id="a-9U"></a>一切声闻、<a id="a-9V"></a>缘觉所无。<a id="a-9W"></a>”</p>
  <p id="a9X">时，<a id="a-9Y"></a>无畏女复语尊者大目连言：<a id="a-9Z"></a>“世尊常记大目揵连，<a id="a-9a"></a>于神通中最为第一。<a id="a-9b"></a>目连神通，<a id="a-9c"></a>能知能至香象世界，<a id="a-9d"></a>知彼世界一切诸树，<a id="a-9e"></a>皆出上妙栴檀香不？<a id="a-9f"></a>”</p>
  <p id="a9g">目连答言：<a id="a-9h"></a>“今始得闻彼世界名，<a id="a-9i"></a>云何能往至彼世界？<a id="a-9j"></a>”</p>
  <p id="a9k">目连问女：<a id="a-9l"></a>“彼佛何名，<a id="a-9m"></a>而在彼处世界说法？<a id="a-9n"></a>”</p>
  <p id="a9o">女即答言：<a id="a-9p"></a>“彼佛号曰放香光明如来应正遍知，<a id="a-9q"></a>在彼说法。<a id="a-9r"></a>”</p>
  <p id="a9s">目连语女：<a id="a-9t"></a>“今者云何得见彼佛？<a id="a-9u"></a>”</p>
  <p id="a9v">时，<a id="a-9w"></a>无畏女不起于座，<a id="a-9x"></a>不动威仪而作誓愿：<a id="a-9y"></a>“若使菩萨初发心时，<a id="a-9z"></a>能过一切声闻、<a id="a-A0"></a>缘觉，<a id="a-A1"></a>以此誓愿，<a id="a-A2"></a>愿彼放香光明如来现身于此，<a id="a-A3"></a>令诸声闻、<a id="a-A4"></a>缘觉见彼香象世界，<a id="a-A5"></a>及嗅上妙栴檀香树。<a id="a-A6"></a>”时无畏女发此誓已，<a id="a-A7"></a>于是放香光明如来从身放光，<a id="a-A8"></a>以放光故，<a id="a-A9"></a>时诸声闻皆得见彼香象世界，<a id="a-AA"></a>及佛菩萨诸众围绕，<a id="a-AB"></a>罗网隐身为众说法，<a id="a-AC"></a>彼所说法此处悉闻；<a id="a-AD"></a>佛神力故，<a id="a-AE"></a>复得嗅彼诸树微妙栴檀之香。<a id="a-AF"></a>彼世界佛作如是言：<a id="a-AG"></a>“如是，<a id="a-AH"></a>如是，<a id="a-AI"></a>如无畏女之所说也。<a id="a-AJ"></a>菩萨如是初发心时，<a id="a-AK"></a>已过声闻、<a id="a-AL"></a>缘觉境界。<a id="a-AM"></a>”</p>
  <p id="aAN">说此法时，<a id="a-AO"></a>弥勒菩萨摩诃萨，<a id="a-AP"></a>白佛言：<a id="a-AQ"></a>“世尊，<a id="a-AR"></a>彼妙树香何因缘来？<a id="a-AS"></a>”</p>
  <p id="aAT">佛言：<a id="a-AU"></a>“弥勒，<a id="a-AV"></a>是无畏女共诸声闻，<a id="a-AW"></a>如法论议及发誓愿。<a id="a-AX"></a>彼佛知已，<a id="a-AY"></a>故以神力，<a id="a-AZ"></a>现如是香及彼世界，<a id="a-Aa"></a>而彼上妙栴檀之香遍此三千大千世界。<a id="a-Ab"></a>”</p>
  <p id="aAc">时，<a id="a-Ad"></a>无畏女语目连曰：<a id="a-Ae"></a>“若见如是不可思议诸胜功德，<a id="a-Af"></a>而能发起狭劣小乘声闻之心，<a id="a-Ag"></a>唯自度者，<a id="a-Ah"></a>当知善根甚为微少！<a id="a-Ai"></a>谁见成就无量功德菩萨之事，<a id="a-Aj"></a>而不发于菩提之心？<a id="a-Ak"></a>目连，<a id="a-Al"></a>颇知彼佛世界去此几何？<a id="a-Am"></a>”</p>
  <p id="aAn">答言：<a id="a-Ao"></a>“不知。<a id="a-Ap"></a>”</p>
  <p id="aAq">女言：<a id="a-Ar"></a>“目连，<a id="a-As"></a>乘诸神通，<a id="a-At"></a>经百千劫能知能见彼佛世界，<a id="a-Au"></a>无有是处。<a id="a-Av"></a>譬如一切竹苇丛林不可算数，<a id="a-Aw"></a>过如是等诸佛世界，<a id="a-Ax"></a>方乃有彼香象世界。<a id="a-Ay"></a>”</p>
  <p id="aAz">尔时，<a id="a-B0"></a>彼佛卷摄光明，<a id="a-B1"></a>既摄光已，<a id="a-B2"></a>香象世界及彼如来忽然不现。</p>
  <p id="aB3">尔时，<a id="a-B4"></a>尊者摩诃迦葉谓无畏言：<a id="a-B5"></a>“汝曾见彼香象世界及彼如来应正遍知耶？<a id="a-B6"></a>”</p>
  <p id="aB7">女即答言：<a id="a-B8"></a>“大迦葉，<a id="a-B9"></a>如来可见不？<a id="a-BA"></a>如佛所说：<a id="a-BB"></a>若以色见我，<a id="a-BC"></a>及以声求我，<a id="a-BD"></a>彼尽行邪道，<a id="a-BE"></a>不能见如来。<a id="a-BF"></a>以诸如来体即是法身，<a id="a-BG"></a>佛法非可见闻，<a id="a-BH"></a>云何可知见？<a id="a-BI"></a>随何方便众生乐者，<a id="a-BJ"></a>佛则示现无障碍身，<a id="a-BK"></a>住方便故。<a id="a-BL"></a>然大迦葉谓我言曰：<a id="a-BM"></a>见彼世界及见彼佛等正觉不？<a id="a-BN"></a>我见彼佛，<a id="a-BO"></a>非肉眼见，<a id="a-BP"></a>以非肉眼所睹色故；<a id="a-BQ"></a>非天眼见，<a id="a-BR"></a>以无受故；<a id="a-BS"></a>非慧眼见，<a id="a-BT"></a>以离想故；<a id="a-BU"></a>非法眼见，<a id="a-BV"></a>离诸行故；<a id="a-BW"></a>非佛眼见，<a id="a-BX"></a>离识睹故。<a id="a-BY"></a>大迦葉，<a id="a-BZ"></a>我见如来，<a id="a-Ba"></a>亦如尊者迦葉所见，<a id="a-Bb"></a>以灭无明爱见心故。<a id="a-Bc"></a>大迦葉，<a id="a-Bd"></a>我见彼佛，<a id="a-Be"></a>亦如尊者迦葉所见，<a id="a-Bf"></a>又复亦见我我所等。<a id="a-Bg"></a>”</p>
  <p id="aBh">迦葉言女：<a id="a-Bi"></a>“若法永无，<a id="a-Bj"></a>云何而起无明及爱及我我相？<a id="a-Bk"></a>所有众生不可见故。<a id="a-Bl"></a>”</p>
  <p id="aBm">女言：<a id="a-Bn"></a>“大迦葉，<a id="a-Bo"></a>如是一切诸法永无，<a id="a-Bp"></a>彼云何见？<a id="a-Bq"></a>”</p>
  <p id="aBr">大迦葉言：<a id="a-Bs"></a>“若一切佛法毕竟是无，<a id="a-Bt"></a>云何可见？<a id="a-Bu"></a>”</p>
  <p id="aBv">女言：<a id="a-Bw"></a>“大迦葉，<a id="a-Bx"></a>见诸佛法增长义不？<a id="a-By"></a>”</p>
  <p id="aBz">大迦葉言：<a id="a-C0"></a>“我尚不知诸凡夫法，<a id="a-C1"></a>何况佛法？<a id="a-C2"></a>”</p>
  <p id="aC3">无畏女言：<a id="a-C4"></a>“是故，<a id="a-C5"></a>尊者大迦葉，<a id="a-C6"></a>彼法不成就，<a id="a-C7"></a>云何有断续而不证者见？<a id="a-C8"></a>大迦葉，<a id="a-C9"></a>诸法永无，<a id="a-CA"></a>不可示现。<a id="a-CB"></a>是故，<a id="a-CC"></a>大迦葉，<a id="a-CD"></a>一切法皆无。<a id="a-CE"></a>若法本无，<a id="a-CF"></a>云何可见彼清净法界？<a id="a-CG"></a>大迦葉，<a id="a-CH"></a>若欲见净如来，<a id="a-CI"></a>彼善男子、<a id="a-CJ"></a>善女人，<a id="a-CK"></a>应净自心。<a id="a-CL"></a>”</p>
  <p id="aCM">时，<a id="a-CN"></a>大迦葉语无畏言：<a id="a-CO"></a>“云何善净自心？<a id="a-CP"></a>”</p>
  <p id="aCQ">女言：<a id="a-CR"></a>“大迦葉，<a id="a-CS"></a>如自身真如及一切法真如，<a id="a-CT"></a>若信彼者不作不失，<a id="a-CU"></a>如是见自心清净故。<a id="a-CV"></a>”</p>
  <p id="aCW">迦葉问言：<a id="a-CX"></a>“自心以何为体？<a id="a-CY"></a>”</p>
  <p id="aCZ">女言：<a id="a-Ca"></a>“空为体。<a id="a-Cb"></a>若证彼空信自身故，<a id="a-Cc"></a>即信真如空，<a id="a-Cd"></a>以一切法性寂静故。<a id="a-Ce"></a>”</p>
  <p id="aCf">尔时，<a id="a-Cg"></a>尊者大迦葉语无畏女言：<a id="a-Ch"></a>“汝从何佛闻如是法而得正见？<a id="a-Ci"></a>如佛所说发正见者，<a id="a-Cj"></a>有二因缘：<a id="a-Ck"></a>从他闻法，<a id="a-Cl"></a>及内思惟。<a id="a-Cm"></a>”</p>
  <p id="aCn">女言：<a id="a-Co"></a>“大迦葉，<a id="a-Cp"></a>藉彼外声，<a id="a-Cq"></a>闻外声故后内思惟。<a id="a-Cr"></a>大迦葉，<a id="a-Cs"></a>菩萨大士，<a id="a-Ct"></a>不假他说，<a id="a-Cu"></a>不假音声，<a id="a-Cv"></a>云何而言住于寂灭？<a id="a-Cw"></a>”</p>
  <p id="aCx">迦葉言女：<a id="a-Cy"></a>“随所闻法而观察故，<a id="a-Cz"></a>名为观行。<a id="a-D0"></a>”</p>
  <p id="aD1">时，<a id="a-D2"></a>大迦葉复问女言：<a id="a-D3"></a>“菩萨云何内自思惟？<a id="a-D4"></a>”</p>
  <p id="aD5">女言：<a id="a-D6"></a>“大迦葉，<a id="a-D7"></a>若共诸菩萨说法同事，<a id="a-D8"></a>而不起众生相。<a id="a-D9"></a>菩萨如是内观，<a id="a-DA"></a>是故名为成就内观。<a id="a-DB"></a>大迦葉，<a id="a-DC"></a>一切诸法，<a id="a-DD"></a>具足本际及中后际，<a id="a-DE"></a>以一切法真如体故，<a id="a-DF"></a>一切法现在真如体故。<a id="a-DG"></a>若是观者是菩萨，<a id="a-DH"></a>名为成就内观应知。<a id="a-DI"></a>”</p>
  <p id="aDJ">迦葉言女：<a id="a-DK"></a>“云何安此诸法？<a id="a-DL"></a>”</p>
  <p id="aDM">女言：<a id="a-DN"></a>“大迦葉，<a id="a-DO"></a>如是应作，<a id="a-DP"></a>如彼真如见，<a id="a-DQ"></a>无缚无解。<a id="a-DR"></a>”</p>
  <p id="aDS">大迦葉言：<a id="a-DT"></a>“云何而见名曰正见？<a id="a-DU"></a>”</p>
  <p id="aDV">女言：<a id="a-DW"></a>“大迦葉，<a id="a-DX"></a>若离二边见故，<a id="a-DY"></a>不作非不作，<a id="a-DZ"></a>如是见而不见，<a id="a-Da"></a>是名正见。<a id="a-Db"></a>大迦葉，<a id="a-Dc"></a>法者唯有名字，<a id="a-Dd"></a>而离名字故，<a id="a-De"></a>以永不证故。<a id="a-Df"></a>”</p>
  <p id="aDg">时，<a id="a-Dh"></a>大迦葉复问女言：<a id="a-Di"></a>“云何得自见？<a id="a-Dj"></a>”</p>
  <p id="aDk">无畏女言：<a id="a-Dl"></a>“如尊者大迦葉所见。<a id="a-Dm"></a>”</p>
  <p id="aDn">大迦葉言：<a id="a-Do"></a>“我不见自身及见我所。<a id="a-Dp"></a>”</p>
  <p id="aDq">女语尊者大迦葉言：<a id="a-Dr"></a>“应当如是见一切法，<a id="a-Ds"></a>以无我我所故。<a id="a-Dt"></a>”</p>
  <p id="aDu">说此法时，<a id="a-Dv"></a>尊者须菩提心大欢喜，<a id="a-Dw"></a>语无畏女言：<a id="a-Dx"></a>“善得大利，<a id="a-Dy"></a>而能成就如是辩才。<a id="a-Dz"></a>”</p>
  <p id="aE0">时，<a id="a-E1"></a>无畏女即语尊者须菩提言：<a id="a-E2"></a>“须菩提，<a id="a-E3"></a>法有可得、<a id="a-E4"></a>有不可得而可求耶？<a id="a-E5"></a>而语我言善得辩才。<a id="a-E6"></a>我有此辩，<a id="a-E7"></a>若我说无有所觉知，<a id="a-E8"></a>若内若外则有辩才。<a id="a-E9"></a>”</p>
  <p id="aEA">时，<a id="a-EB"></a>须菩提即语女言：<a id="a-EC"></a>“汝何所证，<a id="a-ED"></a>何所得法，<a id="a-EE"></a>而有如是快妙辩才？<a id="a-EF"></a>”</p>
  <p id="aEG">女即答言：<a id="a-EH"></a>“不自知故，<a id="a-EI"></a>不从他知，<a id="a-EJ"></a>所得善法及不善法差别之相。<a id="a-EK"></a>如是知法，<a id="a-EL"></a>不见染净、<a id="a-EM"></a>有漏无漏、<a id="a-EN"></a>有为无为、<a id="a-EO"></a>世间出世间及凡夫法，<a id="a-EP"></a>以不见故，<a id="a-EQ"></a>以彼法体是佛佛法，<a id="a-ER"></a>而得佛法而不见佛。<a id="a-ES"></a>须菩提，<a id="a-ET"></a>若如是者，<a id="a-EU"></a>无所觉见有此辩才。<a id="a-EV"></a>”</p>
  <p id="aEW">须菩提言：<a id="a-EX"></a>“云何辩才？<a id="a-EY"></a>”</p>
  <p id="aEZ">女言：<a id="a-Ea"></a>“须菩提，<a id="a-Eb"></a>如仁所得如是除灭。<a id="a-Ec"></a>”女语尊者舍利弗言：<a id="a-Ed"></a>“如彼法体，<a id="a-Ee"></a>无闻无得，<a id="a-Ef"></a>而有所说。<a id="a-Eg"></a>”女语尊者须菩提言：<a id="a-Eh"></a>“法体可住不？<a id="a-Ei"></a>复可增减不？<a id="a-Ej"></a>而能有此辩才？<a id="a-Ek"></a>”</p>
  <p id="aEl">时，<a id="a-Em"></a>须菩提即语女言：<a id="a-En"></a>“若证无漏，<a id="a-Eo"></a>及法无有差别，<a id="a-Ep"></a>及无辩说，<a id="a-Eq"></a>以彼法体不可说故。<a id="a-Er"></a>”</p>
  <p id="aEs">女语尊者须菩提言：<a id="a-Et"></a>“于一切法，<a id="a-Eu"></a>云何而生如是念言：<a id="a-Ev"></a>善得其利，<a id="a-Ew"></a>得如是辩？<a id="a-Ex"></a>”</p>
  <p id="aEy">须菩提言女：<a id="a-Ez"></a>“以得辩故说，<a id="a-F0"></a>为不得故说？<a id="a-F1"></a>”</p>
  <p id="aF2">女语尊者须菩提言：<a id="a-F3"></a>“信如佛说，<a id="a-F4"></a>一切诸法如响不耶？<a id="a-F5"></a>”</p>
  <p id="aF6">须菩提言：<a id="a-F7"></a>“我信此事。<a id="a-F8"></a>”</p>
  <p id="aF9">女言：<a id="a-FA"></a>“影响为有辩才、<a id="a-FB"></a>无辩才耶？<a id="a-FC"></a>”</p>
  <p id="aFD">须菩提言：<a id="a-FE"></a>“以内声故，<a id="a-FF"></a>而有外响。<a id="a-FG"></a>”</p>
  <p id="aFH">女言：<a id="a-FI"></a>“须菩提，<a id="a-FJ"></a>以缘有声而有彼响，<a id="a-FK"></a>彼响为有何性相耶？<a id="a-FL"></a>然彼响声无有性相。<a id="a-FM"></a>何以故？<a id="a-FN"></a>若以缘生，<a id="a-FO"></a>彼无生义。<a id="a-FP"></a>”</p>
  <p id="aFQ">须菩提言：<a id="a-FR"></a>“一切法缘生。<a id="a-FS"></a>”</p>
  <p id="aFT">无畏女言：<a id="a-FU"></a>“一切诸法体性不生。<a id="a-FV"></a>”</p>
  <p id="aFW">须菩提言：<a id="a-FX"></a>“若一切法体性如是毕竟无者，<a id="a-FY"></a>云何如来作如是说，<a id="a-FZ"></a>恒河沙等诸佛当成正觉？<a id="a-Fa"></a>”</p>
  <p id="aFb">女言：<a id="a-Fc"></a>“法界为可生不？<a id="a-Fd"></a>”</p>
  <p id="aFe">须菩提言：<a id="a-Ff"></a>“不可生也。<a id="a-Fg"></a>”</p>
  <p id="aFh">无畏女言：<a id="a-Fi"></a>“诸佛如来，<a id="a-Fj"></a>一切皆是法界性相。<a id="a-Fk"></a>”</p>
  <p id="aFl">须菩提言：<a id="a-Fm"></a>“不见一切诸法界也。<a id="a-Fn"></a>”</p>
  <p id="aFo">无畏女言：<a id="a-Fp"></a>“诸有所说言语无漏，<a id="a-Fq"></a>而说恒河沙等诸佛当得正觉，<a id="a-Fr"></a>此言何趣？<a id="a-Fs"></a>何以故？<a id="a-Ft"></a>法界不生不灭故；<a id="a-Fu"></a>一切说非说，<a id="a-Fv"></a>以毕竟净故；<a id="a-Fw"></a>以彼非事不可言说，<a id="a-Fx"></a>离于实际。<a id="a-Fy"></a>”</p>
  <p id="aFz">须菩提言：<a id="a-G0"></a>“汝甚奇哉！<a id="a-G1"></a>既是在家，<a id="a-G2"></a>而能如是善巧说法，<a id="a-G3"></a>复有如是无尽辩才。<a id="a-G4"></a>”</p>
  <p id="aG5">无畏女言：<a id="a-G6"></a>“须菩提，<a id="a-G7"></a>菩萨无有取以不取、<a id="a-G8"></a>闻以不闻、<a id="a-G9"></a>若在家若出家而有辩才。<a id="a-GA"></a>何以故？<a id="a-GB"></a>以心净故而令智显，<a id="a-GC"></a>以智显故而显辩才。<a id="a-GD"></a>”</p>
  <p id="aGE">女语尊者须菩提言：<a id="a-GF"></a>“今可善说菩萨之行。<a id="a-GG"></a>”</p>
  <p id="aGH">须菩提言：<a id="a-GI"></a>“汝说我听。<a id="a-GJ"></a>”</p>
  <p id="aGK">无畏女言：<a id="a-GL"></a>“须菩提，<a id="a-GM"></a>菩萨成就八种法行故，<a id="a-GN"></a>不得言在家、<a id="a-GO"></a>出家。<a id="a-GP"></a>何等八法？<a id="a-GQ"></a>须菩提，<a id="a-GR"></a>一者、<a id="a-GS"></a>菩萨得身清净，<a id="a-GT"></a>定信菩提；<a id="a-GU"></a>二者、<a id="a-GV"></a>成就大慈大悲而不舍众生；<a id="a-GW"></a>三者、<a id="a-GX"></a>成就大慈悲故，<a id="a-GY"></a>善巧世间一切诸事；<a id="a-GZ"></a>四者、<a id="a-Ga"></a>能舍身命分，<a id="a-Gb"></a>及成就方便善巧；<a id="a-Gc"></a>五者、<a id="a-Gd"></a>善巧无量发愿；<a id="a-Ge"></a>六者、<a id="a-Gf"></a>成就般若波罗蜜行，<a id="a-Gg"></a>离一切见故；<a id="a-Gh"></a>七者、<a id="a-Gi"></a>大勇猛精进，<a id="a-Gj"></a>以修诸善业而无厌足故；<a id="a-Gk"></a>八者、<a id="a-Gl"></a>得无障智，<a id="a-Gm"></a>以得无生法忍故。<a id="a-Gn"></a>须菩提，<a id="a-Go"></a>菩萨成就如是八法故，<a id="a-Gp"></a>不得言在家、<a id="a-Gq"></a>出家，<a id="a-Gr"></a>随何威仪住菩提中无有障碍。<a id="a-Gs"></a>”</p>
  <p id="aGt">尔时，<a id="a-Gu"></a>尊者罗睺罗语无畏女言：<a id="a-Gv"></a>“此言乃是不净言说！<a id="a-Gw"></a>汝蹈宝屐，<a id="a-Gx"></a>复坐高床，<a id="a-Gy"></a>而能如是，<a id="a-Gz"></a>共诸声闻往复论义。<a id="a-H0"></a>汝岂不闻，<a id="a-H1"></a>为不病者不得说法，<a id="a-H2"></a>及不得为高床坐人而说法耶？<a id="a-H3"></a>”</p>
  <p id="aH4">时，<a id="a-H5"></a>无畏女即语尊者罗睺罗言：<a id="a-H6"></a>“颇如实知净不净耶？<a id="a-H7"></a>尊者罗睺罗，<a id="a-H8"></a>是世间净不？<a id="a-H9"></a>”</p>
  <p id="aHA">罗睺罗言：<a id="a-HB"></a>“无净不净。<a id="a-HC"></a>”</p>
  <p id="aHD">无畏女言：<a id="a-HE"></a>“如来制戒随而受行，<a id="a-HF"></a>而犯彼戒为净不净？<a id="a-HG"></a>若复有人不犯彼戒，<a id="a-HH"></a>非净不净？<a id="a-HI"></a>”</p>
  <p id="aHJ">无畏女言：<a id="a-HK"></a>“且止！<a id="a-HL"></a>且止！<a id="a-HM"></a>勿作是说。<a id="a-HN"></a>若如说法，<a id="a-HO"></a>若如制戒而修行者，<a id="a-HP"></a>彼说不净。<a id="a-HQ"></a>罗睺罗，<a id="a-HR"></a>以彼证得无漏法故，<a id="a-HS"></a>彼则无有犯，<a id="a-HT"></a>以不犯彼亦无有净与不净。<a id="a-HU"></a>何以故？<a id="a-HV"></a>以诸声闻，<a id="a-HW"></a>过诸说法，<a id="a-HX"></a>过诸制戒。<a id="a-HY"></a>如来为诸声闻学者，<a id="a-HZ"></a>来于三界为彼故说；<a id="a-Ha"></a>而彼声闻已过三界，<a id="a-Hb"></a>以是义故说过不过。<a id="a-Hc"></a>诸界如是，<a id="a-Hd"></a>以彼不能觉知戒故，<a id="a-He"></a>说净不净。<a id="a-Hf"></a>而虚空者唯有言说，<a id="a-Hg"></a>唯智力见，<a id="a-Hh"></a>是故得说净不净也。<a id="a-Hi"></a>”</p>
  <p id="aHj">罗睺罗言：<a id="a-Hk"></a>“净与不净有何差别？<a id="a-Hl"></a>”</p>
  <p id="aHm">无畏女言：<a id="a-Hn"></a>“譬如真金远离诸垢，<a id="a-Ho"></a>作庄严具及不作者，<a id="a-Hp"></a>色何差别？<a id="a-Hq"></a>”</p>
  <p id="aHr">罗睺罗言：<a id="a-Hs"></a>“无有差别。<a id="a-Ht"></a>”</p>
  <p id="aHu">无畏女言：<a id="a-Hv"></a>“净与不净，<a id="a-Hw"></a>唯有名字以为差别，<a id="a-Hx"></a>无余差别。<a id="a-Hy"></a>何以故？<a id="a-Hz"></a>一切法性离一切垢，<a id="a-I0"></a>无染无著。<a id="a-I1"></a>”</p>
  <p id="aI2">女语尊者罗睺罗言：<a id="a-I3"></a>“坐高广床不应说法。<a id="a-I4"></a>一切菩萨坐于草敷胜坐高床，<a id="a-I5"></a>胜于声闻在于梵天。<a id="a-I6"></a>”</p>
  <p id="aI7">罗睺罗言：<a id="a-I8"></a>“以何义故？<a id="a-I9"></a>”</p>
  <p id="aIA">女言：<a id="a-IB"></a>“罗云，<a id="a-IC"></a>颇见菩萨，<a id="a-ID"></a>坐于何座而得菩提？<a id="a-IE"></a>”</p>
  <p id="aIF">罗睺罗言：<a id="a-IG"></a>“坐于草座。<a id="a-IH"></a>”</p>
  <p id="aII">女言：<a id="a-IJ"></a>“菩萨坐于草座，<a id="a-IK"></a>所有三千大千世界，<a id="a-IL"></a>释梵护世四天王等，<a id="a-IM"></a>及余天子，<a id="a-IN"></a>乃至阿迦尼吒天等，<a id="a-IO"></a>悉来礼拜，<a id="a-IP"></a>合十指爪掌，<a id="a-IQ"></a>至菩萨所，<a id="a-IR"></a>礼菩萨足。<a id="a-IS"></a>”</p>
  <p id="aIT">罗睺罗言：<a id="a-IU"></a>“如是，<a id="a-IV"></a>如是。<a id="a-IW"></a>”</p>
  <p id="aIX">时，<a id="a-IY"></a>无畏女问罗云言：<a id="a-IZ"></a>“成就如是法，<a id="a-Ia"></a>菩萨而坐草座，<a id="a-Ib"></a>胜于坐彼高广大床，<a id="a-Ic"></a>及胜声闻在于梵天。<a id="a-Id"></a>”</p>
  <p id="aIe">尔时，<a id="a-If"></a>阿阇世王语无畏女言：<a id="a-Ig"></a>“汝可不知此是释迦如来之子，<a id="a-Ih"></a>于学戒中最为第一耶？<a id="a-Ii"></a>”</p>
  <p id="aIj">时，<a id="a-Ik"></a>无畏女语父王言：<a id="a-Il"></a>“且止！<a id="a-Im"></a>大王，<a id="a-In"></a>勿作是说，<a id="a-Io"></a>言罗睺罗是如来子。<a id="a-Ip"></a>大王，<a id="a-Iq"></a>颇见颇闻以不？<a id="a-Ir"></a>师子之王生野干不？<a id="a-Is"></a>”</p>
  <p id="aIt">王言：<a id="a-Iu"></a>“不见。<a id="a-Iv"></a>”</p>
  <p id="aIw">女言：<a id="a-Ix"></a>“大王，<a id="a-Iy"></a>颇见颇闻，<a id="a-Iz"></a>转轮圣王礼敬诸余小王以不？<a id="a-J0"></a>”</p>
  <p id="aJ1">答言：<a id="a-J2"></a>“不见。<a id="a-J3"></a>”</p>
  <p id="aJ4">女言：<a id="a-J5"></a>“大王，<a id="a-J6"></a>如是如来师子之王，<a id="a-J7"></a>转大法轮，<a id="a-J8"></a>声闻围绕。<a id="a-J9"></a>大王，<a id="a-JA"></a>若依王法而说，<a id="a-JB"></a>何者是为如来真子？<a id="a-JC"></a>则应答言诸菩萨是。<a id="a-JD"></a>是故，<a id="a-JE"></a>大王，<a id="a-JF"></a>不得说言，<a id="a-JG"></a>如来有子，<a id="a-JH"></a>如来无子。<a id="a-JI"></a>若说如来有真子者，<a id="a-JJ"></a>应言若发阿耨多罗三藐三菩提心者，<a id="a-JK"></a>是如来真子。<a id="a-JL"></a>”</p>
  <p id="aJM">说此法门时，<a id="a-JN"></a>阿阇世王宫内二万诸女，<a id="a-JO"></a>发菩提心。<a id="a-JP"></a>二万天子满足彼法，<a id="a-JQ"></a>闻此女师子吼已，<a id="a-JR"></a>发菩提心。<a id="a-JS"></a>王复语言：<a id="a-JT"></a>“此是过去、<a id="a-JU"></a>未来、<a id="a-JV"></a>现在诸佛之子！<a id="a-JW"></a>离诸烦恼，<a id="a-JX"></a>学声闻戒，<a id="a-JY"></a>云何真子？<a id="a-JZ"></a>”</p>
  <p id="aJa">尔时，<a id="a-Jb"></a>彼诸天子，<a id="a-Jc"></a>以华散佛遍王舍城，<a id="a-Jd"></a>以为供养无畏女故。<a id="a-Je"></a>时无畏女下彼床已，<a id="a-Jf"></a>然后礼敬诸大声闻，<a id="a-Jg"></a>而施种种微妙饮食，<a id="a-Jh"></a>若舐、<a id="a-Ji"></a>若嗅、<a id="a-Jj"></a>若唼，<a id="a-Jk"></a>如法供养彼诸声闻，<a id="a-Jl"></a>供养已讫，<a id="a-Jm"></a>作如是言：<a id="a-Jn"></a>“不审尊者诸大声闻，<a id="a-Jo"></a>何故晨朝离如来所而来至此？<a id="a-Jp"></a>应听法已然后乞食。<a id="a-Jq"></a>尊者且去，<a id="a-Jr"></a>我正尔间须臾到彼。<a id="a-Js"></a>”无畏德女于晨朝时，<a id="a-Jt"></a>共阿阇世王并女之母，<a id="a-Ju"></a>及王舍城无量人众，<a id="a-Jv"></a>导从围绕，<a id="a-Jw"></a>至如来所，<a id="a-Jx"></a>礼如来足，<a id="a-Jy"></a>却坐一面。<a id="a-Jz"></a>彼诸声闻，<a id="a-K0"></a>亦至佛所礼佛足已。<a id="a-K1"></a>却坐一面。</p>
  <p id="aK2">尔时，<a id="a-K3"></a>尊者舍利弗白佛言：<a id="a-K4"></a>“世尊，<a id="a-K5"></a>此无畏德女如是奇哉！<a id="a-K6"></a>得大福利。<a id="a-K7"></a>”</p>
  <p id="aK8">佛语尊者舍利弗言：<a id="a-K9"></a>“此无畏女，<a id="a-KA"></a>已于过去九十亿佛发菩提心，<a id="a-KB"></a>于彼佛所种诸善根，<a id="a-KC"></a>为求无上佛菩提故。<a id="a-KD"></a>”</p>
  <p id="aKE">舍利弗言：<a id="a-KF"></a>“世尊，<a id="a-KG"></a>此女能转女身不耶？<a id="a-KH"></a>”</p>
  <p id="aKI">佛言：<a id="a-KJ"></a>“舍利弗，<a id="a-KK"></a>汝见彼女，<a id="a-KL"></a>岂是女耶？<a id="a-KM"></a>汝今不应作如是见。<a id="a-KN"></a>何以故？<a id="a-KO"></a>以是菩萨发愿力故，<a id="a-KP"></a>示现女身为度众生。<a id="a-KQ"></a>”</p>
  <p id="aKR">于是，<a id="a-KS"></a>无畏德女作是誓言：<a id="a-KT"></a>“若一切法非男非女，<a id="a-KU"></a>令我今者现丈夫身，<a id="a-KV"></a>令一切大众悉皆睹见。<a id="a-KW"></a>”说此语已，<a id="a-KX"></a>即灭女身，<a id="a-KY"></a>现丈夫身，<a id="a-KZ"></a>升于虚空高七多罗树，<a id="a-Ka"></a>住而不下。</p>
  <p id="aKb">尔时，<a id="a-Kc"></a>世尊即语尊者舍利弗言：<a id="a-Kd"></a>“汝舍利弗，<a id="a-Ke"></a>见彼无畏德菩萨不？<a id="a-Kf"></a>在于虚空，<a id="a-Kg"></a>住而不下。<a id="a-Kh"></a>”</p>
  <p id="aKi">舍利弗言：<a id="a-Kj"></a>“已见，<a id="a-Kk"></a>世尊。<a id="a-Kl"></a>”</p>
  <p id="aKm">佛言：<a id="a-Kn"></a>“舍利弗，<a id="a-Ko"></a>此无畏德菩萨，<a id="a-Kp"></a>复过七千阿僧祇劫，<a id="a-Kq"></a>得成正觉，<a id="a-Kr"></a>号曰离垢如来应正遍知。<a id="a-Ks"></a>彼佛世界名曰光明，<a id="a-Kt"></a>佛寿百劫，<a id="a-Ku"></a>正法十劫，<a id="a-Kv"></a>纯菩萨僧，<a id="a-Kw"></a>三万不退转菩萨。<a id="a-Kx"></a>彼佛世界净琉璃地，<a id="a-Ky"></a>八道庄严，<a id="a-Kz"></a>莲华所覆，<a id="a-L0"></a>无有一切诸恶道名，<a id="a-L1"></a>天人充满。<a id="a-L2"></a>舍利弗，<a id="a-L3"></a>如兜率天受微妙乐及胜法味，<a id="a-L4"></a>彼诸天子受如是乐。<a id="a-L5"></a>”</p>
  <p id="aL6">尔时，<a id="a-L7"></a>无畏德菩萨母，<a id="a-L8"></a>号日月光，<a id="a-L9"></a>与阿阇世王俱，<a id="a-LA"></a>合十指爪掌，<a id="a-LB"></a>往至佛所，<a id="a-LC"></a>白言：<a id="a-LD"></a>“世尊，<a id="a-LE"></a>我得大利，<a id="a-LF"></a>我于九月怀娠此子。<a id="a-LG"></a>然此善男子，<a id="a-LH"></a>今作如是大师子吼。<a id="a-LI"></a>我今回此善根向阿耨多罗三藐三菩提，<a id="a-LJ"></a>过此已后，<a id="a-LK"></a>于彼离垢光世界，<a id="a-LL"></a>而成无上正真正觉。<a id="a-LM"></a>”</p>
  <p id="aLN">于是，<a id="a-LO"></a>佛告尊者舍利弗言：<a id="a-LP"></a>“舍利弗，<a id="a-LQ"></a>汝今见不？<a id="a-LR"></a>”</p>
  <p id="aLS">答言：<a id="a-LT"></a>“已见。<a id="a-LU"></a>”</p>
  <p id="aLV">佛言：<a id="a-LW"></a>“舍利弗，<a id="a-LX"></a>此月光女舍是身已，<a id="a-LY"></a>生忉利天，<a id="a-LZ"></a>号曰光明增上天子。<a id="a-La"></a>若弥勒菩萨得菩提时，<a id="a-Lb"></a>是彼见王上足之子，<a id="a-Lc"></a>于彼供养弥勒佛已，<a id="a-Ld"></a>便即出家。<a id="a-Le"></a>彼见王子，<a id="a-Lf"></a>于弥勒佛所说之法，<a id="a-Lg"></a>初中后说尽能忆持；<a id="a-Lh"></a>次第皆见贤劫诸佛，<a id="a-Li"></a>悉得供养。<a id="a-Lj"></a>如是渐次供养佛已，<a id="a-Lk"></a>然后于彼离垢如来得菩提时，<a id="a-Ll"></a>得作大王，<a id="a-Lm"></a>具足七宝，<a id="a-Ln"></a>号曰持地。<a id="a-Lo"></a>彼见王子，<a id="a-Lp"></a>供养如是诸如来已，<a id="a-Lq"></a>亦乃得成阿耨多罗三藐三菩提，<a id="a-Lr"></a>号曰遍光如来应正遍知，<a id="a-Ls"></a>具足成就佛之世界，<a id="a-Lt"></a>如上所说。<a id="a-Lu"></a>”</p>
  <p id="aLv">尔时，<a id="a-Lw"></a>月光夫人欢喜踊跃，<a id="a-Lx"></a>即脱价值百千两金妙宝璎珞而供养佛，<a id="a-Ly"></a>语大王已，<a id="a-Lz"></a>受五百正戒，<a id="a-M0"></a>具修梵行。</p>
  <p id="aM1">尔时，<a id="a-M2"></a>无畏德菩萨在如来前，<a id="a-M3"></a>作如是言：<a id="a-M4"></a>“以此誓愿因缘力故，<a id="a-M5"></a>令我未来得菩提时，<a id="a-M6"></a>诸菩萨亦皆被法服，<a id="a-M7"></a>一切化生。<a id="a-M8"></a>以此誓愿因缘故，<a id="a-M9"></a>愿令如来犹如年少八腊比丘。<a id="a-MA"></a>”无畏德菩萨如是现身，<a id="a-MB"></a>说此语已，<a id="a-MC"></a>被正法服，<a id="a-MD"></a>即成比丘具足威仪。</p>
  <p id="aME">尔时，<a id="a-MF"></a>无畏德菩萨语自父王阿阇世言：<a id="a-MG"></a>“大王，<a id="a-MH"></a>一切诸法皆如是。<a id="a-MI"></a>”即时忽化生相，<a id="a-MJ"></a>离诸分别所起之相，<a id="a-MK"></a>无诸颠倒。<a id="a-ML"></a>“大王，<a id="a-MM"></a>还即此时复现女身，<a id="a-MN"></a>王见不也？<a id="a-MO"></a>”</p>
  <p id="aMP">王言：<a id="a-MQ"></a>“已见。<a id="a-MR"></a>而我非以色身相见，<a id="a-MS"></a>我今现见比丘身已，<a id="a-MT"></a>复见女身。<a id="a-MU"></a>”</p>
  <p id="aMV">佛问王言：<a id="a-MW"></a>“何者是实？<a id="a-MX"></a>大王，<a id="a-MY"></a>应当作如是学，<a id="a-MZ"></a>住一切法中，<a id="a-Ma"></a>正见一切亦生烦恼所烧故，<a id="a-Mb"></a>以不达法力故，<a id="a-Mc"></a>以不达故，<a id="a-Md"></a>于非疑处而生疑悔。<a id="a-Me"></a>当应数数亲近如来及文殊师利童子菩萨，<a id="a-Mf"></a>以彼菩萨威德力故，<a id="a-Mg"></a>而令大王得受悔过。<a id="a-Mh"></a>”</p>
  <p id="aMi">尔时，<a id="a-Mj"></a>世尊告阿难言：<a id="a-Mk"></a>“汝受持此无畏德菩萨受记法门，<a id="a-Ml"></a>读诵勿忘。<a id="a-Mm"></a>阿难，<a id="a-Mn"></a>若有善男子、<a id="a-Mo"></a>善女人等，<a id="a-Mp"></a>具足七宝，<a id="a-Mq"></a>施满三千大千世界诸佛如来；<a id="a-Mr"></a>若复有人，<a id="a-Ms"></a>能受持此无畏德菩萨受记法门一句一偈，<a id="a-Mt"></a>闻已受持，<a id="a-Mu"></a>得福过彼。<a id="a-Mv"></a>何况具足若读若诵，<a id="a-Mw"></a>广为人说，<a id="a-Mx"></a>如法修行！<a id="a-My"></a>”</p>
  <p id="aMz">如来说此无畏德菩萨受记法门时，<a id="a-N0"></a>月光夫人无畏德母，<a id="a-N1"></a>并诸天、<a id="a-N2"></a>龙、<a id="a-N3"></a>阿修罗等，<a id="a-N4"></a>闻佛说已，<a id="a-N5"></a>皆大欢喜，<a id="a-N6"></a>信受奉行。</p>
 </body>
</html>