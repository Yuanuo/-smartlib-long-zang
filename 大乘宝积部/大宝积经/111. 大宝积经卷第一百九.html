<!doctype html>
<html id="z3IBTHxDR" data-ver="1265">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第一百九</h1>
  <h2 id="a2">隋北天竺三藏阇那崛多译</h2>
  <h2 id="a3">贤护长者会第三十九之一</h2>
  <p id="a4">如是我闻：<a id="a-5"></a>一时，<a id="a-6"></a>佛在王舍大城，<a id="a-7"></a>住迦兰陀长者竹园，<a id="a-8"></a>与诸比丘众千二百五十人俱，<a id="a-9"></a>所作已办，<a id="a-A"></a>不受后有，<a id="a-B"></a>长老舍利弗为众之首。<a id="a-C"></a>时，<a id="a-D"></a>诸比丘围绕世尊欲听受法，<a id="a-E"></a>身心调顺，<a id="a-F"></a>无有睡眠。<a id="a-G"></a>当于尔时，<a id="a-H"></a>如来世尊面貌容色，<a id="a-I"></a>犹如初日开敷莲华，<a id="a-J"></a>端严显耀，<a id="a-K"></a>微笑熙怡。<a id="a-L"></a>尔时，<a id="a-M"></a>彼诸比丘等作如是念：<a id="a-N"></a>“今婆伽婆，<a id="a-O"></a>欲宣说何等法门，<a id="a-P"></a>面相乃然如是光显？<a id="a-Q"></a>”</p>
  <p id="aR">当于彼时，<a id="a-S"></a>有一最大巨富商主长者之子，<a id="a-T"></a>名跋陀罗波梨，<a id="a-U"></a>与其一千眷属围绕，<a id="a-V"></a>威力欲以震动大地，<a id="a-W"></a>安祥徐步向世尊前。<a id="a-X"></a>尔时，<a id="a-Y"></a>贤护长者之子，<a id="a-Z"></a>宿福因缘受天果报，<a id="a-a"></a>身体柔软，<a id="a-b"></a>犹如初出新嫩华枝，<a id="a-c"></a>诣于佛所；<a id="a-d"></a>到佛所已，<a id="a-e"></a>观见如来最胜最妙容色，<a id="a-f"></a>寂静澄定功德藏身，<a id="a-g"></a>犹如金树光耀显赫遍满竹林。<a id="a-h"></a>是时，<a id="a-i"></a>贤护即于佛所生净信心，<a id="a-j"></a>合十指掌，<a id="a-k"></a>作如是念：<a id="a-l"></a>“于世间中得大名闻，<a id="a-m"></a>此不虚说！<a id="a-n"></a>谓言萨婆若、<a id="a-o"></a>多陀阿伽度、<a id="a-p"></a>阿罗呵、<a id="a-q"></a>三藐三佛陀者，<a id="a-r"></a>斯真实也。<a id="a-s"></a>”尔时，<a id="a-t"></a>贤护即便低头，<a id="a-u"></a>顶礼佛足，<a id="a-v"></a>两膝著地，<a id="a-w"></a>一心举头，<a id="a-x"></a>谛视世尊，<a id="a-y"></a>目未曾瞬。<a id="a-z"></a>如是瞻仰如来之时，<a id="a-10"></a>其身俨然不倾不动。</p>
  <p id="a11">尔时，<a id="a-12"></a>世尊见跋陀罗波梨长者，<a id="a-13"></a>内心如是生渴仰已，<a id="a-14"></a>如来即更身放妙光。<a id="a-15"></a>而彼光明出照之时，<a id="a-16"></a>其跋陀罗波梨长者，<a id="a-17"></a>即得无畏，<a id="a-18"></a>从地而起，<a id="a-19"></a>绕佛三匝，<a id="a-1A"></a>复更顶礼佛世尊足，<a id="a-1B"></a>礼已长跪而白佛言：<a id="a-1C"></a>“惟愿世尊哀愍于我，<a id="a-1D"></a>惟愿世尊教示于我。<a id="a-1E"></a>大圣世尊，<a id="a-1F"></a>我于佛边信心未久。<a id="a-1G"></a>是故，<a id="a-1H"></a>世尊，<a id="a-1I"></a>但当为我随逐现事说一法门。<a id="a-1J"></a>我今渴仰欲闻诸法，<a id="a-1K"></a>以生死中烦恼所逼，<a id="a-1L"></a>多有疑惑，<a id="a-1M"></a>心恒分别。<a id="a-1N"></a>以是义故，<a id="a-1O"></a>惟愿世尊慈悲怜愍，<a id="a-1P"></a>为我说法，<a id="a-1Q"></a>令我决疑。<a id="a-1R"></a>大圣世尊，<a id="a-1S"></a>我无正知故有迷惑，<a id="a-1T"></a>不知出离生老病死烦恼海津。<a id="a-1U"></a>唯大圣尊是一切智，<a id="a-1V"></a>世间希有犹如意珠，<a id="a-1W"></a>能与一切众生诸乐令成就故。<a id="a-1X"></a>又复世尊犹如父母，<a id="a-1Y"></a>为令一切诸众生等得善果报，<a id="a-1Z"></a>即是根本。<a id="a-1a"></a>”</p>
  <p id="a1b">尔时，<a id="a-1c"></a>世尊告跋陀罗波梨长者，<a id="a-1d"></a>作如是言：<a id="a-1e"></a>“跋陀罗波梨，<a id="a-1f"></a>若有疑者，<a id="a-1g"></a>今恣汝问，<a id="a-1h"></a>我当为汝分别解说。<a id="a-1i"></a>”</p>
  <p id="a1j">尔时，<a id="a-1k"></a>跋陀罗波梨长者，<a id="a-1l"></a>蒙佛印可，<a id="a-1m"></a>内怀欢喜，<a id="a-1n"></a>欲问心疑，<a id="a-1o"></a>即便起立，<a id="a-1p"></a>却住一面；<a id="a-1q"></a>住一面已，<a id="a-1r"></a>其身威光圆满具足。<a id="a-1s"></a>尔时，<a id="a-1t"></a>长老阿难比丘，<a id="a-1u"></a>既见彼已，<a id="a-1v"></a>即白佛言：<a id="a-1w"></a>“希有世尊！<a id="a-1x"></a>此长者子跋陀罗波梨，<a id="a-1y"></a>身光德力胜诸王威，<a id="a-1z"></a>殊妙绝群，<a id="a-20"></a>端正可爱，<a id="a-21"></a>于世间内独无有双。<a id="a-22"></a>”</p>
  <p id="a23">尔时，<a id="a-24"></a>世尊告阿难言：<a id="a-25"></a>“长老阿难，<a id="a-26"></a>汝今欲闻此跋陀罗波梨长者家中所有众乐事乎？<a id="a-27"></a>乃至具足说其受于快乐果报，<a id="a-28"></a>虽复忉利帝释天王犹不能及，<a id="a-29"></a>况复人间？<a id="a-2A"></a>此阎浮提能得及者，<a id="a-2B"></a>无有是处。<a id="a-2C"></a>唯除一人长者童子，<a id="a-2D"></a>名苏摩浮帝。<a id="a-2E"></a>”</p>
  <p id="a2F">尔时，<a id="a-2G"></a>阿难即白佛言：<a id="a-2H"></a>“唯然！<a id="a-2I"></a>世尊，<a id="a-2J"></a>此跋陀罗婆梨长者家宅之中有何殊胜，<a id="a-2K"></a>世尊乃尔称誉？<a id="a-2L"></a>”</p>
  <p id="a2M">尔时，<a id="a-2N"></a>佛告长老阿难：<a id="a-2O"></a>“汝当至心，<a id="a-2P"></a>谛听！<a id="a-2Q"></a>谛受！<a id="a-2R"></a>是长者子所有资财善根广大，<a id="a-2S"></a>我今为汝次第宣说。<a id="a-2T"></a>阿难，<a id="a-2U"></a>是长者子，<a id="a-2V"></a>凡有六万最大商主恒随其后。<a id="a-2W"></a>彼诸商主，<a id="a-2X"></a>各有无量奇异财宝种种富饶。<a id="a-2Y"></a>其跋陀罗波梨家内，<a id="a-2Z"></a>恒常铺设六万上妙六合床榻，<a id="a-2a"></a>杂色被褥以覆其上。<a id="a-2b"></a>复以真绯杂色缯彩用为倚枕，<a id="a-2c"></a>持来两边杂色妙衣憍奢耶等，<a id="a-2d"></a>一一之处皆有四具。<a id="a-2e"></a>又火浣布及以粗纻，<a id="a-2f"></a>诸是四方土地所出种种衣服众杂异物，<a id="a-2g"></a>皆悉具足庄严其家。<a id="a-2h"></a>彼之衣裳悉皆柔软，<a id="a-2i"></a>犹如手掌清洁光润。<a id="a-2j"></a>其宅处处周遍皆悬真珠璎珞，<a id="a-2k"></a>以为校饰。<a id="a-2l"></a>复有六万婇女，<a id="a-2m"></a>端正殊绝，<a id="a-2n"></a>身体柔软细滑；<a id="a-2o"></a>闲於戏笑，<a id="a-2p"></a>善巧语言，<a id="a-2q"></a>姿态艳美承接人意，<a id="a-2r"></a>嗔恚见之自然欢喜，<a id="a-2s"></a>忧戚遇者便生欣慰；<a id="a-2t"></a>调谑音辞，<a id="a-2u"></a>开心悦目，<a id="a-2v"></a>并皆孝顺；<a id="a-2w"></a>瞻仰己夫，<a id="a-2x"></a>妇礼具足，<a id="a-2y"></a>于余男子远离欲心；<a id="a-2z"></a>或复有时，<a id="a-30"></a>自知惭愧羞耻，<a id="a-31"></a>合掌低眉，<a id="a-32"></a>曲躬恭敬，<a id="a-33"></a>专向其夫无复余顾；<a id="a-34"></a>或复有时，<a id="a-35"></a>各各为其夫婿别怜爱故，<a id="a-36"></a>心生妒嫉争斗相嫌，<a id="a-37"></a>皱眉蹙頞犹如深钩，<a id="a-38"></a>假此为戏实无妒心；<a id="a-39"></a>手爪纤长，<a id="a-3A"></a>指节圆佣，<a id="a-3B"></a>踝腕细密以欲醉身；<a id="a-3C"></a>妖冶顾眄，<a id="a-3D"></a>行步庠序，<a id="a-3E"></a>进止逶迤；<a id="a-3F"></a>发彩绀青细润柔软，<a id="a-3G"></a>巧为结梳能惊惑人。<a id="a-3H"></a>在于如是等诸婇女之中或侍或凭，<a id="a-3I"></a>彼诸婇女皆专奉夫，<a id="a-3J"></a>清净名闻处处流布。<a id="a-3K"></a>然此婇女种姓最大，<a id="a-3L"></a>处其家中亦好名闻，<a id="a-3M"></a>并堪匹偶大家为嫡妇，<a id="a-3N"></a>有如是种种等庄严。<a id="a-3O"></a>长者贤护家中不可称量，<a id="a-3P"></a>宅甚宽旷。<a id="a-3Q"></a>又其长者欲食之时，<a id="a-3R"></a>则有六万杂种羹臛饭食微妙香美，<a id="a-3S"></a>犹若天厨无有异也。<a id="a-3T"></a>其饭悉是糠粮，<a id="a-3U"></a>色味充盈具八功德，<a id="a-3V"></a>随意进啖入口便销，<a id="a-3W"></a>食已随顺无所妨碍，<a id="a-3X"></a>果报感致称心自然，<a id="a-3Y"></a>又复食已身体光鲜无诸臭秽。<a id="a-3Z"></a>又其长者家内，<a id="a-3a"></a>复有六万辇舆，<a id="a-3b"></a>各以种种珍奇庄严，<a id="a-3c"></a>真珠间错上下正等，<a id="a-3d"></a>悉有妙衣以覆其上。<a id="a-3e"></a>又以香华各各布散，<a id="a-3f"></a>水洒于地，<a id="a-3g"></a>无有尘埃，<a id="a-3h"></a>清净润泽。<a id="a-3i"></a>又其家内，<a id="a-3j"></a>复有种种最上音声，<a id="a-3k"></a>手打指弹及以气吹，<a id="a-3l"></a>其响微妙鸣亮入神，<a id="a-3m"></a>歌曲正得犹白鸽声心所乐闻，<a id="a-3n"></a>如此微妙庄严其家。<a id="a-3o"></a>又其家内，<a id="a-3p"></a>园林树木扶疏茂盛，<a id="a-3q"></a>华卉交加红紫鲜洁。<a id="a-3r"></a>其树林间复有诸鸟，<a id="a-3s"></a>各各出好音声，<a id="a-3t"></a>其音和雅犹如天宫，<a id="a-3u"></a>约须弥山众宝合成，<a id="a-3v"></a>龙窟无异。<a id="a-3w"></a>又燃种种灯明，<a id="a-3x"></a>其灯光明无风动摇处处洞彻，<a id="a-3y"></a>朗夜赫奕与昼不殊。<a id="a-3z"></a>又复其家所住国界有六万城，<a id="a-40"></a>其城各有街巷相当，<a id="a-41"></a>楼橹却敌悉皆具足。<a id="a-42"></a>彼城处处诸国商人往来聚集，<a id="a-43"></a>种种形状，<a id="a-44"></a>种种语言，<a id="a-45"></a>种种珍奇众杂宝货，<a id="a-46"></a>共相贸易填咽城市，<a id="a-47"></a>百千万众不可胜计。<a id="a-48"></a>又彼诸城周匝四边，<a id="a-49"></a>园圃杂树数百千种，<a id="a-4A"></a>华果繁茂枝叶扶疏，<a id="a-4B"></a>蜂众竞来采其香味。<a id="a-4C"></a>又彼诸城多有象马及诸车乘。</p>
  <p id="a4D">“阿难，<a id="a-4E"></a>彼诸城内所有大富长者、<a id="a-4F"></a>居士、<a id="a-4G"></a>商主及以商人，<a id="a-4H"></a>恒常一心，<a id="a-4I"></a>皆共称叹跋陀罗波梨所有功德，<a id="a-4J"></a>合十指掌顶礼赞咏，<a id="a-4K"></a>况彼名闻心皆愿乐欲得睹见！<a id="a-4L"></a>又其国主波斯匿王，<a id="a-4M"></a>见跋陀罗波梨长者，<a id="a-4N"></a>资财富饶形势福德，<a id="a-4O"></a>自身卑愻犹如贫人羡其财宝。</p>
  <p id="a4P">“阿难，<a id="a-4Q"></a>其彼真月长者童子，<a id="a-4R"></a>每一食时即有千种珍味，<a id="a-4S"></a>晨昏左右所须自然。<a id="a-4T"></a>又有五千婇女，<a id="a-4U"></a>围绕承奉以为娱乐。<a id="a-4V"></a>阿难，<a id="a-4W"></a>是真月长者童子所受快乐，<a id="a-4X"></a>比天帝释已胜千倍，<a id="a-4Y"></a>匹于跋陀罗波梨，<a id="a-4Z"></a>形貌颜色，<a id="a-4a"></a>库藏资财，<a id="a-4b"></a>受乐果报，<a id="a-4c"></a>百倍不及其一。</p>
  <p id="a4d">“复次，<a id="a-4e"></a>阿难，<a id="a-4f"></a>是跋陀罗波梨长者，<a id="a-4g"></a>有一妙车名为夺意，<a id="a-4h"></a>奇巧精丽，<a id="a-4i"></a>人间所无，<a id="a-4j"></a>而此车中有天宝座。<a id="a-4k"></a>其车纯以天诸杂宝雕饰间错，<a id="a-4l"></a>彼诸天宝码碯、<a id="a-4m"></a>金刚、<a id="a-4n"></a>真珠、<a id="a-4o"></a>珍贝，<a id="a-4p"></a>光明显曜如虚空星庄严，<a id="a-4q"></a>如是其车行时迅疾如风。<a id="a-4r"></a>阿难，<a id="a-4s"></a>跋陀罗波梨，<a id="a-4t"></a>意欲至于海内采珍宝时，<a id="a-4u"></a>坐彼车中如意即至；<a id="a-4v"></a>受快乐已，<a id="a-4w"></a>若欲还家，<a id="a-4x"></a>应念便至。<a id="a-4y"></a>”</p>
  <p id="a4z">尔时，<a id="a-50"></a>阿难顶礼佛足，<a id="a-51"></a>合掌恭敬而白佛言：<a id="a-52"></a>“希有世尊！<a id="a-53"></a>此跋陀罗波梨长者，<a id="a-54"></a>往昔造何等善根，<a id="a-55"></a>今世乃尔受斯果报？<a id="a-56"></a>”</p>
  <p id="a57">尔时，<a id="a-58"></a>世尊告阿难言：<a id="a-59"></a>“长老阿难，<a id="a-5A"></a>汝欲知者应当谛听！<a id="a-5B"></a>此之因缘皆由过去于诸佛边种植善根，<a id="a-5C"></a>今得如是胜上果报。<a id="a-5D"></a>阿难，<a id="a-5E"></a>我念往昔有一如来出现于世，<a id="a-5F"></a>名曰乐光多陀阿伽度阿罗诃三藐三佛陀。<a id="a-5G"></a>阿难，<a id="a-5H"></a>尔时此跋陀罗波梨长者，<a id="a-5I"></a>于彼佛边作声闻僧，<a id="a-5J"></a>名为法髻，<a id="a-5K"></a>持戒不完，<a id="a-5L"></a>多有毁缺，<a id="a-5M"></a>而善宣说诸佛教法开示未闻。<a id="a-5N"></a>是大法师，<a id="a-5O"></a>一闻总持修多罗藏，<a id="a-5P"></a>亦持律藏，<a id="a-5Q"></a>为诸众生常说法要，<a id="a-5R"></a>博识辩聪，<a id="a-5S"></a>义味甚深，<a id="a-5T"></a>音声朗彻令人乐闻，<a id="a-5U"></a>得听法者心生欢喜，<a id="a-5V"></a>永即不复堕诸恶道。<a id="a-5W"></a>阿难，<a id="a-5X"></a>彼以如是法施因缘，<a id="a-5Y"></a>九十一劫恒生天人端正富贵。<a id="a-5Z"></a>阿难，<a id="a-5a"></a>是长者子，<a id="a-5b"></a>所得妙车因缘报者，<a id="a-5c"></a>我更为汝次第解说。<a id="a-5d"></a>阿难，<a id="a-5e"></a>是跋陀罗波梨长者，<a id="a-5f"></a>于彼乐光佛世作法师时，<a id="a-5g"></a>见诸梵行持戒比丘，<a id="a-5h"></a>羸瘦顿乏，<a id="a-5i"></a>力弱无堪，<a id="a-5j"></a>凡有所须悉皆布施，<a id="a-5k"></a>复造鞋袜、<a id="a-5l"></a>靴履等物欢喜施与，<a id="a-5m"></a>藉此功德今感妙车如意果报。</p>
  <p id="a5n">“复次，<a id="a-5o"></a>阿难，<a id="a-5p"></a>往昔有佛，<a id="a-5q"></a>号曰迦葉多陀阿伽度阿罗呵三藐三佛陀。<a id="a-5r"></a>尔时，<a id="a-5s"></a>彼佛告长者言：<a id="a-5t"></a>‘于未来世有佛，<a id="a-5u"></a>名曰释迦牟尼多陀阿伽度阿罗呵三藐三佛陀，<a id="a-5v"></a>彼佛世尊当授汝记。<a id="a-5w"></a>’阿难，<a id="a-5x"></a>此跋陀罗波梨长者，<a id="a-5y"></a>我须教之，<a id="a-5z"></a>令其生解。<a id="a-60"></a>”</p>
  <p id="a61">尔时，<a id="a-62"></a>阿难重白佛言：<a id="a-63"></a>“希有世尊！<a id="a-64"></a>此长者子如是富饶，<a id="a-65"></a>多蓄财产，<a id="a-66"></a>而性柔和不生贡高，<a id="a-67"></a>在于五欲不染其心。<a id="a-68"></a>”</p>
  <p id="a69">佛告阿难：<a id="a-6A"></a>“汝今当知，<a id="a-6B"></a>凡是智者，<a id="a-6C"></a>不以资财及诸五欲心生憍傲。<a id="a-6D"></a>阿难，<a id="a-6E"></a>此长者子以妙法因，<a id="a-6F"></a>多受种种无尽福报。<a id="a-6G"></a>”</p>
  <p id="a6H">尔时，<a id="a-6I"></a>跋陀罗波梨长者，<a id="a-6J"></a>蒙佛许可，<a id="a-6K"></a>欲问所疑，<a id="a-6L"></a>即便一心在于佛前，<a id="a-6M"></a>长跪合掌而白佛言：<a id="a-6N"></a>“大慈世尊，<a id="a-6O"></a>摄受一切众生，<a id="a-6P"></a>哀愍众生。<a id="a-6Q"></a>我今心中有疑欲问，<a id="a-6R"></a>惟愿世尊为我解说使得断疑。<a id="a-6S"></a>”</p>
  <p id="a6T">尔时，<a id="a-6U"></a>佛告跋陀罗波梨长者子言：<a id="a-6V"></a>“跋陀罗波梨，<a id="a-6W"></a>汝心有疑欲断除者，<a id="a-6X"></a>今正是时，<a id="a-6Y"></a>恣汝所问，<a id="a-6Z"></a>我当为汝分别解说。<a id="a-6a"></a>”</p>
  <p id="a6b">尔时，<a id="a-6c"></a>跋陀罗波梨长者即白佛言：<a id="a-6d"></a>“世尊，<a id="a-6e"></a>诸众生等知有神识，<a id="a-6f"></a>而是神识犹如宝箧未开之时，<a id="a-6g"></a>不知其中是何等宝。<a id="a-6h"></a>世尊，<a id="a-6i"></a>此之神识相貌云何？<a id="a-6j"></a>复何因缘名为神识？<a id="a-6k"></a>世尊，<a id="a-6l"></a>云何人死无手脚眼？<a id="a-6m"></a>命终之时，<a id="a-6n"></a>诸根欲灭，<a id="a-6o"></a>诸大欲分，<a id="a-6p"></a>而此神识云何从此身中而得移出？<a id="a-6q"></a>世尊，<a id="a-6r"></a>而此神识复云何色？<a id="a-6s"></a>复云何体？<a id="a-6t"></a>从于身中云何得离此识？<a id="a-6u"></a>云何舍于此身，<a id="a-6v"></a>成就别身？<a id="a-6w"></a>云何舍此诸大、<a id="a-6x"></a>诸入，<a id="a-6y"></a>向于后世？<a id="a-6z"></a>云何成就各各别身？<a id="a-70"></a>世尊，<a id="a-71"></a>人今既死，<a id="a-72"></a>未来诸入云何随顺？<a id="a-73"></a>云何此世作诸善根，<a id="a-74"></a>于未来世受于果报？<a id="a-75"></a>既是此世诸入阴等造作善根，<a id="a-76"></a>其人云何更复于后别诸阴中受其果报？<a id="a-77"></a>云何此识彼处得身？<a id="a-78"></a>云何诸入体随彼处？<a id="a-79"></a>”</p>
  <p id="a7A">尔时，<a id="a-7B"></a>世尊赞长者言：<a id="a-7C"></a>“善哉！<a id="a-7D"></a>善哉！<a id="a-7E"></a>跋陀罗波梨，<a id="a-7F"></a>如是，<a id="a-7G"></a>如是，<a id="a-7H"></a>如汝所问。<a id="a-7I"></a>汝今至心谛听！<a id="a-7J"></a>谛受！<a id="a-7K"></a>我当为汝说神识去来移灭。<a id="a-7L"></a>跋陀罗波梨，<a id="a-7M"></a>犹如风大，<a id="a-7N"></a>虽无形色不可睹见，<a id="a-7O"></a>然由因缘而现形色。<a id="a-7P"></a>现形色者，<a id="a-7Q"></a>其义云何？<a id="a-7R"></a>譬如风吹动诸树木，<a id="a-7S"></a>发起山壁水崖触已作声，<a id="a-7T"></a>以冷热因缘所生是故能受；<a id="a-7U"></a>然彼风体不可得见，<a id="a-7V"></a>手足目等亦复如是不可得见，<a id="a-7W"></a>于诸色上增益胜处或黑或白。<a id="a-7X"></a>跋陀罗波梨，<a id="a-7Y"></a>如是，<a id="a-7Z"></a>如是，<a id="a-7a"></a>此神识界亦复如是，<a id="a-7b"></a>不可以色得见，<a id="a-7c"></a>亦不至色体，<a id="a-7d"></a>但以所入行作体而现色，<a id="a-7e"></a>此识界亦复然。<a id="a-7f"></a>当须知云何于彼处此识界，<a id="a-7g"></a>得名受触法界耶？<a id="a-7h"></a>复云何此识界，<a id="a-7i"></a>舍此身已后受爱触等？<a id="a-7j"></a>譬如风界能移香气，<a id="a-7k"></a>故知此华香从风吹来；<a id="a-7l"></a>而其风界实不持华香而来，<a id="a-7m"></a>亦非无风而华香能来。<a id="a-7n"></a>彼香无色，<a id="a-7o"></a>彼风亦无色，<a id="a-7p"></a>其彼闻香根亦无色。<a id="a-7q"></a>跋陀罗波梨，<a id="a-7r"></a>如是，<a id="a-7s"></a>如是，<a id="a-7t"></a>彼死人识欲移持触受等及诸界已，<a id="a-7u"></a>有于彼世以父母和合故，<a id="a-7v"></a>然后可知有识；<a id="a-7w"></a>其识有故，<a id="a-7x"></a>即知有受有触和合而成。<a id="a-7y"></a>犹如胜人识强胜故有香根，<a id="a-7z"></a>香根胜故有胜香。<a id="a-80"></a>复有二身胜故，<a id="a-81"></a>有二事胜可见。<a id="a-82"></a>二事胜者，<a id="a-83"></a>所谓色、<a id="a-84"></a>触。<a id="a-85"></a>其风多故，<a id="a-86"></a>华香亦多。<a id="a-87"></a>如是，<a id="a-88"></a>如是，<a id="a-89"></a>以识大故受亦大，<a id="a-8A"></a>受大故识亦大，<a id="a-8B"></a>识大故诸界亦大，<a id="a-8C"></a>然知此善此恶也。<a id="a-8D"></a>譬如画师既善成就板，<a id="a-8E"></a>随欲出向作即能为，<a id="a-8F"></a>善意解故随色能作，<a id="a-8G"></a>然彼画师若无色不可现色。<a id="a-8H"></a>如是，<a id="a-8I"></a>如是，<a id="a-8J"></a>此识成就六色身，<a id="a-8K"></a>所谓因眼见色，<a id="a-8L"></a>所有识智因眼见色者实无有色，<a id="a-8M"></a>因耳闻声者亦无色，<a id="a-8N"></a>因鼻闻香者亦无色，<a id="a-8O"></a>因舌知味者亦无色，<a id="a-8P"></a>因身觉触者彼触亦无色，<a id="a-8Q"></a>因意有诸大者彼亦无色，<a id="a-8R"></a>所有知者亦无色。<a id="a-8S"></a>当知彼境界内亦无有色，<a id="a-8T"></a>如是次第，<a id="a-8U"></a>此识当知皆亦无色，<a id="a-8V"></a>当应如是观。<a id="a-8W"></a>而汝问‘此识云何舍此身至于彼世’者，<a id="a-8X"></a>跋陀罗波梨，<a id="a-8Y"></a>夫命终时此识以业持故，<a id="a-8Z"></a>此业及命尽时，<a id="a-8a"></a>譬如入寂灭三昧人有识身体，<a id="a-8b"></a>此识身体灭已，<a id="a-8c"></a>然后入寂灭内住。<a id="a-8d"></a>如是，<a id="a-8e"></a>如是，<a id="a-8f"></a>此识于死人边，<a id="a-8g"></a>舍身及以诸大，<a id="a-8h"></a>舍已唯有念力，<a id="a-8i"></a>如是知我是彼某甲。<a id="a-8j"></a>凡人舍身之时，<a id="a-8k"></a>有二种触正念。<a id="a-8l"></a>何等为二？<a id="a-8m"></a>一者、<a id="a-8n"></a>正念，<a id="a-8o"></a>二者、<a id="a-8p"></a>触。<a id="a-8q"></a>而彼人命终之时，<a id="a-8r"></a>于身有触二受：<a id="a-8s"></a>一、<a id="a-8t"></a>身受，<a id="a-8u"></a>二、<a id="a-8v"></a>念受。<a id="a-8w"></a>死后念有触。</p>
  <p id="a8x">“复次，<a id="a-8y"></a>汝问识者何义？<a id="a-8z"></a>然有子能生芽，<a id="a-90"></a>从智生识即名为念，<a id="a-91"></a>是故智及子故名为识，<a id="a-92"></a>然后还受于触。<a id="a-93"></a>苦乐智知故名为识，<a id="a-94"></a>后复受善恶，<a id="a-95"></a>亦能知善恶境界故名为识；<a id="a-96"></a>犹如从子生芽，<a id="a-97"></a>其身成就故名为识。</p>
  <p id="a98">“复次，<a id="a-99"></a>跋陀罗波梨，<a id="a-9A"></a>汝又问言‘此识云何舍身已移向彼’者，<a id="a-9B"></a>譬如镜中照现身形；<a id="a-9C"></a>又如泥团模内铸出身形；<a id="a-9D"></a>又复如日出时能灭诸暗，<a id="a-9E"></a>其日没已还复生暗，<a id="a-9F"></a>然而彼暗无有常定、<a id="a-9G"></a>非无常定之处，<a id="a-9H"></a>然彼暗无色无受不可见。<a id="a-9I"></a>如是此识生身已，<a id="a-9J"></a>如暗离明，<a id="a-9K"></a>身生亦然，<a id="a-9L"></a>其人不见此识，<a id="a-9M"></a>然识受此身。<a id="a-9N"></a>譬如妇人受胎，<a id="a-9O"></a>然不知此我怀胎为男为女、<a id="a-9P"></a>或黑或白、<a id="a-9Q"></a>或诸根具以不具、<a id="a-9R"></a>或手足正等，<a id="a-9S"></a>以不然，<a id="a-9T"></a>彼在胎之者，<a id="a-9U"></a>或以热食触故觉已即动。<a id="a-9V"></a>如是，<a id="a-9W"></a>如是，<a id="a-9X"></a>此识来去伸缩共眼开闭，<a id="a-9Y"></a>昔所造诸业故，<a id="a-9Z"></a>所有境界即笑语言等，<a id="a-9a"></a>诸有所生得色身内住识，<a id="a-9b"></a>然诸众生不知我身内所住识有何体。<a id="a-9c"></a>跋陀罗波梨，<a id="a-9d"></a>此识善成就故，<a id="a-9e"></a>流至于一切诸有，<a id="a-9f"></a>然诸有不染著。<a id="a-9g"></a>跋陀罗波梨，<a id="a-9h"></a>诸有及识六根境界，<a id="a-9i"></a>是六界处，<a id="a-9j"></a>有四大处，<a id="a-9k"></a>有五阴处。<a id="a-9l"></a>跋陀罗波梨，<a id="a-9m"></a>如是识等境界汝当知。<a id="a-9n"></a>跋陀罗波梨，<a id="a-9o"></a>譬如木人以一机关作一切诸事，<a id="a-9p"></a>走跳现种种诸伎。<a id="a-9q"></a>跋陀罗波梨，<a id="a-9r"></a>于汝意云何？<a id="a-9s"></a>彼木人有何因缘作如是事？<a id="a-9t"></a>”</p>
  <p id="a9u">跋陀罗波梨白佛言：<a id="a-9v"></a>“世尊，<a id="a-9w"></a>如来所问，<a id="a-9x"></a>非我境界，<a id="a-9y"></a>我无智能答。<a id="a-9z"></a>”</p>
  <p id="aA0">佛复言：<a id="a-A1"></a>“跋陀罗波梨，<a id="a-A2"></a>彼者由巧智慧力作种种事，<a id="a-A3"></a>而彼巧业无有色，<a id="a-A4"></a>以智所生。<a id="a-A5"></a>如是，<a id="a-A6"></a>如是，<a id="a-A7"></a>此身人由识巧故生，<a id="a-A8"></a>而此种种身由识所作，<a id="a-A9"></a>此识造身故生，<a id="a-AA"></a>而此识无有可尽，<a id="a-AB"></a>犹法界修熏故，<a id="a-AC"></a>往昔诸身忆念意成就。<a id="a-AD"></a>犹如日光，<a id="a-AE"></a>此识应须当见，<a id="a-AF"></a>譬如日光照于秽浊臭恶诸尸，<a id="a-AG"></a>亦不为其所染，<a id="a-AH"></a>而其臭秽不离日光所生。<a id="a-AI"></a>如是，<a id="a-AJ"></a>如是，<a id="a-AK"></a>此识欲初生在粪秽所食诸不净，<a id="a-AL"></a>又在猪狗等腹内受胎，<a id="a-AM"></a>然彼识不为臭秽所染。</p>
  <p id="aAN">“复次，<a id="a-AO"></a>跋陀罗波梨，<a id="a-AP"></a>此识舍身已，<a id="a-AQ"></a>随善恶所行，<a id="a-AR"></a>此义何也？<a id="a-AS"></a>此识舍此身体，<a id="a-AT"></a>即受彼罪福。<a id="a-AU"></a>譬如风界，<a id="a-AV"></a>从山首出至于瞻婆林，<a id="a-AW"></a>因触故受微妙香；<a id="a-AX"></a>至臭秽之处，<a id="a-AY"></a>或至诸尸臭处。<a id="a-AZ"></a>跋陀罗波梨，<a id="a-Aa"></a>彼风随至多处，<a id="a-Ab"></a>而取多气至彼即多。<a id="a-Ac"></a>犹如彼风界将彼香气过，<a id="a-Ad"></a>而彼风界无有色，<a id="a-Ae"></a>及彼香亦无色。<a id="a-Af"></a>如是，<a id="a-Ag"></a>如是，<a id="a-Ah"></a>此识舍身已将善恶而移，<a id="a-Ai"></a>如是次第而去。<a id="a-Aj"></a>彼识欲移，<a id="a-Ak"></a>犹如睡梦人知一切诸物，<a id="a-Al"></a>有身不移本处。<a id="a-Am"></a>如是，<a id="a-An"></a>如是，<a id="a-Ao"></a>有福亦生，<a id="a-Ap"></a>欲移识时，<a id="a-Aq"></a>犹如梦见诸事，<a id="a-Ar"></a>然此识不从咽喉出，<a id="a-As"></a>亦不从诸孔出，<a id="a-At"></a>其识出时亦复不求诸孔。<a id="a-Au"></a>”</p>
  <p id="aAv">尔时，<a id="a-Aw"></a>跋陀罗波梨顶礼佛足白佛言：<a id="a-Ax"></a>“世尊，<a id="a-Ay"></a>云何或鸡卵、<a id="a-Az"></a>鹅卵在㲉内，<a id="a-B0"></a>其㲉无孔，<a id="a-B1"></a>云何知识别而㲉不破？<a id="a-B2"></a>其识云何移徙？<a id="a-B3"></a>”</p>
  <p id="aB4">佛告跋陀罗波梨：<a id="a-B5"></a>“譬如以瞻婆等诸华熏乌麻，<a id="a-B6"></a>善熟然后压取油，<a id="a-B7"></a>而言此是瞻婆等华油。<a id="a-B8"></a>如彼香不破坏乌麻而香气移徙，<a id="a-B9"></a>彼香不著乌麻，<a id="a-BA"></a>因麻及华共和合故香气相著，<a id="a-BB"></a>然后香气不从麻子边求孔然后入，<a id="a-BC"></a>因彼二故其香移徙。<a id="a-BD"></a>如是，<a id="a-BE"></a>如是，<a id="a-BF"></a>此识不破坏卵㲉，<a id="a-BG"></a>妙香移徙，<a id="a-BH"></a>此识转移亦复如是，<a id="a-BI"></a>汝当如是知。</p>
  <p id="aBJ">“复次，<a id="a-BK"></a>此识不移徙，<a id="a-BL"></a>犹如日、<a id="a-BM"></a>火、<a id="a-BN"></a>摩尼宝等光明，<a id="a-BO"></a>应如是见。<a id="a-BP"></a>复次，<a id="a-BQ"></a>此识移徙，<a id="a-BR"></a>犹如种子所至地方种子，<a id="a-BS"></a>而彼种子掷置地内，<a id="a-BT"></a>生芽茎叶华果子，<a id="a-BU"></a>或白、<a id="a-BV"></a>或赤、<a id="a-BW"></a>或黑，<a id="a-BX"></a>各有自味力成熟；<a id="a-BY"></a>而彼地界是一，<a id="a-BZ"></a>水、<a id="a-Ba"></a>火、<a id="a-Bb"></a>风大亦然。<a id="a-Bc"></a>如是，<a id="a-Bd"></a>如是，<a id="a-Be"></a>此识有一法界，<a id="a-Bf"></a>一切诸有中成就身然后生，<a id="a-Bg"></a>或黑、<a id="a-Bh"></a>或白、<a id="a-Bi"></a>或赤等色，<a id="a-Bj"></a>或本性刚强，<a id="a-Bk"></a>或本性调柔。</p>
  <p id="aBl">“复次，<a id="a-Bm"></a>跋陀罗波梨，<a id="a-Bn"></a>命终之时，<a id="a-Bo"></a>此神识舍身已，<a id="a-Bp"></a>成后身种子因，<a id="a-Bq"></a>欲作手足等体，<a id="a-Br"></a>而当时未有身分，<a id="a-Bs"></a>而彼舍地分取法界分，<a id="a-Bt"></a>而彼诸界共念和合。<a id="a-Bu"></a>然彼念以信敬力故，<a id="a-Bv"></a>法界念和合，<a id="a-Bw"></a>取识不离识，<a id="a-Bx"></a>而法界可见，<a id="a-By"></a>亦不离法界识有因。<a id="a-Bz"></a>然彼识风为助，<a id="a-C0"></a>自余法界皆为微妙，<a id="a-C1"></a>所谓念界、<a id="a-C2"></a>受界、<a id="a-C3"></a>法界、<a id="a-C4"></a>色界。<a id="a-C5"></a>”</p>
  <p id="aC6">尔时，<a id="a-C7"></a>跋陀罗白佛言：<a id="a-C8"></a>“世尊，<a id="a-C9"></a>彼识云何有色？<a id="a-CA"></a>”</p>
  <p id="aCB">佛告跋陀罗波梨：<a id="a-CC"></a>“凡有二种色：<a id="a-CD"></a>一者、<a id="a-CE"></a>内，<a id="a-CF"></a>二者、<a id="a-CG"></a>外。<a id="a-CH"></a>言内色者何？<a id="a-CI"></a>所谓眼也。<a id="a-CJ"></a>外者是色。<a id="a-CK"></a>若有眼识，<a id="a-CL"></a>彼名内色，<a id="a-CM"></a>耳内声外，<a id="a-CN"></a>鼻内香外，<a id="a-CO"></a>舌内味外，<a id="a-CP"></a>身内触外，<a id="a-CQ"></a>意内法外。<a id="a-CR"></a>跋陀罗波梨，<a id="a-CS"></a>譬如生盲之人夜睡眠中，<a id="a-CT"></a>梦见种种天妙诸色最胜最上，<a id="a-CU"></a>而彼人见已生最胜喜乐；<a id="a-CV"></a>睡眠觉已便即不见，<a id="a-CW"></a>及至天晓而向他说：<a id="a-CX"></a>‘诸人辈听我昨夜眠中梦也。<a id="a-CY"></a>我见最妙最上端正妇女之形，<a id="a-CZ"></a>复见丈夫百千数众，<a id="a-Ca"></a>复见园林。<a id="a-Cb"></a>此中彼处我皆梦见，<a id="a-Cc"></a>或有人身体柔软，<a id="a-Cd"></a>手足端严，<a id="a-Ce"></a>臂膊佣长，<a id="a-Cf"></a>身体纤细，<a id="a-Cg"></a>腰跨正等。<a id="a-Ch"></a>’而彼生盲梦中所见诸人，<a id="a-Ci"></a>身体形容及庄严璎珞皆悉具说。<a id="a-Cj"></a>尔时，<a id="a-Ck"></a>彼生盲人如是所说，<a id="a-Cl"></a>形体生识不见。<a id="a-Cm"></a>于汝意云何？<a id="a-Cn"></a>彼生盲之人，<a id="a-Co"></a>睡眠所梦，<a id="a-Cp"></a>云何得见？<a id="a-Cq"></a>”</p>
  <p id="aCr">跋陀罗波梨白佛言：<a id="a-Cs"></a>“善哉！<a id="a-Ct"></a>世尊，<a id="a-Cu"></a>惟愿为我解说，<a id="a-Cv"></a>此事云何得见？<a id="a-Cw"></a>”</p>
  <p id="aCx">佛告跋陀罗波梨：<a id="a-Cy"></a>“跛陀罗波梨汝当知，<a id="a-Cz"></a>以内眼因智力，<a id="a-D0"></a>彼生盲人在梦中见，<a id="a-D1"></a>非实眼见。<a id="a-D2"></a>跋陀罗波梨，<a id="a-D3"></a>如梦中人见色少时正念其死，<a id="a-D4"></a>人见内色亦复如是。<a id="a-D5"></a>复次，<a id="a-D6"></a>跋陀罗波梨，<a id="a-D7"></a>更为汝解。<a id="a-D8"></a>其死人神识如种子移，<a id="a-D9"></a>譬如种子散于地上受取四大，<a id="a-DA"></a>如是此识受正念已，<a id="a-DB"></a>受受已受善及不善，<a id="a-DC"></a>已舍身已然后移。<a id="a-DD"></a>”</p>
  <p id="aDE">跋陀罗波梨复问：<a id="a-DF"></a>“世尊，<a id="a-DG"></a>云何此识受善及不善，<a id="a-DH"></a>识然后移？<a id="a-DI"></a>”</p>
  <p id="aDJ">佛告跋陀罗波梨：<a id="a-DK"></a>“譬如莲华色摩尼宝随色影变，<a id="a-DL"></a>若置黑影形即变黑，<a id="a-DM"></a>若置白中即变为白，<a id="a-DN"></a>随其影形所在之处，<a id="a-DO"></a>彼摩尼宝即同其色，<a id="a-DP"></a>所安置处随其地分色即随变。<a id="a-DQ"></a>如是此识受善及恶，<a id="a-DR"></a>而即移去亦复如是。<a id="a-DS"></a>”</p>
  <p id="aDT">尔时，<a id="a-DU"></a>跋陀罗波梨复问佛言：<a id="a-DV"></a>“世尊，<a id="a-DW"></a>此神识何体而现？<a id="a-DX"></a>”</p>
  <p id="aDY">佛告跋陀罗波梨：<a id="a-DZ"></a>“此神识无形、<a id="a-Da"></a>无聚处、<a id="a-Db"></a>无积贮处，<a id="a-Dc"></a>毕竟不可得、<a id="a-Dd"></a>不可得言，<a id="a-De"></a>此神识有生、<a id="a-Df"></a>有灭、<a id="a-Dg"></a>有恼亦不可言。<a id="a-Dh"></a>跋陀罗波梨，<a id="a-Di"></a>譬如从子生芽，<a id="a-Dj"></a>亦不可得烂子生芽，<a id="a-Dk"></a>亦非坏子生芽，<a id="a-Dl"></a>而彼好子乃生芽成就。<a id="a-Dm"></a>跋陀罗波梨。<a id="a-Dn"></a>于汝意云何？<a id="a-Do"></a>彼子芽住何处？<a id="a-Dp"></a>或在茎，<a id="a-Dq"></a>或在叶，<a id="a-Dr"></a>或在根，<a id="a-Ds"></a>为彼子在树枝。<a id="a-Dt"></a>如是，<a id="a-Du"></a>如是，<a id="a-Dv"></a>此识于身体无处倚住，<a id="a-Dw"></a>不在眼，<a id="a-Dx"></a>不在耳，<a id="a-Dy"></a>不在鼻，<a id="a-Dz"></a>乃至亦不在意。<a id="a-E0"></a>犹如从子生芽，<a id="a-E1"></a>所生子芽者，<a id="a-E2"></a>以取、<a id="a-E3"></a>受为本；<a id="a-E4"></a>彼处取故，<a id="a-E5"></a>即便受胎；<a id="a-E6"></a>受胎已，<a id="a-E7"></a>即有触。<a id="a-E8"></a>如生芽已，<a id="a-E9"></a>依时即有枝叶华，<a id="a-EA"></a>有枝叶华即有子。<a id="a-EB"></a>如是，<a id="a-EC"></a>如是，<a id="a-ED"></a>此识先成就身体，<a id="a-EE"></a>身体成就已，<a id="a-EF"></a>其神识无处可住，<a id="a-EG"></a>亦不离神识有身。<a id="a-EH"></a>如彼种子从树熟已然后有子，<a id="a-EI"></a>非生果有子。<a id="a-EJ"></a>如是，<a id="a-EK"></a>如是，<a id="a-EL"></a>此身命终之时，<a id="a-EM"></a>从身体中此神识显现，<a id="a-EN"></a>以受和合，<a id="a-EO"></a>以爱相缚，<a id="a-EP"></a>以念相执，<a id="a-EQ"></a>善攀缘和合，<a id="a-ER"></a>或非善攀缘和合，<a id="a-ES"></a>以风界相持，<a id="a-ET"></a>智熏逐业缘，<a id="a-EU"></a>父母和合，<a id="a-EV"></a>然后此识显现。<a id="a-EW"></a>跋陀罗波梨，<a id="a-EX"></a>譬如善成就好明镜见面形，<a id="a-EY"></a>非无其面得见面形，<a id="a-EZ"></a>亦非无明镜可有面形。<a id="a-Ea"></a>如明镜及面两缘和合得有面形，<a id="a-Eb"></a>而其面形无有色，<a id="a-Ec"></a>亦无受，<a id="a-Ed"></a>亦无有识，<a id="a-Ee"></a>但随身转动，<a id="a-Ef"></a>其镜内形亦转动如身，<a id="a-Eg"></a>言语移徙、<a id="a-Eh"></a>转动申缩、<a id="a-Ei"></a>俯仰随所作者，<a id="a-Ej"></a>其镜内面形，<a id="a-Ek"></a>亦作如是事相显现。<a id="a-El"></a>跋陀罗波梨。<a id="a-Em"></a>于汝意云何？<a id="a-En"></a>其面形因何事故，<a id="a-Eo"></a>而现形镜中？<a id="a-Ep"></a>”</p>
  <p id="aEq">跋陀罗波梨白佛言：<a id="a-Er"></a>“世尊，<a id="a-Es"></a>因人身体故现彼镜中，<a id="a-Et"></a>如是形随其身色，<a id="a-Eu"></a>面亦有如是色。<a id="a-Ev"></a>彼形亦如是色，<a id="a-Ew"></a>或诸根具足，<a id="a-Ex"></a>或不具足，<a id="a-Ey"></a>彼面形于明镜中，<a id="a-Ez"></a>亦复如是现其形相。<a id="a-F0"></a>”</p>
  <p id="aF1">“跋陀罗波梨，<a id="a-F2"></a>如彼明镜成就面形，<a id="a-F3"></a>以有身故，<a id="a-F4"></a>彼明镜中现形。<a id="a-F5"></a>如是此身，<a id="a-F6"></a>因识有受、<a id="a-F7"></a>有取、<a id="a-F8"></a>有识、<a id="a-F9"></a>有诸行，<a id="a-FA"></a>思念成就身体。<a id="a-FB"></a>言彼明镜者，<a id="a-FC"></a>彼缘父母和合。<a id="a-FD"></a>当知如身灭已，<a id="a-FE"></a>无有识形。<a id="a-FF"></a>如彼明镜现面形已，<a id="a-FG"></a>又清水中更见面形，<a id="a-FH"></a>如此识舍此身形已，<a id="a-FI"></a>至于彼复受余诸阴。<a id="a-FJ"></a>譬如尼拘陀树子，<a id="a-FK"></a>或优昙婆罗等诸树子，<a id="a-FL"></a>虽复细小，<a id="a-FM"></a>而能生极大树枝；<a id="a-FN"></a>生大树枝已，<a id="a-FO"></a>舍彼形复更余处生。<a id="a-FP"></a>而彼子界舍树形已，<a id="a-FQ"></a>随时干枯无复本味；<a id="a-FR"></a>其本味灭已，<a id="a-FS"></a>彼树便即干枯萎悴。<a id="a-FT"></a>如是此识，<a id="a-FU"></a>微细无定色形，<a id="a-FV"></a>生诸身已更复舍，<a id="a-FW"></a>更成就前别体。<a id="a-FX"></a>犹如大麦、<a id="a-FY"></a>小麦、<a id="a-FZ"></a>乌麻小粒大粒等子，<a id="a-Fa"></a>随所地方散处，<a id="a-Fb"></a>于彼地方即便著根。<a id="a-Fc"></a>如是，<a id="a-Fd"></a>如是，<a id="a-Fe"></a>此识所有众生身内，<a id="a-Ff"></a>移于彼处，<a id="a-Fg"></a>即有取有受而住，<a id="a-Fh"></a>或受福，<a id="a-Fi"></a>或受罪，<a id="a-Fj"></a>从此世移至彼世。<a id="a-Fk"></a>犹如蜜蜂见其味，<a id="a-Fl"></a>于华内取其味香，<a id="a-Fm"></a>而舍其华更移别华，<a id="a-Fn"></a>或舍恶华移至好华，<a id="a-Fo"></a>坐华上已，<a id="a-Fp"></a>乐著彼华取彼香味。<a id="a-Fq"></a>如是，<a id="a-Fr"></a>如是，<a id="a-Fs"></a>此神识以多善根，<a id="a-Ft"></a>或受天身；<a id="a-Fu"></a>受天身已，<a id="a-Fv"></a>以恶果故，<a id="a-Fw"></a>或复受地狱、<a id="a-Fx"></a>畜生、<a id="a-Fy"></a>饿鬼等身；<a id="a-Fz"></a>受已复受别身。<a id="a-G0"></a>而此神识云何须观？<a id="a-G1"></a>譬如郁金香子、<a id="a-G2"></a>或红蓝华子、<a id="a-G3"></a>或分陀利华子，<a id="a-G4"></a>其体本随分色不定，<a id="a-G5"></a>而彼子内不可见芽亦无定色，<a id="a-G6"></a>而彼子入地得水润泽即便生芽，<a id="a-G7"></a>有芽已然后生华；<a id="a-G8"></a>而彼色不可以子得见，<a id="a-G9"></a>亦不离子有芽及色。<a id="a-GA"></a>如是，<a id="a-GB"></a>如是，<a id="a-GC"></a>此识舍此身已欲成彼身，<a id="a-GD"></a>彼肉团内未有诸根，<a id="a-GE"></a>何况诸入？<a id="a-GF"></a>既无诸根及入，<a id="a-GG"></a>岂可有天眼、<a id="a-GH"></a>天耳及香味触？<a id="a-GI"></a>体得有知，<a id="a-GJ"></a>理岂可知：<a id="a-GK"></a>‘我于彼时作如是诸业，<a id="a-GL"></a>我过去如是身体’？<a id="a-GM"></a>但因识而受，<a id="a-GN"></a>譬如蚕虫以自身口出于丝缕作茧，<a id="a-GO"></a>缠绕其身于中即死。<a id="a-GP"></a>如是，<a id="a-GQ"></a>如是，<a id="a-GR"></a>此识自生身已还自造业，<a id="a-GS"></a>犹如蚕虫出丝缠绕，<a id="a-GT"></a>即自灭身移向于彼。<a id="a-GU"></a>譬如莲华生于水中，<a id="a-GV"></a>即有妙色香味，<a id="a-GW"></a>而彼华内无水正体而可得见。<a id="a-GX"></a>彼华灭已，<a id="a-GY"></a>所有地方置子于中，<a id="a-GZ"></a>则有色香所住。<a id="a-Ga"></a>如是，<a id="a-Gb"></a>如是，<a id="a-Gc"></a>此识所移之处，<a id="a-Gd"></a>诸根境界无共移者，<a id="a-Ge"></a>受亦无移，<a id="a-Gf"></a>其所移者唯有法界。<a id="a-Gg"></a>譬如如意珠随所至之处，<a id="a-Gh"></a>有须之物即随念得。<a id="a-Gi"></a>犹如日天光明自随逐日而行，<a id="a-Gj"></a>日所至处，<a id="a-Gk"></a>光亦至彼。<a id="a-Gl"></a>如是，<a id="a-Gm"></a>如是，<a id="a-Gn"></a>此神识所移至处，<a id="a-Go"></a>受想法界等相随不离。</p>
  <p id="aGp">“复次，<a id="a-Gq"></a>此识舍身已取一切诸有，<a id="a-Gr"></a>聚集取已，<a id="a-Gs"></a>无肉无骨来就后身。<a id="a-Gt"></a>彼取色身有及诸触等事，<a id="a-Gu"></a>以天眼观见善恶受取。<a id="a-Gv"></a>譬如小枣、<a id="a-Gw"></a>千年枣、<a id="a-Gx"></a>庵摩罗果、<a id="a-Gy"></a>迦毗陀等果成就时，<a id="a-Gz"></a>各有一味，<a id="a-H0"></a>或苦、<a id="a-H1"></a>或酢、<a id="a-H2"></a>或甘、<a id="a-H3"></a>或碱等诸六味。<a id="a-H4"></a>而彼诸果熟已，<a id="a-H5"></a>在所地方其味在内，<a id="a-H6"></a>子移彼处各自有味。<a id="a-H7"></a>如是，<a id="a-H8"></a>如是，<a id="a-H9"></a>此识子所移之处，<a id="a-HA"></a>彼自有触随福及无福，<a id="a-HB"></a>以有及念自随而移。</p>
  <p id="aHC">“复次，<a id="a-HD"></a>此识舍身时作如是念：<a id="a-HE"></a>‘如我今舍此身故，<a id="a-HF"></a>名此念识。<a id="a-HG"></a>为识知善业、<a id="a-HH"></a>不善业，<a id="a-HI"></a>知此业随我而行，<a id="a-HJ"></a>知我随此业而行。<a id="a-HK"></a>’如是等知，<a id="a-HL"></a>故名为识。</p>
  <p id="aHM">“复次，<a id="a-HN"></a>此身知造一切诸业，<a id="a-HO"></a>故名为识。<a id="a-HP"></a>犹如风界，<a id="a-HQ"></a>或时冷，<a id="a-HR"></a>或时热，<a id="a-HS"></a>或时随臭有气，<a id="a-HT"></a>或时因香有气，<a id="a-HU"></a>故知为风。<a id="a-HV"></a>如是此识体无有色，<a id="a-HW"></a>以取因色故，<a id="a-HX"></a>或欲取因故，<a id="a-HY"></a>或见取因故，<a id="a-HZ"></a>或持戒求报取因故，<a id="a-Ha"></a>乃至有受受因故，<a id="a-Hb"></a>受身体色成就故，<a id="a-Hc"></a>言为识。<a id="a-Hd"></a>”</p>
  <p id="aHe">尔时，<a id="a-Hf"></a>彼众中有一长者童子，<a id="a-Hg"></a>名曰苏摩浮坻，<a id="a-Hh"></a>从座而起，<a id="a-Hi"></a>合十指掌，<a id="a-Hj"></a>而白佛言：<a id="a-Hk"></a>“世尊，<a id="a-Hl"></a>其色云何须观取？<a id="a-Hm"></a>云何须观欲取？<a id="a-Hn"></a>云何须观见取？<a id="a-Ho"></a>云何须观戒取？<a id="a-Hp"></a>云何须观？<a id="a-Hq"></a>”</p>
  <p id="aHr">佛告真月：<a id="a-Hs"></a>“凡有智者，<a id="a-Ht"></a>欲知汝所问，<a id="a-Hu"></a>当如是知。<a id="a-Hv"></a>真月，<a id="a-Hw"></a>若有善色，<a id="a-Hx"></a>若有非善色，<a id="a-Hy"></a>从肉团时，<a id="a-Hz"></a>须观筋、<a id="a-I0"></a>血、<a id="a-I1"></a>脉及气脉、<a id="a-I2"></a>髑髅缝脑、<a id="a-I3"></a>大肠、<a id="a-I4"></a>小肠、<a id="a-I5"></a>肺、<a id="a-I6"></a>心、<a id="a-I7"></a>肝、<a id="a-I8"></a>肾、<a id="a-I9"></a>脾、<a id="a-IA"></a>胆诸藏，<a id="a-IB"></a>脂[月+冊]髓血、<a id="a-IC"></a>痰阴涕唾，<a id="a-ID"></a>不净臭秽非常可畏。<a id="a-IE"></a>毛发、<a id="a-IF"></a>髭鬓、<a id="a-IG"></a>皮肤裹覆聚集，<a id="a-IH"></a>聚已所有诸色皆为四大。<a id="a-II"></a>所成四大者，<a id="a-IJ"></a>取色以成身故名取色。<a id="a-IK"></a>苏摩浮坻，<a id="a-IL"></a>彼身以父母和合成牢鞕者，<a id="a-IM"></a>彼即是地大；<a id="a-IN"></a>所有稀软者，<a id="a-IO"></a>彼名为水大；<a id="a-IP"></a>所有暖成熟者，<a id="a-IQ"></a>彼名为火大；<a id="a-IR"></a>所有摇动屈伸者，<a id="a-IS"></a>彼名为风大；<a id="a-IT"></a>所有知者，<a id="a-IU"></a>彼名声、<a id="a-IV"></a>香、<a id="a-IW"></a>味、<a id="a-IX"></a>触等界；<a id="a-IY"></a>所念知者，<a id="a-IZ"></a>故名为识。<a id="a-Ia"></a>”</p>
  <p id="aIb">尔时，<a id="a-Ic"></a>苏摩浮坻复白佛言：<a id="a-Id"></a>“世尊，<a id="a-Ie"></a>云何死时舍彼色界？<a id="a-If"></a>云何彼识从彼身出？<a id="a-Ig"></a>云何彼身舍已，<a id="a-Ih"></a>作如是知‘此是我身’？<a id="a-Ii"></a>”</p>
  <p id="aIj">佛报真月言：<a id="a-Ik"></a>“真月，<a id="a-Il"></a>受此身正住之时，<a id="a-Im"></a>身业既尽，<a id="a-In"></a>舍于诸大。<a id="a-Io"></a>譬如以乳和水，<a id="a-Ip"></a>以火煎煮，<a id="a-Iq"></a>以得热气，<a id="a-Ir"></a>乳水各别；<a id="a-Is"></a>而彼乳所有脂腻味，<a id="a-It"></a>彼无有色。<a id="a-Iu"></a>真月，<a id="a-Iv"></a>如是，<a id="a-Iw"></a>如是，<a id="a-Ix"></a>死人身别，<a id="a-Iy"></a>诸大亦有别，<a id="a-Iz"></a>神识亦有别；<a id="a-J0"></a>然彼识取诸大，<a id="a-J1"></a>及取法界，<a id="a-J2"></a>已以法界熏念，<a id="a-J3"></a>取善及恶至于来世。<a id="a-J4"></a>譬如摩诃迦良那药苏，<a id="a-J5"></a>取种种药味力煎，<a id="a-J6"></a>其内或有辛、<a id="a-J7"></a>或有苦、<a id="a-J8"></a>或有醋、<a id="a-J9"></a>或有碱、<a id="a-JA"></a>或有淡、<a id="a-JB"></a>或有甜，<a id="a-JC"></a>取诸味已入体成熟，<a id="a-JD"></a>色香等味取已，<a id="a-JE"></a>彼苏体舍移而成药味。<a id="a-JF"></a>此识亦复如是，<a id="a-JG"></a>舍身已取善及恶，<a id="a-JH"></a>及取法界，<a id="a-JI"></a>此识移去。<a id="a-JJ"></a>言彼苏味体者，<a id="a-JK"></a>即以喻身；<a id="a-JL"></a>言彼诸药和合聚集者，<a id="a-JM"></a>喻彼诸根；<a id="a-JN"></a>言诸药色香味触者，<a id="a-JO"></a>喻识移去故言识；<a id="a-JP"></a>诸味将去者，<a id="a-JQ"></a>即是识移。<a id="a-JR"></a>应当如是观，<a id="a-JS"></a>言人色别异者，<a id="a-JT"></a>或善色，<a id="a-JU"></a>或恶色，<a id="a-JV"></a>或入体大真药苏熟消，<a id="a-JW"></a>即是喻善业。<a id="a-JX"></a>当如是观，<a id="a-JY"></a>若言因彼大真苏食已出痿黄色，<a id="a-JZ"></a>即是喻不善业。<a id="a-Ja"></a>当如是观，<a id="a-Jb"></a>如大摩诃迦良那药苏宝者，<a id="a-Jc"></a>如是此识，<a id="a-Jd"></a>应当观如摩诃迦良那药苏，<a id="a-Je"></a>取诸药色味，<a id="a-Jf"></a>取已成大真药苏，<a id="a-Jg"></a>而彼苏无有手足及诸根，<a id="a-Jh"></a>但取彼味。<a id="a-Ji"></a>如是，<a id="a-Jj"></a>如是，<a id="a-Jk"></a>此诚舍身已及舍诸界，<a id="a-Jl"></a>唯取法界，<a id="a-Jm"></a>取受已，<a id="a-Jn"></a>取善及恶而去。</p>
  <p id="aJo">“真月，<a id="a-Jp"></a>彼人舍身已，<a id="a-Jq"></a>于来世得正念，<a id="a-Jr"></a>得天念，<a id="a-Js"></a>或见六欲诸天，<a id="a-Jt"></a>或见十六大地狱，<a id="a-Ju"></a>或见身体诸根具足。<a id="a-Jv"></a>彼于尔时作如是知：<a id="a-Jw"></a>‘此是我身也。<a id="a-Jx"></a>’彼人命终之时，<a id="a-Jy"></a>彼念见种种相，<a id="a-Jz"></a>或见微妙辇舆；<a id="a-K0"></a>或见微妙园林，<a id="a-K1"></a>其园林内有种种树木，<a id="a-K2"></a>新生蓊郁可爱；<a id="a-K3"></a>或有妙池，<a id="a-K4"></a>或见种种成就诸事。<a id="a-K5"></a>彼见如是等诸相，<a id="a-K6"></a>心生欢喜；<a id="a-K7"></a>生欢喜已，<a id="a-K8"></a>安隐如法取生命终；<a id="a-K9"></a>而彼人神识，<a id="a-KA"></a>犹如乘马。<a id="a-KB"></a>应当如是观，<a id="a-KC"></a>言乘马者，<a id="a-KD"></a>譬如有人在战场内，<a id="a-KE"></a>身著好牢铠甲，<a id="a-KF"></a>善持马控辔、<a id="a-KG"></a>速疾骗骑；<a id="a-KH"></a>如是此识，<a id="a-KI"></a>著攀缘铠甲善果报，<a id="a-KJ"></a>速疾乘出入息，<a id="a-KK"></a>舍诸界、<a id="a-KL"></a>诸入等，<a id="a-KM"></a>舍已取后生诸梵天，<a id="a-KN"></a>乃至阿迦腻吒等天微妙之处。<a id="a-KO"></a>”</p>
 </body>
</html>