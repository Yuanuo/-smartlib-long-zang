<!doctype html>
<html id="z3IBTDIBi" data-ver="1544">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二</h1>
  <h2 id="a2">唐三藏法师菩提流志奉诏译</h2>
  <h2 id="a3">三律仪会第一之二</h2>
  <p id="a4">“复次，<a id="a-5"></a>迦葉，<a id="a-6"></a>当于尔时，<a id="a-7"></a>有人诈现修菩萨行，<a id="a-8"></a>便自显扬，<a id="a-9"></a>生于放逸。<a id="a-A"></a>生放逸已，<a id="a-B"></a>谓胜独觉及阿罗汉，<a id="a-C"></a>住于非理，<a id="a-D"></a>名不可治，<a id="a-E"></a>当堕恶趣。</p>
  <p id="aF">“复次，<a id="a-G"></a>迦葉，<a id="a-H"></a>未来有人，<a id="a-I"></a>住于非业作非业故，<a id="a-J"></a>取众生相为说法故，<a id="a-K"></a>处处游行唯修似行，<a id="a-L"></a>极似布施、<a id="a-M"></a>持戒、<a id="a-N"></a>安忍、<a id="a-O"></a>精进、<a id="a-P"></a>静虑、<a id="a-Q"></a>般若波罗蜜，<a id="a-R"></a>炽盛流布。<a id="a-S"></a>若有如实说是经者，<a id="a-T"></a>则为他人憎嫌舍弃；<a id="a-U"></a>于是经中，<a id="a-V"></a>起邪见想。<a id="a-W"></a>是愚痴人不知此经呵责破戒。<a id="a-X"></a>迦葉，<a id="a-Y"></a>当于尔时，<a id="a-Z"></a>皆为贼行之所秽污。<a id="a-a"></a>是故彼人不思己过，<a id="a-b"></a>能甚破坏正等菩提，<a id="a-c"></a>由覆藏故怀羞而谤无上佛果。</p>
  <p id="ad">“复次，<a id="a-e"></a>迦葉，<a id="a-f"></a>当尔之际，<a id="a-g"></a>不随顺僧，<a id="a-h"></a>不知恩报，<a id="a-i"></a>而行开发。<a id="a-j"></a>云何开发？<a id="a-k"></a>谓开发他心，<a id="a-l"></a>如来说彼数以语言诳惑他故，<a id="a-m"></a>招致饮食。<a id="a-n"></a>迦葉，<a id="a-o"></a>当于尔时，<a id="a-p"></a>不护语言，<a id="a-q"></a>诃毁如来别解脱戒；<a id="a-r"></a>复与不护语人同其事业，<a id="a-s"></a>不摄威仪住不净处，<a id="a-t"></a>为住不净处者说诸法门。<a id="a-u"></a>此法渐当为人轻贱，<a id="a-v"></a>如是渐渐多有女人弃舍丈夫入于寺舍，<a id="a-w"></a>为闻法故而便就坐。<a id="a-x"></a>时有比丘，<a id="a-y"></a>即为宣说相似涅槃。<a id="a-z"></a>迦葉，<a id="a-10"></a>我观尔时，<a id="a-11"></a>有五百数非法之门，<a id="a-12"></a>不修行人常当随顺，<a id="a-13"></a>五百烦恼悉无所减，<a id="a-14"></a>诸有所为与俗无别，<a id="a-15"></a>当有如是大可畏事！<a id="a-16"></a>而复于中希望利益，<a id="a-17"></a>是故求菩提者，<a id="a-18"></a>不应亲近诸比丘尼，<a id="a-19"></a>亦不应行如是之行；<a id="a-1A"></a>常当舍离一切交游；<a id="a-1B"></a>应一切时舍诸利养，<a id="a-1C"></a>受行乞食；<a id="a-1D"></a>舍所爱服，<a id="a-1E"></a>受粪扫衣；<a id="a-1F"></a>弃舍一切楼阁、<a id="a-1G"></a>房宇、<a id="a-1H"></a>床铺、<a id="a-1I"></a>卧具，<a id="a-1J"></a>应住溪涧、<a id="a-1K"></a>岩窟、<a id="a-1L"></a>树下；<a id="a-1M"></a>舍离一切病缘医药、<a id="a-1N"></a>资具所须，<a id="a-1O"></a>依陈弃药；<a id="a-1P"></a>知诸众生昔为亲属，<a id="a-1Q"></a>行大慈心，<a id="a-1R"></a>常应忍受捶打呵骂，<a id="a-1S"></a>终不捶打毁骂他人；<a id="a-1T"></a>舍离一切知友、<a id="a-1U"></a>施主、<a id="a-1V"></a>诸眷属家，<a id="a-1W"></a>应当随顺自业行智；<a id="a-1X"></a>不应同彼在家俗人，<a id="a-1Y"></a>常应顺奉波罗提木叉教。</p>
  <p id="a1Z">“迦葉，<a id="a-1a"></a>世若有人于别解脱起违背想，<a id="a-1b"></a>则为于佛力、<a id="a-1c"></a>无所畏而生违背。<a id="a-1d"></a>彼若于佛力、<a id="a-1e"></a>无所畏生违背者，<a id="a-1f"></a>则于去来、<a id="a-1g"></a>现在诸佛而生违背，<a id="a-1h"></a>由此未来所受异熟无量大苦。<a id="a-1i"></a>假使三千大千世界一切众生受地狱苦，<a id="a-1j"></a>比前众生所受苦毒，<a id="a-1k"></a>百分不及一，<a id="a-1l"></a>千分不及一，<a id="a-1m"></a>百千俱胝乃至算数譬喻、<a id="a-1n"></a>优波尼沙昙分亦不及一。<a id="a-1o"></a>若欲远离如是苦恼，<a id="a-1p"></a>应当远离如是种类恶行比丘；<a id="a-1q"></a>纵远相去千踰缮那，<a id="a-1r"></a>亦应遥避，<a id="a-1s"></a>何况近耶！<a id="a-1t"></a>若但闻名，<a id="a-1u"></a>尚应弃舍，<a id="a-1v"></a>何况见闻而不远离？<a id="a-1w"></a>是故应当亲近一法。<a id="a-1x"></a>何等一法？<a id="a-1y"></a>谓一切法悉无所有。<a id="a-1z"></a>若得诸法无所有忍，<a id="a-20"></a>则不亲近供养承事如是恶人。<a id="a-21"></a>是人复应亲近二法。<a id="a-22"></a>云何为二？<a id="a-23"></a>谓求诸法本无所有，<a id="a-24"></a>及求诸法性，<a id="a-25"></a>而亦不应起于求心。<a id="a-26"></a>应云何求？<a id="a-27"></a>如所求者都不可得，<a id="a-28"></a>不可得中不应起无所得心犹如邪见；<a id="a-29"></a>如是离一切三界心顺菩提行，<a id="a-2A"></a>离一切相心顺菩萨行。<a id="a-2B"></a>菩萨行者，<a id="a-2C"></a>谓前所说为菩萨行。<a id="a-2D"></a>是故闻此法已，<a id="a-2E"></a>应舍离之，<a id="a-2F"></a>则于来世亲得奉事弥勒世尊，<a id="a-2G"></a>心不贡高，<a id="a-2H"></a>亦不卑劣，<a id="a-2I"></a>作是唱言：<a id="a-2J"></a>‘快哉安乐！<a id="a-2K"></a>我得解脱魔之罥网及诸恶趣。<a id="a-2L"></a>’</p>
  <p id="a2M">“迦葉，<a id="a-2N"></a>若于后时闻是经典，<a id="a-2O"></a>不惊不怖，<a id="a-2P"></a>及见己身于中随顺，<a id="a-2Q"></a>复能发心受持此教，<a id="a-2R"></a>佛知是人定当守护我之正法。<a id="a-2S"></a>迦葉，<a id="a-2T"></a>譬如长者财宝无量，<a id="a-2U"></a>子于家中，<a id="a-2V"></a>乃至见一盛水之器，<a id="a-2W"></a>起父财想。<a id="a-2X"></a>彼于异时，<a id="a-2Y"></a>其父丧亡，<a id="a-2Z"></a>资财散失，<a id="a-2a"></a>忽见其器，<a id="a-2b"></a>寻自念言：<a id="a-2c"></a>‘是我父物。<a id="a-2d"></a>’将置身边，<a id="a-2e"></a>或时藏举。<a id="a-2f"></a>迦葉，<a id="a-2g"></a>当于尔时，<a id="a-2h"></a>诸比丘辈亦复如是，<a id="a-2i"></a>闻此经已，<a id="a-2j"></a>作是念言：<a id="a-2k"></a>‘此是如来柔软微妙大梵音声之所演说。<a id="a-2l"></a>’复有比丘闻已诽谤，<a id="a-2m"></a>持法比丘作如是言：<a id="a-2n"></a>‘此最真实，<a id="a-2o"></a>如来所说。<a id="a-2p"></a>’彼持法者，<a id="a-2q"></a>人众微少，<a id="a-2r"></a>住处劣弱，<a id="a-2s"></a>将如是经昼夜藏举，<a id="a-2t"></a>极遭诽谤。<a id="a-2u"></a>如是等人，<a id="a-2v"></a>我亦知见，<a id="a-2w"></a>悉皆付嘱弥勒世尊；<a id="a-2x"></a>于最后时，<a id="a-2y"></a>当为卫护如来法城，<a id="a-2z"></a>次后当为无碍大施。</p>
  <p id="a30">“复次，<a id="a-31"></a>迦葉，<a id="a-32"></a>若善男子闻是法已，<a id="a-33"></a>随其智慧而修行之，<a id="a-34"></a>成就深信正见众生，<a id="a-35"></a>于当来世遇弥勒佛，<a id="a-36"></a>初会之中具修梵行；<a id="a-37"></a>于最后时，<a id="a-38"></a>亦当卫护如来法城。<a id="a-39"></a>迦葉，<a id="a-3A"></a>我今普观，<a id="a-3B"></a>乃至不见一人不亲近我，<a id="a-3C"></a>于当来世五十年中，<a id="a-3D"></a>闻是经典不生诽谤，<a id="a-3E"></a>则能受持读诵之者，<a id="a-3F"></a>无有是处。<a id="a-3G"></a>若于此时，<a id="a-3H"></a>得见我身，<a id="a-3I"></a>及以奉事供养之者，<a id="a-3J"></a>彼于来世五十年中，<a id="a-3K"></a>当得读诵受持是经，<a id="a-3L"></a>不待于我叹其功德。<a id="a-3M"></a>彼等自成一切智智同一体时，<a id="a-3N"></a>随念于我，<a id="a-3O"></a>心生欢喜，<a id="a-3P"></a>作如是言：<a id="a-3Q"></a>‘希有奇特释迦牟尼佛，<a id="a-3R"></a>善能摄受护念我等。<a id="a-3S"></a>’是故，<a id="a-3T"></a>迦葉，<a id="a-3U"></a>应学此法。<a id="a-3V"></a>学此法者，<a id="a-3W"></a>随所乐求一切功德皆不难证。<a id="a-3X"></a>”</p>
  <p id="a3Y">尔时，<a id="a-3Z"></a>大迦葉白佛言：<a id="a-3a"></a>“世尊，<a id="a-3b"></a>我已究竟无复志求，<a id="a-3c"></a>于此法中，<a id="a-3d"></a>退于阿耨多罗三藐三菩提。<a id="a-3e"></a>我于是中极为知足，<a id="a-3f"></a>终不能成一切智智。<a id="a-3g"></a>世尊，<a id="a-3h"></a>无上菩提是希有事，<a id="a-3i"></a>于我声闻难为证得。<a id="a-3j"></a>”</p>
  <p id="a3k">佛告大迦葉言：<a id="a-3l"></a>“我不为汝说，<a id="a-3m"></a>然今因汝为他敷演。<a id="a-3n"></a>汝今勿于如是大事而生疑惑，<a id="a-3o"></a>汝等亦当速证无上正等菩提。</p>
  <p id="a3p">“复次，<a id="a-3q"></a>迦葉，<a id="a-3r"></a>若诸众生成渴法心，<a id="a-3s"></a>成求法心，<a id="a-3t"></a>渐次皆证无上菩提。<a id="a-3u"></a>既证得已，<a id="a-3v"></a>为断一切希求心故，<a id="a-3w"></a>与诸众生宣说正法。<a id="a-3x"></a>迦葉，<a id="a-3y"></a>菩萨应当成就四法发大精进。<a id="a-3z"></a>何等为四？<a id="a-40"></a>云何精进？<a id="a-41"></a>所谓不求色、<a id="a-42"></a>受、<a id="a-43"></a>想、<a id="a-44"></a>行、<a id="a-45"></a>识，<a id="a-46"></a>求无漏法，<a id="a-47"></a>谓无地界，<a id="a-48"></a>无水、<a id="a-49"></a>火、<a id="a-4A"></a>风界，<a id="a-4B"></a>不说地界，<a id="a-4C"></a>不说水、<a id="a-4D"></a>火、<a id="a-4E"></a>风界，<a id="a-4F"></a>所有言说悉名表示，<a id="a-4G"></a>是表示法皆非实有。<a id="a-4H"></a>菩萨不应取表示法以为坚实。<a id="a-4I"></a>”</p>
  <p id="a4J">时，<a id="a-4K"></a>大迦葉白佛言：<a id="a-4L"></a>“世尊，<a id="a-4M"></a>我等于如来所实无疑惑。<a id="a-4N"></a>若他问言：<a id="a-4O"></a>‘是表示法非真实者，<a id="a-4P"></a>佛之音声言说表示为虚妄耶？<a id="a-4Q"></a>’若有此问，<a id="a-4R"></a>当云何答？<a id="a-4S"></a>”</p>
  <p id="a4T">佛告大迦葉言：<a id="a-4U"></a>“于未来世有诸比丘，<a id="a-4V"></a>不修身戒，<a id="a-4W"></a>心不识义理，<a id="a-4X"></a>嗔恚炽盛，<a id="a-4Y"></a>言辞粗犷，<a id="a-4Z"></a>于是经典不能受持如法读诵。<a id="a-4a"></a>何以故？<a id="a-4b"></a>彼住色、<a id="a-4c"></a>受、<a id="a-4d"></a>想、<a id="a-4e"></a>行、<a id="a-4f"></a>识生心故。<a id="a-4g"></a>未来比丘，<a id="a-4h"></a>住是经典表示法中，<a id="a-4i"></a>如住色、<a id="a-4j"></a>受、<a id="a-4k"></a>想、<a id="a-4l"></a>行、<a id="a-4m"></a>识生故。<a id="a-4n"></a>复有一类诸比丘等，<a id="a-4o"></a>住在家法，<a id="a-4p"></a>于胜义谛无复志求。<a id="a-4q"></a>如生盲人，<a id="a-4r"></a>以金华鬘冠饰其首，<a id="a-4s"></a>而不自见；<a id="a-4t"></a>当于尔时，<a id="a-4u"></a>诸比丘辈亦复如是，<a id="a-4v"></a>闻是等经言说文字，<a id="a-4w"></a>尚不受持，<a id="a-4x"></a>况复能入所修胜义？<a id="a-4y"></a>譬如幼童若男若女，<a id="a-4z"></a>为大丈夫之所诃叱，<a id="a-50"></a>此幼男女于后异时，<a id="a-51"></a>闻是人名惊恐怖畏；<a id="a-52"></a>当于尔时，<a id="a-53"></a>诸比丘等亦复如是，<a id="a-54"></a>闻此等经如实说过，<a id="a-55"></a>知已不悔，<a id="a-56"></a>乐好衣服，<a id="a-57"></a>反于是经而生怖畏。<a id="a-58"></a>迦葉，<a id="a-59"></a>如系虾蟆在猕猴手，<a id="a-5A"></a>而此猕猴面不回顾；<a id="a-5B"></a>当于尔时，<a id="a-5C"></a>诸比丘等亦复如是，<a id="a-5D"></a>闻此等经违背不顾，<a id="a-5E"></a>不住其前。<a id="a-5F"></a>迦葉，<a id="a-5G"></a>譬如野干为狗所逐，<a id="a-5H"></a>走趣冢间、<a id="a-5I"></a>窟穴、<a id="a-5J"></a>深坑；<a id="a-5K"></a>当于尔时，<a id="a-5L"></a>诸比丘辈亦复如是，<a id="a-5M"></a>闻说此经如野干走。<a id="a-5N"></a>野干走者，<a id="a-5O"></a>谓犯禁戒，<a id="a-5P"></a>诽谤是经，<a id="a-5Q"></a>闻是经已退道还家，<a id="a-5R"></a>驰求欲境趣向女人，<a id="a-5S"></a>趣于斗诤、<a id="a-5T"></a>喧杂、<a id="a-5U"></a>医术及以断事，<a id="a-5V"></a>而于其中多犯禁戒。<a id="a-5W"></a>我说此等，<a id="a-5X"></a>如趣冢间；<a id="a-5Y"></a>身坏命终堕于恶趣，<a id="a-5Z"></a>如趣窟穴；<a id="a-5a"></a>驰骋剑叶、<a id="a-5b"></a>刀刃、<a id="a-5c"></a>枪林诸大地狱，<a id="a-5d"></a>如趣深坑。<a id="a-5e"></a>迦葉，<a id="a-5f"></a>当于尔时，<a id="a-5g"></a>诸比丘辈成就如是野干之法，<a id="a-5h"></a>不能悟入如是等经；<a id="a-5i"></a>但能毁谤，<a id="a-5j"></a>称扬过失，<a id="a-5k"></a>身坏命终堕大地狱。</p>
  <p id="a5l">“复次，<a id="a-5m"></a>迦葉，<a id="a-5n"></a>若有比丘作如是言：<a id="a-5o"></a>‘若表示法非真实者，<a id="a-5p"></a>如来言说亦非实耶？<a id="a-5q"></a>’彼若说言：<a id="a-5r"></a>‘佛之表示名为真实，<a id="a-5s"></a>诸表示法亦应名实。<a id="a-5t"></a>’有智比丘应问之曰：<a id="a-5u"></a>‘大德今者，<a id="a-5v"></a>为执何事？<a id="a-5w"></a>为执空耶？<a id="a-5x"></a>为表示耶？<a id="a-5y"></a>’彼若说言：<a id="a-5z"></a>‘我执表示。<a id="a-60"></a>’应报之曰：<a id="a-61"></a>‘汝即是佛。<a id="a-62"></a>何以故？<a id="a-63"></a>汝有言说表示法故。<a id="a-64"></a>’彼若说言：<a id="a-65"></a>‘我执于空。<a id="a-66"></a>’应问彼言：<a id="a-67"></a>‘当为我说，<a id="a-68"></a>执何等空？<a id="a-69"></a>’何以故？<a id="a-6A"></a>不可言说，<a id="a-6B"></a>名之为空。<a id="a-6C"></a>若执表示以为空者，<a id="a-6D"></a>或于我、<a id="a-6E"></a>我所、<a id="a-6F"></a>众生、<a id="a-6G"></a>寿者，<a id="a-6H"></a>非空执空。<a id="a-6I"></a>又问彼言：<a id="a-6J"></a>‘汝意云何？<a id="a-6K"></a>乐一切法空不？<a id="a-6L"></a>’彼若答言：<a id="a-6M"></a>‘我不喜乐一切法空。<a id="a-6N"></a>’智者言曰：<a id="a-6O"></a>‘汝久忘失沙门释子。<a id="a-6P"></a>何以故？<a id="a-6Q"></a>佛说一切空无我故，<a id="a-6R"></a>不说有我、<a id="a-6S"></a>众生、<a id="a-6T"></a>寿者、<a id="a-6U"></a>数取趣故。<a id="a-6V"></a>’彼若说言：<a id="a-6W"></a>‘一切法空，<a id="a-6X"></a>我乐空性。<a id="a-6Y"></a>’应语彼言：<a id="a-6Z"></a>‘汝心尚乐一切法空，<a id="a-6a"></a>况复如来应正等觉！<a id="a-6b"></a>复次，<a id="a-6c"></a>尊者，<a id="a-6d"></a>为眼是如来？<a id="a-6e"></a>耳、<a id="a-6f"></a>鼻、<a id="a-6g"></a>舌、<a id="a-6h"></a>身、<a id="a-6i"></a>意是如来？<a id="a-6j"></a>’彼若说言：<a id="a-6k"></a>‘眼是如来，<a id="a-6l"></a>耳、<a id="a-6m"></a>鼻、<a id="a-6n"></a>舌、<a id="a-6o"></a>身、<a id="a-6p"></a>意是如来。<a id="a-6q"></a>’应语彼言：<a id="a-6r"></a>‘汝于今者，<a id="a-6s"></a>亦是如来。<a id="a-6t"></a>’彼若说言：<a id="a-6u"></a>‘眼非如来，<a id="a-6v"></a>耳、<a id="a-6w"></a>鼻、<a id="a-6x"></a>舌、<a id="a-6y"></a>身、<a id="a-6z"></a>意亦非如来。<a id="a-70"></a>’应语彼言：<a id="a-71"></a>‘仁者，<a id="a-72"></a>汝作是言，<a id="a-73"></a>眼表示非如来，<a id="a-74"></a>乃至意表示非如来，<a id="a-75"></a>即非表示是如来也。<a id="a-76"></a>我于此处岂不悟耶？<a id="a-77"></a>’彼若说言：<a id="a-78"></a>‘眼非如来，<a id="a-79"></a>亦不离眼而有如来；<a id="a-7A"></a>乃至意非如来，<a id="a-7B"></a>亦不离意而有如来。<a id="a-7C"></a>’应语彼言：<a id="a-7D"></a>‘如来所说十二处有，<a id="a-7E"></a>谓眼处、<a id="a-7F"></a>色处乃至意处、<a id="a-7G"></a>法处，<a id="a-7H"></a>此即众生及众生名字。<a id="a-7I"></a>仁者，<a id="a-7J"></a>为眼是如来、<a id="a-7K"></a>非如来耶？<a id="a-7L"></a>乃至法是如来、<a id="a-7M"></a>非如来耶？<a id="a-7N"></a>’彼若答言：<a id="a-7O"></a>‘眼是如来，<a id="a-7P"></a>乃至法是如来。<a id="a-7Q"></a>’应告之曰：<a id="a-7R"></a>‘如仁者言，<a id="a-7S"></a>一切众生及山林大地应是如来。<a id="a-7T"></a>’彼若答言：<a id="a-7U"></a>‘眼非如来，<a id="a-7V"></a>乃至意非如来。<a id="a-7W"></a>’复应告曰：<a id="a-7X"></a>‘如仁者言，<a id="a-7Y"></a>如来即法及以非法。<a id="a-7Z"></a>’彼若说言：<a id="a-7a"></a>‘色非如来，<a id="a-7b"></a>乃至法非如来。<a id="a-7c"></a>’应告彼言：<a id="a-7d"></a>‘若如是者，<a id="a-7e"></a>岂以非法为如来乎？<a id="a-7f"></a>’彼若说言：<a id="a-7g"></a>‘即以非法以为如来。<a id="a-7h"></a>’应告之曰：<a id="a-7i"></a>‘若如是者，<a id="a-7j"></a>所有众生，<a id="a-7k"></a>不孝父母，<a id="a-7l"></a>不敬沙门、<a id="a-7m"></a>婆罗门及诸尊宿，<a id="a-7n"></a>杀害生命，<a id="a-7o"></a>犯不与取，<a id="a-7p"></a>行欲邪行，<a id="a-7q"></a>虚诳离间，<a id="a-7r"></a>粗恶杂秽，<a id="a-7s"></a>贪瞋邪见，<a id="a-7t"></a>应是如来。<a id="a-7u"></a>’彼若说言：<a id="a-7v"></a>‘非非法而是如来。<a id="a-7w"></a>’应告之曰：<a id="a-7x"></a>‘非法非非法应是如来。<a id="a-7y"></a>若非法非非法是如来者，<a id="a-7z"></a>则无表示。<a id="a-80"></a>仁者，<a id="a-81"></a>无可表示是如来耶？<a id="a-82"></a>’迦葉，<a id="a-83"></a>应当如是折伏愚人。<a id="a-84"></a>我不见有世间人天，<a id="a-85"></a>能与如是如法说者而共对论。<a id="a-86"></a>唯除嗔恚、<a id="a-87"></a>愚痴之人不堪忍者，<a id="a-88"></a>虽为开示不生信心，<a id="a-89"></a>毁呰空法，<a id="a-8A"></a>弃舍而去。</p>
  <p id="a8B">“迦葉，<a id="a-8C"></a>汝等应当受持是经。<a id="a-8D"></a>于未来世，<a id="a-8E"></a>有诸比丘持是经者，<a id="a-8F"></a>当得三名而为表示。<a id="a-8G"></a>何等为三？<a id="a-8H"></a>谓说断灭，<a id="a-8I"></a>无物无蕴及无恭敬。<a id="a-8J"></a>当尔之时，<a id="a-8K"></a>如是经典为他诽谤。<a id="a-8L"></a>汝观尔时，<a id="a-8M"></a>不恭敬佛，<a id="a-8N"></a>不恭敬法，<a id="a-8O"></a>但依表示名字语言，<a id="a-8P"></a>虚荷僧名而无实德。<a id="a-8Q"></a>虽称佛号，<a id="a-8R"></a>于他开示而不能解，<a id="a-8S"></a>云何可得瞻奉如来？<a id="a-8T"></a>虽说佛法，<a id="a-8U"></a>而不能知如来意趣，<a id="a-8V"></a>云何得名为善说法？<a id="a-8W"></a>四双八辈是佛弟子，<a id="a-8X"></a>声闻之僧但知其名，<a id="a-8Y"></a>于彼功德不知其义，<a id="a-8Z"></a>不能领受依名实德。<a id="a-8a"></a>为于衣服、<a id="a-8b"></a>饮食、<a id="a-8c"></a>卧具、<a id="a-8d"></a>病药缘故，<a id="a-8e"></a>毁谤于法。<a id="a-8f"></a>菩萨于中应勤精进，<a id="a-8g"></a>于是等经，<a id="a-8h"></a>深生希有乐欲之心，<a id="a-8i"></a>受持读诵。<a id="a-8j"></a>何以故？<a id="a-8k"></a>是人来世为护法城。<a id="a-8l"></a>迦葉，<a id="a-8m"></a>我念过去九十一劫空无法时，<a id="a-8n"></a>如是等经不复流布。<a id="a-8o"></a>又念过去超于千劫，<a id="a-8p"></a>有佛出世，<a id="a-8q"></a>号休息热恼，<a id="a-8r"></a>住世八万四千劫，<a id="a-8s"></a>成熟菩萨，<a id="a-8t"></a>利益世间。<a id="a-8u"></a>又念过去，<a id="a-8v"></a>复有如来，<a id="a-8w"></a>号无边力，<a id="a-8x"></a>住世二十亿劫，<a id="a-8y"></a>于二十亿劫行菩萨道，<a id="a-8z"></a>然后证阿耨多罗三藐三菩提。<a id="a-90"></a>迦葉，<a id="a-91"></a>汝观于佛，<a id="a-92"></a>修习几何难作之行，<a id="a-93"></a>摄诸众生！</p>
  <p id="a94">“复次，<a id="a-95"></a>迦葉，<a id="a-96"></a>劫浊尽世，<a id="a-97"></a>我等不应轻贱己身。<a id="a-98"></a>何以故？<a id="a-99"></a>于劫浊中，<a id="a-9A"></a>乃至一人能于我所信解此法，<a id="a-9B"></a>甚为希有！<a id="a-9C"></a>一切众生不持刀杖追逐我等，<a id="a-9D"></a>亦为希有！<a id="a-9E"></a>何以故？<a id="a-9F"></a>此法即是善丈夫法，<a id="a-9G"></a>谓于诸行为无行想，<a id="a-9H"></a>难了知故。<a id="a-9I"></a>若有我见、<a id="a-9J"></a>众生见、<a id="a-9K"></a>命见、<a id="a-9L"></a>数取趣见、<a id="a-9M"></a>有见，<a id="a-9N"></a>若依诸蕴起于戒见，<a id="a-9O"></a>若多闻见、<a id="a-9P"></a>佛见、<a id="a-9Q"></a>法见、<a id="a-9R"></a>涅槃见，<a id="a-9S"></a>若有起于涅槃见者，<a id="a-9T"></a>如来悉知见为邪见。<a id="a-9U"></a>何以故？<a id="a-9V"></a>佛于涅槃而无分别，<a id="a-9W"></a>亦无所得。<a id="a-9X"></a>若于涅槃起于分别及有所得，<a id="a-9Y"></a>如来尽说名为邪见。<a id="a-9Z"></a>若邪见者则名无智，<a id="a-9a"></a>若无智者名为损害，<a id="a-9b"></a>若损害者名曰愚夫。<a id="a-9c"></a>名愚夫者，<a id="a-9d"></a>于大菩提则无乐欲，<a id="a-9e"></a>乃至远离生天胜道。</p>
  <p id="a9f">“迦葉，<a id="a-9g"></a>于未来世当有比丘，<a id="a-9h"></a>年纪二十、<a id="a-9i"></a>三十、<a id="a-9j"></a>四十乃至百岁，<a id="a-9k"></a>为老所侵，<a id="a-9l"></a>庄严衣服，<a id="a-9m"></a>虽剃须发毁坏威仪，<a id="a-9n"></a>老病衰朽无有威光，<a id="a-9o"></a>趣向邪法。<a id="a-9p"></a>临命终时，<a id="a-9q"></a>由罪意乐之所障蔽，<a id="a-9r"></a>熟思已犯，<a id="a-9s"></a>懈怠不修，<a id="a-9t"></a>而于三处示现证得。<a id="a-9u"></a>何等为三？<a id="a-9v"></a>或矫现威仪，<a id="a-9w"></a>或复诈现修持净行，<a id="a-9x"></a>或举手自称言：<a id="a-9y"></a>‘我无与等。<a id="a-9z"></a>’以此三处示现有证。<a id="a-A0"></a>斯人咸堕增上慢中，<a id="a-A1"></a>临命终时，<a id="a-A2"></a>心生追悔；<a id="a-A3"></a>既命终已，<a id="a-A4"></a>生地狱中。<a id="a-A5"></a>是故，<a id="a-A6"></a>迦葉，<a id="a-A7"></a>我今分明宣告汝等：<a id="a-A8"></a>我为汝等真善知识，<a id="a-A9"></a>乐欲利益，<a id="a-AA"></a>哀愍汝辈，<a id="a-AB"></a>不令于后受大热恼，<a id="a-AC"></a>如慕理迦、<a id="a-AD"></a>畔地迦、<a id="a-AE"></a>波利婆罗理迦受诸苦毒。</p>
  <p id="aAF">“迦葉，<a id="a-AG"></a>我终不听执著我见、<a id="a-AH"></a>众生见、<a id="a-AI"></a>寿者见、<a id="a-AJ"></a>补特伽罗见者，<a id="a-AK"></a>于我法中而得出家。<a id="a-AL"></a>我若不许强出家者，<a id="a-AM"></a>皆为是贼，<a id="a-AN"></a>食重信施，<a id="a-AO"></a>亦不成就真比丘戒。<a id="a-AP"></a>迦葉，<a id="a-AQ"></a>宁当绝食至于六日，<a id="a-AR"></a>不于我法得出家已，<a id="a-AS"></a>食重信施，<a id="a-AT"></a>起于我见、<a id="a-AU"></a>众生、<a id="a-AV"></a>寿者、<a id="a-AW"></a>数取趣见乃至涅槃见。<a id="a-AX"></a>是故菩萨应发精勤，<a id="a-AY"></a>不应执著我、<a id="a-AZ"></a>众生、<a id="a-Aa"></a>寿、<a id="a-Ab"></a>数取趣见、<a id="a-Ac"></a>有见、<a id="a-Ad"></a>涅槃见，<a id="a-Ae"></a>为断一切见故，<a id="a-Af"></a>应当说法。</p>
  <p id="aAg">“迦葉，<a id="a-Ah"></a>如是等经，<a id="a-Ai"></a>我今付嘱诸菩萨等。<a id="a-Aj"></a>何以故？<a id="a-Ak"></a>彼等意乐同于我故。<a id="a-Al"></a>若彼意乐同于我者，<a id="a-Am"></a>是我伴侣。<a id="a-An"></a>我伴侣者，<a id="a-Ao"></a>则便堪能受我付嘱。<a id="a-Ap"></a>”</p>
  <p id="aAq">尔时，<a id="a-Ar"></a>世尊而说颂曰：</p>
  <p id="aAs">“众苦所逼迫，<a id="a-At"></a>　都无能救护，</p>
  <p id="aAu">唯除世导师，<a id="a-Av"></a>　无有戏论者。</p>
  <p id="aAw">诸苦恼众生，<a id="a-Ax"></a>　修下劣邪道，</p>
  <p id="aAy">渐增诸欲贪，<a id="a-Az"></a>　由斯堕恶趣。</p>
  <p id="aB0">无导无救护，<a id="a-B1"></a>　住之险旷远，</p>
  <p id="aB2">趣向邪道中，<a id="a-B3"></a>　终无安隐处。</p>
  <p id="aB4">譬如人持财，<a id="a-B5"></a>　求利行远道，</p>
  <p id="aB6">于中群贼起，<a id="a-B7"></a>　劫尽诸赀财；</p>
  <p id="aB8">失财已空归，<a id="a-B9"></a>　为利增热恼，</p>
  <p id="aBA">所贷他人财，<a id="a-BB"></a>　被债倍生苦。</p>
  <p id="aBC">斯等亦如是，<a id="a-BD"></a>　为法故出家，</p>
  <p id="aBE">本所持法财，<a id="a-BF"></a>　白业皆销灭；</p>
  <p id="aBG">唯净剃须发，<a id="a-BH"></a>　愚堕诸见中，</p>
  <p id="aBI">执著我众生，<a id="a-BJ"></a>　补特伽罗想。</p>
  <p id="aBK">说空法比丘，<a id="a-BL"></a>　不著数取趣，</p>
  <p id="aBM">于此起谤心，<a id="a-BN"></a>　速堕于地狱。</p>
  <p id="aBO">以嗔恚因缘，<a id="a-BP"></a>　递互相诽谤，</p>
  <p id="aBQ">自犯畏人知，<a id="a-BR"></a>　妄宣他过失。</p>
  <p id="aBS">身恶及口恶，<a id="a-BT"></a>　意业多谀谄，</p>
  <p id="aBU">颠倒随见流，<a id="a-BV"></a>　斯人生恶趣。</p>
  <p id="aBW">造诸恶业已，<a id="a-BX"></a>　速疾往三塗，</p>
  <p id="aBY">众苦所烧燃，<a id="a-BZ"></a>　无能救护者。</p>
  <p id="aBa">未来有比丘，<a id="a-Bb"></a>　卒暴多嗔恚，</p>
  <p id="aBc">逼恼诸出家，<a id="a-Bd"></a>　趣向菩提者。</p>
  <p id="aBe">此诸可畏众，<a id="a-Bf"></a>　诽谤如是经，</p>
  <p id="aBg">不复能信受，<a id="a-Bh"></a>　释师子之教。</p>
  <p id="aBi">互起嗔恚心，<a id="a-Bj"></a>　递共相苦切，</p>
  <p id="aBk">更相扬过失，<a id="a-Bl"></a>　恶名遍十方。</p>
  <p id="aBm">虚加恶唱他，<a id="a-Bn"></a>　于己便生耻，</p>
  <p id="aBo">柔和者劣弱，<a id="a-Bp"></a>　邪友势力增，</p>
  <p id="aBq">是知正法衰，<a id="a-Br"></a>　恶人多势力。</p>
  <p id="aBs">“我之所爱子，<a id="a-Bt"></a>　谓诸善比丘，</p>
  <p id="aBu">应趣向余方，<a id="a-Bv"></a>　往求安隐处，</p>
  <p id="aBw">从恶得解脱，<a id="a-Bx"></a>　于此起悲心。</p>
  <p id="aBy">宜于是经中，<a id="a-Bz"></a>　当自审思念，</p>
  <p id="aC0">佛有如是教，<a id="a-C1"></a>　当乐住余方。</p>
  <p id="aC2">正法灭坏时，<a id="a-C3"></a>　柔和者难得，</p>
  <p id="aC4">相随俱往诣，<a id="a-C5"></a>　如来称叹所。</p>
  <p id="aC6">或有言此处，<a id="a-C7"></a>　可离不可居，</p>
  <p id="aC8">当诣大仙人，<a id="a-C9"></a>　得大菩提地。</p>
  <p id="aCA">复有称仁者，<a id="a-CB"></a>　汝实善为言，</p>
  <p id="aCC">绕塔以求真，<a id="a-CD"></a>　是名世尊教。</p>
  <p id="aCE">宁当至于彼，<a id="a-CF"></a>　悦意菩提地，</p>
  <p id="aCG">不可恒此居，<a id="a-CH"></a>　没于嗔迫所。</p>
  <p id="aCI">比丘当诣彼，<a id="a-CJ"></a>　为我故应行，</p>
  <p id="aCK">见佛所游方，<a id="a-CL"></a>　昔曾安止处，</p>
  <p id="aCM">经行宴坐地，<a id="a-CN"></a>　若石及空闲，</p>
  <p id="aCO">集已共咨嗟，<a id="a-CP"></a>　为之数啼泣！</p>
  <p id="aCQ">言是彼大仙，<a id="a-CR"></a>　经行受用处，</p>
  <p id="aCS">昔日曾游止，<a id="a-CT"></a>　转无上法轮，</p>
  <p id="aCU">有为悉无常，<a id="a-CV"></a>　我等今不见。</p>
  <p id="aCW">人及非人等，<a id="a-CX"></a>　天龙皆会集，</p>
  <p id="aCY">善化令欢喜，<a id="a-CZ"></a>　何乃见空虚！</p>
  <p id="aCa">时往道场中，<a id="a-Cb"></a>　最胜菩提地，</p>
  <p id="aCc">同来集会已，<a id="a-Cd"></a>　当如理思惟。</p>
  <p id="aCe">世尊于是处，<a id="a-Cf"></a>　成无上佛果，</p>
  <p id="aCg">惊怖恶魔军，<a id="a-Ch"></a>　犹如野干众。</p>
  <p id="aCi">是为道场地，<a id="a-Cj"></a>　大觉所端居，</p>
  <p id="aCk">过去及未来，<a id="a-Cl"></a>　一切诸佛座。</p>
  <p id="aCm">安处大雄尊，<a id="a-Cn"></a>　亿天所敬礼，</p>
  <p id="aCo">七日跏趺坐；<a id="a-Cp"></a>　谛视菩提树，</p>
  <p id="aCq">瞻观供养毕；<a id="a-Cr"></a>　次往鹿林中，</p>
  <p id="aCs">言此转法轮，<a id="a-Ct"></a>　声闻于梵世。</p>
  <p id="aCu">彼诸比丘等，<a id="a-Cv"></a>　当为数悲啼！</p>
  <p id="aCw">为欲调五人，<a id="a-Cx"></a>　导师来至此，</p>
  <p id="aCy">五人初见佛，<a id="a-Cz"></a>　各起忧恼心，</p>
  <p id="aD0">立制自相要，<a id="a-D1"></a>　我等勿为起。</p>
  <p id="aD2">时大悲世尊，<a id="a-D3"></a>　哀愍群生类，</p>
  <p id="aD4">为五比丘说，<a id="a-D5"></a>　甘露果时成。</p>
  <p id="aD6">礼转法轮方，<a id="a-D7"></a>　心悲数啼泣！</p>
  <p id="aD8">次往涅槃处，<a id="a-D9"></a>　感佛最后身，</p>
  <p id="aDA">于此双林下，<a id="a-DB"></a>　利益群生类，</p>
  <p id="aDC">碎身分肢节，<a id="a-DD"></a>　于兹般涅槃。</p>
  <p id="aDE">呜呼大圣尊，<a id="a-DF"></a>　释迦大寂灭，</p>
  <p id="aDG">今但闻其名，<a id="a-DH"></a>　惜哉我不见！</p>
  <p id="aDI">大师复于此，<a id="a-DJ"></a>　最后度善贤，</p>
  <p id="aDK">能以智先知，<a id="a-DL"></a>　此为最后度。</p>
  <p id="aDM">或修时寿尽，<a id="a-DN"></a>　或发趣命终，</p>
  <p id="aDO">或修己身亡，<a id="a-DP"></a>　彼皆生善趣。</p>
  <p id="aDQ">从于彼时后，<a id="a-DR"></a>　深广法沉沦，</p>
  <p id="aDS">持戒毁禁人，<a id="a-DT"></a>　皆当得供养，</p>
  <p id="aDU">受他重信施，<a id="a-DV"></a>　速堕恶趣中。</p>
  <p id="aDW">汝观诸比丘，<a id="a-DX"></a>　有如是差别，</p>
  <p id="aDY">智者修虽后，<a id="a-DZ"></a>　速受人天身。</p>
  <p id="aDa">是等照世灯，<a id="a-Db"></a>　怜愍世间者，</p>
  <p id="aDc">大智诸菩萨，<a id="a-Dd"></a>　慈心利众生，</p>
  <p id="aDe">常作勤修事，<a id="a-Df"></a>　勇跃心欢喜，</p>
  <p id="aDg">当成大觉尊；<a id="a-Dh"></a>　亦逢事弥勒，</p>
  <p id="aDi">供养彼如来，<a id="a-Dj"></a>　众中蒙授记，</p>
  <p id="aDk">随心所忆念，<a id="a-Dl"></a>　为彼大威神。</p>
  <p id="aDm">我说诚实言，<a id="a-Dn"></a>　安慰如是辈，</p>
  <p id="aDo">彼虽不见佛，<a id="a-Dp"></a>　而与见佛同。</p>
  <p id="aDq">我昔求菩提，<a id="a-Dr"></a>　礼敬于诸佛，</p>
  <p id="aDs">若诸女人等，<a id="a-Dt"></a>　趣无上菩提，</p>
  <p id="aDu">我及无量佛，<a id="a-Dv"></a>　皆当安慰彼，</p>
  <p id="aDw">速成男子身，<a id="a-Dx"></a>　得见于弥勒，</p>
  <p id="aDy">供养彼如来，<a id="a-Dz"></a>　所求悉如意。</p>
  <p id="aE0">应学诸智者，<a id="a-E1"></a>　净信而出家，</p>
  <p id="aE2">坚固乐欲心，<a id="a-E3"></a>　多闻学持戒，</p>
  <p id="aE4">于弥勒佛前，<a id="a-E5"></a>　得受其记莂。</p>
  <p id="aE6">是故闻胜利，<a id="a-E7"></a>　起信修善贤，</p>
  <p id="aE8">安住坚固心，<a id="a-E9"></a>　摄诸众生类。</p>
  <p id="aEA">谁于如是处，<a id="a-EB"></a>　求而不得之？</p>
  <p id="aEC">有慧及精勤，<a id="a-ED"></a>　菩提不难证！</p>
  <p id="aEE">修习慈悲念，<a id="a-EF"></a>　舍离谄曲心，</p>
  <p id="aEG">常乐在空闲，<a id="a-EH"></a>　是则菩提道。</p>
  <p id="aEI">“若人于是法，<a id="a-EJ"></a>　空说不能行，</p>
  <p id="aEK">众皆礼敬之，<a id="a-EL"></a>　此为可畏贼。</p>
  <p id="aEM">若人为饮食，<a id="a-EN"></a>　及诸利养事，</p>
  <p id="aEO">受持正法门，<a id="a-EP"></a>　互共相传说，</p>
  <p id="aEQ">斯恶活命人，<a id="a-ER"></a>　名为空过世，</p>
  <p id="aES">于此舍人身，<a id="a-ET"></a>　恶趣受众苦。</p>
  <p id="aEU">或于佛法内，<a id="a-EV"></a>　假名为比丘，</p>
  <p id="aEW">诽谤于契经，<a id="a-EX"></a>　善说解脱禁，</p>
  <p id="aEY">言我具弘宣，<a id="a-EZ"></a>　所有木叉教，</p>
  <p id="aEa">虽为比丘像，<a id="a-Eb"></a>　终失人天身。</p>
  <p id="aEc">若诽谤人天，<a id="a-Ed"></a>　及毁一切智，</p>
  <p id="aEe">如是谤法人，<a id="a-Ef"></a>　得罪复过彼。</p>
  <p id="aEg">善防身语意，<a id="a-Eh"></a>　令不起诸恶，</p>
  <p id="aEi">能除此三行，<a id="a-Ej"></a>　必当得涅槃！<a id="a-Ek"></a>”</p>
  <p id="aEl">“复次，<a id="a-Em"></a>迦葉，<a id="a-En"></a>如来灭后，<a id="a-Eo"></a>昔于佛所深种善根诸比丘等，<a id="a-Ep"></a>悉般涅槃；<a id="a-Eq"></a>具胜意乐诸众生类，<a id="a-Er"></a>命终复尽。<a id="a-Es"></a>后五十岁正法灭时，<a id="a-Et"></a>当有比丘性怀贪著，<a id="a-Eu"></a>猛利贪欲映蔽其心，<a id="a-Ev"></a>乐离间语毒害于他，<a id="a-Ew"></a>言辞粗犷惨励颦蹙，<a id="a-Ex"></a>住三法中。<a id="a-Ey"></a>何等为三？<a id="a-Ez"></a>所谓医道、<a id="a-F0"></a>贩易、<a id="a-F1"></a>亲近女人。<a id="a-F2"></a>住此三法，<a id="a-F3"></a>退失四事。<a id="a-F4"></a>何等为四？<a id="a-F5"></a>谓退戒蕴、<a id="a-F6"></a>善趣、<a id="a-F7"></a>果证、<a id="a-F8"></a>如实见佛。<a id="a-F9"></a>由退此四，<a id="a-FA"></a>复成四法，<a id="a-FB"></a>不生厌离，<a id="a-FC"></a>炽盛增长。<a id="a-FD"></a>云何为四？<a id="a-FE"></a>所谓嫉妒增长炽盛；<a id="a-FF"></a>嗔恚恶心增长炽盛；<a id="a-FG"></a>耽著种族增长炽盛；<a id="a-FH"></a>贪著饮食，<a id="a-FI"></a>积聚众味，<a id="a-FJ"></a>爱乐衣服，<a id="a-FK"></a>映蔽心故置之箧笥，<a id="a-FL"></a>专行此事以为常业。<a id="a-FM"></a>于沙门法空无所获，<a id="a-FN"></a>亦不发生沙门证道，<a id="a-FO"></a>闻是等经当堕四处。<a id="a-FP"></a>何等为四？<a id="a-FQ"></a>谓堕谤法，<a id="a-FR"></a>佛所不许而反说之，<a id="a-FS"></a>独为女人宣说法要，<a id="a-FT"></a>毁谤如来别解脱戒。<a id="a-FU"></a>闻是等经转加坏法，<a id="a-FV"></a>而堕生长恶业之中。</p>
  <p id="aFW">“迦葉，<a id="a-FX"></a>譬如恶狗，<a id="a-FY"></a>以苦胆灌鼻。<a id="a-FZ"></a>于意云何？<a id="a-Fa"></a>彼狗倍生凶恶心不？<a id="a-Fb"></a>”</p>
  <p id="aFc">迦葉白佛言：<a id="a-Fd"></a>“世尊，<a id="a-Fe"></a>如是，<a id="a-Ff"></a>如是。<a id="a-Fg"></a>”</p>
  <p id="aFh">佛告迦葉：<a id="a-Fi"></a>“彼等恶人，<a id="a-Fj"></a>犹如恶狗及毗舍遮，<a id="a-Fk"></a>见有比丘住净意乐持是法者、<a id="a-Fl"></a>说是法者、<a id="a-Fm"></a>住于真实少欲之者、<a id="a-Fn"></a>叹少欲者，<a id="a-Fo"></a>于是人所不生欢喜而起厌背，<a id="a-Fp"></a>心怀怯劣复生热恼。<a id="a-Fq"></a>以其嗔恚障蔽心故，<a id="a-Fr"></a>作是念言：<a id="a-Fs"></a>‘我等住在非时非处，<a id="a-Ft"></a>于非时中而为他人轻毁我等。<a id="a-Fu"></a>’是故闻说如是等经，<a id="a-Fv"></a>起于诽谤，<a id="a-Fw"></a>面加毁辱，<a id="a-Fx"></a>嗔恚粗言此非佛教。<a id="a-Fy"></a>此辈受用多欲因缘，<a id="a-Fz"></a>非少欲者。</p>
  <p id="aG0">“迦葉，<a id="a-G1"></a>我种种名，<a id="a-G2"></a>赞叹少欲及以喜足，<a id="a-G3"></a>名为易养，<a id="a-G4"></a>亦名易满，<a id="a-G5"></a>名净除者、<a id="a-G6"></a>行头陀者、<a id="a-G7"></a>极端严者。<a id="a-G8"></a>我亦赞叹住阿兰若者、<a id="a-G9"></a>发精进者、<a id="a-GA"></a>遍净命者。<a id="a-GB"></a>汝等不应多修贮聚箱箧等法。<a id="a-GC"></a>何以故？<a id="a-GD"></a>应当修习如是法故。<a id="a-GE"></a>汝等不应犹如铜钹空有其声，<a id="a-GF"></a>应顺如来修行此法。<a id="a-GG"></a>又亦不应起重嗔恚，<a id="a-GH"></a>亦复不应摄取事物，<a id="a-GI"></a>应当住于无事无物。<a id="a-GJ"></a>勿于处所生住著心，<a id="a-GK"></a>应无所住。<a id="a-GL"></a>不应自赞，<a id="a-GM"></a>亦不应畜牛驴等类，<a id="a-GN"></a>不应成就住懈怠处。<a id="a-GO"></a>应当发起殊胜精进，<a id="a-GP"></a>舍离不善，<a id="a-GQ"></a>摄受善法。</p>
  <p id="aGR">“迦葉，<a id="a-GS"></a>我种种名赞叹寂静，<a id="a-GT"></a>住阿兰若不处愦闹，<a id="a-GU"></a>今于是中，<a id="a-GV"></a>种种名说极净除行。<a id="a-GW"></a>若有不住极净除者、<a id="a-GX"></a>具大欲者、<a id="a-GY"></a>成罪恶者，<a id="a-GZ"></a>即当诽谤诸有安住极净除者。<a id="a-Ga"></a>迦葉，<a id="a-Gb"></a>譬如愚夫于四月中，<a id="a-Gc"></a>服酥患渴，<a id="a-Gd"></a>寻诣池所求水而饮。<a id="a-Ge"></a>他人谓曰：<a id="a-Gf"></a>‘汝已服酥，<a id="a-Gg"></a>勿复饮水而致命终。<a id="a-Gh"></a>’是时，<a id="a-Gi"></a>愚夫嗔蔽心故，<a id="a-Gj"></a>毁呰骂詈不顺他言，<a id="a-Gk"></a>饮水而死。<a id="a-Gl"></a>迦葉，<a id="a-Gm"></a>如是，<a id="a-Gn"></a>如是，<a id="a-Go"></a>未来比丘，<a id="a-Gp"></a>贪著有见，<a id="a-Gq"></a>住不善行。<a id="a-Gr"></a>有持法者作是教言，<a id="a-Gs"></a>此是应作，<a id="a-Gt"></a>此不应作。<a id="a-Gu"></a>彼恶比丘嗔蔽心故，<a id="a-Gv"></a>毁呰骂詈谤是经典。</p>
  <p id="aGw">“迦葉，<a id="a-Gx"></a>今时尚有于如来所多兴诤竞，<a id="a-Gy"></a>何况未来！<a id="a-Gz"></a>汝且观是贤护比丘，<a id="a-H0"></a>如来制戒，<a id="a-H1"></a>令诸比丘受一坐食；<a id="a-H2"></a>嗔蔽心故，<a id="a-H3"></a>于夏三月不至我所。<a id="a-H4"></a>迦葉，<a id="a-H5"></a>今于我前，<a id="a-H6"></a>尚有如是轻梵行者，<a id="a-H7"></a>况佛灭后！<a id="a-H8"></a>贪著饮食、<a id="a-H9"></a>衣钵、<a id="a-HA"></a>病药，<a id="a-HB"></a>睡眠所覆，<a id="a-HC"></a>嗔恚猛利，<a id="a-HD"></a>如是比丘闻是法已，<a id="a-HE"></a>尚不恭敬如来大师，<a id="a-HF"></a>岂能敬彼持法比丘？</p>
  <p id="aHG">“迦葉，<a id="a-HH"></a>名为不善，<a id="a-HI"></a>亦名极恶，<a id="a-HJ"></a>如是法宝即当隐没。<a id="a-HK"></a>于中若有求大利益善男子、<a id="a-HL"></a>善女人，<a id="a-HM"></a>信我教者，<a id="a-HN"></a>后滓浊世极覆藏时，<a id="a-HO"></a>善人难得。<a id="a-HP"></a>时闻如是等甚深法已，<a id="a-HQ"></a>应为如理者说，<a id="a-HR"></a>不为不如理者；<a id="a-HS"></a>为信者说，<a id="a-HT"></a>非不信者。<a id="a-HU"></a>我今亦为如理者说，<a id="a-HV"></a>非不如理者；<a id="a-HW"></a>为信者说，<a id="a-HX"></a>非不信者。</p>
  <p id="aHY">“迦葉，<a id="a-HZ"></a>譬如恶马不受被甲，<a id="a-Ha"></a>若同良马为被甲者反生惊怖，<a id="a-Hb"></a>何况更闻螺贝鼓声！<a id="a-Hc"></a>能堪受者，<a id="a-Hd"></a>无有是处。<a id="a-He"></a>如是，<a id="a-Hf"></a>如是，<a id="a-Hg"></a>破戒比丘，<a id="a-Hh"></a>无有时分堪能忍受善丈夫法，<a id="a-Hi"></a>犹如恶马反生惊怖。</p>
  <p id="aHj">“迦葉，<a id="a-Hk"></a>破戒比丘，<a id="a-Hl"></a>乃至闻说一言诸法无我，<a id="a-Hm"></a>执我想故，<a id="a-Hn"></a>于中便生怖畏诤竞，<a id="a-Ho"></a>何况闻说被善甲耶！<a id="a-Hp"></a>若被甲已，<a id="a-Hq"></a>即能降伏百亿魔军，<a id="a-Hr"></a>而令毕竟不生斗诤。<a id="a-Hs"></a>诸善比丘被精进甲，<a id="a-Ht"></a>不破根本头陀功德，<a id="a-Hu"></a>净除根本，<a id="a-Hv"></a>无贪恚痴根本，<a id="a-Hw"></a>无嫉妒根本，<a id="a-Hx"></a>离欲根本，<a id="a-Hy"></a>独处性根本，<a id="a-Hz"></a>[宀/悎]寤根本。<a id="a-I0"></a>于一切时、<a id="a-I1"></a>一切种中，<a id="a-I2"></a>不应发起恚贪之心，<a id="a-I3"></a>于种种物无所希求。<a id="a-I4"></a>如是被甲，<a id="a-I5"></a>名无根本。<a id="a-I6"></a>若被如是种种甲已，<a id="a-I7"></a>应发无上菩提之心，<a id="a-I8"></a>于一切处不应执著，<a id="a-I9"></a>况起我想？<a id="a-IA"></a>是故不应起于我想、<a id="a-IB"></a>众生想、<a id="a-IC"></a>寿者想、<a id="a-ID"></a>数取趣想、<a id="a-IE"></a>女想、<a id="a-IF"></a>男想、<a id="a-IG"></a>地水火风想、<a id="a-IH"></a>欲界色界无色界想、<a id="a-II"></a>持戒想、<a id="a-IJ"></a>破戒想、<a id="a-IK"></a>空性想。<a id="a-IL"></a>取要言之，<a id="a-IM"></a>一切诸想皆不应起，<a id="a-IN"></a>以一切想无所得故。</p>
  <p id="aIO">“迦葉，<a id="a-IP"></a>贪若实有则应了知，<a id="a-IQ"></a>近之令灭贪爱之心，<a id="a-IR"></a>非住一处，<a id="a-IS"></a>无住可得，<a id="a-IT"></a>唯除妄语。<a id="a-IU"></a>是故如来名实语者，<a id="a-IV"></a>如来说之诸所有贪皆为非我。<a id="a-IW"></a>如是诸法是沙门法，<a id="a-IX"></a>诸沙门法皆无所得。<a id="a-IY"></a>若复有人著此想者，<a id="a-IZ"></a>是人则为著我想等如须弥山，<a id="a-Ia"></a>退失圣教诸沙门法少不可生，<a id="a-Ib"></a>亦复不能住沙门法。<a id="a-Ic"></a>如是广大最胜之法，<a id="a-Id"></a>于彼愚夫痴所衰损，<a id="a-Ie"></a>少不应说。<a id="a-If"></a>何以故？<a id="a-Ig"></a>若执少法，<a id="a-Ih"></a>则当摄受极怖畏处大地狱中住之一劫。</p>
  <p id="aIi">“迦葉，<a id="a-Ij"></a>汝观俱迦利比丘、<a id="a-Ik"></a>提婆达多比丘、<a id="a-Il"></a>骞荼达罗比丘、<a id="a-Im"></a>迦卢底输比丘、<a id="a-In"></a>母达罗多比丘、<a id="a-Io"></a>阿湿繁比丘、<a id="a-Ip"></a>布那婆苏比丘、<a id="a-Iq"></a>苏气怛罗比丘，<a id="a-Ir"></a>是我给侍，<a id="a-Is"></a>亲对我前，<a id="a-It"></a>闻我说法，<a id="a-Iu"></a>见我经行，<a id="a-Iv"></a>见我端坐，<a id="a-Iw"></a>见我神足游处虚空，<a id="a-Ix"></a>见我降伏多千外道，<a id="a-Iy"></a>于大众中摧彼邪法。<a id="a-Iz"></a>如是等人，<a id="a-J0"></a>尚于我所不生信乐，<a id="a-J1"></a>于步步间恒欲毁我，<a id="a-J2"></a>由是步步渐增其恶。</p>
  <p id="aJ3">“复次，<a id="a-J4"></a>若说佛名信为实者，<a id="a-J5"></a>应持上器如须弥山，<a id="a-J6"></a>盛栴檀末而散其上；<a id="a-J7"></a>应作伞盖犹如三千大千世界，<a id="a-J8"></a>持在空中而覆其上。<a id="a-J9"></a>何以故？<a id="a-JA"></a>为信佛故。<a id="a-JB"></a>何况信已舍欲出家，<a id="a-JC"></a>无所依倚修诸静虑！<a id="a-JD"></a>迦葉，<a id="a-JE"></a>如是众生，<a id="a-JF"></a>于中忍可极为希有！<a id="a-JG"></a>能善护持佛所制戒，<a id="a-JH"></a>则能了知彼甘露法。<a id="a-JI"></a>如大众中，<a id="a-JJ"></a>以其皮革及余臭秽共制人像，<a id="a-JK"></a>或造种种诸杂面相，<a id="a-JL"></a>彩画庄饰令极端严，<a id="a-JM"></a>有人持之置于面上，<a id="a-JN"></a>或以衣物缠裹游行，<a id="a-JO"></a>岂以相貌谓为好耶？<a id="a-JP"></a>审知秽恶便生厌离。</p>
  <p id="aJQ">“如是，<a id="a-JR"></a>如是，<a id="a-JS"></a>诸恶比丘，<a id="a-JT"></a>以如来威德容仪严整审谛观察，<a id="a-JU"></a>方知极恶由自他我想而生贪爱。<a id="a-JV"></a>若人了知我想非实，<a id="a-JW"></a>闻是等经不生嗔恚。<a id="a-JX"></a>何以故？<a id="a-JY"></a>由为他人毁呰违逆，<a id="a-JZ"></a>闻此等经倍增厌离。<a id="a-Ja"></a>若有众生心怀执著，<a id="a-Jb"></a>当知即是邪见之人。<a id="a-Jc"></a>若起邪见，<a id="a-Jd"></a>于是等经如实教诲，<a id="a-Je"></a>即生嗔恚。<a id="a-Jf"></a>何以故？<a id="a-Jg"></a>有我想者有嗔恚故。<a id="a-Jh"></a>若有比丘、<a id="a-Ji"></a>比丘尼、<a id="a-Jj"></a>优婆塞、<a id="a-Jk"></a>优婆夷，<a id="a-Jl"></a>闻是等经嗔恚毁坏诽谤之者，<a id="a-Jm"></a>即非沙门。<a id="a-Jn"></a>虽复说有沙门名字，<a id="a-Jo"></a>非我声闻，<a id="a-Jp"></a>我非彼师。<a id="a-Jq"></a>何以故？<a id="a-Jr"></a>是我声闻则不妄语，<a id="a-Js"></a>我非妄语之师。<a id="a-Jt"></a>何以故？<a id="a-Ju"></a>如来是实语者，<a id="a-Jv"></a>能如实说一切法空者。</p>
  <p id="aJw">“迦葉，<a id="a-Jx"></a>如来能破我执，<a id="a-Jy"></a>与之斗诤。<a id="a-Jz"></a>若与如来诤者名为恶魔，<a id="a-K0"></a>如来不许魔众出家受具足戒。<a id="a-K1"></a>如有人言，<a id="a-K2"></a>青雀小鸟生大龙象。<a id="a-K3"></a>于意云何？<a id="a-K4"></a>如是之言，<a id="a-K5"></a>为可信不？<a id="a-K6"></a>”</p>
  <p id="aK7">迦葉白言：<a id="a-K8"></a>“不也，<a id="a-K9"></a>世尊。<a id="a-KA"></a>”</p>
  <p id="aKB">佛告迦葉：<a id="a-KC"></a>“于意云何？<a id="a-KD"></a>为等类不？<a id="a-KE"></a>”</p>
  <p id="aKF">迦葉白言：<a id="a-KG"></a>“非为等类。<a id="a-KH"></a>”</p>
  <p id="aKI">“复次，<a id="a-KJ"></a>迦葉，<a id="a-KK"></a>又如说言，<a id="a-KL"></a>妙翅鸟王生于飞鸟。<a id="a-KM"></a>于意云何？<a id="a-KN"></a>为可信不？<a id="a-KO"></a>为等类不？<a id="a-KP"></a>”</p>
  <p id="aKQ">迦葉白言：<a id="a-KR"></a>“不也，<a id="a-KS"></a>世尊，<a id="a-KT"></a>亦为非类。<a id="a-KU"></a>”</p>
  <p id="aKV">“复次，<a id="a-KW"></a>迦葉，<a id="a-KX"></a>又如说言，<a id="a-KY"></a>萤火小虫负须弥山飞空而去。<a id="a-KZ"></a>于意云何？<a id="a-Ka"></a>为可信不？<a id="a-Kb"></a>为等类不？<a id="a-Kc"></a>”</p>
  <p id="aKd">迦葉白言：<a id="a-Ke"></a>“不也，<a id="a-Kf"></a>世尊，<a id="a-Kg"></a>亦为非类。<a id="a-Kh"></a>”</p>
  <p id="aKi">佛告迦葉：<a id="a-Kj"></a>“如是恶人，<a id="a-Kk"></a>若住我想乃至涅槃想者，<a id="a-Kl"></a>称我为师，<a id="a-Km"></a>转为非类。</p>
  <p id="aKn">“迦葉，<a id="a-Ko"></a>如有帝王安住国界，<a id="a-Kp"></a>抚育群生快乐无极，<a id="a-Kq"></a>种种饮食自然成办，<a id="a-Kr"></a>傍有侍臣奉王正化。<a id="a-Ks"></a>时有一人，<a id="a-Kt"></a>众未曾识，<a id="a-Ku"></a>为财利故，<a id="a-Kv"></a>随学臣法不禀王命。<a id="a-Kw"></a>自于大臣王等众中，<a id="a-Kx"></a>诈宣王制，<a id="a-Ky"></a>作如是言：<a id="a-Kz"></a>‘汝等应当止住于此。<a id="a-L0"></a>’或言：<a id="a-L1"></a>‘汝等作如是事。<a id="a-L2"></a>’</p>
  <p id="aL3">“迦葉，<a id="a-L4"></a>如来法王亦复如是，<a id="a-L5"></a>王大千界，<a id="a-L6"></a>摄化一切三乘众生，<a id="a-L7"></a>十力功德圆满成就，<a id="a-L8"></a>作诸佛事安乐无边，<a id="a-L9"></a>饮食供养自然丰足。<a id="a-LA"></a>于中一类众未曾识，<a id="a-LB"></a>为活命故说我、<a id="a-LC"></a>众生乃至涅槃，<a id="a-LD"></a>不受如来无我圣教，<a id="a-LE"></a>作如是言：<a id="a-LF"></a>‘如来所说此事应作，<a id="a-LG"></a>此不应作。<a id="a-LH"></a>’于中有人，<a id="a-LI"></a>信佛顺教不诽谤者，<a id="a-LJ"></a>闻其所说，<a id="a-LK"></a>谓是胜妙清净福田，<a id="a-LL"></a>辍己资财及妻子分，<a id="a-LM"></a>殷重信心如法施与，<a id="a-LN"></a>乃至未觉诸过，<a id="a-LO"></a>已来初无断绝。<a id="a-LP"></a>如是恶人，<a id="a-LQ"></a>同于众人所未识者，<a id="a-LR"></a>饮食既终，<a id="a-LS"></a>于聚闹处，<a id="a-LT"></a>日日谈说王事、<a id="a-LU"></a>贼事、<a id="a-LV"></a>食事、<a id="a-LW"></a>淫事、<a id="a-LX"></a>女人事、<a id="a-LY"></a>医方事、<a id="a-LZ"></a>饮酒事、<a id="a-La"></a>日月薄蚀事、<a id="a-Lb"></a>王者来去事、<a id="a-Lc"></a>种族事等，<a id="a-Ld"></a>或言吉日应行他所当得饮食。<a id="a-Le"></a>如是等类种种言谈，<a id="a-Lf"></a>推度昼夜还僧伽蓝，<a id="a-Lg"></a>或经二宿乃至六夜，<a id="a-Lh"></a>随所住处亦常谈说如是等事。<a id="a-Li"></a>无正念慧，<a id="a-Lj"></a>失坏威仪，<a id="a-Lk"></a>昏痴睡眠，<a id="a-Ll"></a>涎唾流溢，<a id="a-Lm"></a>随所想像，<a id="a-Ln"></a>睡梦中见，<a id="a-Lo"></a>或见己身往诣他所，<a id="a-Lp"></a>疾行、<a id="a-Lq"></a>缓行种种诸事。<a id="a-Lr"></a>既[宀/悎]寤已，<a id="a-Ls"></a>互相向说，<a id="a-Lt"></a>或梦汝身如是行坐，<a id="a-Lu"></a>从如是处有得不得。<a id="a-Lv"></a>复有说言，<a id="a-Lw"></a>此梦吉祥，<a id="a-Lx"></a>宜时速往村邑、<a id="a-Ly"></a>王城至他家处出入往来。<a id="a-Lz"></a>摇动面目，<a id="a-M0"></a>苦逼恼故，<a id="a-M1"></a>心不安和，<a id="a-M2"></a>无等引定，<a id="a-M3"></a>贡高自举，<a id="a-M4"></a>诸根秽杂与俗无殊。<a id="a-M5"></a>言不应时，<a id="a-M6"></a>心多驰散，<a id="a-M7"></a>乐游俗里、<a id="a-M8"></a>诸族姓家，<a id="a-M9"></a>不能奉持别解脱戒，<a id="a-MA"></a>独为女人宣说法要。<a id="a-MB"></a>于说法时，<a id="a-MC"></a>心住贪染，<a id="a-MD"></a>而于是中增获利养，<a id="a-ME"></a>染著之心犹如噬啮，<a id="a-MF"></a>愚痴耽爱增住增著。<a id="a-MG"></a>不生悔故，<a id="a-MH"></a>于别离时啼泣而去。<a id="a-MI"></a>又于二处开示他人。<a id="a-MJ"></a>云何为二？<a id="a-MK"></a>得净好施便赞叹之，<a id="a-ML"></a>得非净好即便毁呰。<a id="a-MM"></a>相会遇时互看所得，<a id="a-MN"></a>复相问言：<a id="a-MO"></a>‘施主今者，<a id="a-MP"></a>为施何物？<a id="a-MQ"></a>为施与谁？<a id="a-MR"></a>饮食资财几多几少？<a id="a-MS"></a>’</p>
  <p id="aMT">“迦葉，<a id="a-MU"></a>当知是谓不修行者，<a id="a-MV"></a>乃至命终之所言说。<a id="a-MW"></a>不修行者，<a id="a-MX"></a>复有余过，<a id="a-MY"></a>生恶意乐，<a id="a-MZ"></a>谓谤正法。<a id="a-Ma"></a>迦葉，<a id="a-Mb"></a>应于如是诸比丘辈生怜愍心。<a id="a-Mc"></a>何以故？<a id="a-Md"></a>以其当受苦恼果故。<a id="a-Me"></a>”</p>
  <p id="aMf">尔时，<a id="a-Mg"></a>世尊而说颂曰。</p>
  <p id="aMh">“愚夫缘活命，<a id="a-Mi"></a>　随学帝王臣，</p>
  <p id="aMj">故往诣余处，<a id="a-Mk"></a>　诈宣王制令。</p>
  <p id="aMl">至彼传密言，<a id="a-Mm"></a>　勿致王瞋罚，</p>
  <p id="aMn">愚人于此处，<a id="a-Mo"></a>　亦以活命缘。</p>
  <p id="aMp">何况最胜佛，<a id="a-Mq"></a>　于多百劫中，</p>
  <p id="aMr">舍身肢节等，<a id="a-Ms"></a>　及作多难事！</p>
  <p id="aMt">我非法王家，<a id="a-Mu"></a>　僮仆被谪罚，</p>
  <p id="aMv">亦无问者能，<a id="a-Mw"></a>　为作为不作。</p>
  <p id="aMx">施与比丘房，<a id="a-My"></a>　上妙美珍馔，</p>
  <p id="aMz">及施上妙衣，<a id="a-N0"></a>　一切恭敬与。</p>
  <p id="aN1">勤苦求财物，<a id="a-N2"></a>　奉施持戒人，</p>
  <p id="aN3">不以自供身，<a id="a-N4"></a>　亦不将供子。</p>
  <p id="aN5">不如法住者，<a id="a-N6"></a>　食之便舍去，</p>
  <p id="aN7">共相会遇时，<a id="a-N8"></a>　言我快意啖。</p>
  <p id="aN9">所在聚集处，<a id="a-NA"></a>　说王事贼事，</p>
  <p id="aNB">关逻镇守事，<a id="a-NC"></a>　种种饮食论。</p>
  <p id="aND">说日月博蚀，<a id="a-NE"></a>　及王来去事，</p>
  <p id="aNF">或言当得胜，<a id="a-NG"></a>　或说当败亡。</p>
  <p id="aNH">此非所应言，<a id="a-NI"></a>　常共数论说！</p>
  <p id="aNJ">极妙卧具上，<a id="a-NK"></a>　昼夜耽睡眠，</p>
  <p id="aNL">昼往善人家，<a id="a-NM"></a>　求多富有处。</p>
  <p id="aNN">言此施非少，<a id="a-NO"></a>　亦非为最上，</p>
  <p id="aNP">寻思是事已，<a id="a-NQ"></a>　安敷空坐谈。</p>
  <p id="aNR">愚惰不勤修，<a id="a-NS"></a>　如驴恒负重，</p>
  <p id="aNT">而于眠梦中，<a id="a-NU"></a>　见所分别相。</p>
  <p id="aNV">觉已宣示他，<a id="a-NW"></a>　相向益谈说，</p>
  <p id="aNX">言勿忧勿笑，<a id="a-NY"></a>　汝当得安乐，</p>
  <p id="aNZ">此事宜速成，<a id="a-Na"></a>　勿复生忧恼。</p>
  <p id="aNb">数往于村邑，<a id="a-Nc"></a>　动止无威仪，</p>
  <p id="aNd">喻若行猕猴，<a id="a-Ne"></a>　回转于面目。</p>
  <p id="aNf">入于聚落内，<a id="a-Ng"></a>　为女说法言，</p>
  <p id="aNh">弃舍佛契经，<a id="a-Ni"></a>　及善别解脱。</p>
  <p id="aNj">既从施家出，<a id="a-Nk"></a>　观其物少多，</p>
  <p id="aNl">见少则骂他，<a id="a-Nm"></a>　亦毁他眷属。</p>
  <p id="aNn">于相会遇时，<a id="a-No"></a>　发言互相问，</p>
  <p id="aNp">得何物何食？<a id="a-Nq"></a>　相问答何事？</p>
  <p id="aNr">略说如是事，<a id="a-Ns"></a>　经于百年中，</p>
  <p id="aNt">如是所寻思，<a id="a-Nu"></a>　以为自活命。</p>
  <p id="aNv">争蒲桃酒味，<a id="a-Nw"></a>　及以香华等，</p>
  <p id="aNx">为药疗其身，<a id="a-Ny"></a>　求之少病恼。</p>
  <p id="aNz">假令有百佛，<a id="a-O0"></a>　无能奈彼何！</p>
  <p id="aO1">弃舍所修行，<a id="a-O2"></a>　与在家无异。</p>
  <p id="aO3">于身生保爱，<a id="a-O4"></a>　不离于我人，</p>
  <p id="aO5">彼作是修行，<a id="a-O6"></a>　由斯堕恶趣。</p>
  <p id="aO7">若人谤正法，<a id="a-O8"></a>　重苦所烧燃，</p>
  <p id="aO9">无觉慧愚夫，<a id="a-OA"></a>　与在家无别。</p>
  <p id="aOB">“若诸释师子，<a id="a-OC"></a>　修实行声闻，</p>
  <p id="aOD">不以活命缘，<a id="a-OE"></a>　毁犯微少戒。</p>
  <p id="aOF">智者不贪食，<a id="a-OG"></a>　常生重檐想，</p>
  <p id="aOH">不净观修心，<a id="a-OI"></a>　以还施主债。</p>
  <p id="aOJ">舍离欲漏故，<a id="a-OK"></a>　了知一切想，</p>
  <p id="aOL">我听如是等，<a id="a-OM"></a>　此教中出家。</p>
  <p id="aON">智人不诽法，<a id="a-OO"></a>　于所说空性，</p>
  <p id="aOP">数数起勤求，<a id="a-OQ"></a>　不可得坚实。</p>
  <p id="aOR">勇健大智人，<a id="a-OS"></a>　了知空性理，</p>
  <p id="aOT">能怖畏魔军，<a id="a-OU"></a>　彼堪销供养。</p>
  <p id="aOV">若能离贪染，<a id="a-OW"></a>　不毁于空性，</p>
  <p id="aOX">佛子勇健人，<a id="a-OY"></a>　两足中应供。</p>
  <p id="aOZ">正法不久住，<a id="a-Oa"></a>　生世多愚痴，</p>
  <p id="aOb">少柔和比丘，<a id="a-Oc"></a>　求不放逸者。</p>
  <p id="aOd">智者应生忧，<a id="a-Oe"></a>　不久自磨灭，</p>
  <p id="aOf">后于昼夜间，<a id="a-Og"></a>　谈说曾有我。</p>
  <p id="aOh">世间无救护，<a id="a-Oi"></a>　唯除两足尊，</p>
  <p id="aOj">修行学处人，<a id="a-Ok"></a>　悉皆当灭没。</p>
  <p id="aOl">彼不了如是，<a id="a-Om"></a>　所有密意言，</p>
  <p id="aOn">则不恭敬佛，<a id="a-Oo"></a>　及无上正法！</p>
  <p id="aOp">正法当尽灭，<a id="a-Oq"></a>　应速发精勤，</p>
  <p id="aOr">乃至少时间，<a id="a-Os"></a>　听闻当不久。<a id="a-Ot"></a>”</p>
 </body>
</html>