<!doctype html>
<html id="z3IBTFZCV" data-ver="1170">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第五十一</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之十七般若波罗蜜多品第十一之二</h2>
  <p id="a4">“复次，<a id="a-5"></a>舍利子，<a id="a-6"></a>菩萨摩诃萨，<a id="a-7"></a>修行般若波罗蜜多时，<a id="a-8"></a>为求如是深极妙善清白觉慧故，<a id="a-9"></a>由是妙善净法明门，<a id="a-A"></a>精勤方便，<a id="a-B"></a>如理证入，<a id="a-C"></a>观如理句。<a id="a-D"></a>舍利子，<a id="a-E"></a>云何名为如理证入？<a id="a-F"></a>复以何等为如理句？<a id="a-G"></a>舍利子，<a id="a-H"></a>菩萨摩诃萨如理证入者，<a id="a-I"></a>谓依奢摩他证入，<a id="a-J"></a>毗钵舍那证入，<a id="a-K"></a>正行证入，<a id="a-L"></a>如理证入，<a id="a-M"></a>身远离证入，<a id="a-N"></a>心调顺证入，<a id="a-O"></a>非断证入，<a id="a-P"></a>非常证入，<a id="a-Q"></a>因缘证入，<a id="a-R"></a>缘起证入，<a id="a-S"></a>无有情、<a id="a-T"></a>无命者、<a id="a-U"></a>无数取者证入，<a id="a-V"></a>未来已来若有若无证入，<a id="a-W"></a>无有转移因果不坏证入。<a id="a-X"></a>虽修集空无相无愿证入，<a id="a-Y"></a>而不取空无相无愿证故；<a id="a-Z"></a>虽于三摩地三摩钵底证入，<a id="a-a"></a>而不以如是等力受生证故；<a id="a-b"></a>虽取神通智证入，<a id="a-c"></a>而不尽诸漏证故；<a id="a-d"></a>虽观察无生证入，<a id="a-e"></a>而不正趣决定证故；<a id="a-f"></a>虽观众生无我证入，<a id="a-g"></a>而不舍大悲证故；<a id="a-h"></a>虽观一切有生可怖证入，<a id="a-i"></a>而故取诸有证故；<a id="a-j"></a>虽于寂灭离欲证入，<a id="a-k"></a>然于离欲法不作证故；<a id="a-l"></a>虽舍乐妙欲证入，<a id="a-m"></a>而不舍乐法证故；<a id="a-n"></a>虽舍一切戏论思觉证入，<a id="a-o"></a>而不舍善巧方便证故。<a id="a-p"></a>舍利子，<a id="a-q"></a>如是名为如理证入。<a id="a-r"></a>菩萨摩诃萨，<a id="a-s"></a>欲得如是如理证入，<a id="a-t"></a>应当修学般若波罗蜜多故，</p>
  <p id="au">“复次，<a id="a-v"></a>舍利子，<a id="a-w"></a>菩萨摩诃萨，<a id="a-x"></a>修行般若波罗蜜多时，<a id="a-y"></a>云何学是正法如理之句？<a id="a-z"></a>舍利子，<a id="a-10"></a>菩萨摩诃萨当如是知，<a id="a-11"></a>如理句者，<a id="a-12"></a>即出生句，<a id="a-13"></a>即趣理句，<a id="a-14"></a>即法门句，<a id="a-15"></a>即面门句，<a id="a-16"></a>即是因句，<a id="a-17"></a>即积集句，<a id="a-18"></a>即不相违句，<a id="a-19"></a>即无诤论句，<a id="a-1A"></a>即是舍句，<a id="a-1B"></a>即无执取句，<a id="a-1C"></a>即无弃舍句，<a id="a-1D"></a>即无戏论句，<a id="a-1E"></a>即无舍句，<a id="a-1F"></a>即无诽谤句，<a id="a-1G"></a>即无轻蔑句，<a id="a-1H"></a>即随足句，<a id="a-1I"></a>即无诤句，<a id="a-1J"></a>即无退转句，<a id="a-1K"></a>即无对治句。<a id="a-1L"></a>又舍利子，<a id="a-1M"></a>如理句者，<a id="a-1N"></a>实性之句，<a id="a-1O"></a>如性之句，<a id="a-1P"></a>非不如性句，<a id="a-1Q"></a>真如之句，<a id="a-1R"></a>如理之句，<a id="a-1S"></a>三世平等句，<a id="a-1T"></a>离分别句。<a id="a-1U"></a>又舍利子，<a id="a-1V"></a>如理句者，<a id="a-1W"></a>色识无依住句，<a id="a-1X"></a>受想行识识无依住句，<a id="a-1Y"></a>眼色眼识性无依住句，<a id="a-1Z"></a>耳声耳识性无依住句，<a id="a-1a"></a>鼻香鼻识性无依住句，<a id="a-1b"></a>舌味舌识性无依住句，<a id="a-1c"></a>身触身识性无依住句，<a id="a-1d"></a>意法意识性无依住句。<a id="a-1e"></a>又舍利子，<a id="a-1f"></a>如理句者，<a id="a-1g"></a>即名依义句，<a id="a-1h"></a>即名依法句，<a id="a-1i"></a>即名依智句，<a id="a-1j"></a>即名依了义句。<a id="a-1k"></a>舍利子，<a id="a-1l"></a>如是等无量法门，<a id="a-1m"></a>是则名为如理之句。<a id="a-1n"></a>是故如理证入正勤方便，<a id="a-1o"></a>菩萨摩诃萨作如是观时，<a id="a-1p"></a>亦不见有能观之者、<a id="a-1q"></a>应如理观，<a id="a-1r"></a>所谓非观非不观故。<a id="a-1s"></a>若有菩萨作是观者，<a id="a-1t"></a>名如理观；<a id="a-1u"></a>若他观者，<a id="a-1v"></a>名非理观。<a id="a-1w"></a>舍利子，<a id="a-1x"></a>如理方便菩萨，<a id="a-1y"></a>非于少法而有愚迷，<a id="a-1z"></a>非于少法而生障碍，<a id="a-20"></a>无有少法非解脱门，<a id="a-21"></a>非为断少法故发勤精进，<a id="a-22"></a>不为证小法故勇励正勤，<a id="a-23"></a>应具如是如理正见，<a id="a-24"></a>如其所见正观诸法。<a id="a-25"></a>何等正观？<a id="a-26"></a>谓无所见。<a id="a-27"></a>无所见者，<a id="a-28"></a>即是无生；<a id="a-29"></a>言无生者，<a id="a-2A"></a>即是无起；<a id="a-2B"></a>言无起者，<a id="a-2C"></a>名无所照。<a id="a-2D"></a>舍利子，<a id="a-2E"></a>如是次第转法广如前说，<a id="a-2F"></a>乃至名为菩萨摩诃萨修行般若波罗蜜多故，</p>
  <p id="a2G">“复次，<a id="a-2H"></a>舍利子，<a id="a-2I"></a>菩萨摩诃萨，<a id="a-2J"></a>修行般若波罗蜜多时，<a id="a-2K"></a>云何应学如理正观？<a id="a-2L"></a>舍利子，<a id="a-2M"></a>是菩萨摩诃萨，<a id="a-2N"></a>应作如是正观诸法，<a id="a-2O"></a>所谓我如理故，<a id="a-2P"></a>则观诸法一切如理；<a id="a-2Q"></a>我无我故，<a id="a-2R"></a>则观诸法亦复无我；<a id="a-2S"></a>众生无我故，<a id="a-2T"></a>则观诸法亦复无我。<a id="a-2U"></a>舍利子，<a id="a-2V"></a>菩萨摩诃萨作是观者，<a id="a-2W"></a>名如理观。<a id="a-2X"></a>舍利子，<a id="a-2Y"></a>云何菩萨摩诃萨，<a id="a-2Z"></a>修行如理方便？<a id="a-2a"></a>舍利子，<a id="a-2b"></a>当知是菩萨摩诃萨，<a id="a-2c"></a>不观如理生死性与彼如理涅槃性共相交杂；<a id="a-2d"></a>作如是观，<a id="a-2e"></a>是则名为如理方便。<a id="a-2f"></a>又是菩萨观烦恼性与涅槃性同一合相无有差异，<a id="a-2g"></a>亦不分别相应违背；<a id="a-2h"></a>作如是观，<a id="a-2i"></a>是则名为如理方便，<a id="a-2j"></a>亦得名为如理正观。<a id="a-2k"></a>舍利子，<a id="a-2l"></a>当知菩萨摩诃萨，<a id="a-2m"></a>所有一切如理方便，<a id="a-2n"></a>皆于无量众生处起。<a id="a-2o"></a>若众生处不弃舍，<a id="a-2p"></a>于诸法不破坏，<a id="a-2q"></a>是名菩萨如理方便。<a id="a-2r"></a>舍利子，<a id="a-2s"></a>菩萨摩诃萨，<a id="a-2t"></a>应知如是相，<a id="a-2u"></a>如是闻，<a id="a-2v"></a>如是如理证入，<a id="a-2w"></a>如是如理观察，<a id="a-2x"></a>如是如理正见等流，<a id="a-2y"></a>是名菩萨如理正慧。<a id="a-2z"></a>舍利子，<a id="a-30"></a>菩萨摩诃萨，<a id="a-31"></a>应当如是修行正行，<a id="a-32"></a>皆为成满般若波罗蜜多故，</p>
  <p id="a33">“复次，<a id="a-34"></a>舍利子，<a id="a-35"></a>菩萨摩诃萨，<a id="a-36"></a>修行般若波罗蜜多时，<a id="a-37"></a>所有般若自性清净不与一切有为行法而共同止。<a id="a-38"></a>舍利子，<a id="a-39"></a>何等诸法不与同止？<a id="a-3A"></a>舍利子，<a id="a-3B"></a>所谓如是般若不与无明而共同止，<a id="a-3C"></a>不与诸行而共同止，<a id="a-3D"></a>如是广说，<a id="a-3E"></a>乃至不与老死而共同止。<a id="a-3F"></a>舍利子，<a id="a-3G"></a>如是般若不与身见而共同止，<a id="a-3H"></a>乃至不与身见为本六十二见趣而共同止；<a id="a-3I"></a>如是般若不与高慢而共同止，<a id="a-3J"></a>不与下劣而共同止，<a id="a-3K"></a>不与世间八法而共同止。<a id="a-3L"></a>舍利子，<a id="a-3M"></a>如是般若不与蕴、<a id="a-3N"></a>界、<a id="a-3O"></a>处法而共同止，<a id="a-3P"></a>乃至不与一切所缘作意而共同止；<a id="a-3Q"></a>如是般若不与慢同止，<a id="a-3R"></a>不与下慢、<a id="a-3S"></a>邪慢同止，<a id="a-3T"></a>乃至不与随烦恼等二十一法而共同止；<a id="a-3U"></a>如是般若不与微细下劣中上品贪同止，<a id="a-3V"></a>乃至不与一切烦恼而共同止；<a id="a-3W"></a>如是般若不与愚暗翳膜障盖诸缠同止，<a id="a-3X"></a>乃至不与一切随顺退分诸法而共同止；<a id="a-3Y"></a>如是般若不与欲诤秽浊烦恼魔同止，<a id="a-3Z"></a>不与蕴魔、<a id="a-3a"></a>死魔、<a id="a-3b"></a>天魔同止，<a id="a-3c"></a>乃至不与一切魔业而共同止；<a id="a-3d"></a>如是般若不与执我同止，<a id="a-3e"></a>不与有情、<a id="a-3f"></a>命者、<a id="a-3g"></a>数取、<a id="a-3h"></a>养育、<a id="a-3i"></a>意生、<a id="a-3j"></a>摩纳婆等同止，<a id="a-3k"></a>乃至不与住我见等而共同止；<a id="a-3l"></a>如是般若不与业障同止，<a id="a-3m"></a>不与烦恼障、<a id="a-3n"></a>法障、<a id="a-3o"></a>见障、<a id="a-3p"></a>报障、<a id="a-3q"></a>智障同止，<a id="a-3r"></a>乃至不与一切随俗习气而共同止；<a id="a-3s"></a>如是般若不与思惟分别同止，<a id="a-3t"></a>不与相貌所缘见闻念识同止，<a id="a-3u"></a>乃至不与一切结缚增益而共同止；<a id="a-3v"></a>如是般若不与悭舍同止，<a id="a-3w"></a>不与持犯、<a id="a-3x"></a>忍恚、<a id="a-3y"></a>勤怠、<a id="a-3z"></a>静乱、<a id="a-40"></a>愚慧同止，<a id="a-41"></a>乃至不与一切波罗蜜多能治所治诸法智性而共同止；<a id="a-42"></a>如是般若不与远离同止，<a id="a-43"></a>不与住不远离邪性正性、<a id="a-44"></a>善及不善、<a id="a-45"></a>有罪无罪、<a id="a-46"></a>生死涅槃同止，<a id="a-47"></a>乃至不与一切相对治法而共同止；<a id="a-48"></a>如是般若不与种种差别性同止，<a id="a-49"></a>不与国土差别性、<a id="a-4A"></a>诸佛差别性、<a id="a-4B"></a>有情差别性、<a id="a-4C"></a>诸法差别性同止，<a id="a-4D"></a>乃至不与一切差别性而共同止；<a id="a-4E"></a>如是般若不与无智同止，<a id="a-4F"></a>不与智识世俗胜义乃至不与一切有情相貌作意而共同止；<a id="a-4G"></a>如是般若不与慧不现行同止，<a id="a-4H"></a>不与无身无形、<a id="a-4I"></a>无相无为同止，<a id="a-4J"></a>乃至不与一切思惟心意识安住等法而共同止。<a id="a-4K"></a>舍利子，<a id="a-4L"></a>菩萨摩诃萨，<a id="a-4M"></a>修行般若波罗蜜多时，<a id="a-4N"></a>所有般若微妙清净，<a id="a-4O"></a>不与如是无量无边有为行法而共同止。<a id="a-4P"></a>舍利子，<a id="a-4Q"></a>如是名为修行般若波罗蜜多，<a id="a-4R"></a>菩萨摩诃萨般若之相，<a id="a-4S"></a>应如是学。</p>
  <p id="a4T">“复次，<a id="a-4U"></a>舍利子，<a id="a-4V"></a>菩萨摩诃萨，<a id="a-4W"></a>安住大乘大菩萨藏，<a id="a-4X"></a>修行般若波罗蜜多时，<a id="a-4Y"></a>获得般若分别善巧；<a id="a-4Z"></a>当知是菩萨摩诃萨，<a id="a-4a"></a>即以此法于诸法中，<a id="a-4b"></a>明了通达获得善巧。<a id="a-4c"></a>舍利子，<a id="a-4d"></a>云何名为如是般若分别善巧？<a id="a-4e"></a>舍利子，<a id="a-4f"></a>如是善巧无量无边，<a id="a-4g"></a>吾今略说十种善巧。<a id="a-4h"></a>何等为十？<a id="a-4i"></a>所谓蕴法善巧、<a id="a-4j"></a>界法善巧、<a id="a-4k"></a>处法善巧、<a id="a-4l"></a>谛法善巧、<a id="a-4m"></a>无碍解善巧、<a id="a-4n"></a>依趣善巧、<a id="a-4o"></a>资粮善巧、<a id="a-4p"></a>道法善巧、<a id="a-4q"></a>缘起善巧、<a id="a-4r"></a>一切法善巧。<a id="a-4s"></a>舍利子，<a id="a-4t"></a>如是十种微妙善巧所有分别，<a id="a-4u"></a>若通达者，<a id="a-4v"></a>是则名为般若分别。<a id="a-4w"></a>菩萨摩诃萨于是善巧，<a id="a-4x"></a>应当修学。</p>
  <p id="a4y">“复次，<a id="a-4z"></a>舍利子，<a id="a-50"></a>云何菩萨摩诃萨，<a id="a-51"></a>修行般若波罗蜜多故，<a id="a-52"></a>而能通达蕴法善巧？<a id="a-53"></a>舍利子，<a id="a-54"></a>蕴法善巧者，<a id="a-55"></a>所谓依诸蕴法起于言说。<a id="a-56"></a>何等言说？<a id="a-57"></a>舍利子，<a id="a-58"></a>如是言说，<a id="a-59"></a>犹如幻化、<a id="a-5A"></a>阳焰、<a id="a-5B"></a>梦中、<a id="a-5C"></a>传响、<a id="a-5D"></a>光影，<a id="a-5E"></a>是故如来以无碍辩，<a id="a-5F"></a>为诸众生说如是法。<a id="a-5G"></a>舍利子，<a id="a-5H"></a>我说此色喻如聚沫。<a id="a-5I"></a>何以故？<a id="a-5J"></a>舍利子，<a id="a-5K"></a>即此聚沫本无有我，<a id="a-5L"></a>亦无有情、<a id="a-5M"></a>无生者、<a id="a-5N"></a>无命者、<a id="a-5O"></a>无数取、<a id="a-5P"></a>无养育、<a id="a-5Q"></a>无意生、<a id="a-5R"></a>无摩纳婆，<a id="a-5S"></a>以聚沫性即色自性。<a id="a-5T"></a>菩萨摩诃萨，<a id="a-5U"></a>于如是法善巧知之，<a id="a-5V"></a>是则名为蕴法善巧。<a id="a-5W"></a>又舍利子，<a id="a-5X"></a>我说此受喻如水泡。<a id="a-5Y"></a>何以故？<a id="a-5Z"></a>舍利子，<a id="a-5a"></a>即此水泡本无有我，<a id="a-5b"></a>亦无有情、<a id="a-5c"></a>无生者、<a id="a-5d"></a>无命者、<a id="a-5e"></a>无数取、<a id="a-5f"></a>无养育、<a id="a-5g"></a>无意生、<a id="a-5h"></a>无摩纳婆，<a id="a-5i"></a>以水泡性即受自性。<a id="a-5j"></a>菩萨摩诃萨，<a id="a-5k"></a>于如是法善巧知之，<a id="a-5l"></a>是则名为蕴法善巧。<a id="a-5m"></a>又舍利子，<a id="a-5n"></a>我说此想喻如阳焰。<a id="a-5o"></a>何以故？<a id="a-5p"></a>舍利子，<a id="a-5q"></a>即此阳焰本无有我，<a id="a-5r"></a>亦无有情、<a id="a-5s"></a>无生者、<a id="a-5t"></a>无命者、<a id="a-5u"></a>无数取、<a id="a-5v"></a>无养育、<a id="a-5w"></a>无意生、<a id="a-5x"></a>无摩纳婆，<a id="a-5y"></a>以阳焰性即想自性。<a id="a-5z"></a>菩萨摩诃萨，<a id="a-60"></a>于如是法善巧知之，<a id="a-61"></a>是则名为蕴法善巧。<a id="a-62"></a>又舍利子，<a id="a-63"></a>我说此行喻如芭蕉。<a id="a-64"></a>何以故？<a id="a-65"></a>舍利子，<a id="a-66"></a>即此芭蕉本无有我，<a id="a-67"></a>亦无有情、<a id="a-68"></a>无生者、<a id="a-69"></a>无命者、<a id="a-6A"></a>无养育、<a id="a-6B"></a>无数取、<a id="a-6C"></a>无意生、<a id="a-6D"></a>无摩纳婆、<a id="a-6E"></a>无作者、<a id="a-6F"></a>无受者，<a id="a-6G"></a>以芭蕉性即行自性。<a id="a-6H"></a>菩萨摩诃萨，<a id="a-6I"></a>于如是法善巧知之，<a id="a-6J"></a>是则名为蕴法善巧。<a id="a-6K"></a>又舍利子，<a id="a-6L"></a>我说此识喻如幻事。<a id="a-6M"></a>何以故？<a id="a-6N"></a>舍利子，<a id="a-6O"></a>即此幻事本无有我，<a id="a-6P"></a>亦无有情、<a id="a-6Q"></a>无生者、<a id="a-6R"></a>无命者、<a id="a-6S"></a>无养育、<a id="a-6T"></a>无数取、<a id="a-6U"></a>无意生、<a id="a-6V"></a>无摩纳婆、<a id="a-6W"></a>无作者、<a id="a-6X"></a>无受者，<a id="a-6Y"></a>以幻事性即识自性。<a id="a-6Z"></a>菩萨摩诃萨，<a id="a-6a"></a>于如是法善巧知之，<a id="a-6b"></a>是则名为蕴法善巧。<a id="a-6c"></a>舍利子，<a id="a-6d"></a>所言蕴者说名世间，<a id="a-6e"></a>世间之法即败坏相，<a id="a-6f"></a>是故当知诸世间性即蕴自性。<a id="a-6g"></a>舍利子，<a id="a-6h"></a>何等名为世间性耶？<a id="a-6i"></a>谓无常性、<a id="a-6j"></a>苦性、<a id="a-6k"></a>无我性，<a id="a-6l"></a>如是等性名为蕴性，<a id="a-6m"></a>如是蕴性即世间性。<a id="a-6n"></a>菩萨摩诃萨，<a id="a-6o"></a>若于是中善巧知者，<a id="a-6p"></a>是则名为蕴法善巧。<a id="a-6q"></a>舍利子，<a id="a-6r"></a>若有菩萨摩诃萨，<a id="a-6s"></a>为欲修行般若波罗蜜多故，<a id="a-6t"></a>精勤修习蕴法善巧。</p>
  <p id="a6u">“复次，<a id="a-6v"></a>舍利子，<a id="a-6w"></a>云何菩萨摩诃萨，<a id="a-6x"></a>修行般若波罗蜜多故，<a id="a-6y"></a>而能通达界法善巧？<a id="a-6z"></a>舍利子，<a id="a-70"></a>界法善巧者，<a id="a-71"></a>所谓法界即为地界。<a id="a-72"></a>何以故？<a id="a-73"></a>以彼法界非坚鞕相故。<a id="a-74"></a>又法界者即为水界。<a id="a-75"></a>何以故？<a id="a-76"></a>以彼法界非湿润相故。<a id="a-77"></a>又法界者即为火界。<a id="a-78"></a>何以故？<a id="a-79"></a>以彼法界非成熟相故。<a id="a-7A"></a>又法界者即为风界。<a id="a-7B"></a>何以故？<a id="a-7C"></a>以彼法界非摇动相故。<a id="a-7D"></a>舍利子，<a id="a-7E"></a>菩萨摩诃萨，<a id="a-7F"></a>若于是中如实了知，<a id="a-7G"></a>是则名为界法善巧。<a id="a-7H"></a>又舍利子，<a id="a-7I"></a>言法界者即眼识界。<a id="a-7J"></a>何以故？<a id="a-7K"></a>以彼法界非照明相故。<a id="a-7L"></a>又法界者即耳识界。<a id="a-7M"></a>何以故？<a id="a-7N"></a>以彼法界非闻声相故。<a id="a-7O"></a>又法界者即鼻识界。<a id="a-7P"></a>何以故？<a id="a-7Q"></a>以彼法界非嗅香相故。<a id="a-7R"></a>又法界者即舌识界。<a id="a-7S"></a>何以故？<a id="a-7T"></a>以彼法界非尝味相故。<a id="a-7U"></a>又法界者即身识界。<a id="a-7V"></a>何以故？<a id="a-7W"></a>以彼法界非觉触相故。<a id="a-7X"></a>又法界者即意识界。<a id="a-7Y"></a>何以故？<a id="a-7Z"></a>以彼法界非分别相故。<a id="a-7a"></a>舍利子，<a id="a-7b"></a>菩萨摩诃萨，<a id="a-7c"></a>若于是中如实了知，<a id="a-7d"></a>是则名为界法善巧。<a id="a-7e"></a>又舍利子，<a id="a-7f"></a>如是我界与法界平等，<a id="a-7g"></a>有情界与法界平等，<a id="a-7h"></a>欲界、<a id="a-7i"></a>色界及无色界与法界平等，<a id="a-7j"></a>生死界、<a id="a-7k"></a>涅槃界与法界平等；<a id="a-7l"></a>如是乃至虚空界、<a id="a-7m"></a>法界，<a id="a-7n"></a>及一切法界皆悉平等。<a id="a-7o"></a>舍利子，<a id="a-7p"></a>以何义故而得平等？<a id="a-7q"></a>谓由空平等故，<a id="a-7r"></a>一切法平等；<a id="a-7s"></a>无变异平等故，<a id="a-7t"></a>一切法平等。<a id="a-7u"></a>又舍利子，<a id="a-7v"></a>若有宣说有为界证入、<a id="a-7w"></a>无为界证入，<a id="a-7x"></a>如是则有无量无边。<a id="a-7y"></a>若诸菩萨摩诃萨，<a id="a-7z"></a>作是简择证入法界，<a id="a-80"></a>是则名为界法善巧。<a id="a-81"></a>舍利子，<a id="a-82"></a>如是菩萨摩诃萨，<a id="a-83"></a>为欲修行般若波罗蜜多故，<a id="a-84"></a>应勤修习界法善巧。</p>
  <p id="a85">“复次，<a id="a-86"></a>舍利子，<a id="a-87"></a>云何菩萨摩诃萨，<a id="a-88"></a>修行般若波罗蜜多故，<a id="a-89"></a>而能通达处法善巧？<a id="a-8A"></a>舍利子，<a id="a-8B"></a>处法善巧者，<a id="a-8C"></a>眼为是空，<a id="a-8D"></a>无我我所，<a id="a-8E"></a>菩萨摩诃萨如实了知如是眼性；<a id="a-8F"></a>乃至意为是空，<a id="a-8G"></a>无我我所，<a id="a-8H"></a>菩萨摩诃萨如实了知如是意性。<a id="a-8I"></a>菩萨摩诃萨，<a id="a-8J"></a>虽于诸处不积集不善，<a id="a-8K"></a>而积集于善，<a id="a-8L"></a>然于善不善中不起二相；<a id="a-8M"></a>如是了知，<a id="a-8N"></a>是名菩萨摩诃萨处法善巧。<a id="a-8O"></a>又舍利子，<a id="a-8P"></a>云何菩萨摩诃萨，<a id="a-8Q"></a>于眼处、<a id="a-8R"></a>色处而能通达善巧了知？<a id="a-8S"></a>舍利子，<a id="a-8T"></a>谓于眼色观见离欲，<a id="a-8U"></a>然于离欲而不作证；<a id="a-8V"></a>如是了知，<a id="a-8W"></a>是名菩萨处法善巧。<a id="a-8X"></a>如是耳声、<a id="a-8Y"></a>鼻香、<a id="a-8Z"></a>舌味、<a id="a-8a"></a>身触、<a id="a-8b"></a>意法，<a id="a-8c"></a>即此意法观见离欲，<a id="a-8d"></a>然于离欲而不作证；<a id="a-8e"></a>如是了知，<a id="a-8f"></a>是名菩萨处法善巧。<a id="a-8g"></a>又舍利子，<a id="a-8h"></a>诸佛如来说微妙法，<a id="a-8i"></a>或说圣处，<a id="a-8j"></a>或非圣处。<a id="a-8k"></a>言圣处者，<a id="a-8l"></a>堪受道法；<a id="a-8m"></a>非圣处者，<a id="a-8n"></a>远离道法。<a id="a-8o"></a>菩萨摩诃萨安住于道，<a id="a-8p"></a>于离道住诸众生所，<a id="a-8q"></a>获得大悲不舍道处。<a id="a-8r"></a>若有菩萨，<a id="a-8s"></a>如是了知善通达者，<a id="a-8t"></a>是名菩萨摩诃萨处法善巧。<a id="a-8u"></a>舍利子，<a id="a-8v"></a>诸菩萨摩诃萨，<a id="a-8w"></a>为欲修行般若波罗蜜多故，<a id="a-8x"></a>应勤修学处法善巧。</p>
  <p id="a8y">“复次，<a id="a-8z"></a>舍利子，<a id="a-90"></a>云何菩萨摩诃萨，<a id="a-91"></a>修行般若波罗蜜多故，<a id="a-92"></a>而能通达谛法善巧？<a id="a-93"></a>舍利子，<a id="a-94"></a>当知菩萨摩诃萨，<a id="a-95"></a>有四种行入谛善巧。<a id="a-96"></a>何等为四？<a id="a-97"></a>所谓苦智、<a id="a-98"></a>集智、<a id="a-99"></a>灭智、<a id="a-9A"></a>道智。<a id="a-9B"></a>舍利子，<a id="a-9C"></a>云何名为苦智乃至道智？<a id="a-9D"></a>谓于诸蕴本无生智，<a id="a-9E"></a>如是之智名为苦智；<a id="a-9F"></a>于诸染爱永断灭智，<a id="a-9G"></a>如是之智名为集智；<a id="a-9H"></a>谓于一切无生无坏，<a id="a-9I"></a>如是之智名为灭智；<a id="a-9J"></a>于一切时诸所缘法无有损益，<a id="a-9K"></a>如是之智名为道智。<a id="a-9L"></a>舍利子，<a id="a-9M"></a>若菩萨摩诃萨于是四谛，<a id="a-9N"></a>以如是等智慧了知，<a id="a-9O"></a>虽复明达而不作证。<a id="a-9P"></a>何以故？<a id="a-9Q"></a>为欲成熟诸众生故，<a id="a-9R"></a>如是具足名谛善巧。<a id="a-9S"></a>又舍利子，<a id="a-9T"></a>菩萨摩诃萨谛善巧者，<a id="a-9U"></a>复有三种。<a id="a-9V"></a>何等为三？<a id="a-9W"></a>一者、<a id="a-9X"></a>世俗谛，<a id="a-9Y"></a>二者、<a id="a-9Z"></a>胜义谛，<a id="a-9a"></a>三者、<a id="a-9b"></a>相谛。<a id="a-9c"></a>舍利子，<a id="a-9d"></a>世俗谛者，<a id="a-9e"></a>当知乃至世间所有语言、<a id="a-9f"></a>文字、<a id="a-9g"></a>音声假说，<a id="a-9h"></a>如是等相名世俗谛。<a id="a-9i"></a>胜义谛者，<a id="a-9j"></a>所谓若于是处尚非心行，<a id="a-9k"></a>况复文字而能陈说？<a id="a-9l"></a>如是等法名胜义谛。<a id="a-9m"></a>相谛者，<a id="a-9n"></a>所谓诸相即是一相，<a id="a-9o"></a>如是一相即是无相，<a id="a-9p"></a>如是说者名为相谛。<a id="a-9q"></a>舍利子，<a id="a-9r"></a>菩萨摩诃萨，<a id="a-9s"></a>于世俗谛为众生故说无厌倦；<a id="a-9t"></a>胜义谛者，<a id="a-9u"></a>于中作证而无退堕；<a id="a-9v"></a>于彼相谛，<a id="a-9w"></a>深达本性，<a id="a-9x"></a>了知无相。<a id="a-9y"></a>舍利子，<a id="a-9z"></a>是名菩萨摩诃萨，<a id="a-A0"></a>为欲修行般若波罗蜜多故，<a id="a-A1"></a>精勤修学谛法善巧。</p>
  <p id="aA2">“复次，<a id="a-A3"></a>舍利子，<a id="a-A4"></a>菩萨摩诃萨，<a id="a-A5"></a>精勤修学谛善巧者，<a id="a-A6"></a>如实当知，<a id="a-A7"></a>复有一谛，<a id="a-A8"></a>无有第二。<a id="a-A9"></a>何等一谛？<a id="a-AA"></a>所谓灭谛。<a id="a-AB"></a>舍利子，<a id="a-AC"></a>诸佛如来于此一谛，<a id="a-AD"></a>明了通达，<a id="a-AE"></a>无有增益；<a id="a-AF"></a>既通达已，<a id="a-AG"></a>为处增益诸含生等，<a id="a-AH"></a>宣说如是一谛之法，<a id="a-AI"></a>令彼修学悟无增益故。<a id="a-AJ"></a>舍利子，<a id="a-AK"></a>若有菩萨作如是知，<a id="a-AL"></a>是名菩萨摩诃萨谛法善巧。</p>
  <p id="aAM">“复次，<a id="a-AN"></a>舍利子，<a id="a-AO"></a>菩萨摩诃萨，<a id="a-AP"></a>复应修学谛法善巧。<a id="a-AQ"></a>舍利子，<a id="a-AR"></a>谛善巧者，<a id="a-AS"></a>谓善通达诸圣谛故。<a id="a-AT"></a>何等名为通达圣谛？<a id="a-AU"></a>舍利子，<a id="a-AV"></a>苦圣谛者，<a id="a-AW"></a>谓五受蕴其性实苦，<a id="a-AX"></a>是名苦谛。<a id="a-AY"></a>菩萨摩诃萨，<a id="a-AZ"></a>于是谛中通达五蕴皆为苦相，<a id="a-Aa"></a>夫苦相者即为空相，<a id="a-Ab"></a>如是则名为苦圣谛。<a id="a-Ac"></a>舍利子，<a id="a-Ad"></a>集圣谛者，<a id="a-Ae"></a>五受蕴因随眠爱见，<a id="a-Af"></a>是名集谛。<a id="a-Ag"></a>菩萨摩诃萨于此因法，<a id="a-Ah"></a>若爱若见无有增益，<a id="a-Ai"></a>无取无迷明了通达，<a id="a-Aj"></a>如是则名为集圣谛。<a id="a-Ak"></a>舍利子，<a id="a-Al"></a>灭圣谛者，<a id="a-Am"></a>若五受蕴究竟灭尽，<a id="a-An"></a>是名灭谛。<a id="a-Ao"></a>菩萨摩诃萨，<a id="a-Ap"></a>观是谛法，<a id="a-Aq"></a>不失前际，<a id="a-Ar"></a>不往后际，<a id="a-As"></a>不住现在，<a id="a-At"></a>明了通达，<a id="a-Au"></a>如是则名为灭圣谛。<a id="a-Av"></a>舍利子，<a id="a-Aw"></a>道圣谛者，<a id="a-Ax"></a>若依彼道，<a id="a-Ay"></a>证得苦智、<a id="a-Az"></a>集智、<a id="a-B0"></a>灭智，<a id="a-B1"></a>无第二智，<a id="a-B2"></a>是名道谛。<a id="a-B3"></a>菩萨摩诃萨，<a id="a-B4"></a>于如是谛明了通达，<a id="a-B5"></a>无有分别，<a id="a-B6"></a>是则名为趣苦灭行圣谛。<a id="a-B7"></a>是故，<a id="a-B8"></a>舍利子，<a id="a-B9"></a>菩萨摩诃萨，<a id="a-BA"></a>若于此谛以智观察，<a id="a-BB"></a>亦令众生观察解了，<a id="a-BC"></a>是名菩萨摩诃萨谛法善巧。</p>
  <p id="aBD">“复次，<a id="a-BE"></a>舍利子，<a id="a-BF"></a>菩萨摩诃萨，<a id="a-BG"></a>于是谛法，<a id="a-BH"></a>又应观知如是四谛。<a id="a-BI"></a>云何苦谛？<a id="a-BJ"></a>于诸一切能受所受皆是苦谛。<a id="a-BK"></a>于如是中善当简择，<a id="a-BL"></a>即此智性善简择觉，<a id="a-BM"></a>明了通达，<a id="a-BN"></a>是名菩萨苦圣谛。<a id="a-BO"></a>云何集谛？<a id="a-BP"></a>若从是因诸蕴集起皆是集谛。<a id="a-BQ"></a>于如此因如实了知，<a id="a-BR"></a>是名菩萨苦集圣谛。<a id="a-BS"></a>云何灭谛？<a id="a-BT"></a>诸受永息无所觉受，<a id="a-BU"></a>是名灭谛。<a id="a-BV"></a>虽观受灭而不作证，<a id="a-BW"></a>如是通达，<a id="a-BX"></a>是名菩萨苦灭圣谛。<a id="a-BY"></a>云何道谛？<a id="a-BZ"></a>若善修习离受圣道，<a id="a-Ba"></a>是名道谛。<a id="a-Bb"></a>譬如船筏，<a id="a-Bc"></a>不求于受，<a id="a-Bd"></a>亦不求道，<a id="a-Be"></a>是名菩萨趣苦灭行圣谛。<a id="a-Bf"></a>如是，<a id="a-Bg"></a>舍利子，<a id="a-Bh"></a>若有菩萨摩诃萨，<a id="a-Bi"></a>如是现观依寂静定发四种见，<a id="a-Bj"></a>而此四见非毕竟净；<a id="a-Bk"></a>若能通达如此法者，<a id="a-Bl"></a>是名菩萨摩诃萨谛法善巧。</p>
  <p id="aBm">“复次，<a id="a-Bn"></a>舍利子，<a id="a-Bo"></a>菩萨摩诃萨，<a id="a-Bp"></a>于是谛法善巧通达，<a id="a-Bq"></a>若证于灭则苦不生，<a id="a-Br"></a>观无生智是名苦智。<a id="a-Bs"></a>舍利子，<a id="a-Bt"></a>有为生缘观察此有非有非无，<a id="a-Bu"></a>如是之智名为集智。<a id="a-Bv"></a>舍利子，<a id="a-Bw"></a>一切生者即是无生，<a id="a-Bx"></a>了知此故都无所灭，<a id="a-By"></a>此无灭智名尽灭智。<a id="a-Bz"></a>舍利子，<a id="a-C0"></a>若如是道，<a id="a-C1"></a>无所称量、<a id="a-C2"></a>无所追寻、<a id="a-C3"></a>无所观察，<a id="a-C4"></a>名广大智，<a id="a-C5"></a>如是之智名为道智。<a id="a-C6"></a>舍利子，<a id="a-C7"></a>菩萨摩诃萨，<a id="a-C8"></a>于此谛法善能建立，<a id="a-C9"></a>而于谛智无所住著，<a id="a-CA"></a>是名菩萨摩诃萨谛法善巧。<a id="a-CB"></a>舍利子，<a id="a-CC"></a>菩萨摩诃萨，<a id="a-CD"></a>为欲修行般若波罗蜜多故，<a id="a-CE"></a>精勤修是谛法善巧。</p>
  <p id="aCF">“复次，<a id="a-CG"></a>舍利子，<a id="a-CH"></a>云何名为菩萨摩诃萨修行般若波罗蜜多故，<a id="a-CI"></a>获无碍解善巧？<a id="a-CJ"></a>舍利子，<a id="a-CK"></a>菩萨摩诃萨，<a id="a-CL"></a>以具修学般若波罗蜜多故，<a id="a-CM"></a>具足四种无障碍解。<a id="a-CN"></a>何等为四？<a id="a-CO"></a>所谓义无碍解、<a id="a-CP"></a>法无碍解、<a id="a-CQ"></a>词无碍解、<a id="a-CR"></a>辩无碍解。<a id="a-CS"></a>舍利子，<a id="a-CT"></a>何等名为义无碍解？<a id="a-CU"></a>舍利子，<a id="a-CV"></a>诸菩萨依般若波罗蜜多故，<a id="a-CW"></a>获是义无碍解，<a id="a-CX"></a>谓一切法胜义处智，<a id="a-CY"></a>观是智者即义无碍解。<a id="a-CZ"></a>如是诸觉智、<a id="a-Ca"></a>因智、<a id="a-Cb"></a>缘智、<a id="a-Cc"></a>和合智、<a id="a-Cd"></a>遍随行智、<a id="a-Ce"></a>广大缘生智、<a id="a-Cf"></a>法性无杂智、<a id="a-Cg"></a>如来随入智、<a id="a-Ch"></a>安住实际智、<a id="a-Ci"></a>于空法中随觉观智、<a id="a-Cj"></a>于无相法如所观智、<a id="a-Ck"></a>于无愿法起愿行智、<a id="a-Cl"></a>于无加行起加行智、<a id="a-Cm"></a>于一理趣观入证智、<a id="a-Cn"></a>于无有情观入证智、<a id="a-Co"></a>于无我法观入证智、<a id="a-Cp"></a>于无命者一向入智、<a id="a-Cq"></a>于无数取观胜义智、<a id="a-Cr"></a>于过去世观无碍智、<a id="a-Cs"></a>于未来世观无边智、<a id="a-Ct"></a>于现在世观一切处智、<a id="a-Cu"></a>于诸蕴法观如幻化智、<a id="a-Cv"></a>于诸界法观等毒蛇智、<a id="a-Cw"></a>于诸处中观如空烬智、<a id="a-Cx"></a>于诸内法观寂静智、<a id="a-Cy"></a>于诸外法观无所行智、<a id="a-Cz"></a>于诸境界观无所有智、<a id="a-D0"></a>于诸念住观安住智、<a id="a-D1"></a>于彼诸趣观随行智、<a id="a-D2"></a>于诸缘起观现见智、<a id="a-D3"></a>于诸谛法观通达智、<a id="a-D4"></a>于一切苦观无生智、<a id="a-D5"></a>于一切集观无加行智、<a id="a-D6"></a>于一切灭观离相智、<a id="a-D7"></a>于一切道观拔济智、<a id="a-D8"></a>于诸法中观句分析智、<a id="a-D9"></a>于诸根法观证入智、<a id="a-DA"></a>于诸力法观无屈伏智、<a id="a-DB"></a>于奢摩他观所依处智、<a id="a-DC"></a>于毗钵舍那观明照智、<a id="a-DD"></a>于诸幻事观虚集智、<a id="a-DE"></a>于诸阳焰观迷乱智、<a id="a-DF"></a>于所梦事观虚见智、<a id="a-DG"></a>于彼传响观缘合智、<a id="a-DH"></a>于彼光影观无动智、<a id="a-DI"></a>于差别相观一相智、<a id="a-DJ"></a>于诸系缚观离缚智、<a id="a-DK"></a>于诸相续观无相续智、<a id="a-DL"></a>于声闻智观随声入智、<a id="a-DM"></a>于独觉智观广大缘生入一境智、<a id="a-DN"></a>于佛大乘观知一切善根资粮能积集智。<a id="a-DO"></a>舍利子，<a id="a-DP"></a>诸如是等一切观智，<a id="a-DQ"></a>是名菩萨摩诃萨义无碍解。</p>
  <p id="aDR">“复次，<a id="a-DS"></a>舍利子，<a id="a-DT"></a>菩萨摩诃萨，<a id="a-DU"></a>复有义无碍解，<a id="a-DV"></a>所谓依趣之义，<a id="a-DW"></a>以诸法性之所依趣。<a id="a-DX"></a>何以故？<a id="a-DY"></a>以一切法遍皆是空，<a id="a-DZ"></a>空性义者说名为义；<a id="a-Da"></a>以一切法遍皆无相，<a id="a-Db"></a>无相义者说名为义；<a id="a-Dc"></a>以一切法遍皆无愿，<a id="a-Dd"></a>无愿义者说名为义；<a id="a-De"></a>以一切法遍皆远离，<a id="a-Df"></a>远离义者说名为义；<a id="a-Dg"></a>以一切法遍无有情、<a id="a-Dh"></a>无命者、<a id="a-Di"></a>无数取，<a id="a-Dj"></a>无数取义说名为义。<a id="a-Dk"></a>菩萨摩诃萨，<a id="a-Dl"></a>若能随入如是相义，<a id="a-Dm"></a>是则名为义无碍解。<a id="a-Dn"></a>舍利子，<a id="a-Do"></a>若有菩萨摩诃萨，<a id="a-Dp"></a>说是义者，<a id="a-Dq"></a>当知是为说无住法，<a id="a-Dr"></a>说无尽法，<a id="a-Ds"></a>即说一切之所显说，<a id="a-Dt"></a>即说一切智者诸无碍解所简择义；<a id="a-Du"></a>当知是人即为诸佛世尊印可随喜；<a id="a-Dv"></a>当知此智是为真慧，<a id="a-Dw"></a>是为实慧，<a id="a-Dx"></a>是为无异慧，<a id="a-Dy"></a>是为诸处简择无碍之慧。<a id="a-Dz"></a>舍利子，<a id="a-E0"></a>菩萨摩诃萨如是了知，<a id="a-E1"></a>是则名为义无碍解。</p>
  <p id="aE2">“复次，<a id="a-E3"></a>舍利子，<a id="a-E4"></a>云何菩萨摩诃萨法无碍解？<a id="a-E5"></a>舍利子，<a id="a-E6"></a>菩萨摩诃萨，<a id="a-E7"></a>修行般若波罗蜜多故，<a id="a-E8"></a>获是法无碍解者，<a id="a-E9"></a>谓诸法中随证入智。<a id="a-EA"></a>何等名为随证入智？<a id="a-EB"></a>舍利子，<a id="a-EC"></a>谓诸法中有所证入。<a id="a-ED"></a>何等诸法？<a id="a-EE"></a>谓善不善、<a id="a-EF"></a>有罪无罪、<a id="a-EG"></a>有漏无漏、<a id="a-EH"></a>世间出世间、<a id="a-EI"></a>有为无为、<a id="a-EJ"></a>染污清净。<a id="a-EK"></a>若有随顺生死及以涅槃，<a id="a-EL"></a>于如是等一切法中随能证入，<a id="a-EM"></a>法性平等、<a id="a-EN"></a>菩提平等，<a id="a-EO"></a>如是智性是则名为法无碍解。</p>
  <p id="aEP">“复次，<a id="a-EQ"></a>舍利子，<a id="a-ER"></a>法无碍解者，<a id="a-ES"></a>菩萨摩诃萨，<a id="a-ET"></a>以如是解心智，<a id="a-EU"></a>证入如是贪行，<a id="a-EV"></a>如是入证假立贪行，<a id="a-EW"></a>或复证入方便贪行，<a id="a-EX"></a>或复证入坚固贪行，<a id="a-EY"></a>或复证入微薄贪行，<a id="a-EZ"></a>或复证入非处贪行，<a id="a-Ea"></a>或复证入营求贪行，<a id="a-Eb"></a>或复证入宿世贪行，<a id="a-Ec"></a>或复证入无边异相贪行，<a id="a-Ed"></a>或复证入现在众缘贪行。<a id="a-Ee"></a>又舍利子，<a id="a-Ef"></a>菩萨摩诃萨，<a id="a-Eg"></a>了诸有情如是贪相，<a id="a-Eh"></a>所谓或有众生内贪非外贪，<a id="a-Ei"></a>或有众生外贪非内贪，<a id="a-Ej"></a>或有众生内外俱贪。<a id="a-Ek"></a>又舍利子，<a id="a-El"></a>或有众生色贪非声贪，<a id="a-Em"></a>或有众生声贪非色贪，<a id="a-En"></a>或有众生色声俱贪。<a id="a-Eo"></a>复次，<a id="a-Ep"></a>或有众生色贪非香贪，<a id="a-Eq"></a>或有众生香贪非色贪，<a id="a-Er"></a>或有众生色香俱贪。<a id="a-Es"></a>复次，<a id="a-Et"></a>或有众生色贪非味贪，<a id="a-Eu"></a>或有众生味贪非色贪，<a id="a-Ev"></a>或有众生色味俱贪。<a id="a-Ew"></a>复次，<a id="a-Ex"></a>或有众生色贪非触贪，<a id="a-Ey"></a>或有众生触贪非色贪，<a id="a-Ez"></a>或有众生色触俱贪。<a id="a-F0"></a>又舍利子，<a id="a-F1"></a>或有众生声贪非香贪，<a id="a-F2"></a>或有众生香贪非声贪，<a id="a-F3"></a>或有众生声香俱贪。<a id="a-F4"></a>复次，<a id="a-F5"></a>或有众生声贪非味贪，<a id="a-F6"></a>或有众生味贪非声贪，<a id="a-F7"></a>或有众生声味俱贪。<a id="a-F8"></a>复次，<a id="a-F9"></a>或有众生声贪非触贪，<a id="a-FA"></a>或有众生触贪非声贪，<a id="a-FB"></a>或有众生声触俱贪。<a id="a-FC"></a>又舍利子，<a id="a-FD"></a>或有众生香贪非味贪，<a id="a-FE"></a>或有众生味贪非香贪，<a id="a-FF"></a>或有众生香味俱贪。<a id="a-FG"></a>复次，<a id="a-FH"></a>或有众生香贪非触贪，<a id="a-FI"></a>或有众生触贪非香贪，<a id="a-FJ"></a>或有众生香触俱贪。<a id="a-FK"></a>又舍利子，<a id="a-FL"></a>或有众生味贪非触贪，<a id="a-FM"></a>或有众生触贪非味贪，<a id="a-FN"></a>或有众生味触俱贪。<a id="a-FO"></a>又舍利子，<a id="a-FP"></a>或有众生色声贪非香贪，<a id="a-FQ"></a>或有众生香贪非色声贪，<a id="a-FR"></a>或有众生色声香俱贪。<a id="a-FS"></a>复次，<a id="a-FT"></a>或有众生色声贪非味贪，<a id="a-FU"></a>或有众生味贪非色声贪，<a id="a-FV"></a>或有众生色声味俱贪。<a id="a-FW"></a>复次，<a id="a-FX"></a>或有众生色声贪非触贪，<a id="a-FY"></a>或有众生触贪非色声贪，<a id="a-FZ"></a>或有众生色声触俱贪。<a id="a-Fa"></a>又舍利子，<a id="a-Fb"></a>或有众生声香贪非味贪，<a id="a-Fc"></a>或有众生味贪非声香贪，<a id="a-Fd"></a>或有众生声香味俱贪。<a id="a-Fe"></a>复次，<a id="a-Ff"></a>或有众生声香贪非触贪，<a id="a-Fg"></a>或有众生触贪非声香贪，<a id="a-Fh"></a>或有众生声香触俱贪。<a id="a-Fi"></a>又舍利子，<a id="a-Fj"></a>或有众生香味贪非触贪，<a id="a-Fk"></a>或有众生触贪非香味贪，<a id="a-Fl"></a>或有众生香味触俱贪。<a id="a-Fm"></a>又舍利子，<a id="a-Fn"></a>或有众生色声香贪非味贪，<a id="a-Fo"></a>或有众生味贪非色声香贪，<a id="a-Fp"></a>或有众生色声香味俱贪。<a id="a-Fq"></a>复次，<a id="a-Fr"></a>或有众生色声香贪非触贪，<a id="a-Fs"></a>或有众生触贪非色声香贪，<a id="a-Ft"></a>或有众生色声香触俱贪。<a id="a-Fu"></a>又舍利子，<a id="a-Fv"></a>或有众生声香味贪非触贪，<a id="a-Fw"></a>或有众生触贪非声香味贪，<a id="a-Fx"></a>或有众生声香味触俱贪。<a id="a-Fy"></a>又舍利子，<a id="a-Fz"></a>或有众生色声香味贪非触贪，<a id="a-G0"></a>或有众生触贪非色声香味贪，<a id="a-G1"></a>或有众生色声香味触俱贪。<a id="a-G2"></a>舍利子，<a id="a-G3"></a>如是等无量众生，<a id="a-G4"></a>具各起是无量贪相，<a id="a-G5"></a>入于贪行。<a id="a-G6"></a>由菩萨摩诃萨证入是门故，<a id="a-G7"></a>入诸众生二万一千贪行门、<a id="a-G8"></a>二万一千瞋行门、<a id="a-G9"></a>二万一千痴行门、<a id="a-GA"></a>二万一千等分行门。<a id="a-GB"></a>舍利子，<a id="a-GC"></a>若菩萨摩诃萨，<a id="a-GD"></a>证入如是八万四千烦恼行门者，<a id="a-GE"></a>当知如是菩萨摩诃萨，<a id="a-GF"></a>具足成就心广大智，<a id="a-GG"></a>及随行说智、<a id="a-GH"></a>不增不减说智、<a id="a-GI"></a>不过时说智、<a id="a-GJ"></a>根器有差别智、<a id="a-GK"></a>立言不虚说智。<a id="a-GL"></a>舍利子，<a id="a-GM"></a>菩萨摩诃萨，<a id="a-GN"></a>具足如是诸胜智故，<a id="a-GO"></a>是名菩萨摩诃萨法无碍解。</p>
  <p id="aGP">“复次，<a id="a-GQ"></a>舍利子，<a id="a-GR"></a>云何菩萨摩诃萨词无碍解？<a id="a-GS"></a>舍利子，<a id="a-GT"></a>菩萨摩诃萨，<a id="a-GU"></a>修行般若波罗蜜多故，<a id="a-GV"></a>具足如是词无碍解，<a id="a-GW"></a>所谓于诸言词证入之智。<a id="a-GX"></a>获是智已，<a id="a-GY"></a>而能了知诸天言词、<a id="a-GZ"></a>诸龙言词、<a id="a-Ga"></a>药叉言词、<a id="a-Gb"></a>健达缚言词、<a id="a-Gc"></a>阿素洛言词、<a id="a-Gd"></a>揭路荼言词、<a id="a-Ge"></a>紧奈洛言词、<a id="a-Gf"></a>牟呼洛伽言词、<a id="a-Gg"></a>人言词、<a id="a-Gh"></a>非人言词；<a id="a-Gi"></a>乃至五道众生一切含识，<a id="a-Gj"></a>所有言词音声筹议，<a id="a-Gk"></a>菩萨悉能以智证入，<a id="a-Gl"></a>又能以是言音，<a id="a-Gm"></a>为彼众生宣说正法。<a id="a-Gn"></a>舍利子，<a id="a-Go"></a>是则名为菩萨摩诃萨词无碍解。<a id="a-Gp"></a>又舍利子，<a id="a-Gq"></a>复有词无碍解，<a id="a-Gr"></a>谓诸菩萨善能了知，<a id="a-Gs"></a>如是言词，<a id="a-Gt"></a>唯应显了如是之法；<a id="a-Gu"></a>如是言词，<a id="a-Gv"></a>唯应随辩如是之法；<a id="a-Gw"></a>如是言词，<a id="a-Gx"></a>应以是字隐藏是法。<a id="a-Gy"></a>菩萨摩诃萨，<a id="a-Gz"></a>又以是解，<a id="a-H0"></a>当应了知是一名言，<a id="a-H1"></a>是二名言，<a id="a-H2"></a>是多名言。<a id="a-H3"></a>又能了知是女名言，<a id="a-H4"></a>是男名言，<a id="a-H5"></a>是非男非女名言。<a id="a-H6"></a>又能了知是略名言，<a id="a-H7"></a>是广名言；<a id="a-H8"></a>是好名言，<a id="a-H9"></a>是恶名言。<a id="a-HA"></a>又能了知过去名言、<a id="a-HB"></a>未来名言、<a id="a-HC"></a>现在名言。<a id="a-HD"></a>又能了知，<a id="a-HE"></a>如是等相一字增益，<a id="a-HF"></a>如是等相多字增益。<a id="a-HG"></a>若诸菩萨能善了知，<a id="a-HH"></a>是则名为词无碍解。<a id="a-HI"></a>又舍利子，<a id="a-HJ"></a>复有词无碍解者，<a id="a-HK"></a>菩萨摩诃萨所发言词，<a id="a-HL"></a>无量功德所共集成。<a id="a-HM"></a>何等是耶？<a id="a-HN"></a>舍利子，<a id="a-HO"></a>诸菩萨等所发言词无有微弱，<a id="a-HP"></a>即此言词善巧施设，<a id="a-HQ"></a>无有繁重，<a id="a-HR"></a>无有急速，<a id="a-HS"></a>词极明了，<a id="a-HT"></a>文义圆备，<a id="a-HU"></a>顺悦大众，<a id="a-HV"></a>种种美妙显示深奥，<a id="a-HW"></a>世俗胜义之所庄严，<a id="a-HX"></a>自心智见通达无碍，<a id="a-HY"></a>诸佛印可悦豫众生。<a id="a-HZ"></a>舍利子，<a id="a-Ha"></a>如是具足，<a id="a-Hb"></a>是名菩萨摩诃萨词无碍解。</p>
  <p id="aHc">“复次，<a id="a-Hd"></a>舍利子，<a id="a-He"></a>云何菩萨摩诃萨辩无碍解？<a id="a-Hf"></a>舍利子，<a id="a-Hg"></a>菩萨辩者，<a id="a-Hh"></a>所谓菩萨摩诃萨，<a id="a-Hi"></a>修行般若波罗蜜多故，<a id="a-Hj"></a>获是言词无碍辩、<a id="a-Hk"></a>无滞记别辩、<a id="a-Hl"></a>宣畅无断辩、<a id="a-Hm"></a>速辩、<a id="a-Hn"></a>迅辩、<a id="a-Ho"></a>捷疾辩、<a id="a-Hp"></a>不可动辩、<a id="a-Hq"></a>不讷钝辩、<a id="a-Hr"></a>随问对辩、<a id="a-Hs"></a>无退怯辩、<a id="a-Ht"></a>不相违辩、<a id="a-Hu"></a>无诤论辩、<a id="a-Hv"></a>可乐法辩、<a id="a-Hw"></a>住忍力辩、<a id="a-Hx"></a>妙甚深辩、<a id="a-Hy"></a>种种差别辩、<a id="a-Hz"></a>种种微妙辩、<a id="a-I0"></a>世俗胜义辩，<a id="a-I1"></a>建立一切布施、<a id="a-I2"></a>持戒、<a id="a-I3"></a>怀忍、<a id="a-I4"></a>正勤、<a id="a-I5"></a>静虑、<a id="a-I6"></a>般罗若辩，<a id="a-I7"></a>建立一切念住、<a id="a-I8"></a>正断、<a id="a-I9"></a>神足、<a id="a-IA"></a>根、<a id="a-IB"></a>力、<a id="a-IC"></a>觉支、<a id="a-ID"></a>道分、<a id="a-IE"></a>奢摩他、<a id="a-IF"></a>毗钵舍那辩，<a id="a-IG"></a>建立一切静虑解脱三摩地三摩钵底谛广大智辩、<a id="a-IH"></a>一切圣人所乘辩、<a id="a-II"></a>一切众生心行辩、<a id="a-IJ"></a>无謇吃言辩、<a id="a-IK"></a>无梗涩言辩、<a id="a-IL"></a>无轻掉言辩、<a id="a-IM"></a>无粗犷言辩、<a id="a-IN"></a>爱润音言辩、<a id="a-IO"></a>清净言辩、<a id="a-IP"></a>横逸言辩、<a id="a-IQ"></a>无著言辩、<a id="a-IR"></a>教诏言辩、<a id="a-IS"></a>三摩呬多言辩、<a id="a-IT"></a>妙相应言辩、<a id="a-IU"></a>无关钥言辩、<a id="a-IV"></a>美妙音言辩、<a id="a-IW"></a>柔滑音言辩、<a id="a-IX"></a>无致讥诃言辩、<a id="a-IY"></a>众圣所赞言辩。<a id="a-IZ"></a>舍利子，<a id="a-Ia"></a>菩萨摩诃萨，<a id="a-Ib"></a>以如是等所有言辩，<a id="a-Ic"></a>遍告无边诸佛刹土，<a id="a-Id"></a>所发言音超过一切梵音言词，<a id="a-Ie"></a>如是言音明了清净，<a id="a-If"></a>为诸如来之所印可。<a id="a-Ig"></a>是诸菩萨具足才辩，<a id="a-Ih"></a>以是言音，<a id="a-Ii"></a>愍诸有情及数取者，<a id="a-Ij"></a>广为宣说微妙正法，<a id="a-Ik"></a>能令是等出离生死正尽众苦。<a id="a-Il"></a>舍利子，<a id="a-Im"></a>是名菩萨摩诃萨辩无碍解。<a id="a-In"></a>舍利子，<a id="a-Io"></a>如是名为无碍解善巧。<a id="a-Ip"></a>由此无碍解善巧故，<a id="a-Iq"></a>菩萨摩诃萨修行般若波罗蜜多，<a id="a-Ir"></a>精勤修习无碍解善巧。</p>
 </body>
</html>