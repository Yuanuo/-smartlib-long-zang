<!doctype html>
<html id="z3IBTGVCv" data-ver="2083">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第七十七</h1>
  <h2 id="a2">姚秦三藏法师鸠摩罗什译</h2>
  <h2 id="a3">富楼那会第十七之一菩萨行品第一</h2>
  <p id="a4">如是我闻：<a id="a-5"></a>一时，<a id="a-6"></a>佛住王舍城竹园中，<a id="a-7"></a>与大比丘众俱，<a id="a-8"></a>及大菩萨摩诃萨，<a id="a-9"></a>其数无量。<a id="a-A"></a>尔时，<a id="a-B"></a>慧命富楼那弥多罗尼子，<a id="a-C"></a>从坐而起，<a id="a-D"></a>偏袒右肩，<a id="a-E"></a>右膝著地，<a id="a-F"></a>合掌向佛，<a id="a-G"></a>白佛言：<a id="a-H"></a>“世尊，<a id="a-I"></a>我欲少有所问，<a id="a-J"></a>惟愿如来垂愍听许。<a id="a-K"></a>”</p>
  <p id="aL">佛告富楼那：<a id="a-M"></a>“随意所问，<a id="a-N"></a>吾当解说，<a id="a-O"></a>令汝欢喜。<a id="a-P"></a>”</p>
  <p id="aQ">富楼那言：<a id="a-R"></a>“我今为诸行上功德，<a id="a-S"></a>名闻高远，<a id="a-T"></a>常为众生求安乐者，<a id="a-U"></a>诸菩萨摩诃萨故，<a id="a-V"></a>有所咨请。<a id="a-W"></a>”</p>
  <p id="aX">尔时，<a id="a-Y"></a>富楼那以偈颂曰：</p>
  <p id="aZ">“行最上功德，<a id="a-a"></a>　名称极高远，</p>
  <p id="ab">净戒乐法者，<a id="a-c"></a>　我问其所行。</p>
  <p id="ad">云何修治心？<a id="a-e"></a> 云何广行施？</p>
  <p id="af">云何度众生，<a id="a-g"></a>　喜心常行道？<a id="a-h"></a>”</p>
  <p id="ai">富楼那白佛言：<a id="a-j"></a>“世尊，<a id="a-k"></a>我今为是诸大士故，<a id="a-l"></a>问如是事：<a id="a-m"></a>菩萨云何修集多闻，<a id="a-n"></a>犹如大海不可竭尽？<a id="a-o"></a>云何能集多闻宝藏，<a id="a-p"></a>能于诸法得决定义，<a id="a-q"></a>于诸语言善了章句？<a id="a-r"></a>”而说偈言：</p>
  <p id="as">“菩萨云何求，<a id="a-t"></a>　多闻如大海，</p>
  <p id="au">于法得定义，<a id="a-v"></a>　能善知佛道？</p>
  <p id="aw">云何于一言，<a id="a-x"></a>　而解无量义，</p>
  <p id="ay">能以智慧力，<a id="a-z"></a>　通达一切法？</p>
  <p id="a10">多闻无穷尽，<a id="a-11"></a>　问难心不动，</p>
  <p id="a12">慈愍故说法，<a id="a-13"></a>　以断众生疑。<a id="a-14"></a>”</p>
  <p id="a15">富楼那白佛言：<a id="a-16"></a>“世尊，<a id="a-17"></a>我今随地智力请问如来：<a id="a-18"></a>诸菩萨摩诃萨，<a id="a-19"></a>云何能于阿耨多罗三藐三菩提不退转？<a id="a-1A"></a>”而说偈言：</p>
  <p id="a1B">“云何离众难，<a id="a-1C"></a>　得值遇诸佛？</p>
  <p id="a1D">得值诸佛已，<a id="a-1E"></a>　速得清净信？</p>
  <p id="a1F">得无上信已，<a id="a-1G"></a>　难舍而能舍？</p>
  <p id="a1H">弃舍一切已，<a id="a-1I"></a>　力行无碍道？</p>
  <p id="a1J">云何乐出家，<a id="a-1K"></a>　闲静修空智？</p>
  <p id="a1L">云何不逆法？<a id="a-1M"></a> 愿具答是事。<a id="a-1N"></a>”</p>
  <p id="a1O">富楼那白佛言：<a id="a-1P"></a>“世尊，<a id="a-1Q"></a>我等悉知，<a id="a-1R"></a>佛已具足一切智慧，<a id="a-1S"></a>已度一切神通彼岸，<a id="a-1T"></a>于三界中第一高尊，<a id="a-1U"></a>得无有比微妙大智，<a id="a-1V"></a>于诸法中行无障碍，<a id="a-1W"></a>是故我今请问是事。<a id="a-1X"></a>”以偈赞曰：</p>
  <p id="a1Y">“佛住上功德，<a id="a-1Z"></a>　已度神通岸，</p>
  <p id="a1a">得无障碍智，<a id="a-1b"></a>　我为勇猛问。</p>
  <p id="a1c">善学一切法，<a id="a-1d"></a>　功德最高胜，</p>
  <p id="a1e">破闇生慧明，<a id="a-1f"></a>　令众悉欢喜。</p>
  <p id="a1g">怨亲无憎爱，<a id="a-1h"></a>　无忧无欺诳，</p>
  <p id="a1i">大战胜死王，<a id="a-1j"></a>　摧破魔军众。</p>
  <p id="a1k">不执于刀杖，<a id="a-1l"></a>　降伏诸怨敌，</p>
  <p id="a1m">常有慈悲心，<a id="a-1n"></a>　坚住清净戒。</p>
  <p id="a1o">世尊无谄曲，<a id="a-1p"></a>　无慢无戏调，</p>
  <p id="a1q">得证明解脱，<a id="a-1r"></a>　功德中最胜。</p>
  <p id="a1s">如本所行道，<a id="a-1t"></a>　所得胜智慧，</p>
  <p id="a1u">愿今为我说，<a id="a-1v"></a>　云何行得佛？<a id="a-1w"></a>”</p>
  <p id="a1x">尔时，<a id="a-1y"></a>佛告富楼那言：<a id="a-1z"></a>“善哉！<a id="a-20"></a>善哉！<a id="a-21"></a>汝能咨问如来是事。<a id="a-22"></a>谛听！<a id="a-23"></a>谛听！<a id="a-24"></a>善思念之。<a id="a-25"></a>当为汝说诸菩萨发心所行，<a id="a-26"></a>修集一切无量佛法。<a id="a-27"></a>”</p>
  <p id="a28">尔时，<a id="a-29"></a>世尊以偈颂曰：</p>
  <p id="a2A">“我今说菩萨，<a id="a-2B"></a>　初发菩提心，</p>
  <p id="a2C">常以勇猛力，<a id="a-2D"></a>　乐行菩萨道。</p>
  <p id="a2E">诸菩萨所行，<a id="a-2F"></a>　种种深心行，</p>
  <p id="a2G">于佛得受记，<a id="a-2H"></a>　是事当略说。</p>
  <p id="a2I">深心乐法心，<a id="a-2J"></a>　无量无有边，</p>
  <p id="a2K">种种现诸行，<a id="a-2L"></a>　不以一事成。</p>
  <p id="a2M">喜心内充满，<a id="a-2N"></a>　而行于布施，</p>
  <p id="a2O">施已心无悔，<a id="a-2P"></a>　其意益欢悦。</p>
  <p id="a2Q">菩萨作是念：<a id="a-2R"></a> 众生常贫穷，</p>
  <p id="a2S">无有多闻财，<a id="a-2T"></a>　我当为求之。</p>
  <p id="a2U">众生常贫穷，<a id="a-2V"></a>　皆由于懈怠，</p>
  <p id="a2W">我当勤精进，<a id="a-2X"></a>　从是得菩提。</p>
  <p id="a2Y">我当为众生，<a id="a-2Z"></a>　加心行忍辱，</p>
  <p id="a2a">恶言骂捶打，<a id="a-2b"></a>　默受而不报。</p>
  <p id="a2c">当念谁骂我，<a id="a-2d"></a>　骂者不可得，</p>
  <p id="a2e">骂詈嗔恨者，<a id="a-2f"></a>　皆悉是空事。</p>
  <p id="a2g">如是思惟已，<a id="a-2h"></a>　心无有嗔恨，</p>
  <p id="a2i">常修行忍辱，<a id="a-2j"></a>　从是成佛道。</p>
  <p id="a2k">众生无善心，<a id="a-2l"></a>　当为作世灯，</p>
  <p id="a2m">令其得归趣，<a id="a-2n"></a>　无财足以财。</p>
  <p id="a2o">众生可愍伤，<a id="a-2p"></a>　皆共行邪道，</p>
  <p id="a2q">我当度脱之，<a id="a-2r"></a>　令住于涅槃。</p>
  <p id="a2s">众生皆贫穷，<a id="a-2t"></a>　无有智慧财，</p>
  <p id="a2u">我得一切智，<a id="a-2v"></a>　令其得充足。</p>
  <p id="a2w">如是诸菩萨，<a id="a-2x"></a>　为度众生故，</p>
  <p id="a2y">发心求菩提，<a id="a-2z"></a>　行如是等愿。<a id="a-30"></a>”</p>
  <p id="a31">佛告富楼那：<a id="a-32"></a>“诸菩萨摩诃萨，<a id="a-33"></a>种种因缘示现其心，<a id="a-34"></a>不住一法。<a id="a-35"></a>所以者何？<a id="a-36"></a>诸菩萨学一切法，<a id="a-37"></a>然后得道。<a id="a-38"></a>菩萨有四大希有事，<a id="a-39"></a>不见余法胜此事者。<a id="a-3A"></a>何等四？<a id="a-3B"></a>菩萨能于懈怠众生勤行精进，<a id="a-3C"></a>是名希有；<a id="a-3D"></a>能于强梁嗔恚众中修行忍辱，<a id="a-3E"></a>是名希有；<a id="a-3F"></a>见诸众生行于邪道，<a id="a-3G"></a>自勤正道，<a id="a-3H"></a>是名希有；<a id="a-3I"></a>为度众生转生死故，<a id="a-3J"></a>而以深心发阿耨多罗三藐三菩提，<a id="a-3K"></a>是名希有。<a id="a-3L"></a>富楼那，<a id="a-3M"></a>此四希有，<a id="a-3N"></a>是名菩萨最大希有。<a id="a-3O"></a>”</p>
  <p id="a3P">尔时，<a id="a-3Q"></a>世尊以偈颂曰：</p>
  <p id="a3R">“见懈怠众生，<a id="a-3S"></a>　勤心发精进，</p>
  <p id="a3T">我不应效彼，<a id="a-3U"></a>　行诸非法事。</p>
  <p id="a3V">不应效嗔恚，<a id="a-3W"></a>　嗔恚非佛道，</p>
  <p id="a3X">常修慈悲心，<a id="a-3Y"></a>　菩提从是生。</p>
  <p id="a3Z">众生乐邪径，<a id="a-3a"></a>　依止于邪径，</p>
  <p id="a3b">菩萨求正道，<a id="a-3c"></a>　令众住正道。</p>
  <p id="a3d">见生死过患，<a id="a-3e"></a>　一心求佛智，</p>
  <p id="a3f">我得无上财，<a id="a-3g"></a>　当度诸众生。</p>
  <p id="a3h">如是希有事，<a id="a-3i"></a>　余更无胜者，</p>
  <p id="a3j">以是故当知，<a id="a-3k"></a>　得离障碍法。</p>
  <p id="a3l">设使烧身衣，<a id="a-3m"></a>　头燃犹不救，</p>
  <p id="a3n">懈怠心若生，<a id="a-3o"></a>　即应速除灭。<a id="a-3p"></a>”</p>
  <p id="a3q">佛告富楼那：<a id="a-3r"></a>“菩萨有四法能生喜心。<a id="a-3s"></a>何等四？<a id="a-3t"></a>见诸众生安处生死不能精进，<a id="a-3u"></a>自见其身在于佛道修行精进，<a id="a-3v"></a>便生喜心；<a id="a-3w"></a>见诸众生心常懈怠，<a id="a-3x"></a>自见其身在于佛法勤行精进，<a id="a-3y"></a>便生喜心；<a id="a-3z"></a>见诸众生嗔恨嫉妒，<a id="a-40"></a>自见其身无有恚嫉常怀慈悲，<a id="a-41"></a>便生喜心；<a id="a-42"></a>不见余人勤行佛法与我等者，<a id="a-43"></a>便生喜心。<a id="a-44"></a>”</p>
  <p id="a45">尔时，<a id="a-46"></a>世尊以偈颂曰：</p>
  <p id="a47">“见众生懈怠，<a id="a-48"></a>　已身行精进，</p>
  <p id="a49">是故此菩萨，<a id="a-4A"></a>　自得欢喜心。</p>
  <p id="a4B">见生死过患，<a id="a-4C"></a>　而生厌离心，</p>
  <p id="a4D">怖畏三界狱，<a id="a-4E"></a>　勤心求舍离。</p>
  <p id="a4F">众生乐嗔恨，<a id="a-4G"></a>　自住慈悲心，</p>
  <p id="a4H">是故此菩萨，<a id="a-4I"></a>　生欢喜悦乐。</p>
  <p id="a4J">众生所可作，<a id="a-4K"></a>　皆所不应作，</p>
  <p id="a4L">是故我当求，<a id="a-4M"></a>　无有上佛道。</p>
  <p id="a4N">是名真实智，<a id="a-4O"></a>　诸佛所称叹，</p>
  <p id="a4P">我当学是智，<a id="a-4Q"></a>　众生得归趣。</p>
  <p id="a4R">是故此菩萨，<a id="a-4S"></a>　常得欢喜心，</p>
  <p id="a4T">从有无空伪，<a id="a-4U"></a>　当生真实法。<a id="a-4V"></a>”</p>
  <p id="a4W">佛告富楼那：<a id="a-4X"></a>“菩萨有四法得离诸难，<a id="a-4Y"></a>值无难处值已不失，<a id="a-4Z"></a>能修佛法。<a id="a-4a"></a>何等四？<a id="a-4b"></a>一者、<a id="a-4c"></a>菩萨谦逊，<a id="a-4d"></a>其心柔软，<a id="a-4e"></a>凡见众生常言善来，<a id="a-4f"></a>和颜悦色先意问讯，<a id="a-4g"></a>与之共语，<a id="a-4h"></a>言常含笑；<a id="a-4i"></a>二者、<a id="a-4j"></a>一心求法常乐咨问，<a id="a-4k"></a>勤求善利无有厌足；<a id="a-4l"></a>三者、<a id="a-4m"></a>当乐空闲，<a id="a-4n"></a>远离独处；<a id="a-4o"></a>四者、<a id="a-4p"></a>自身安住佛菩提道，<a id="a-4q"></a>亦化众生令住佛道。<a id="a-4r"></a>菩萨有是四法得离诸难，<a id="a-4s"></a>值无难处，<a id="a-4t"></a>值已不失，<a id="a-4u"></a>能修佛法。<a id="a-4v"></a>”</p>
  <p id="a4w">尔时，<a id="a-4x"></a>世尊以偈颂曰：</p>
  <p id="a4y">“具足柔软心，<a id="a-4z"></a>　常乐行慈悲，</p>
  <p id="a50">若与众生语，<a id="a-51"></a>　谦下心和悦。</p>
  <p id="a52">常求佛所叹，<a id="a-53"></a>　甚深微妙法，</p>
  <p id="a54">常持清净戒，<a id="a-55"></a>　乐行头陀事。</p>
  <p id="a56">虽行头陀法，<a id="a-57"></a>　亦行深妙智，</p>
  <p id="a58">是故此菩萨，<a id="a-59"></a>　离难值无难。</p>
  <p id="a5A">常于诸佛所，<a id="a-5B"></a>　咨问诸深法，</p>
  <p id="a5C">是故智增长，<a id="a-5D"></a>　不生诸难处。</p>
  <p id="a5E">常乐在空闲，<a id="a-5F"></a>　清净行头陀，</p>
  <p id="a5G">是故此菩萨，<a id="a-5H"></a>　离难值无难。</p>
  <p id="a5I">诸有智慧者，<a id="a-5J"></a>　亲近此四法，</p>
  <p id="a5K">能离一切难，<a id="a-5L"></a>　得值遇诸佛。</p>
  <p id="a5M">得值诸佛已，<a id="a-5N"></a>　具足不坏信，</p>
  <p id="a5O">能发上精进，<a id="a-5P"></a>　以求于佛智。</p>
  <p id="a5Q">是故求智者，<a id="a-5R"></a>　应当学正法，</p>
  <p id="a5S">若能学正法，<a id="a-5T"></a>　得佛道不难。<a id="a-5U"></a>”</p>
  <p data-pb></p>
  <h2 id="a5V">多闻品第二</h2>
  <p id="a5W">佛告富楼那：<a id="a-5X"></a>“菩萨有四法，<a id="a-5Y"></a>则能修集多闻，<a id="a-5Z"></a>犹如大海不可竭尽；<a id="a-5a"></a>常能修集多闻宝藏，<a id="a-5b"></a>能于诸法得决定义，<a id="a-5c"></a>于诸语言善了章句。<a id="a-5d"></a>何等四？<a id="a-5e"></a>菩萨求法，<a id="a-5f"></a>所谓十二部经、<a id="a-5g"></a>修多罗、<a id="a-5h"></a>祇夜、<a id="a-5i"></a>受记经、<a id="a-5j"></a>伽陀、<a id="a-5k"></a>忧陀那、<a id="a-5l"></a>尼陀那、<a id="a-5m"></a>如是诸经、<a id="a-5n"></a>本生经、<a id="a-5o"></a>方广经、<a id="a-5p"></a>未曾有经、<a id="a-5q"></a>阿波陀那、<a id="a-5r"></a>论议经，<a id="a-5s"></a>求已诵读，<a id="a-5t"></a>诵读已正忆念，<a id="a-5u"></a>正忆念已如所说行。<a id="a-5v"></a>富楼那，<a id="a-5w"></a>菩萨有此初法，<a id="a-5x"></a>则能修集多闻，<a id="a-5y"></a>犹如大海不可竭尽；<a id="a-5z"></a>常能修集多闻宝藏，<a id="a-60"></a>能于诸法得决定义，<a id="a-61"></a>于诸语言善了章句。</p>
  <p id="a62">“复次，<a id="a-63"></a>富楼那，<a id="a-64"></a>菩萨于一切法中无所依止，<a id="a-65"></a>虽入禅定而无所依；<a id="a-66"></a>无所依故，<a id="a-67"></a>于诸法中得不住智；<a id="a-68"></a>得不住智已，<a id="a-69"></a>于诸法中得无碍知见。<a id="a-6A"></a>何以故？<a id="a-6B"></a>富楼那，<a id="a-6C"></a>无法可贪作障碍者。<a id="a-6D"></a>菩萨有此三法，<a id="a-6E"></a>则能修集多闻，<a id="a-6F"></a>犹如大海不可竭尽；<a id="a-6G"></a>能常修集多闻宝藏，<a id="a-6H"></a>能于诸法得决定义，<a id="a-6I"></a>于诸语言善了章句。</p>
  <p id="a6J">“复次，<a id="a-6K"></a>富楼那，<a id="a-6L"></a>菩萨以法因缘，<a id="a-6M"></a>念佛及念佛法。<a id="a-6N"></a>是人以法因缘，<a id="a-6O"></a>念佛、<a id="a-6P"></a>念佛法时，<a id="a-6Q"></a>不见有法可贪爱者；<a id="a-6R"></a>是人不贪爱故，<a id="a-6S"></a>于一切法心无所著；<a id="a-6T"></a>是人于一切法无所著故，<a id="a-6U"></a>于诸问难，<a id="a-6V"></a>随所问答而无有碍。<a id="a-6W"></a>菩萨有此三法，<a id="a-6X"></a>则能修集多闻，<a id="a-6Y"></a>犹如大海不可竭尽；<a id="a-6Z"></a>能常修集多闻宝藏，<a id="a-6a"></a>能于诸法得决定义，<a id="a-6b"></a>于诸语言善了章句。</p>
  <p id="a6c">“复次，<a id="a-6d"></a>富楼那，<a id="a-6e"></a>菩萨成就无所得慈，<a id="a-6f"></a>于行无碍，<a id="a-6g"></a>无所得慈者不受诸事。<a id="a-6h"></a>何以故？<a id="a-6i"></a>富楼那，<a id="a-6j"></a>住此相者，<a id="a-6k"></a>或生贪欲，<a id="a-6l"></a>或生嗔恚，<a id="a-6m"></a>或生愚痴；<a id="a-6n"></a>住彼相者，<a id="a-6o"></a>亦或生贪欲，<a id="a-6p"></a>或生嗔恚，<a id="a-6q"></a>或生愚痴；<a id="a-6r"></a>住事相、<a id="a-6s"></a>物相，<a id="a-6t"></a>阴相、<a id="a-6u"></a>入相、<a id="a-6v"></a>界相，<a id="a-6w"></a>法相、<a id="a-6x"></a>非法相者，<a id="a-6y"></a>亦或生贪欲，<a id="a-6z"></a>或生嗔恚，<a id="a-70"></a>或生愚痴。<a id="a-71"></a>是故，<a id="a-72"></a>富楼那，<a id="a-73"></a>所有受相皆名邪见。<a id="a-74"></a>菩萨悉灭一切诸相，<a id="a-75"></a>修集慈心。<a id="a-76"></a>众生败坏故，<a id="a-77"></a>相亦败坏；<a id="a-78"></a>相败坏故，<a id="a-79"></a>事亦败坏；<a id="a-7A"></a>事败坏故，<a id="a-7B"></a>见亦败坏。<a id="a-7C"></a>菩萨尔时坏一切法修集于慈，<a id="a-7D"></a>如是慈者名为无所得慈，<a id="a-7E"></a>如是无所得慈名为法慈，<a id="a-7F"></a>如是法慈名为佛慈。<a id="a-7G"></a>富楼那，<a id="a-7H"></a>何名佛慈？<a id="a-7I"></a>无作无坏，<a id="a-7J"></a>是名佛慈。<a id="a-7K"></a>复次，<a id="a-7L"></a>富楼那，<a id="a-7M"></a>如实通达一切诸法，<a id="a-7N"></a>是名佛慈。<a id="a-7O"></a>”</p>
  <p id="a7P">“世尊，<a id="a-7Q"></a>云何名为如实通达一切诸法？<a id="a-7R"></a>”</p>
  <p id="a7S">佛告富楼那：<a id="a-7T"></a>“所通达者，<a id="a-7U"></a>不言是法，<a id="a-7V"></a>不言非法。<a id="a-7W"></a>何以故？<a id="a-7X"></a>富楼那，<a id="a-7Y"></a>若言有法即是非法。<a id="a-7Z"></a>若有无法无有非法，<a id="a-7a"></a>则于其中无有戏论；<a id="a-7b"></a>若无戏论是名涅槃。<a id="a-7c"></a>汝具观之极远极近？<a id="a-7d"></a>”</p>
  <p id="a7e">富楼那言：<a id="a-7f"></a>“不远不近。<a id="a-7g"></a>何以故？<a id="a-7h"></a>世尊，<a id="a-7i"></a>如是义者，<a id="a-7j"></a>无方无处，<a id="a-7k"></a>无内无外。<a id="a-7l"></a>”</p>
  <p id="a7m">佛言：<a id="a-7n"></a>“如是，<a id="a-7o"></a>富楼那，<a id="a-7p"></a>于法作数。<a id="a-7q"></a>”</p>
  <p id="a7r">“世尊，<a id="a-7s"></a>于何等法为之作数？<a id="a-7t"></a>”</p>
  <p id="a7u">“富楼那，<a id="a-7v"></a>如诸凡夫所著之法，<a id="a-7w"></a>如来不得、<a id="a-7x"></a>不修、<a id="a-7y"></a>不证、<a id="a-7z"></a>不通达；<a id="a-80"></a>如是法者，<a id="a-81"></a>为之作数。<a id="a-82"></a>富楼那，<a id="a-83"></a>是诸法数，<a id="a-84"></a>不为分别法故。<a id="a-85"></a>富楼那，<a id="a-86"></a>今为汝说，<a id="a-87"></a>如是第一寂灭法者，<a id="a-88"></a>能摄佛道。<a id="a-89"></a>富楼那，<a id="a-8A"></a>当来有人欣赴世利，<a id="a-8B"></a>若闻此经不乐听受。<a id="a-8C"></a>富楼那，<a id="a-8D"></a>我此菩提，<a id="a-8E"></a>汝等但以音声章句，<a id="a-8F"></a>少知之耳！<a id="a-8G"></a>其中义趣，<a id="a-8H"></a>汝所不知，<a id="a-8I"></a>此义玄远不可言宣，<a id="a-8J"></a>唯有智者可以内知！<a id="a-8K"></a>”</p>
  <p id="a8L">尔时，<a id="a-8M"></a>世尊而说偈言：</p>
  <p id="a8N">“不能知义者，<a id="a-8O"></a>　闻佛法忧苦，</p>
  <p id="a8P">若能知义者，<a id="a-8Q"></a>　如来为作师。</p>
  <p id="a8R">若人佛为师，<a id="a-8S"></a>　是则求涅槃，</p>
  <p id="a8T">无有诤讼心，<a id="a-8U"></a>　能正思量法。</p>
  <p id="a8V">此中无法生，<a id="a-8W"></a>　亦无有法灭，</p>
  <p id="a8X">无生无有灭，<a id="a-8Y"></a>　是诸法实相。</p>
  <p id="a8Z">若法无有生，<a id="a-8a"></a>　即无有作起，</p>
  <p id="a8b">是非与一异，<a id="a-8c"></a>　此法中皆无。</p>
  <p id="a8d">是名为涅槃，<a id="a-8e"></a>　中无有灭者，</p>
  <p id="a8f">若言极远近，<a id="a-8g"></a>　是二俱为空。</p>
  <p id="a8h">若能知空者，<a id="a-8i"></a>　即名知涅槃，</p>
  <p id="a8j">若知涅槃者，<a id="a-8k"></a>　是名我弟子。</p>
  <p id="a8l">“富楼那，<a id="a-8m"></a>菩萨有此四法，<a id="a-8n"></a>则能修集多闻，<a id="a-8o"></a>犹如大海而不竭尽；<a id="a-8p"></a>能常修集多闻宝藏，<a id="a-8q"></a>能于诸法得决定义，<a id="a-8r"></a>于诸语言善了章句。<a id="a-8s"></a>”</p>
  <p id="a8t">尔时，<a id="a-8u"></a>世尊以偈颂曰：</p>
  <p id="a8v">“常欲求多闻，<a id="a-8w"></a>　诸佛所称叹，</p>
  <p id="a8x">能得定实义，<a id="a-8y"></a>　是故如大海。</p>
  <p id="a8z">能于一字中，<a id="a-90"></a>　及与一句义，</p>
  <p id="a91">于千万亿劫，<a id="a-92"></a>　说之而不尽。</p>
  <p id="a93">故当求正法，<a id="a-94"></a>　求已正思量，</p>
  <p id="a95">勿贪取法相，<a id="a-96"></a>　不贪佛所赞。</p>
  <p id="a97">忆念诸如来，<a id="a-98"></a>　及念于正法，</p>
  <p id="a99">不以贪竞心，<a id="a-9A"></a>　而求于导师。</p>
  <p id="a9B">常于诸众生，<a id="a-9C"></a>　修行慈愍心，</p>
  <p id="a9D">而不著众生，<a id="a-9E"></a>　散灭一切法。</p>
  <p id="a9F">大名称菩萨，<a id="a-9G"></a>　修习如是法，</p>
  <p id="a9H">疾得陀罗尼，<a id="a-9I"></a>　多闻从是生。</p>
  <p id="a9J">犹如虚空性，<a id="a-9K"></a>　无增无有减，</p>
  <p id="a9L">法性亦如是，<a id="a-9M"></a>　无增无有减。</p>
  <p id="a9N">我以智慧力，<a id="a-9O"></a>　无量劫说法，</p>
  <p id="a9P">所说无央数，<a id="a-9Q"></a>　犹亦不名说。</p>
  <p id="a9R">尽诸众生性，<a id="a-9S"></a>　皆使得人身，</p>
  <p id="a9T">普共行出家，<a id="a-9U"></a>　多闻如阿难。</p>
  <p id="a9V">陀罗尼菩萨，<a id="a-9W"></a>　为是一切人，</p>
  <p id="a9X">千亿劫说法，<a id="a-9Y"></a>　智慧犹不尽。</p>
  <p id="a9Z">佛智慧无等，<a id="a-9a"></a>　同虚空无量，</p>
  <p id="a9b">虚空无生起，<a id="a-9c"></a>　智慧亦如是。</p>
  <p id="a9d">如龙不取水，<a id="a-9e"></a>　而能雨大水，</p>
  <p id="a9f">是水无住处，<a id="a-9g"></a>　所雨无穷尽。</p>
  <p id="a9h">菩萨亦如是，<a id="a-9i"></a>　得此陀罗尼，</p>
  <p id="a9j">诸法无住处，<a id="a-9k"></a>　是缘说不尽。</p>
  <p id="a9l">故应求多闻，<a id="a-9m"></a>　求已正思惟，</p>
  <p id="a9n">以法缘念佛，<a id="a-9o"></a>　多闻从是生。</p>
  <p id="a9p">慈普覆众生，<a id="a-9q"></a>　散灭众生相，</p>
  <p id="a9r">亦灭诸法相，<a id="a-9s"></a>　多闻从是生。<a id="a-9t"></a>”</p>
  <p data-pb></p>
  <h2 id="a9u">不退品第三</h2>
  <p id="a9v">佛告富楼那：<a id="a-9w"></a>“菩萨成就四法，<a id="a-9x"></a>能于阿耨多罗三藐三菩提不退转。<a id="a-9y"></a>何等四？<a id="a-9z"></a>菩萨闻未闻法，<a id="a-A0"></a>思量义理，<a id="a-A1"></a>不即言非。<a id="a-A2"></a>菩萨成就此初法者，<a id="a-A3"></a>则于阿耨多罗三藐三菩提不退转。<a id="a-A4"></a>”</p>
  <p id="aA5">尔时，<a id="a-A6"></a>世尊以偈颂曰：</p>
  <p id="aA7">“闻所未闻法，<a id="a-A8"></a>　其心逮不逆，</p>
  <p id="aA9">思量其义理，<a id="a-AA"></a>　不即言非法。</p>
  <p id="aAB">若闻于空法，<a id="a-AC"></a>　常求其义理，</p>
  <p id="aAD">是故智增长，<a id="a-AE"></a>　佛道从是生。</p>
  <p id="aAF">闻所未闻法，<a id="a-AG"></a>　应求其义理，</p>
  <p id="aAH">不退于菩提，<a id="a-AI"></a>　智慧得增长。</p>
  <p id="aAJ">闻所未闻法，<a id="a-AK"></a>　不随恶慢心，</p>
  <p id="aAL">不生于谄曲，<a id="a-AM"></a>　生则非菩提。</p>
  <p id="aAN">闻所未闻法，<a id="a-AO"></a>　应求解其义，</p>
  <p id="aAP">先虽未曾闻，<a id="a-AQ"></a>　一心应思念。</p>
  <p id="aAR">是人求法时，<a id="a-AS"></a>　能得闻正法，</p>
  <p id="aAT">常值遇诸佛，<a id="a-AU"></a>　不退失菩提。</p>
  <p id="aAV">得见诸佛已，<a id="a-AW"></a>　则能正问难，</p>
  <p id="aAX">声闻人得闻，<a id="a-AY"></a>　咸以为欢喜。</p>
  <p id="aAZ">是人甚希有，<a id="a-Aa"></a>　能作如是问，</p>
  <p id="aAb">我等尚无心，<a id="a-Ac"></a>　况能闻是事？</p>
  <p id="aAd">声闻称希有，<a id="a-Ae"></a>　天神皆欢喜，</p>
  <p id="aAf">诸佛称其名，<a id="a-Ag"></a>　此是多闻果。</p>
  <p id="aAh">若有所问时，<a id="a-Ai"></a>　佛答其所问，</p>
  <p id="aAj">无量诸大众，<a id="a-Ak"></a>　皆得大饶益。</p>
  <p id="aAl">得闻是多闻，<a id="a-Am"></a>　菩萨所问答，</p>
  <p id="aAn">无量众皆得，<a id="a-Ao"></a>　无上之法眼。<a id="a-Ap"></a>”</p>
  <p id="aAq">佛告富楼那：<a id="a-Ar"></a>“以是因缘，<a id="a-As"></a>当知菩萨闻未闻法，<a id="a-At"></a>信受不逆，<a id="a-Au"></a>正心思量，<a id="a-Av"></a>不即言非，<a id="a-Aw"></a>则能饶益无量众生。<a id="a-Ax"></a>富楼那，<a id="a-Ay"></a>乃往过去无量无边不可思议阿僧祇劫，<a id="a-Az"></a>尔时有佛，<a id="a-B0"></a>号一切功德光明王如来、<a id="a-B1"></a>应供、<a id="a-B2"></a>正遍知、<a id="a-B3"></a>明行足、<a id="a-B4"></a>善逝、<a id="a-B5"></a>世间解、<a id="a-B6"></a>无上士、<a id="a-B7"></a>调御丈夫、<a id="a-B8"></a>天人师、<a id="a-B9"></a>佛世尊。<a id="a-BA"></a>富楼那，<a id="a-BB"></a>是一切功德光明王佛，<a id="a-BC"></a>寿八十亿岁。<a id="a-BD"></a>其佛一会声闻弟子，<a id="a-BE"></a>不受诸法漏尽解脱，<a id="a-BF"></a>恒河沙数此不可计，<a id="a-BG"></a>是诸阿罗汉皆得共解脱；<a id="a-BH"></a>菩萨众数亦复如是。<a id="a-BI"></a>富楼那，<a id="a-BJ"></a>其佛灭后，<a id="a-BK"></a>法住六万岁。<a id="a-BL"></a>欲涅槃时，<a id="a-BM"></a>百亿菩萨皆与神力，<a id="a-BN"></a>为护法故，<a id="a-BO"></a>悉遍百亿阎浮提内，<a id="a-BP"></a>一一阎浮提各有一菩萨。<a id="a-BQ"></a>富楼那，<a id="a-BR"></a>一切功德光明王佛灭度之后，<a id="a-BS"></a>诸弟子众渐皆懈怠，<a id="a-BT"></a>不复诵持如是深经，<a id="a-BU"></a>诸法空经、<a id="a-BV"></a>净戒头陀经渐皆灭尽，<a id="a-BW"></a>以其不能读诵说故。<a id="a-BX"></a>其法广大有八百四万法藏，<a id="a-BY"></a>一一法藏有六十八百万亿那由他修多罗，<a id="a-BZ"></a>一一修多罗中有三万六千忧陀那，<a id="a-Ba"></a>一一忧陀那中有七百六万亿偈。<a id="a-Bb"></a>富楼那，<a id="a-Bc"></a>最后末世法欲灭时，<a id="a-Bd"></a>于此尔所佛法藏中，<a id="a-Be"></a>余但有一修多罗忧陀那。<a id="a-Bf"></a>时有比丘法师名那罗延，<a id="a-Bg"></a>于此阎浮提中，<a id="a-Bh"></a>佛与神力，<a id="a-Bi"></a>为护法故。<a id="a-Bj"></a>是那罗延法师，<a id="a-Bk"></a>多闻广博，<a id="a-Bl"></a>善能说法，<a id="a-Bm"></a>严饰文辞，<a id="a-Bn"></a>义理明了，<a id="a-Bo"></a>每常乐说所未闻法。<a id="a-Bp"></a>当说法时，<a id="a-Bq"></a>多有人众违逆毁破。<a id="a-Br"></a>那罗延法师便作此念：<a id="a-Bs"></a>‘是诸人众，<a id="a-Bt"></a>所未闻法闻不能信，<a id="a-Bu"></a>不乐听受。<a id="a-Bv"></a>若听不解，<a id="a-Bw"></a>心不随顺，<a id="a-Bx"></a>闻已违逆，<a id="a-By"></a>破坏出过，<a id="a-Bz"></a>而作是言：<a id="a-C0"></a>“此非佛语，<a id="a-C1"></a>非大师教。<a id="a-C2"></a>所以者何？<a id="a-C3"></a>我等未曾从师和尚闻如是经。<a id="a-C4"></a>又诸长老比丘，<a id="a-C5"></a>亦复不言从师和尚展转所闻。<a id="a-C6"></a>”今诸比丘，<a id="a-C7"></a>唯有一余修多罗忧陀那，<a id="a-C8"></a>我今何不独处闲静？<a id="a-C9"></a>’</p>
  <p id="aCA">“富楼那，<a id="a-CB"></a>那罗延法师作是念已，<a id="a-CC"></a>独入深山。<a id="a-CD"></a>尔时，<a id="a-CE"></a>阎浮提中从劫初来，<a id="a-CF"></a>有六万八千大城。<a id="a-CG"></a>城长十二由旬，<a id="a-CH"></a>广七由旬，<a id="a-CI"></a>庄校严饰，<a id="a-CJ"></a>街巷相当，<a id="a-CK"></a>人民充满，<a id="a-CL"></a>丰乐安隐。<a id="a-CM"></a>其后续造八十四亿小城，<a id="a-CN"></a>有广七由旬或六五四三二由旬；<a id="a-CO"></a>其最小者，<a id="a-CP"></a>广一由旬。<a id="a-CQ"></a>富楼那，<a id="a-CR"></a>尔时阎浮提中有一大城名为安乐，<a id="a-CS"></a>中有长者名为阇匿，<a id="a-CT"></a>有一子名摩诃耐摩陀。<a id="a-CU"></a>是长者子在空闲处，<a id="a-CV"></a>有一天来，<a id="a-CW"></a>为说偈言：</p>
  <p id="aCX">“‘汝当勤求法，<a id="a-CY"></a>　求已正思惟，</p>
  <p id="aCZ">功德王如来，<a id="a-Ca"></a>　已记汝作佛。<a id="a-Cb"></a>’</p>
  <p id="aCc">“富楼那，<a id="a-Cd"></a>天说偈已，<a id="a-Ce"></a>忽然不现。<a id="a-Cf"></a>时长者子，<a id="a-Cg"></a>即诣父所，<a id="a-Ch"></a>头面礼足，<a id="a-Ci"></a>作如是言：<a id="a-Cj"></a>‘我欲出家，<a id="a-Ck"></a>于一切功德光明王佛法中，<a id="a-Cl"></a>修习梵行。<a id="a-Cm"></a>’尔时，<a id="a-Cn"></a>阇匿长者，<a id="a-Co"></a>以偈答曰：</p>
  <p id="aCp">“‘我家多财宝，<a id="a-Cq"></a>　金银无有量，</p>
  <p id="aCr">阎浮提所无，<a id="a-Cs"></a>　我家悉具有。</p>
  <p id="aCt">我所求财宝，<a id="a-Cu"></a>　为子爱欲乐，</p>
  <p id="aCv">云何行出家，<a id="a-Cw"></a>　为世所轻贱？<a id="a-Cx"></a>’</p>
  <p id="aCy">“尔时，<a id="a-Cz"></a>长者子偈答父言：</p>
  <p id="aD0">“‘我乐常求法，<a id="a-D1"></a>　求已正思惟，</p>
  <p id="aD2">不乐受富乐，<a id="a-D3"></a>　当为世作佛。</p>
  <p id="aD4">不须家业宝，<a id="a-D5"></a>　我欲求少欲，</p>
  <p id="aD6">所出之法财，<a id="a-D7"></a>　今当行出家。</p>
  <p id="aD8">诸佛出世难，<a id="a-D9"></a>　佛说法亦难，</p>
  <p id="aDA">我今值佛法，<a id="a-DB"></a>　云何当舍离？<a id="a-DC"></a>’</p>
  <p id="aDD">“富楼那，<a id="a-DE"></a>时长者子，<a id="a-DF"></a>头面礼父足，<a id="a-DG"></a>绕已而出，<a id="a-DH"></a>说此偈言：</p>
  <p id="aDI">“‘设有一亿父，<a id="a-DJ"></a>　及有百亿母，</p>
  <p id="aDK">犹尚不能遮，<a id="a-DL"></a>　今我出家心。</p>
  <p id="aDM">我舍身寿命，<a id="a-DN"></a>　父母亲族财，</p>
  <p id="aDO">唯不舍佛法，<a id="a-DP"></a>　当行出家求。<a id="a-DQ"></a>’</p>
  <p id="aDR">“富楼那，<a id="a-DS"></a>时长者子说此偈已，<a id="a-DT"></a>出家为道，<a id="a-DU"></a>即诣那罗延法师，<a id="a-DV"></a>求欲听法。<a id="a-DW"></a>时那罗延法师，<a id="a-DX"></a>即为演说所未闻经。<a id="a-DY"></a>时摩诃耐摩陀比丘，<a id="a-DZ"></a>闻所未闻经已，<a id="a-Da"></a>问那罗延法师言：<a id="a-Db"></a>‘我于此经先所未闻。<a id="a-Dc"></a>如是诸经，<a id="a-Dd"></a>谁读？<a id="a-De"></a>谁诵？<a id="a-Df"></a>谁受持者？<a id="a-Dg"></a>从何处闻？<a id="a-Dh"></a>’那罗延言：<a id="a-Di"></a>‘我以宿命善根因缘故，<a id="a-Dj"></a>亦以一切功德光明王佛威神力故，<a id="a-Dk"></a>如是深经自然在心。<a id="a-Dl"></a>’</p>
  <p id="aDm">“富楼那，<a id="a-Dn"></a>是摩陀比丘闻说此已，<a id="a-Do"></a>加心思念智力即生，<a id="a-Dp"></a>以大智慧方便力故，<a id="a-Dq"></a>难问那罗延法师，<a id="a-Dr"></a>那罗延随义答已，<a id="a-Ds"></a>而作是言：<a id="a-Dt"></a>‘一切功德光明王佛时，<a id="a-Du"></a>有一比丘问佛是事，<a id="a-Dv"></a>如汝今问，<a id="a-Dw"></a>佛如是答，<a id="a-Dx"></a>时是比丘闻已欢喜。<a id="a-Dy"></a>’富楼那，<a id="a-Dz"></a>是摩诃耐摩陀比丘，<a id="a-E0"></a>复问那罗延法师，<a id="a-E1"></a>那罗延言：<a id="a-E2"></a>‘一切功德光明王佛时，<a id="a-E3"></a>有一比丘问如是事，<a id="a-E4"></a>如汝今问，<a id="a-E5"></a>佛如是答，<a id="a-E6"></a>时是比丘闻已欢喜。<a id="a-E7"></a>’摩诃耐摩陀比丘，<a id="a-E8"></a>复问那罗延法师，<a id="a-E9"></a>那罗延言：<a id="a-EA"></a>‘一切功德光明王佛时，<a id="a-EB"></a>有一比丘问如是事，<a id="a-EC"></a>如汝今问，<a id="a-ED"></a>佛如是答，<a id="a-EE"></a>时是比丘闻已欢喜。<a id="a-EF"></a>’富楼那，<a id="a-EG"></a>时摩陀比丘，<a id="a-EH"></a>语那罗延法师言：<a id="a-EI"></a>‘正士，<a id="a-EJ"></a>昔日从佛，<a id="a-EK"></a>闻如是几问答事？<a id="a-EL"></a>’那罗延言：<a id="a-EM"></a>‘置此勿问！<a id="a-EN"></a>是事难信，<a id="a-EO"></a>余人身未证增上法，<a id="a-EP"></a>亦复难信。<a id="a-EQ"></a>’第二、<a id="a-ER"></a>第三亦如是问，<a id="a-ES"></a>摩诃耐摩陀问言：<a id="a-ET"></a>‘正士，<a id="a-EU"></a>昔日从佛，<a id="a-EV"></a>闻是几问答事？<a id="a-EW"></a>’那罗延言：<a id="a-EX"></a>‘置此勿问！<a id="a-EY"></a>不得已者，<a id="a-EZ"></a>今当为汝譬喻解说，<a id="a-Ea"></a>诸有智者譬喻得解。<a id="a-Eb"></a>比丘，<a id="a-Ec"></a>我于一切功德光明王佛所，<a id="a-Ed"></a>得闻众生之性多于地种。<a id="a-Ee"></a>比丘，<a id="a-Ef"></a>假使一切三千大千世界众生，<a id="a-Eg"></a>若有色若无色、<a id="a-Eh"></a>若有想若无想、<a id="a-Ei"></a>若非有想非无想皆尽其数，<a id="a-Ej"></a>令得人身有智慧力，<a id="a-Ek"></a>一一众生于弹指顷，<a id="a-El"></a>能起恒河沙等问，<a id="a-Em"></a>然其所问各各不同。<a id="a-En"></a>比丘，<a id="a-Eo"></a>如是展转，<a id="a-Ep"></a>乃至十方无余世界一切众生，<a id="a-Eq"></a>若一劫若过一劫，<a id="a-Er"></a>起此诸问。<a id="a-Es"></a>复有一人，<a id="a-Et"></a>能弹指顷，<a id="a-Eu"></a>起尔所人一切诸问，<a id="a-Ev"></a>差别各异。<a id="a-Ew"></a>如是一人，<a id="a-Ex"></a>复尽一切无余众生，<a id="a-Ey"></a>若一劫若减一劫，<a id="a-Ez"></a>起种种问。<a id="a-F0"></a>于汝意云何？<a id="a-F1"></a>是所起问，<a id="a-F2"></a>宁为多不？<a id="a-F3"></a>’答言：<a id="a-F4"></a>‘甚多！<a id="a-F5"></a>非是譬喻所能得及。<a id="a-F6"></a>’那罗延语摩陀比丘言：<a id="a-F7"></a>‘我今明了告汝，<a id="a-F8"></a>勿生疑悔。<a id="a-F9"></a>如彼一切无余众生，<a id="a-FA"></a>若于一劫若减一劫，<a id="a-FB"></a>所起疑问我从佛闻，<a id="a-FC"></a>一法门中所答多彼。<a id="a-FD"></a>如是二门、<a id="a-FE"></a>三四五门，<a id="a-FF"></a>十二十三四五十乃至百千万亿门。<a id="a-FG"></a>比丘，<a id="a-FH"></a>我当略说一切所有算数名字，<a id="a-FI"></a>无量无尽，<a id="a-FJ"></a>不可思议，<a id="a-FK"></a>过是诸数我尽诵持。<a id="a-FL"></a>比丘，<a id="a-FM"></a>此诸答者，<a id="a-FN"></a>悉皆总在一法门中，<a id="a-FO"></a>我悉知之，<a id="a-FP"></a>所谓一切功德光明王如来，<a id="a-FQ"></a>说是道句、<a id="a-FR"></a>门句、<a id="a-FS"></a>印句、<a id="a-FT"></a>本事句、<a id="a-FU"></a>金刚句、<a id="a-FV"></a>重句、<a id="a-FW"></a>不可动句、<a id="a-FX"></a>难得底句。<a id="a-FY"></a>比丘，<a id="a-FZ"></a>于一门中摄一切法，<a id="a-Fa"></a>谓无作门。<a id="a-Fb"></a>一切诸法一切诸句，<a id="a-Fc"></a>是门为本，<a id="a-Fd"></a>皆入是门，<a id="a-Fe"></a>一切修多罗、<a id="a-Ff"></a>忧陀那皆入门句，<a id="a-Fg"></a>分别一字能入多字。<a id="a-Fh"></a>比丘，<a id="a-Fi"></a>如是能入七万八千诸陀罗尼，<a id="a-Fj"></a>是中有九万二千诸根差别。<a id="a-Fk"></a>是众生行门中，<a id="a-Fl"></a>有八万亿形色，<a id="a-Fm"></a>于诸道差别，<a id="a-Fn"></a>是诸形色我知其名。<a id="a-Fo"></a>一一色中我知百名，<a id="a-Fp"></a>如是二百名字、<a id="a-Fq"></a>三百名字，<a id="a-Fr"></a>乃至知千名字，<a id="a-Fs"></a>皆在阎浮提中。<a id="a-Ft"></a>又复过是十方佛国，<a id="a-Fu"></a>其中所有各各缘、<a id="a-Fv"></a>各各名字我皆得知。<a id="a-Fw"></a>举要言之，<a id="a-Fx"></a>佛所有力，<a id="a-Fy"></a>于诸法中各各差别，<a id="a-Fz"></a>问答差别，<a id="a-G0"></a>我皆知之，<a id="a-G1"></a>皆是一切功德光明王如来威神之力。<a id="a-G2"></a>’</p>
  <p id="aG3">“富楼那，<a id="a-G4"></a>时摩陀比丘，<a id="a-G5"></a>语那罗延法师言：<a id="a-G6"></a>‘惟愿正士，<a id="a-G7"></a>还诣聚落城邑，<a id="a-G8"></a>随转一切功德光明王如来法轮。<a id="a-G9"></a>愿受我请，<a id="a-GA"></a>我当卫护为受法者。<a id="a-GB"></a>’那罗延言：<a id="a-GC"></a>‘且置勿说！<a id="a-GD"></a>今世比丘悉皆懈怠，<a id="a-GE"></a>集善法中无有深欲。<a id="a-GF"></a>’摩陀复言：<a id="a-GG"></a>‘我从今日，<a id="a-GH"></a>当于善法深生欲心，<a id="a-GI"></a>为求是法不敢懈怠。<a id="a-GJ"></a>’富楼那，<a id="a-GK"></a>摩陀比丘即请那罗延，<a id="a-GL"></a>还入聚落令说正法，<a id="a-GM"></a>当随卫护咨听未闻。<a id="a-GN"></a>富楼那，<a id="a-GO"></a>尔时摩陀比丘，<a id="a-GP"></a>多为人众供养恭敬，<a id="a-GQ"></a>时人皆谓持戒、<a id="a-GR"></a>智慧、<a id="a-GS"></a>多闻最上功德无量。<a id="a-GT"></a>时摩陀比丘，<a id="a-GU"></a>入城邑聚落，<a id="a-GV"></a>称赞那罗延法师，<a id="a-GW"></a>为令众生入于正法，<a id="a-GX"></a>又使佛法普得流布。<a id="a-GY"></a>富楼那，<a id="a-GZ"></a>时摩陀比丘，<a id="a-Ga"></a>多导人众使供养法，<a id="a-Gb"></a>恭敬守护那罗延法师，<a id="a-Gc"></a>为听法故。<a id="a-Gd"></a>富楼那，<a id="a-Ge"></a>其后那罗延法师，<a id="a-Gf"></a>为摩陀比丘所守护已，<a id="a-Gg"></a>后入城邑聚落，<a id="a-Gh"></a>种种广说一切功德光明王如来阿僧祇劫所修菩提，<a id="a-Gi"></a>令普流布。<a id="a-Gj"></a>如是，<a id="a-Gk"></a>富楼那，<a id="a-Gl"></a>摩陀比丘于百岁中，<a id="a-Gm"></a>常随那罗延法师；<a id="a-Gn"></a>所问诸法，<a id="a-Go"></a>常是新异，<a id="a-Gp"></a>未曾重说。<a id="a-Gq"></a>富楼那，<a id="a-Gr"></a>那罗延法师，<a id="a-Gs"></a>得是摩陀比丘所护助故，<a id="a-Gt"></a>使无量众生住圣法中，<a id="a-Gu"></a>无量众生住佛菩提。</p>
  <p id="aGv">“富楼那，<a id="a-Gw"></a>汝谓尔时那罗延法师，<a id="a-Gx"></a>守护法者，<a id="a-Gy"></a>善说法者，<a id="a-Gz"></a>岂异人乎？<a id="a-H0"></a>即弥勒菩萨是。<a id="a-H1"></a>富楼那，<a id="a-H2"></a>摩陀比丘，<a id="a-H3"></a>守护法师佐助劝请，<a id="a-H4"></a>以是福德力，<a id="a-H5"></a>命终之后，<a id="a-H6"></a>即生下方第十世界上众佛所，<a id="a-H7"></a>于彼佛前，<a id="a-H8"></a>问断一切众生疑经。<a id="a-H9"></a>佛时称赞百千善哉，<a id="a-HA"></a>即为演说断一切众生疑经。<a id="a-HB"></a>说是经时，<a id="a-HC"></a>无量众生，<a id="a-HD"></a>初发阿耨多罗三藐三菩提心，<a id="a-HE"></a>即入必定。<a id="a-HF"></a>富楼那，<a id="a-HG"></a>摩陀比丘命终之后，<a id="a-HH"></a>复值须弥山佛，<a id="a-HI"></a>于彼佛前，<a id="a-HJ"></a>问摄出一切法经。<a id="a-HK"></a>时佛称赞百千善哉，<a id="a-HL"></a>即为广说摄出一切法门经。<a id="a-HM"></a>说是经时，<a id="a-HN"></a>无量众生，<a id="a-HO"></a>必定得阿耨多罗三藐三菩提。<a id="a-HP"></a>命终之后，<a id="a-HQ"></a>复值山王佛，<a id="a-HR"></a>于彼佛前，<a id="a-HS"></a>问诸法门经。<a id="a-HT"></a>时佛称赞百千善哉，<a id="a-HU"></a>即为广说一切法门经。<a id="a-HV"></a>说是经时，<a id="a-HW"></a>无量众生，<a id="a-HX"></a>必定阿耨多罗三藐三菩提。<a id="a-HY"></a>命终之后，<a id="a-HZ"></a>复值梵音声佛，<a id="a-Ha"></a>于彼佛前，<a id="a-Hb"></a>问请摄一切法经。<a id="a-Hc"></a>佛时称赞百千善哉，<a id="a-Hd"></a>即为广说摄一切法经。<a id="a-He"></a>说是经时，<a id="a-Hf"></a>无量众生，<a id="a-Hg"></a>必定阿耨多罗三藐三菩提。<a id="a-Hh"></a>富楼那，<a id="a-Hi"></a>摩陀比丘如是展转，<a id="a-Hj"></a>所值诸佛，<a id="a-Hk"></a>值已问经，<a id="a-Hl"></a>所度众生，<a id="a-Hm"></a>令住阿耨多罗三藐三菩提；<a id="a-Hn"></a>我若以劫若以过劫，<a id="a-Ho"></a>说诸佛名，<a id="a-Hp"></a>众生所住阿耨多罗三藐三菩提者，<a id="a-Hq"></a>不可得尽。<a id="a-Hr"></a>富楼那，<a id="a-Hs"></a>是摩陀比丘，<a id="a-Ht"></a>凡所护持诸佛正法恒沙可数。<a id="a-Hu"></a>是诸佛者，<a id="a-Hv"></a>若现在世，<a id="a-Hw"></a>若已灭度，<a id="a-Hx"></a>不可称计。<a id="a-Hy"></a>是故，<a id="a-Hz"></a>富楼那，<a id="a-I0"></a>当知菩萨摩诃萨，<a id="a-I1"></a>闻未闻法，<a id="a-I2"></a>思惟义理，<a id="a-I3"></a>得如是等大功德利。</p>
  <p id="aI4">“富楼那，<a id="a-I5"></a>汝谓尔时摩诃耐摩陀比丘，<a id="a-I6"></a>于那罗延法师所，<a id="a-I7"></a>闻未闻法，<a id="a-I8"></a>随其义趣者，<a id="a-I9"></a>岂异人乎？<a id="a-IA"></a>即桥越兜菩萨是。<a id="a-IB"></a>时摩诃耐摩陀比丘，<a id="a-IC"></a>守护正法，<a id="a-ID"></a>闻所未闻，<a id="a-IE"></a>随其义趣，<a id="a-IF"></a>不著言辞，<a id="a-IG"></a>以是因缘值无量佛，<a id="a-IH"></a>值已闻诸深妙经。<a id="a-II"></a>以是往昔善根因缘，<a id="a-IJ"></a>今于我所，<a id="a-IK"></a>亦问摄一切法大海法门经。<a id="a-IL"></a>我为说时，<a id="a-IM"></a>无量众生得大饶益。<a id="a-IN"></a>”</p>
  <p id="aIO">尔时，<a id="a-IP"></a>世尊欲重明此事，<a id="a-IQ"></a>而说偈言：</p>
  <p id="aIR">“菩萨闻未闻，<a id="a-IS"></a>　应思其义理，</p>
  <p id="aIT">不应作是言，<a id="a-IU"></a>　我昔未曾闻。</p>
  <p id="aIV">闻所未闻法，<a id="a-IW"></a>　正念思其义，</p>
  <p id="aIX">是故慧增长，<a id="a-IY"></a>　如海受众流。</p>
  <p id="aIZ">多闻转增上，<a id="a-Ia"></a>　智慧亦复尔，</p>
  <p id="aIb">能问诸佛事，<a id="a-Ic"></a>　广利诸众生。</p>
  <p id="aId">集多闻如海，<a id="a-Ie"></a>　智慧不可尽，</p>
  <p id="aIf">善能知章句，<a id="a-Ig"></a>　差别中第一。</p>
  <p id="aIh">是故应当闻，<a id="a-Ii"></a>　所未曾闻法，</p>
  <p id="aIj">求所未闻法，<a id="a-Ik"></a>　得如是果报。<a id="a-Il"></a>”</p>
  <p id="aIm">“复次，<a id="a-In"></a>富楼那，<a id="a-Io"></a>菩萨摩诃萨，<a id="a-Ip"></a>于求多闻深生欲心，<a id="a-Iq"></a>于空闲处深生乐心，<a id="a-Ir"></a>一心勤求阿耨多罗三藐三菩提，<a id="a-Is"></a>求已为断嗔恚，<a id="a-It"></a>修集慈观；<a id="a-Iu"></a>为断贪欲，<a id="a-Iv"></a>修不净观；<a id="a-Iw"></a>为断愚痴，<a id="a-Ix"></a>修因缘观。<a id="a-Iy"></a>富楼那，<a id="a-Iz"></a>何等是菩萨精进？<a id="a-J0"></a>菩萨云何修集精进？<a id="a-J1"></a>富楼那，<a id="a-J2"></a>若有菩萨，<a id="a-J3"></a>若于一劫若减一劫，<a id="a-J4"></a>若行若坐常发精进。<a id="a-J5"></a>富楼那，<a id="a-J6"></a>如是不名真实精进。<a id="a-J7"></a>有菩萨若于一劫若减一劫，<a id="a-J8"></a>修行净戒，<a id="a-J9"></a>苦行难行具足头陀，<a id="a-JA"></a>随所缘事深生欲心，<a id="a-JB"></a>而离诸法实相，<a id="a-JC"></a>如是不名真实精进。<a id="a-JD"></a>”</p>
  <p id="aJE">富楼那白佛言：<a id="a-JF"></a>“世尊，<a id="a-JG"></a>何者是菩萨真实精进，<a id="a-JH"></a>诸佛所赞，<a id="a-JI"></a>世俗智者所不讥嫌？<a id="a-JJ"></a>”</p>
  <p id="aJK">佛告富楼那：<a id="a-JL"></a>“菩萨于所未闻，<a id="a-JM"></a>应深空法，<a id="a-JN"></a>无有微相，<a id="a-JO"></a>合第一义，<a id="a-JP"></a>如是深经不违不逆，<a id="a-JQ"></a>明了其义，<a id="a-JR"></a>勤发精进，<a id="a-JS"></a>心不退没，<a id="a-JT"></a>听受读诵，<a id="a-JU"></a>为人解说，<a id="a-JV"></a>是名菩萨真实精进。<a id="a-JW"></a>谓闻深经，<a id="a-JX"></a>通达其义不违不逆，<a id="a-JY"></a>如是精进诸佛所赞，<a id="a-JZ"></a>世间智者所不能诃。<a id="a-Ja"></a>是故，<a id="a-Jb"></a>富楼那，<a id="a-Jc"></a>菩萨应发如是庄严：<a id="a-Jd"></a>‘世间众生不能得底，<a id="a-Je"></a>我于此中当尽其底。<a id="a-Jf"></a>世间众生所可没处，<a id="a-Jg"></a>我于此中不应沉没。<a id="a-Jh"></a>世间众生所可畏处，<a id="a-Ji"></a>我于此中不应怖畏。<a id="a-Jj"></a>所以者何？<a id="a-Jk"></a>我发庄严不与世合，<a id="a-Jl"></a>为离世法故而发庄严；<a id="a-Jm"></a>不以行世法故而发庄严，<a id="a-Jn"></a>为不行世法故而发庄严；<a id="a-Jo"></a>不为随世法故而发庄严，<a id="a-Jp"></a>为转世法故而发庄严。<a id="a-Jq"></a>’富楼那，<a id="a-Jr"></a>是名菩萨摩诃萨真实精进。<a id="a-Js"></a>菩萨成就此第二法，<a id="a-Jt"></a>则于阿耨多罗三藐三菩提不退转。<a id="a-Ju"></a>”</p>
  <p id="aJv">尔时，<a id="a-Jw"></a>世尊欲明了此义，<a id="a-Jx"></a>而说偈言：</p>
  <p id="aJy">“菩萨求深法，<a id="a-Jz"></a>　常勤发精进，</p>
  <p id="aK0">思量其义理，<a id="a-K1"></a>　不随于音声。</p>
  <p id="aK2">菩萨不随言，<a id="a-K3"></a>　知皆是虚诳，</p>
  <p id="aK4">知诸法空故，<a id="a-K5"></a>　但求于善语。</p>
  <p id="aK6">若于千万亿，<a id="a-K7"></a>　无量诸劫数，</p>
  <p id="aK8">昼夜常行坐，<a id="a-K9"></a>　加心行苦行，</p>
  <p id="aKA">于所未闻经，<a id="a-KB"></a>　不信非精进；</p>
  <p id="aKC">能得深义底，<a id="a-KD"></a>　不名为懈怠。</p>
  <p id="aKE">如是精进者，<a id="a-KF"></a>　诸佛所称叹，</p>
  <p id="aKG">世间不得底，<a id="a-KH"></a>　菩萨得其底。</p>
  <p id="aKI">世间所畏没，<a id="a-KJ"></a>　菩萨不畏没，</p>
  <p id="aKK">勤心常欲求，<a id="a-KL"></a>　空寂真妙法。</p>
  <p id="aKM">空法中无畏，<a id="a-KN"></a>　亦无有退没，</p>
  <p id="aKO">住我相法相，<a id="a-KP"></a>　故生怖畏没。</p>
  <p id="aKQ">散坏一切法，<a id="a-KR"></a>　名为菩提道，</p>
  <p id="aKS">勤心发精进，<a id="a-KT"></a>　疾成多闻海。<a id="a-KU"></a>”</p>
  <p id="aKV">“复次，<a id="a-KW"></a>富楼那，<a id="a-KX"></a>菩萨善知五阴，<a id="a-KY"></a>善知十二入，<a id="a-KZ"></a>善知十八界，<a id="a-Ka"></a>善知十二因缘；<a id="a-Kb"></a>善知五阴、<a id="a-Kc"></a>十二入、<a id="a-Kd"></a>十八界、<a id="a-Ke"></a>十二因缘故，<a id="a-Kf"></a>则能成就无依止智；<a id="a-Kg"></a>得无依止智故，<a id="a-Kh"></a>则于一切法不念不分别；<a id="a-Ki"></a>以不念不分别为众生说法，<a id="a-Kj"></a>破一切见令拔身见。<a id="a-Kk"></a>菩萨成就此第三法，<a id="a-Kl"></a>则于阿耨多罗三藐三菩提不退转。<a id="a-Km"></a>”</p>
  <p id="aKn">尔时，<a id="a-Ko"></a>世尊以偈颂曰：</p>
  <p id="aKp">“菩萨知五阴，<a id="a-Kq"></a>　十二入皆空，</p>
  <p id="aKr">分别十八界，<a id="a-Ks"></a>　通达十二缘。</p>
  <p id="aKt">不随于五阴，<a id="a-Ku"></a>　知身是虚诳，</p>
  <p id="aKv">于诸内外入，<a id="a-Kw"></a>　悉知其性空。</p>
  <p id="aKx">如是知诸法，<a id="a-Ky"></a>　知已为人说，</p>
  <p id="aKz">是故此菩萨，<a id="a-L0"></a>　智慧转高大。</p>
  <p id="aL1">“复次，<a id="a-L2"></a>富楼那，<a id="a-L3"></a>菩萨摩诃萨，<a id="a-L4"></a>如所结戒，<a id="a-L5"></a>如所说戒，<a id="a-L6"></a>善能随学无所缺犯。<a id="a-L7"></a>何等是菩萨学戒？<a id="a-L8"></a>学一切法是菩萨学戒。<a id="a-L9"></a>何以故？<a id="a-LA"></a>富楼那，<a id="a-LB"></a>菩萨学一切法得一切法智，<a id="a-LC"></a>以是法智得无分别慧，<a id="a-LD"></a>以是无分别慧能知一切事。<a id="a-LE"></a>云何知一切事？<a id="a-LF"></a>菩萨悉知一切内事、<a id="a-LG"></a>一切外事、<a id="a-LH"></a>一切内外事。<a id="a-LI"></a>富楼那，<a id="a-LJ"></a>何故名内？<a id="a-LK"></a>内名凡所有受可贪著处，<a id="a-LL"></a>谓是内身从十二因缘生，<a id="a-LM"></a>是中但有世俗假名，<a id="a-LN"></a>所谓此眼、<a id="a-LO"></a>此耳、<a id="a-LP"></a>此鼻、<a id="a-LQ"></a>此舌、<a id="a-LR"></a>此身、<a id="a-LS"></a>此意。<a id="a-LT"></a>富楼那，<a id="a-LU"></a>是名为内。<a id="a-LV"></a>是法凡夫所贪著故，<a id="a-LW"></a>名之为内，<a id="a-LX"></a>作是言：<a id="a-LY"></a>‘我当得如是眼，<a id="a-LZ"></a>不作如是眼；<a id="a-La"></a>得如是耳、<a id="a-Lb"></a>鼻、<a id="a-Lc"></a>舌、<a id="a-Ld"></a>身、<a id="a-Le"></a>意，<a id="a-Lf"></a>不作如是耳、<a id="a-Lg"></a>鼻、<a id="a-Lh"></a>舌、<a id="a-Li"></a>身、<a id="a-Lj"></a>意。<a id="a-Lk"></a>’是中但以所起业缘，<a id="a-Ll"></a>有果报生，<a id="a-Lm"></a>是故名内。<a id="a-Ln"></a>其中差别凡夫贪著，<a id="a-Lo"></a>谓是眼是耳身鼻舌意，<a id="a-Lp"></a>皆名为内。<a id="a-Lq"></a>复次，<a id="a-Lr"></a>富楼那，<a id="a-Ls"></a>内名为二。<a id="a-Lt"></a>此事虚诳，<a id="a-Lu"></a>诸凡夫人贪著受取而生诤讼。<a id="a-Lv"></a>富楼那，<a id="a-Lw"></a>如来于此从本已来，<a id="a-Lx"></a>如实知之而不贪著。<a id="a-Ly"></a>云何如来如实知之而不贪著？<a id="a-Lz"></a>如来于此法中不作归。<a id="a-M0"></a>谁不作归？<a id="a-M1"></a>谓是爱结。<a id="a-M2"></a>此眼不作归，<a id="a-M3"></a>离眼不作归；<a id="a-M4"></a>耳、<a id="a-M5"></a>鼻、<a id="a-M6"></a>舌、<a id="a-M7"></a>身、<a id="a-M8"></a>意不作归，<a id="a-M9"></a>离意不作归。<a id="a-MA"></a>何以故？<a id="a-MB"></a>富楼那，<a id="a-MC"></a>如来于法不得内、<a id="a-MD"></a>不得外。<a id="a-ME"></a>是故如来于此法中不作归，<a id="a-MF"></a>如来是实语者，<a id="a-MG"></a>作是言：<a id="a-MH"></a>‘比丘，<a id="a-MI"></a>眼非汝等，<a id="a-MJ"></a>亦非他人。<a id="a-MK"></a>何以故？<a id="a-ML"></a>本体不可得故。<a id="a-MM"></a>何法是眼？<a id="a-MN"></a>是眼属谁？<a id="a-MO"></a>何法是耳、<a id="a-MP"></a>鼻、<a id="a-MQ"></a>舌、<a id="a-MR"></a>身、<a id="a-MS"></a>意？<a id="a-MT"></a>是意属谁？<a id="a-MU"></a>何以故？<a id="a-MV"></a>本体不可得故。<a id="a-MW"></a>’富楼那，<a id="a-MX"></a>眼者今当推检；<a id="a-MY"></a>耳、<a id="a-MZ"></a>鼻、<a id="a-Ma"></a>舌、<a id="a-Mb"></a>身、<a id="a-Mc"></a>意，<a id="a-Md"></a>今当推检，<a id="a-Me"></a>于法无所贪受。<a id="a-Mf"></a>何以故？<a id="a-Mg"></a>若有受法则生苦恼，<a id="a-Mh"></a>苦恼生故则无有乐。<a id="a-Mi"></a>是故，<a id="a-Mj"></a>富楼那，<a id="a-Mk"></a>于法有受皆受苦恼，<a id="a-Ml"></a>若受苦恼则不离苦。<a id="a-Mm"></a>富楼那，<a id="a-Mn"></a>是名推检眼，<a id="a-Mo"></a>推检耳、<a id="a-Mp"></a>鼻、<a id="a-Mq"></a>舌、<a id="a-Mr"></a>身、<a id="a-Ms"></a>意，<a id="a-Mt"></a>无有入处。<a id="a-Mu"></a>何以故？<a id="a-Mv"></a>富楼那，<a id="a-Mw"></a>若有入处则有出处。<a id="a-Mx"></a>是故如来于经中说：<a id="a-My"></a>‘眼是空，<a id="a-Mz"></a>无我无我所，<a id="a-N0"></a>本性自尔；<a id="a-N1"></a>耳、<a id="a-N2"></a>鼻、<a id="a-N3"></a>舌、<a id="a-N4"></a>身、<a id="a-N5"></a>意是空，<a id="a-N6"></a>无我无我所，<a id="a-N7"></a>本性自尔。<a id="a-N8"></a>是性无性，<a id="a-N9"></a>如是无性无作无坏。<a id="a-NA"></a>’富楼那，<a id="a-NB"></a>如是法性，<a id="a-NC"></a>若诸佛生，<a id="a-ND"></a>若佛不生，<a id="a-NE"></a>是性常住。<a id="a-NF"></a>如来于诸法生知是不生，<a id="a-NG"></a>是故如来是实语者，<a id="a-NH"></a>作是言：<a id="a-NI"></a>‘若有佛生，<a id="a-NJ"></a>若佛不生，<a id="a-NK"></a>是性常住。<a id="a-NL"></a>’富楼那，<a id="a-NM"></a>云何名无生？<a id="a-NN"></a>云何名无生智？<a id="a-NO"></a>富楼那，<a id="a-NP"></a>诸法平等名为无生，<a id="a-NQ"></a>道名无生智，<a id="a-NR"></a>苦尽名无生，<a id="a-NS"></a>道名无生智。<a id="a-NT"></a>是名如来说有二谛，<a id="a-NU"></a>谓世谛、<a id="a-NV"></a>第一义谛。<a id="a-NW"></a>富楼那，<a id="a-NX"></a>如来所说苦相，<a id="a-NY"></a>即是说无相。<a id="a-NZ"></a>云何名苦相？<a id="a-Na"></a>谓是无为相，<a id="a-Nb"></a>无为即是无相，<a id="a-Nc"></a>智者知无为是无相。<a id="a-Nd"></a>富楼那，<a id="a-Ne"></a>智者云何知无为是无相？<a id="a-Nf"></a>谓知无为法空，<a id="a-Ng"></a>知是寂灭，<a id="a-Nh"></a>知是归处，<a id="a-Ni"></a>知第一利，<a id="a-Nj"></a>知无热恼智者如是知无为，<a id="a-Nk"></a>于是智中亦不生相。<a id="a-Nl"></a>富楼那，<a id="a-Nm"></a>智者离诸相得第一义利，<a id="a-Nn"></a>无作无坏。<a id="a-No"></a>富楼那，<a id="a-Np"></a>若人有作即是坏，<a id="a-Nq"></a>若无作则无坏，<a id="a-Nr"></a>无坏相是空，<a id="a-Ns"></a>无坏相是无相，<a id="a-Nt"></a>无坏相是无愿。<a id="a-Nu"></a>富楼那，<a id="a-Nv"></a>空法无有人作，<a id="a-Nw"></a>无有人坏；<a id="a-Nx"></a>无相、<a id="a-Ny"></a>无愿无有人作，<a id="a-Nz"></a>无有人坏。<a id="a-O0"></a>富楼那，<a id="a-O1"></a>是名诸佛阿耨多罗三藐三菩提不坏相。<a id="a-O2"></a>何等是诸佛阿耨多罗三藐三菩提？<a id="a-O3"></a>谓诸如来所不得。<a id="a-O4"></a>”</p>
  <p id="aO5">富楼那白佛言：<a id="a-O6"></a>“世尊，<a id="a-O7"></a>何等法是诸如来所不得？<a id="a-O8"></a>”</p>
  <p id="aO9">佛言：<a id="a-OA"></a>“富楼那，<a id="a-OB"></a>一切法是诸如来所不得。<a id="a-OC"></a>”</p>
  <p id="aOD">“世尊，<a id="a-OE"></a>以是故，<a id="a-OF"></a>一切法是诸佛菩提耶？<a id="a-OG"></a>”</p>
  <p id="aOH">佛言：<a id="a-OI"></a>“如是，<a id="a-OJ"></a>富楼那，<a id="a-OK"></a>一切法是诸佛菩提。<a id="a-OL"></a>而是菩提不名一切法，<a id="a-OM"></a>言一切法是诸佛菩提者，<a id="a-ON"></a>但是世俗假名言而说，<a id="a-OO"></a>不精进者难解难知。<a id="a-OP"></a>所以者何？<a id="a-OQ"></a>不精进者，<a id="a-OR"></a>不能修习诸法平等，<a id="a-OS"></a>若不平等则与佛诤。<a id="a-OT"></a>富楼那，<a id="a-OU"></a>何人不能修行平等？<a id="a-OV"></a>富楼那，<a id="a-OW"></a>一切世间行不平等。<a id="a-OX"></a>诸佛菩提是中，<a id="a-OY"></a>无等亦无不等。<a id="a-OZ"></a>富楼那，<a id="a-Oa"></a>我以是道得阿耨多罗三藐三菩提。<a id="a-Ob"></a>以是因缘，<a id="a-Oc"></a>我经中说：<a id="a-Od"></a>一切诸法于正位中皆入必定，<a id="a-Oe"></a>是名必定入菩提门。<a id="a-Of"></a>是故，<a id="a-Og"></a>富楼那，<a id="a-Oh"></a>一切法皆是菩提。<a id="a-Oi"></a>”</p>
  <p id="aOj">尔时，<a id="a-Ok"></a>富楼那白佛言：<a id="a-Ol"></a>“希有世尊！<a id="a-Om"></a>是诸佛阿耨多罗三藐三菩提，<a id="a-On"></a>亦定亦不定，<a id="a-Oo"></a>亦入文字亦不入文字，<a id="a-Op"></a>亦入语言亦不入语言。<a id="a-Oq"></a>何以故？<a id="a-Or"></a>世尊，<a id="a-Os"></a>我今从佛闻说是经，<a id="a-Ot"></a>于诸法中普得决定光明。<a id="a-Ou"></a>世尊，<a id="a-Ov"></a>我今如是于诸法中得决定光明，<a id="a-Ow"></a>于一事中知一切事，<a id="a-Ox"></a>知一切事中知一事。<a id="a-Oy"></a>”</p>
  <p id="aOz">尔时，<a id="a-P0"></a>佛赞富楼那言：<a id="a-P1"></a>“善哉！<a id="a-P2"></a>善哉！<a id="a-P3"></a>富楼那，<a id="a-P4"></a>汝能如是疾入诸佛一切法利，<a id="a-P5"></a>当知汝已曾于过去世，<a id="a-P6"></a>供养诸佛，<a id="a-P7"></a>种诸善根，<a id="a-P8"></a>亲近咨问。<a id="a-P9"></a>富楼那，<a id="a-PA"></a>我念过去，<a id="a-PB"></a>于此土地虚空分中，<a id="a-PC"></a>汝已曾于六万八千诸佛所，<a id="a-PD"></a>得闻是经。<a id="a-PE"></a>以是善根功德因缘，<a id="a-PF"></a>汝于诸法普得决定光明。<a id="a-PG"></a>”</p>
  <p id="aPH">“世尊，<a id="a-PI"></a>若我已于若千佛所得闻是经，<a id="a-PJ"></a>我何故乃不以一念发阿耨多罗三藐三菩提？<a id="a-PK"></a>”</p>
  <p id="aPL">佛告富楼那：<a id="a-PM"></a>“我念过去世，<a id="a-PN"></a>汝曾一劫发阿耨多罗三藐三菩提心，<a id="a-PO"></a>不杂余心而还退失。<a id="a-PP"></a>以是福德因缘，<a id="a-PQ"></a>我今说汝于诸法师为最第一。<a id="a-PR"></a>”</p>
  <p id="aPS">富楼那白佛言：<a id="a-PT"></a>“世尊，<a id="a-PU"></a>我本作何罪障，<a id="a-PV"></a>于一劫中发阿耨多罗三藐三菩提心而还退失？<a id="a-PW"></a>”</p>
  <p id="aPX">佛言：<a id="a-PY"></a>“富楼那，<a id="a-PZ"></a>随逐依止恶知识故，<a id="a-Pa"></a>又不能广流布法故，<a id="a-Pb"></a>汝于阿耨多罗三藐三菩提心而还退失。<a id="a-Pc"></a>富楼那，<a id="a-Pd"></a>有四法，<a id="a-Pe"></a>退失阿耨多罗三藐三菩提成声闻乘。<a id="a-Pf"></a>何等四？<a id="a-Pg"></a>菩萨亲近恶知识故，<a id="a-Ph"></a>能于善根增恶远离，<a id="a-Pi"></a>作是言：<a id="a-Pj"></a>‘何用如是发菩提心？<a id="a-Pk"></a>生死长远，<a id="a-Pl"></a>苦恼无量往来五道，<a id="a-Pm"></a>值无难难，<a id="a-Pn"></a>值诸佛难，<a id="a-Po"></a>净信复难，<a id="a-Pp"></a>虽得值佛出家复难。<a id="a-Pq"></a>汝今得值无难，<a id="a-Pr"></a>勿复还失。<a id="a-Ps"></a>汝于诸佛，<a id="a-Pt"></a>未受阿耨多罗三藐三菩提记，<a id="a-Pu"></a>善根未定，<a id="a-Pv"></a>不得涅槃，<a id="a-Pw"></a>轮转五道。<a id="a-Px"></a>’是人闻说是已，<a id="a-Py"></a>心则退没，<a id="a-Pz"></a>于菩提道懈怠不乐。<a id="a-Q0"></a>富楼那，<a id="a-Q1"></a>菩萨有是初法，<a id="a-Q2"></a>退失菩提成声闻乘。</p>
  <p id="aQ3">“复次，<a id="a-Q4"></a>富楼那，<a id="a-Q5"></a>菩萨不闻应菩萨经，<a id="a-Q6"></a>谓菩萨藏经、<a id="a-Q7"></a>发菩萨心经、<a id="a-Q8"></a>摄菩萨事经、<a id="a-Q9"></a>应六波罗蜜经；<a id="a-QA"></a>以不闻故，<a id="a-QB"></a>不如说行，<a id="a-QC"></a>不如说学。<a id="a-QD"></a>是人不知菩萨何法应亲近，<a id="a-QE"></a>何法应远离，<a id="a-QF"></a>何法应受，<a id="a-QG"></a>何法不应受，<a id="a-QH"></a>何法是菩萨法，<a id="a-QI"></a>何法是声闻法。<a id="a-QJ"></a>如是不知不分别故，<a id="a-QK"></a>应亲近法而不亲近，<a id="a-QL"></a>不应亲近法而反亲近。<a id="a-QM"></a>是人应亲近法而不亲近，<a id="a-QN"></a>不应亲近法而亲近故，<a id="a-QO"></a>则便退失诸佛菩提，<a id="a-QP"></a>心弱懈厌，<a id="a-QQ"></a>废舍本愿。<a id="a-QR"></a>富楼那，<a id="a-QS"></a>菩萨有此二法，<a id="a-QT"></a>退失菩提成声闻乘。</p>
  <p id="aQU">“复次，<a id="a-QV"></a>富楼那，<a id="a-QW"></a>菩萨计得诸法，<a id="a-QX"></a>贪著吾我，<a id="a-QY"></a>行于邪见，<a id="a-QZ"></a>堕在边见，<a id="a-Qa"></a>没在恶邪，<a id="a-Qb"></a>难可拔出；<a id="a-Qc"></a>得闻深经，<a id="a-Qd"></a>应第一义，<a id="a-Qe"></a>无有微相，<a id="a-Qf"></a>违逆不信，<a id="a-Qg"></a>不能通达，<a id="a-Qh"></a>起破法罪。<a id="a-Qi"></a>以是因缘，<a id="a-Qj"></a>生在难处不得值佛，<a id="a-Qk"></a>不得闻法，<a id="a-Ql"></a>不值诸佛所教化法，<a id="a-Qm"></a>不得善知识。<a id="a-Qn"></a>是人不见佛故不闻法，<a id="a-Qo"></a>不闻法故，<a id="a-Qp"></a>不值诸佛所教导法；<a id="a-Qq"></a>不值诸佛所教导法故，<a id="a-Qr"></a>不得善知识；<a id="a-Qs"></a>不得善知识故，<a id="a-Qt"></a>失无难处，<a id="a-Qu"></a>生在难处；<a id="a-Qv"></a>在难处故，<a id="a-Qw"></a>离善知识，<a id="a-Qx"></a>遇恶知识；<a id="a-Qy"></a>与恶知识共从事故，<a id="a-Qz"></a>忘失本念。<a id="a-R0"></a>是人失本念故舍菩萨心，<a id="a-R1"></a>舍菩萨乘而便退转，<a id="a-R2"></a>永失菩提念，<a id="a-R3"></a>但行生死法，<a id="a-R4"></a>不能修习大乘行法。<a id="a-R5"></a>富楼那，<a id="a-R6"></a>菩萨有此第三法，<a id="a-R7"></a>退失菩提成声闻乘。</p>
  <p id="aR8">“复次，<a id="a-R9"></a>富楼那，<a id="a-RA"></a>菩萨得闻如是等经，<a id="a-RB"></a>不能深心教化他人，<a id="a-RC"></a>其心退没，<a id="a-RD"></a>但乐独行，<a id="a-RE"></a>悭吝惜法，<a id="a-RF"></a>心不欲说，<a id="a-RG"></a>不能以法广摄人众。<a id="a-RH"></a>以是不善根因缘故失智慧念，<a id="a-RI"></a>失智慧念已，<a id="a-RJ"></a>不共他人读诵经法，<a id="a-RK"></a>不能以法与他共同。<a id="a-RL"></a>是人转身，<a id="a-RM"></a>失菩萨心，<a id="a-RN"></a>忘菩萨念。<a id="a-RO"></a>富楼那，<a id="a-RP"></a>菩萨有此第四法，<a id="a-RQ"></a>退失菩提成声闻乘。<a id="a-RR"></a>”</p>
  <p id="aRS">尔时，<a id="a-RT"></a>世尊欲明了此事，<a id="a-RU"></a>而说偈言：</p>
  <p id="aRV">“亲近恶知识，<a id="a-RW"></a>　懈怠于菩提，</p>
  <p id="aRX">以是因缘故，<a id="a-RY"></a>　失上菩提心。</p>
  <p id="aRZ">深生恶我见，<a id="a-Ra"></a>　堕在边邪见，</p>
  <p id="aRb">而起破法罪，<a id="a-Rc"></a>　生在于难处。</p>
  <p id="aRd">生于难处已，<a id="a-Re"></a>　则断菩提心，</p>
  <p id="aRf">忘失本忆念，<a id="a-Rg"></a>　是故失菩提。</p>
  <p id="aRh">是人不得闻，<a id="a-Ri"></a>　生菩提心法，</p>
  <p id="aRj">是心若增长，<a id="a-Rk"></a>　能成于菩提。</p>
  <p id="aRl">得广大妙法，<a id="a-Rm"></a>　悭吝不欲说，</p>
  <p id="aRn">以是因缘故，<a id="a-Ro"></a>　退失于菩提。</p>
  <p id="aRp">求大乘菩萨，<a id="a-Rq"></a>　应知是四法，</p>
  <p id="aRr">若知此四法，<a id="a-Rs"></a>　菩提得以生。</p>
  <p id="aRt">是故应远离，<a id="a-Ru"></a>　如此四恶法，</p>
  <p id="aRv">勤修行空法，<a id="a-Rw"></a>　得近善知识。</p>
  <p id="aRx">得如是经已，<a id="a-Ry"></a>　不应悭吝惜，</p>
  <p id="aRz">勤心为人说，<a id="a-S0"></a>　从是生菩提。<a id="a-S1"></a>”</p>
  <p id="aS2">佛告富楼那：<a id="a-S3"></a>“菩萨成就四法，<a id="a-S4"></a>随回向菩提心不退失，<a id="a-S5"></a>随回向诸善根亦不退失。<a id="a-S6"></a>何等四？<a id="a-S7"></a>菩萨持戒清净忆念，<a id="a-S8"></a>成就有念安慧，<a id="a-S9"></a>勤心精进而不懈退，<a id="a-SA"></a>成就多闻生慧。<a id="a-SB"></a>富楼那，<a id="a-SC"></a>菩萨有此四法，<a id="a-SD"></a>随回向菩提心不退失，<a id="a-SE"></a>随回向诸善根亦不退失。<a id="a-SF"></a>”</p>
  <p id="aSG">尔时，<a id="a-SH"></a>世尊欲明了此义，<a id="a-SI"></a>而说偈言：</p>
  <p id="aSJ">“菩萨具持戒，<a id="a-SK"></a>　所忆念深远，</p>
  <p id="aSL">勤心当精进，<a id="a-SM"></a>　多闻庄严慧。</p>
  <p id="aSN">菩萨常亲近，<a id="a-SO"></a>　如是之四法，</p>
  <p id="aSP">随心所起事，<a id="a-SQ"></a>　皆能得成就。</p>
  <p id="aSR">是故应常持，<a id="a-SS"></a>　净戒勤精进，</p>
  <p id="aST">不断忆念法，<a id="a-SU"></a>　常勤求多闻。</p>
  <p id="aSV">持戒净生处，<a id="a-SW"></a>　忆念能净智，</p>
  <p id="aSX">精进净佛法，<a id="a-SY"></a>　多闻生大慧。</p>
  <p id="aSZ">是故诸菩萨，<a id="a-Sa"></a>　当学是上法，</p>
  <p id="aSb">学是上法已，<a id="a-Sc"></a>　当转无上轮。</p>
  <p id="aSd">“复次，<a id="a-Se"></a>富楼那，<a id="a-Sf"></a>菩萨有四法，<a id="a-Sg"></a>则能利益菩提：<a id="a-Sh"></a>持戒则是利菩提法，<a id="a-Si"></a>忍辱则是利菩提法，<a id="a-Sj"></a>精进则是利菩提法，<a id="a-Sk"></a>多闻则是利菩提法。<a id="a-Sl"></a>富楼那，<a id="a-Sm"></a>是名四法利益菩提。<a id="a-Sn"></a>”</p>
  <p id="aSo">尔时，<a id="a-Sp"></a>世尊欲明了此义，<a id="a-Sq"></a>而说偈言：</p>
  <p id="aSr">“菩萨净持戒，<a id="a-Ss"></a>　利益于菩提，</p>
  <p id="aSt">精进及忍辱，<a id="a-Su"></a>　多闻亦如是。</p>
  <p id="aSv">清净持戒者，<a id="a-Sw"></a>　所愿皆得成，</p>
  <p id="aSx">戒净多利益，<a id="a-Sy"></a>　菩提不为难。</p>
  <p id="aSz">菩萨行忍辱，<a id="a-T0"></a>　身相智慧成，</p>
  <p id="aT1">是故当行忍，<a id="a-T2"></a>　求佛相智慧。</p>
  <p id="aT3">精进亦复能，<a id="a-T4"></a>　多利益菩提，</p>
  <p id="aT5">常行精进者，<a id="a-T6"></a>　菩提则不难。</p>
  <p id="aT7">多闻亦能利，<a id="a-T8"></a>　闻已得近法，</p>
  <p id="aT9">远离于非法，<a id="a-TA"></a>　菩提则不难。</p>
  <p id="aTB">四法是种子，<a id="a-TC"></a>　从是生菩提，</p>
  <p id="aTD">是故诸菩萨，<a id="a-TE"></a>　应近是利法。</p>
  <p id="aTF">“复次，<a id="a-TG"></a>富楼那，<a id="a-TH"></a>菩萨摩诃萨成就四法，<a id="a-TI"></a>则得身色具足、<a id="a-TJ"></a>财物具足、<a id="a-TK"></a>眷属具足，<a id="a-TL"></a>终常不生诸恶难处，<a id="a-TM"></a>常值诸佛诸佛所赞。<a id="a-TN"></a>何等四？<a id="a-TO"></a>菩萨行慈，<a id="a-TP"></a>不嗔不恼一切众生。<a id="a-TQ"></a>富楼那，<a id="a-TR"></a>何谓菩萨行慈，<a id="a-TS"></a>不嗔不恼一切众生？<a id="a-TT"></a>菩萨行慈，<a id="a-TU"></a>于诸众生起我救慈，<a id="a-TV"></a>见诸众生身苦心苦，<a id="a-TW"></a>当作是念：<a id="a-TX"></a>‘我当勤行精进，<a id="a-TY"></a>度是众生于生死苦。<a id="a-TZ"></a>是诸众生，<a id="a-Ta"></a>我应与乐，<a id="a-Tb"></a>我应拔济离生死苦。<a id="a-Tc"></a>’于诸众生应发是心，<a id="a-Td"></a>发是心已勤行精进，<a id="a-Te"></a>修习六波罗蜜布施、<a id="a-Tf"></a>持戒、<a id="a-Tg"></a>忍辱、<a id="a-Th"></a>精进、<a id="a-Ti"></a>禅定、<a id="a-Tj"></a>智慧。</p>
  <p id="aTk">“富楼那，<a id="a-Tl"></a>菩萨因般若波罗蜜，<a id="a-Tm"></a>得具足六波罗蜜。<a id="a-Tn"></a>何等为菩萨般若波罗蜜？<a id="a-To"></a>菩萨云何因般若波罗蜜勤发精进？<a id="a-Tp"></a>富楼那，<a id="a-Tq"></a>菩萨作是思量：<a id="a-Tr"></a>‘何法名我？<a id="a-Ts"></a>何法名我所？<a id="a-Tt"></a>’如是思量时，<a id="a-Tu"></a>不见法是我，<a id="a-Tv"></a>不见法是我所，<a id="a-Tw"></a>作是念。<a id="a-Tx"></a>作是念已，<a id="a-Ty"></a>于此法中无我法、<a id="a-Tz"></a>无我所法，<a id="a-U0"></a>菩萨离我我所故知身空，<a id="a-U1"></a>身空故众生空。<a id="a-U2"></a>何以故？<a id="a-U3"></a>诸法中我我所尚空，<a id="a-U4"></a>何况众生！<a id="a-U5"></a>菩萨如是离我我所故知众生空，<a id="a-U6"></a>众生空故知色阴空，<a id="a-U7"></a>色阴空故受想行识阴空。<a id="a-U8"></a>菩萨如是离我我所故知身空，<a id="a-U9"></a>身空故知众生空，<a id="a-UA"></a>众生空故知诸阴空，<a id="a-UB"></a>诸阴空故知种亦空，<a id="a-UC"></a>谓地水火风虚空识种地种地种相空，<a id="a-UD"></a>水火风虚空识种识种相空。<a id="a-UE"></a>是种无作者，<a id="a-UF"></a>无使作者；<a id="a-UG"></a>若无作者，<a id="a-UH"></a>是法即空。<a id="a-UI"></a>富楼那，<a id="a-UJ"></a>菩萨于此离我我所故知身空，<a id="a-UK"></a>身空故知众生空，<a id="a-UL"></a>众生空故知诸阴空，<a id="a-UM"></a>知诸阴空故知诸种空，<a id="a-UN"></a>诸种空故知诸入空，<a id="a-UO"></a>诸入空故诸入相空。<a id="a-UP"></a>诸入无作者，<a id="a-UQ"></a>无使作者；<a id="a-UR"></a>若法无作者，<a id="a-US"></a>无使作者，<a id="a-UT"></a>是法即空。<a id="a-UU"></a>富楼那，<a id="a-UV"></a>菩萨以是观一切法空，<a id="a-UW"></a>观一切法空时，<a id="a-UX"></a>不见诸法本体可生嗔处。<a id="a-UY"></a>富楼那，<a id="a-UZ"></a>是名菩萨摩诃萨大慈、<a id="a-Ua"></a>知身空慈、<a id="a-Ub"></a>众生空慈、<a id="a-Uc"></a>阴入种空慈。<a id="a-Ud"></a>菩萨若能行如是慈，<a id="a-Ue"></a>是名行一切法空慈。<a id="a-Uf"></a>富楼那，<a id="a-Ug"></a>是名菩萨行于大慈。<a id="a-Uh"></a>如是菩萨离我我所，<a id="a-Ui"></a>心深生欲心于阿耨多罗三藐三菩提，<a id="a-Uj"></a>生大悲心于诸众生。<a id="a-Uk"></a>若有众生，<a id="a-Ul"></a>不知如是诸法实相，<a id="a-Um"></a>为令知故发大庄严，<a id="a-Un"></a>是名菩萨行于大悲，<a id="a-Uo"></a>我救故名慈，<a id="a-Up"></a>我作故名悲。<a id="a-Uq"></a>菩萨成就如是大慈，<a id="a-Ur"></a>能为众生作救、<a id="a-Us"></a>作归、<a id="a-Ut"></a>作舍、<a id="a-Uu"></a>作洲，<a id="a-Uv"></a>能作究竟。<a id="a-Uw"></a>是故菩萨应如是修行大慈，<a id="a-Ux"></a>不贪著众生，<a id="a-Uy"></a>亦不生嗔恨，<a id="a-Uz"></a>是名菩萨众生空慈无有嗔恚。<a id="a-V0"></a>富楼那，<a id="a-V1"></a>若菩萨因慈因离因空，<a id="a-V2"></a>能入一切诸法不生不灭，<a id="a-V3"></a>是名菩萨常行大慈。<a id="a-V4"></a>菩萨如是通达诸法，<a id="a-V5"></a>诸魔、<a id="a-V6"></a>魔民及魔所使皆不能坏。<a id="a-V7"></a>菩萨成就是初法者，<a id="a-V8"></a>能断一切功德中缚，<a id="a-V9"></a>断功德缚故得平等波罗蜜。<a id="a-VA"></a>”</p>
  <p id="aVB">尔时，<a id="a-VC"></a>世尊欲明了此事。<a id="a-VD"></a>而说偈言：</p>
  <p id="aVE">“菩萨常如是，<a id="a-VF"></a>　修慈而观空，</p>
  <p id="aVG">知阴入界离，<a id="a-VH"></a>　是中无有我。</p>
  <p id="aVI">我我所二法，<a id="a-VJ"></a>　决定不可得，</p>
  <p id="aVK">为不得诸法，<a id="a-VL"></a>　而修行慈心。</p>
  <p id="aVM">不依止诸法，<a id="a-VN"></a>　亦非不依止，</p>
  <p id="aVO">是名诸佛道，<a id="a-VP"></a>　诸不依止法。</p>
  <p id="aVQ">能得无上忍，<a id="a-VR"></a>　忍诸法实相，</p>
  <p id="aVS">诸法无生灭，<a id="a-VT"></a>　能善通其理。</p>
  <p id="aVU">诸有大智者，<a id="a-VV"></a>　亲近于是法，</p>
  <p id="aVW">常得妙身色，<a id="a-VX"></a>　亦得乐说辩。</p>
  <p id="aVY">常得值诸佛，<a id="a-VZ"></a>　知诸法义利，</p>
  <p id="aVa">是故此菩萨，<a id="a-Vb"></a>　得无为上道。</p>
  <p id="aVc">“复次，<a id="a-Vd"></a>富楼那，<a id="a-Ve"></a>菩萨摩诃萨，<a id="a-Vf"></a>精勤供养诸佛塔寺，<a id="a-Vg"></a>敬心以好华香、<a id="a-Vh"></a>缨珞、<a id="a-Vi"></a>涂香、<a id="a-Vj"></a>末香、<a id="a-Vk"></a>幡盖、<a id="a-Vl"></a>妓乐种种供具而以供养。<a id="a-Vm"></a>菩萨成就此第二法，<a id="a-Vn"></a>能得具足一切功德。<a id="a-Vo"></a>”</p>
  <p id="aVp">尔时，<a id="a-Vq"></a>世尊欲明了此义，<a id="a-Vr"></a>而说偈言：</p>
  <p id="aVs">“菩萨以上妙，<a id="a-Vt"></a>　供养上智塔，</p>
  <p id="aVu">华香及幡盖，<a id="a-Vv"></a>　以求上智慧。</p>
  <p id="aVw">以此功德缘，<a id="a-Vx"></a>　受身常端正，</p>
  <p id="aVy">饶财多宝珍，<a id="a-Vz"></a>　眷属具成就。</p>
  <p id="aW0">必定于菩提，<a id="a-W1"></a>　常安住于法，</p>
  <p id="aW2">在在所生处，<a id="a-W3"></a>　功德转高增。</p>
  <p id="aW4">诸王所恭敬，<a id="a-W5"></a>　天龙神常念，</p>
  <p id="aW6">一切诸众生，<a id="a-W7"></a>　亦皆共恭敬。</p>
  <p id="aW8">若人供养佛，<a id="a-W9"></a>　现在若灭后，</p>
  <p id="aWA">所生得供养，<a id="a-WB"></a>　常在无难处。</p>
  <p id="aWC">“复次，<a id="a-WD"></a>富楼那，<a id="a-WE"></a>菩萨摩诃萨，<a id="a-WF"></a>常当勤心供养于法。<a id="a-WG"></a>云何名为法？<a id="a-WH"></a>云何名供养法？<a id="a-WI"></a>名四念处、<a id="a-WJ"></a>四正勤、<a id="a-WK"></a>四如意足、<a id="a-WL"></a>四禅、<a id="a-WM"></a>五根、<a id="a-WN"></a>五力、<a id="a-WO"></a>七觉意、<a id="a-WP"></a>八圣道、<a id="a-WQ"></a>止观明解脱、<a id="a-WR"></a>三解脱门、<a id="a-WS"></a>尽智、<a id="a-WT"></a>无生智，<a id="a-WU"></a>是名为法。<a id="a-WV"></a>云何供养？<a id="a-WW"></a>于是法中如所说行随顺不逆，<a id="a-WX"></a>生欲精进具足修习，<a id="a-WY"></a>是名供养法。<a id="a-WZ"></a>复次，<a id="a-Wa"></a>富楼那，<a id="a-Wb"></a>供养法法名，<a id="a-Wc"></a>如是等经信解思惟，<a id="a-Wd"></a>分别随顺心不违逆，<a id="a-We"></a>是名供养法。<a id="a-Wf"></a>菩萨成就此第三法，<a id="a-Wg"></a>能得具足一切功德。<a id="a-Wh"></a>”</p>
  <p id="aWi">尔时，<a id="a-Wj"></a>世尊欲明了此义，<a id="a-Wk"></a>而说偈言：</p>
  <p id="aWl">“常勤供养法，<a id="a-Wm"></a>　如所说中住，</p>
  <p id="aWn">闻深空妙法，<a id="a-Wo"></a>　其心不违逆。</p>
  <p id="aWp">故身常端正，<a id="a-Wq"></a>　亦得乐说辩，</p>
  <p id="aWr">如我所赞法，<a id="a-Ws"></a>　以此转高增。</p>
  <p id="aWt">“复次，<a id="a-Wu"></a>富楼那，<a id="a-Wv"></a>菩萨摩诃萨，<a id="a-Ww"></a>勤心供养如来圣众，<a id="a-Wx"></a>若华、<a id="a-Wy"></a>若香，<a id="a-Wz"></a>若以璎珞、<a id="a-X0"></a>若以末香、<a id="a-X1"></a>若以涂香，<a id="a-X2"></a>若以幡盖、<a id="a-X3"></a>衣服、<a id="a-X4"></a>饮食、<a id="a-X5"></a>卧具、<a id="a-X6"></a>医药资生之物，<a id="a-X7"></a>若起僧坊，<a id="a-X8"></a>若立园林，<a id="a-X9"></a>若经行处，<a id="a-XA"></a>若以浴池，<a id="a-XB"></a>若以井泉，<a id="a-XC"></a>若以人使如是等余供养具，<a id="a-XD"></a>种种供养如是圣众。<a id="a-XE"></a>菩萨成就此第四法，<a id="a-XF"></a>能得具足一切功德。<a id="a-XG"></a>”</p>
  <p id="aXH">尔时，<a id="a-XI"></a>世尊欲明了此义，<a id="a-XJ"></a>而说偈言：</p>
  <p id="aXK">“无上供养具，<a id="a-XL"></a>　供养如来众，</p>
  <p id="aXM">以此功德缘，<a id="a-XN"></a>　所生多财宝。</p>
  <p id="aXO">身色常端正，<a id="a-XP"></a>　亦得乐说辩，</p>
  <p id="aXQ">具足诸功德，<a id="a-XR"></a>　智慧转高增。</p>
  <p id="aXS">供养正直心，<a id="a-XT"></a>　无我我所者，</p>
  <p id="aXU">以此智因缘，<a id="a-XV"></a>　生处得供养。</p>
  <p id="aXW">诸佛所称赞，<a id="a-XX"></a>　四法常亲近，</p>
  <p id="aXY">所生常尊贵，<a id="a-XZ"></a>　功德转高增。<a id="a-Xa"></a>”</p>
 </body>
</html>