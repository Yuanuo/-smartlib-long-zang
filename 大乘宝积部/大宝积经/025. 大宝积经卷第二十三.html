<!doctype html>
<html id="z3IBTDwC3" data-ver="1258">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十三</h1>
  <h2 id="a2">唐三藏法师菩提流志奉诏译</h2>
  <h2 id="a3">被甲庄严会第七之三</h2>
  <p id="a4">“复次，<a id="a-5"></a>无边慧，<a id="a-6"></a>诸菩萨摩诃萨，<a id="a-7"></a>乃于无边甲胄境界，<a id="a-8"></a>无边大乘境界，<a id="a-9"></a>无边大道境界而发趣之。<a id="a-A"></a>何以故？<a id="a-B"></a>于一切处能随入故。<a id="a-C"></a>诸菩萨摩诃萨，<a id="a-D"></a>为欲随入一切法故被大甲胄，<a id="a-E"></a>为欲随入一切法故乘于大乘，<a id="a-F"></a>为欲随入一切法故住斯大道，<a id="a-G"></a>于一切法得平等故而发趣之。<a id="a-H"></a>然此甲胄，<a id="a-I"></a>不得少法若内若外、<a id="a-J"></a>若粗若细、<a id="a-K"></a>若远若近、<a id="a-L"></a>过现未来、<a id="a-M"></a>有为无为、<a id="a-N"></a>住不住者。<a id="a-O"></a>若此甲胄，<a id="a-P"></a>于一切法不能选择，<a id="a-Q"></a>不能决了，<a id="a-R"></a>不能遍知，<a id="a-S"></a>不能随入，<a id="a-T"></a>不能作证，<a id="a-U"></a>不能超过，<a id="a-V"></a>不可名为被大甲胄。<a id="a-W"></a>于一切法若能选择，<a id="a-X"></a>若能决了，<a id="a-Y"></a>若能遍知，<a id="a-Z"></a>若能随入，<a id="a-a"></a>若能作证，<a id="a-b"></a>若能超过，<a id="a-c"></a>乃可名为被大甲胄。<a id="a-d"></a>又此大乘亦无少法若内若外，<a id="a-e"></a>乃至回向一切智智，<a id="a-f"></a>遍知随入作证超过，<a id="a-g"></a>是故此乘名为大乘、<a id="a-h"></a>法善巧乘、<a id="a-i"></a>至涅槃乘、<a id="a-j"></a>无上上乘、<a id="a-k"></a>无等等乘。<a id="a-l"></a>又此大道亦无少法若内若外，<a id="a-m"></a>乃至能于一切诸法，<a id="a-n"></a>平正大道而发趣之；<a id="a-o"></a>此平正道无有少法不遍知者，<a id="a-p"></a>是故此道名无上道、<a id="a-q"></a>无数量道、<a id="a-r"></a>无等等道。</p>
  <p id="as">“无边慧，<a id="a-t"></a>诸菩萨摩诃萨被大甲胄，<a id="a-u"></a>遍能随入一切众生心心所行，<a id="a-v"></a>遍能清净一切众生杂染烦恼，<a id="a-w"></a>乘于大乘增长众生一切善根，<a id="a-x"></a>住斯大道，<a id="a-y"></a>劝化众生一切善法。<a id="a-z"></a>无边慧，<a id="a-10"></a>诸菩萨摩诃萨，<a id="a-11"></a>为一一众生，<a id="a-12"></a>一一心行，<a id="a-13"></a>尽生死际，<a id="a-14"></a>长时流转求智慧乐，<a id="a-15"></a>不舍甲胄而能坚固，<a id="a-16"></a>被大甲胄、<a id="a-17"></a>无量甲胄、<a id="a-18"></a>难思甲胄、<a id="a-19"></a>清净甲胄、<a id="a-1A"></a>无边甲胄、<a id="a-1B"></a>无取甲胄、<a id="a-1C"></a>知众生想甲胄、<a id="a-1D"></a>知无众生甲胄、<a id="a-1E"></a>知无我甲胄、<a id="a-1F"></a>知众生自性甲胄、<a id="a-1G"></a>随觉众生自性甲胄、<a id="a-1H"></a>知我自性甲胄、<a id="a-1I"></a>随觉我自性甲胄、<a id="a-1J"></a>知内自性甲胄、<a id="a-1K"></a>随觉内自性甲胄、<a id="a-1L"></a>知外自性甲胄、<a id="a-1M"></a>随觉外自性甲胄、<a id="a-1N"></a>知内外自性甲胄、<a id="a-1O"></a>随觉内外自性甲胄、<a id="a-1P"></a>知一切法自性甲胄、<a id="a-1Q"></a>随觉诸法自性甲胄、<a id="a-1R"></a>知一切法无所得甲胄、<a id="a-1S"></a>知一切法自性无所得甲胄、<a id="a-1T"></a>了知一切诸法甲胄、<a id="a-1U"></a>无边甲胄、<a id="a-1V"></a>无中甲胄、<a id="a-1W"></a>无中边甲胄、<a id="a-1X"></a>非过去甲胄、<a id="a-1Y"></a>非未来甲胄、<a id="a-1Z"></a>非现在甲胄、<a id="a-1a"></a>无作甲胄、<a id="a-1b"></a>无作者甲胄。<a id="a-1c"></a>无边慧，<a id="a-1d"></a>诸菩萨摩诃萨于此甲胄，<a id="a-1e"></a>亦无所被，<a id="a-1f"></a>亦不随觉，<a id="a-1g"></a>亦不决了，<a id="a-1h"></a>亦不出离，<a id="a-1i"></a>亦不现证；<a id="a-1j"></a>无甲胄故而被甲胄，<a id="a-1k"></a>不随觉故而能随觉，<a id="a-1l"></a>不决了故而能决了，<a id="a-1m"></a>不出离故而能出离，<a id="a-1n"></a>不现证故而能现证。<a id="a-1o"></a>无所乘故而乘大乘，<a id="a-1p"></a>不于大乘而有施设，<a id="a-1q"></a>无所施设而为施设。<a id="a-1r"></a>然于大乘无少施设，<a id="a-1s"></a>若有施设则非施设，<a id="a-1t"></a>于彼施设不可得故、<a id="a-1u"></a>不可见故。<a id="a-1v"></a>亦无有乘以乘安住，<a id="a-1w"></a>以无所得而住大乘。<a id="a-1x"></a>远离趣向，<a id="a-1y"></a>不至究竟，<a id="a-1z"></a>不到涅槃，<a id="a-20"></a>不可得故非道为道，<a id="a-21"></a>于道发趣以平正故。<a id="a-22"></a>此平正道无所施设，<a id="a-23"></a>谁为施设？<a id="a-24"></a>何处施设？<a id="a-25"></a>从何施设？<a id="a-26"></a>亦无有作亦无作者，<a id="a-27"></a>亦非和合非不和合，<a id="a-28"></a>一切厌离，<a id="a-29"></a>一切不求。<a id="a-2A"></a>何以故？<a id="a-2B"></a>此平正道，<a id="a-2C"></a>与一切法不异不同，<a id="a-2D"></a>不相应故。<a id="a-2E"></a>不起法想，<a id="a-2F"></a>离一切法，<a id="a-2G"></a>无垢无净，<a id="a-2H"></a>法性亦尔无垢无净，<a id="a-2I"></a>是故此道名无染道，<a id="a-2J"></a>以不可趣而为进趣，<a id="a-2K"></a>以不可摄而为摄取。<a id="a-2L"></a>此道甚深，<a id="a-2M"></a>无生、<a id="a-2N"></a>无起、<a id="a-2O"></a>无出、<a id="a-2P"></a>无作、<a id="a-2Q"></a>无得、<a id="a-2R"></a>无行、<a id="a-2S"></a>无处、<a id="a-2T"></a>无住、<a id="a-2U"></a>无障、<a id="a-2V"></a>无事，<a id="a-2W"></a>于一切事而能显了，<a id="a-2X"></a>于一切事而无差别，<a id="a-2Y"></a>不随事转，<a id="a-2Z"></a>以无事故，<a id="a-2a"></a>至无上处。<a id="a-2b"></a>无边慧，<a id="a-2c"></a>诸菩萨摩诃萨，<a id="a-2d"></a>于此甲胄、<a id="a-2e"></a>此乘、<a id="a-2f"></a>此道，<a id="a-2g"></a>应如是知。<a id="a-2h"></a>然此甲胄、<a id="a-2i"></a>此乘、<a id="a-2j"></a>此道，<a id="a-2k"></a>无所可见，<a id="a-2l"></a>无所可知，<a id="a-2m"></a>不可得故。<a id="a-2n"></a>谁为被甲？<a id="a-2o"></a>谁乘此乘？<a id="a-2p"></a>谁行此道？<a id="a-2q"></a>亦不可见，<a id="a-2r"></a>亦不可知，<a id="a-2s"></a>亦不可得。</p>
  <p id="a2t">“无边慧，<a id="a-2u"></a>若诸菩萨摩诃萨闻斯法已，<a id="a-2v"></a>不惊不怖，<a id="a-2w"></a>读诵宣说，<a id="a-2x"></a>于法理趣无所乖违，<a id="a-2y"></a>随顺修行而生爱乐入于胜解，<a id="a-2z"></a>为斯法故应勤精进。<a id="a-30"></a>若于斯法决定理趣，<a id="a-31"></a>善巧方便有堪能者，<a id="a-32"></a>被此甲胄，<a id="a-33"></a>乘于此乘，<a id="a-34"></a>行于此道。<a id="a-35"></a>于此深法无所得故，<a id="a-36"></a>而发趣之，<a id="a-37"></a>尽生死岸，<a id="a-38"></a>为正觉者，<a id="a-39"></a>能以无边功德庄严，<a id="a-3A"></a>出现世间。<a id="a-3B"></a>无边慧，<a id="a-3C"></a>诸菩萨摩诃萨，<a id="a-3D"></a>于此法中应生爱乐，<a id="a-3E"></a>起大精进而无放逸。<a id="a-3F"></a>若有众生，<a id="a-3G"></a>于此深法才生爱乐，<a id="a-3H"></a>我说彼人得大饶益，<a id="a-3I"></a>况能精勤不为放逸，<a id="a-3J"></a>戒行清净而发趣者！</p>
  <p id="a3K">“无边慧，<a id="a-3L"></a>汝观斯法若干广大、<a id="a-3M"></a>若干殊胜、<a id="a-3N"></a>若干清净。<a id="a-3O"></a>我于此法殷勤称赞，<a id="a-3P"></a>欲令众生而生爱乐，<a id="a-3Q"></a>当得长夜利益安乐，<a id="a-3R"></a>为厌离故、<a id="a-3S"></a>寂灭故、<a id="a-3T"></a>遍知故。<a id="a-3U"></a>无边慧，<a id="a-3V"></a>汝当复观斯法，<a id="a-3W"></a>能授世间、<a id="a-3X"></a>出世间具足安乐。<a id="a-3Y"></a>诸有若干匮乏众生，<a id="a-3Z"></a>于此深法而退失故，<a id="a-3a"></a>远离世间及出世间，<a id="a-3b"></a>一切具足丰饶安乐。<a id="a-3c"></a>无边慧，<a id="a-3d"></a>汝当复观如来现前此深法宝，<a id="a-3e"></a>若干丰饶、<a id="a-3f"></a>若干易得。<a id="a-3g"></a>汝今于此甚深之法应勤修习。<a id="a-3h"></a>诸有愚夫，<a id="a-3i"></a>于我演说此法宝时尚不欲闻，<a id="a-3j"></a>况能受持如来现前法宝丰饶？<a id="a-3k"></a>不乐听闻，<a id="a-3l"></a>不欲咨问。<a id="a-3m"></a>若于末世后五百岁正法灭时，<a id="a-3n"></a>佛及法宝及持法者三不现前，<a id="a-3o"></a>何能欲闻、<a id="a-3p"></a>爱乐咨问？</p>
  <p id="a3q">“无边慧，<a id="a-3r"></a>然于后时，<a id="a-3s"></a>若为如来善加持者，<a id="a-3t"></a>此深法宝亦令可得。<a id="a-3u"></a>无边慧，<a id="a-3v"></a>彼怖畏时，<a id="a-3w"></a>此深法宝实无损减，<a id="a-3x"></a>亦无灭尽；<a id="a-3y"></a>但于此法无听闻者，<a id="a-3z"></a>无受持者。<a id="a-40"></a>唯除我前渴仰听闻被甲胄者，<a id="a-41"></a>当于彼时乃能爱乐听受斯法。<a id="a-42"></a>彼时众生闻此法已能生净信，<a id="a-43"></a>我说彼人当得成就斯广大法。<a id="a-44"></a>况于今时于此法中，<a id="a-45"></a>能生净信勤修行者！</p>
  <p id="a46">“无边慧，<a id="a-47"></a>诸菩萨摩诃萨，<a id="a-48"></a>被无上甲胄、<a id="a-49"></a>无量甲胄、<a id="a-4A"></a>大甲胄时，<a id="a-4B"></a>应作是念：<a id="a-4C"></a>‘我为一切匮乏众生，<a id="a-4D"></a>所谓乏于戒者、<a id="a-4E"></a>乏于闻者、<a id="a-4F"></a>乏于慧者、<a id="a-4G"></a>乏解脱者、<a id="a-4H"></a>乏于解脱知见者，<a id="a-4I"></a>以此大法而丰足之。<a id="a-4J"></a>由是大法丰足之故，<a id="a-4K"></a>一切匮乏皆令舍离，<a id="a-4L"></a>戒财、<a id="a-4M"></a>闻财、<a id="a-4N"></a>慧财、<a id="a-4O"></a>解脱财、<a id="a-4P"></a>解脱知见财皆令富饶，<a id="a-4Q"></a>贪瞋痴火皆令息灭，<a id="a-4R"></a>一切众病皆令除愈，<a id="a-4S"></a>无上良药皆令服之，<a id="a-4T"></a>服斯药故众病消除，<a id="a-4U"></a>获大安乐永离有余，<a id="a-4V"></a>证清凉性无上涅槃，<a id="a-4W"></a>无复有余思惟观察，<a id="a-4X"></a>不求一切有为无为。<a id="a-4Y"></a>何以故？<a id="a-4Z"></a>以此涅槃最上安乐，<a id="a-4a"></a>一切所求更无余故，<a id="a-4b"></a>所求永息已灭尽故。<a id="a-4c"></a>’</p>
  <p id="a4d">“无边慧，<a id="a-4e"></a>诸菩萨摩诃萨，<a id="a-4f"></a>被于如是大甲胄已，<a id="a-4g"></a>又为哀愍摄取一切诸众生故，<a id="a-4h"></a>乘此大乘。<a id="a-4i"></a>此大乘者，<a id="a-4j"></a>过去诸佛已乘出离，<a id="a-4k"></a>未来诸佛当乘出离，<a id="a-4l"></a>现在诸佛今乘出离，<a id="a-4m"></a>无有去者，<a id="a-4n"></a>亦无有乘，<a id="a-4o"></a>亦无出离。<a id="a-4p"></a>何以故？<a id="a-4q"></a>以空、<a id="a-4r"></a>无相、<a id="a-4s"></a>无愿、<a id="a-4t"></a>无生、<a id="a-4u"></a>无作者故。<a id="a-4v"></a>非已出离，<a id="a-4w"></a>非今出离，<a id="a-4x"></a>非当出离，<a id="a-4y"></a>乘此乘者如是出离，<a id="a-4z"></a>为善出离而无执著，<a id="a-50"></a>于一切法，<a id="a-51"></a>非有和合，<a id="a-52"></a>非无和合，<a id="a-53"></a>无来无去。<a id="a-54"></a>此乘、<a id="a-55"></a>此道而出离时，<a id="a-56"></a>亦非和合，<a id="a-57"></a>无来无去。<a id="a-58"></a>此乘、<a id="a-59"></a>此道于大甲胄而出离时，<a id="a-5A"></a>亦非和合，<a id="a-5B"></a>非不和合，<a id="a-5C"></a>无来无去，<a id="a-5D"></a>不可得故。</p>
  <p id="a5E">“无边慧，<a id="a-5F"></a>诸菩萨摩诃萨，<a id="a-5G"></a>以此甲胄、<a id="a-5H"></a>此乘、<a id="a-5I"></a>此道而发趣之。<a id="a-5J"></a>又此甲胄、<a id="a-5K"></a>此乘、<a id="a-5L"></a>此道而发趣时，<a id="a-5M"></a>不作是念：<a id="a-5N"></a>‘若凡夫法、<a id="a-5O"></a>若声闻法、<a id="a-5P"></a>若缘觉法、<a id="a-5Q"></a>若诸佛法，<a id="a-5R"></a>彼法于我若远若近。<a id="a-5S"></a>’亦不作念：<a id="a-5T"></a>‘若空、<a id="a-5U"></a>无相、<a id="a-5V"></a>无愿、<a id="a-5W"></a>无生、<a id="a-5X"></a>无作，<a id="a-5Y"></a>彼法于我若远若近。<a id="a-5Z"></a>’亦不作念：<a id="a-5a"></a>‘若厌、<a id="a-5b"></a>若离、<a id="a-5c"></a>若灭，<a id="a-5d"></a>乃至大般涅槃，<a id="a-5e"></a>彼法于我若远若近。<a id="a-5f"></a>’无边慧，<a id="a-5g"></a>此大甲胄、<a id="a-5h"></a>此乘、<a id="a-5i"></a>此道，<a id="a-5j"></a>一切菩萨、<a id="a-5k"></a>一切声闻、<a id="a-5l"></a>一切缘觉、<a id="a-5m"></a>一切众生，<a id="a-5n"></a>所不能动，<a id="a-5o"></a>而发趣于阿耨多罗三藐三菩提。</p>
  <p id="a5p">“无边慧，<a id="a-5q"></a>诸佛世尊于此甲胄、<a id="a-5r"></a>此乘、<a id="a-5s"></a>此道，<a id="a-5t"></a>得不动已而般涅槃。<a id="a-5u"></a>何以故？<a id="a-5v"></a>一切诸法不可动故；<a id="a-5w"></a>一切法性、<a id="a-5x"></a>法性之相，<a id="a-5y"></a>相远离故，<a id="a-5z"></a>相清净故，<a id="a-60"></a>遍清净故，<a id="a-61"></a>不可以相而为观察，<a id="a-62"></a>为胜观察，<a id="a-63"></a>为遍观察；<a id="a-64"></a>一切法相、<a id="a-65"></a>法相之性，<a id="a-66"></a>不可以性而为观察，<a id="a-67"></a>为胜观察，<a id="a-68"></a>为遍观察。<a id="a-69"></a>一切诸法无性无相，<a id="a-6A"></a>不可显示，<a id="a-6B"></a>不可言说，<a id="a-6C"></a>是为诸法真实性相。</p>
  <p id="a6D">“无边慧，<a id="a-6E"></a>如此甲胄、<a id="a-6F"></a>此乘、<a id="a-6G"></a>此道，<a id="a-6H"></a>真实之相不可显示，<a id="a-6I"></a>不可言说亦复如是。<a id="a-6J"></a>为令众生当了知故，<a id="a-6K"></a>增长一切法光明故，<a id="a-6L"></a>于此甲胄、<a id="a-6M"></a>此乘、<a id="a-6N"></a>此道，<a id="a-6O"></a>假以施设而略说之。<a id="a-6P"></a>汝今若欲于此甲胄、<a id="a-6Q"></a>此乘、<a id="a-6R"></a>此道随义行者，<a id="a-6S"></a>勿以施设，<a id="a-6T"></a>勿以显示，<a id="a-6U"></a>勿以言说，<a id="a-6V"></a>应随义行。<a id="a-6W"></a>随义行者，<a id="a-6X"></a>无少应行，<a id="a-6Y"></a>无少随行。<a id="a-6Z"></a>若于非义，<a id="a-6a"></a>不应随行；<a id="a-6b"></a>若于是义，<a id="a-6c"></a>则应随行。<a id="a-6d"></a>随义行时，<a id="a-6e"></a>不随声行，<a id="a-6f"></a>不随字行，<a id="a-6g"></a>不随语行，<a id="a-6h"></a>不随行者，<a id="a-6i"></a>不随彼转。<a id="a-6j"></a>何者为义？<a id="a-6k"></a>谓秘密说。<a id="a-6l"></a>于秘密说应随觉了，<a id="a-6m"></a>应以信行。<a id="a-6n"></a>以信行者，<a id="a-6o"></a>于是义中无所分别，<a id="a-6p"></a>于无分别乃应随行。<a id="a-6q"></a>应随行者，<a id="a-6r"></a>乃为不行，<a id="a-6s"></a>亦不随行。<a id="a-6t"></a>何以故？<a id="a-6u"></a>于是义中无少有行，<a id="a-6v"></a>无少随行，<a id="a-6w"></a>无少遍行。<a id="a-6x"></a>远离行故，<a id="a-6y"></a>不应随行，<a id="a-6z"></a>不随菩提相应而行，<a id="a-70"></a>不随流转相应而行。<a id="a-71"></a>于彼相应及不相应，<a id="a-72"></a>皆非作意，<a id="a-73"></a>皆非正念；<a id="a-74"></a>念清净故，<a id="a-75"></a>故不应行。</p>
  <p id="a76">“无边慧，<a id="a-77"></a>于是义中，<a id="a-78"></a>汝应随行，<a id="a-79"></a>勿异有行。<a id="a-7A"></a>若异随行则为妄失，<a id="a-7B"></a>随逐音声，<a id="a-7C"></a>随逐文字，<a id="a-7D"></a>随逐语言，<a id="a-7E"></a>于彼语言不能舍离。<a id="a-7F"></a>遍知音声，<a id="a-7G"></a>超过文字，<a id="a-7H"></a>随觉语言，<a id="a-7I"></a>则不随行，<a id="a-7J"></a>则不流转；<a id="a-7K"></a>于是义中，<a id="a-7L"></a>如是随行。<a id="a-7M"></a>如是随入则无少行，<a id="a-7N"></a>行止息故。<a id="a-7O"></a>无边慧，<a id="a-7P"></a>于义行时，<a id="a-7Q"></a>勿复以行而行于义；<a id="a-7R"></a>若不以行而行于义，<a id="a-7S"></a>则为不来不复退还；<a id="a-7T"></a>若得不来不复退还，<a id="a-7U"></a>于此甲胄、<a id="a-7V"></a>此乘、<a id="a-7W"></a>此道，<a id="a-7X"></a>随顺趣于阿耨多罗三藐三菩提，<a id="a-7Y"></a>为诸众生作大饶益。</p>
  <p id="a7Z">“无边慧，<a id="a-7a"></a>若于此法如是说者，<a id="a-7b"></a>随义行者，<a id="a-7c"></a>能随入者，<a id="a-7d"></a>心不颠倒，<a id="a-7e"></a>无有疑惑成就胜解。<a id="a-7f"></a>于此甲胄、<a id="a-7g"></a>此乘、<a id="a-7h"></a>此道若未摄取，<a id="a-7i"></a>能摄取之，<a id="a-7j"></a>速当发趣。<a id="a-7k"></a>若有未被斯甲胄者，<a id="a-7l"></a>则能速被。<a id="a-7m"></a>若有未乘于此乘者，<a id="a-7n"></a>则能速乘。<a id="a-7o"></a>若有未住于此道者，<a id="a-7p"></a>则能速住。</p>
  <p id="a7q">“无边慧，<a id="a-7r"></a>彼诸众生当摄广大福德资粮，<a id="a-7s"></a>为佛世尊之所护念，<a id="a-7t"></a>于法无违，<a id="a-7u"></a>与僧同行。</p>
  <p id="a7v">“无边慧，<a id="a-7w"></a>汝已摄取无量善根，<a id="a-7x"></a>于后末世当以此法摄诸众生，<a id="a-7y"></a>为诸众生荷负重担，<a id="a-7z"></a>所获福德其量难说。<a id="a-80"></a>”</p>
  <p id="a81">尔时，<a id="a-82"></a>世尊而说偈言：</p>
  <p id="a83">“菩萨无畏者，<a id="a-84"></a>　如是被甲时，</p>
  <p id="a85">为利诸众生，<a id="a-86"></a>　乃被无边甲。</p>
  <p id="a87">众生若贫乏，<a id="a-88"></a>　弊苦无法财，</p>
  <p id="a89">无戒无多闻，<a id="a-8A"></a>　无慧无解脱；</p>
  <p id="a8B">被此无边甲，<a id="a-8C"></a>　令法致丰饶，</p>
  <p id="a8D">以法丰饶故，<a id="a-8E"></a>　一切获安乐。</p>
  <p id="a8F">为舍诸贫苦，<a id="a-8G"></a>　演说无上法，</p>
  <p id="a8H">闻者皆离尘，<a id="a-8I"></a>　住斯安乐道。</p>
  <p id="a8J">戒蕴备充足，<a id="a-8K"></a>　多闻如大海，</p>
  <p id="a8L">便得最上慧，<a id="a-8M"></a>　由斯能断缚。</p>
  <p id="a8N">解脱遍照明，<a id="a-8O"></a>　解脱正知见，</p>
  <p id="a8P">若能现证者，<a id="a-8Q"></a>　一切获安乐。</p>
  <p id="a8R">贪瞋痴大火，<a id="a-8S"></a>　恒烧遍炽然，</p>
  <p id="a8T">众生由是苦，<a id="a-8U"></a>　彼火我令灭。</p>
  <p id="a8V">授诸众生药，<a id="a-8W"></a>　一切病皆除，</p>
  <p id="a8X">若病消除已，<a id="a-8Y"></a>　得至涅槃界。</p>
  <p id="a8Z">永舍一切余，<a id="a-8a"></a>　趣于安乐处，</p>
  <p id="a8b">从彼安乐中，<a id="a-8c"></a>　无有退还者。</p>
  <p id="a8d">一切有为乐，<a id="a-8e"></a>　于彼不复求，</p>
  <p id="a8f">无上大安乐，<a id="a-8g"></a>　于彼皆当证。</p>
  <p id="a8h">以无戏论法，<a id="a-8i"></a>　成熟诸众生，</p>
  <p id="a8j">究竟大安乐，<a id="a-8k"></a>　一切皆当得。</p>
  <p id="a8l">如是发趣者，<a id="a-8m"></a>　一往不复还，</p>
  <p id="a8n">出过于发趣，<a id="a-8o"></a>　常得胜安乐。</p>
  <p id="a8p">于大安乐中，<a id="a-8q"></a>　乐欲不乐欲，</p>
  <p id="a8r">发趣无发趣，<a id="a-8s"></a>　一切皆当断。</p>
  <p id="a8t">如是被甲已，<a id="a-8u"></a>　当乘于此乘，</p>
  <p id="a8v">为愍诸众生，<a id="a-8w"></a>　一切皆摄取。</p>
  <p id="a8x">过去正遍知，<a id="a-8y"></a>　此乘已出离；</p>
  <p id="a8z">未来正遍知，<a id="a-90"></a>　此乘当出离；</p>
  <p id="a91">现在佛世尊，<a id="a-92"></a>　此乘今出离；</p>
  <p id="a93">故于此大乘，<a id="a-94"></a>　无不皆乘者。</p>
  <p id="a95">一切诸最胜，<a id="a-96"></a>　世间大依怙，</p>
  <p id="a97">以此乘出离，<a id="a-98"></a>　不起于乘想。</p>
  <p id="a99">非乘以为乘，<a id="a-9A"></a>　非道以为道，</p>
  <p id="a9B">非出以为出，<a id="a-9C"></a>　出离故无上。</p>
  <p id="a9D">此乘出离时，<a id="a-9E"></a>　曾无少出离，</p>
  <p id="a9F">以空无有相，<a id="a-9G"></a>　无愿无作故。</p>
  <p id="a9H">非乘非出离，<a id="a-9I"></a>　乃名为大乘，</p>
  <p id="a9J">一切悉平等，<a id="a-9K"></a>　由是而发趣。</p>
  <p id="a9L">此乘无和合，<a id="a-9M"></a>　亦无不和合，</p>
  <p id="a9N">发趣无上道，<a id="a-9O"></a>　现证大安乐。</p>
  <p id="a9P">此乘无相应，<a id="a-9Q"></a>　亦无不相应，</p>
  <p id="a9R">无处无所依，<a id="a-9S"></a>　由是而发趣。</p>
  <p id="a9T">此道无有来，<a id="a-9U"></a>　此道亦无去，</p>
  <p id="a9V">行斯正道者，<a id="a-9W"></a>　寂静而发趣。</p>
  <p id="a9X">我说于此道，<a id="a-9Y"></a>　此乘此甲胄，</p>
  <p id="a9Z">于法无所依，<a id="a-9a"></a>　寂静最无上。</p>
  <p id="a9b">一切凡夫法，<a id="a-9c"></a>　一切声闻法，</p>
  <p id="a9d">一切缘觉法，<a id="a-9e"></a>　一切不可得。</p>
  <p id="a9f">于佛一切法，<a id="a-9g"></a>　离垢无上法，</p>
  <p id="a9h">不远亦不近，<a id="a-9i"></a>　一切不可得。</p>
  <p id="a9j">于空无相法，<a id="a-9k"></a>　无愿无作法，</p>
  <p id="a9l">不远亦不近，<a id="a-9m"></a>　一切不可得。</p>
  <p id="a9n">于厌离灭法，<a id="a-9o"></a>　涅槃寂静法，</p>
  <p id="a9p">不远亦不近，<a id="a-9q"></a>　一切不可得。</p>
  <p id="a9r">此乘此甲胄，<a id="a-9s"></a>　此道无所取，</p>
  <p id="a9t">无上不可动，<a id="a-9u"></a>　毕竟不可得。</p>
  <p id="a9v">一切法自性，<a id="a-9w"></a>　真实希有相，</p>
  <p id="a9x">不可以施设，<a id="a-9y"></a>　诸法性空故。</p>
  <p id="a9z">此乘此甲胄，<a id="a-A0"></a>　此道无显示，</p>
  <p id="aA1">如诸法自性，<a id="a-A2"></a>　彼性亦如是。</p>
  <p id="aA3">一切诸法中，<a id="a-A4"></a>　相性不可得，</p>
  <p id="aA5">于无相性法，<a id="a-A6"></a>　我略为开示。</p>
  <p id="aA7">一切诸法中，<a id="a-A8"></a>　一切自性相，</p>
  <p id="aA9">于我如是说，<a id="a-AA"></a>　毕竟无所有。</p>
  <p id="aAB">此乘及此道，<a id="a-AC"></a>　甲胄自性相，</p>
  <p id="aAD">于彼求言说，<a id="a-AE"></a>　毕竟亦非有。</p>
  <p id="aAF">言说非有故，<a id="a-AG"></a>　是为希有相，</p>
  <p id="aAH">于彼言说中，<a id="a-AI"></a>　语相亦非有。</p>
  <p id="aAJ">诸法不可量，<a id="a-AK"></a>　无胜无边量，</p>
  <p id="aAL">一切不可测，<a id="a-AM"></a>　是故法无上。</p>
  <p id="aAN">此乘此甲胄，<a id="a-AO"></a>　此道亦如是，</p>
  <p id="aAP">于彼无相中，<a id="a-AQ"></a>　如是应随入。</p>
  <p id="aAR">为令诸众生，<a id="a-AS"></a>　遍知勤修习，</p>
  <p id="aAT">速逮法光明，<a id="a-AU"></a>　故我如是说。</p>
  <p id="aAV">诸法无语言，<a id="a-AW"></a>　一切不可说，</p>
  <p id="aAX">于彼诸法中，<a id="a-AY"></a>　一切应随入。</p>
  <p id="aAZ">以法无言故，<a id="a-Aa"></a>　于彼应随行，</p>
  <p id="aAb">行无少有行，<a id="a-Ac"></a>　一切法无行。</p>
  <p id="aAd">无求而乐求，<a id="a-Ae"></a>　无行而随行，</p>
  <p id="aAf">如是随行者，<a id="a-Ag"></a>　于义不观察。</p>
  <p id="aAh">汝今于实义，<a id="a-Ai"></a>　一切应随行，</p>
  <p id="aAj">音声及语言，<a id="a-Ak"></a>　于彼勿随转。</p>
  <p id="aAl">音声语言中，<a id="a-Am"></a>　若得不随转，</p>
  <p id="aAn">于义乃随行，<a id="a-Ao"></a>　是为求义者。</p>
  <p id="aAp">何者名为义？<a id="a-Aq"></a> 应知秘密说，</p>
  <p id="aAr">以信无分别，<a id="a-As"></a>　是义乃随行。</p>
  <p id="aAt">明了如是义，<a id="a-Au"></a>　能于秘密说，</p>
  <p id="aAv">无执无所著，<a id="a-Aw"></a>　不行不随转。</p>
  <p id="aAx">若有随行者，<a id="a-Ay"></a>　彼则随执著；</p>
  <p id="aAz">若无随行者，<a id="a-B0"></a>　一切不随转。</p>
  <p id="aB1">由是正忆念，<a id="a-B2"></a>　远离于随转，</p>
  <p id="aB3">菩提及生死，<a id="a-B4"></a>　二俱不相应。</p>
  <p id="aB5">于彼亦无念，<a id="a-B6"></a>　无念为正念，</p>
  <p id="aB7">于念清净故，<a id="a-B8"></a>　说为清净者。</p>
  <p id="aB9">若异此修行，<a id="a-BA"></a>　远离无上法，</p>
  <p id="aBB">汝应于是义，<a id="a-BC"></a>　如说而修习。</p>
  <p id="aBD">若随语言者，<a id="a-BE"></a>　是则随音声，</p>
  <p id="aBF">于彼不超过，<a id="a-BG"></a>　同于世间法。</p>
  <p id="aBH">音声及文字，<a id="a-BI"></a>　不应随彼转，</p>
  <p id="aBJ">应知真实义，<a id="a-BK"></a>　无行以随行。</p>
  <p id="aBL">实义无音声，<a id="a-BM"></a>　亦无有文字，</p>
  <p id="aBN">超过语言故，<a id="a-BO"></a>　乃名为实义。</p>
  <p id="aBP">是义应随行，<a id="a-BQ"></a>　随行无所有，</p>
  <p id="aBR">以行止息故，<a id="a-BS"></a>　乃名为实义。</p>
  <p id="aBT">于真实义中，<a id="a-BU"></a>　不行以为行，</p>
  <p id="aBV">斯则不退转，<a id="a-BW"></a>　不舍于甲胄。</p>
  <p id="aBX">随顺大甲胄，<a id="a-BY"></a>　大乘及大道，</p>
  <p id="aBZ">趣于安乐处，<a id="a-Ba"></a>　利益诸众生。</p>
  <p id="aBb">此诸安隐法，<a id="a-Bc"></a>　我今为汝说，</p>
  <p id="aBd">汝当随义行，<a id="a-Be"></a>　能断汝疑惑。</p>
  <p id="aBf">若乘此乘者，<a id="a-Bg"></a>　乘已当发趣，</p>
  <p id="aBh">速诣大菩提，<a id="a-Bi"></a>　现证无上觉。</p>
  <p id="aBj">于此最上乘，<a id="a-Bk"></a>　不乘为速乘，</p>
  <p id="aBl">于道于甲胄，<a id="a-Bm"></a>　其义亦如是。</p>
  <p id="aBn">于此无上法，<a id="a-Bo"></a>　精勤修习者，</p>
  <p id="aBp">彼诸众生等，<a id="a-Bq"></a>　为佛之护念。</p>
  <p id="aBr">于后怖畏时，<a id="a-Bs"></a>　汝当开此法，</p>
  <p id="aBt">广为诸众生，<a id="a-Bu"></a>　而作利益者。</p>
  <p id="aBv">于后怖畏时，<a id="a-Bw"></a>　若能开此法，</p>
  <p id="aBx">所生无上福，<a id="a-By"></a>　其数不可量。</p>
  <p id="aBz">“无边慧，<a id="a-C0"></a>诸菩萨摩诃萨，<a id="a-C1"></a>所被甲胄名曰大胜，<a id="a-C2"></a>亦名无边胜，<a id="a-C3"></a>亦名大庄严；<a id="a-C4"></a>所乘之乘名曰大商，<a id="a-C5"></a>亦名无边光，<a id="a-C6"></a>亦名妙庄严；<a id="a-C7"></a>所行之道名曰无量庄严资粮，<a id="a-C8"></a>亦名无量方便资粮。<a id="a-C9"></a>以是道故，<a id="a-CA"></a>诸善丈夫而发趣于阿耨多罗三藐三菩提。</p>
  <p id="aCB">“复次，<a id="a-CC"></a>无边慧，<a id="a-CD"></a>乃往古昔过无量劫，<a id="a-CE"></a>复倍是数，<a id="a-CF"></a>有佛出世，<a id="a-CG"></a>号栴檀香光明如来、<a id="a-CH"></a>应供、<a id="a-CI"></a>正遍知、<a id="a-CJ"></a>明行足、<a id="a-CK"></a>善逝、<a id="a-CL"></a>世间解、<a id="a-CM"></a>无上士、<a id="a-CN"></a>调御丈夫、<a id="a-CO"></a>天人师、<a id="a-CP"></a>佛世尊，<a id="a-CQ"></a>劫名电光，<a id="a-CR"></a>国名光明。<a id="a-CS"></a>时，<a id="a-CT"></a>彼刹土地平如掌，<a id="a-CU"></a>无诸杂秽、<a id="a-CV"></a>瓦砾、<a id="a-CW"></a>荆棘，<a id="a-CX"></a>黄金白银而为沙聚，<a id="a-CY"></a>行列国界，<a id="a-CZ"></a>睹者欣悦。<a id="a-Ca"></a>时，<a id="a-Cb"></a>四天下其洲皆广二亿由旬，<a id="a-Cc"></a>一一洲中复有四万八千大城。<a id="a-Cd"></a>其城一一广十由旬，<a id="a-Ce"></a>长二十由旬，<a id="a-Cf"></a>垣墙周回，<a id="a-Cg"></a>严丽峻极。<a id="a-Ch"></a>一一城有八俱胝人止住其中，<a id="a-Ci"></a>十千聚落、<a id="a-Cj"></a>一千园苑围绕庄严。<a id="a-Ck"></a>而此国界，<a id="a-Cl"></a>复有种种花树、<a id="a-Cm"></a>果树、<a id="a-Cn"></a>香树、<a id="a-Co"></a>衣树、<a id="a-Cp"></a>上味之树及金刚树间错庄饰。<a id="a-Cq"></a>池沼泉流，<a id="a-Cr"></a>涯岸端直，<a id="a-Cs"></a>八功德水盈满其中，<a id="a-Ct"></a>优钵罗花、<a id="a-Cu"></a>波头摩华、<a id="a-Cv"></a>拘物头华、<a id="a-Cw"></a>芬陀利华，<a id="a-Cx"></a>杂色辉映靡不周遍。<a id="a-Cy"></a>彼栴檀香光明如来，<a id="a-Cz"></a>寿六十八俱胝那由他岁，<a id="a-D0"></a>复有六十俱胝那由他诸声闻众以为眷属。<a id="a-D1"></a>彼时人民颜貌端正，<a id="a-D2"></a>安隐快乐，<a id="a-D3"></a>薄贪瞋痴，<a id="a-D4"></a>易可开示，<a id="a-D5"></a>以少劝化而能遍知诸法性相。</p>
  <p id="aD6">“无边慧，<a id="a-D7"></a>复于彼时有转轮王，<a id="a-D8"></a>名一切义成，<a id="a-D9"></a>七宝具足，<a id="a-DA"></a>四天归化。<a id="a-DB"></a>彼阎浮洲有一大城，<a id="a-DC"></a>其城纵广四十由旬，<a id="a-DD"></a>人民炽盛安隐丰乐。<a id="a-DE"></a>宫城之内广五由旬，<a id="a-DF"></a>间以七宝而为庄饰，<a id="a-DG"></a>妙多罗树垂诸铃铎，<a id="a-DH"></a>真金罗网弥覆其上。<a id="a-DI"></a>王之正殿纯绀琉璃，<a id="a-DJ"></a>广一由旬，<a id="a-DK"></a>四面千柱。<a id="a-DL"></a>其殿之上复有千楼，<a id="a-DM"></a>高峻严丽，<a id="a-DN"></a>众宝装饰。<a id="a-DO"></a>于其殿前，<a id="a-DP"></a>有大香池周环澄澈。<a id="a-DQ"></a>其傍复有十六香光小池，<a id="a-DR"></a>七宝所成，<a id="a-DS"></a>布列围绕。<a id="a-DT"></a>一一池间流渠激注，<a id="a-DU"></a>出妙音声如奏众乐。<a id="a-DV"></a>一一小池有八阶道，<a id="a-DW"></a>香光大池三十二道，<a id="a-DX"></a>一一阶道纯金所成。<a id="a-DY"></a>宝树行列，<a id="a-DZ"></a>宝网弥覆，<a id="a-Da"></a>上妙香气遍满城中，<a id="a-Db"></a>故号彼池名曰香光。<a id="a-Dc"></a>无边慧，<a id="a-Dd"></a>彼转轮王有四夫人，<a id="a-De"></a>一名无边音，<a id="a-Df"></a>二名贤善音，<a id="a-Dg"></a>三名众妙音，<a id="a-Dh"></a>四名鹅王音。<a id="a-Di"></a>一一夫人各有二子，<a id="a-Dj"></a>一名不空胜，<a id="a-Dk"></a>二名贤胜，<a id="a-Dl"></a>三名龙胜，<a id="a-Dm"></a>四名胜音，<a id="a-Dn"></a>五名妙音，<a id="a-Do"></a>六名梵音，<a id="a-Dp"></a>七名胜云，<a id="a-Dq"></a>八名云音。<a id="a-Dr"></a>婇女六亿，<a id="a-Ds"></a>诸子十千。</p>
  <p id="aDt">“尔时，<a id="a-Du"></a>彼王于内宫中，<a id="a-Dv"></a>与其眷属娱乐嬉戏，<a id="a-Dw"></a>忽于空中见一如来妙色之身。<a id="a-Dx"></a>时，<a id="a-Dy"></a>彼如来即告王言：<a id="a-Dz"></a>‘大王，<a id="a-E0"></a>应被无上甲胄，<a id="a-E1"></a>乘无上乘，<a id="a-E2"></a>而发趣于阿耨多罗三藐三菩提，<a id="a-E3"></a>授诸众生智慧之药。<a id="a-E4"></a>勿得贪著人天五欲！<a id="a-E5"></a>此大甲胄而能摄受无上安乐，<a id="a-E6"></a>此无上乘而能诱入无上园苑，<a id="a-E7"></a>入此中者不复退还。<a id="a-E8"></a>一切人天种种诸欲，<a id="a-E9"></a>皆是无常变坏之法，<a id="a-EA"></a>势不久住，<a id="a-EB"></a>须臾磨灭。<a id="a-EC"></a>’无边慧，<a id="a-ED"></a>尔时一切义成大王，<a id="a-EE"></a>闻此说已，<a id="a-EF"></a>于彼如来而白言曰：<a id="a-EG"></a>‘其谁能示斯大甲胄，<a id="a-EH"></a>如彼甲胄而严被之？<a id="a-EI"></a>其谁能示斯之大乘，<a id="a-EJ"></a>如彼大乘而乘御之？<a id="a-EK"></a>其谁能示斯之大道，<a id="a-EL"></a>如彼大道而发趣之？<a id="a-EM"></a>’时彼如来告一切义成大王言：<a id="a-EN"></a>‘大王当知，<a id="a-EO"></a>有栴檀香光明如来，<a id="a-EP"></a>王应诣彼。<a id="a-EQ"></a>当为大王演说斯法，<a id="a-ER"></a>被大甲胄，<a id="a-ES"></a>乘于大乘，<a id="a-ET"></a>趣于大道。<a id="a-EU"></a>’时彼如来如是说已，<a id="a-EV"></a>欻然不现。</p>
  <p id="aEW">“无边慧，<a id="a-EX"></a>尔时一切义成大王，<a id="a-EY"></a>睹斯事已，<a id="a-EZ"></a>悚栗毛竖，<a id="a-Ea"></a>发希有心便生怖畏，<a id="a-Eb"></a>不乐人天种种欲乐，<a id="a-Ec"></a>厌舍一切诸行有为，<a id="a-Ed"></a>求大甲胄、<a id="a-Ee"></a>大乘、<a id="a-Ef"></a>大道。<a id="a-Eg"></a>即与八子及四夫人并余诸子、<a id="a-Eh"></a>婇女侍从俱，<a id="a-Ei"></a>往诣彼栴檀香光明如来所。<a id="a-Ej"></a>既到彼已，<a id="a-Ek"></a>与其眷属恭敬作礼，<a id="a-El"></a>稽首佛足。<a id="a-Em"></a>即以一百檀卢那七宝杂华，<a id="a-En"></a>散于如来应正遍知；<a id="a-Eo"></a>复以无量支婆罗，<a id="a-Ep"></a>奉献如来及声闻众；<a id="a-Eq"></a>复以一切安乐资具，<a id="a-Er"></a>满十千岁而供养之。<a id="a-Es"></a>从是以后，<a id="a-Et"></a>弃舍王位，<a id="a-Eu"></a>与其眷属，<a id="a-Ev"></a>于栴檀香光明如来法中出家。<a id="a-Ew"></a>无边慧，<a id="a-Ex"></a>时彼栴檀香光明如来，<a id="a-Ey"></a>知一切义成比丘及其眷属至乐之心，<a id="a-Ez"></a>便为开示甲胄庄严、<a id="a-F0"></a>大乘庄严。<a id="a-F1"></a>彼既闻已发坚固心，<a id="a-F2"></a>为深法故尽其躯命，<a id="a-F3"></a>端坐思惟，<a id="a-F4"></a>精勤无退，<a id="a-F5"></a>常近如来，<a id="a-F6"></a>而于世间一切诸欲得无动念。</p>
  <p id="aF7">“无边慧，<a id="a-F8"></a>时彼如来，<a id="a-F9"></a>问一切义成比丘言：<a id="a-FA"></a>‘善男子，<a id="a-FB"></a>汝于今时，<a id="a-FC"></a>被大甲胄，<a id="a-FD"></a>乘于大乘，<a id="a-FE"></a>发趣道耶？<a id="a-FF"></a>以是道故而能成就一切智智、<a id="a-FG"></a>无等等智，<a id="a-FH"></a>汝当如理精勤修习。<a id="a-FI"></a>’彼一切义成比丘白栴檀香光明如来言：<a id="a-FJ"></a>‘世尊，<a id="a-FK"></a>我于今时乃不见有名甲胄法，<a id="a-FL"></a>亦不见有能被甲胄者，<a id="a-FM"></a>亦不见有被甲所从，<a id="a-FN"></a>亦不见有被甲之处。<a id="a-FO"></a>世尊，<a id="a-FP"></a>我不见有名乘之法，<a id="a-FQ"></a>亦不见有乘大乘者，<a id="a-FR"></a>亦不见有乘之所从，<a id="a-FS"></a>亦不见有乘大乘处。<a id="a-FT"></a>世尊，<a id="a-FU"></a>我不见有名道之法，<a id="a-FV"></a>亦复不见由此道故已发趣者、<a id="a-FW"></a>今发趣者，<a id="a-FX"></a>亦不见有道之所从，<a id="a-FY"></a>亦不见有道之处所。<a id="a-FZ"></a>世尊，<a id="a-Fa"></a>我于阿耨多罗三藐三菩提，<a id="a-Fb"></a>若远若近、<a id="a-Fc"></a>若去来今，<a id="a-Fd"></a>无得无见。<a id="a-Fe"></a>如我今者作是观时，<a id="a-Ff"></a>实无少法而可亲近而可证者。<a id="a-Fg"></a>若我无证，<a id="a-Fh"></a>世尊，<a id="a-Fi"></a>宁当而问我言：<a id="a-Fj"></a>被大甲胄，<a id="a-Fk"></a>乘于大乘，<a id="a-Fl"></a>发趣道耶？<a id="a-Fm"></a>世尊，<a id="a-Fn"></a>一切知者、<a id="a-Fo"></a>一切见者，<a id="a-Fp"></a>如我等比于法修行，<a id="a-Fq"></a>唯有如来乃能了知，<a id="a-Fr"></a>非诸声闻、<a id="a-Fs"></a>缘觉境界。<a id="a-Ft"></a>’无边慧，<a id="a-Fu"></a>彼一切义成比丘于如来前作是说时，<a id="a-Fv"></a>与其眷属便得菩萨无生法忍，<a id="a-Fw"></a>得法忍故皆不退转。<a id="a-Fx"></a>尔时，<a id="a-Fy"></a>栴檀香光明如来悉为授记：<a id="a-Fz"></a>‘过五百阿僧祇劫，<a id="a-G0"></a>当证阿耨多罗三藐三菩提。<a id="a-G1"></a>’彼闻授记欢喜踊跃，<a id="a-G2"></a>上升虚空高七多罗，<a id="a-G3"></a>即以偈颂赞如来曰：</p>
  <p id="aG4">“‘无量大名称，<a id="a-G5"></a>　挺特如山王，</p>
  <p id="aG6">世尊一切智，<a id="a-G7"></a>　能演诸功德。</p>
  <p id="aG8">佛眼悉明见，<a id="a-G9"></a>　犹如日照临，</p>
  <p id="aGA">尊严大会中，<a id="a-GB"></a>　我礼如来足。</p>
  <p id="aGC">无量德资粮，<a id="a-GD"></a>　佛智已圆满，</p>
  <p id="aGE">我等亦当得，<a id="a-GF"></a>　世尊无上智。</p>
  <p id="aGG">无上大光明，<a id="a-GH"></a>　普照于人天，</p>
  <p id="aGI">开示诸法藏，<a id="a-GJ"></a>　无边功德海。</p>
  <p id="aGK">智慧常无失，<a id="a-GL"></a>　正觉离烦恼，</p>
  <p id="aGM">慧光大精进，<a id="a-GN"></a>　我礼深功德。</p>
  <p id="aGO">大龙大庄严，<a id="a-GP"></a>　众相以严身，</p>
  <p id="aGQ">安住如须弥，<a id="a-GR"></a>　御众无伦匹。</p>
  <p id="aGS">能为世导师，<a id="a-GT"></a>　映蔽人天众，</p>
  <p id="aGU">演说无所畏，<a id="a-GV"></a>　我礼胜丈夫。</p>
  <p id="aGW">世尊大牟尼，<a id="a-GX"></a>　无边功德海，</p>
  <p id="aGY">能开我法眼，<a id="a-GZ"></a>　令我被甲胄。</p>
  <p id="aGa">然我一切时，<a id="a-Gb"></a>　为乘大乘者，</p>
  <p id="aGc">常于此胜道，<a id="a-Gd"></a>　发趣更无余。</p>
  <p id="aGe">牟尼勇猛尊，<a id="a-Gf"></a>　觉知一切法，</p>
  <p id="aGg">世无有过者，<a id="a-Gh"></a>　我等咸归命。<a id="a-Gi"></a>’</p>
  <p id="aGj">“无边慧，<a id="a-Gk"></a>彼栴檀香光明如来应正遍知说此法时，<a id="a-Gl"></a>成熟无量无数众生。<a id="a-Gm"></a>一切义成比丘从是已后，<a id="a-Gn"></a>与其眷属供养承事无量无数诸佛世尊，<a id="a-Go"></a>过五百阿僧祇劫，<a id="a-Gp"></a>证阿耨多罗三藐三菩提，<a id="a-Gq"></a>号曰超无边境界王如来。<a id="a-Gr"></a>彼佛刹土，<a id="a-Gs"></a>所有功德广长之相，<a id="a-Gt"></a>亦如栴檀香光明如来应正遍知光明世界无有异也。<a id="a-Gu"></a>诸声闻众其数无量。<a id="a-Gv"></a>王之夫人诸子眷属，<a id="a-Gw"></a>亦过五百阿僧祇劫，<a id="a-Gx"></a>皆证阿耨多罗三藐三菩提。</p>
  <p id="aGy">“无边慧，<a id="a-Gz"></a>诸菩萨摩诃萨，<a id="a-H0"></a>被大甲胄，<a id="a-H1"></a>乘于大乘，<a id="a-H2"></a>于此道中，<a id="a-H3"></a>持大法炬，<a id="a-H4"></a>作大法明，<a id="a-H5"></a>放大法光，<a id="a-H6"></a>建大法幢，<a id="a-H7"></a>击大法鼓，<a id="a-H8"></a>乘大法船，<a id="a-H9"></a>以摄大法而发趣之。<a id="a-HA"></a>善丈夫戏而游戏之，<a id="a-HB"></a>霔以法雨润于众生，<a id="a-HC"></a>皆令欢喜，<a id="a-HD"></a>精勤勇进，<a id="a-HE"></a>而发趣于阿耨多罗三藐三菩提。</p>
  <p id="aHF">“无边慧，<a id="a-HG"></a>诸菩萨摩诃萨，<a id="a-HH"></a>住此道时得法光明，<a id="a-HI"></a>以光明故能见一切诸法缘起，<a id="a-HJ"></a>自性本空，<a id="a-HK"></a>自性无相，<a id="a-HL"></a>自性无起。<a id="a-HM"></a>不于色中而见于色；<a id="a-HN"></a>受、<a id="a-HO"></a>想、<a id="a-HP"></a>行、<a id="a-HQ"></a>识亦复如是，<a id="a-HR"></a>不于识中而见于识，<a id="a-HS"></a>异识缘起，<a id="a-HT"></a>了知识相自性本空，<a id="a-HU"></a>自性无相，<a id="a-HV"></a>自性无起，<a id="a-HW"></a>但属众缘见缘和合，<a id="a-HX"></a>众缘亦空无相无起。<a id="a-HY"></a>作是见时，<a id="a-HZ"></a>不于眼中而见于眼；<a id="a-Ha"></a>耳、<a id="a-Hb"></a>鼻、<a id="a-Hc"></a>舌、<a id="a-Hd"></a>身、<a id="a-He"></a>意亦如是，<a id="a-Hf"></a>不于意中而见于意，<a id="a-Hg"></a>异意缘起，<a id="a-Hh"></a>了知意相自性本空，<a id="a-Hi"></a>自性无相，<a id="a-Hj"></a>自性无起。<a id="a-Hk"></a>乃至地界、<a id="a-Hl"></a>水界、<a id="a-Hm"></a>火界、<a id="a-Hn"></a>风界、<a id="a-Ho"></a>空界，<a id="a-Hp"></a>欲界、<a id="a-Hq"></a>色界及无色界，<a id="a-Hr"></a>无有作者，<a id="a-Hs"></a>无有受者，<a id="a-Ht"></a>不于少法见有少法，<a id="a-Hu"></a>异缘而起属众因缘，<a id="a-Hv"></a>自性无相，<a id="a-Hw"></a>自性无起，<a id="a-Hx"></a>缘性亦空无相无起。<a id="a-Hy"></a>无边慧，<a id="a-Hz"></a>是为诸菩萨摩诃萨，<a id="a-I0"></a>住此道观察缘起；<a id="a-I1"></a>作是观已，<a id="a-I2"></a>能以智慧，<a id="a-I3"></a>于缘起中证真实际。<a id="a-I4"></a>以斯一切法光明故，<a id="a-I5"></a>如来十力、<a id="a-I6"></a>四无所畏、<a id="a-I7"></a>十八不共、<a id="a-I8"></a>大慈大悲大喜大舍，<a id="a-I9"></a>乃至一切诸佛之法，<a id="a-IA"></a>速得圆满。<a id="a-IB"></a>”</p>
  <p id="aIC">尔时，<a id="a-ID"></a>世尊而说偈言：</p>
  <p id="aIE">“菩萨无畏者，<a id="a-IF"></a>　如是能安住，</p>
  <p id="aIG">作大法光明，<a id="a-IH"></a>　妙智而发趣。</p>
  <p id="aII">建于大法幢，<a id="a-IJ"></a>　此幢无有上，</p>
  <p id="aIK">一切佛法中，<a id="a-IL"></a>　正念而发趣。</p>
  <p id="aIM">智慧善游戏，<a id="a-IN"></a>　法施诸众生，</p>
  <p id="aIO">霔于大法雨，<a id="a-IP"></a>　无畏而发趣。</p>
  <p id="aIQ">以法润众生，<a id="a-IR"></a>　皆令得欢喜，</p>
  <p id="aIS">以是诸菩萨，<a id="a-IT"></a>　妙善而发趣。</p>
  <p id="aIU">如是诸菩萨，<a id="a-IV"></a>　得大法光明，</p>
  <p id="aIW">能于正法中，<a id="a-IX"></a>　勇猛善安住。</p>
  <p id="aIY">由是法光明，<a id="a-IZ"></a>　了知一切法，</p>
  <p id="aIa">以众缘故起，<a id="a-Ib"></a>　一切无坚实。</p>
  <p id="aIc">诸法自性空，<a id="a-Id"></a>　自性无有相，</p>
  <p id="aIe">自性无有生，<a id="a-If"></a>　自性无有体。</p>
  <p id="aIg">诸法以众缘，<a id="a-Ih"></a>　和合而共起，</p>
  <p id="aIi">众缘和合故，<a id="a-Ij"></a>　自性无所有。</p>
  <p id="aIk">菩萨能观察，<a id="a-Il"></a>　了众缘亦空，</p>
  <p id="aIm">众缘自性空，<a id="a-In"></a>　自性无有相，</p>
  <p id="aIo">亦无有生起，<a id="a-Ip"></a>　亦非有所作，</p>
  <p id="aIq">如是观察者，<a id="a-Ir"></a>　于法勤修习。</p>
  <p id="aIs">诸起无体故，<a id="a-It"></a>　众缘亦非缘，</p>
  <p id="aIu">如是如理观，<a id="a-Iv"></a>　能知一切法。</p>
  <p id="aIw">观诸色受想，<a id="a-Ix"></a>　行识亦如是，</p>
  <p id="aIy">皆以众因缘，<a id="a-Iz"></a>　由斯诸蕴起。</p>
  <p id="aJ0">诸蕴无有实，<a id="a-J1"></a>　自性本来空，</p>
  <p id="aJ2">性空故无相，<a id="a-J3"></a>　一切无所起。</p>
  <p id="aJ4">诸蕴远离相，<a id="a-J5"></a>　离相则无生，</p>
  <p id="aJ6">无生则无灭，<a id="a-J7"></a>　诸蕴如是相。</p>
  <p id="aJ8">无相妄有相，<a id="a-J9"></a>　彼相从何有？</p>
  <p id="aJA">诸法无体故，<a id="a-JB"></a>　斯蕴亦无性。</p>
  <p id="aJC">界处亦如是，<a id="a-JD"></a>　一切从缘起，</p>
  <p id="aJE">自性本来空，<a id="a-JF"></a>　无相无有体。</p>
  <p id="aJG">一切诸法中，<a id="a-JH"></a>　法体不可得，</p>
  <p id="aJI">了知一切法，<a id="a-JJ"></a>　名义思惟者。</p>
  <p id="aJK">欲色无色界，<a id="a-JL"></a>　一切从缘起，</p>
  <p id="aJM">自性本来空，<a id="a-JN"></a>　无相亦无体。</p>
  <p id="aJO">观此能观智，<a id="a-JP"></a>　何能知彼境？</p>
  <p id="aJQ">此智及彼境，<a id="a-JR"></a>　自性常远离。</p>
  <p id="aJS">所起及众缘，<a id="a-JT"></a>　此二俱无作，</p>
  <p id="aJU">能作如是知，<a id="a-JV"></a>　斯为真实相。</p>
  <p id="aJW">无相以相说，<a id="a-JX"></a>　菩萨由斯入，</p>
  <p id="aJY">而亦不分别，<a id="a-JZ"></a>　若相及无相。</p>
  <p id="aJa">如斯善智者，<a id="a-Jb"></a>　能见真实相，</p>
  <p id="aJc">于诸法界中，<a id="a-Jd"></a>　不作少法相。</p>
  <p id="aJe">若法及法界，<a id="a-Jf"></a>　此二俱无相，</p>
  <p id="aJg">诸法远离相，<a id="a-Jh"></a>　说名为法界。</p>
  <p id="aJi">说名法界者，<a id="a-Jj"></a>　无界无非界，</p>
  <p id="aJk">虽名为法界，<a id="a-Jl"></a>　然实不可得。</p>
  <p id="aJm">思惟此义时，<a id="a-Jn"></a>　不念不可得，</p>
  <p id="aJo">离诸分别故，<a id="a-Jp"></a>　获大法光明。</p>
  <p id="aJq">诸法无性故，<a id="a-Jr"></a>　光明亦无性，</p>
  <p id="aJs">由斯观察故，<a id="a-Jt"></a>　复得法光明。</p>
  <p id="aJu">不见能观智，<a id="a-Jv"></a>　斯见亦不见，</p>
  <p id="aJw">见法虚妄故，<a id="a-Jx"></a>　说此名为观。</p>
  <p id="aJy">光明不思议，<a id="a-Jz"></a>　无边无有量，</p>
  <p id="aK0">见诸法皆空，<a id="a-K1"></a>　说名不分别。</p>
  <p id="aK2">若法有诸相，<a id="a-K3"></a>　常无证入者，</p>
  <p id="aK4">闻斯净法音，<a id="a-K5"></a>　应生大欢喜。</p>
  <p id="aK6">若法无有生，<a id="a-K7"></a>　常无分别者，</p>
  <p id="aK8">闻斯净法音，<a id="a-K9"></a>　寂然获安乐。</p>
  <p id="aKA">若后末世时，<a id="a-KB"></a>　闻斯无上法，</p>
  <p id="aKC">应说彼众生，<a id="a-KD"></a>　久集诸功德。</p>
  <p id="aKE">若后末世时，<a id="a-KF"></a>　闻斯无上法，</p>
  <p id="aKG">当于此法中，<a id="a-KH"></a>　以速而发趣。</p>
 </body>
</html>