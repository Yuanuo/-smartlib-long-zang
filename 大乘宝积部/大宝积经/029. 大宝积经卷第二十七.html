<!doctype html>
<html id="z3IBTE2C7" data-ver="1071">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十七</h1>
  <h2 id="a2">梁三藏法师曼陀罗奉诏译</h2>
  <h2 id="a3">法界体性无分别会第八之二</h2>
  <p id="a4">文殊师利言：<a id="a-5"></a>“天子，<a id="a-6"></a>觉了身见之体性故，<a id="a-7"></a>名佛出世。<a id="a-8"></a>天子，<a id="a-9"></a>示现无明有爱体性，<a id="a-A"></a>名佛出世；<a id="a-B"></a>觉了贪瞋痴体性故，<a id="a-C"></a>名佛出世。<a id="a-D"></a>天子，<a id="a-E"></a>示现颠倒体性平等，<a id="a-F"></a>名佛出世。<a id="a-G"></a>天子，<a id="a-H"></a>觉了诸见之体性故，<a id="a-I"></a>名佛出世。<a id="a-J"></a>天子，<a id="a-K"></a>示阴、<a id="a-L"></a>界、<a id="a-M"></a>入法界体性，<a id="a-N"></a>名佛出世。<a id="a-O"></a>天子，<a id="a-P"></a>佛出世者，<a id="a-Q"></a>诸法无生，<a id="a-R"></a>是名演说无生法也。<a id="a-S"></a>是无生法，<a id="a-T"></a>都无生死，<a id="a-U"></a>亦无涅槃。<a id="a-V"></a>”</p>
  <p id="aW">天子言：<a id="a-X"></a>“文殊师利，<a id="a-Y"></a>当为众生说庄严无上正真道法。<a id="a-Z"></a>何以故？<a id="a-a"></a>文殊师利，<a id="a-b"></a>诸佛出世无所增长。<a id="a-c"></a>”</p>
  <p id="ad">文殊师利言：<a id="a-e"></a>“天子，<a id="a-f"></a>知恩报恩者。<a id="a-g"></a>”</p>
  <p id="ah">天子言：<a id="a-i"></a>“有所作者，<a id="a-j"></a>当知报恩。<a id="a-k"></a>”</p>
  <p id="al">文殊师利言：<a id="a-m"></a>“天子，<a id="a-n"></a>汝欲使如来有所作也。<a id="a-o"></a>”</p>
  <p id="ap">天子言：<a id="a-q"></a>“文殊师利，<a id="a-r"></a>如来者无有所作，<a id="a-s"></a>诸佛如来到于无为，<a id="a-t"></a>无为之道无有所作。<a id="a-u"></a>”</p>
  <p id="av">文殊师利言：<a id="a-w"></a>“天子，<a id="a-x"></a>汝许无为者，<a id="a-y"></a>无报恩非不报恩。<a id="a-z"></a>”</p>
  <p id="a10">天子言：<a id="a-11"></a>“文殊师利，<a id="a-12"></a>如此法者，<a id="a-13"></a>不应为初发意者说。<a id="a-14"></a>何以故？<a id="a-15"></a>若闻是法生于惊畏，<a id="a-16"></a>便当退转。<a id="a-17"></a>”</p>
  <p id="a18">文殊师利言：<a id="a-19"></a>“天子，<a id="a-1A"></a>若有菩萨初发无上菩提之心，<a id="a-1B"></a>惊畏退转，<a id="a-1C"></a>是人则住于退转也。<a id="a-1D"></a>”</p>
  <p id="a1E">天子言：<a id="a-1F"></a>“文殊师利，<a id="a-1G"></a>何故说是？<a id="a-1H"></a>”</p>
  <p id="a1I">文殊师利言：<a id="a-1J"></a>“天子，<a id="a-1K"></a>若有菩萨初发道心，<a id="a-1L"></a>惊畏声闻、<a id="a-1M"></a>缘觉地，<a id="a-1N"></a>则便退转。<a id="a-1O"></a>若悭惜、<a id="a-1P"></a>破戒、<a id="a-1Q"></a>瞋怠、<a id="a-1R"></a>乱痴，<a id="a-1S"></a>住于不退。<a id="a-1T"></a>”</p>
  <p id="a1U">天子言：<a id="a-1V"></a>“文殊师利，<a id="a-1W"></a>云何住也？<a id="a-1X"></a>”</p>
  <p id="a1Y">文殊师利言：<a id="a-1Z"></a>“天子，<a id="a-1a"></a>若有菩萨初发道心，<a id="a-1b"></a>安住法界平等中故是名善住，<a id="a-1c"></a>初发心菩萨名之为住。<a id="a-1d"></a>”</p>
  <p id="a1e">天子言：<a id="a-1f"></a>“文殊师利，<a id="a-1g"></a>菩萨齐几名初发心？<a id="a-1h"></a>”</p>
  <p id="a1i">文殊师利言：<a id="a-1j"></a>“天子，<a id="a-1k"></a>若有菩萨初发心者，<a id="a-1l"></a>修行于空无相无作，<a id="a-1m"></a>解一切法无生无灭，<a id="a-1n"></a>是名菩萨初发心也。<a id="a-1o"></a>”</p>
  <p id="a1p">天子言：<a id="a-1q"></a>“文殊师利，<a id="a-1r"></a>云何菩萨名为久行？<a id="a-1s"></a>”</p>
  <p id="a1t">文殊师利言：<a id="a-1u"></a>“天子，<a id="a-1v"></a>一切凡夫名为久行，<a id="a-1w"></a>于生死中不知始故。<a id="a-1x"></a>”</p>
  <p id="a1y">天子复问文殊师利：<a id="a-1z"></a>“云何菩萨名久行者？<a id="a-20"></a>”</p>
  <p id="a21">文殊师利言：<a id="a-22"></a>“天子，<a id="a-23"></a>若有菩萨行于爱染，<a id="a-24"></a>为化爱染诸众生故，<a id="a-25"></a>而亦不共是爱染住，<a id="a-26"></a>名菩萨久行。<a id="a-27"></a>行于嗔恚，<a id="a-28"></a>为化嗔恚诸众生故，<a id="a-29"></a>不共嗔住；<a id="a-2A"></a>亦行愚痴，<a id="a-2B"></a>为化愚痴诸众生故，<a id="a-2C"></a>不共痴住；<a id="a-2D"></a>亦行等分，<a id="a-2E"></a>为化等分诸众生故，<a id="a-2F"></a>而亦不共一切结住。<a id="a-2G"></a>天子，<a id="a-2H"></a>若有菩萨，<a id="a-2I"></a>化众生故观一切相，<a id="a-2J"></a>亦不分别法界体相，<a id="a-2K"></a>名菩萨久行者。<a id="a-2L"></a>”</p>
  <p id="a2M">天子言：<a id="a-2N"></a>“文殊师利，<a id="a-2O"></a>云何菩萨名为不退转？<a id="a-2P"></a>”</p>
  <p id="a2Q">文殊师利言：<a id="a-2R"></a>“天子，<a id="a-2S"></a>若有菩萨观一切法无灾无不灾，<a id="a-2T"></a>观法界体性无灾无不灾，<a id="a-2U"></a>是名菩萨不退转也。<a id="a-2V"></a>复次，<a id="a-2W"></a>天子，<a id="a-2X"></a>若有菩萨亦退不退，<a id="a-2Y"></a>是名菩萨不退转也。<a id="a-2Z"></a>所以者何？<a id="a-2a"></a>退者，<a id="a-2b"></a>欲界退诸善故。<a id="a-2c"></a>复次，<a id="a-2d"></a>天子，<a id="a-2e"></a>菩萨不知不解故退；<a id="a-2f"></a>以知解故无有诤讼，<a id="a-2g"></a>是名不退。<a id="a-2h"></a>何以故？<a id="a-2i"></a>解一切性法性。<a id="a-2j"></a>我以能解了一切法性更不复退，<a id="a-2k"></a>是名不退。<a id="a-2l"></a>于佛法无疑，<a id="a-2m"></a>不信他语，<a id="a-2n"></a>离是不是，<a id="a-2o"></a>初心清净，<a id="a-2p"></a>无有嫉妒亦无动摇，<a id="a-2q"></a>智慧明照，<a id="a-2r"></a>于一切法而得自在，<a id="a-2s"></a>解了佛法，<a id="a-2t"></a>是名菩萨不退转也。<a id="a-2u"></a>”</p>
  <p id="a2v">天子言：<a id="a-2w"></a>“文殊师利，<a id="a-2x"></a>云何菩萨名为一生？<a id="a-2y"></a>”</p>
  <p id="a2z">文殊师利言：<a id="a-30"></a>“天子，<a id="a-31"></a>菩萨若知一切诸生而亦不生，<a id="a-32"></a>亦知一切众生生死，<a id="a-33"></a>于诸生中善能说法，<a id="a-34"></a>教化众生生处无取，<a id="a-35"></a>亦取诸生离生死取，<a id="a-36"></a>不去不来，<a id="a-37"></a>不上不下，<a id="a-38"></a>一切诸法悉平等故；<a id="a-39"></a>亦知因缘和合增长，<a id="a-3A"></a>一切众生身口心意悉皆平等，<a id="a-3B"></a>一切众生无有境界，<a id="a-3C"></a>住佛境界，<a id="a-3D"></a>入于法界，<a id="a-3E"></a>法界平等故；<a id="a-3F"></a>平等解了众生之心，<a id="a-3G"></a>善解知时至于道场，<a id="a-3H"></a>是名一生。<a id="a-3I"></a>天子，<a id="a-3J"></a>是则名为菩萨一生。<a id="a-3K"></a>”</p>
  <p id="a3L">尔时，<a id="a-3M"></a>宝上天子问于文殊师利童子：<a id="a-3N"></a>“云何名菩萨不生，<a id="a-3O"></a>亦于一切而得自在？<a id="a-3P"></a>”</p>
  <p id="a3Q">文殊师利言：<a id="a-3R"></a>“天子，<a id="a-3S"></a>若有菩萨知于行业，<a id="a-3T"></a>非憍慢故。<a id="a-3U"></a>是菩萨不生，<a id="a-3V"></a>亦于一切而得自在。<a id="a-3W"></a>复次，<a id="a-3X"></a>天子，<a id="a-3Y"></a>菩萨能舍一切所有菩提之心，<a id="a-3Z"></a>毕竟不退，<a id="a-3a"></a>是名不生；<a id="a-3b"></a>若不共诸嫉妒结住，<a id="a-3c"></a>是名一切而得自在。<a id="a-3d"></a>若有菩萨威仪法则，<a id="a-3e"></a>诸功德戒具成就行，<a id="a-3f"></a>是名不生；<a id="a-3g"></a>不共犯戒住，<a id="a-3h"></a>是名一切而得自在。<a id="a-3i"></a>心不舍背一切众生，<a id="a-3j"></a>是名不生；<a id="a-3k"></a>不共一切无明瞋恚诸结使住，<a id="a-3l"></a>是名一切而得自在。<a id="a-3m"></a>于诸善根坚住不动，<a id="a-3n"></a>是名不生；<a id="a-3o"></a>于善根中发勤进勇意，<a id="a-3p"></a>是名一切而得自在。<a id="a-3q"></a>入诸禅定及次第定，<a id="a-3r"></a>是名不生；<a id="a-3s"></a>不味禅乐，<a id="a-3t"></a>是名一切而得自在。<a id="a-3u"></a>若勤精进求般若慧学问无厌，<a id="a-3v"></a>是名不生；<a id="a-3w"></a>不共痴住，<a id="a-3x"></a>是名一切而得自在。<a id="a-3y"></a>不瞋恼诤，<a id="a-3z"></a>是名不生；<a id="a-40"></a>不共瞋恼诸诤讼住，<a id="a-41"></a>是名一切而得自在。<a id="a-42"></a>若如实语，<a id="a-43"></a>是名不生；<a id="a-44"></a>若如实住，<a id="a-45"></a>名得自在。<a id="a-46"></a>若内寂静，<a id="a-47"></a>是名不生；<a id="a-48"></a>若不污染外诸境界，<a id="a-49"></a>名得自在。<a id="a-4A"></a>若能究竟一切智心，<a id="a-4B"></a>是名不生；<a id="a-4C"></a>不求下乘，<a id="a-4D"></a>名得自在。<a id="a-4E"></a>觉诸魔业，<a id="a-4F"></a>是名不生；<a id="a-4G"></a>降伏魔业，<a id="a-4H"></a>名得自在。<a id="a-4I"></a>得世光明，<a id="a-4J"></a>是名不生；<a id="a-4K"></a>世法不污，<a id="a-4L"></a>名得自在。<a id="a-4M"></a>不逆所住，<a id="a-4N"></a>是名不生；<a id="a-4O"></a>不堕所作，<a id="a-4P"></a>名得自在。<a id="a-4Q"></a>若离诸慢故放逸势力，<a id="a-4R"></a>是名不生；<a id="a-4S"></a>若智慧识成就圣乐，<a id="a-4T"></a>名得自在。<a id="a-4U"></a>不退所誓，<a id="a-4V"></a>是名不生；<a id="a-4W"></a>所誓出世，<a id="a-4X"></a>名得自在。<a id="a-4Y"></a>顺行缘生，<a id="a-4Z"></a>是名不生；<a id="a-4a"></a>不执缘生法，<a id="a-4b"></a>名得自在。<a id="a-4c"></a>若以尽智观一切空，<a id="a-4d"></a>是名不生；<a id="a-4e"></a>具诸善根，<a id="a-4f"></a>名得自在。<a id="a-4g"></a>若方便智发起所作，<a id="a-4h"></a>生大悲心修勤进行，<a id="a-4i"></a>是名不生；<a id="a-4j"></a>若能安住诸解脱法，<a id="a-4k"></a>名得自在。<a id="a-4l"></a>若不污染于一切法，<a id="a-4m"></a>名为不生；<a id="a-4n"></a>若断诸见而为说法，<a id="a-4o"></a>名得自在。<a id="a-4p"></a>若善思惟不见诸法，<a id="a-4q"></a>是名不生；<a id="a-4r"></a>得力不证一切诸法，<a id="a-4s"></a>名得自在。<a id="a-4t"></a>若观一切诸法性空，<a id="a-4u"></a>是名不生；<a id="a-4v"></a>若不放舍一切众生，<a id="a-4w"></a>名得自在。<a id="a-4x"></a>若不住三界，<a id="a-4y"></a>是名不生；<a id="a-4z"></a>为众生故不入涅槃，<a id="a-50"></a>名得自在。</p>
  <p id="a51">“复次，<a id="a-52"></a>天子，<a id="a-53"></a>若有言语，<a id="a-54"></a>是动摇语，<a id="a-55"></a>是妄想语，<a id="a-56"></a>是执著语，<a id="a-57"></a>是有发起。<a id="a-58"></a>天子，<a id="a-59"></a>于一切法无有言语，<a id="a-5A"></a>不行不动，<a id="a-5B"></a>无诸戏论语，<a id="a-5C"></a>不舍众生亦不灭度，<a id="a-5D"></a>无所言说。<a id="a-5E"></a>天子，<a id="a-5F"></a>若无言说，<a id="a-5G"></a>亦无文字，<a id="a-5H"></a>则无所说。<a id="a-5I"></a>若有用者，<a id="a-5J"></a>则有发起言说文字。<a id="a-5K"></a>天子，<a id="a-5L"></a>以是义故，<a id="a-5M"></a>菩萨之行，<a id="a-5N"></a>不可说用，<a id="a-5O"></a>不可行念，<a id="a-5P"></a>是名慈心，<a id="a-5Q"></a>是名不杀，<a id="a-5R"></a>于诸圣中得名自在。<a id="a-5S"></a>”</p>
  <p id="a5T">说是法已，<a id="a-5U"></a>世尊赞言：<a id="a-5V"></a>“善哉！<a id="a-5W"></a>善哉！<a id="a-5X"></a>文殊师利，<a id="a-5Y"></a>善为诸菩萨说不生自在。<a id="a-5Z"></a>文殊师利，<a id="a-5a"></a>若菩萨行如是法自在无碍，<a id="a-5b"></a>是菩萨疾得诸佛授无上道记。<a id="a-5c"></a>”</p>
  <p id="a5d">闻此法时，<a id="a-5e"></a>于是众中，<a id="a-5f"></a>有五百菩萨得无生法忍。<a id="a-5g"></a>尔时，<a id="a-5h"></a>世尊即与无上正真道记，<a id="a-5i"></a>各各佛土、<a id="a-5j"></a>各各名字、<a id="a-5k"></a>某甲如来。</p>
  <p id="a5l">尔时，<a id="a-5m"></a>众中有一天子，<a id="a-5n"></a>如是思念：<a id="a-5o"></a>“是宝上天子，<a id="a-5p"></a>当于几时成无上道？<a id="a-5q"></a>佛名何等？<a id="a-5r"></a>佛土云何？<a id="a-5s"></a>”</p>
  <p id="a5t">以佛力故，<a id="a-5u"></a>尔时，<a id="a-5v"></a>大德阿难白佛言：<a id="a-5w"></a>“世尊，<a id="a-5x"></a>是宝上菩萨，<a id="a-5y"></a>当于几时得成无上正真之道？<a id="a-5z"></a>佛土云何？<a id="a-60"></a>得成道已，<a id="a-61"></a>其佛何名？<a id="a-62"></a>”</p>
  <p id="a63">佛告阿难：<a id="a-64"></a>“是宝上天子，<a id="a-65"></a>于百千劫，<a id="a-66"></a>当成无上正真之道，<a id="a-67"></a>号宝庄严如来，<a id="a-68"></a>于此东方，<a id="a-69"></a>其佛国土名宝庄严，<a id="a-6A"></a>劫名宝来。<a id="a-6B"></a>阿难，<a id="a-6C"></a>是宝庄严佛土丰乐，<a id="a-6D"></a>甚可欣乐，<a id="a-6E"></a>饶诸财宝，<a id="a-6F"></a>多诸人民，<a id="a-6G"></a>无有诸难，<a id="a-6H"></a>亦无恶道。<a id="a-6I"></a>阿难，<a id="a-6J"></a>是佛土中，<a id="a-6K"></a>无诸瓦石、<a id="a-6L"></a>沙土、<a id="a-6M"></a>荆棘、<a id="a-6N"></a>山谷、<a id="a-6O"></a>堆阜，<a id="a-6P"></a>地平如掌，<a id="a-6Q"></a>三宝所成，<a id="a-6R"></a>阎浮檀金、<a id="a-6S"></a>琉璃、<a id="a-6T"></a>玻瓈，<a id="a-6U"></a>互相间错甚可爱乐，<a id="a-6V"></a>以金网覆上。<a id="a-6W"></a>阿难，<a id="a-6X"></a>如化乐天宫殿，<a id="a-6Y"></a>园池衣服丰饶，<a id="a-6Z"></a>行来往返；<a id="a-6a"></a>是宝庄严佛土人民亦复如是。<a id="a-6b"></a>土无声闻、<a id="a-6c"></a>缘觉乘名，<a id="a-6d"></a>唯有菩萨，<a id="a-6e"></a>受种种法乐，<a id="a-6f"></a>入种种禅定庄严，<a id="a-6g"></a>作于种种神通，<a id="a-6h"></a>以自娱乐无有余乐，<a id="a-6i"></a>唯除法喜悦预之乐，<a id="a-6j"></a>是故世界名宝庄严。<a id="a-6k"></a>彼佛寿命六十六亿岁，<a id="a-6l"></a>出家菩萨僧六十六亿，<a id="a-6m"></a>在家菩萨无量无边。<a id="a-6n"></a>是庄严如来，<a id="a-6o"></a>为诸菩萨演说法时，<a id="a-6p"></a>上升虚空高八十亿多罗之树，<a id="a-6q"></a>结跏趺坐满千国土，<a id="a-6r"></a>出千光明照彼佛土，<a id="a-6s"></a>雨于天花、<a id="a-6t"></a>天香、<a id="a-6u"></a>末香，<a id="a-6v"></a>天乐各各有百千种，<a id="a-6w"></a>说法音声普闻佛土，<a id="a-6x"></a>说无尽主陀罗尼法。</p>
  <p id="a6y">“何谓无尽主陀罗尼法？<a id="a-6z"></a>一切诸法寂静主故，<a id="a-70"></a>显示身心寂静之想。<a id="a-71"></a>一切诸法观照主故，<a id="a-72"></a>显示分别于一切法。<a id="a-73"></a>一切诸法善思惟主故，<a id="a-74"></a>显示一切诸法寂静。<a id="a-75"></a>一切诸法善行主故，<a id="a-76"></a>显示一切可作之法光明照耀。<a id="a-77"></a>一切诸法智光明照平等主故，<a id="a-78"></a>显示诸法无有增减。<a id="a-79"></a>一切诸法决定主故，<a id="a-7A"></a>显示一切诸法增长。<a id="a-7B"></a>一切诸法智慧主故，<a id="a-7C"></a>显示一切法无诤讼。<a id="a-7D"></a>一切诸法善观主故，<a id="a-7E"></a>显示一切诸法无嗔。<a id="a-7F"></a>一切诸法正念主故，<a id="a-7G"></a>显示一切法不失念。<a id="a-7H"></a>一切诸法导引主故，<a id="a-7I"></a>显示一切诸法相义。<a id="a-7J"></a>一切诸法慧分别主故，<a id="a-7K"></a>显示一切法清净意。<a id="a-7L"></a>一切诸法空寂主故，<a id="a-7M"></a>显示诸法断诸见道。<a id="a-7N"></a>一切诸法无相主故，<a id="a-7O"></a>显示一切诸法寂静。<a id="a-7P"></a>一切诸法无愿主故，<a id="a-7Q"></a>显示诸法断于诸道。<a id="a-7R"></a>一切诸法无作主故，<a id="a-7S"></a>显示诸法离于作者。<a id="a-7T"></a>一切诸法无出主故，<a id="a-7U"></a>显示一切诸法无出。<a id="a-7V"></a>一切诸法无生主故，<a id="a-7W"></a>显示一切诸法无尽。<a id="a-7X"></a>一切诸法离欲主故，<a id="a-7Y"></a>显示一切诸法无错。<a id="a-7Z"></a>一切诸法无二主故，<a id="a-7a"></a>显示一切法现在智。<a id="a-7b"></a>一切诸法无二主故，<a id="a-7c"></a>显示一切诸法离二。<a id="a-7d"></a>一切诸法无依主故，<a id="a-7e"></a>显示一切诸法不动。<a id="a-7f"></a>一切诸法无众生主故，<a id="a-7g"></a>显示诸法众生平等。<a id="a-7h"></a>一切诸法寂静主故，<a id="a-7i"></a>显示一切诸法不变。<a id="a-7j"></a>一切诸法不得主故，<a id="a-7k"></a>显示一切诸法无行。<a id="a-7l"></a>一切诸法无居主故，<a id="a-7m"></a>显示一切诸法离处。<a id="a-7n"></a>一切诸法无定主故，<a id="a-7o"></a>显示一切无法自在。<a id="a-7p"></a>一切诸法因缘生故，<a id="a-7q"></a>显示一切诸法出过。<a id="a-7r"></a>一切诸法勇猛主故，<a id="a-7s"></a>显示一切诸法不出。<a id="a-7t"></a>一切诸法无过主故，<a id="a-7u"></a>显示一切诸法无起。<a id="a-7v"></a>一切诸法如主故，<a id="a-7w"></a>显示一切诸法无不如。<a id="a-7x"></a>一切诸法如始宝主故，<a id="a-7y"></a>显示一切诸法无坏。<a id="a-7z"></a>一切诸法法性主故，<a id="a-80"></a>显示一切诸法一味。<a id="a-81"></a>一切诸法如实主故，<a id="a-82"></a>显示诸法三世平等。<a id="a-83"></a>一切诸法不可说主故，<a id="a-84"></a>显示不执一切诸法言语谈论。<a id="a-85"></a>一切诸法禅定主故，<a id="a-86"></a>显示一切诸法寂静。<a id="a-87"></a>一切诸法法性主故，<a id="a-88"></a>显示一切诸法无人。<a id="a-89"></a>一切诸法菩提主故，<a id="a-8A"></a>显示一切诸法平等，<a id="a-8B"></a>一切诸法无愿主故。<a id="a-8C"></a>阿难，<a id="a-8D"></a>宝庄严如来坐空未起，<a id="a-8E"></a>此无尽主陀罗尼、<a id="a-8F"></a>陀罗尼主，<a id="a-8G"></a>为诸菩萨广演说之，<a id="a-8H"></a>彼土无量阿僧祇菩萨摩诃萨皆得法忍。<a id="a-8I"></a>”</p>
  <p id="a8J">尔时，<a id="a-8K"></a>大德阿难白佛言：<a id="a-8L"></a>“世尊，<a id="a-8M"></a>未曾有也。<a id="a-8N"></a>若诸如来自然无作，<a id="a-8O"></a>过去、<a id="a-8P"></a>未来、<a id="a-8Q"></a>现在法中得无碍智。<a id="a-8R"></a>”</p>
  <p id="a8S">佛言阿难：<a id="a-8T"></a>“我今为汝说诸如来自然无作，<a id="a-8U"></a>过去、<a id="a-8V"></a>未来、<a id="a-8W"></a>现在法中得无碍智。<a id="a-8X"></a>”</p>
  <p id="a8Y">尔时，<a id="a-8Z"></a>大德阿难语宝上天子言：<a id="a-8a"></a>“天子，<a id="a-8b"></a>汝得大利，<a id="a-8c"></a>如来说汝无上道记。<a id="a-8d"></a>”</p>
  <p id="a8e">天子言：<a id="a-8f"></a>“大德阿难，<a id="a-8g"></a>都无有法不说受记。<a id="a-8h"></a>何以故？<a id="a-8i"></a>色非菩萨，<a id="a-8j"></a>非说色记；<a id="a-8k"></a>受、<a id="a-8l"></a>想、<a id="a-8m"></a>行、<a id="a-8n"></a>识非菩萨，<a id="a-8o"></a>非说识记。<a id="a-8p"></a>地界非菩萨，<a id="a-8q"></a>非说地界记；<a id="a-8r"></a>水、<a id="a-8s"></a>火、<a id="a-8t"></a>风界亦非菩萨，<a id="a-8u"></a>非说风界记。<a id="a-8v"></a>眼非菩萨，<a id="a-8w"></a>非说眼记；<a id="a-8x"></a>耳、<a id="a-8y"></a>鼻、<a id="a-8z"></a>舌、<a id="a-90"></a>身、<a id="a-91"></a>意非菩萨，<a id="a-92"></a>非说意记。<a id="a-93"></a>名色非菩萨，<a id="a-94"></a>非说名色记；<a id="a-95"></a>过去、<a id="a-96"></a>未来、<a id="a-97"></a>现在非菩萨，<a id="a-98"></a>非说三世平等之记。<a id="a-99"></a>因见非菩萨，<a id="a-9A"></a>非说因见记。<a id="a-9B"></a>生灭非菩萨，<a id="a-9C"></a>非说生灭记。<a id="a-9D"></a>大德阿难，<a id="a-9E"></a>菩萨名者即是假名，<a id="a-9F"></a>是寂静句；<a id="a-9G"></a>若法究竟是寂静者，<a id="a-9H"></a>无有受记。</p>
  <p id="a9I">“大德阿难，<a id="a-9J"></a>夫受记者，<a id="a-9K"></a>摄取一切言所说法。<a id="a-9L"></a>大德阿难，<a id="a-9M"></a>亦无有法菩萨可执，<a id="a-9N"></a>若内若外、<a id="a-9O"></a>若善若不善、<a id="a-9P"></a>若有为无为，<a id="a-9Q"></a>然后受记。<a id="a-9R"></a>大德阿难，<a id="a-9S"></a>菩萨记者，<a id="a-9T"></a>一切诸法无有所属，<a id="a-9U"></a>名为受记；<a id="a-9V"></a>一切法不取，<a id="a-9W"></a>是名受记；<a id="a-9X"></a>一切法无处，<a id="a-9Y"></a>是名受记；<a id="a-9Z"></a>一切法无居，<a id="a-9a"></a>是名受记；<a id="a-9b"></a>一切法无出，<a id="a-9c"></a>是名受记；<a id="a-9d"></a>一切诸法无有妄想，<a id="a-9e"></a>是名受记。<a id="a-9f"></a>大德阿难，<a id="a-9g"></a>夫菩萨者，<a id="a-9h"></a>如是受记。<a id="a-9i"></a>”</p>
  <p id="a9j">尔时，<a id="a-9k"></a>世尊赞宝上天子言：<a id="a-9l"></a>“善哉！<a id="a-9m"></a>善哉！<a id="a-9n"></a>天子，<a id="a-9o"></a>菩萨通达是诸法故，<a id="a-9p"></a>则能如是说于受记，<a id="a-9q"></a>如诸佛世尊说于无上菩提道记。<a id="a-9r"></a>”</p>
  <p id="a9s">说是法时，<a id="a-9t"></a>魔王波旬与诸眷属，<a id="a-9u"></a>各有所乘来至佛所，<a id="a-9v"></a>到已却住一面，<a id="a-9w"></a>说如是言：<a id="a-9x"></a>“世尊，<a id="a-9y"></a>何因缘故说菩萨记，<a id="a-9z"></a>不说声闻？<a id="a-A0"></a>”</p>
  <p id="aA1">波旬问已，<a id="a-A2"></a>佛即答言：<a id="a-A3"></a>“波旬，<a id="a-A4"></a>是菩萨者，<a id="a-A5"></a>三千大千世界国土，<a id="a-A6"></a>所有人天悉善知之，<a id="a-A7"></a>以是因缘故说菩萨记。<a id="a-A8"></a>声闻者，<a id="a-A9"></a>非人天所识，<a id="a-AA"></a>是故不记说。<a id="a-AB"></a>菩萨记，<a id="a-AC"></a>多诸众生发菩提心，<a id="a-AD"></a>以是因缘故说菩萨记。<a id="a-AE"></a>说声闻记者，<a id="a-AF"></a>菩萨退转，<a id="a-AG"></a>是故不说。<a id="a-AH"></a>”</p>
  <p id="aAI">尔时，<a id="a-AJ"></a>文殊师利童子语波旬言：<a id="a-AK"></a>“汝今何故来至此众？<a id="a-AL"></a>”</p>
  <p id="aAM">波旬答言：<a id="a-AN"></a>“文殊师利，<a id="a-AO"></a>以佛世尊为宝上天子说无上道记：<a id="a-AP"></a>‘汝当作佛，<a id="a-AQ"></a>号宝庄严如来应供正遍知。<a id="a-AR"></a>’不说记声闻。<a id="a-AS"></a>我宫殿、<a id="a-AT"></a>楼观、<a id="a-AU"></a>栏楯、<a id="a-AV"></a>宝树、<a id="a-AW"></a>园林娱乐处，<a id="a-AX"></a>互相枨触出如是音云：<a id="a-AY"></a>‘释迦如来应供正遍知，<a id="a-AZ"></a>为宝上天子说无上道记。<a id="a-Aa"></a>’又闻是音：<a id="a-Ab"></a>‘波旬，<a id="a-Ac"></a>汝今往至众所，<a id="a-Ad"></a>勿令更受记菩萨来生汝宫。<a id="a-Ae"></a>’”</p>
  <p id="aAf">文殊师利语波旬言：<a id="a-Ag"></a>“说菩萨记，<a id="a-Ah"></a>汝今不喜也。<a id="a-Ai"></a>”</p>
  <p id="aAj">魔言：<a id="a-Ak"></a>“文殊师利，<a id="a-Al"></a>我实不喜！<a id="a-Am"></a>为阎浮提一切众生，<a id="a-An"></a>说罗汉记，<a id="a-Ao"></a>我无愁恼。<a id="a-Ap"></a>说一菩萨无上道记，<a id="a-Aq"></a>我之愁恼不可言也！<a id="a-Ar"></a>何以故？<a id="a-As"></a>文殊师利，<a id="a-At"></a>若说菩萨无上道记，<a id="a-Au"></a>我诸魔宫闇蔽不明。<a id="a-Av"></a>而是菩萨以三乘法，<a id="a-Aw"></a>拔济无量阿僧祇诸众生等出于三界。<a id="a-Ax"></a>文殊师利，<a id="a-Ay"></a>我以是事受诸忧恼。<a id="a-Az"></a>”</p>
  <p id="aB0">文殊师利言：<a id="a-B1"></a>“波旬，<a id="a-B2"></a>汝还所止，<a id="a-B3"></a>汝无力势能留难遮，<a id="a-B4"></a>毕竟向于菩提之道，<a id="a-B5"></a>成就方便具足般若波罗蜜行者。<a id="a-B6"></a>何以故？<a id="a-B7"></a>是诸菩萨离诸魔缚，<a id="a-B8"></a>成毕竟行，<a id="a-B9"></a>善知方便，<a id="a-BA"></a>行般若波罗蜜。<a id="a-BB"></a>”</p>
  <p id="aBC">时，<a id="a-BD"></a>佛神力令魔波旬问：<a id="a-BE"></a>“文殊师利，<a id="a-BF"></a>云何菩萨修毕竟行，<a id="a-BG"></a>善知方便，<a id="a-BH"></a>行般若波罗蜜？<a id="a-BI"></a>”</p>
  <p id="aBJ">文殊师利答言：<a id="a-BK"></a>“波旬，<a id="a-BL"></a>若有菩萨离于一切诸少分行，<a id="a-BM"></a>是名菩萨成毕竟行。<a id="a-BN"></a>若见一切结使魔业，<a id="a-BO"></a>悉能利益于无上道，<a id="a-BP"></a>是名菩萨善知方便。<a id="a-BQ"></a>不共一切诸结使行，<a id="a-BR"></a>是名菩萨行般若波罗蜜。</p>
  <p id="aBS">“复次，<a id="a-BT"></a>波旬，<a id="a-BU"></a>若菩萨心毕竟拔济诸众生故，<a id="a-BV"></a>以大庄严而自庄严，<a id="a-BW"></a>是名菩萨毕竟心行。<a id="a-BX"></a>若以四摄摄诸众生，<a id="a-BY"></a>是名菩萨善知方便。<a id="a-BZ"></a>若毕竟观一切众生体性寂灭，<a id="a-Ba"></a>是名菩萨行般若波罗蜜。</p>
  <p id="aBb">“复次，<a id="a-Bc"></a>波旬，<a id="a-Bd"></a>若有菩萨舍于内外一切能施，<a id="a-Be"></a>菩提之心毕竟究竟，<a id="a-Bf"></a>是名菩萨毕竟心行。<a id="a-Bg"></a>菩萨若为一切众生起受者心，<a id="a-Bh"></a>是名菩萨善知方便。<a id="a-Bi"></a>若有菩萨乞者受者，<a id="a-Bj"></a>知如实始行平等行，<a id="a-Bk"></a>是名菩萨行般若波罗蜜。</p>
  <p id="aBl">“复次，<a id="a-Bm"></a>波旬，<a id="a-Bn"></a>若有菩萨于诸善法，<a id="a-Bo"></a>从初发心终不退转，<a id="a-Bp"></a>是名菩萨毕竟行于菩提之心。<a id="a-Bq"></a>若有菩萨不为他逼能舍自利，<a id="a-Br"></a>是名菩萨善知方便。<a id="a-Bs"></a>菩萨念义，<a id="a-Bt"></a>不念文字，<a id="a-Bu"></a>是名菩萨行般若波罗蜜。</p>
  <p id="aBv">“复次，<a id="a-Bw"></a>波旬，<a id="a-Bx"></a>若见乞者不背舍之，<a id="a-By"></a>是名菩萨毕竟心行。<a id="a-Bz"></a>若有菩萨集诸善根愿求一切智，<a id="a-C0"></a>是名菩萨善知方便。<a id="a-C1"></a>菩萨善知诸法体性，<a id="a-C2"></a>是名菩萨行般若波罗蜜。<a id="a-C3"></a>”</p>
  <p id="aC4">尔时，<a id="a-C5"></a>宝上天子语文殊师利言：<a id="a-C6"></a>“是魔波旬、<a id="a-C7"></a>眷属及乘，<a id="a-C8"></a>可以神力内之腹中，<a id="a-C9"></a>或能令诸善男子、<a id="a-CA"></a>善女人向大乘者，<a id="a-CB"></a>为作留难。<a id="a-CC"></a>”</p>
  <p id="aCD">文殊师利言：<a id="a-CE"></a>“天子，<a id="a-CF"></a>不如汝言，<a id="a-CG"></a>内魔波旬置菩萨腹。<a id="a-CH"></a>复次，<a id="a-CI"></a>天子，<a id="a-CJ"></a>汝所受持佛相庄严第一受乐，<a id="a-CK"></a>令魔波旬坐师子座，<a id="a-CL"></a>以佛力故，<a id="a-CM"></a>佛辩说法。<a id="a-CN"></a>”尔时，<a id="a-CO"></a>波旬闻是语已，<a id="a-CP"></a>欲隐身出众而不能隐，<a id="a-CQ"></a>文殊师利之所持故。</p>
  <p id="aCR">尔时，<a id="a-CS"></a>文殊师利作是念已，<a id="a-CT"></a>魔王波旬作佛身相，<a id="a-CU"></a>坐师子座。<a id="a-CV"></a>是时，<a id="a-CW"></a>一切大众见知是魔波旬。</p>
  <p id="aCX">文殊师利复言：<a id="a-CY"></a>“波旬，<a id="a-CZ"></a>汝今得诸如来道耶？<a id="a-Ca"></a>”</p>
  <p id="aCb">成佛色身坐师子座，<a id="a-Cc"></a>以文殊师利力所持故，<a id="a-Cd"></a>魔波旬言：<a id="a-Ce"></a>“文殊师利，<a id="a-Cf"></a>世尊尚不得于菩提，<a id="a-Cg"></a>况我得也？<a id="a-Ch"></a>所以者何？<a id="a-Ci"></a>菩提者是报恩相，<a id="a-Cj"></a>非离欲得，<a id="a-Ck"></a>非解向得。<a id="a-Cl"></a>又菩提者得无为相，<a id="a-Cm"></a>彼得无为相故，<a id="a-Cn"></a>觉知空相，<a id="a-Co"></a>是名菩提，<a id="a-Cp"></a>非空觉知空故。<a id="a-Cq"></a>觉知无相相，<a id="a-Cr"></a>是名菩提，<a id="a-Cs"></a>非以无相觉知无相相故。<a id="a-Ct"></a>觉知无愿相，<a id="a-Cu"></a>是名菩提，<a id="a-Cv"></a>非无愿相觉知无愿相故。<a id="a-Cw"></a>觉知法界之体性者，<a id="a-Cx"></a>是名菩提，<a id="a-Cy"></a>非以体性觉知体性故。<a id="a-Cz"></a>觉知于如无分别相，<a id="a-D0"></a>是名菩提，<a id="a-D1"></a>非如觉知如故。<a id="a-D2"></a>觉知住于如实始故，<a id="a-D3"></a>是名菩提，<a id="a-D4"></a>非住如实始觉知住于如实始故。<a id="a-D5"></a>觉无我、<a id="a-D6"></a>无有众生、<a id="a-D7"></a>无命、<a id="a-D8"></a>无人丈夫体性，<a id="a-D9"></a>是名菩提，<a id="a-DA"></a>无觉知者故。<a id="a-DB"></a>文殊师利，<a id="a-DC"></a>若有菩萨闻说如是菩提之相，<a id="a-DD"></a>闻已能于诸法体性无所分别，<a id="a-DE"></a>即名为佛。<a id="a-DF"></a>”</p>
  <p id="aDG">魔以佛辩说是法时，<a id="a-DH"></a>五百菩萨得无生法忍。</p>
  <p id="aDI">尔时，<a id="a-DJ"></a>大德舍利弗，<a id="a-DK"></a>语文殊师利言：<a id="a-DL"></a>“未曾有也！<a id="a-DM"></a>汝力持故，<a id="a-DN"></a>令魔波旬作如来身，<a id="a-DO"></a>身相具足坐师子座，<a id="a-DP"></a>说是深法。<a id="a-DQ"></a>”</p>
  <p id="aDR">文殊师利言：<a id="a-DS"></a>“大德舍利弗，<a id="a-DT"></a>一切草木树林无心，<a id="a-DU"></a>可作如来身相具足，<a id="a-DV"></a>悉能说法。<a id="a-DW"></a>我亦能令大德舍利弗作如来身，<a id="a-DX"></a>身相具足，<a id="a-DY"></a>以佛辩说法。<a id="a-DZ"></a>”</p>
  <p id="aDa">尔时，<a id="a-Db"></a>大德舍利弗即作是念：<a id="a-Dc"></a>“我今可于此众中没。<a id="a-Dd"></a>文殊师利或能使我作如来身身相具足，<a id="a-De"></a>戏弄于我，<a id="a-Df"></a>令声闻人作世尊相。<a id="a-Dg"></a>”文殊师利神力持故而不能隐。</p>
  <p id="aDh">时，<a id="a-Di"></a>文殊师利知大德舍利弗心所念，<a id="a-Dj"></a>变大德舍利弗为如来身，<a id="a-Dk"></a>身相具足坐师子座，<a id="a-Dl"></a>一切众会亦悉见知。</p>
  <p id="aDm">尔时，<a id="a-Dn"></a>文殊师利童子语大德舍利弗：<a id="a-Do"></a>“汝可与魔波旬共说，<a id="a-Dp"></a>犹如如来共如来说。<a id="a-Dq"></a>”</p>
  <p id="aDr">尔时，<a id="a-Ds"></a>大德舍利弗，<a id="a-Dt"></a>如是问言：<a id="a-Du"></a>“波旬，<a id="a-Dv"></a>夫菩提者，<a id="a-Dw"></a>何等体性？<a id="a-Dx"></a>”</p>
  <p id="aDy">波旬答言：<a id="a-Dz"></a>“觉知一切诸法平等，<a id="a-E0"></a>是菩提体性。<a id="a-E1"></a>觉知二法，<a id="a-E2"></a>是菩提体性。<a id="a-E3"></a>一切智观，<a id="a-E4"></a>是菩提体性。<a id="a-E5"></a>非不体性，<a id="a-E6"></a>非行非不行，<a id="a-E7"></a>永断一切诸行非行，<a id="a-E8"></a>非道非不道，<a id="a-E9"></a>是名诸佛世尊菩提。<a id="a-EA"></a>”</p>
  <p id="aEB">波旬问言：<a id="a-EC"></a>“大德舍利弗，<a id="a-ED"></a>诸佛如来住于何处？<a id="a-EE"></a>”</p>
  <p id="aEF">舍利弗言：<a id="a-EG"></a>“住生死中平等，<a id="a-EH"></a>住涅槃不动，<a id="a-EI"></a>住一切诸见如实之性，<a id="a-EJ"></a>住于一切众生结使，<a id="a-EK"></a>亦住一切诸法根本，<a id="a-EL"></a>住于有为、<a id="a-EM"></a>无为二法，<a id="a-EN"></a>诸住不住无有住故。<a id="a-EO"></a>波旬，<a id="a-EP"></a>诸佛如来如是住也。<a id="a-EQ"></a>”</p>
  <p id="aER">时，<a id="a-ES"></a>舍利弗问波旬言：<a id="a-ET"></a>“菩提者，<a id="a-EU"></a>当何处求？<a id="a-EV"></a>”</p>
  <p id="aEW">波旬答言：<a id="a-EX"></a>“大德舍利弗，<a id="a-EY"></a>从身见根本求于菩提，<a id="a-EZ"></a>无明有爱求于菩提，<a id="a-Ea"></a>颠倒起结求于菩提，<a id="a-Eb"></a>障碍覆盖求于菩提。<a id="a-Ec"></a>”</p>
  <p id="aEd">舍利弗言：<a id="a-Ee"></a>“波旬，<a id="a-Ef"></a>何因缘故如是说也？<a id="a-Eg"></a>”</p>
  <p id="aEh">波旬答言：<a id="a-Ei"></a>“大德舍利弗，<a id="a-Ej"></a>如实觉知如是诸法，<a id="a-Ek"></a>是名菩提。<a id="a-El"></a>”</p>
  <p id="aEm">说是法时，<a id="a-En"></a>八百比丘悉断诸漏，<a id="a-Eo"></a>得无漏心。<a id="a-Ep"></a>诸天子等信舍利弗、<a id="a-Eq"></a>魔波旬故，<a id="a-Er"></a>三万二千诸天子等发阿耨多罗三藐三菩提心。<a id="a-Es"></a>为欲调伏诸天子故，<a id="a-Et"></a>文殊师利童子令魔波旬及大德舍利弗，<a id="a-Eu"></a>作如来身身相具足。<a id="a-Ev"></a>文殊师利还摄神力，<a id="a-Ew"></a>大德舍利弗及魔波旬，<a id="a-Ex"></a>身复本相。</p>
  <p id="aEy">尔时，<a id="a-Ez"></a>四方出千菩萨，<a id="a-F0"></a>从诸佛土乘空而来，<a id="a-F1"></a>至于佛所，<a id="a-F2"></a>顶礼佛足，<a id="a-F3"></a>右绕如来，<a id="a-F4"></a>住一面已，<a id="a-F5"></a>白佛言：<a id="a-F6"></a>“世尊，<a id="a-F7"></a>我等闻说法界体性无分别经，<a id="a-F8"></a>闻已来此守护正法。<a id="a-F9"></a>世尊，<a id="a-FA"></a>我等受持守护此经，<a id="a-FB"></a>读诵通利，<a id="a-FC"></a>为他广说，<a id="a-FD"></a>摄取正法。<a id="a-FE"></a>”</p>
  <p id="aFF">尔时，<a id="a-FG"></a>大德阿难白佛言：<a id="a-FH"></a>“世尊，<a id="a-FI"></a>是诸菩萨从何处来？<a id="a-FJ"></a>”</p>
  <p id="aFK">佛告阿难：<a id="a-FL"></a>“是诸菩萨各各集在诸佛国土。<a id="a-FM"></a>此等菩萨，<a id="a-FN"></a>皆是文殊师利童子本所教化，<a id="a-FO"></a>常为说此法界体性无分别经，<a id="a-FP"></a>以开化之。<a id="a-FQ"></a>是诸菩萨知报经恩故来至此，<a id="a-FR"></a>及见如来礼敬围绕，<a id="a-FS"></a>亦欲供养礼拜文殊师利童子，<a id="a-FT"></a>又愿护此经是故来此。<a id="a-FU"></a>阿难，<a id="a-FV"></a>我涅槃后，<a id="a-FW"></a>是诸菩萨于此阎浮提，<a id="a-FX"></a>当广流布护此正法。<a id="a-FY"></a>阿难，<a id="a-FZ"></a>是诸菩萨于百千佛所，<a id="a-Fa"></a>志意勇猛护持正法。<a id="a-Fb"></a>”</p>
  <p id="aFc">是时，<a id="a-Fd"></a>众中有释、<a id="a-Fe"></a>梵、<a id="a-Ff"></a>护世诸天王等，<a id="a-Fg"></a>白言：<a id="a-Fh"></a>“世尊，<a id="a-Fi"></a>我等若此若彼有护持法者，<a id="a-Fj"></a>是善丈夫、<a id="a-Fk"></a>善男子、<a id="a-Fl"></a>善女人等，<a id="a-Fm"></a>我当守护供给，<a id="a-Fn"></a>使令得无苦恼。<a id="a-Fo"></a>”</p>
  <p id="aFp">尔时，<a id="a-Fq"></a>世尊赞释、<a id="a-Fr"></a>梵、<a id="a-Fs"></a>护世诸天王言：<a id="a-Ft"></a>“善哉！<a id="a-Fu"></a>善哉！<a id="a-Fv"></a>汝能勇猛守护是诸爱护正法善丈夫等，<a id="a-Fw"></a>即是供养过去、<a id="a-Fx"></a>未来、<a id="a-Fy"></a>现在诸佛，<a id="a-Fz"></a>并爱护正法。<a id="a-G0"></a>”</p>
  <p id="aG1">尔时，<a id="a-G2"></a>佛即告于文殊师利童子：<a id="a-G3"></a>“汝受持此经，<a id="a-G4"></a>后末世时，<a id="a-G5"></a>于阎浮提当广流布。<a id="a-G6"></a>”</p>
  <p id="aG7">文殊师利言：<a id="a-G8"></a>“世尊，<a id="a-G9"></a>火灾起时而此虚空，<a id="a-GA"></a>都无受持，<a id="a-GB"></a>亦不被烧。<a id="a-GC"></a>世尊，<a id="a-GD"></a>如虚空体性，<a id="a-GE"></a>是一切法亦复如是。<a id="a-GF"></a>而是诸法不生不灭，<a id="a-GG"></a>若法无生无有灭者，<a id="a-GH"></a>亦无受持，<a id="a-GI"></a>诸法体性无受持故。<a id="a-GJ"></a>如法体性，<a id="a-GK"></a>受持诸法亦复如是。<a id="a-GL"></a>”</p>
  <p id="aGM">文殊师利即白佛言：<a id="a-GN"></a>“惟愿世尊，<a id="a-GO"></a>受持此经，<a id="a-GP"></a>为善男子、<a id="a-GQ"></a>善女人等种善根故。<a id="a-GR"></a>若供养法者，<a id="a-GS"></a>贪乐此经。<a id="a-GT"></a>世尊，<a id="a-GU"></a>如是如是受持此经，<a id="a-GV"></a>调伏憍慢诸怨憎故，<a id="a-GW"></a>无能留难，<a id="a-GX"></a>于当来世此阎浮提广行流布。<a id="a-GY"></a>”</p>
  <p id="aGZ">尔时，<a id="a-Ga"></a>世尊身放光明。<a id="a-Gb"></a>是光遍照三千大千佛之世界，<a id="a-Gc"></a>皆作金色。<a id="a-Gd"></a>尔时，<a id="a-Ge"></a>佛告文殊师利童子：<a id="a-Gf"></a>“如来光明一切普照，<a id="a-Gg"></a>而此经者亦复如是。<a id="a-Gh"></a>心行无碍者，<a id="a-Gi"></a>于佛法究竟，<a id="a-Gj"></a>是善男子、<a id="a-Gk"></a>善女人等手执此经。<a id="a-Gl"></a>”</p>
  <p id="aGm">尔时，<a id="a-Gn"></a>世尊复告阿难：<a id="a-Go"></a>“阿难，<a id="a-Gp"></a>受持此经，<a id="a-Gq"></a>读诵通利，<a id="a-Gr"></a>为他广说。<a id="a-Gs"></a>阿难，<a id="a-Gt"></a>汝则供养去来现在诸佛世尊。<a id="a-Gu"></a>”</p>
  <p id="aGv">尔时阿难白佛言：<a id="a-Gw"></a>“世尊，<a id="a-Gx"></a>此经何名？<a id="a-Gy"></a>云何受持？<a id="a-Gz"></a>”</p>
  <p id="aH0">佛告阿难：<a id="a-H1"></a>“汝受持此经，<a id="a-H2"></a>名《说法界体性无分别》，<a id="a-H3"></a>亦名《宝上天子所问》，<a id="a-H4"></a>亦名《文殊师利童子所说》，<a id="a-H5"></a>善受持之。<a id="a-H6"></a>”</p>
  <p id="aH7">佛说是经已，<a id="a-H8"></a>大德阿难、<a id="a-H9"></a>文殊师利童子、<a id="a-HA"></a>宝上天子，<a id="a-HB"></a>及诸佛土诸来菩萨，<a id="a-HC"></a>天、<a id="a-HD"></a>人、<a id="a-HE"></a>阿须罗及世间人，<a id="a-HF"></a>皆大欢喜，<a id="a-HG"></a>顶戴奉行。</p>
 </body>
</html>