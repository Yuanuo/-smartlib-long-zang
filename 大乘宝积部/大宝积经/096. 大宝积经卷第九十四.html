<!doctype html>
<html id="z3IBTHWDC" data-ver="1041">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十四</h1>
  <h2 id="a2">姚秦三藏法师鸠摩罗什译</h2>
  <h2 id="a3">善臂菩萨会第二十六之二</h2>
  <p id="a4">“善臂，<a id="a-5"></a>云何菩萨摩诃萨具足行禅波罗蜜？<a id="a-6"></a>菩萨若眼见色不取其相，<a id="a-7"></a>或时眼根为外缘所牵，<a id="a-8"></a>应正行守护不令随缘，<a id="a-9"></a>不留心于无明贪著世间，<a id="a-A"></a>护持是戒，<a id="a-B"></a>尔时具足得眼根戒；<a id="a-C"></a>耳闻声，<a id="a-D"></a>鼻嗅香，<a id="a-E"></a>舌尝味，<a id="a-F"></a>身觉触，<a id="a-G"></a>意知法，<a id="a-H"></a>亦如是。<a id="a-I"></a>是菩萨若行住坐卧，<a id="a-J"></a>若说法，<a id="a-K"></a>若默然，<a id="a-L"></a>终不远离寂定之心；<a id="a-M"></a>善护手足无有散乱，<a id="a-N"></a>常怀惭愧善护口业，<a id="a-O"></a>安庠直视，<a id="a-P"></a>心常寂静不喜戏笑，<a id="a-Q"></a>善御身口意业令其寂静；<a id="a-R"></a>若屏猥处及现露处，<a id="a-S"></a>无有异心；<a id="a-T"></a>于所须物衣服、<a id="a-U"></a>饮食、<a id="a-V"></a>卧具、<a id="a-W"></a>医药心常知足，<a id="a-X"></a>易养易满易可使令；<a id="a-Y"></a>善行寂静，<a id="a-Z"></a>远离愦闹，<a id="a-a"></a>于利衰毁誉称讥苦乐，<a id="a-b"></a>心无有异，<a id="a-c"></a>不高不下；<a id="a-d"></a>命及非命亦无异心，<a id="a-e"></a>无瞋无爱；<a id="a-f"></a>等视冤家犹如赤子，<a id="a-g"></a>于忍不忍心常平等，<a id="a-h"></a>圣声凡声、<a id="a-i"></a>寂声乱声亦复如是；<a id="a-j"></a>憎爱色中心不高下，<a id="a-k"></a>离染瞋恚爱不爱者，<a id="a-l"></a>声、<a id="a-m"></a>香、<a id="a-n"></a>味、<a id="a-o"></a>触、<a id="a-p"></a>法亦复如是。<a id="a-q"></a>是菩萨观欲如骨璅，<a id="a-r"></a>邪忆想故发起此心；<a id="a-s"></a>观欲如肉团，<a id="a-t"></a>多怨憎故；<a id="a-u"></a>观欲如炬火，<a id="a-v"></a>染著苦法远离乐故；<a id="a-w"></a>观欲如树上果，<a id="a-x"></a>多人爱著故；<a id="a-y"></a>观欲如假借，<a id="a-z"></a>不得自在故；<a id="a-10"></a>观欲如梦，<a id="a-11"></a>念念灭故；<a id="a-12"></a>观欲如痈，<a id="a-13"></a>于苦倒中生乐想故；<a id="a-14"></a>观欲如钩，<a id="a-15"></a>行诸恶法堕恶道故；<a id="a-16"></a>观欲如灰河，<a id="a-17"></a>增益欲染不知足故。<a id="a-18"></a>是故菩萨如是观已，<a id="a-19"></a>离欲恶不善法，<a id="a-1A"></a>有觉有观，<a id="a-1B"></a>离生喜乐，<a id="a-1C"></a>成初禅行；<a id="a-1D"></a>离觉观，<a id="a-1E"></a>内净信心在一处，<a id="a-1F"></a>无觉无观，<a id="a-1G"></a>定生喜乐，<a id="a-1H"></a>成二禅行；<a id="a-1I"></a>离喜行舍念，<a id="a-1J"></a>正智一心身行乐，<a id="a-1K"></a>诸圣人能行能舍，<a id="a-1L"></a>成三禅行；<a id="a-1M"></a>舍苦乐意，<a id="a-1N"></a>先灭忧喜，<a id="a-1O"></a>行舍念净，<a id="a-1P"></a>成四禅行。<a id="a-1Q"></a>于一切众生思惟乐想，<a id="a-1R"></a>成就无量无边慈心；<a id="a-1S"></a>于众生中思惟苦想，<a id="a-1T"></a>成就无量无边悲心；<a id="a-1U"></a>于众生中思惟喜想，<a id="a-1V"></a>成就无量无边喜心；<a id="a-1W"></a>于众生中舍苦乐想，<a id="a-1X"></a>成就无量无边舍心。<a id="a-1Y"></a>是菩萨不思惟色想，<a id="a-1Z"></a>成就空处寂静行；<a id="a-1a"></a>不思惟空想，<a id="a-1b"></a>成就识处寂静行；<a id="a-1c"></a>不思惟识想，<a id="a-1d"></a>成就无所有处寂静行；<a id="a-1e"></a>不思惟无所有处想，<a id="a-1f"></a>成就非有想非无想处寂静行。<a id="a-1g"></a>是菩萨于入息出息，<a id="a-1h"></a>若随若住，<a id="a-1i"></a>长时知长，<a id="a-1j"></a>短时知短，<a id="a-1k"></a>成就入息出息寂静行。<a id="a-1l"></a>是菩萨思惟观身不净想，<a id="a-1m"></a>成就不净寂静行。<a id="a-1n"></a>是菩萨思惟无常想生老病过，<a id="a-1o"></a>成就无常想寂静行；<a id="a-1p"></a>思惟食中起无量过患想，<a id="a-1q"></a>成就食不净想寂净行；<a id="a-1r"></a>于诸世界城邑聚落种种严饰中，<a id="a-1s"></a>思惟分别必归坏败想，<a id="a-1t"></a>成就世间不可乐寂静行。<a id="a-1u"></a>是菩萨内有色想，<a id="a-1v"></a>外观色少，<a id="a-1w"></a>若好若丑取其相貌，<a id="a-1x"></a>成就初胜处行。<a id="a-1y"></a>是菩萨内有色想，<a id="a-1z"></a>外观色多，<a id="a-20"></a>若好若丑取其相貌，<a id="a-21"></a>成就第二胜处行。<a id="a-22"></a>是菩萨若死若烧风吹日曝，<a id="a-23"></a>成为灰土，<a id="a-24"></a>为水所漂，<a id="a-25"></a>若碎灭磨灭，<a id="a-26"></a>若断三有，<a id="a-27"></a>是名内无色想观外色少，<a id="a-28"></a>若好若丑取其相貌，<a id="a-29"></a>成就第三胜处行。<a id="a-2A"></a>是菩萨内无色想外观色多，<a id="a-2B"></a>若好若丑取其相貌，<a id="a-2C"></a>成就第四胜处行。<a id="a-2D"></a>是菩萨内无色相，<a id="a-2E"></a>外观色青无量无边，<a id="a-2F"></a>爱乐取相，<a id="a-2G"></a>成就第五胜处行。<a id="a-2H"></a>是菩萨内无色想，<a id="a-2I"></a>外观色赤无量无边，<a id="a-2J"></a>爱乐取相，<a id="a-2K"></a>成就第六胜处行。<a id="a-2L"></a>是菩萨内无色相，<a id="a-2M"></a>外观色黄无量无边，<a id="a-2N"></a>爱乐取相，<a id="a-2O"></a>成就第七胜处行。<a id="a-2P"></a>是菩萨内无色相，<a id="a-2Q"></a>外观色白无量无边，<a id="a-2R"></a>爱乐取相，<a id="a-2S"></a>成就第八胜处行。<a id="a-2T"></a>是菩萨入是无量无边地一切处，<a id="a-2U"></a>不念异相，<a id="a-2V"></a>成就初一切处行。<a id="a-2W"></a>是菩萨入无量无边水、<a id="a-2X"></a>火、<a id="a-2Y"></a>风、<a id="a-2Z"></a>青、<a id="a-2a"></a>黄、<a id="a-2b"></a>赤、<a id="a-2c"></a>白、<a id="a-2d"></a>虚空、<a id="a-2e"></a>识一切处，<a id="a-2f"></a>不念异相，<a id="a-2g"></a>成就十一切入处行。<a id="a-2h"></a>是菩萨入苦法时，<a id="a-2i"></a>心缘一切善根，<a id="a-2j"></a>所谓大慈大悲，<a id="a-2k"></a>摄持正法，<a id="a-2l"></a>不断三宝，<a id="a-2m"></a>庄严佛身，<a id="a-2n"></a>清净梵音，<a id="a-2o"></a>本昔誓愿教化众生，<a id="a-2p"></a>净佛世界，<a id="a-2q"></a>坐菩提树，<a id="a-2r"></a>转妙法轮，<a id="a-2s"></a>除断一切众生结使，<a id="a-2t"></a>其心所缘境界如是。<a id="a-2u"></a>是菩萨入禅定时，<a id="a-2v"></a>离四识住处，<a id="a-2w"></a>不依地大、<a id="a-2x"></a>水大、<a id="a-2y"></a>火大、<a id="a-2z"></a>风大、<a id="a-30"></a>空大、<a id="a-31"></a>识大，<a id="a-32"></a>亦不依止今世后世，<a id="a-33"></a>入如是定都无所依。<a id="a-34"></a>是菩萨入禅其心爱乐，<a id="a-35"></a>为欲入于无上解脱定故。<a id="a-36"></a>是菩萨修行禅定，<a id="a-37"></a>愿令一切众生得度得解脱故，<a id="a-38"></a>为得一切智具足一切佛法故。<a id="a-39"></a>若思惟若思惟已，<a id="a-3A"></a>愿令一切众生得度得解脱故，<a id="a-3B"></a>为得一切智具足一切佛法故。<a id="a-3C"></a>于此禅定若无力能学，<a id="a-3D"></a>是菩萨应如是思惟：<a id="a-3E"></a>‘我今应时时渐渐，<a id="a-3F"></a>勤加精进远离乱心；<a id="a-3G"></a>时时渐渐，<a id="a-3H"></a>勤加精进，<a id="a-3I"></a>勤学一心，<a id="a-3J"></a>令此一心增广具足，<a id="a-3K"></a>乃至生有，<a id="a-3L"></a>终不懈怠不生愁忧。<a id="a-3M"></a>’</p>
  <p id="a3N">“是菩萨发起菩提心，<a id="a-3O"></a>念菩提心，<a id="a-3P"></a>修菩提心，<a id="a-3Q"></a>希望菩提，<a id="a-3R"></a>愿求菩提，<a id="a-3S"></a>是名菩萨摩诃萨无量无边善根禅定，<a id="a-3T"></a>欲令一切世间在在处处所有众生，<a id="a-3U"></a>发起无漏禅定，<a id="a-3V"></a>发起无学禅定，<a id="a-3W"></a>生无漏禅定，<a id="a-3X"></a>生无学禅定。<a id="a-3Y"></a>菩萨摩诃萨行是禅定，<a id="a-3Z"></a>不以为难，<a id="a-3a"></a>以为喜乐，<a id="a-3b"></a>速疾具足禅波罗蜜。</p>
  <p id="a3c">“善臂，<a id="a-3d"></a>云何菩萨摩诃萨具足般若波罗蜜？<a id="a-3e"></a>善臂，<a id="a-3f"></a>若有聪明智慧之人，<a id="a-3g"></a>学已能持，<a id="a-3h"></a>闻已诵习，<a id="a-3i"></a>善学诸法甚深相义，<a id="a-3j"></a>亦能分别，<a id="a-3k"></a>如所闻法，<a id="a-3l"></a>闻已思义，<a id="a-3m"></a>有如是等者；<a id="a-3n"></a>菩萨尔时则应亲近，<a id="a-3o"></a>恭敬供养，<a id="a-3p"></a>尊重赞叹，<a id="a-3q"></a>乃至刀杖不应远离。<a id="a-3r"></a>是菩萨因学问故，<a id="a-3s"></a>因了义故，<a id="a-3t"></a>因思义故，<a id="a-3u"></a>供养恭敬师和尚故，<a id="a-3v"></a>乃至近死，<a id="a-3w"></a>终不避难诸苦恼事，<a id="a-3x"></a>所谓饥渴寒热、<a id="a-3y"></a>蚊虻毒螫、<a id="a-3z"></a>风吹日曝、<a id="a-40"></a>诸恶触等、<a id="a-41"></a>骂詈诽谤。<a id="a-42"></a>是菩萨于正法中起宝聚想，<a id="a-43"></a>于说法者起宝藏想，<a id="a-44"></a>于听法者起难遭想，<a id="a-45"></a>于问义者起慧命想，<a id="a-46"></a>于多学者断除无明起智慧想，<a id="a-47"></a>于分别诸法起百千生生慧眼想。<a id="a-48"></a>是菩萨闻是诸法，<a id="a-49"></a>受持修学广分别已，<a id="a-4A"></a>知阴界入、<a id="a-4B"></a>四圣谛、<a id="a-4C"></a>十二因缘、<a id="a-4D"></a>三世、<a id="a-4E"></a>三乘，<a id="a-4F"></a>得如是知。</p>
  <p id="a4G">“云何知界？<a id="a-4H"></a>知二界，<a id="a-4I"></a>有为界、<a id="a-4J"></a>无为界，<a id="a-4K"></a>是名二界。<a id="a-4L"></a>云何有为界？<a id="a-4M"></a>若法生、<a id="a-4N"></a>住、<a id="a-4O"></a>灭者，<a id="a-4P"></a>是名有为界。<a id="a-4Q"></a>云何无为界？<a id="a-4R"></a>若法无生、<a id="a-4S"></a>住、<a id="a-4T"></a>灭，<a id="a-4U"></a>是名无为界。<a id="a-4V"></a>是名知有为、<a id="a-4W"></a>无为界。<a id="a-4X"></a>复次，<a id="a-4Y"></a>知三界，<a id="a-4Z"></a>善界、<a id="a-4a"></a>不善界、<a id="a-4b"></a>无记界。<a id="a-4c"></a>云何善界？<a id="a-4d"></a>若不贪共不贪，<a id="a-4e"></a>若不恚共不恚，<a id="a-4f"></a>若不痴共不痴，<a id="a-4g"></a>是名善界。<a id="a-4h"></a>云何不善界？<a id="a-4i"></a>若贪共贪，<a id="a-4j"></a>若瞋共瞋，<a id="a-4k"></a>若痴共痴，<a id="a-4l"></a>是名不善界。<a id="a-4m"></a>云何无记界？<a id="a-4n"></a>除善不善，<a id="a-4o"></a>若有余法，<a id="a-4p"></a>是名无记界。<a id="a-4q"></a>复次，<a id="a-4r"></a>知三界，<a id="a-4s"></a>所谓欲界、<a id="a-4t"></a>色界、<a id="a-4u"></a>无色界。<a id="a-4v"></a>云何欲界？<a id="a-4w"></a>地狱、<a id="a-4x"></a>畜生、<a id="a-4y"></a>饿鬼、<a id="a-4z"></a>阿修罗、<a id="a-50"></a>人、<a id="a-51"></a>四天王天、<a id="a-52"></a>三十三天、<a id="a-53"></a>夜摩天、<a id="a-54"></a>兜率陀天、<a id="a-55"></a>化乐天、<a id="a-56"></a>他化自在天，<a id="a-57"></a>若于此中欲染贪著，<a id="a-58"></a>瞋恚、<a id="a-59"></a>愚痴希望，<a id="a-5A"></a>欲得心所作业，<a id="a-5B"></a>是名知欲界。<a id="a-5C"></a>云何色界？<a id="a-5D"></a>梵天、<a id="a-5E"></a>梵辅天、<a id="a-5F"></a>梵众天、<a id="a-5G"></a>大梵天、<a id="a-5H"></a>光天、<a id="a-5I"></a>少光天、<a id="a-5J"></a>无量光天、<a id="a-5K"></a>光音天、<a id="a-5L"></a>净天、<a id="a-5M"></a>少净天、<a id="a-5N"></a>无量净天、<a id="a-5O"></a>遍净天、<a id="a-5P"></a>果实天、<a id="a-5Q"></a>少果天、<a id="a-5R"></a>广果天、<a id="a-5S"></a>无量果天、<a id="a-5T"></a>无想天、<a id="a-5U"></a>无热天、<a id="a-5V"></a>无恼天、<a id="a-5W"></a>善见天、<a id="a-5X"></a>好善见天、<a id="a-5Y"></a>阿迦腻吒天，<a id="a-5Z"></a>若于此中，<a id="a-5a"></a>色染愚痴希望，<a id="a-5b"></a>欲得心所作业，<a id="a-5c"></a>是名色界。<a id="a-5d"></a>云何无色界？<a id="a-5e"></a>空处天、<a id="a-5f"></a>识处天、<a id="a-5g"></a>无所有处天、<a id="a-5h"></a>非有想非无想处天，<a id="a-5i"></a>若于此中，<a id="a-5j"></a>无色染污愚痴希望，<a id="a-5k"></a>欲得心所作业，<a id="a-5l"></a>是名无色界。<a id="a-5m"></a>是名三界。<a id="a-5n"></a>复次，<a id="a-5o"></a>知四界，<a id="a-5p"></a>欲界、<a id="a-5q"></a>色界、<a id="a-5r"></a>无色界、<a id="a-5s"></a>无为界，<a id="a-5t"></a>是名知四界。<a id="a-5u"></a>复次，<a id="a-5v"></a>知六界，<a id="a-5w"></a>所谓欲界、<a id="a-5x"></a>恚界、<a id="a-5y"></a>害界、<a id="a-5z"></a>出界、<a id="a-60"></a>不恚界、<a id="a-61"></a>不害界，<a id="a-62"></a>是名知六界。<a id="a-63"></a>复次，<a id="a-64"></a>知六界，<a id="a-65"></a>所谓地、<a id="a-66"></a>水、<a id="a-67"></a>火、<a id="a-68"></a>风、<a id="a-69"></a>空、<a id="a-6A"></a>识界，<a id="a-6B"></a>是名六界。<a id="a-6C"></a>观地大，<a id="a-6D"></a>无常变坏无坚无牢相，<a id="a-6E"></a>若无常即是苦，<a id="a-6F"></a>若是苦即无我；<a id="a-6G"></a>水大，<a id="a-6H"></a>火、<a id="a-6I"></a>风、<a id="a-6J"></a>空、<a id="a-6K"></a>识大，<a id="a-6L"></a>无常变坏无坚牢相，<a id="a-6M"></a>若无常即苦，<a id="a-6N"></a>若苦即无我，<a id="a-6O"></a>是名知六界。</p>
  <p id="a6P">“是菩萨闻如是法已，<a id="a-6Q"></a>受持修学广分别已，<a id="a-6R"></a>即知五阴，<a id="a-6S"></a>所谓色阴、<a id="a-6T"></a>受想行识阴。<a id="a-6U"></a>色如水沫，<a id="a-6V"></a>即是生灭不得久住；<a id="a-6W"></a>受如水泡，<a id="a-6X"></a>即是生灭不得久住；<a id="a-6Y"></a>想如野马，<a id="a-6Z"></a>即是生灭不得久住；<a id="a-6a"></a>行如芭蕉，<a id="a-6b"></a>即是生灭不得久住；<a id="a-6c"></a>识如幻化，<a id="a-6d"></a>即是生灭不得久住。<a id="a-6e"></a>是名知五阴。</p>
  <p id="a6f">“是菩萨闻是法已，<a id="a-6g"></a>受持修学广分别已，<a id="a-6h"></a>即知内入，<a id="a-6i"></a>所谓眼入、<a id="a-6j"></a>耳鼻舌身意入，<a id="a-6k"></a>是名内六入。<a id="a-6l"></a>眼入即是苦法、<a id="a-6m"></a>老法、<a id="a-6n"></a>死法，<a id="a-6o"></a>空、<a id="a-6p"></a>无我、<a id="a-6q"></a>无我所，<a id="a-6r"></a>炽然三毒，<a id="a-6s"></a>生老病死、<a id="a-6t"></a>忧悲苦恼，<a id="a-6u"></a>亦能炽然诸苦恼法；<a id="a-6v"></a>耳、<a id="a-6w"></a>鼻、<a id="a-6x"></a>舌、<a id="a-6y"></a>身、<a id="a-6z"></a>意亦如是，<a id="a-70"></a>炽然三毒乃至诸苦，<a id="a-71"></a>是名知内六入。<a id="a-72"></a>复次，<a id="a-73"></a>知外六入，<a id="a-74"></a>眼所见色，<a id="a-75"></a>是名外六入；<a id="a-76"></a>耳所闻声，<a id="a-77"></a>鼻所嗅香，<a id="a-78"></a>舌所尝味，<a id="a-79"></a>身所觉触，<a id="a-7A"></a>意所知法，<a id="a-7B"></a>是名外六入。<a id="a-7C"></a>眼所见色是外入，<a id="a-7D"></a>不坚牢性，<a id="a-7E"></a>无所依止，<a id="a-7F"></a>亦无势力，<a id="a-7G"></a>一切无常，<a id="a-7H"></a>如实非不如实如幻如化；<a id="a-7I"></a>耳所闻声，<a id="a-7J"></a>鼻所嗅香，<a id="a-7K"></a>舌所尝味，<a id="a-7L"></a>身所觉触，<a id="a-7M"></a>意所知法亦如是，<a id="a-7N"></a>是名知外六入。</p>
  <p id="a7O">“是菩萨闻如是法已，<a id="a-7P"></a>受持修学广分别已，<a id="a-7Q"></a>即知四圣谛，<a id="a-7R"></a>所谓苦圣谛、<a id="a-7S"></a>集圣谛、<a id="a-7T"></a>灭圣谛、<a id="a-7U"></a>道圣谛，<a id="a-7V"></a>是名四圣谛。<a id="a-7W"></a>云何苦谛？<a id="a-7X"></a>若五阴、<a id="a-7Y"></a>六界、<a id="a-7Z"></a>内六入、<a id="a-7a"></a>外六入，<a id="a-7b"></a>是名苦。<a id="a-7c"></a>此苦无常喻如怨贼，<a id="a-7d"></a>如痈如箭，<a id="a-7e"></a>如狱闭系，<a id="a-7f"></a>如器坏败，<a id="a-7g"></a>是不自在即是无我，<a id="a-7h"></a>得如是知已，<a id="a-7i"></a>是名知苦圣谛。<a id="a-7j"></a>云何集圣谛？<a id="a-7k"></a>所谓贪恚、<a id="a-7l"></a>痴慢、<a id="a-7m"></a>我慢专取于我，<a id="a-7n"></a>决定计我常住不坏，<a id="a-7o"></a>我即是色，<a id="a-7p"></a>我异于色；<a id="a-7q"></a>我即是想，<a id="a-7r"></a>我异于想，<a id="a-7s"></a>我是想非想，<a id="a-7t"></a>我异想非想；<a id="a-7u"></a>我即是阴，<a id="a-7v"></a>我异于阴，<a id="a-7w"></a>我中有阴，<a id="a-7x"></a>阴中有我；<a id="a-7y"></a>我即是界入，<a id="a-7z"></a>我异界入，<a id="a-80"></a>我中有界入，<a id="a-81"></a>界入中有我；<a id="a-82"></a>我即是受，<a id="a-83"></a>我异于受；<a id="a-84"></a>我即是知，<a id="a-85"></a>我异于知；<a id="a-86"></a>我是无受，<a id="a-87"></a>我异无受；<a id="a-88"></a>我是色少，<a id="a-89"></a>我异色少；<a id="a-8A"></a>我是色多，<a id="a-8B"></a>我异色多；<a id="a-8C"></a>我是常，<a id="a-8D"></a>我是无常，<a id="a-8E"></a>我是常无常，<a id="a-8F"></a>我是非常非无常；<a id="a-8G"></a>我是有边，<a id="a-8H"></a>我是无边，<a id="a-8I"></a>我是有边无边，<a id="a-8J"></a>我是非有边非无边；<a id="a-8K"></a>死后如去，<a id="a-8L"></a>死后不如去，<a id="a-8M"></a>死后亦如去亦不如去，<a id="a-8N"></a>死后非如去非不如去；<a id="a-8O"></a>命即是身，<a id="a-8P"></a>身即是命；<a id="a-8Q"></a>此众生从何处来，<a id="a-8R"></a>去至何处；<a id="a-8S"></a>此诸众生，<a id="a-8T"></a>即是断灭非有相续；<a id="a-8U"></a>自作自受，<a id="a-8V"></a>他作他受。<a id="a-8W"></a>计有我者即有我所，<a id="a-8X"></a>有我所者即是有我，<a id="a-8Y"></a>如是摄取我见、<a id="a-8Z"></a>身见，<a id="a-8a"></a>若结若使，<a id="a-8b"></a>若我我所、<a id="a-8c"></a>我受贪恚痴本，<a id="a-8d"></a>若总身口意业，<a id="a-8e"></a>若福业若罪业，<a id="a-8f"></a>若欲界业、<a id="a-8g"></a>若色无色界业，<a id="a-8h"></a>是名集圣谛。<a id="a-8i"></a>云何灭圣谛？<a id="a-8j"></a>若贪恚痴尽，<a id="a-8k"></a>我我所尽，<a id="a-8l"></a>受取有尽，<a id="a-8m"></a>是名灭圣谛。<a id="a-8n"></a>云何道圣谛？<a id="a-8o"></a>若见苦集尽，<a id="a-8p"></a>思惟一切有为过患，<a id="a-8q"></a>见涅槃寂静，<a id="a-8r"></a>所作已办，<a id="a-8s"></a>住如是法时，<a id="a-8t"></a>正见、<a id="a-8u"></a>正思惟、<a id="a-8v"></a>正语、<a id="a-8w"></a>正业、<a id="a-8x"></a>正命、<a id="a-8y"></a>正精进、<a id="a-8z"></a>正念、<a id="a-90"></a>正定，<a id="a-91"></a>是名道圣谛。<a id="a-92"></a>如是知四圣谛。<a id="a-93"></a>是菩萨分别思惟四圣谛时，<a id="a-94"></a>见有为法是苦、<a id="a-95"></a>是无常、<a id="a-96"></a>是空、<a id="a-97"></a>是无我，<a id="a-98"></a>见无为法能为覆护，<a id="a-99"></a>是舍是依，<a id="a-9A"></a>虽作是观不证涅槃，<a id="a-9B"></a>如是知四圣谛。</p>
  <p id="a9C">“是菩萨闻如是法已，<a id="a-9D"></a>受持修学广分别已，<a id="a-9E"></a>即知十二因缘，<a id="a-9F"></a>所谓无明缘行、<a id="a-9G"></a>行缘识、<a id="a-9H"></a>识缘名色、<a id="a-9I"></a>名色缘六入、<a id="a-9J"></a>六入缘触、<a id="a-9K"></a>触缘受、<a id="a-9L"></a>受缘爱、<a id="a-9M"></a>爱缘取、<a id="a-9N"></a>取缘有、<a id="a-9O"></a>有缘生、<a id="a-9P"></a>生缘老死，<a id="a-9Q"></a>是名十二因缘。<a id="a-9R"></a>若不知不见四圣谛、<a id="a-9S"></a>十二因缘，<a id="a-9T"></a>是名无明。<a id="a-9U"></a>若有身口意业，<a id="a-9V"></a>若福业、<a id="a-9W"></a>若罪业，<a id="a-9X"></a>若欲界系、<a id="a-9Y"></a>色无色界系，<a id="a-9Z"></a>是名行。<a id="a-9a"></a>若有心意识，<a id="a-9b"></a>是名识。<a id="a-9c"></a>若有受想思触思惟，<a id="a-9d"></a>是名名；<a id="a-9e"></a>若有四大，<a id="a-9f"></a>四大所造色，<a id="a-9g"></a>从歌罗罗乃至化生，<a id="a-9h"></a>若作色非作色，<a id="a-9i"></a>是名色；<a id="a-9j"></a>名色合故是名名色。<a id="a-9k"></a>若眼、<a id="a-9l"></a>耳、<a id="a-9m"></a>鼻、<a id="a-9n"></a>舌、<a id="a-9o"></a>身、<a id="a-9p"></a>意，<a id="a-9q"></a>是名六入。<a id="a-9r"></a>若眼缘色生眼识，<a id="a-9s"></a>三法和合故生触，<a id="a-9t"></a>是名触。<a id="a-9u"></a>若有苦受、<a id="a-9v"></a>乐受、<a id="a-9w"></a>不苦不乐受，<a id="a-9x"></a>是名受。<a id="a-9y"></a>若有爱染，<a id="a-9z"></a>是名爱。<a id="a-A0"></a>若有爱见戒取，<a id="a-A1"></a>是名取。<a id="a-A2"></a>若有色、<a id="a-A3"></a>受、<a id="a-A4"></a>想、<a id="a-A5"></a>行、<a id="a-A6"></a>识，<a id="a-A7"></a>是名有。<a id="a-A8"></a>若此有发起，<a id="a-A9"></a>是名生。<a id="a-AA"></a>若此有衰变，<a id="a-AB"></a>是名老。<a id="a-AC"></a>若此有灭坏，<a id="a-AD"></a>是名死。<a id="a-AE"></a>菩萨如是分别思惟十二因缘，<a id="a-AF"></a>见闻觉知，<a id="a-AG"></a>地非是我，<a id="a-AH"></a>不生爱著，<a id="a-AI"></a>我非地不生爱著，<a id="a-AJ"></a>亦非希望，<a id="a-AK"></a>水、<a id="a-AL"></a>火、<a id="a-AM"></a>风、<a id="a-AN"></a>空、<a id="a-AO"></a>识亦如是；<a id="a-AP"></a>见闻觉知，<a id="a-AQ"></a>涅槃非我，<a id="a-AR"></a>不生爱著，<a id="a-AS"></a>我非涅槃不生爱著，<a id="a-AT"></a>亦非希望。<a id="a-AU"></a>是菩萨见诸法从因缘起，<a id="a-AV"></a>知三解脱门，<a id="a-AW"></a>广修学见诸法空、<a id="a-AX"></a>无相、<a id="a-AY"></a>无作。<a id="a-AZ"></a>是菩萨见诸法从因缘起，<a id="a-Aa"></a>知寂灭乐，<a id="a-Ab"></a>精勤修学广分别已则无明灭，<a id="a-Ac"></a>无明灭则行灭，<a id="a-Ad"></a>行灭则识灭，<a id="a-Ae"></a>识灭则名色灭，<a id="a-Af"></a>名色灭则六入灭，<a id="a-Ag"></a>六入灭则触灭，<a id="a-Ah"></a>触灭则受灭，<a id="a-Ai"></a>受灭则爱灭，<a id="a-Aj"></a>爱灭则取灭，<a id="a-Ak"></a>取灭则有灭，<a id="a-Al"></a>有灭则生灭，<a id="a-Am"></a>生灭则老死灭。<a id="a-An"></a>如是菩萨，<a id="a-Ao"></a>虽观十二因缘起灭，<a id="a-Ap"></a>而不证于灭。<a id="a-Aq"></a>菩萨如是知十二因缘。</p>
  <p id="aAr">“是菩萨闻是法已，<a id="a-As"></a>一心受持修学，<a id="a-At"></a>广分别已即知三世，<a id="a-Au"></a>所谓过去、<a id="a-Av"></a>未来、<a id="a-Aw"></a>现在。<a id="a-Ax"></a>云何过去世？<a id="a-Ay"></a>若法生已灭，<a id="a-Az"></a>是名过去世。<a id="a-B0"></a>云何未来世？<a id="a-B1"></a>若法未生未起，<a id="a-B2"></a>是名未来世。<a id="a-B3"></a>云何现在世？<a id="a-B4"></a>若法生已未灭，<a id="a-B5"></a>是名现在世。<a id="a-B6"></a>是菩萨念过去世诸不善根，<a id="a-B7"></a>轻毁可恶背舍离之；<a id="a-B8"></a>未来不善根，<a id="a-B9"></a>当受不善果报，<a id="a-BA"></a>不喜不爱不可适意；<a id="a-BB"></a>现在不善根，<a id="a-BC"></a>当令不起。<a id="a-BD"></a>是菩萨能摄护身口意业，<a id="a-BE"></a>及六情根，<a id="a-BF"></a>常起善业无有中间。<a id="a-BG"></a>于过去善根，<a id="a-BH"></a>是菩萨菩提心，<a id="a-BI"></a>专念菩提，<a id="a-BJ"></a>希望菩提，<a id="a-BK"></a>欲得菩提，<a id="a-BL"></a>以深重爱乐愿一切众生得度得解脱，<a id="a-BM"></a>为得一切智具足一切佛法故；<a id="a-BN"></a>未来世、<a id="a-BO"></a>现在世亦如是，<a id="a-BP"></a>常不离是心，<a id="a-BQ"></a>终不懈怠失念放逸。<a id="a-BR"></a>若过去世阴、<a id="a-BS"></a>界、<a id="a-BT"></a>入等，<a id="a-BU"></a>即是灭尽，<a id="a-BV"></a>不实不在，<a id="a-BW"></a>无我、<a id="a-BX"></a>无我所；<a id="a-BY"></a>若未来世阴、<a id="a-BZ"></a>界、<a id="a-Ba"></a>入等，<a id="a-Bb"></a>是未生未起，<a id="a-Bc"></a>无我、<a id="a-Bd"></a>无我所；<a id="a-Be"></a>若现在阴、<a id="a-Bf"></a>界、<a id="a-Bg"></a>入，<a id="a-Bh"></a>是念念不住。<a id="a-Bi"></a>何以故？<a id="a-Bj"></a>世法无有一念住者。<a id="a-Bk"></a>若有一念，<a id="a-Bl"></a>是一念中亦有生、<a id="a-Bm"></a>住、<a id="a-Bn"></a>灭，<a id="a-Bo"></a>是生、<a id="a-Bp"></a>住、<a id="a-Bq"></a>灭亦复不住。<a id="a-Br"></a>如生、<a id="a-Bs"></a>住、<a id="a-Bt"></a>灭中有内外阴、<a id="a-Bu"></a>界、<a id="a-Bv"></a>入，<a id="a-Bw"></a>是内外阴、<a id="a-Bx"></a>界、<a id="a-By"></a>入亦有生、<a id="a-Bz"></a>住、<a id="a-C0"></a>灭。<a id="a-C1"></a>若如是不住者，<a id="a-C2"></a>即是非我、<a id="a-C3"></a>非我所。<a id="a-C4"></a>若过去世灭尽，<a id="a-C5"></a>不实不在，<a id="a-C6"></a>非我、<a id="a-C7"></a>非我所；<a id="a-C8"></a>若未来世未生未起，<a id="a-C9"></a>非我、<a id="a-CA"></a>非我所；<a id="a-CB"></a>若现在念念不住，<a id="a-CC"></a>是非我、<a id="a-CD"></a>非我所。<a id="a-CE"></a>若见三世非我、<a id="a-CF"></a>非我所，<a id="a-CG"></a>是名实智慧者。<a id="a-CH"></a>不见我、<a id="a-CI"></a>我所、<a id="a-CJ"></a>是我我所，<a id="a-CK"></a>是即于诸有行，<a id="a-CL"></a>无我无我所行，<a id="a-CM"></a>离欲想、<a id="a-CN"></a>行断想、<a id="a-CO"></a>行灭想，<a id="a-CP"></a>虽作是行不证涅槃。<a id="a-CQ"></a>是名知三世。</p>
  <p id="aCR">“是菩萨闻是法已受持修学，<a id="a-CS"></a>广分别已即知三乘，<a id="a-CT"></a>所谓天乘、<a id="a-CU"></a>梵乘、<a id="a-CV"></a>圣乘。<a id="a-CW"></a>云何天乘？<a id="a-CX"></a>初禅、<a id="a-CY"></a>二禅、<a id="a-CZ"></a>三禅、<a id="a-Ca"></a>四禅，<a id="a-Cb"></a>是名天乘。<a id="a-Cc"></a>云何梵乘？<a id="a-Cd"></a>慈悲喜舍是名梵乘。<a id="a-Ce"></a>云何圣乘？<a id="a-Cf"></a>正见、<a id="a-Cg"></a>正思惟、<a id="a-Ch"></a>正语、<a id="a-Ci"></a>正业、<a id="a-Cj"></a>正命、<a id="a-Ck"></a>正精进、<a id="a-Cl"></a>正念、<a id="a-Cm"></a>正定，<a id="a-Cn"></a>是名圣乘。<a id="a-Co"></a>是菩萨时时修集天乘、<a id="a-Cp"></a>梵乘、<a id="a-Cq"></a>圣乘，<a id="a-Cr"></a>教化众生令住三乘，<a id="a-Cs"></a>是时自身不证解脱，<a id="a-Ct"></a>是名知三乘。<a id="a-Cu"></a>复次，<a id="a-Cv"></a>知三乘，<a id="a-Cw"></a>所谓声闻乘、<a id="a-Cx"></a>缘觉乘、<a id="a-Cy"></a>大乘。<a id="a-Cz"></a>云何声闻乘？<a id="a-D0"></a>软根解脱，<a id="a-D1"></a>于一念中离三有窟宅，<a id="a-D2"></a>乐欲出世，<a id="a-D3"></a>欲得涅槃见寂灭处，<a id="a-D4"></a>勤加精进如救头燃。<a id="a-D5"></a>若其未解四圣谛者，<a id="a-D6"></a>欲以智箭射四谛的，<a id="a-D7"></a>欲证欲解以深欲精进，<a id="a-D8"></a>是名声闻乘。<a id="a-D9"></a>云何辟支佛乘？<a id="a-DA"></a>中根解脱，<a id="a-DB"></a>欲得寂静独在一处，<a id="a-DC"></a>而自利益入寂静定，<a id="a-DD"></a>方便分别十二因缘，<a id="a-DE"></a>欲得缘觉道，<a id="a-DF"></a>欲证缘觉，<a id="a-DG"></a>是名缘觉乘。<a id="a-DH"></a>云何大乘？<a id="a-DI"></a>上根解脱，<a id="a-DJ"></a>欲令一切众生得度得解脱，<a id="a-DK"></a>为得一切智具足一切佛法六波罗蜜，<a id="a-DL"></a>欲利益一切世界，<a id="a-DM"></a>欲断一切众生苦恼；<a id="a-DN"></a>于一切世界五欲乐中，<a id="a-DO"></a>心尚轻贱，<a id="a-DP"></a>何况世间无量诸苦！<a id="a-DQ"></a>欲令众生持无上戒，<a id="a-DR"></a>欲得闻见大乘经典，<a id="a-DS"></a>受持修学思惟分别，<a id="a-DT"></a>读诵令利，<a id="a-DU"></a>勤加精进。<a id="a-DV"></a>若有菩萨，<a id="a-DW"></a>修四摄法应往亲近，<a id="a-DX"></a>欲令众生摄真智慧，<a id="a-DY"></a>安住四摄，<a id="a-DZ"></a>常欲得闻诸深法要受持分别，<a id="a-Da"></a>欲令一切入于禅定，<a id="a-Db"></a>自舍己乐利益众生，<a id="a-Dc"></a>欲以自力随他所乐，<a id="a-Dd"></a>令住三乘。<a id="a-De"></a>虽作是化，<a id="a-Df"></a>常自安住无上道中，<a id="a-Dg"></a>不坏不动，<a id="a-Dh"></a>心如金刚，<a id="a-Di"></a>常愿欲得无上菩提，<a id="a-Dj"></a>愿求菩提，<a id="a-Dk"></a>是名大乘。<a id="a-Dl"></a>是名知三乘。</p>
  <p id="aDm">“是菩萨闻是法已，<a id="a-Dn"></a>受持修学广分别已，<a id="a-Do"></a>即知方便，<a id="a-Dp"></a>于佛法僧五体投地，<a id="a-Dq"></a>以此为业，<a id="a-Dr"></a>于其所作愿无上道，<a id="a-Ds"></a>如是归依发菩提心。<a id="a-Dt"></a>若行、<a id="a-Du"></a>若住、<a id="a-Dv"></a>若坐、<a id="a-Dw"></a>若卧、<a id="a-Dx"></a>若饮食洗浴，<a id="a-Dy"></a>于此事中更无余心，<a id="a-Dz"></a>但愿无上菩提，<a id="a-E0"></a>常作如是广博修学。<a id="a-E1"></a>是菩萨若始入定，<a id="a-E2"></a>若入定已，<a id="a-E3"></a>常愿一切众生得度得解脱故，<a id="a-E4"></a>为得一切智具足一切佛法故，<a id="a-E5"></a>欲于世界中尊，<a id="a-E6"></a>欲调伏一切众生，<a id="a-E7"></a>欲于一切众生中无能胜者，<a id="a-E8"></a>欲得最胜，<a id="a-E9"></a>欲教诫一切众生，<a id="a-EA"></a>欲令一切众生得寂灭，<a id="a-EB"></a>欲于一切法得成正觉，<a id="a-EC"></a>具足一切佛法，<a id="a-ED"></a>发菩提心，<a id="a-EE"></a>常做如是广博修学。<a id="a-EF"></a>是菩萨若一切所作善根，<a id="a-EG"></a>愿一切众生无有恐怖，<a id="a-EH"></a>出三恶道，<a id="a-EI"></a>灭无量苦，<a id="a-EJ"></a>断诸烦恼，<a id="a-EK"></a>令得涅槃；<a id="a-EL"></a>现在、<a id="a-EM"></a>未来欲得声闻乘者，<a id="a-EN"></a>愿令具足；<a id="a-EO"></a>现在、<a id="a-EP"></a>未来欲得缘觉乘者，<a id="a-EQ"></a>愿令具足；<a id="a-ER"></a>现在、<a id="a-ES"></a>未来欲得大乘者，<a id="a-ET"></a>愿令具足；<a id="a-EU"></a>愿请一切世间所有现在、<a id="a-EV"></a>未来诸佛世尊，<a id="a-EW"></a>住世一劫说法，<a id="a-EX"></a>令圣人众随佛在世而得和合。<a id="a-EY"></a>是菩萨如是思惟：<a id="a-EZ"></a>‘若在在处处，<a id="a-Ea"></a>所有众生所修善根，<a id="a-Eb"></a>若欲生人中天上，<a id="a-Ec"></a>若住声闻乘，<a id="a-Ed"></a>若住辟支佛乘，<a id="a-Ee"></a>若爱语、<a id="a-Ef"></a>布施、<a id="a-Eg"></a>利益、<a id="a-Eh"></a>同事，<a id="a-Ei"></a>愿令具足。<a id="a-Ej"></a>’是菩萨以是法故于三时中，<a id="a-Ek"></a>读诵通利思惟此法，<a id="a-El"></a>所谓：<a id="a-Em"></a>‘我今归依一切世间在在处处，<a id="a-En"></a>所有诸佛、<a id="a-Eo"></a>佛法僧、<a id="a-Ep"></a>菩萨，<a id="a-Eq"></a>头面礼敬。<a id="a-Er"></a>诸佛威德无能胜者，<a id="a-Es"></a>其相甚妙！<a id="a-Et"></a>’菩萨常应作如是念：<a id="a-Eu"></a>‘诸佛法僧，<a id="a-Ev"></a>愿令世间在在处处无有空处，<a id="a-Ew"></a>所在方面常有诸佛，<a id="a-Ex"></a>令我劝请留住一劫，<a id="a-Ey"></a>说微妙法，<a id="a-Ez"></a>呵责诸恶。<a id="a-F0"></a>若已作，<a id="a-F1"></a>若今作，<a id="a-F2"></a>我今已得离一切恶，<a id="a-F3"></a>乃至一念中间，<a id="a-F4"></a>当愿以一切善根，<a id="a-F5"></a>令诸众生寿命无量，<a id="a-F6"></a>住于一切诸善法中，<a id="a-F7"></a>如诸菩萨速转法轮，<a id="a-F8"></a>令诸圣人得戒、<a id="a-F9"></a>定、<a id="a-FA"></a>慧、<a id="a-FB"></a>解脱、<a id="a-FC"></a>解脱知见，<a id="a-FD"></a>愿令佛法常住于世利益众生，<a id="a-FE"></a>生五道者悉得善根，<a id="a-FF"></a>乃至敬礼诸佛。<a id="a-FG"></a>’常住是愿，<a id="a-FH"></a>是诸菩萨所有善愿，<a id="a-FI"></a>令他众生及其己身，<a id="a-FJ"></a>得妙威德、<a id="a-FK"></a>善妙威德；<a id="a-FL"></a>若未来、<a id="a-FM"></a>现在一切世间佛法僧宝，<a id="a-FN"></a>令住一劫无诸留难；<a id="a-FO"></a>及诸菩萨宝，<a id="a-FP"></a>速令具足六波罗蜜，<a id="a-FQ"></a>疾成阿耨多罗三藐三菩提，<a id="a-FR"></a>亦无留难；<a id="a-FS"></a>欲令一切众生断除苦恼怖畏，<a id="a-FT"></a>行于喜乐，<a id="a-FU"></a>断一切不善根，<a id="a-FV"></a>成就一切善根，<a id="a-FW"></a>随如所愿成就三乘，<a id="a-FX"></a>速疾成就诸波罗蜜，<a id="a-FY"></a>寿命无量而得解脱成无上道，<a id="a-FZ"></a>乃至敬礼诸佛。<a id="a-Fa"></a>常作是愿，<a id="a-Fb"></a>是菩萨欲令一切众生断诸苦恼，<a id="a-Fc"></a>若一切世间在在处处，<a id="a-Fd"></a>所有诸佛乃至法身，<a id="a-Fe"></a>‘愿我以身奉施彼佛，<a id="a-Ff"></a>欲令一切众生得度成无上道，<a id="a-Fg"></a>在所生处信敬三宝，<a id="a-Fh"></a>以天香花奉养恒河沙等诸佛世尊，<a id="a-Fi"></a>亦供养法僧及诸菩萨，<a id="a-Fj"></a>令所奉宝如须弥山；<a id="a-Fk"></a>一切世间在在处处所有众生，<a id="a-Fl"></a>若有所须，<a id="a-Fm"></a>七宝、<a id="a-Fn"></a>房舍、<a id="a-Fo"></a>衣服、<a id="a-Fp"></a>饮食、<a id="a-Fq"></a>医药、<a id="a-Fr"></a>卧具，<a id="a-Fs"></a>悉当给与令无所乏；<a id="a-Ft"></a>若有乐于忍辱、<a id="a-Fu"></a>精进、<a id="a-Fv"></a>持戒者，<a id="a-Fw"></a>我当随其所乐而为解说使成就胜法，<a id="a-Fx"></a>令三宝具足，<a id="a-Fy"></a>修六波罗蜜，<a id="a-Fz"></a>疾成佛道，<a id="a-G0"></a>离诸恶法，<a id="a-G1"></a>善行实义，<a id="a-G2"></a>身口意业不退菩提乐于菩提，<a id="a-G3"></a>在在处处见佛菩萨常学善根，<a id="a-G4"></a>安止众生于善法中。<a id="a-G5"></a>’是菩萨自知及他所有善根，<a id="a-G6"></a>趣向智慧，<a id="a-G7"></a>思惟智慧，<a id="a-G8"></a>愿欲令一切众生得度得解脱故，<a id="a-G9"></a>为得一切智具足一切佛法故。<a id="a-GA"></a>是菩萨趣向思惟已，<a id="a-GB"></a>愿令一切众生得度得解脱故，<a id="a-GC"></a>为得一切智具足一切佛法故。<a id="a-GD"></a>是菩萨如是智慧，<a id="a-GE"></a>若无力能学，<a id="a-GF"></a>应如是思惟：<a id="a-GG"></a>‘我今当勤加精进，<a id="a-GH"></a>时时渐渐断于无明；<a id="a-GI"></a>我今复当倍加精进，<a id="a-GJ"></a>时时渐渐学此智慧，<a id="a-GK"></a>令此智慧增广具足，<a id="a-GL"></a>乃至生有，<a id="a-GM"></a>终不懈怠生于忧愁。<a id="a-GN"></a>’</p>
  <p id="aGO">“如是菩萨，<a id="a-GP"></a>发菩提心，<a id="a-GQ"></a>念菩提心，<a id="a-GR"></a>修菩提心，<a id="a-GS"></a>希望菩提心，<a id="a-GT"></a>是菩萨无量无边善智慧。<a id="a-GU"></a>何以故？<a id="a-GV"></a>此慧于余善慧中，<a id="a-GW"></a>最胜第一，<a id="a-GX"></a>令一切世间众生，<a id="a-GY"></a>发起无量智慧，<a id="a-GZ"></a>发起无学智慧，<a id="a-Ga"></a>生无漏智慧，<a id="a-Gb"></a>生无学智慧。<a id="a-Gc"></a>善臂，<a id="a-Gd"></a>如是菩萨行此智慧，<a id="a-Ge"></a>不以为难，<a id="a-Gf"></a>以为喜乐，<a id="a-Gg"></a>速疾具足般若波罗蜜。<a id="a-Gh"></a>”</p>
  <p id="aGi">佛说是经已，<a id="a-Gj"></a>善臂菩萨欢喜赞言：<a id="a-Gk"></a>“善哉！<a id="a-Gl"></a>善哉！<a id="a-Gm"></a>”信受奉行。</p>
 </body>
</html>