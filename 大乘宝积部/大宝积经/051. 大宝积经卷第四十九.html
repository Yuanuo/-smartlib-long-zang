<!doctype html>
<html id="z3IBTFUCT" data-ver="1325">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第四十九</h1>
  <h2 id="a2">唐三藏法师玄奘奉诏译</h2>
  <h2 id="a3">菩萨藏会第十二之十五静虑波罗蜜多品第十之一</h2>
  <p id="a4">“复次，<a id="a-5"></a>舍利子，<a id="a-6"></a>云何名为菩萨摩诃萨精勤修学静虑波罗蜜多，<a id="a-7"></a>为众生故行菩萨行？</p>
  <p id="a8">“舍利子，<a id="a-9"></a>菩萨摩诃萨为众生故，<a id="a-A"></a>具足勤修四种静虑。<a id="a-B"></a>何谓为四？<a id="a-C"></a>舍利子，<a id="a-D"></a>菩萨摩诃萨离欲离恶不善法故，<a id="a-E"></a>有寻有伺，<a id="a-F"></a>离生喜乐，<a id="a-G"></a>是名菩萨安住第一具足静虑。<a id="a-H"></a>又舍利子，<a id="a-I"></a>菩萨摩诃萨灭寻伺故，<a id="a-J"></a>内正等净，<a id="a-K"></a>心一趣体，<a id="a-L"></a>无寻无伺，<a id="a-M"></a>定生喜乐，<a id="a-N"></a>是名菩萨安住第二具足静虑。<a id="a-O"></a>又舍利子，<a id="a-P"></a>菩萨摩诃萨，<a id="a-Q"></a>为离喜故，<a id="a-R"></a>便住于舍，<a id="a-S"></a>正念正知，<a id="a-T"></a>身正受乐，<a id="a-U"></a>众圣所说，<a id="a-V"></a>有舍有念，<a id="a-W"></a>乐住离喜，<a id="a-X"></a>是名菩萨安住第三具足静虑。<a id="a-Y"></a>又舍利子，<a id="a-Z"></a>菩萨摩诃萨，<a id="a-a"></a>为断乐故，<a id="a-b"></a>断苦为先，<a id="a-c"></a>及忧喜没，<a id="a-d"></a>不苦不乐，<a id="a-e"></a>舍念清净，<a id="a-f"></a>是名菩萨安住第四具足静虑。<a id="a-g"></a>舍利子，<a id="a-h"></a>菩萨摩诃萨于是静虑，<a id="a-i"></a>定心清白，<a id="a-j"></a>无有秽浊，<a id="a-k"></a>离随烦恼，<a id="a-l"></a>不舍深定，<a id="a-m"></a>而能发起一切静虑种种作业，<a id="a-n"></a>是名菩萨摩诃萨依静虑波罗蜜多故，<a id="a-o"></a>勤修如是四种静虑。</p>
  <p id="ap">“复次，<a id="a-q"></a>舍利子，<a id="a-r"></a>云何菩萨摩诃萨静虑作业？<a id="a-s"></a>所谓菩萨成就神通智业圆满。<a id="a-t"></a>舍利子，<a id="a-u"></a>云何名为菩萨神通？<a id="a-v"></a>复以何等而为智业？<a id="a-w"></a>舍利子，<a id="a-x"></a>言通智者菩萨摩诃萨，<a id="a-y"></a>成就通智具足五种。<a id="a-z"></a>何等为五？<a id="a-10"></a>所谓天眼作证智通、<a id="a-11"></a>天耳作证智通、<a id="a-12"></a>他心智作证智通、<a id="a-13"></a>宿住忆念作证智通、<a id="a-14"></a>如意足差别作证智通。<a id="a-15"></a>舍利子，<a id="a-16"></a>是名菩萨摩诃萨五种神通，<a id="a-17"></a>菩萨于中具足成就智业圆满。</p>
  <p id="a18">“复次，<a id="a-19"></a>舍利子，<a id="a-1A"></a>云何菩萨摩诃萨天眼性作证智通？<a id="a-1B"></a>云何神通智业圆满？<a id="a-1C"></a>舍利子，<a id="a-1D"></a>菩萨摩诃萨，<a id="a-1E"></a>修行静虑波罗蜜多故，<a id="a-1F"></a>得是天眼智业圆满，<a id="a-1G"></a>如是定心清净明白，<a id="a-1H"></a>又无浊秽离随烦恼故，<a id="a-1I"></a>于含识死生作证智神通，<a id="a-1J"></a>其心善趣入。<a id="a-1K"></a>舍利子，<a id="a-1L"></a>如是菩萨摩诃萨，<a id="a-1M"></a>天眼清净，<a id="a-1N"></a>明亮显照，<a id="a-1O"></a>超过于人，<a id="a-1P"></a>观诸含识，<a id="a-1Q"></a>若死若生、<a id="a-1R"></a>好色恶色、<a id="a-1S"></a>善趣恶趣、<a id="a-1T"></a>若劣若胜，<a id="a-1U"></a>随诸众生业所积集，<a id="a-1V"></a>悉能了知。<a id="a-1W"></a>如是以净天眼，<a id="a-1X"></a>见诸众生，<a id="a-1Y"></a>成就身恶行，<a id="a-1Z"></a>成就语恶行，<a id="a-1a"></a>成就意恶行，<a id="a-1b"></a>诽谤贤圣，<a id="a-1c"></a>发起邪见；<a id="a-1d"></a>彼由邪见业受因故，<a id="a-1e"></a>身坏终后，<a id="a-1f"></a>堕于恶趣生地狱中。<a id="a-1g"></a>如是众生，<a id="a-1h"></a>成就身妙行，<a id="a-1i"></a>成就语妙行，<a id="a-1j"></a>成就意妙行，<a id="a-1k"></a>不谤贤圣，<a id="a-1l"></a>发起正见；<a id="a-1m"></a>彼以正见业受因故，<a id="a-1n"></a>身坏命终，<a id="a-1o"></a>往生善趣天世界中。<a id="a-1p"></a>舍利子，<a id="a-1q"></a>是名菩萨摩诃萨天眼清净，<a id="a-1r"></a>超过于人，<a id="a-1s"></a>随诸众生业所积集悉能明见。</p>
  <p id="a1t">“复次，<a id="a-1u"></a>舍利子，<a id="a-1v"></a>菩萨摩诃萨，<a id="a-1w"></a>修行静虑波罗蜜多故，<a id="a-1x"></a>所获天眼明彻最胜，<a id="a-1y"></a>过诸含生所得天眼。<a id="a-1z"></a>舍利子，<a id="a-20"></a>由是菩萨所获天眼极善明朗，<a id="a-21"></a>彻视显现所有色相，<a id="a-22"></a>若粗若细、<a id="a-23"></a>若胜若劣、<a id="a-24"></a>若远若近，<a id="a-25"></a>如是诸境皆对目前悉能明见。<a id="a-26"></a>又舍利子，<a id="a-27"></a>菩萨摩诃萨由是眼故，<a id="a-28"></a>一切有障诸色像等，<a id="a-29"></a>经菩萨眼彻视明朗皆无障碍。<a id="a-2A"></a>是故，<a id="a-2B"></a>舍利子，<a id="a-2C"></a>此菩萨摩诃萨所获天眼，<a id="a-2D"></a>于诸天中为最为胜。<a id="a-2E"></a>如是一切那伽，<a id="a-2F"></a>一切药叉、<a id="a-2G"></a>健达缚、<a id="a-2H"></a>阿素洛，<a id="a-2I"></a>有学无学及阿罗汉、<a id="a-2J"></a>诸独觉等所得之眼；<a id="a-2K"></a>菩萨于彼所得天眼，<a id="a-2L"></a>作证智通，<a id="a-2M"></a>为最为上、<a id="a-2N"></a>为尊、<a id="a-2O"></a>为胜、<a id="a-2P"></a>为妙、<a id="a-2Q"></a>为明清彻第一。</p>
  <p id="a2R">“复次，<a id="a-2S"></a>舍利子，<a id="a-2T"></a>菩萨摩诃萨，<a id="a-2U"></a>修行静虑波罗蜜多故，<a id="a-2V"></a>所获天眼，<a id="a-2W"></a>诸出离道之所发生，<a id="a-2X"></a>以是天眼极善明了彻视显现故。<a id="a-2Y"></a>所有十方无量无边诸世界中，<a id="a-2Z"></a>粗细胜劣、<a id="a-2a"></a>若近若远，<a id="a-2b"></a>一切诸色如实明见。<a id="a-2c"></a>又以是眼于彼十方无边无际诸世界中，<a id="a-2d"></a>所有含识生一切趣，<a id="a-2e"></a>除无色界，<a id="a-2f"></a>彼一切类皆能如实了知明见。<a id="a-2g"></a>又以是眼善知众生所有业因及业果报，<a id="a-2h"></a>又善了知彼诸众生所有诸根及诸根因诸根差别，<a id="a-2i"></a>悉能分别如实了知。</p>
  <p id="a2j">“复次，<a id="a-2k"></a>舍利子，<a id="a-2l"></a>菩萨摩诃萨，<a id="a-2m"></a>修行静虑波罗蜜多故，<a id="a-2n"></a>又以是眼能观十方无量无边诸佛国土功德庄严，<a id="a-2o"></a>皆对目前悉能现见；<a id="a-2p"></a>既现见已，<a id="a-2q"></a>清净修治，<a id="a-2r"></a>所行戒聚，<a id="a-2s"></a>即以回向所成佛土，<a id="a-2t"></a>清净功德之所庄严。<a id="a-2u"></a>舍利子，<a id="a-2v"></a>是名菩萨摩诃萨具足天眼，<a id="a-2w"></a>安住尸罗圆满回向。<a id="a-2x"></a>又舍利子，<a id="a-2y"></a>菩萨摩诃萨，<a id="a-2z"></a>天眼清朗超过于人，<a id="a-30"></a>如实明见一切诸佛及菩萨僧；<a id="a-31"></a>既现见已，<a id="a-32"></a>彼诸正士所有轨则、<a id="a-33"></a>景行根念、<a id="a-34"></a>正智威仪、<a id="a-35"></a>圣法解脱智、<a id="a-36"></a>住证得总持胜智、<a id="a-37"></a>巧妙智慧、<a id="a-38"></a>方便善权，<a id="a-39"></a>趣入如是一切胜妙法行，<a id="a-3A"></a>菩萨悉能如实明见，<a id="a-3B"></a>便志勤修速令圆满。</p>
  <p id="a3C">“复次，<a id="a-3D"></a>舍利子，<a id="a-3E"></a>菩萨摩诃萨，<a id="a-3F"></a>修行静虑波罗蜜多故，<a id="a-3G"></a>所得天眼清净超人，<a id="a-3H"></a>无量功德之所成就。<a id="a-3I"></a>何以故？<a id="a-3J"></a>是眼无障，<a id="a-3K"></a>于一切色悉能见故；<a id="a-3L"></a>是眼无著，<a id="a-3M"></a>于一切色无执著故；<a id="a-3N"></a>是眼解脱，<a id="a-3O"></a>解脱一切随眠见故；<a id="a-3P"></a>是眼清净，<a id="a-3Q"></a>性清彻故；<a id="a-3R"></a>是眼无依，<a id="a-3S"></a>以诸境界无所依故；<a id="a-3T"></a>是眼无受，<a id="a-3U"></a>烦恼随眠不执受故；<a id="a-3V"></a>是眼无医，<a id="a-3W"></a>无疑惑故；<a id="a-3X"></a>是眼无缚，<a id="a-3Y"></a>离障法故；<a id="a-3Z"></a>是眼明了，<a id="a-3a"></a>证法明故；<a id="a-3b"></a>是眼依智，<a id="a-3c"></a>行非识故；<a id="a-3d"></a>是眼无染无恚无痴，<a id="a-3e"></a>远离一切烦恼浊故；<a id="a-3f"></a>是眼随顺胜决择分，<a id="a-3g"></a>以为圣行之所根故；<a id="a-3h"></a>是眼无碍相，<a id="a-3i"></a>于一切众生等放神光故；<a id="a-3j"></a>是眼清朗，<a id="a-3k"></a>离聚乱故；<a id="a-3l"></a>是眼无垢，<a id="a-3m"></a>性皎净故。<a id="a-3n"></a>又舍利子，<a id="a-3o"></a>是菩萨眼，<a id="a-3p"></a>能引佛眼，<a id="a-3q"></a>性如虚空，<a id="a-3r"></a>无所退舍；<a id="a-3s"></a>是菩萨眼，<a id="a-3t"></a>无著无缚，<a id="a-3u"></a>于诸爱恚皆悉远离；<a id="a-3v"></a>是菩萨眼，<a id="a-3w"></a>行义境界等行正法，<a id="a-3x"></a>清净智道于诸众生，<a id="a-3y"></a>善能安住高广大悲；<a id="a-3z"></a>是菩萨眼，<a id="a-40"></a>于来求者无所恚碍；<a id="a-41"></a>是菩萨眼，<a id="a-42"></a>于犯戒者曾无讥毁；<a id="a-43"></a>是菩萨眼，<a id="a-44"></a>于诸愆失能随守护；<a id="a-45"></a>是菩萨眼，<a id="a-46"></a>于彼懒惰能施策进；<a id="a-47"></a>是菩萨眼，<a id="a-48"></a>于心乱者示静虑分；<a id="a-49"></a>是菩萨眼，<a id="a-4A"></a>于恶慧者施正慧眼；<a id="a-4B"></a>是菩萨眼，<a id="a-4C"></a>行邪道者开示正路；<a id="a-4D"></a>是菩萨眼，<a id="a-4E"></a>于彼下劣信乐众生示现如来广大佛法；<a id="a-4F"></a>是菩萨眼，<a id="a-4G"></a>毕竟能趣一切智智，<a id="a-4H"></a>高广神通妙觉现前，<a id="a-4I"></a>乃至道场无有退转。<a id="a-4J"></a>舍利子，<a id="a-4K"></a>是名菩萨摩诃萨依静虑波罗蜜多故，<a id="a-4L"></a>获是天眼神通作证智业圆满。</p>
  <p id="a4M">“复次，<a id="a-4N"></a>舍利子，<a id="a-4O"></a>云何菩萨摩诃萨，<a id="a-4P"></a>修行静虑波罗蜜多故，<a id="a-4Q"></a>获是天耳性作证智神通？<a id="a-4R"></a>复以何等神通智业具足圆满？<a id="a-4S"></a>舍利子，<a id="a-4T"></a>菩萨摩诃萨，<a id="a-4U"></a>以依静虑波罗蜜多故，<a id="a-4V"></a>勤修获得是天耳性，<a id="a-4W"></a>彻听清净超过于人；<a id="a-4X"></a>有二种声，<a id="a-4Y"></a>人非人等若远若近，<a id="a-4Z"></a>皆闻显现。<a id="a-4a"></a>舍利子，<a id="a-4b"></a>是菩萨摩诃萨，<a id="a-4c"></a>以天耳性，<a id="a-4d"></a>能闻十方无量无边诸世界中一切声响，<a id="a-4e"></a>所谓天声、<a id="a-4f"></a>龙声、<a id="a-4g"></a>药叉声、<a id="a-4h"></a>健达缚声、<a id="a-4i"></a>阿素洛声、<a id="a-4j"></a>揭路荼声、<a id="a-4k"></a>紧捺洛声、<a id="a-4l"></a>牟呼洛伽声、<a id="a-4m"></a>人非人声，<a id="a-4n"></a>及闻贤圣说法之声，<a id="a-4o"></a>如来声、<a id="a-4p"></a>独觉声、<a id="a-4q"></a>菩萨声、<a id="a-4r"></a>声闻声。<a id="a-4s"></a>如是等一切声响，<a id="a-4t"></a>菩萨摩诃萨，<a id="a-4u"></a>以天耳性彻听之力，<a id="a-4v"></a>悉现闻知。<a id="a-4w"></a>又能了知，<a id="a-4x"></a>诸弊恶趣所有音声，<a id="a-4y"></a>地狱声、<a id="a-4z"></a>畜生声、<a id="a-50"></a>焰魔界声。<a id="a-51"></a>如是等无量无边一切声响，<a id="a-52"></a>菩萨摩诃萨，<a id="a-53"></a>以天耳性彻听之力，<a id="a-54"></a>悉能现闻。<a id="a-55"></a>又诸小虫蚊虻蝇蚁，<a id="a-56"></a>乃至微细有命之类，<a id="a-57"></a>随所发声，<a id="a-58"></a>菩萨摩诃萨，<a id="a-59"></a>以天耳性悉能现闻。<a id="a-5A"></a>又舍利子，<a id="a-5B"></a>菩萨摩诃萨天耳清净，<a id="a-5C"></a>若诸众生于心所缘，<a id="a-5D"></a>起善不善发生语业，<a id="a-5E"></a>以天耳性，<a id="a-5F"></a>悉能了知。<a id="a-5G"></a>又能了知，<a id="a-5H"></a>或有诸业善因摄受，<a id="a-5I"></a>或有诸业不善因摄受，<a id="a-5J"></a>如是一切悉能了知。<a id="a-5K"></a>菩萨摩诃萨又能了知，<a id="a-5L"></a>或有语业贪随眠故，<a id="a-5M"></a>瞋恚发起；<a id="a-5N"></a>或有语业瞋随眠故，<a id="a-5O"></a>贪欲发起。<a id="a-5P"></a>又能了知，<a id="a-5Q"></a>或有语业贪瞋随眠故，<a id="a-5R"></a>愚痴发起；<a id="a-5S"></a>或有语业痴随眠故，<a id="a-5T"></a>贪瞋发起。<a id="a-5U"></a>又能了知，<a id="a-5V"></a>或有语业贪随眠故，<a id="a-5W"></a>贪欲发起；<a id="a-5X"></a>或有语业瞋随眠故，<a id="a-5Y"></a>瞋恚发起；<a id="a-5Z"></a>或有语业痴随眠故，<a id="a-5a"></a>愚痴发起。<a id="a-5b"></a>如是一切随有言说，<a id="a-5c"></a>音声所显，<a id="a-5d"></a>悉能了知。<a id="a-5e"></a>又能了知，<a id="a-5f"></a>或有语业意解清净方便染碍，<a id="a-5g"></a>或有语业方便清净意解染碍。<a id="a-5h"></a>如是一切所有音声，<a id="a-5i"></a>菩萨摩诃萨，<a id="a-5j"></a>以无碍天耳大神通智，<a id="a-5k"></a>随诸远近皆如实知。</p>
  <p id="a5l">“复次，<a id="a-5m"></a>舍利子，<a id="a-5n"></a>菩萨摩诃萨，<a id="a-5o"></a>修行静虑波罗蜜多故，<a id="a-5p"></a>天耳通智清净明达。<a id="a-5q"></a>十方世界圣及非圣，<a id="a-5r"></a>所有音声皆悉听闻，<a id="a-5s"></a>复能分别无有错谬。<a id="a-5t"></a>虽闻听已，<a id="a-5u"></a>于圣音声不起欣爱，<a id="a-5v"></a>于非圣声不生嫌嫉。<a id="a-5w"></a>又于圣声听闻知故，<a id="a-5x"></a>获得大慈；<a id="a-5y"></a>于非圣声听闻知故，<a id="a-5z"></a>获得大悲。<a id="a-60"></a>又十方诸声一时无量，<a id="a-61"></a>菩萨摩诃萨，<a id="a-62"></a>以前后际分齐智力，<a id="a-63"></a>天耳无乱皆如实知。</p>
  <p id="a64">“复次，<a id="a-65"></a>舍利子，<a id="a-66"></a>菩萨摩诃萨，<a id="a-67"></a>以净天耳周广听闻，<a id="a-68"></a>尽于十方一切世界，<a id="a-69"></a>如来游化刹土之处，<a id="a-6A"></a>佛薄伽梵说法言音，<a id="a-6B"></a>悉皆听闻；<a id="a-6C"></a>既得闻已，<a id="a-6D"></a>念器不忘，<a id="a-6E"></a>一切能持不令流散，<a id="a-6F"></a>如处器中坚住不溢。<a id="a-6G"></a>如是，<a id="a-6H"></a>舍利子，<a id="a-6I"></a>菩萨摩诃萨，<a id="a-6J"></a>闻如来声亦复如是，<a id="a-6K"></a>悉能了知坚不坚法。<a id="a-6L"></a>又舍利子，<a id="a-6M"></a>是菩萨摩诃萨，<a id="a-6N"></a>为听法故，<a id="a-6O"></a>非于一佛所说法音而偏领受，<a id="a-6P"></a>于第二佛所说法音缠缚障碍。<a id="a-6Q"></a>何以故？<a id="a-6R"></a>菩萨摩诃萨，<a id="a-6S"></a>闻法无厌故。<a id="a-6T"></a>虽复前后一切如来所说法音，<a id="a-6U"></a>皆能任持无有错谬。<a id="a-6V"></a>又菩萨摩诃萨，<a id="a-6W"></a>以净天耳，<a id="a-6X"></a>悉能听闻十方世界善不善声；<a id="a-6Y"></a>此诸声中，<a id="a-6Z"></a>有所显说时非时语，<a id="a-6a"></a>如是无量皆如实知。<a id="a-6b"></a>舍利子，<a id="a-6c"></a>何等名为时非时语？<a id="a-6d"></a>舍利子，<a id="a-6e"></a>诸佛菩萨善知时宜，<a id="a-6f"></a>或时为众广说法要，<a id="a-6g"></a>或时为众略说法要。<a id="a-6h"></a>菩萨摩诃萨，<a id="a-6i"></a>如是诸声皆悉闻已，<a id="a-6j"></a>以一音声随其所应广略开演。<a id="a-6k"></a>又舍利子，<a id="a-6l"></a>菩萨摩诃萨能善了知，<a id="a-6m"></a>或有实可记法，<a id="a-6n"></a>若为说者，<a id="a-6o"></a>恐恼他故，<a id="a-6p"></a>而不记别；<a id="a-6q"></a>或实非可记法，<a id="a-6r"></a>谓能引无义。<a id="a-6s"></a>菩萨摩诃萨，<a id="a-6t"></a>妙能随顺利他方便无量善巧，<a id="a-6u"></a>自净其心而便授记。</p>
  <p id="a6v">“复次，<a id="a-6w"></a>舍利子，<a id="a-6x"></a>菩萨摩诃萨，<a id="a-6y"></a>修行静虑波罗蜜多故，<a id="a-6z"></a>天耳清净彻听之力，<a id="a-70"></a>知诸声相。<a id="a-71"></a>或时具有如是相声，<a id="a-72"></a>应须随喜而听闻者，<a id="a-73"></a>菩萨摩诃萨，<a id="a-74"></a>即便听闻如是相声；<a id="a-75"></a>或时具有如是相声，<a id="a-76"></a>不应随喜而听闻者，<a id="a-77"></a>菩萨摩诃萨，<a id="a-78"></a>便不听闻如是相声。<a id="a-79"></a>又舍利子，<a id="a-7A"></a>菩萨摩诃萨，<a id="a-7B"></a>若处大众说法之时，<a id="a-7C"></a>众生耳识不能清净，<a id="a-7D"></a>便以神力加被于彼，<a id="a-7E"></a>令其解了说法音声。<a id="a-7F"></a>若诸众生于一切法皆欲领解，<a id="a-7G"></a>便令得闻如是法声；<a id="a-7H"></a>若诸众生不欣诸法，<a id="a-7I"></a>既无欲解，<a id="a-7J"></a>便令不闻如是法声。</p>
  <p id="a7K">“复次，<a id="a-7L"></a>舍利子，<a id="a-7M"></a>菩萨摩诃萨，<a id="a-7N"></a>修行静虑波罗蜜多故，<a id="a-7O"></a>获得如是天耳通智，<a id="a-7P"></a>所闻音响无量无边。<a id="a-7Q"></a>又舍利子，<a id="a-7R"></a>天耳性者，<a id="a-7S"></a>能令诸法皆明净故；<a id="a-7T"></a>天耳性者，<a id="a-7U"></a>能令智慧性清彻故；<a id="a-7V"></a>天耳性者，<a id="a-7W"></a>能令菩萨自清净故；<a id="a-7X"></a>天耳性者，<a id="a-7Y"></a>能令众生性清净故；<a id="a-7Z"></a>天耳性者，<a id="a-7a"></a>极善审察如其文字，<a id="a-7b"></a>所说音词而能听闻明了通畅。<a id="a-7c"></a>又能悟入于五趣生所有含识种种言词、<a id="a-7d"></a>音声差别，<a id="a-7e"></a>菩萨悉能同其类音而为说法。<a id="a-7f"></a>舍利子，<a id="a-7g"></a>是菩萨摩诃萨天耳性通，<a id="a-7h"></a>唯能趣向如来天耳，<a id="a-7i"></a>必定不趣诸余乘行。<a id="a-7j"></a>舍利子，<a id="a-7k"></a>是名菩萨摩诃萨修行静虑波罗蜜多故，<a id="a-7l"></a>获天耳性彻听神通智业圆满。</p>
  <p id="a7m">“复次，<a id="a-7n"></a>舍利子，<a id="a-7o"></a>云何菩萨摩诃萨修行静虑波罗蜜多故，<a id="a-7p"></a>获是他心作证智神通？<a id="a-7q"></a>何等复名他心神通智业圆满？<a id="a-7r"></a>舍利子，<a id="a-7s"></a>菩萨摩诃萨，<a id="a-7t"></a>以是清净他心智通，<a id="a-7u"></a>明了所及尽于十方诸世界中所有含识无量心相，<a id="a-7v"></a>菩萨悉能如实了知。<a id="a-7w"></a>若诸众生，<a id="a-7x"></a>前际心相、<a id="a-7y"></a>后际心相、<a id="a-7z"></a>现在心相，<a id="a-80"></a>菩萨于中皆能晓了。<a id="a-81"></a>舍利子，<a id="a-82"></a>是菩萨摩诃萨，<a id="a-83"></a>具足如是他心通智故，<a id="a-84"></a>以过去心智，<a id="a-85"></a>悉能解入一切含识因及随因差别之心。<a id="a-86"></a>何以故？<a id="a-87"></a>由能了知如是众生是广大因所生心因。<a id="a-88"></a>如是众生，<a id="a-89"></a>是中品因所生心因；<a id="a-8A"></a>如是众生，<a id="a-8B"></a>是下劣因所生心因，<a id="a-8C"></a>如是一切皆如实知。<a id="a-8D"></a>菩萨摩诃萨又能了知，<a id="a-8E"></a>如是众生有施欲解相应根，<a id="a-8F"></a>如是众生有戒欲解相应根，<a id="a-8G"></a>如是众生有忍欲解相应根，<a id="a-8H"></a>如是众生有精进欲解相应根，<a id="a-8I"></a>如是众生有静虑欲解相应根，<a id="a-8J"></a>如是众生有智慧欲解相应根。<a id="a-8K"></a>如是一切诸根相应，<a id="a-8L"></a>菩萨悉能如实明了。<a id="a-8M"></a>菩萨摩诃萨又能了知，<a id="a-8N"></a>如是众生有慈行根，<a id="a-8O"></a>如是众生有悲行根，<a id="a-8P"></a>如是众生有喜行根，<a id="a-8Q"></a>如是众生有舍行根，<a id="a-8R"></a>悉能了知如实分别。<a id="a-8S"></a>菩萨摩诃萨又能了知，<a id="a-8T"></a>如是众生有佛乘行根，<a id="a-8U"></a>如是众生有独觉乘行根，<a id="a-8V"></a>如是众生有声闻乘行根，<a id="a-8W"></a>如是一切皆能了知。<a id="a-8X"></a>菩萨摩诃萨又如实知，<a id="a-8Y"></a>如是众生有强因力趣向大乘善因成就，<a id="a-8Z"></a>如是众生有强缘力趣向大乘缘因成就，<a id="a-8a"></a>皆能如实分别了知。<a id="a-8b"></a>菩萨摩诃萨又如实知，<a id="a-8c"></a>如是众生有强因力，<a id="a-8d"></a>成就趣向大乘善因，<a id="a-8e"></a>然此众生，<a id="a-8f"></a>由方便因生下贱家；<a id="a-8g"></a>如是众生有强方便力，<a id="a-8h"></a>虽不成就广大善因，<a id="a-8i"></a>然此众生，<a id="a-8j"></a>更植因力生广大家，<a id="a-8k"></a>如是一切皆能了知。<a id="a-8l"></a>菩萨摩诃萨又能了知，<a id="a-8m"></a>如是众生，<a id="a-8n"></a>欲解清净，<a id="a-8o"></a>非方便净；<a id="a-8p"></a>如是众生，<a id="a-8q"></a>方便清净，<a id="a-8r"></a>非欲解净；<a id="a-8s"></a>如是众生，<a id="a-8t"></a>欲解清净，<a id="a-8u"></a>方便清净；<a id="a-8v"></a>如是众生，<a id="a-8w"></a>非欲解净，<a id="a-8x"></a>非方便净。<a id="a-8y"></a>舍利子，<a id="a-8z"></a>菩萨摩诃萨以是通力故，<a id="a-90"></a>如是一切皆能了知。</p>
  <p id="a91">“复次，<a id="a-92"></a>舍利子，<a id="a-93"></a>菩萨摩诃萨，<a id="a-94"></a>修行静虑波罗蜜多时，<a id="a-95"></a>获是他心通智故，<a id="a-96"></a>所有一切众生，<a id="a-97"></a>前际因根心行智，<a id="a-98"></a>及随诸行说法智，<a id="a-99"></a>如是皆名菩萨摩诃萨他心通智。<a id="a-9A"></a>舍利子，<a id="a-9B"></a>菩萨摩诃萨具是智故，<a id="a-9C"></a>以彼后际心入智通悉能了知，<a id="a-9D"></a>如是众生，<a id="a-9E"></a>于未来世当有戒因，<a id="a-9F"></a>于现在世而有施因；<a id="a-9G"></a>如是众生，<a id="a-9H"></a>于未来世当有施因，<a id="a-9I"></a>于现在世而有戒因；<a id="a-9J"></a>如是众生，<a id="a-9K"></a>于未来世当有精进因，<a id="a-9L"></a>于现在世而有忍因；<a id="a-9M"></a>如是众生，<a id="a-9N"></a>于未来世当有忍因，<a id="a-9O"></a>于现在世有精进因；<a id="a-9P"></a>如是众生，<a id="a-9Q"></a>于未来世当有慧因，<a id="a-9R"></a>于现在世有静虑因；<a id="a-9S"></a>如是众生，<a id="a-9T"></a>于未来世当有静虑因，<a id="a-9U"></a>于现在世而有慧因。<a id="a-9V"></a>如是一切无量因行，<a id="a-9W"></a>悉如实知明了通达。<a id="a-9X"></a>菩萨摩诃萨又能了知，<a id="a-9Y"></a>如是众生，<a id="a-9Z"></a>于未来世当有出世行因，<a id="a-9a"></a>于现在世而有世间行因；<a id="a-9b"></a>如是众生，<a id="a-9c"></a>于未来世当有世间行因，<a id="a-9d"></a>于现在世而有出世行因，<a id="a-9e"></a>如是一切悉能了知。<a id="a-9f"></a>菩萨摩诃萨又能了知，<a id="a-9g"></a>如是众生，<a id="a-9h"></a>于未来世当有大乘因所生根，<a id="a-9i"></a>于现在世有独觉乘因所生根；<a id="a-9j"></a>如是众生，<a id="a-9k"></a>于未来世当有独觉乘因所生根，<a id="a-9l"></a>于现在世而有大乘因所生根；<a id="a-9m"></a>如是众生，<a id="a-9n"></a>于未来世当有大乘因所生根，<a id="a-9o"></a>于现在世有声闻乘因所生根；<a id="a-9p"></a>如是众生，<a id="a-9q"></a>于未来世当有声闻乘因所生根，<a id="a-9r"></a>于现在世而有大乘因所生根；<a id="a-9s"></a>如是众生，<a id="a-9t"></a>于未来世当有独觉乘因所生根，<a id="a-9u"></a>于现在世有声闻乘因所生根；<a id="a-9v"></a>如是众生，<a id="a-9w"></a>于未来世当有声闻乘因所生根，<a id="a-9x"></a>于现在世有独觉乘因所生根。<a id="a-9y"></a>如是，<a id="a-9z"></a>舍利子，<a id="a-A0"></a>如前所说，<a id="a-A1"></a>诸有因行及以有缘，<a id="a-A2"></a>于未来世一切众生当有是根。<a id="a-A3"></a>菩萨摩诃萨，<a id="a-A4"></a>以他心智通力故，<a id="a-A5"></a>若因若行若缘，<a id="a-A6"></a>皆能如实分别了知。<a id="a-A7"></a>舍利子，<a id="a-A8"></a>当知是诸菩萨摩诃萨，<a id="a-A9"></a>于未成熟诸众生所，<a id="a-AA"></a>发起正勤方便化导不生厌倦，<a id="a-AB"></a>随彼众生心能悟入为说正法。<a id="a-AC"></a>何以故？<a id="a-AD"></a>菩萨摩诃萨，<a id="a-AE"></a>善知如是正法器已，<a id="a-AF"></a>即便为说如是正法，<a id="a-AG"></a>说法之业常无差失，<a id="a-AH"></a>是故皆号之为不虚说法者。</p>
  <p id="aAI">“复次，<a id="a-AJ"></a>舍利子，<a id="a-AK"></a>菩萨摩诃萨，<a id="a-AL"></a>修行静虑波罗蜜多故，<a id="a-AM"></a>获是他心智业通证，<a id="a-AN"></a>于现在世一切众生心及心法次第生起，<a id="a-AO"></a>如是无量悉皆了知。<a id="a-AP"></a>舍利子，<a id="a-AQ"></a>云何名为心及心法次第转起，<a id="a-AR"></a>而能知耶？<a id="a-AS"></a>舍利子，<a id="a-AT"></a>菩萨摩诃萨，<a id="a-AU"></a>于诸含识，<a id="a-AV"></a>有贪心如实知有贪心，<a id="a-AW"></a>离贪心如实知离贪心；<a id="a-AX"></a>有瞋心如实知有瞋心，<a id="a-AY"></a>离瞋心如实知离瞋心；<a id="a-AZ"></a>有痴心如实知有痴心，<a id="a-Aa"></a>离痴心如实知离痴心。<a id="a-Ab"></a>又复能知，<a id="a-Ac"></a>由彼如是如是诸烦恼惑，<a id="a-Ad"></a>覆障如是如是诸众生心。<a id="a-Ae"></a>菩萨摩诃萨，<a id="a-Af"></a>皆于是等如实了知；<a id="a-Ag"></a>既了知已，<a id="a-Ah"></a>随彼如是诸烦恼等，<a id="a-Ai"></a>出离正法而为宣说。</p>
  <p id="aAj">“复次，<a id="a-Ak"></a>舍利子，<a id="a-Al"></a>菩萨摩诃萨，<a id="a-Am"></a>既具如是他心通智，<a id="a-An"></a>将欲说法往大众中，<a id="a-Ao"></a>先应观察一切大众诸根行等差别之相；<a id="a-Ap"></a>既了知已，<a id="a-Aq"></a>如彼众生所应行行而为说法。<a id="a-Ar"></a>舍利子，<a id="a-As"></a>当知是菩萨摩诃萨，<a id="a-At"></a>以了知众生根心胜劣之智，<a id="a-Au"></a>能悉了知众生根心胜劣之性。<a id="a-Av"></a>舍利子，<a id="a-Aw"></a>当知如是菩萨不妄轻毁于自心相及他心相。<a id="a-Ax"></a>何以故？<a id="a-Ay"></a>由此菩萨摩诃萨以智简集心相续故，<a id="a-Az"></a>如是以念简集、<a id="a-B0"></a>以悟简集、<a id="a-B1"></a>以趣简集、<a id="a-B2"></a>以慧简集、<a id="a-B3"></a>以觉简集心相续故，<a id="a-B4"></a>离烦恼习相续断绝，<a id="a-B5"></a>清净无垢明彻，<a id="a-B6"></a>无染无浊无躁，<a id="a-B7"></a>择照诸法，<a id="a-B8"></a>随入众生一切心行，<a id="a-B9"></a>如是简集心相续故。<a id="a-BA"></a>舍利子，<a id="a-BB"></a>菩萨摩诃萨，<a id="a-BC"></a>若能悟入如是一切心法智者，<a id="a-BD"></a>是名菩萨摩诃萨修行静虑波罗蜜多故，<a id="a-BE"></a>获是他心神通智业圆满成就之法。</p>
  <p id="aBF">“复次，<a id="a-BG"></a>舍利子，<a id="a-BH"></a>云何菩萨摩诃萨，<a id="a-BI"></a>修行静虑波罗蜜多时，<a id="a-BJ"></a>获得宿住随念作证智神通智业圆满？<a id="a-BK"></a>舍利子，<a id="a-BL"></a>菩萨摩诃萨，<a id="a-BM"></a>以具如是宿住随念之智力故，<a id="a-BN"></a>尽于十方遍周世界所有众生非一种种诸宿住事悉能随念，<a id="a-BO"></a>如是一生、<a id="a-BP"></a>十生、<a id="a-BQ"></a>百生、<a id="a-BR"></a>千生、<a id="a-BS"></a>若百千生，<a id="a-BT"></a>非一百生、<a id="a-BU"></a>非一千生、<a id="a-BV"></a>非一百千生，<a id="a-BW"></a>如是次第皆能了知。<a id="a-BX"></a>菩萨摩诃萨又能了知，<a id="a-BY"></a>坏劫、<a id="a-BZ"></a>成劫、<a id="a-Ba"></a>若成坏劫，<a id="a-Bb"></a>非一坏劫、<a id="a-Bc"></a>非一成劫、<a id="a-Bd"></a>非一成坏劫，<a id="a-Be"></a>如是无量皆能了知。<a id="a-Bf"></a>菩萨摩诃萨又知如是众生，<a id="a-Bg"></a>曾于彼处，<a id="a-Bh"></a>有如是名，<a id="a-Bi"></a>有如是性，<a id="a-Bj"></a>如是种类，<a id="a-Bk"></a>如是色相，<a id="a-Bl"></a>如是状貌，<a id="a-Bm"></a>如是形像，<a id="a-Bn"></a>如是饮食，<a id="a-Bo"></a>如是久住，<a id="a-Bp"></a>受如是等苦乐之事。<a id="a-Bq"></a>菩萨摩诃萨，<a id="a-Br"></a>以宿住智皆能随念，<a id="a-Bs"></a>又能了知如是众生，<a id="a-Bt"></a>此处命终，<a id="a-Bu"></a>彼处受生，<a id="a-Bv"></a>彼处命终，<a id="a-Bw"></a>此处受生，<a id="a-Bx"></a>如是此彼命终、<a id="a-By"></a>此彼受生。<a id="a-Bz"></a>若自若他，<a id="a-C0"></a>如是一切所有行相，<a id="a-C1"></a>所有处所非一种种诸宿住事，<a id="a-C2"></a>菩萨摩诃萨，<a id="a-C3"></a>悉能随念分别了知。</p>
  <p id="aC4">“复次，<a id="a-C5"></a>舍利子，<a id="a-C6"></a>是菩萨摩诃萨，<a id="a-C7"></a>以依静虑波罗蜜多故，<a id="a-C8"></a>宿住念力善能随念，<a id="a-C9"></a>前际所有自宿住事，<a id="a-CA"></a>悉能了知又能随念；<a id="a-CB"></a>前际所有他诸有情，<a id="a-CC"></a>他数取趣所受非一，<a id="a-CD"></a>无量种种诸宿住事，<a id="a-CE"></a>皆能随念而得知之。<a id="a-CF"></a>菩萨摩诃萨又能随念，<a id="a-CG"></a>前际因生自善根因；<a id="a-CH"></a>又能随念，<a id="a-CI"></a>一切含识前际因生他善根因，<a id="a-CJ"></a>如是一切随念了知。<a id="a-CK"></a>舍利子，<a id="a-CL"></a>是菩萨摩诃萨，<a id="a-CM"></a>宿住智力无量方便，<a id="a-CN"></a>以自善根回向菩提，<a id="a-CO"></a>能令众生各自忆识所有善根；<a id="a-CP"></a>又令众生于菩提心勤行摄受，<a id="a-CQ"></a>如是一切随念能知；<a id="a-CR"></a>又能随念先世所有诸苦乐因，<a id="a-CS"></a>善知此因，<a id="a-CT"></a>皆趣无常、<a id="a-CU"></a>苦、<a id="a-CV"></a>无我等。<a id="a-CW"></a>舍利子，<a id="a-CX"></a>是菩萨摩诃萨，<a id="a-CY"></a>既知是已，<a id="a-CZ"></a>于菩萨行，<a id="a-Ca"></a>无色憍逸，<a id="a-Cb"></a>无财憍逸，<a id="a-Cc"></a>无眷属憍逸，<a id="a-Cd"></a>无自在憍逸，<a id="a-Ce"></a>无有希求转轮圣王憍逸，<a id="a-Cf"></a>无有希求帝释天主憍逸，<a id="a-Cg"></a>无有希求梵世天王憍逸，<a id="a-Ch"></a>无有希求护世天王憍逸，<a id="a-Ci"></a>无有希求诸处受生乐著憍逸，<a id="a-Cj"></a>无有希求诸欲之王富乐憍逸，<a id="a-Ck"></a>唯除为欲成熟众生便以愿力故受诸有。<a id="a-Cl"></a>舍利子，<a id="a-Cm"></a>如是菩萨摩诃萨，<a id="a-Cn"></a>了知一切皆趣无常、<a id="a-Co"></a>苦、<a id="a-Cp"></a>无我故，<a id="a-Cq"></a>于过去世烦恼诸行，<a id="a-Cr"></a>善能诃责轻毁厌恶；<a id="a-Cs"></a>于现在世，<a id="a-Ct"></a>更不容纳如是烦恼，<a id="a-Cu"></a>乃至命难重苦因缘，<a id="a-Cv"></a>终不造作不善之法及诸恶业。<a id="a-Cw"></a>舍利子，<a id="a-Cx"></a>是菩萨摩诃萨，<a id="a-Cy"></a>以先所集一切善根，<a id="a-Cz"></a>皆悉回向阿耨多罗三藐三菩提，<a id="a-D0"></a>令其增广现在所集诸善根等，<a id="a-D1"></a>为欲摄受一切众生，<a id="a-D2"></a>远离一切不平等回向故。<a id="a-D3"></a>是菩萨摩诃萨，<a id="a-D4"></a>具如是等诸善根已，<a id="a-D5"></a>绍三宝种令不断绝，<a id="a-D6"></a>皆为回向一切智智。<a id="a-D7"></a>舍利子，<a id="a-D8"></a>当知菩萨摩诃萨念定之力，<a id="a-D9"></a>乃能如是成就无量微妙善法。</p>
  <p id="aDA">“复次，<a id="a-DB"></a>舍利子，<a id="a-DC"></a>菩萨摩诃萨，<a id="a-DD"></a>修行静虑波罗蜜多故，<a id="a-DE"></a>获是宿住妙缘随念，<a id="a-DF"></a>极善安住住法界故；<a id="a-DG"></a>如是随念坚固不动，<a id="a-DH"></a>方便善巧简择集故；<a id="a-DI"></a>如是随念无有掉乱，<a id="a-DJ"></a>已善修治静虑业故；<a id="a-DK"></a>如是随念无有躁扰，<a id="a-DL"></a>妙奢摩他善住持故；<a id="a-DM"></a>如是随念无诸迷谬，<a id="a-DN"></a>毗钵舍那善摄受故；<a id="a-DO"></a>如是随念性无鲁朴，<a id="a-DP"></a>善证清净现妙智故；<a id="a-DQ"></a>如是随念能善忆持，<a id="a-DR"></a>久远诸念无忘失故；<a id="a-DS"></a>如是随念大宝伏藏，<a id="a-DT"></a>福德资粮善积集故；<a id="a-DU"></a>如是随念不随于他，<a id="a-DV"></a>智慧资粮善积集故；<a id="a-DW"></a>如是随念已到彼岸，<a id="a-DX"></a>诸度资粮善积集故。<a id="a-DY"></a>如是，<a id="a-DZ"></a>舍利子，<a id="a-Da"></a>当知无量无边诸妙善法，<a id="a-Db"></a>皆由念力所任持故，<a id="a-Dc"></a>于过去世及现在世，<a id="a-Dd"></a>发起忆念无忘失法。<a id="a-De"></a>舍利子，<a id="a-Df"></a>是名菩萨摩诃萨依静虑波罗蜜多故，<a id="a-Dg"></a>获是宿住神通成就具足智业圆满。</p>
  <p id="aDh">“复次，<a id="a-Di"></a>舍利子，<a id="a-Dj"></a>云何菩萨摩诃萨如意足作证智神通？<a id="a-Dk"></a>何等复名如意足通智业圆满？<a id="a-Dl"></a>舍利子，<a id="a-Dm"></a>菩萨摩诃萨，<a id="a-Dn"></a>依静虑波罗蜜多故，<a id="a-Do"></a>获是欲三摩地断行成就修如意足，<a id="a-Dp"></a>如是勤心观三摩地断行成就修如意足。<a id="a-Dq"></a>舍利子，<a id="a-Dr"></a>是菩萨摩诃萨，<a id="a-Ds"></a>依如是等欲勤心观助发之法，<a id="a-Dt"></a>极善修治，<a id="a-Du"></a>极善成立，<a id="a-Dv"></a>自在转故，<a id="a-Dw"></a>能善修习四如意足。<a id="a-Dx"></a>舍利子，<a id="a-Dy"></a>菩萨摩诃萨，<a id="a-Dz"></a>成就四种如意足已，<a id="a-E0"></a>随其愿欲；<a id="a-E1"></a>如意神通证得现前，<a id="a-E2"></a>能示非一种种神变。<a id="a-E3"></a>菩萨摩诃萨，<a id="a-E4"></a>虽现无量神通变化，<a id="a-E5"></a>皆为度脱诸众生故而修习之。<a id="a-E6"></a>舍利子，<a id="a-E7"></a>是诸众生，<a id="a-E8"></a>应见如是神通变化受调伏者；<a id="a-E9"></a>菩萨摩诃萨，<a id="a-EA"></a>随彼所应，<a id="a-EB"></a>即便显示如是神通无量变化，<a id="a-EC"></a>或现色相，<a id="a-ED"></a>或现威力，<a id="a-EE"></a>或冥加被众生，<a id="a-EF"></a>因是而从度脱。</p>
  <p id="aEG">“复次，<a id="a-EH"></a>舍利子，<a id="a-EI"></a>云何菩萨摩诃萨如意足通现诸色相调伏众生？<a id="a-EJ"></a>舍利子，<a id="a-EK"></a>是菩萨摩诃萨，<a id="a-EL"></a>观诸众生由如是等诸色像现，<a id="a-EM"></a>若见若闻，<a id="a-EN"></a>方从调伏。<a id="a-EO"></a>菩萨即便随其所念，<a id="a-EP"></a>现斯色像，<a id="a-EQ"></a>或现如来色像，<a id="a-ER"></a>或现独觉色像，<a id="a-ES"></a>或现声闻色像，<a id="a-ET"></a>或现天帝色像，<a id="a-EU"></a>或现梵王色像，<a id="a-EV"></a>或现护世天王色像，<a id="a-EW"></a>或现转轮圣王色像。<a id="a-EX"></a>如是等诸余色像，<a id="a-EY"></a>菩萨摩诃萨，<a id="a-EZ"></a>随所化度皆能示现；<a id="a-Ea"></a>乃至由现畜生色像，<a id="a-Eb"></a>及余一切而调伏者，<a id="a-Ec"></a>即便示现如是色像，<a id="a-Ed"></a>为诸众生宣说正法。</p>
  <p id="aEe">“复次，<a id="a-Ef"></a>舍利子，<a id="a-Eg"></a>云何菩萨摩诃萨如意足通现诸威力？<a id="a-Eh"></a>舍利子，<a id="a-Ei"></a>菩萨摩诃萨，<a id="a-Ej"></a>观诸众生恃增上慢，<a id="a-Ek"></a>忿恚憍逸极怀深重，<a id="a-El"></a>由如是力得调伏者。<a id="a-Em"></a>菩萨摩诃萨，<a id="a-En"></a>随其所应，<a id="a-Eo"></a>便为示现如是神力，<a id="a-Ep"></a>或现摩诃诺伽那力，<a id="a-Eq"></a>或现那罗延力四分之一，<a id="a-Er"></a>或现那罗延力全分之半，<a id="a-Es"></a>或现那罗延力具足全分，<a id="a-Et"></a>如是乃至渐致兼倍，<a id="a-Eu"></a>令彼众生调伏化度。<a id="a-Ev"></a>舍利子，<a id="a-Ew"></a>菩萨摩诃萨，<a id="a-Ex"></a>以静虑波罗蜜多如意足神通力故，<a id="a-Ey"></a>能以二指举苏迷卢最大山王，<a id="a-Ez"></a>轻转自在，<a id="a-F0"></a>犹如取一阿末罗果，<a id="a-F1"></a>复以山王掷置他方无边世界。<a id="a-F2"></a>舍利子，<a id="a-F3"></a>如此山王，<a id="a-F4"></a>举高一十六万八千踰缮那，<a id="a-F5"></a>量广八万四千踰缮那量，<a id="a-F6"></a>四宝所成高广第一，<a id="a-F7"></a>由是菩萨住如意足，<a id="a-F8"></a>虽掷异方，<a id="a-F9"></a>于菩萨力无损无减。<a id="a-FA"></a>又舍利子，<a id="a-FB"></a>菩萨摩诃萨，<a id="a-FC"></a>住如意足故，<a id="a-FD"></a>又能以此三千大千世界，<a id="a-FE"></a>如是纵广尽其际量，<a id="a-FF"></a>从水轮聚上至有顶，<a id="a-FG"></a>擎置掌中住经一劫，<a id="a-FH"></a>现诸威仪无有妨碍。<a id="a-FI"></a>舍利子，<a id="a-FJ"></a>如是无量不可思议，<a id="a-FK"></a>菩萨摩诃萨，<a id="a-FL"></a>悉能随应示现神变。<a id="a-FM"></a>舍利子，<a id="a-FN"></a>菩萨摩诃萨，<a id="a-FO"></a>化现成就如是大力，<a id="a-FP"></a>为令力增上慢忿恚憍逸极重众生，<a id="a-FQ"></a>见闻菩萨显现神变，<a id="a-FR"></a>所有恃力怀慢忿恚憍逸悉皆摧灭。<a id="a-FS"></a>菩萨了知既调伏已，<a id="a-FT"></a>随其所应为说法要。</p>
  <p id="aFU">“复次，<a id="a-FV"></a>舍利子，<a id="a-FW"></a>云何菩萨摩诃萨证得如意足通加被之智？<a id="a-FX"></a>舍利子，<a id="a-FY"></a>菩萨摩诃萨，<a id="a-FZ"></a>即以如是加被智力，<a id="a-Fa"></a>随所加念即便成就。<a id="a-Fb"></a>舍利子，<a id="a-Fc"></a>菩萨摩诃萨，<a id="a-Fd"></a>若欲加念深广大海使如牛迹，<a id="a-Fe"></a>即如其念令是大海量如牛迹；<a id="a-Ff"></a>又欲加念微浅牛迹犹如大海，<a id="a-Fg"></a>即如其念令是牛迹量同大海。<a id="a-Fh"></a>又舍利子，<a id="a-Fi"></a>菩萨摩诃萨，<a id="a-Fj"></a>若欲加念劫烧大火令成水聚，<a id="a-Fk"></a>即如其念便成水聚；<a id="a-Fl"></a>加念水灾令成火灾，<a id="a-Fm"></a>即如其念火灾便起。<a id="a-Fn"></a>舍利子，<a id="a-Fo"></a>以要言之，<a id="a-Fp"></a>一切加念神足之门，<a id="a-Fq"></a>菩萨摩诃萨，<a id="a-Fr"></a>随念加之皆得成就。<a id="a-Fs"></a>又舍利子，<a id="a-Ft"></a>菩萨摩诃萨，<a id="a-Fu"></a>若有加念下中上法互相转易，<a id="a-Fv"></a>即随其念皆得成就。<a id="a-Fw"></a>又舍利子，<a id="a-Fx"></a>菩萨摩诃萨，<a id="a-Fy"></a>凡所加念神通被物，<a id="a-Fz"></a>贞固难坏不可转变，<a id="a-G0"></a>一切世间无有能令摇动隐没。<a id="a-G1"></a>若沙门、<a id="a-G2"></a>若婆罗门，<a id="a-G3"></a>诸天帝释、<a id="a-G4"></a>魔王、<a id="a-G5"></a>梵王，<a id="a-G6"></a>及余世间，<a id="a-G7"></a>皆无有能如法摇动及隐没者，<a id="a-G8"></a>唯除法主诸佛世尊，<a id="a-G9"></a>舍利子，<a id="a-GA"></a>当知是菩萨摩诃萨，<a id="a-GB"></a>以如是等加念持力，<a id="a-GC"></a>但为尊重，<a id="a-GD"></a>种种广大奇特变现，<a id="a-GE"></a>诸众生等，<a id="a-GF"></a>为宣正法故现威神。</p>
  <p id="aGG">“复次，<a id="a-GH"></a>舍利子，<a id="a-GI"></a>菩萨摩诃萨，<a id="a-GJ"></a>修行静虑波罗蜜多故，<a id="a-GK"></a>获得如是如意神足无退自在，<a id="a-GL"></a>超过诸魔烦恼境界，<a id="a-GM"></a>趣入一切诸佛境界。<a id="a-GN"></a>是诸众生不恼方便，<a id="a-GO"></a>一切善根资粮积集，<a id="a-GP"></a>一切魔王及魔军众、<a id="a-GQ"></a>诸威德天不能遮断。<a id="a-GR"></a>舍利子，<a id="a-GS"></a>是名菩萨摩诃萨依静虑波罗蜜多故，<a id="a-GT"></a>获是如意足作证神通智业圆满。</p>
  <p id="aGU">“复次，<a id="a-GV"></a>舍利子，<a id="a-GW"></a>云何菩萨摩诃萨依静虑波罗蜜多故得是神通？<a id="a-GX"></a>此神通者何等义理？<a id="a-GY"></a>复以何等而名为智？<a id="a-GZ"></a>舍利子，<a id="a-Ga"></a>菩萨摩诃萨，<a id="a-Gb"></a>若观色像，<a id="a-Gc"></a>名曰神通；<a id="a-Gd"></a>若能了知色像尽法而不证尽，<a id="a-Ge"></a>是名为智。<a id="a-Gf"></a>又舍利子，<a id="a-Gg"></a>若能听闻一切声响，<a id="a-Gh"></a>是名神通；<a id="a-Gi"></a>若能了知声响前际本不可说，<a id="a-Gj"></a>是名为智。<a id="a-Gk"></a>又舍利子，<a id="a-Gl"></a>若能了达众生心行，<a id="a-Gm"></a>是名神通；<a id="a-Gn"></a>若能了知心性寂灭，<a id="a-Go"></a>不证彼灭，<a id="a-Gp"></a>是名为智。<a id="a-Gq"></a>又舍利子，<a id="a-Gr"></a>若能随念过去边际，<a id="a-Gs"></a>是名神通；<a id="a-Gt"></a>若能了知三世无碍，<a id="a-Gu"></a>是名为智。<a id="a-Gv"></a>又舍利子，<a id="a-Gw"></a>于诸佛土若往若来，<a id="a-Gx"></a>是名神通；<a id="a-Gy"></a>若知国土等虚空相，<a id="a-Gz"></a>是名为智。<a id="a-H0"></a>又舍利子，<a id="a-H1"></a>了法兴起故，<a id="a-H2"></a>名为神通；<a id="a-H3"></a>观法平等，<a id="a-H4"></a>是名为智。<a id="a-H5"></a>又舍利子，<a id="a-H6"></a>明达诸世间，<a id="a-H7"></a>故名神通；<a id="a-H8"></a>不杂诸世间，<a id="a-H9"></a>是名为智。<a id="a-HA"></a>又舍利子，<a id="a-HB"></a>威势映夺一切释梵护世诸天，<a id="a-HC"></a>故名神通；<a id="a-HD"></a>了知一切声闻、<a id="a-HE"></a>缘觉其证下劣，<a id="a-HF"></a>是名为智。<a id="a-HG"></a>舍利子，<a id="a-HH"></a>诸如是等若通、<a id="a-HI"></a>若智，<a id="a-HJ"></a>其德无量不可思议，<a id="a-HK"></a>是名菩萨摩诃萨依静虑波罗蜜多故，<a id="a-HL"></a>精勤获得如是神通智业圆满。</p>
  <p id="aHM">“复次，<a id="a-HN"></a>舍利子，<a id="a-HO"></a>菩萨摩诃萨，<a id="a-HP"></a>依静虑波罗蜜多故，<a id="a-HQ"></a>证得无边深妙静定。<a id="a-HR"></a>何以故？<a id="a-HS"></a>舍利子，<a id="a-HT"></a>菩萨摩诃萨，<a id="a-HU"></a>乃至尔所无数烦恼积集心舍，<a id="a-HV"></a>菩萨于彼亦有尔所无数静虑资粮功德安住其心。<a id="a-HW"></a>又舍利子，<a id="a-HX"></a>菩萨摩诃萨，<a id="a-HY"></a>乃至尔所一切众生，<a id="a-HZ"></a>以烦恼心生诸散乱，<a id="a-Ha"></a>菩萨于彼亦应积集尔所静虑资粮功德。<a id="a-Hb"></a>舍利子，<a id="a-Hc"></a>是名菩萨摩诃萨所证静虑无量无边，<a id="a-Hd"></a>皆由静虑波罗蜜多之所发起。</p>
  <p id="aHe">“复次，<a id="a-Hf"></a>舍利子，<a id="a-Hg"></a>菩萨摩诃萨，<a id="a-Hh"></a>所证之定极善深妙。<a id="a-Hi"></a>菩萨应时安住于中平等引摄，<a id="a-Hj"></a>是处说名三摩呬多。<a id="a-Hk"></a>舍利子，<a id="a-Hl"></a>云何名为平等引摄？<a id="a-Hm"></a>舍利子，<a id="a-Hn"></a>三摩呬多者，<a id="a-Ho"></a>引摄有情平等之性，<a id="a-Hp"></a>故名此定三摩呬多。<a id="a-Hq"></a>舍利子，<a id="a-Hr"></a>三摩呬多者，<a id="a-Hs"></a>引摄其心平等性故；<a id="a-Ht"></a>又三摩呬多者，<a id="a-Hu"></a>引摄欲解平等性故；<a id="a-Hv"></a>又三摩呬多者，<a id="a-Hw"></a>引摄方便平等性故；<a id="a-Hx"></a>又三摩呬多者，<a id="a-Hy"></a>引摄增上欲解平等性故；<a id="a-Hz"></a>又三摩呬多者，<a id="a-I0"></a>引摄柁那平等性故，<a id="a-I1"></a>又能引摄尸罗、<a id="a-I2"></a>羼底、<a id="a-I3"></a>毗利耶、<a id="a-I4"></a>静虑、<a id="a-I5"></a>般罗若平等性故；<a id="a-I6"></a>又三摩呬多者，<a id="a-I7"></a>引摄一切诸法平等性故。<a id="a-I8"></a>舍利子，<a id="a-I9"></a>是名菩萨摩诃萨三摩呬多，<a id="a-IA"></a>深妙静虑引摄平等诸法性故。</p>
  <p id="aIB">“复次，<a id="a-IC"></a>舍利子，<a id="a-ID"></a>菩萨摩诃萨，<a id="a-IE"></a>依静虑波罗蜜多故，<a id="a-IF"></a>所获静虑微密深妙，<a id="a-IG"></a>唯智能入，<a id="a-IH"></a>亦得名为三摩半那。<a id="a-II"></a>舍利子，<a id="a-IJ"></a>何等名为三摩半那？<a id="a-IK"></a>舍利子，<a id="a-IL"></a>如是妙定等诸法性。<a id="a-IM"></a>所以者何？<a id="a-IN"></a>若菩提平等，<a id="a-IO"></a>即是一切有情平等；<a id="a-IP"></a>若一切有情平等，<a id="a-IQ"></a>即是诸法平等；<a id="a-IR"></a>若能平等证入是平等性，<a id="a-IS"></a>是则名为三摩半那。<a id="a-IT"></a>又舍利子，<a id="a-IU"></a>若空性平等，<a id="a-IV"></a>即诸法平等；<a id="a-IW"></a>若能证入是平等性，<a id="a-IX"></a>是则名为三摩半那。<a id="a-IY"></a>如是无相、<a id="a-IZ"></a>无愿及以无行性皆平等，<a id="a-Ia"></a>即诸法平等；<a id="a-Ib"></a>若能证入是平等性，<a id="a-Ic"></a>是则名为三摩半那。<a id="a-Id"></a>又舍利子，<a id="a-Ie"></a>若心性平等，<a id="a-If"></a>即诸法平等；<a id="a-Ig"></a>若能证入是平等性，<a id="a-Ih"></a>是则名为三摩半那。<a id="a-Ii"></a>舍利子，<a id="a-Ij"></a>是名菩萨摩诃萨获是静虑三摩半那平等之性，<a id="a-Ik"></a>皆因静虑波罗蜜多故，</p>
  <p id="aIl">“复次，<a id="a-Im"></a>舍利子，<a id="a-In"></a>菩萨摩诃萨，<a id="a-Io"></a>依静虑波罗蜜多故，<a id="a-Ip"></a>获是平等微妙静虑，<a id="a-Iq"></a>于诸含识有恩无恩，<a id="a-Ir"></a>皆生平等，<a id="a-Is"></a>心无简约。<a id="a-It"></a>是故菩萨，<a id="a-Iu"></a>等心于地，<a id="a-Iv"></a>等心于水，<a id="a-Iw"></a>等心于火，<a id="a-Ix"></a>等心于风，<a id="a-Iy"></a>等心虚空，<a id="a-Iz"></a>无有高下亦无萎屈，<a id="a-J0"></a>安住善住证无动摇，<a id="a-J1"></a>于诸威仪心恒在定，<a id="a-J2"></a>又不分别所住威仪，<a id="a-J3"></a>心性纯熟乐处深定，<a id="a-J4"></a>不掉不举无有飘转，<a id="a-J5"></a>远诸愚钝言无杂乱，<a id="a-J6"></a>知义知法善识诸时，<a id="a-J7"></a>所谓迦罗吠罗及三摩耶，<a id="a-J8"></a>巧能随顺一切世间，<a id="a-J9"></a>而与世间性不相杂，<a id="a-JA"></a>超越世间利等八法，<a id="a-JB"></a>诸烦恼惑不能染污，<a id="a-JC"></a>杂愦闹处远于所行，<a id="a-JD"></a>唯常安止平等法性，<a id="a-JE"></a>不舍深定而现世间一切作业。<a id="a-JF"></a>舍利子，<a id="a-JG"></a>是名菩萨摩诃萨依静虑波罗蜜多故证入如是无量功德，<a id="a-JH"></a>当知皆是妙慧方便之所发起。</p>
  <p id="aJI">“复次，<a id="a-JJ"></a>舍利子，<a id="a-JK"></a>云何菩萨摩诃萨依静虑波罗蜜多故证是妙慧及以方便？<a id="a-JL"></a>舍利子，<a id="a-JM"></a>菩萨摩诃萨，<a id="a-JN"></a>以大悲力系心于境为度众生，<a id="a-JO"></a>是名方便；<a id="a-JP"></a>证入寂静最极寂静，<a id="a-JQ"></a>是名为慧。<a id="a-JR"></a>又舍利子，<a id="a-JS"></a>若能证入佛智无碍，<a id="a-JT"></a>是名方便；<a id="a-JU"></a>无有一法而可虑知，<a id="a-JV"></a>是名为慧。<a id="a-JW"></a>又舍利子，<a id="a-JX"></a>若能证入诸法摄观，<a id="a-JY"></a>是名方便；<a id="a-JZ"></a>若于法性无杂思惟，<a id="a-Ja"></a>是名为慧。<a id="a-Jb"></a>又舍利子，<a id="a-Jc"></a>平等证入佛身庄严而现在前，<a id="a-Jd"></a>是名方便；<a id="a-Je"></a>观察法身性无处所，<a id="a-Jf"></a>是名为慧。<a id="a-Jg"></a>又舍利子，<a id="a-Jh"></a>平等证入忆念诸佛所演言词梵言声等，<a id="a-Ji"></a>是名方便；<a id="a-Jj"></a>观察法性不可言说，<a id="a-Jk"></a>是名为慧。<a id="a-Jl"></a>又舍利子，<a id="a-Jm"></a>平等证入其心安住金刚喻定，<a id="a-Jn"></a>是名方便；<a id="a-Jo"></a>念无散乱观察法性，<a id="a-Jp"></a>是名为慧。<a id="a-Jq"></a>又舍利子，<a id="a-Jr"></a>若如是定安住本愿成熟众生，<a id="a-Js"></a>是为方便；<a id="a-Jt"></a>观察众生皆无我性，<a id="a-Ju"></a>是名为慧。<a id="a-Jv"></a>又舍利子，<a id="a-Jw"></a>若定缘彼增上境界，<a id="a-Jx"></a>发起一切增上善根，<a id="a-Jy"></a>是名方便；<a id="a-Jz"></a>若能观察无根无住，<a id="a-K0"></a>是名为慧。<a id="a-K1"></a>又舍利子，<a id="a-K2"></a>若定修治佛土现前，<a id="a-K3"></a>是名方便；<a id="a-K4"></a>观察国土与虚空等，<a id="a-K5"></a>是名为慧。<a id="a-K6"></a>又舍利子，<a id="a-K7"></a>若定发起庄严道场，<a id="a-K8"></a>是名方便；<a id="a-K9"></a>若住寂静虑知诸法，<a id="a-KA"></a>是名为慧。<a id="a-KB"></a>又舍利子，<a id="a-KC"></a>若定发起转正法轮，<a id="a-KD"></a>是名方便；<a id="a-KE"></a>若观所转法轮无起，<a id="a-KF"></a>是名为慧。<a id="a-KG"></a>又舍利子，<a id="a-KH"></a>如是无量觉分资粮平等证入观察现前，<a id="a-KI"></a>是名方便；<a id="a-KJ"></a>如是无量诸惑寂灭息除热恼，<a id="a-KK"></a>如来所有静虑妙乐，<a id="a-KL"></a>不与诸法而共相应，<a id="a-KM"></a>无有诸相诸相遍知，<a id="a-KN"></a>远离一切所缘境界，<a id="a-KO"></a>如是皆入菩萨正定所有静虑，<a id="a-KP"></a>舍利子，<a id="a-KQ"></a>菩萨摩诃萨，<a id="a-KR"></a>若能如是观察具足，<a id="a-KS"></a>是名为慧。<a id="a-KT"></a>舍利子，<a id="a-KU"></a>若菩萨摩诃萨，<a id="a-KV"></a>成就如是无尽静虑，<a id="a-KW"></a>与静虑波罗蜜多相应故，<a id="a-KX"></a>一切恶魔不能得便，<a id="a-KY"></a>即名安住诸佛法器。<a id="a-KZ"></a>舍利子，<a id="a-Ka"></a>如是方便，<a id="a-Kb"></a>如是妙慧，<a id="a-Kc"></a>是名菩萨摩诃萨静虑波罗蜜多具足成就，<a id="a-Kd"></a>皆是妙慧方便之所发起。</p>
  <p id="aKe">“复次，<a id="a-Kf"></a>舍利子，<a id="a-Kg"></a>菩萨摩诃萨，<a id="a-Kh"></a>依静虑波罗蜜多故，<a id="a-Ki"></a>具足成就不退神通，<a id="a-Kj"></a>善能建立智所作业，<a id="a-Kk"></a>非彼慢力之所发起，<a id="a-Kl"></a>游戏神通示现世间，<a id="a-Km"></a>一切作用安住神通，<a id="a-Kn"></a>发起世间一切大事。<a id="a-Ko"></a>又舍利子，<a id="a-Kp"></a>此神通者为大智相，<a id="a-Kq"></a>具足世出世间微妙作用故；<a id="a-Kr"></a>此神通者为大慧相，<a id="a-Ks"></a>现见世出世间一切诸法故；<a id="a-Kt"></a>此神通者为无尽相，<a id="a-Ku"></a>随遍一切如虚空故；<a id="a-Kv"></a>此神通者等见诸色，<a id="a-Kw"></a>色无色中平等见故；<a id="a-Kx"></a>此神通者善能随入音声法门，<a id="a-Ky"></a>前际音声平等性故；<a id="a-Kz"></a>此神通者能观众生一切心行，<a id="a-L0"></a>现见彼性故；<a id="a-L1"></a>此神通者善能随念一切诸劫，<a id="a-L2"></a>分别了知前后际故；<a id="a-L3"></a>此神通者善能示现无量神变，<a id="a-L4"></a>恒现在前无加行相故；<a id="a-L5"></a>此神通者了知漏尽，<a id="a-L6"></a>观待迦罗及三摩耶不过时故；<a id="a-L7"></a>此神通者是圣出世，<a id="a-L8"></a>于一切法决择分故。<a id="a-L9"></a>又舍利子，<a id="a-LA"></a>如是神通微妙甚深，<a id="a-LB"></a>声闻、<a id="a-LC"></a>独觉所不能测；<a id="a-LD"></a>如是神通有大威德，<a id="a-LE"></a>善能调伏一切有情；<a id="a-LF"></a>如是神通有大功业，<a id="a-LG"></a>证得灌顶一切诸法自在转故。<a id="a-LH"></a>如是，<a id="a-LI"></a>舍利子，<a id="a-LJ"></a>是名菩萨摩诃萨依静虑波罗蜜多故，<a id="a-LK"></a>获是无退诸胜神通，<a id="a-LL"></a>善能建立智所作业，<a id="a-LM"></a>非彼慢力之所发起。</p>
 </body>
</html>