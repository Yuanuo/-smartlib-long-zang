<!doctype html>
<html id="z3IBTGCCo" data-ver="1410">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第七十</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之十净居天子赞偈品第二十三之一</h2>
  <p id="a4">尔时，<a id="a-5"></a>净居诸天子，<a id="a-6"></a>知无量众生得住菩提，<a id="a-7"></a>于佛法中无有疑虑已，<a id="a-8"></a>称意踊悦，<a id="a-9"></a>各以妙偈赞佛功德：</p>
  <p id="aA">尔时，<a id="a-B"></a>信施天子以偈赞曰：</p>
  <p id="aC">“所爱妻子施，<a id="a-D"></a>　并舍所重身，</p>
  <p id="aE">乃至王位财，<a id="a-F"></a>　我礼檀度者。<a id="a-G"></a>”</p>
  <p id="aH">尔时，<a id="a-I"></a>乐持戒天子以偈赞曰：</p>
  <p id="aJ">“如来本持戒，<a id="a-K"></a>　一切无所著，</p>
  <p id="aL">获果到彼岸，<a id="a-M"></a>　我礼戒度者。<a id="a-N"></a>”</p>
  <p id="aO">尔时，<a id="a-P"></a>乐忍天子以偈赞曰：</p>
  <p id="aQ">“佛昔修忍辱，<a id="a-R"></a>　堪受解支节，</p>
  <p id="aS">初无悔恼心，<a id="a-T"></a>　我礼忍度者。<a id="a-U"></a>”</p>
  <p id="aV">尔时，<a id="a-W"></a>乐精进天子以偈赞曰：</p>
  <p id="aX">“不退勇健首，<a id="a-Y"></a>　精进有大力，</p>
  <p id="aZ">已得上菩提，<a id="a-a"></a>　我礼进度者。<a id="a-b"></a>”</p>
  <p id="ac">尔时，<a id="a-d"></a>乐禅天子以偈赞曰：</p>
  <p id="ae">“佛本修禅定，<a id="a-f"></a>　世间所不知，</p>
  <p id="ag">三际得平等，<a id="a-h"></a>　我礼禅度者。<a id="a-i"></a>”</p>
  <p id="aj">尔时，<a id="a-k"></a>威德天子以偈赞曰：</p>
  <p id="al">“大雄于般若，<a id="a-m"></a>　相续而修行，</p>
  <p id="an">获得无尽慧，<a id="a-o"></a>　我礼智度者。<a id="a-p"></a>”</p>
  <p id="aq">尔时，<a id="a-r"></a>界慧天子以偈赞曰：</p>
  <p id="as">“布施及爱语，<a id="a-t"></a>　利益与同事，</p>
  <p id="au">以此度众生，<a id="a-v"></a>　我礼大导师。<a id="a-w"></a>”</p>
  <p id="ax">尔时，<a id="a-y"></a>净慧天子以偈赞曰：</p>
  <p id="az">“于大慈悲喜，<a id="a-10"></a>　长夜常修习，</p>
  <p id="a11">以是济群生，<a id="a-12"></a>　归命大船师。<a id="a-13"></a>”</p>
  <p id="a14">尔时，<a id="a-15"></a>净心天子以偈赞曰：</p>
  <p id="a16">“以度无诤行，<a id="a-17"></a>　调心大牟尼，</p>
  <p id="a18">能调未调者，<a id="a-19"></a>　我礼调御师。<a id="a-1A"></a>”</p>
  <p id="a1B">尔时，<a id="a-1C"></a>无垢慧天子以偈赞曰：</p>
  <p id="a1D">“广心柔软心，<a id="a-1E"></a>　心调及诸根，</p>
  <p id="a1F">知诸众生心，<a id="a-1G"></a>　我礼悉知者。<a id="a-1H"></a>”</p>
  <p id="a1I">尔时，<a id="a-1J"></a>净意天子以偈赞曰：</p>
  <p id="a1K">“具足正念者，<a id="a-1L"></a>　安住坚慧中，</p>
  <p id="a1M">明达悉了知，<a id="a-1N"></a>　礼觉觉他者。<a id="a-1O"></a>”</p>
  <p id="a1P">尔时，<a id="a-1Q"></a>庄严心天子以偈赞曰：</p>
  <p id="a1R">“佛久心清净，<a id="a-1S"></a>　亦净佛国土，</p>
  <p id="a1T">及净群生慧，<a id="a-1U"></a>　我礼净法王。<a id="a-1V"></a>”</p>
  <p id="a1W">尔时，<a id="a-1X"></a>无胜天子以偈赞曰：</p>
  <p id="a1Y">“所愿无能坏，<a id="a-1Z"></a>　降伏魔怨力，</p>
  <p id="a1a">满足诸大愿，<a id="a-1b"></a>　悦喻诸天众。<a id="a-1c"></a>”</p>
  <p id="a1d">尔时，<a id="a-1e"></a>速营事天子以偈赞曰：</p>
  <p id="a1f">“如来速知法，<a id="a-1g"></a>　亦疾净众生，</p>
  <p id="a1h">已见难见法，<a id="a-1i"></a>　我礼速事者。<a id="a-1j"></a>”</p>
  <p id="a1k">尔时，<a id="a-1l"></a>坚精进天子以偈赞曰：</p>
  <p id="a1m">“处处悉解脱，<a id="a-1n"></a>　离痴无诸漏，</p>
  <p id="a1o">已度彼岸住，<a id="a-1p"></a>　我礼坚固力。<a id="a-1q"></a>”</p>
  <p id="a1r">尔时，<a id="a-1s"></a>乐威仪天子以偈赞曰：</p>
  <p id="a1t">“离欲无诸过，<a id="a-1u"></a>　除闇得漏尽，</p>
  <p id="a1v">为世胜福田，<a id="a-1w"></a>　我礼应供者。<a id="a-1x"></a>”</p>
  <p id="a1y">尔时，<a id="a-1z"></a>善住天子以偈赞曰：</p>
  <p id="a20">“世尊住正法，<a id="a-21"></a>　三界所供养，</p>
  <p id="a22">一道安隐行，<a id="a-23"></a>　是故我敬礼。<a id="a-24"></a>”</p>
  <p id="a25">尔时，<a id="a-26"></a>无动天子以偈赞曰：</p>
  <p id="a27">“佛如坚固山，<a id="a-28"></a>　不为风所动，</p>
  <p id="a29">毁誉常平等，<a id="a-2A"></a>　是故今敬礼。<a id="a-2B"></a>”</p>
  <p id="a2C">尔时，<a id="a-2D"></a>得平等天子以偈赞曰：</p>
  <p id="a2E">“大雄色殊胜，<a id="a-2F"></a>　具三十二相，</p>
  <p id="a2G">有大深智慧，<a id="a-2H"></a>　我礼端正智。<a id="a-2I"></a>”</p>
  <p id="a2J">尔时，<a id="a-2K"></a>深慧天子以偈赞曰：</p>
  <p id="a2L">“非身大身者，<a id="a-2M"></a>　安住真如法，</p>
  <p id="a2N">显说于实际，<a id="a-2O"></a>　世间无与等。<a id="a-2P"></a>”</p>
  <p id="a2Q">尔时，<a id="a-2R"></a>无等碍慧天子以偈赞曰：</p>
  <p id="a2S">“究竟同不二，<a id="a-2T"></a>　勇健能伏魔，</p>
  <p id="a2U">不疑于深义，<a id="a-2V"></a>　照法到彼岸。<a id="a-2W"></a>”</p>
  <p id="a2X">尔时，<a id="a-2Y"></a>喜意天子以偈赞曰：</p>
  <p id="a2Z">“喜意本勇健，<a id="a-2a"></a>　所学皆通利，</p>
  <p id="a2b">弃舍此三界，<a id="a-2c"></a>　如蛇脱故皮。<a id="a-2d"></a>”</p>
  <p id="a2e">尔时，<a id="a-2f"></a>定意天子以偈赞曰：</p>
  <p id="a2g">“譬如闇室灯，<a id="a-2h"></a>　油尽故明灭，</p>
  <p id="a2i">智者如是灭，<a id="a-2j"></a>　由闻佛法故。<a id="a-2k"></a>”</p>
  <p id="a2l">尔时，<a id="a-2m"></a>住舍摩他天子以偈赞曰：</p>
  <p id="a2n">“如来普观察，<a id="a-2o"></a>　为欲所结缚，</p>
  <p id="a2p">佛能断彼罥，<a id="a-2q"></a>　由执智剑故。<a id="a-2r"></a>”</p>
  <p id="a2s">尔时，<a id="a-2t"></a>多舍摩他天子以偈赞曰：</p>
  <p id="a2u">“定心及定行，<a id="a-2v"></a>　定威仪境界，</p>
  <p id="a2w">佛能灭烦恼，<a id="a-2x"></a>　我礼伏怨者。<a id="a-2y"></a>”</p>
  <p id="a2z">尔时，<a id="a-30"></a>无畏舍摩他天子以偈赞曰：</p>
  <p id="a31">“学佛舍摩他，<a id="a-32"></a>　菩萨得名称，</p>
  <p id="a33">正定导引故，<a id="a-34"></a>　成就定心佛。<a id="a-35"></a>”</p>
  <p id="a36">尔时，<a id="a-37"></a>定食天子以偈赞曰：</p>
  <p id="a38">“寂灭一切法，<a id="a-39"></a>　大雄所演说，</p>
  <p id="a3A">解彼大智者，<a id="a-3B"></a>　疾成于如来。<a id="a-3C"></a>”</p>
  <p id="a3D">尔时，<a id="a-3E"></a>常观天子以偈赞曰：</p>
  <p id="a3F">“常观诸众生，<a id="a-3G"></a>　悉随如来学，</p>
  <p id="a3H">获得胜菩提，<a id="a-3I"></a>　满足大智慧。<a id="a-3J"></a>”</p>
  <p id="a3K">尔时，<a id="a-3L"></a>持德天子以偈赞曰：</p>
  <p id="a3M">“如来智彼岸，<a id="a-3N"></a>　菩萨修学故，</p>
  <p id="a3O">成世大威德，<a id="a-3P"></a>　能见无量法。<a id="a-3Q"></a>”</p>
  <p id="a3R">尔时，<a id="a-3S"></a>造光天子以偈赞曰：</p>
  <p id="a3T">“彼得不思光，<a id="a-3U"></a>　当获无垢乐，</p>
  <p id="a3V">照世如来所，<a id="a-3W"></a>　得闻智境界。<a id="a-3X"></a>”</p>
  <p id="a3Y">尔时，<a id="a-3Z"></a>无垢光天子以偈赞曰：</p>
  <p id="a3a">“诸法无分别，<a id="a-3b"></a>　以善方便故，</p>
  <p id="a3c">修习如是智，<a id="a-3d"></a>　故成妙丈夫。<a id="a-3e"></a>”</p>
  <p id="a3f">尔时，<a id="a-3g"></a>无所住天子以偈赞曰：</p>
  <p id="a3h">“无住无触娆，<a id="a-3i"></a>　诸法无所觉，</p>
  <p id="a3j">不觉于自他，<a id="a-3k"></a>　佛依真实见。<a id="a-3l"></a>”</p>
  <p id="a3m">尔时，<a id="a-3n"></a>宅慧天子以偈赞曰：</p>
  <p id="a3o">“诸法无窟宅，<a id="a-3p"></a>　导师如是见，</p>
  <p id="a3q">为众生说故，<a id="a-3r"></a>　随顺取法相。<a id="a-3s"></a>”</p>
  <p id="a3t">尔时，<a id="a-3u"></a>无依慧天子以偈赞曰：</p>
  <p id="a3v">“诸法无所依，<a id="a-3w"></a>　远离于彼此，</p>
  <p id="a3x">如来显真实，<a id="a-3y"></a>　如掌庵罗果。<a id="a-3z"></a>”</p>
  <p id="a40">尔时，<a id="a-41"></a>虚空行天子以偈赞曰：</p>
  <p id="a42">“知法如虚空，<a id="a-43"></a>　不生亦不灭，</p>
  <p id="a44">佛见法如是，<a id="a-45"></a>　故能离世间。<a id="a-46"></a>”</p>
  <p id="a47">尔时，<a id="a-48"></a>无积聚天子以偈赞曰：</p>
  <p id="a49">“无求亦无慢，<a id="a-4A"></a>　无觉无不觉，</p>
  <p id="a4B">依真无自性，<a id="a-4C"></a>　是佛见世间。<a id="a-4D"></a>”</p>
  <p id="a4E">尔时，<a id="a-4F"></a>修慧天子以偈赞曰：</p>
  <p id="a4G">“犹如巧幻师，<a id="a-4H"></a>　幻作种种事，</p>
  <p id="a4I">非实而见实，<a id="a-4J"></a>　故佛无与等。<a id="a-4K"></a>”</p>
  <p id="a4L">尔时，<a id="a-4M"></a>喜悟天子以偈赞曰：</p>
  <p id="a4N">“譬如镜中像，<a id="a-4O"></a>　虽见非真实，</p>
  <p id="a4P">佛如是见法，<a id="a-4Q"></a>　不迷于世间。<a id="a-4R"></a>”</p>
  <p id="a4S">尔时，<a id="a-4T"></a>除疑天子以偈赞曰：</p>
  <p id="a4U">“佛如呼声响，<a id="a-4V"></a>　诸法亦复然，</p>
  <p id="a4W">说闻俱非实，<a id="a-4X"></a>　是佛见世间。<a id="a-4Y"></a>”</p>
  <p id="a4Z">尔时，<a id="a-4a"></a>无碍辩天子以偈赞曰：</p>
  <p id="a4b">“安住正法者，<a id="a-4c"></a>　辩才深妙说，</p>
  <p id="a4d">世尊久证法，<a id="a-4e"></a>　故能具足辩。<a id="a-4f"></a>”</p>
  <p id="a4g">尔时，<a id="a-4h"></a>无障智天子以偈赞曰：</p>
  <p id="a4i">“依真无自性，<a id="a-4j"></a>　一切法如是，</p>
  <p id="a4k">如来如实知，<a id="a-4l"></a>　故能除闇冥。<a id="a-4m"></a>”</p>
  <p id="a4n">尔时，<a id="a-4o"></a>无忧天子以偈赞曰：</p>
  <p id="a4p">“无忧亦无恼，<a id="a-4q"></a>　无静无娆浊，</p>
  <p id="a4r">诸法无垢染，<a id="a-4s"></a>　佛见真实性。<a id="a-4t"></a>”</p>
  <p id="a4u">尔时，<a id="a-4v"></a>行具足天子以偈赞曰：</p>
  <p id="a4w">“无来亦无去，<a id="a-4x"></a>　诸法无所有，</p>
  <p id="a4y">如来真实见，<a id="a-4z"></a>　如是为世说。<a id="a-50"></a>”</p>
  <p id="a51">尔时，<a id="a-52"></a>胜慧天子以偈赞曰：</p>
  <p id="a53">“无染亦无净，<a id="a-54"></a>　非愚亦非智，</p>
  <p id="a55">诸法无能所，<a id="a-56"></a>　佛依如实见。<a id="a-57"></a>”</p>
  <p id="a58">尔时，<a id="a-59"></a>得无碍天子以偈赞曰：</p>
  <p id="a5A">“非明亦非闇，<a id="a-5B"></a>　非色非非色，</p>
  <p id="a5C">非缚非解脱，<a id="a-5D"></a>　佛慧如实见。<a id="a-5E"></a>”</p>
  <p id="a5F">尔时，<a id="a-5G"></a>勇目天子以偈赞曰：</p>
  <p id="a5H">“非局亦非遍，<a id="a-5I"></a>　非有亦非无，</p>
  <p id="a5J">如梦受五欲，<a id="a-5K"></a>　佛见法如实。<a id="a-5L"></a>”</p>
  <p id="a5M">尔时，<a id="a-5N"></a>不瞬天子以偈赞曰：</p>
  <p id="a5O">“不生亦不灭，<a id="a-5P"></a>　亦不住中间，</p>
  <p id="a5Q">迷彼无智者，<a id="a-5R"></a>　唯佛见真实。<a id="a-5S"></a>”</p>
  <p id="a5T">尔时，<a id="a-5U"></a>住空天子以偈赞曰：</p>
  <p id="a5V">“非人非众生，<a id="a-5W"></a>　非用非世财，</p>
  <p id="a5X">随说故有用，<a id="a-5Y"></a>　佛能真实见。<a id="a-5Z"></a>”</p>
  <p id="a5a">尔时，<a id="a-5b"></a>住无相天子以偈赞曰：</p>
  <p id="a5c">“所用一切法，<a id="a-5d"></a>　彼皆悉无相，</p>
  <p id="a5e">诸法性相离，<a id="a-5f"></a>　导师如是见。<a id="a-5g"></a>”</p>
  <p id="a5h">尔时，<a id="a-5i"></a>无愿天子以偈赞曰：</p>
  <p id="a5j">“因法空无相，<a id="a-5k"></a>　以是不起愿，</p>
  <p id="a5l">假设有愿求，<a id="a-5m"></a>　唯佛如实知。<a id="a-5n"></a>”</p>
  <p id="a5o">尔时，<a id="a-5p"></a>三昧流注天子以偈赞曰：</p>
  <p id="a5q">“已得解脱门，<a id="a-5r"></a>　无有解脱者，</p>
  <p id="a5s">烦恼本亦无，<a id="a-5t"></a>　佛见真实性。<a id="a-5u"></a>”</p>
  <p id="a5v">尔时，<a id="a-5w"></a>无毁天子以偈赞曰：</p>
  <p id="a5x">“舍弃一切恶，<a id="a-5y"></a>　集诸功德聚，</p>
  <p id="a5z">故佛无毁訾，<a id="a-60"></a>　亦无毁訾事。<a id="a-61"></a>”</p>
  <p id="a62">尔时，<a id="a-63"></a>电云天子以偈赞曰：</p>
  <p id="a64">“犹如雷电云，<a id="a-65"></a>　降雨充大地，</p>
  <p id="a66">佛注正法雨，<a id="a-67"></a>　充足诸群生。<a id="a-68"></a>”</p>
  <p id="a69">尔时，<a id="a-6A"></a>不唐愿天子以偈赞曰：</p>
  <p id="a6B">“世尊辞无上，<a id="a-6C"></a>　能转正法轮，</p>
  <p id="a6D">明达深法理，<a id="a-6E"></a>　具足一切智。<a id="a-6F"></a>”</p>
  <p id="a6G">尔时，<a id="a-6H"></a>具智慧天子以偈赞曰：</p>
  <p id="a6I">“无生亦无灭，<a id="a-6J"></a>　诸法自性尔，</p>
  <p id="a6K">如来善知故，<a id="a-6L"></a>　亦复转教他。<a id="a-6M"></a>”</p>
  <p id="a6N">尔时，<a id="a-6O"></a>师子吼天子以偈赞曰：</p>
  <p id="a6P">“如来师子吼，<a id="a-6Q"></a>　演说空法时，</p>
  <p id="a6R">外道皆怖畏，<a id="a-6S"></a>　如兽畏师子。<a id="a-6T"></a>”</p>
  <p id="a6U">尔时，<a id="a-6V"></a>业无放逸天子以偈赞曰：</p>
  <p id="a6W">“现前无放逸，<a id="a-6X"></a>　佛修成菩提，</p>
  <p id="a6Y">导师于正法，<a id="a-6Z"></a>　无逸到彼岸。<a id="a-6a"></a>”</p>
  <p id="a6b">尔时，<a id="a-6c"></a>住无放逸天子以偈赞曰：</p>
  <p id="a6d">“安住不放逸，<a id="a-6e"></a>　增益佛正法，</p>
  <p id="a6f">十力及余行，<a id="a-6g"></a>　佛法不思议。<a id="a-6h"></a>”</p>
  <p id="a6i">尔时，<a id="a-6j"></a>无放逸生天子以偈赞曰：</p>
  <p id="a6k">“会于无放逸，<a id="a-6l"></a>　助道得生长，</p>
  <p id="a6m">以此济群生，<a id="a-6n"></a>　佛亦自解脱。<a id="a-6o"></a>”</p>
  <p id="a6p">尔时，<a id="a-6q"></a>成无放逸天子以偈赞曰：</p>
  <p id="a6r">“无逸得成就，<a id="a-6s"></a>　诸有依解脱，</p>
  <p id="a6t">声闻及菩萨，<a id="a-6u"></a>　皆从如是学。<a id="a-6v"></a>”</p>
  <p id="a6w">尔时，<a id="a-6x"></a>不逸行天子以偈赞曰：</p>
  <p id="a6y">“所有诸佛子，<a id="a-6z"></a>　常不放逸行，</p>
  <p id="a70">能取一切智，<a id="a-71"></a>　善观世间故。<a id="a-72"></a>”</p>
  <p id="a73">尔时，<a id="a-74"></a>无逸护天子以偈赞曰：</p>
  <p id="a75">“佛修菩提时，<a id="a-76"></a>　守护不放逸，</p>
  <p id="a77">逮得胜菩提，<a id="a-78"></a>　大悲庄严故。<a id="a-79"></a>”</p>
  <p id="a7A">尔时，<a id="a-7B"></a>住不放逸天子以偈赞曰：</p>
  <p id="a7C">“若住不放逸，<a id="a-7D"></a>　拣择一相法，</p>
  <p id="a7E">佛子大勇健，<a id="a-7F"></a>　当得父遗财。<a id="a-7G"></a>”</p>
  <p id="a7H">尔时，<a id="a-7I"></a>乐不放逸天子以偈赞曰：</p>
  <p id="a7J">“勇健乐不逸，<a id="a-7K"></a>　能破烦恼山，</p>
  <p id="a7L">是等以佛智，<a id="a-7M"></a>　疾灭高慢聚。<a id="a-7N"></a>”</p>
  <p id="a7O">尔时，<a id="a-7P"></a>坚持不放逸天子以偈赞曰：</p>
  <p id="a7Q">“守护无放逸，<a id="a-7R"></a>　昔求一切智，</p>
  <p id="a7S">阿僧祇亿劫，<a id="a-7T"></a>　佛心无疲倦。<a id="a-7U"></a>”</p>
  <p id="a7V">尔时，<a id="a-7W"></a>舍摩他现前天子以偈赞曰：</p>
  <p id="a7X">“法寂自性尔，<a id="a-7Y"></a>　是诸佛境界，</p>
  <p id="a7Z">智者依彼住，<a id="a-7a"></a>　能趣胜菩提。<a id="a-7b"></a>”</p>
  <p id="a7c">尔时，<a id="a-7d"></a>依舍摩他天子以偈赞曰：</p>
  <p id="a7e">“诸佛依舍摩，<a id="a-7f"></a>　依而不取著，</p>
  <p id="a7g">众生烦恼灭，<a id="a-7h"></a>　如雨淹诸尘。<a id="a-7i"></a>”</p>
  <p id="a7j">尔时，<a id="a-7k"></a>住舍摩他天子以偈赞曰：</p>
  <p id="a7l">“诸佛住舍摩，<a id="a-7m"></a>　不动如大山，</p>
  <p id="a7n">天魔不能坏，<a id="a-7o"></a>　心寂故归命。<a id="a-7p"></a>”</p>
  <p id="a7q">尔时，<a id="a-7r"></a>舍摩他调伏天子以偈赞曰：</p>
  <p id="a7s">“舍摩所调伏，<a id="a-7t"></a>　佛子无讥毁，</p>
  <p id="a7u">亿魔不能动，<a id="a-7v"></a>　离欲如罗汉。<a id="a-7w"></a>”</p>
  <p id="a7x">尔时，<a id="a-7y"></a>修舍摩他天子以偈赞曰：</p>
  <p id="a7z">“大雄昔修习，<a id="a-80"></a>　舍摩他定时，</p>
  <p id="a81">无有知佛心，<a id="a-82"></a>　依何得禅定。<a id="a-83"></a>”</p>
  <p id="a84">尔时，<a id="a-85"></a>舍摩他上首天子以偈赞曰：</p>
  <p id="a86">“佛转正法轮，<a id="a-87"></a>　奋得舍摩他，</p>
  <p id="a88">余法悉依彼，<a id="a-89"></a>　以是获菩提。<a id="a-8A"></a>”</p>
  <p id="a8B">尔时，<a id="a-8C"></a>留舍摩他天子以偈赞曰：</p>
  <p id="a8D">“佛说舍摩他，<a id="a-8E"></a>　是为心笼网，</p>
  <p id="a8F">众生堕迷狱，<a id="a-8G"></a>　佛教降伏心。<a id="a-8H"></a>”</p>
  <p id="a8I">尔时，<a id="a-8J"></a>舍摩他境界天子以偈赞曰：</p>
  <p id="a8K">“诸佛妙境界，<a id="a-8L"></a>　是为舍摩他，</p>
  <p id="a8M">修此得无碍，<a id="a-8N"></a>　成就大导师。<a id="a-8O"></a>”</p>
  <p id="a8P">尔时，<a id="a-8Q"></a>满足舍摩他天子以偈赞曰：</p>
  <p id="a8R">“以禅充满心，<a id="a-8S"></a>　复更修集慧，</p>
  <p id="a8T">故佛得菩提，<a id="a-8U"></a>　复能安众生。<a id="a-8V"></a>”</p>
  <p id="a8W">尔时，<a id="a-8X"></a>重舍摩他天子以偈赞曰：</p>
  <p id="a8Y">“不见有余道，<a id="a-8Z"></a>　唯在佛法中，</p>
  <p id="a8a">获得大智慧，<a id="a-8b"></a>　成就无上士。<a id="a-8c"></a>”</p>
  <p id="a8d">尔时，<a id="a-8e"></a>欣毗婆舍那天子以偈赞曰：</p>
  <p id="a8f">“佛依毗舍那，<a id="a-8g"></a>　能视一切法，</p>
  <p id="a8h">菩萨随顺学，<a id="a-8i"></a>　成就自然智。<a id="a-8j"></a>”</p>
  <p id="a8k">尔时，<a id="a-8l"></a>生毗婆舍那天子以偈赞曰：</p>
  <p id="a8m">“到智彼岸故，<a id="a-8n"></a>　成就大医王，</p>
  <p id="a8o">显示四真谛，<a id="a-8p"></a>　皆由毗舍那。<a id="a-8q"></a>”</p>
  <p id="a8r">尔时，<a id="a-8s"></a>住毗婆舍那天子以偈赞曰：</p>
  <p id="a8t">“住毗婆舍那，<a id="a-8u"></a>　如实知诸法，</p>
  <p id="a8v">勇健证菩提，<a id="a-8w"></a>　能成大导师。<a id="a-8x"></a>”</p>
  <p id="a8y">尔时，<a id="a-8z"></a>修尽毗婆舍那天子以偈赞曰：</p>
  <p id="a90">“大士以智慧，<a id="a-91"></a>　修习胜菩提，</p>
  <p id="a92">不生识境界，<a id="a-93"></a>　成就大导师。<a id="a-94"></a>”</p>
  <p id="a95">尔时，<a id="a-96"></a>乐毗婆舍那天子以偈赞曰：</p>
  <p id="a97">“智者依真实，<a id="a-98"></a>　观察如此法，</p>
  <p id="a99">能获无等果，<a id="a-9A"></a>　成佛号导师。<a id="a-9B"></a>”</p>
  <p id="a9C">尔时，<a id="a-9D"></a>勤习毗婆舍那天子以偈赞曰：</p>
  <p id="a9E">“勤修智慧故，<a id="a-9F"></a>　能立诸苦行，</p>
  <p id="a9G">彼成难降伏，<a id="a-9H"></a>　不为邪道坏。<a id="a-9I"></a>”</p>
  <p id="a9J">尔时，<a id="a-9K"></a>毗婆舍那天子以偈赞曰：</p>
  <p id="a9L">“所有诸佛子，<a id="a-9M"></a>　观察法相故，</p>
  <p id="a9N">彼知法相已，<a id="a-9O"></a>　成就调御师。<a id="a-9P"></a>”</p>
  <p id="a9Q">尔时，<a id="a-9R"></a>修毗婆舍那天子以偈赞曰：</p>
  <p id="a9S">“如来于长夜，<a id="a-9T"></a>　修习胜智慧，</p>
  <p id="a9U">能成一切智，<a id="a-9V"></a>　度脱无量众。<a id="a-9W"></a>”</p>
  <p id="a9X">尔时，<a id="a-9Y"></a>殊胜行天子以偈赞曰：</p>
  <p id="a9Z">“佛修一切智，<a id="a-9a"></a>　成就大导师，</p>
  <p id="a9b">以法济世间，<a id="a-9c"></a>　越渡駃流水。<a id="a-9d"></a>”</p>
  <p id="a9e">尔时，<a id="a-9f"></a>住毗婆舍那天子以偈赞曰：</p>
  <p id="a9g">“住毗婆舍那，<a id="a-9h"></a>　观察一切法，</p>
  <p id="a9i">出生诸佛法，<a id="a-9j"></a>　地生尼拘树。<a id="a-9k"></a>”</p>
  <p id="a9l">尔时，<a id="a-9m"></a>持毗婆舍那天子以偈赞曰：</p>
  <p id="a9n">“世尊诸佛子，<a id="a-9o"></a>　摄受胜智慧，</p>
  <p id="a9p">得上菩提已，<a id="a-9q"></a>　能度诸众生。<a id="a-9r"></a>”</p>
  <p id="a9s">尔时，<a id="a-9t"></a>游戏毗婆舍那天子以偈赞曰：</p>
  <p id="a9u">“游戏于诸法，<a id="a-9v"></a>　得佛无所畏，</p>
  <p id="a9w">无怯亦无怖，<a id="a-9x"></a>　胜智大牟尼。<a id="a-9y"></a>”</p>
  <p id="a9z">尔时，<a id="a-A0"></a>随顺毗婆舍那天子以偈赞曰：</p>
  <p id="aA1">“大雄于诸法，<a id="a-A2"></a>　皆会毗舍那，</p>
  <p id="aA3">观察无自性，<a id="a-A4"></a>　是即佛菩提。<a id="a-A5"></a>”</p>
  <p id="aA6">尔时，<a id="a-A7"></a>毗婆舍那坚固天子以偈赞曰：</p>
  <p id="aA8">“诸佛智坚固，<a id="a-A9"></a>　于法无所畏，</p>
  <p id="aAA">观见群生苦，<a id="a-AB"></a>　能起大悲心。<a id="a-AC"></a>”</p>
  <p id="aAD">尔时，<a id="a-AE"></a>毗婆舍那天子以偈赞曰：</p>
  <p id="aAF">“以智趣菩提，<a id="a-AG"></a>　有智能善学，</p>
  <p id="aAH">彼得胜菩提，<a id="a-AI"></a>　度脱诸众生。<a id="a-AJ"></a>”</p>
  <p id="aAK">尔时，<a id="a-AL"></a>修空天子以偈赞曰：</p>
  <p id="aAM">“修习于空法，<a id="a-AN"></a>　智者悟菩提，</p>
  <p id="aAO">能坏诸牢狱，<a id="a-AP"></a>　亦度结缚者。<a id="a-AQ"></a>”</p>
  <p id="aAR">尔时，<a id="a-AS"></a>解空天子以偈赞曰：</p>
  <p id="aAT">“世尊解空故，<a id="a-AU"></a>　不见于身命，</p>
  <p id="aAV">无缘无自性，<a id="a-AW"></a>　依是为世说。<a id="a-AX"></a>”</p>
  <p id="aAY">尔时，<a id="a-AZ"></a>空境界天子以偈赞曰：</p>
  <p id="aAa">“一切佛境界，<a id="a-Ab"></a>　诸法性自空，</p>
  <p id="aAc">大雄于中学，<a id="a-Ad"></a>　愍济众生故。<a id="a-Ae"></a>”</p>
  <p id="aAf">尔时，<a id="a-Ag"></a>信空天子以偈赞曰：</p>
  <p id="aAh">“如来离臭秽，<a id="a-Ai"></a>　怖畏亦久度，</p>
  <p id="aAj">不著于诸法，<a id="a-Ak"></a>　如风无所依。<a id="a-Al"></a>”</p>
  <p id="aAm">尔时，<a id="a-An"></a>乐空天子以偈赞曰：</p>
  <p id="aAo">“修习空法者，<a id="a-Ap"></a>　能乐佛境界，</p>
  <p id="aAq">彼即供养佛，<a id="a-Ar"></a>　亦成无上供。<a id="a-As"></a>”</p>
  <p id="aAt">尔时，<a id="a-Au"></a>空建立天子以偈赞曰：</p>
  <p id="aAv">“修习空法故，<a id="a-Aw"></a>　导师得建立，</p>
  <p id="aAx">通达空法已，<a id="a-Ay"></a>　成就世间亲。<a id="a-Az"></a>”</p>
  <p id="aB0">尔时，<a id="a-B1"></a>向空天子以偈赞曰：</p>
  <p id="aB2">“佛知无一法，<a id="a-B3"></a>　不是涅槃者，</p>
  <p id="aB4">诸法趣涅槃，<a id="a-B5"></a>　此是佛菩提。<a id="a-B6"></a>”</p>
  <p id="aB7">尔时，<a id="a-B8"></a>空成就天子以偈赞曰：</p>
  <p id="aB9">“已得空寂定，<a id="a-BA"></a>　佛子得成就，</p>
  <p id="aBB">彼等供养佛，<a id="a-BC"></a>　是修空法者。<a id="a-BD"></a>”</p>
  <p id="aBE">尔时，<a id="a-BF"></a>趣空天子以偈赞曰：</p>
  <p id="aBG">“所有归空者，<a id="a-BH"></a>　有智非愚痴，</p>
  <p id="aBI">无著断烦恼，<a id="a-BJ"></a>　离垢得菩提。<a id="a-BK"></a>”</p>
  <p id="aBL">尔时，<a id="a-BM"></a>满足空天子以偈赞曰：</p>
  <p id="aBN">“佛法得满足，<a id="a-BO"></a>　成就难降伏，</p>
  <p id="aBP">所有修空者，<a id="a-BQ"></a>　能利益世间。<a id="a-BR"></a>”</p>
  <p id="aBS">尔时，<a id="a-BT"></a>住空天子以偈赞曰：</p>
  <p id="aBU">“安住佛法中，<a id="a-BV"></a>　能修空智者，</p>
  <p id="aBW">无量诸魔众，<a id="a-BX"></a>　不能动彼等。<a id="a-BY"></a>”</p>
  <p id="aBZ">尔时，<a id="a-Ba"></a>乐无相天子以偈赞曰：</p>
  <p id="aBb">“喜乐于无相，<a id="a-Bc"></a>　不著有相中，</p>
  <p id="aBd">拣择诸法已，<a id="a-Be"></a>　佛能超世间。<a id="a-Bf"></a>”</p>
  <p id="aBg">尔时，<a id="a-Bh"></a>无相行天子以偈赞曰：</p>
  <p id="aBi">“习行无相时，<a id="a-Bj"></a>　清净寂灭行，</p>
  <p id="aBk">离相众生等，<a id="a-Bl"></a>　魔不知彼趣。<a id="a-Bm"></a>”</p>
  <p id="aBn">尔时，<a id="a-Bo"></a>无相境界天子以偈赞曰：</p>
  <p id="aBp">“无相佛境界，<a id="a-Bq"></a>　如来于中修，</p>
  <p id="aBr">无相难证解，<a id="a-Bs"></a>　我礼定行者。<a id="a-Bt"></a>”</p>
  <p id="aBu">尔时，<a id="a-Bv"></a>渴乐无相天子以偈赞曰：</p>
  <p id="aBw">“此等一切众，<a id="a-Bx"></a>　渴乐无相法，</p>
  <p id="aBy">希求父资财，<a id="a-Bz"></a>　供养天人师。<a id="a-C0"></a>”</p>
  <p id="aC1">尔时，<a id="a-C2"></a>修无相行天子以偈赞曰：</p>
  <p id="aC3">“如来于无相，<a id="a-C4"></a>　昼夜常修行，</p>
  <p id="aC5">天人及鬼神，<a id="a-C6"></a>　不知佛所趣。<a id="a-C7"></a>”</p>
  <p id="aC8">尔时，<a id="a-C9"></a>无相解脱天子以偈赞曰：</p>
  <p id="aCA">“大雄住无相，<a id="a-CB"></a>　思量一切法，</p>
  <p id="aCC">导师所修学，<a id="a-CD"></a>　是故我敬礼。<a id="a-CE"></a>”</p>
  <p id="aCF">尔时，<a id="a-CG"></a>无相游戏天子以偈赞曰：</p>
  <p id="aCH">“大慈现游戏，<a id="a-CI"></a>　常依无相法，</p>
  <p id="aCJ">成熟众生故，<a id="a-CK"></a>　住于佛智中。<a id="a-CL"></a>”</p>
  <p id="aCM">尔时，<a id="a-CN"></a>无相成就天子以偈赞曰：</p>
  <p id="aCO">“善修离相者，<a id="a-CP"></a>　能得佛菩提，</p>
  <p id="aCQ">亦能供养佛，<a id="a-CR"></a>　如子恭敬父。<a id="a-CS"></a>”</p>
  <p id="aCT">尔时，<a id="a-CU"></a>久乐无相天子以偈赞曰：</p>
  <p id="aCV">“彼爱佛正法，<a id="a-CW"></a>　即是众生塔，</p>
  <p id="aCX">所有弃相者，<a id="a-CY"></a>　得住于师处。<a id="a-CZ"></a>”</p>
  <p id="aCa">尔时，<a id="a-Cb"></a>无相道天子以偈赞曰：</p>
  <p id="aCc">“众生诸所归，<a id="a-Cd"></a>　依道得济度，</p>
  <p id="aCe">无著寂灭行，<a id="a-Cf"></a>　如来最无上。<a id="a-Cg"></a>”</p>
  <p id="aCh">尔时，<a id="a-Ci"></a>信无相天子以偈赞曰：</p>
  <p id="aCj">“信解无相者，<a id="a-Ck"></a>　寂灭离诸怨，</p>
  <p id="aCl">我礼一切佛，<a id="a-Cm"></a>　自度度他者。<a id="a-Cn"></a>”</p>
  <p id="aCo">尔时，<a id="a-Cp"></a>趣无愿天子以偈赞曰：</p>
  <p id="aCq">“世尊所有愿，<a id="a-Cr"></a>　求之不可得，</p>
  <p id="aCs">彼等离所作，<a id="a-Ct"></a>　是佛出世间。<a id="a-Cu"></a>”</p>
  <p id="aCv">尔时，<a id="a-Cw"></a>修无愿天子以偈赞曰：</p>
  <p id="aCx">“于有不起愿，<a id="a-Cy"></a>　修行寂灭心，</p>
  <p id="aCz">断除渴爱缚，<a id="a-D0"></a>　是佛离世间。<a id="a-D1"></a>”</p>
  <p id="aD2">尔时，<a id="a-D3"></a>无愿生天子以偈赞曰：</p>
  <p id="aD4">“彼得大精进，<a id="a-D5"></a>　于有离爱染，</p>
  <p id="aD6">是等如来子，<a id="a-D7"></a>　悉礼自己父。<a id="a-D8"></a>”</p>
  <p id="aD9">尔时，<a id="a-DA"></a>从无愿生天子以偈赞曰：</p>
  <p id="aDB">“彼等不起愿，<a id="a-DC"></a>　于有而坏有，</p>
  <p id="aDD">所能断爱者，<a id="a-DE"></a>　佛子离讥毁。<a id="a-DF"></a>”</p>
  <p id="aDG">尔时，<a id="a-DH"></a>无愿解脱天子以偈赞曰：</p>
  <p id="aDI">“无愿得解脱，<a id="a-DJ"></a>　不求离诸缚，</p>
  <p id="aDK">放舍不起愿，<a id="a-DL"></a>　佛子持威德。<a id="a-DM"></a>”</p>
  <p id="aDN">尔时，<a id="a-DO"></a>出无愿天子以偈赞曰：</p>
  <p id="aDP">“出离忧旷野，<a id="a-DQ"></a>　拔断爱染根，</p>
  <p id="aDR">彼等礼如来，<a id="a-DS"></a>　得除饥渴者。<a id="a-DT"></a>”</p>
  <p id="aDU">尔时，<a id="a-DV"></a>必定无愿天子以偈赞曰：</p>
  <p id="aDW">“善知有苦者，<a id="a-DX"></a>　亦知世乐妄，</p>
  <p id="aDY">佛是彼等父，<a id="a-DZ"></a>　彼为导师子。<a id="a-Da"></a>”</p>
  <p id="aDb">尔时，<a id="a-Dc"></a>向无愿天子以偈赞曰：</p>
  <p id="aDd">“于有见苦者，<a id="a-De"></a>　彼人得调伏，</p>
  <p id="aDf">我礼善调伏，<a id="a-Dg"></a>　破有调御师。<a id="a-Dh"></a>”</p>
  <p id="aDi">尔时，<a id="a-Dj"></a>超无愿天子以偈赞曰：</p>
  <p id="aDk">“超度有旷野，<a id="a-Dl"></a>　得住安隐处，</p>
  <p id="aDm">普礼大导师，<a id="a-Dn"></a>　已伏烦恼怨。<a id="a-Do"></a>”</p>
  <p id="aDp">尔时，<a id="a-Dq"></a>被无愿铠天子以偈赞曰：</p>
  <p id="aDr">“战胜破怨敌，<a id="a-Ds"></a>　最强难伏者，</p>
  <p id="aDt">降诸魔众已，<a id="a-Du"></a>　勇健不求有。<a id="a-Dv"></a>”</p>
  <p id="aDw">尔时，<a id="a-Dx"></a>无愿力天子以偈赞曰：</p>
  <p id="aDy">“大力于解脱，<a id="a-Dz"></a>　能断诸魔缚，</p>
  <p id="aE0">是诸佛子等，<a id="a-E1"></a>　观魔如网草。<a id="a-E2"></a>”</p>
  <p id="aE3">尔时，<a id="a-E4"></a>观身天子以偈赞曰：</p>
  <p id="aE5">“诸有观此身，<a id="a-E6"></a>　彼能乐佛法，</p>
  <p id="aE7">无身无作者，<a id="a-E8"></a>　是等随顺法。<a id="a-E9"></a>”</p>
  <p id="aEA">尔时，<a id="a-EB"></a>念身天子以偈赞曰：</p>
  <p id="aEC">“所有念此身，<a id="a-ED"></a>　秽恶不清净，</p>
  <p id="aEE">已知身如实，<a id="a-EF"></a>　敬礼大导师。<a id="a-EG"></a>”</p>
  <p id="aEH">尔时，<a id="a-EI"></a>厌患身天子以偈赞曰：</p>
  <p id="aEJ">“系念于内身，<a id="a-EK"></a>　观见不净相，</p>
  <p id="aEL">彼得离身苦，<a id="a-EM"></a>　调伏故敬礼。<a id="a-EN"></a>”</p>
  <p id="aEO">尔时，<a id="a-EP"></a>舍身天子以偈赞曰：</p>
  <p id="aEQ">“舍此脓血身，<a id="a-ER"></a>　如蛇脱故皮，</p>
  <p id="aES">敬礼于非身，<a id="a-ET"></a>　是大如来身。<a id="a-EU"></a>”</p>
  <p id="aEV">尔时，<a id="a-EW"></a>厌恶身天子以偈赞曰：</p>
  <p id="aEX">“厌恶脓血身，<a id="a-EY"></a>　不净甚臭秽，</p>
  <p id="aEZ">舍此不净身，<a id="a-Ea"></a>　归敬天人师。<a id="a-Eb"></a>”</p>
  <p id="aEc">尔时，<a id="a-Ed"></a>患身疲劳天子以偈赞曰：</p>
  <p id="aEe">“所患烂坏身，<a id="a-Ef"></a>　佛子求清净，</p>
  <p id="aEg">彼得悉礼佛，<a id="a-Eh"></a>　所修正法身。<a id="a-Ei"></a>”</p>
  <p id="aEj">尔时，<a id="a-Ek"></a>怖身天子以偈赞曰：</p>
  <p id="aEl">“观知此四大，<a id="a-Em"></a>　犹如恶毒蛇，</p>
  <p id="aEn">彼等超度身，<a id="a-Eo"></a>　敬礼大导师。<a id="a-Ep"></a>”</p>
  <p id="aEq">尔时，<a id="a-Er"></a>见身过天子以偈赞曰：</p>
  <p id="aEs">“现前见身过，<a id="a-Et"></a>　是得智慧眼，</p>
  <p id="aEu">悉照此三有，<a id="a-Ev"></a>　智者依佛慧。<a id="a-Ew"></a>”</p>
  <p id="aEx">尔时，<a id="a-Ey"></a>不乐身天子以偈赞曰：</p>
  <p id="aEz">“所有不乐身，<a id="a-F0"></a>　不依法相住，</p>
  <p id="aF1">无著于诸结，<a id="a-F2"></a>　彼等礼调御。<a id="a-F3"></a>”</p>
  <p id="aF4">尔时，<a id="a-F5"></a>于有起怨想天子以偈赞曰：</p>
  <p id="aF6">“于有如怨想，<a id="a-F7"></a>　修观坏诸有，</p>
  <p id="aF8">佛子如是学，<a id="a-F9"></a>　智生悟菩提。<a id="a-FA"></a>”</p>
  <p id="aFB">尔时，<a id="a-FC"></a>坏有天子以偈赞曰：</p>
  <p id="aFD">“于有见过已，<a id="a-FE"></a>　能知灭无畏，</p>
  <p id="aFF">佛子勤求道，<a id="a-FG"></a>　获得父遗财。<a id="a-FH"></a>”</p>
  <p id="aFI">尔时，<a id="a-FJ"></a>弃有天子以偈赞曰：</p>
  <p id="aFK">“所修弃诸有，<a id="a-FL"></a>　乐住大涅槃，</p>
  <p id="aFM">心净离众结，<a id="a-FN"></a>　我礼大导师。<a id="a-FO"></a>”</p>
  <p id="aFP">尔时，<a id="a-FQ"></a>断有天子以偈赞曰：</p>
  <p id="aFR">“断除有根本，<a id="a-FS"></a>　照达三千界，</p>
  <p id="aFT">世尊诸子等，<a id="a-FU"></a>　所学悉通利。<a id="a-FV"></a>”</p>
  <p id="aFW">尔时，<a id="a-FX"></a>度有天子以偈赞曰：</p>
  <p id="aFY">“已度于有海，<a id="a-FZ"></a>　济拔孤独者，</p>
  <p id="aFa">于此三界中，<a id="a-Fb"></a>　彼等不在数。<a id="a-Fc"></a>”</p>
  <p id="aFd">尔时，<a id="a-Fe"></a>破有天子以偈赞曰：</p>
  <p id="aFf">“佛子修道者，<a id="a-Fg"></a>　能破于三有，</p>
  <p id="aFh">彼是供养佛，<a id="a-Fi"></a>　以化众生故。<a id="a-Fj"></a>”</p>
  <p id="aFk">尔时，<a id="a-Fl"></a>于有解脱天子以偈赞曰：</p>
  <p id="aFm">“有流得解脱，<a id="a-Fn"></a>　究竟住后际，</p>
  <p id="aFo">大雄出世间，<a id="a-Fp"></a>　敬礼断有者。<a id="a-Fq"></a>”</p>
  <p id="aFr">尔时，<a id="a-Fs"></a>灭有天子以偈赞曰：</p>
  <p id="aFt">“灭除有根本，<a id="a-Fu"></a>　度有到彼岸，</p>
  <p id="aFv">已断于后际，<a id="a-Fw"></a>　世间无如佛。<a id="a-Fx"></a>”</p>
  <p id="aFy">尔时，<a id="a-Fz"></a>住后际天子以偈赞曰：</p>
  <p id="aG0">“如来后际住，<a id="a-G1"></a>　寂灭到彼岸，</p>
  <p id="aG2">度有一切智，<a id="a-G3"></a>　觉了未悟者。<a id="a-G4"></a>”</p>
  <p id="aG5">尔时，<a id="a-G6"></a>于有住后际天子以偈赞曰：</p>
  <p id="aG7">“佛于后际住，<a id="a-G8"></a>　说彼三有因，</p>
  <p id="aG9">不见有诸结，<a id="a-GA"></a>　后能不生有。<a id="a-GB"></a>”</p>
  <p id="aGC">尔时，<a id="a-GD"></a>得灭有天子以偈赞曰：</p>
  <p id="aGE">“知有空寂已，<a id="a-GF"></a>　能解三有因，</p>
  <p id="aGG">精进不怯弱，<a id="a-GH"></a>　我礼平等者。<a id="a-GI"></a>”</p>
  <p id="aGJ">尔时，<a id="a-GK"></a>度有到彼岸天子以偈赞曰：</p>
  <p id="aGL">“度有到彼岸，<a id="a-GM"></a>　拔除有根源，</p>
  <p id="aGN">救度诸群生，<a id="a-GO"></a>　导师愍一切。<a id="a-GP"></a>”</p>
  <p id="aGQ">尔时，<a id="a-GR"></a>于受无恼天子以偈赞曰：</p>
  <p id="aGS">“于受无贡高，<a id="a-GT"></a>　无思亦无虑，</p>
  <p id="aGU">禅事悉知解，<a id="a-GV"></a>　观受如水泡。<a id="a-GW"></a>”</p>
  <p id="aGX">尔时，<a id="a-GY"></a>解受天子以偈赞曰：</p>
  <p id="aGZ">“如来知诸受，<a id="a-Ga"></a>　本来无自性，</p>
  <p id="aGb">凡夫所著处，<a id="a-Gc"></a>　如梦受欲乐。<a id="a-Gd"></a>”</p>
  <p id="aGe">尔时，<a id="a-Gf"></a>观受天子以偈赞曰：</p>
  <p id="aGg">“有智观诸受，<a id="a-Gh"></a>　能取于善道，</p>
  <p id="aGi">不生未来受，<a id="a-Gj"></a>　如是见导师。<a id="a-Gk"></a>”</p>
  <p id="aGl">尔时，<a id="a-Gm"></a>离受天子以偈赞曰：</p>
  <p id="aGn">“受及所受者，<a id="a-Go"></a>　佛见无自性，</p>
  <p id="aGp">能即为众说，<a id="a-Gq"></a>　难知甚深句。<a id="a-Gr"></a>”</p>
  <p id="aGs">尔时，<a id="a-Gt"></a>决定知受天子以偈赞曰：</p>
  <p id="aGu">“诸受但世谛，<a id="a-Gv"></a>　第一义中无，</p>
  <p id="aGw">如来说真实，<a id="a-Gx"></a>　除断世间疑。<a id="a-Gy"></a>”</p>
  <p id="aGz">尔时，<a id="a-H0"></a>善解受天子以偈赞曰：</p>
  <p id="aH1">“世尊善知受，<a id="a-H2"></a>　犹如空中云，</p>
  <p id="aH3">谁迷无智者，<a id="a-H4"></a>　独佛能实解。<a id="a-H5"></a>”</p>
  <p id="aH6">尔时，<a id="a-H7"></a>通达受天子以偈赞曰：</p>
  <p id="aH8">“如来达诸受，<a id="a-H9"></a>　解受到彼岸，</p>
  <p id="aHA">知受无我所，<a id="a-HB"></a>　说法最为上。<a id="a-HC"></a>”</p>
  <p id="aHD">尔时，<a id="a-HE"></a>度受天子以偈赞曰：</p>
  <p id="aHF">“世尊已久度，<a id="a-HG"></a>　最难三受海，</p>
  <p id="aHH">舍离恶污泥，<a id="a-HI"></a>　佛智号无上。<a id="a-HJ"></a>”</p>
  <p id="aHK">尔时，<a id="a-HL"></a>断受天子以偈赞曰：</p>
  <p id="aHM">“导师于诸受，<a id="a-HN"></a>　了知出世间，</p>
  <p id="aHO">超离污染泥，<a id="a-HP"></a>　不著于诸有。<a id="a-HQ"></a>”</p>
  <p id="aHR">尔时，<a id="a-HS"></a>思受天子以偈赞曰：</p>
  <p id="aHT">“如来念诸受，<a id="a-HU"></a>　由受苦世间，</p>
  <p id="aHV">众生烦恼缚，<a id="a-HW"></a>　佛知真实性。<a id="a-HX"></a>”</p>
  <p id="aHY">尔时，<a id="a-HZ"></a>解心天子以偈赞曰：</p>
  <p id="aHa">“佛心伏烦恼，<a id="a-Hb"></a>　亦降诸魔怨，</p>
  <p id="aHc">依真无所破，<a id="a-Hd"></a>　故佛号牟尼。<a id="a-He"></a>”</p>
  <p id="aHf">尔时，<a id="a-Hg"></a>识心天子以偈赞曰：</p>
  <p id="aHh">“佛久识心相，<a id="a-Hi"></a>　犹如巧幻师，</p>
  <p id="aHj">幻作种种像，<a id="a-Hk"></a>　故佛号应供。<a id="a-Hl"></a>”</p>
  <p id="aHm">尔时，<a id="a-Hn"></a>心行天子以偈赞曰：</p>
  <p id="aHo">“大雄已修行，<a id="a-Hp"></a>　能断心所缘，</p>
  <p id="aHq">亿劫阿僧祇，<a id="a-Hr"></a>　心性不可得。<a id="a-Hs"></a>”</p>
  <p id="aHt">尔时，<a id="a-Hu"></a>摄心天子以偈赞曰：</p>
  <p id="aHv">“躁动难调伏，<a id="a-Hw"></a>　无体而住窟，</p>
  <p id="aHx">佛断速疾心，<a id="a-Hy"></a>　故能受胜供。<a id="a-Hz"></a>”</p>
  <p id="aI0">尔时，<a id="a-I1"></a>拣择心天子以偈赞曰：</p>
  <p id="aI2">“佛已拣择心，<a id="a-I3"></a>　众生为心缚，</p>
  <p id="aI4">佛能真实知，<a id="a-I5"></a>　如幻师教子。<a id="a-I6"></a>”</p>
  <p id="aI7">尔时，<a id="a-I8"></a>修心境界天子以偈赞曰：</p>
  <p id="aI9">“所行心境界，<a id="a-IA"></a>　导师决定见，</p>
  <p id="aIB">如梦受五欲，<a id="a-IC"></a>　迷彼愚痴者。<a id="a-ID"></a>”</p>
  <p id="aIE">尔时，<a id="a-IF"></a>心自在天子以偈赞曰：</p>
  <p id="aIG">“调伏作业已，<a id="a-IH"></a>　心无分别事，</p>
  <p id="aII">如来见心相，<a id="a-IJ"></a>　世间所不知。<a id="a-IK"></a>”</p>
  <p id="aIL">尔时，<a id="a-IM"></a>心勇天子以偈赞曰：</p>
  <p id="aIN">“所言心勇者，<a id="a-IO"></a>　能破魔军众，</p>
  <p id="aIP">以心见心者，<a id="a-IQ"></a>　观心不疲倦。<a id="a-IR"></a>”</p>
  <p id="aIS">尔时，<a id="a-IT"></a>建立天子以偈赞曰：</p>
  <p id="aIU">“如来观众生，<a id="a-IV"></a>　于法建立者，</p>
  <p id="aIW">以心能知心，<a id="a-IX"></a>　彼则真佛子。<a id="a-IY"></a>”</p>
  <p id="aIZ">尔时，<a id="a-Ia"></a>定心天子以偈赞曰：</p>
  <p id="aIb">“所有伏心者，<a id="a-Ic"></a>　彼能行寂灭，</p>
  <p id="aId">是等离诸缚，<a id="a-Ie"></a>　不为魔所恼。<a id="a-If"></a>”</p>
  <p id="aIg">尔时，<a id="a-Ih"></a>柔软心天子以偈赞曰：</p>
  <p id="aIi">“勇健柔软心，<a id="a-Ij"></a>　调伏众生辈，</p>
  <p id="aIk">所乐佛法者，<a id="a-Il"></a>　不著于诸欲。<a id="a-Im"></a>”</p>
  <p id="aIn">尔时，<a id="a-Io"></a>净心天子以偈赞曰：</p>
  <p id="aIp">“善心乐清净，<a id="a-Iq"></a>　审思而作业，</p>
  <p id="aIr">闻佛正法已，<a id="a-Is"></a>　无疑于深义。<a id="a-It"></a>”</p>
  <p id="aIu">尔时，<a id="a-Iv"></a>住法天子以偈赞曰：</p>
  <p id="aIw">“所有向法心，<a id="a-Ix"></a>　深乐不退没，</p>
  <p id="aIy">彼是真佛子，<a id="a-Iz"></a>　已到调伏地。<a id="a-J0"></a>”</p>
  <p id="aJ1">尔时，<a id="a-J2"></a>思惟法天子以偈赞曰：</p>
  <p id="aJ3">“思惟于法界，<a id="a-J4"></a>　境界无非一，</p>
  <p id="aJ5">一切法界净，<a id="a-J6"></a>　诸佛所学处。<a id="a-J7"></a>”</p>
  <p id="aJ8">尔时，<a id="a-J9"></a>法界建立天子以偈赞曰：</p>
  <p id="aJA">“法界所建立，<a id="a-JB"></a>　是大慈悲心，</p>
  <p id="aJC">能住一相中，<a id="a-JD"></a>　彼是真佛子。<a id="a-JE"></a>”</p>
  <p id="aJF">尔时，<a id="a-JG"></a>法界境界天子以偈赞曰：</p>
  <p id="aJH">“世尊说法界，<a id="a-JI"></a>　是为诸佛土，</p>
  <p id="aJJ">大士所行处，<a id="a-JK"></a>　此智不思议。<a id="a-JL"></a>”</p>
  <p id="aJM">尔时，<a id="a-JN"></a>法界生天子以偈赞曰：</p>
  <p id="aJO">“法界所出生，<a id="a-JP"></a>　是智难思议，</p>
  <p id="aJQ">不疑深佛法，<a id="a-JR"></a>　亦知诸根性。<a id="a-JS"></a>”</p>
  <p id="aJT">尔时，<a id="a-JU"></a>入法界天子以偈赞曰：</p>
  <p id="aJV">“入深法界者，<a id="a-JW"></a>　解法无与等，</p>
  <p id="aJX">是力不思议，<a id="a-JY"></a>　亦得诸妙愿。<a id="a-JZ"></a>”</p>
  <p id="aJa">尔时，<a id="a-Jb"></a>法界无畏天子以偈赞曰：</p>
  <p id="aJc">“已得无畏法，<a id="a-Jd"></a>　是住安隐处，</p>
  <p id="aJe">所有辩才力，<a id="a-Jf"></a>　无能与等者。<a id="a-Jg"></a>”</p>
  <p id="aJh">尔时，<a id="a-Ji"></a>善解法界天子以偈赞曰：</p>
  <p id="aJj">“如来解法界，<a id="a-Jk"></a>　亦达一切智，</p>
  <p id="aJl">示现法界相，<a id="a-Jm"></a>　如掌庵罗果。<a id="a-Jn"></a>”</p>
  <p id="aJo">尔时，<a id="a-Jp"></a>住法界天子以偈赞曰：</p>
  <p id="aJq">“世尊住法界，<a id="a-Jr"></a>　见法真实性，</p>
  <p id="aJs">不依亦不离，<a id="a-Jt"></a>　不取复不舍。<a id="a-Ju"></a>”</p>
  <p id="aJv">尔时，<a id="a-Jw"></a>法界行天子以偈赞曰：</p>
  <p id="aJx">“如来行法界，<a id="a-Jy"></a>　寂静如虚空，</p>
  <p id="aJz">境界大牟尼，<a id="a-K0"></a>　敬礼慈悲父。<a id="a-K1"></a>”</p>
  <p id="aK2">尔时，<a id="a-K3"></a>归法界天子以偈赞曰：</p>
  <p id="aK4">“随其种种门，<a id="a-K5"></a>　世尊说法界，</p>
  <p id="aK6">彼彼法门中，<a id="a-K7"></a>　无心亦无色。<a id="a-K8"></a>”</p>
  <p id="aK9">尔时，<a id="a-KA"></a>法界精进天子以偈赞曰：</p>
  <p id="aKB">“世尊说精进，<a id="a-KC"></a>　能知于法界，</p>
  <p id="aKD">因修精进故，<a id="a-KE"></a>　觉智到彼岸。<a id="a-KF"></a>”</p>
  <p id="aKG">尔时，<a id="a-KH"></a>法界充满天子以偈赞曰：</p>
  <p id="aKI">“大慈以正法，<a id="a-KJ"></a>　充饱诸世间，</p>
  <p id="aKK">能知法界者，<a id="a-KL"></a>　彼得住菩提。<a id="a-KM"></a>”</p>
  <p id="aKN">尔时，<a id="a-KO"></a>彻法界天子以偈赞曰：</p>
  <p id="aKP">“世尊彻深法，<a id="a-KQ"></a>　故能观世间，</p>
  <p id="aKR">法界悉知已，<a id="a-KS"></a>　我礼天人师。<a id="a-KT"></a>”</p>
  <p id="aKU">尔时，<a id="a-KV"></a>住智处天子以偈赞曰：</p>
  <p id="aKW">“是处人中上，<a id="a-KX"></a>　如来智所得，</p>
  <p id="aKY">法界及十方，<a id="a-KZ"></a>　导师所行处。<a id="a-Ka"></a>”</p>
  <p id="aKb">尔时，<a id="a-Kc"></a>住处天子以偈赞曰：</p>
  <p id="aKd">“法界是住处，<a id="a-Ke"></a>　众智所行道，</p>
  <p id="aKf">诸有一切法，<a id="a-Kg"></a>　悉作一相解。<a id="a-Kh"></a>”</p>
  <p id="aKi">尔时，<a id="a-Kj"></a>知处天子以偈赞曰：</p>
  <p id="aKk">“世尊知法界，<a id="a-Kl"></a>　已作一相修，</p>
  <p id="aKm">众生诸欲性，<a id="a-Kn"></a>　佛亦悉了知。<a id="a-Ko"></a>”</p>
  <p id="aKp">尔时，<a id="a-Kq"></a>出处天子以偈赞曰：</p>
  <p id="aKr">“能取一切智，<a id="a-Ks"></a>　是谓诸佛子，</p>
  <p id="aKt">于此法界处，<a id="a-Ku"></a>　唯智所能知。<a id="a-Kv"></a>”</p>
  <p id="aKw">尔时，<a id="a-Kx"></a>学处天子以偈赞曰：</p>
  <p id="aKy">“所习法界者，<a id="a-Kz"></a>　安住菩提中，</p>
  <p id="aL0">得达自然处，<a id="a-L1"></a>　疾成于如来。<a id="a-L2"></a>”</p>
  <p id="aL3">尔时，<a id="a-L4"></a>非处学天子以偈赞曰：</p>
  <p id="aL5">“所见非处者，<a id="a-L6"></a>　能乐如来教，</p>
  <p id="aL7">千亿众魔军，<a id="a-L8"></a>　不能迷惑彼。<a id="a-L9"></a>”</p>
  <p id="aLA">尔时，<a id="a-LB"></a>知非处天子以偈赞曰：</p>
  <p id="aLC">“所有知非处，<a id="a-LD"></a>　智者得欣喜，</p>
  <p id="aLE">我等修菩提，<a id="a-LF"></a>　亿魔不能动。<a id="a-LG"></a>”</p>
  <p id="aLH">尔时，<a id="a-LI"></a>深密处天子以偈赞曰：</p>
  <p id="aLJ">“善学深智处，<a id="a-LK"></a>　安住正法中，</p>
  <p id="aLL">能乘魔波旬，<a id="a-LM"></a>　如车驾调马。<a id="a-LN"></a>”</p>
  <p id="aLO">尔时，<a id="a-LP"></a>善非处天子以偈赞曰：</p>
  <p id="aLQ">“非处善法界，<a id="a-LR"></a>　习学于一相，</p>
  <p id="aLS">若魔能恼者，<a id="a-LT"></a>　佛说无是处。<a id="a-LU"></a>”</p>
  <p id="aLV">尔时，<a id="a-LW"></a>住处天子以偈赞曰：</p>
  <p id="aLX">“是处及非处，<a id="a-LY"></a>　示现愚痴者，</p>
  <p id="aLZ">如来自觉已，<a id="a-La"></a>　复为众生说。<a id="a-Lb"></a>”</p>
  <p id="aLc">尔时，<a id="a-Ld"></a>善取天子以偈赞曰：</p>
  <p id="aLe">“彼因所取事，<a id="a-Lf"></a>　及昔所作业，</p>
  <p id="aLg">彼因修业处，<a id="a-Lh"></a>　世尊皆悉知。<a id="a-Li"></a>”</p>
  <p id="aLj">尔时，<a id="a-Lk"></a>巧业天子以偈赞曰：</p>
  <p id="aLl">“贪欲及恚痴，<a id="a-Lm"></a>　佛亦知因业，</p>
  <p id="aLn">为因为业者，<a id="a-Lo"></a>　如来悉知彼。<a id="a-Lp"></a>”</p>
  <p id="aLq">尔时，<a id="a-Lr"></a>知当来天子以偈赞曰：</p>
  <p id="aLs">“知彼当来世，<a id="a-Lt"></a>　众生所作业，</p>
  <p id="aLu">彼因所作事，<a id="a-Lv"></a>　是处佛悉知。<a id="a-Lw"></a>”</p>
  <p id="aLx">尔时，<a id="a-Ly"></a>思现在天子以偈赞曰：</p>
  <p id="aLz">“普及十方界，<a id="a-M0"></a>　众生业与因，</p>
  <p id="aM1">处及因业事，<a id="a-M2"></a>　导师悉了知。<a id="a-M3"></a>”</p>
  <p id="aM4">尔时，<a id="a-M5"></a>力境界天子以偈赞曰：</p>
  <p id="aM6">“若业若与因，<a id="a-M7"></a>　处所及出生，</p>
  <p id="aM8">如来无不知，<a id="a-M9"></a>　故称天人师。<a id="a-MA"></a>”</p>
  <p id="aMB">尔时，<a id="a-MC"></a>乐力天子以偈赞曰：</p>
  <p id="aMD">“因业及处所，<a id="a-ME"></a>　三世果报中，</p>
  <p id="aMF">彼有所作事，<a id="a-MG"></a>　如来皆悉知。<a id="a-MH"></a>”</p>
  <p id="aMI">尔时，<a id="a-MJ"></a>力主天子以偈赞曰：</p>
  <p id="aMK">“因业所作事，<a id="a-ML"></a>　报因及因缘，</p>
  <p id="aMM">处所性自离，<a id="a-MN"></a>　是佛无有等。<a id="a-MO"></a>”</p>
  <p id="aMP">尔时，<a id="a-MQ"></a>力吉祥天子以偈赞曰：</p>
  <p id="aMR">“因业所作事，<a id="a-MS"></a>　处因缘世谛，</p>
  <p id="aMT">所受用果报，<a id="a-MU"></a>　佛知彼悉空。<a id="a-MV"></a>”</p>
  <p id="aMW">尔时，<a id="a-MX"></a>力悦天子以偈赞曰：</p>
  <p id="aMY">“因业所作事，<a id="a-MZ"></a>　俗谛因缘处，</p>
  <p id="aMa">佛自悉知已，<a id="a-Mb"></a>　说彼无自性。<a id="a-Mc"></a>”</p>
  <p id="aMd">尔时，<a id="a-Me"></a>力游戏天子以偈赞曰：</p>
  <p id="aMf">“因缘所作事，<a id="a-Mg"></a>　处因缘世谛，</p>
  <p id="aMh">不由自他生，<a id="a-Mi"></a>　佛知从缘起。<a id="a-Mj"></a>”</p>
 </body>
</html>