<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第六十六</title>
</head>
<body>
  <h1 class="head">大宝积经卷第六十六</h1>
  <h2>高齐北天竺三藏那连提耶舍译</h2>
  <h2>菩萨见实会第十六之六虚空行天授记品第十二</h2>
  <p>尔时，复有八万虚空行天，见阿修罗、伽楼罗及龙女、龙王、鸠盘茶、乾闼婆、夜叉、紧陀罗等，供养如来并闻授记，皆大欣喜，踊跃无量，于佛法中深心爱乐，为供养佛故，起勇猛心。彼虚空行天，于迦毗罗城外，周遍八方六十由旬，雨曼陀罗华遍布其地，至于人膝；雨曼陀罗华遍布地已，持供养佛，绕佛三匝，即以偈颂，而赞佛言：</p>
  <p>“诸根寂静微笑面，　救护一切诸众生，</p>
  <p>善逝具足大慈悲，　故为世尊人师子。</p>
  <p>如来大众皆安住，　于佛法中及涅槃，</p>
  <p>导师世尊胜妙足，　我今头面而顶礼。</p>
  <p>如十五日月盛满，　世人皆礼星中月，</p>
  <p>如是一切诸天众，　睹佛笑面咸敬礼。</p>
  <p>积集无量大福聚，　亦复成就智慧身，</p>
  <p>具足无量大威德，　故我顶礼世间亲。</p>
  <p>具足十力功德山，　于谛无畏离三垢，</p>
  <p>成就十八不共法，　明见无疑说中胜。</p>
  <p>具足三十二种相，　八十种好而自严，</p>
  <p>其心胜上如帝幢，　故我顶礼无等等。</p>
  <p>已能究竟持戒力，　禅力决定不倾动，</p>
  <p>执持最上智慧剑，　最胜勇健降天魔。</p>
  <p>于智慧力到彼岸，　调御声闻心无吝，</p>
  <p>其心寂静游诸方，　度脱一切诸天人。</p>
  <p>世尊人中胜师子，　得于最上寂灭法，</p>
  <p>惟然十力愿我等，　亦当得此胜妙法。</p>
  <p>愿我亦当天人中，　为诸世间所信乐！</p>
  <p>愿如世尊等无异，　了知众生心乐欲！</p>
  <p>愿我得利诸世间，　以怜愍心大悲心！</p>
  <p>堕生死海苦众生，　愿我皆能得度脱！</p>
  <p>愿我于诸天人中，　得作无上大导师，</p>
  <p>我当解脱诸有趣，　为百苦逼诸众生。”</p>
  <p>尔时，世尊知虚空行天深心信乐已，即便微笑。时，马胜比丘即以偈颂，而问佛言：</p>
  <p>“佛牟尼王非无缘，　三界照明现微笑，</p>
  <p>唯愿十力为我说，　为何众生现喜相？</p>
  <p>见佛如来最胜面，　现微笑相令众喜，</p>
  <p>一切大众皆怀疑，　愿闻佛说笑因缘。</p>
  <p>愿大导师速为说，　微笑因缘利益事，</p>
  <p>愿为除断众疑网，　沙门中王为宣说。</p>
  <p>孰能令佛现喜笑，　谁于佛所上供养？</p>
  <p>令谁能达生死底？ 愿人师子除我疑。</p>
  <p>谁于今日动魔宫，　令魔狂乱心不安？</p>
  <p>谁于今日令天众，　悉皆欣喜大踊跃？</p>
  <p>唯愿为我速宣说，　除断一切世疑网，</p>
  <p>大众若得闻佛说，　一切皆悉大欣喜。”</p>
  <p>尔时，世尊即以偈颂答马胜言：</p>
  <p>“马胜汝今请问我，　虚空行天受记事，</p>
  <p>汝今问我大利益，　无量世间诸人天。</p>
  <p>十力师子若无问，　不得为说佛子记，</p>
  <p>汝于今日问如来，　广利一切世间故。</p>
  <p>是空行天于我所，　以欣喜心供养我，</p>
  <p>过于阿僧祇劫数，　灭除烦恼得成佛。</p>
  <p>从于此间终没已，　便即生于天胜处，</p>
  <p>于无量亿诸佛所，　悉知香华修供养。</p>
  <p>于彼佛所发道心，　亦复增进菩提意，</p>
  <p>以诸无量胜妙偈，　赞人师子自然智。</p>
  <p>此等当于未来世，　无量无边诸佛所，</p>
  <p>以胜香华而供养，　亦以妙偈而赞佛。</p>
  <p>那罗延身菩萨等，　供养赞叹诸佛已，</p>
  <p>于当来世欣喜劫，　得成最胜无上智。</p>
  <p>其佛号曰华幢尊，　名称普闻无讥毁，</p>
  <p>彼等八万天神众，　皆同一劫得作佛。</p>
  <p>彼佛刹中无地狱，　亦无饿鬼及畜生，</p>
  <p>彼土亦无修罗趣，　无有一切八难等。</p>
  <p>此空行天成佛时，　彼土一切诸人民，</p>
  <p>彼诸众生寿无量，　果报犹如忉利天。</p>
  <p>其国不闻恶道名，　何况而有作恶者？</p>
  <p>彼时众生皆如法，　一切悉是调伏众。</p>
  <p>彼佛度人无量亿，　其数过于恒河沙，</p>
  <p>为说无依无著法，　十力度脱彼众生。</p>
  <p>彼佛入般涅槃已，　广布舍利起佛塔，</p>
  <p>彼佛一一诸舍利，　于中皆现佛身相。</p>
  <p>名称无毁诸身分，　为彼众生示神变，</p>
  <p>无量亿数诸众生，　皆发无上菩提心。”</p>
  <p>导师如是智方便，　为彼空行天授记，</p>
  <p>一切大众闻记已，　皆悉欣喜大踊跃。</p>
  <h2>四天王授记品第十三</h2>
  <p>尔时，九万四天王天，见阿修罗、伽楼罗、龙女、龙王、鸠盘茶、乾闼婆、夜叉、紧陀罗等供养如来，并闻授空行天记，皆大欣喜，踊跃无量，于佛法中深心信乐。譬如有人乘于瓦船入于河中，心作是念：“如此瓦船，不久当坏。未没以来，可速度岸，以免水难。”如是九万四天王天亦复如是，睹佛威神，为得佛法故，起深信乐，发勇猛心，供养如来。</p>
  <p>尔时，四天王天并四天王，变化九万七宝妙帐，杂色种种，端妙希奇，广大严丽，其中多有赤真珠帐、火珠宝帐、琉璃宝帐、天金色帐、金刚珠帐，化作如是九万七宝帐已，于虚空中绕佛三匝。又复化作九万天乐，于虚空中亦复旋转绕佛三匝。又复化作曼陀罗华、摩诃曼陀罗华、曼殊沙华、摩诃曼殊沙华、迦迦罗婆华、摩诃迦迦罗婆华，持此化华，而散佛上。复绕三匝，即以偈颂而赞佛言：</p>
  <p>“诸天有九亿，　悉于导师所，</p>
  <p>皆一心合掌，　愿乐佛功德。</p>
  <p>无掉亦无没，　无贪亦无悔，</p>
  <p>无举亦无下，　故礼两足尊。</p>
  <p>断除诸有种，　亦灭无明闇，</p>
  <p>拔除烦恼刺，　能摧我慢山。</p>
  <p>佛善拔毒箭，　能灭诸疮疣，</p>
  <p>善修不逸行，　身圆满无减。</p>
  <p>灭除诸烦恼，　解脱一切缚，</p>
  <p>断除诸结使，　出离诸愦闹。</p>
  <p>空及无相法，　是佛之所行，</p>
  <p>一切诸有中，　其心无愿乐。</p>
  <p>除断渴爱根，　弃舍无明闇，</p>
  <p>于诸四颠倒，　悉皆能远离。</p>
  <p>佛能知实际，　世间无知者，</p>
  <p>凡夫闻生惧，　如鹿怖猎师。</p>
  <p>堕身见众生，　于空不能知，</p>
  <p>无明所覆蔽，　著世间系缚。</p>
  <p>如实见真如，　观世犹空拳，</p>
  <p>为世显实智，　由彼获净眼。</p>
  <p>显示诸阴空，　名色亦复然，</p>
  <p>界法体非有，　诸入亦如是。</p>
  <p>此法及余法，　以名字而说，</p>
  <p>此名字诸法，　佛说悉皆空。</p>
  <p>譬如大幻师，　化作种种像，</p>
  <p>无众生施设，　无命亦无人。</p>
  <p>如是诸阴界，　诸根十二入，</p>
  <p>皆从幻化生，　如来作是说。</p>
  <p>譬如善画师，　画作白象身，</p>
  <p>枝节皆相似，　高下亦复然。</p>
  <p>实无高下相，　但惑愚者眼，</p>
  <p>是法界平等，　愚者自迷惑。</p>
  <p>佛皆为显示，　如掌庵罗果，</p>
  <p>智者不迷惑，　善学诸佛教。</p>
  <p>如来大智慧，　为世间智炬，</p>
  <p>转于妙法轮，　教化诸群生。</p>
  <p>当愿开觉我，　无上寂菩提，</p>
  <p>转于妙法轮，　如佛今所转。</p>
  <p>我等于世间，　迷失道路者，</p>
  <p>当为说妙法，　如今佛所说。”</p>
  <p>尔时，世尊知彼四天王天深心所念，即便微笑。其佛口中，出于种种五色光明。尔时，马胜即以偈颂，问如来言：</p>
  <p>“佛非无因缘，　而现微笑相，</p>
  <p>大雄佛世尊，　愿为说笑缘。</p>
  <p>睹佛现微笑，　一切诸会众，</p>
  <p>悉怀大疑惑，　人尊应当知。</p>
  <p>谁今坏魔众？ 谁今得除疑？</p>
  <p>谁于法决定？ 唯愿人尊说。</p>
  <p>谁今得供佛？ 谁奉佛教行？</p>
  <p>此众皆怀疑，　愿导师为说。</p>
  <p>两足尊说记，　众生若闻已，</p>
  <p>悉皆除疑网，　唯愿导师说。</p>
  <p>复令诸众生，　依于种智道，</p>
  <p>速逮得菩提，　是故应说记。”</p>
  <p>尔时，世尊复以偈答马胜言：</p>
  <p>“善哉汝马胜，　为众故请佛，</p>
  <p>其微笑因缘，　谛听为汝说。</p>
  <p>为愍诸世间，　当一心专听，</p>
  <p>诸天满九万，　悉皆住我前。</p>
  <p>以清净信心，　已曾供养佛，</p>
  <p>复以偈赞叹，　了知诸空法。</p>
  <p>于法得决定，　安住我法中，</p>
  <p>此等诸天众，　曾供八亿佛。</p>
  <p>复于当来世，　无量亿佛所，</p>
  <p>供养彼诸佛，　求于无上道。</p>
  <p>于无量亿佛，　若不供养者，</p>
  <p>彼于菩提树，　终不坐取证。</p>
  <p>彼等当来世，　得成于佛道，</p>
  <p>号名曰大持，　于世间最上。</p>
  <p>彼诸世间灯，　各有声闻众，</p>
  <p>八十众会集，　知见无障碍。</p>
  <p>彼等成佛已，　彼土诸众生，</p>
  <p>一切皆寿命，　具足八亿岁。</p>
  <p>彼佛无量智，　无数亿比丘，</p>
  <p>皆远尘离垢，　悉住最后身。</p>
  <p>彼佛灭度后，　为彼功德者，</p>
  <p>庄严彼佛刹，　遣作无量塔。</p>
  <p>彼无量千众，　及百那由他，</p>
  <p>供养彼塔庙，　利益世间人，</p>
  <p>或发菩提心，　或有证涅槃。</p>
  <p>彼佛灭度已，　正法久住世，</p>
  <p>经于八亿岁，　无量那由他，</p>
  <p>彼诸法王子，　受持护法故。”</p>
  <p>四天王天众，　彼佛授记已，</p>
  <p>为利益世间，　成熟众生故。</p>
  <p>大众得闻已，　心皆大欣喜，</p>
  <p>踊跃无有量，　奉顺如来教。</p>
  <h2>三十三天授记品第十四</h2>
  <p>尔时，复有八亿忉利诸天，其天帝释最为上首，见阿修罗、伽楼罗、龙女、龙王、鸠盘茶、乾闼婆、夜叉、紧那罗、虚空行天乃至四天王天，供养如来及闻授记，皆大欣喜，踊跃无量，于佛法中深心信乐。深信乐已，尔时帝释及忉利天，起勇猛心，供养如来，即便化作八亿七宝重阁，种种杂色端严殊特精妙希奇，皆悉垂布赤珠、璎珞、琉璃、璎珞、杂璎珞、火珠宝璎珞。一一重阁皆有百级庄严幢门，一一级中皆悉复有四小重阁，庄饰窗牖及师子座、幢幡、帐盖、宝铃、罗网。有天童女端严第一，侍重阁所及师子座，击诸天乐。又复化作八亿善调马车，天庄严具而严饰之，所谓宝幢幡盖及诸音乐。于一切迦毗罗大城，周遍纵广六十由旬，散曼陀罗华、摩诃曼陀罗华、曼殊沙华、摩诃曼殊沙华、迦迦罗婆华、摩诃迦迦罗婆华、波卢使迦华、摩诃波卢使迦华，遍布其地，至于人膝。尔时，帝释又复化作八亿伊罗龙象，一一龙象有八亿头，一一象头各有六牙，一一牙上有七华池，一一池中有七莲华，一一莲华皆有千叶，一一叶中有七天女，一一天女有七侍女，种种庄严。于重阁间，安置龙象、宝车随后供养如来。天重阁上，雨天栴檀末、天沉水末、天真金末，雨天曼陀罗华、摩诃曼陀罗华、曼殊沙华、摩诃曼殊沙华、波卢沙华、摩诃波卢沙华、迦迦罗婆华、摩诃迦迦罗华、金华、银华、毗琉璃华、种种杂色波吒梨华，如是化作一切种种胜妙宝华而散佛上。彼天童女或作音乐，或歌或舞，或动其身，如阿修罗中广说。又复化作八亿善调马王，种种庄严而乘其上。复以种种天诸供具，而散佛上。复有八亿诸天音乐，在虚空中自然而作。复于八亿宝车之上，一一各有一化天女。彼八亿天女或歌或舞，或作音乐，或动其身，如修罗中广说。彼伊罗龙王头中，所化天女悉作音乐，如阿修罗供养中广说。尔时，八亿天女悉供养佛。</p>
  <p>尔时，彼八亿天作如是念：“是化天女供养如来，一切诸法亦复如是，如佛所说。”彼知一切法如幻化已，于诸法中无有疑网。彼诸法中得无疑已，绕佛三匝，顶礼佛足，却住一面。彼于诸法知如幻已，亦知自身同于幻化，知彼供养及以如来亦同于幻，佛所说法亦复如是。于诸幻法得无疑已，即以偈颂而赞佛言：</p>
  <p>“此诸化人设供养，　一切诸人亦复然，</p>
  <p>帝释天等及诸法，　一切悉皆如幻化。</p>
  <p>如来导师亦如幻，　声闻众从法化生，</p>
  <p>于佛所说悉无疑，　能解如来所说记。</p>
  <p>如来世尊所说法，　愚痴凡夫不能了，</p>
  <p>如来所说诸法等，　一切悉皆犹如幻。</p>
  <p>若诸学人及无学，　佛弟子众调伏者，</p>
  <p>此等亦复如幻化，　我于此法得无疑。</p>
  <p>世尊若人乐寂默，　独一无恼如骐驎，</p>
  <p>此等一切悉同幻，　我于此法亦无疑。</p>
  <p>若行佛行菩萨行，　利益众生不放逸，</p>
  <p>彼是菩萨如来子，　一切悉皆如幻化。</p>
  <p>善逝导师自然智，　十力大悲智无量，</p>
  <p>智慧自在世间最，　彼佛如是亦如幻。</p>
  <p>如佛世尊所说法，　清凉寂静无所依，</p>
  <p>得涅槃法及涅槃，　彼等亦复犹如幻。</p>
  <p>善逝如法无所有，　一切犹如幻化性，</p>
  <p>于此佛法及智慧，　我等于中悉无疑。</p>
  <p>我等常愿得如佛，　见一切法亦如幻，</p>
  <p>我等行此佛境界，　愿得成佛无有疑。”</p>
  <p>尔时，世尊知八亿三十三天深心信乐已，即便微笑。尔时，慧命马胜即以偈颂，请问佛言：</p>
  <p>“名称无比具诸德，　如来现笑非无因，</p>
  <p>如来今日为何笑？ 唯愿为说除我疑。</p>
  <p>众见如来现微笑，　见已众皆怀犹豫，</p>
  <p>唯愿除彼众疑惑，　令众勿怀诸疑网。</p>
  <p>彼诸天众皆欣喜，　赞叹如来及供养，</p>
  <p>如来现笑今为谁？ 愿佛为说令众喜。</p>
  <p>诸德清净犹如月，　应供养者愿为说，</p>
  <p>如来所说彼若闻，　此等欣喜得成佛。</p>
  <p>如此诸天大众等，　知一切法犹如幻，</p>
  <p>诸天修学无障碍，　唯愿十力说此事。</p>
  <p>一切大众若除疑，　以欣喜心修菩提，</p>
  <p>起增上欲不下劣，　众闻即发勇猛心。”</p>
  <p>尔时，世尊以偈颂答马胜言：</p>
  <p>“马胜汝今问如来，　善合时机大利益，</p>
  <p>佛知天众欣喜已，　我现笑缘今当说。</p>
  <p>汝为天众问笑因，　今大利益诸众生，</p>
  <p>我今为汝说笑因，　以清净心善谛听。</p>
  <p>如是诸天大众等，　知一切法犹如幻，</p>
  <p>无量无碍智见慧，　当来离闇得作佛。</p>
  <p>过去流转生死中，　曾供诸佛如恒沙，</p>
  <p>于彼佛所数修习，　一切诸法犹如幻。</p>
  <p>今复于我设胜供，　亦知诸法同幻化，</p>
  <p>此于佛法深信乐，　当来之世必成佛。</p>
  <p>于此佛法所作福，　无有失坏及障碍，</p>
  <p>天众于我供养已，　复知诸法犹如幻。</p>
  <p>当来世近住劫中，　得成最胜说中胜，</p>
  <p>彼胜福者皆同号，　名因陀罗幢王佛。</p>
  <p>彼佛宣说如幻法，　度脱无量亿众生，</p>
  <p>是故汝等舍放逸，　修一切法应如幻。</p>
  <p>是不逸者我所化，　为满菩提分法故，</p>
  <p>精进由如救头燃，　速求寂灭胜菩提。”</p>
  <h2>夜摩天授记品第十五</h2>
  <p>尔时，复有四亿夜摩天众，见阿修罗、伽楼罗、龙女、龙王、鸠盘茶、乾闼婆、夜叉、紧那罗、虚空行天、四天王天、忉利天等，供养如来并闻授记，皆大欣喜，踊跃无量。尔时，夜摩天众，知佛如来以无碍智授彼记已，即于佛法起信乐心；起信乐已，即作是念：“如是佛法甚奇微妙！若证佛法者，无有不知，无有不见，无不简择，无有不证，于已生、未生、现生，或已灭、当灭、现灭，若业及报，皆如实知。甚奇！如来能知世谛及第一义，善知此二更无有余。彼佛世尊于其空法善能知见，善知简择善证相应，故名萨婆若。何谓世谛？一切世俗生死所行，于此诸法悉能晓知。第一义者，无有言说，无有知者，非心所行；以无知故，无能说者，无显示者，无开说者，无有闻者；以无说故，亦无知者，无生无示，无有见者，无有施设，无有取著，无有觉知，无有能到亦无所到，无能亲近，无能测量，无有建立，无有弃舍，无有所作亦无能作，无誉无毁无利无衰，无称无讥无苦无乐，非色非非色，非数非非数，非明非非明，非有烦恼非离烦恼，非世间非涅槃，非觉非观，非进非退，无动无作，无有戏论，过诸戏论；所说色相不可得，受、想、行、识亦不可得；眼相不可得，耳、鼻、舌、身、意诸相亦复如是；色相不可得，声、香、味、触、法相不可得；眼识相不可得，耳、鼻、舌、身、意识亦不可得；眼触相不可得，耳、鼻、舌、身及意触相亦复如是；眼触生受亦不可得，耳、鼻、舌、身、意触生受亦复如是；色思觉相亦不可得，乃至法思觉相亦复如是；意相不可得，空相不可得，地界、水界、火界、风界、识界亦不可得；欲界相不可得，色界相不可得，无色界相不可得；有为相不可得，无为相不可得。如是等若彼彼法言说无能说者，如是如是法名不可说法也。佛法最胜无闻，愚痴凡夫众生不能知故，闻已惊怖。彼于佛法心生怖畏，于一切智智便即退失。诸天世人应当怜愍，如此众生常处生死，恒为苦切。”</p>
  <p>尔时，夜摩天观诸世间烦恼众生已，为得佛法故，为供养如来故，起勇猛心，所设供具过忉利天而供养佛；供养佛已，顶礼佛足，右绕三匝，却住一面。</p>
  <p>尔时，夜摩天即以偈颂，而叹佛言：</p>
  <p>“佛见诸阴皆空寂，　于其界入亦复然，</p>
  <p>诸根聚积皆离相，　如来如实悉了知。</p>
  <p>世间智者于实法，　不从他闻自然解，</p>
  <p>所谓世谛及真谛，　离此更无第三法。</p>
  <p>如来悲愍于一切，　为利世间说俗谛，</p>
  <p>如来宣说于世间，　为诸众生显六趣。</p>
  <p>地狱畜生及饿鬼，　人天之道及修罗，</p>
  <p>下劣之家及胜家，　所有贫家及富家，</p>
  <p>奴仆之属及婢使，　男女等类及二根，</p>
  <p>所有世间诸六道，　佛无比身悉已说。</p>
  <p>观于世谛诸法已，　佛为利世故宣说，</p>
  <p>众生乐著于生死，　不能离于世八法。</p>
  <p>所谓利衰及毁誉，　所有称讥及苦乐，</p>
  <p>得利便即生欣喜，　失利心即生瞋恼。</p>
  <p>余如所说应当知，　世间皆随此八法，</p>
  <p>于俗谛中说真者，　彼颠倒慧应当知。</p>
  <p>不净乐中说乐净，　于无我中说为我，</p>
  <p>无常法中说为常，　住此相中而取著，</p>
  <p>闻于如来所说教，　恐怖诽谤不信受。</p>
  <p>诽谤如来实教已，　坠堕极苦地狱中，</p>
  <p>凡愚贪求世乐故，　转受无边百种苦。</p>
  <p>若有于其佛法中，　如实观察不颠倒，</p>
  <p>弃舍诸有入涅槃，　犹如蛇脱其故皮。</p>
  <p>一切诸法体性无，　空无有相第一义，</p>
  <p>若闻此法生爱乐，　必得无上胜菩提。</p>
  <p>如来如实说此法，　除断天众诸疑惑，</p>
  <p>悉发无上菩提心，　为度一切众生故。</p>
  <p>如此天众发心已，　皆悉欣喜心清净，</p>
  <p>得闻最胜佛法已，　此诸天众皆成佛。”</p>
  <p>尔时，世尊知彼四亿夜摩天众深心信乐，即便微笑。尔时，马胜即以偈颂，问如来曰：</p>
  <p>“佛为世间故现笑，　一切时众皆生疑，</p>
  <p>唯愿世尊说笑因，　令此众会皆欣喜。</p>
  <p>闻于诸天授记已，　一切皆悉大踊跃，</p>
  <p>有智慧者发勇猛，　于佛法中如说行。</p>
  <p>此佛如来诸胜众，　具足有佛功德器，</p>
  <p>善哉宣说美妙言，　为摄如是大众故。</p>
  <p>闻佛功德心喜乐，　此诸大众必当得，</p>
  <p>闻于如来授记已，　如法当勤修精进。</p>
  <p>善哉人尊说中胜，　于疑惑众二心者，</p>
  <p>唯愿世尊速为说，　时众一心乐欲闻。</p>
  <p>彼夜摩天授胜记，　愿人师子速为说，</p>
  <p>此诸大众皆欣喜，　一切悉发菩提心。”</p>
  <p>尔时，世尊即以偈颂答马胜曰：</p>
  <p>“为利世间故现笑，　马胜合时善咨问，</p>
  <p>利益无量诸大众，　闻佛如来功德故。</p>
  <p>乐著贪瞋诸众生，　于佛功德无乐慧，</p>
  <p>其心愚痴所惑乱，　当没生死大海中。</p>
  <p>若于佛法深信乐，　曾于先佛已请问，</p>
  <p>与大悲心相应者，　是人能得佛功德。</p>
  <p>若人见彼衰恼逼，　胜人于彼起悲心，</p>
  <p>彼诸众生闻佛德，　顶受佛教如华鬘。</p>
  <p>我诸众会大清净，　于先佛所曾修福，</p>
  <p>彼于如来功德所，　顶受犹如婆师鬘。</p>
  <p>夜摩天众先佛所，　曾修持戒除贪著，</p>
  <p>厌离烦恼心清净，　于秽众生起悲心。</p>
  <p>于无量佛曾亲近，　其数犹如恒河沙，</p>
  <p>彼曾修习无量善，　为求无上菩提故。</p>
  <p>知众生没烦恼已，　于苦众生起悲心，</p>
  <p>于人师子利世者，　问诸法门无有量。</p>
  <p>我今导师为彼说，　闻者悉得成佛道，</p>
  <p>知彼众生烦恼钩，　为说最上胜妙法。</p>
  <p>彼胜丈夫大导师，　为彼众生说空法，</p>
  <p>彼闻诸佛所说已，　悉皆了知诸法空。</p>
  <p>所谓空无诸法相，　说无自性无相法，</p>
  <p>如是了知诸佛法，　悉皆安住佛功德。</p>
  <p>此等胜妙供养我，　如法各自受记莂，</p>
  <p>当于来世星宿劫，　悉皆得成无上道。</p>
  <p>如是如来无增减，　其数满足四十亿，</p>
  <p>其佛同号净智尊，　开悟无量诸众生。”</p>
  <p>大仙降伏诸怨者，　答于马胜所咨问，</p>
  <p>满夜摩天所愿求，　大众天人皆欣喜。</p>
</body></html>