<!doctype html>
<html id="z3IBTG5Ck" data-ver="939">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第六十六</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之六虚空行天授记品第十二</h2>
  <p id="a4">尔时，<a id="a-5"></a>复有八万虚空行天，<a id="a-6"></a>见阿修罗、<a id="a-7"></a>伽楼罗及龙女、<a id="a-8"></a>龙王、<a id="a-9"></a>鸠槃茶、<a id="a-A"></a>乾闼婆、<a id="a-B"></a>夜叉、<a id="a-C"></a>紧陀罗等，<a id="a-D"></a>供养如来并闻授记，<a id="a-E"></a>皆大欣喜，<a id="a-F"></a>踊跃无量，<a id="a-G"></a>于佛法中深心爱乐，<a id="a-H"></a>为供养佛故，<a id="a-I"></a>起勇猛心。<a id="a-J"></a>彼虚空行天，<a id="a-K"></a>于迦毗罗城外，<a id="a-L"></a>周遍八方六十由旬，<a id="a-M"></a>雨曼陀罗华遍布其地，<a id="a-N"></a>至于人膝；<a id="a-O"></a>雨曼陀罗华遍布地已，<a id="a-P"></a>持供养佛，<a id="a-Q"></a>绕佛三匝，<a id="a-R"></a>即以偈颂，<a id="a-S"></a>而赞佛言：</p>
  <p id="aT">“诸根寂静微笑面，<a id="a-U"></a>　救护一切诸众生，</p>
  <p id="aV">善逝具足大慈悲，<a id="a-W"></a>　故为世尊人师子。</p>
  <p id="aX">如来大众皆安住，<a id="a-Y"></a>　于佛法中及涅槃，</p>
  <p id="aZ">导师世尊胜妙足，<a id="a-a"></a>　我今头面而顶礼。</p>
  <p id="ab">如十五日月盛满，<a id="a-c"></a>　世人皆礼星中月，</p>
  <p id="ad">如是一切诸天众，<a id="a-e"></a>　睹佛笑面咸敬礼。</p>
  <p id="af">积集无量大福聚，<a id="a-g"></a>　亦复成就智慧身，</p>
  <p id="ah">具足无量大威德，<a id="a-i"></a>　故我顶礼世间亲。</p>
  <p id="aj">具足十力功德山，<a id="a-k"></a>　于谛无畏离三垢，</p>
  <p id="al">成就十八不共法，<a id="a-m"></a>　明见无疑说中胜。</p>
  <p id="an">具足三十二种相，<a id="a-o"></a>　八十种好而自严，</p>
  <p id="ap">其心胜上如帝幢，<a id="a-q"></a>　故我顶礼无等等。</p>
  <p id="ar">已能究竟持戒力，<a id="a-s"></a>　禅力决定不倾动，</p>
  <p id="at">执持最上智慧剑，<a id="a-u"></a>　最胜勇健降天魔。</p>
  <p id="av">于智慧力到彼岸，<a id="a-w"></a>　调御声闻心无吝，</p>
  <p id="ax">其心寂静游诸方，<a id="a-y"></a>　度脱一切诸天人。</p>
  <p id="az">世尊人中胜师子，<a id="a-10"></a>　得于最上寂灭法，</p>
  <p id="a11">唯然十力愿我等，<a id="a-12"></a>　亦当得此胜妙法。</p>
  <p id="a13">愿我亦当天人中，<a id="a-14"></a>　为诸世间所信乐！</p>
  <p id="a15">愿如世尊等无异，<a id="a-16"></a>　了知众生心乐欲！</p>
  <p id="a17">愿我得利诸世间，<a id="a-18"></a>　以怜愍心大悲心！</p>
  <p id="a19">堕生死海苦众生，<a id="a-1A"></a>　愿我皆能得度脱！</p>
  <p id="a1B">愿我于诸天人中，<a id="a-1C"></a>　得作无上大导师，</p>
  <p id="a1D">我当解脱诸有趣，<a id="a-1E"></a>　为百苦逼诸众生。<a id="a-1F"></a>”</p>
  <p id="a1G">尔时，<a id="a-1H"></a>世尊知虚空行天深心信乐已，<a id="a-1I"></a>即便微笑。<a id="a-1J"></a>时，<a id="a-1K"></a>马胜比丘即以偈颂，<a id="a-1L"></a>而问佛言：</p>
  <p id="a1M">“佛牟尼王非无缘，<a id="a-1N"></a>　三界照明现微笑，</p>
  <p id="a1O">惟愿十力为我说，<a id="a-1P"></a>　为何众生现喜相？</p>
  <p id="a1Q">见佛如来最胜面，<a id="a-1R"></a>　现微笑相令众喜，</p>
  <p id="a1S">一切大众皆怀疑，<a id="a-1T"></a>　愿闻佛说笑因缘。</p>
  <p id="a1U">愿大导师速为说，<a id="a-1V"></a>　微笑因缘利益事，</p>
  <p id="a1W">愿为除断众疑网，<a id="a-1X"></a>　沙门中王为宣说。</p>
  <p id="a1Y">孰能令佛现喜笑，<a id="a-1Z"></a>　谁于佛所上供养？</p>
  <p id="a1a">令谁能达生死底？<a id="a-1b"></a> 愿人师子除我疑。</p>
  <p id="a1c">谁于今日动魔宫，<a id="a-1d"></a>　令魔狂乱心不安？</p>
  <p id="a1e">谁于今日令天众，<a id="a-1f"></a>　悉皆欣喜大踊跃？</p>
  <p id="a1g">惟愿为我速宣说，<a id="a-1h"></a>　除断一切世疑网，</p>
  <p id="a1i">大众若得闻佛说，<a id="a-1j"></a>　一切皆悉大欣喜。<a id="a-1k"></a>”</p>
  <p id="a1l">尔时，<a id="a-1m"></a>世尊即以偈颂答马胜言：</p>
  <p id="a1n">“马胜汝今请问我，<a id="a-1o"></a>　虚空行天受记事，</p>
  <p id="a1p">汝今问我大利益，<a id="a-1q"></a>　无量世间诸人天。</p>
  <p id="a1r">十力师子若无问，<a id="a-1s"></a>　不得为说佛子记，</p>
  <p id="a1t">汝于今日问如来，<a id="a-1u"></a>　广利一切世间故。</p>
  <p id="a1v">是空行天于我所，<a id="a-1w"></a>　以欣喜心供养我，</p>
  <p id="a1x">过于阿僧祇劫数，<a id="a-1y"></a>　灭除烦恼得成佛。</p>
  <p id="a1z">从于此间终没已，<a id="a-20"></a>　便即生于天胜处，</p>
  <p id="a21">于无量亿诸佛所，<a id="a-22"></a>　悉知香华修供养。</p>
  <p id="a23">于彼佛所发道心，<a id="a-24"></a>　亦复增进菩提意，</p>
  <p id="a25">以诸无量胜妙偈，<a id="a-26"></a>　赞人师子自然智。</p>
  <p id="a27">此等当于未来世，<a id="a-28"></a>　无量无边诸佛所，</p>
  <p id="a29">以胜香华而供养，<a id="a-2A"></a>　亦以妙偈而赞佛。</p>
  <p id="a2B">那罗延身菩萨等，<a id="a-2C"></a>　供养赞叹诸佛已，</p>
  <p id="a2D">于当来世欣喜劫，<a id="a-2E"></a>　得成最胜无上智。</p>
  <p id="a2F">其佛号曰华幢尊，<a id="a-2G"></a>　名称普闻无讥毁，</p>
  <p id="a2H">彼等八万天神众，<a id="a-2I"></a>　皆同一劫得作佛。</p>
  <p id="a2J">彼佛刹中无地狱，<a id="a-2K"></a>　亦无饿鬼及畜生，</p>
  <p id="a2L">彼土亦无修罗趣，<a id="a-2M"></a>　无有一切八难等。</p>
  <p id="a2N">此空行天成佛时，<a id="a-2O"></a>　彼土一切诸人民，</p>
  <p id="a2P">彼诸众生寿无量，<a id="a-2Q"></a>　果报犹如忉利天。</p>
  <p id="a2R">其国不闻恶道名，<a id="a-2S"></a>　何况而有作恶者？</p>
  <p id="a2T">彼时众生皆如法，<a id="a-2U"></a>　一切悉是调伏众。</p>
  <p id="a2V">彼佛度人无量亿，<a id="a-2W"></a>　其数过于恒河沙，</p>
  <p id="a2X">为说无依无著法，<a id="a-2Y"></a>　十力度脱彼众生。</p>
  <p id="a2Z">彼佛入般涅槃已，<a id="a-2a"></a>　广布舍利起佛塔，</p>
  <p id="a2b">彼佛一一诸舍利，<a id="a-2c"></a>　于中皆现佛身相。</p>
  <p id="a2d">名称无毁诸身分，<a id="a-2e"></a>　为彼众生示神变，</p>
  <p id="a2f">无量亿数诸众生，<a id="a-2g"></a>　皆发无上菩提心。<a id="a-2h"></a>”</p>
  <p id="a2i">导师如是智方便，<a id="a-2j"></a>　为彼空行天授记，</p>
  <p id="a2k">一切大众闻记已，<a id="a-2l"></a>　皆悉欣喜大踊跃。</p>
  <p data-pb></p>
  <h2 id="a2m">四天王授记品第十三</h2>
  <p id="a2n">尔时，<a id="a-2o"></a>九万四天王天，<a id="a-2p"></a>见阿修罗、<a id="a-2q"></a>伽楼罗、<a id="a-2r"></a>龙女、<a id="a-2s"></a>龙王、<a id="a-2t"></a>鸠槃茶、<a id="a-2u"></a>乾闼婆、<a id="a-2v"></a>夜叉、<a id="a-2w"></a>紧陀罗等供养如来，<a id="a-2x"></a>并闻授空行天记，<a id="a-2y"></a>皆大欣喜，<a id="a-2z"></a>踊跃无量，<a id="a-30"></a>于佛法中深心信乐。<a id="a-31"></a>譬如有人乘于瓦船入于河中，<a id="a-32"></a>心作是念：<a id="a-33"></a>“如此瓦船，<a id="a-34"></a>不久当坏。<a id="a-35"></a>未没以来，<a id="a-36"></a>可速度岸，<a id="a-37"></a>以免水难。<a id="a-38"></a>”如是九万四天王天亦复如是，<a id="a-39"></a>睹佛威神，<a id="a-3A"></a>为得佛法故，<a id="a-3B"></a>起深信乐，<a id="a-3C"></a>发勇猛心，<a id="a-3D"></a>供养如来。</p>
  <p id="a3E">尔时，<a id="a-3F"></a>四天王天并四天王，<a id="a-3G"></a>变化九万七宝妙帐，<a id="a-3H"></a>杂色种种，<a id="a-3I"></a>端妙希奇，<a id="a-3J"></a>广大严丽，<a id="a-3K"></a>其中多有赤真珠帐、<a id="a-3L"></a>火珠宝帐、<a id="a-3M"></a>琉璃宝帐、<a id="a-3N"></a>天金色帐、<a id="a-3O"></a>金刚珠帐，<a id="a-3P"></a>化作如是九万七宝帐已，<a id="a-3Q"></a>于虚空中绕佛三匝。<a id="a-3R"></a>又复化作九万天乐，<a id="a-3S"></a>于虚空中亦复旋转绕佛三匝。<a id="a-3T"></a>又复化作曼陀罗华、<a id="a-3U"></a>摩诃曼陀罗华、<a id="a-3V"></a>曼殊沙华、<a id="a-3W"></a>摩诃曼殊沙华、<a id="a-3X"></a>迦迦罗婆华、<a id="a-3Y"></a>摩诃迦迦罗婆华，<a id="a-3Z"></a>持此化华，<a id="a-3a"></a>而散佛上。<a id="a-3b"></a>复绕三匝，<a id="a-3c"></a>即以偈颂而赞佛言：</p>
  <p id="a3d">“诸天有九亿，<a id="a-3e"></a>　悉于导师所，</p>
  <p id="a3f">皆一心合掌，<a id="a-3g"></a>　愿乐佛功德。</p>
  <p id="a3h">无掉亦无没，<a id="a-3i"></a>　无贪亦无悔，</p>
  <p id="a3j">无举亦无下，<a id="a-3k"></a>　故礼两足尊。</p>
  <p id="a3l">断除诸有种，<a id="a-3m"></a>　亦灭无明闇，</p>
  <p id="a3n">拔除烦恼刺，<a id="a-3o"></a>　能摧我慢山。</p>
  <p id="a3p">佛善拔毒箭，<a id="a-3q"></a>　能灭诸疮疣，</p>
  <p id="a3r">善修不逸行，<a id="a-3s"></a>　身圆满无减。</p>
  <p id="a3t">灭除诸烦恼，<a id="a-3u"></a>　解脱一切缚，</p>
  <p id="a3v">断除诸结使，<a id="a-3w"></a>　出离诸愦闹。</p>
  <p id="a3x">空及无相法，<a id="a-3y"></a>　是佛之所行，</p>
  <p id="a3z">一切诸有中，<a id="a-40"></a>　其心无愿乐。</p>
  <p id="a41">除断渴爱根，<a id="a-42"></a>　弃舍无明闇，</p>
  <p id="a43">于诸四颠倒，<a id="a-44"></a>　悉皆能远离。</p>
  <p id="a45">佛能知实际，<a id="a-46"></a>　世间无知者，</p>
  <p id="a47">凡夫闻生惧，<a id="a-48"></a>　如鹿怖猎师。</p>
  <p id="a49">堕身见众生，<a id="a-4A"></a>　于空不能知，</p>
  <p id="a4B">无明所覆蔽，<a id="a-4C"></a>　著世间系缚。</p>
  <p id="a4D">如实见真如，<a id="a-4E"></a>　观世犹空拳，</p>
  <p id="a4F">为世显实智，<a id="a-4G"></a>　由彼获净眼。</p>
  <p id="a4H">显示诸阴空，<a id="a-4I"></a>　名色亦复然，</p>
  <p id="a4J">界法体非有，<a id="a-4K"></a>　诸入亦如是。</p>
  <p id="a4L">此法及余法，<a id="a-4M"></a>　以名字而说，</p>
  <p id="a4N">此名字诸法，<a id="a-4O"></a>　佛说悉皆空。</p>
  <p id="a4P">譬如大幻师，<a id="a-4Q"></a>　化作种种像，</p>
  <p id="a4R">无众生施设，<a id="a-4S"></a>　无命亦无人。</p>
  <p id="a4T">如是诸阴界，<a id="a-4U"></a>　诸根十二入，</p>
  <p id="a4V">皆从幻化生，<a id="a-4W"></a>　如来作是说。</p>
  <p id="a4X">譬如善画师，<a id="a-4Y"></a>　画作白象身，</p>
  <p id="a4Z">枝节皆相似，<a id="a-4a"></a>　高下亦复然。</p>
  <p id="a4b">实无高下相，<a id="a-4c"></a>　但惑愚者眼，</p>
  <p id="a4d">是法界平等，<a id="a-4e"></a>　愚者自迷惑。</p>
  <p id="a4f">佛皆为显示，<a id="a-4g"></a>　如掌庵罗果，</p>
  <p id="a4h">智者不迷惑，<a id="a-4i"></a>　善学诸佛教。</p>
  <p id="a4j">如来大智慧，<a id="a-4k"></a>　为世间智炬，</p>
  <p id="a4l">转于妙法轮，<a id="a-4m"></a>　教化诸群生。</p>
  <p id="a4n">当愿开觉我，<a id="a-4o"></a>　无上寂菩提，</p>
  <p id="a4p">转于妙法轮，<a id="a-4q"></a>　如佛今所转。</p>
  <p id="a4r">我等于世间，<a id="a-4s"></a>　迷失道路者，</p>
  <p id="a4t">当为说妙法，<a id="a-4u"></a>　如今佛所说。<a id="a-4v"></a>”</p>
  <p id="a4w">尔时，<a id="a-4x"></a>世尊知彼四天王天深心所念，<a id="a-4y"></a>即便微笑。<a id="a-4z"></a>其佛口中，<a id="a-50"></a>出于种种五色光明。<a id="a-51"></a>尔时，<a id="a-52"></a>马胜即以偈颂，<a id="a-53"></a>问如来言：</p>
  <p id="a54">“佛非无因缘，<a id="a-55"></a>　而现微笑相，</p>
  <p id="a56">大雄佛世尊，<a id="a-57"></a>　愿为说笑缘。</p>
  <p id="a58">睹佛现微笑，<a id="a-59"></a>　一切诸会众，</p>
  <p id="a5A">悉怀大疑惑，<a id="a-5B"></a>　人尊应当知。</p>
  <p id="a5C">谁今坏魔众？<a id="a-5D"></a> 谁今得除疑？</p>
  <p id="a5E">谁于法决定？<a id="a-5F"></a> 惟愿人尊说。</p>
  <p id="a5G">谁今得供佛？<a id="a-5H"></a> 谁奉佛教行？</p>
  <p id="a5I">此众皆怀疑，<a id="a-5J"></a>　愿导师为说。</p>
  <p id="a5K">两足尊说记，<a id="a-5L"></a>　众生若闻已，</p>
  <p id="a5M">悉皆除疑网，<a id="a-5N"></a>　惟愿导师说。</p>
  <p id="a5O">复令诸众生，<a id="a-5P"></a>　依于种智道，</p>
  <p id="a5Q">速逮得菩提，<a id="a-5R"></a>　是故应说记。<a id="a-5S"></a>”</p>
  <p id="a5T">尔时，<a id="a-5U"></a>世尊复以偈答马胜言：</p>
  <p id="a5V">“善哉汝马胜，<a id="a-5W"></a>　为众故请佛，</p>
  <p id="a5X">其微笑因缘，<a id="a-5Y"></a>　谛听为汝说。</p>
  <p id="a5Z">为愍诸世间，<a id="a-5a"></a>　当一心专听，</p>
  <p id="a5b">诸天满九万，<a id="a-5c"></a>　悉皆住我前。</p>
  <p id="a5d">以清净信心，<a id="a-5e"></a>　已曾供养佛，</p>
  <p id="a5f">复以偈赞叹，<a id="a-5g"></a>　了知诸空法。</p>
  <p id="a5h">于法得决定，<a id="a-5i"></a>　安住我法中，</p>
  <p id="a5j">此等诸天众，<a id="a-5k"></a>　曾供八亿佛。</p>
  <p id="a5l">复于当来世，<a id="a-5m"></a>　无量亿佛所，</p>
  <p id="a5n">供养彼诸佛，<a id="a-5o"></a>　求于无上道。</p>
  <p id="a5p">于无量亿佛，<a id="a-5q"></a>　若不供养者，</p>
  <p id="a5r">彼于菩提树，<a id="a-5s"></a>　终不坐取证。</p>
  <p id="a5t">彼等当来世，<a id="a-5u"></a>　得成于佛道，</p>
  <p id="a5v">号名曰大持，<a id="a-5w"></a>　于世间最上。</p>
  <p id="a5x">彼诸世间灯，<a id="a-5y"></a>　各有声闻众，</p>
  <p id="a5z">八十众会集，<a id="a-60"></a>　知见无障碍。</p>
  <p id="a61">彼等成佛已，<a id="a-62"></a>　彼土诸众生，</p>
  <p id="a63">一切皆寿命，<a id="a-64"></a>　具足八亿岁。</p>
  <p id="a65">彼佛无量智，<a id="a-66"></a>　无数亿比丘，</p>
  <p id="a67">皆远尘离垢，<a id="a-68"></a>　悉住最后身。</p>
  <p id="a69">彼佛灭度后，<a id="a-6A"></a>　为彼功德者，</p>
  <p id="a6B">庄严彼佛刹，<a id="a-6C"></a>　遣作无量塔。</p>
  <p id="a6D">彼无量千众，<a id="a-6E"></a>　及百那由他，</p>
  <p id="a6F">供养彼塔庙，<a id="a-6G"></a>　利益世间人，</p>
  <p id="a6H">或发菩提心，<a id="a-6I"></a>　或有证涅槃。</p>
  <p id="a6J">彼佛灭度已，<a id="a-6K"></a>　正法久住世，</p>
  <p id="a6L">经于八亿岁，<a id="a-6M"></a>　无量那由他，</p>
  <p id="a6N">彼诸法王子，<a id="a-6O"></a>　受持护法故。<a id="a-6P"></a>”</p>
  <p id="a6Q">四天王天众，<a id="a-6R"></a>　彼佛授记已，</p>
  <p id="a6S">为利益世间，<a id="a-6T"></a>　成熟众生故。</p>
  <p id="a6U">大众得闻已，<a id="a-6V"></a>　心皆大欣喜，</p>
  <p id="a6W">踊跃无有量，<a id="a-6X"></a>　奉顺如来教。</p>
  <p data-pb></p>
  <h2 id="a6Y">三十三天授记品第十四</h2>
  <p id="a6Z">尔时，<a id="a-6a"></a>复有八亿忉利诸天，<a id="a-6b"></a>其天帝释最为上首，<a id="a-6c"></a>见阿修罗、<a id="a-6d"></a>伽楼罗、<a id="a-6e"></a>龙女、<a id="a-6f"></a>龙王、<a id="a-6g"></a>鸠槃茶、<a id="a-6h"></a>乾闼婆、<a id="a-6i"></a>夜叉、<a id="a-6j"></a>紧那罗、<a id="a-6k"></a>虚空行天乃至四天王天，<a id="a-6l"></a>供养如来及闻授记，<a id="a-6m"></a>皆大欣喜，<a id="a-6n"></a>踊跃无量，<a id="a-6o"></a>于佛法中深心信乐。<a id="a-6p"></a>深信乐已，<a id="a-6q"></a>尔时帝释及忉利天，<a id="a-6r"></a>起勇猛心，<a id="a-6s"></a>供养如来，<a id="a-6t"></a>即便化作八亿七宝重阁，<a id="a-6u"></a>种种杂色端严殊特精妙希奇，<a id="a-6v"></a>皆悉垂布赤珠、<a id="a-6w"></a>璎珞、<a id="a-6x"></a>琉璃、<a id="a-6y"></a>璎珞、<a id="a-6z"></a>杂珠璎珞、<a id="a-70"></a>火珠宝璎珞。<a id="a-71"></a>一一重阁皆有百级庄严幢门，<a id="a-72"></a>一一级中皆悉复有四小重阁，<a id="a-73"></a>庄饰窗牖及师子座、<a id="a-74"></a>幢幡、<a id="a-75"></a>帐盖、<a id="a-76"></a>宝铃、<a id="a-77"></a>罗网。<a id="a-78"></a>有天童女端严第一，<a id="a-79"></a>侍重阁所及师子座，<a id="a-7A"></a>击诸天乐。<a id="a-7B"></a>又复化作八亿善调马车，<a id="a-7C"></a>天庄严具而严饰之，<a id="a-7D"></a>所谓宝幢幡盖及诸音乐。<a id="a-7E"></a>于一切迦毗罗大城，<a id="a-7F"></a>周遍纵广六十由旬，<a id="a-7G"></a>散曼陀罗华、<a id="a-7H"></a>摩诃曼陀罗华、<a id="a-7I"></a>曼殊沙华、<a id="a-7J"></a>摩诃曼殊沙华、<a id="a-7K"></a>迦迦罗婆华、<a id="a-7L"></a>摩诃迦迦罗婆华、<a id="a-7M"></a>波卢使迦华、<a id="a-7N"></a>摩诃波卢使迦华，<a id="a-7O"></a>遍布其地，<a id="a-7P"></a>至于人膝。<a id="a-7Q"></a>尔时，<a id="a-7R"></a>帝释又复化作八亿伊罗龙象，<a id="a-7S"></a>一一龙象有八亿头，<a id="a-7T"></a>一一象头各有六牙，<a id="a-7U"></a>一一牙上有七华池，<a id="a-7V"></a>一一池中有七莲华，<a id="a-7W"></a>一一莲华皆有千叶，<a id="a-7X"></a>一一叶中有七天女，<a id="a-7Y"></a>一一天女有七侍女，<a id="a-7Z"></a>种种庄严。<a id="a-7a"></a>于重阁间，<a id="a-7b"></a>安置龙象、<a id="a-7c"></a>宝车随后供养如来。<a id="a-7d"></a>天重阁上，<a id="a-7e"></a>雨天栴檀末、<a id="a-7f"></a>天沉水末、<a id="a-7g"></a>天真金末，<a id="a-7h"></a>雨天曼陀罗华、<a id="a-7i"></a>摩诃曼陀罗华、<a id="a-7j"></a>曼殊沙华、<a id="a-7k"></a>摩诃曼殊沙华、<a id="a-7l"></a>波卢沙华、<a id="a-7m"></a>摩诃波卢沙华、<a id="a-7n"></a>迦迦罗婆华、<a id="a-7o"></a>摩诃迦迦罗婆华、<a id="a-7p"></a>金华、<a id="a-7q"></a>银华、<a id="a-7r"></a>毗琉璃华、<a id="a-7s"></a>种种杂色波吒棃华，<a id="a-7t"></a>如是化作一切种种胜妙宝华而散佛上。<a id="a-7u"></a>彼天童女或作音乐，<a id="a-7v"></a>或歌或舞，<a id="a-7w"></a>或动其身，<a id="a-7x"></a>如阿修罗中广说。<a id="a-7y"></a>又复化作八亿善调马王，<a id="a-7z"></a>种种庄严而乘其上。<a id="a-80"></a>复以种种天诸供具，<a id="a-81"></a>而散佛上。<a id="a-82"></a>复有八亿诸天音乐，<a id="a-83"></a>在虚空中自然而作。<a id="a-84"></a>复于八亿宝车之上，<a id="a-85"></a>一一各有一化天女。<a id="a-86"></a>彼八亿天女或歌或舞，<a id="a-87"></a>或作音乐，<a id="a-88"></a>或动其身，<a id="a-89"></a>如修罗中广说。<a id="a-8A"></a>彼伊罗龙王头中，<a id="a-8B"></a>所化天女悉作音乐，<a id="a-8C"></a>如阿修罗供养中广说。<a id="a-8D"></a>尔时，<a id="a-8E"></a>八亿天女悉供养佛。</p>
  <p id="a8F">尔时，<a id="a-8G"></a>彼八亿天作如是念：<a id="a-8H"></a>“是化天女供养如来，<a id="a-8I"></a>一切诸法亦复如是，<a id="a-8J"></a>如佛所说。<a id="a-8K"></a>”彼知一切法如幻化已，<a id="a-8L"></a>于诸法中无有疑网。<a id="a-8M"></a>彼诸法中得无疑已，<a id="a-8N"></a>绕佛三匝，<a id="a-8O"></a>顶礼佛足，<a id="a-8P"></a>却住一面。<a id="a-8Q"></a>彼于诸法知如幻已，<a id="a-8R"></a>亦知自身同于幻化，<a id="a-8S"></a>知彼供养及以如来亦同于幻，<a id="a-8T"></a>佛所说法亦复如是。<a id="a-8U"></a>于诸幻法得无疑已，<a id="a-8V"></a>即以偈颂而赞佛言：</p>
  <p id="a8W">“此诸化人设供养，<a id="a-8X"></a>　一切诸人亦复然，</p>
  <p id="a8Y">帝释天等及诸法，<a id="a-8Z"></a>　一切悉皆如幻化。</p>
  <p id="a8a">如来导师亦如幻，<a id="a-8b"></a>　声闻众从法化生，</p>
  <p id="a8c">于佛所说悉无疑，<a id="a-8d"></a>　能解如来所说记。</p>
  <p id="a8e">如来世尊所说法，<a id="a-8f"></a>　愚痴凡夫不能了，</p>
  <p id="a8g">如来所说诸法等，<a id="a-8h"></a>　一切悉皆犹如幻。</p>
  <p id="a8i">若诸学人及无学，<a id="a-8j"></a>　佛弟子众调伏者，</p>
  <p id="a8k">此等亦复如幻化，<a id="a-8l"></a>　我于此法得无疑。</p>
  <p id="a8m">世尊若人乐寂默，<a id="a-8n"></a>　独一无恼如骐驎，</p>
  <p id="a8o">此等一切悉同幻，<a id="a-8p"></a>　我于此法亦无疑。</p>
  <p id="a8q">若行佛行菩萨行，<a id="a-8r"></a>　利益众生不放逸，</p>
  <p id="a8s">彼是菩萨如来子，<a id="a-8t"></a>　一切悉皆如幻化。</p>
  <p id="a8u">善逝导师自然智，<a id="a-8v"></a>　十力大悲智无量，</p>
  <p id="a8w">智慧自在世间最，<a id="a-8x"></a>　彼佛如是亦如幻。</p>
  <p id="a8y">如佛世尊所说法，<a id="a-8z"></a>　清凉寂静无所依，</p>
  <p id="a90">得涅槃法及涅槃，<a id="a-91"></a>　彼等亦复犹如幻。</p>
  <p id="a92">善逝如法无所有，<a id="a-93"></a>　一切犹如幻化性，</p>
  <p id="a94">于此佛法及智慧，<a id="a-95"></a>　我等于中悉无疑。</p>
  <p id="a96">我等常愿得如佛，<a id="a-97"></a>　见一切法亦如幻，</p>
  <p id="a98">我等行此佛境界，<a id="a-99"></a>　愿得成佛无有疑。<a id="a-9A"></a>”</p>
  <p id="a9B">尔时，<a id="a-9C"></a>世尊知八亿三十三天深心信乐已，<a id="a-9D"></a>即便微笑。<a id="a-9E"></a>尔时，<a id="a-9F"></a>慧命马胜即以偈颂，<a id="a-9G"></a>请问佛言：</p>
  <p id="a9H">“名称无比具诸德，<a id="a-9I"></a>　如来现笑非无因，</p>
  <p id="a9J">如来今日为何笑？<a id="a-9K"></a> 惟愿为说除我疑。</p>
  <p id="a9L">众见如来现微笑，<a id="a-9M"></a>　见已众皆怀犹豫，</p>
  <p id="a9N">惟愿除彼众疑惑，<a id="a-9O"></a>　令众勿怀诸疑网。</p>
  <p id="a9P">彼诸天众皆欣喜，<a id="a-9Q"></a>　赞叹如来及供养，</p>
  <p id="a9R">如来现笑今为谁？<a id="a-9S"></a> 愿佛为说令众喜。</p>
  <p id="a9T">诸德清净犹如月，<a id="a-9U"></a>　应供养者愿为说，</p>
  <p id="a9V">如来所说彼若闻，<a id="a-9W"></a>　此等欣喜得成佛。</p>
  <p id="a9X">如此诸天大众等，<a id="a-9Y"></a>　知一切法犹如幻，</p>
  <p id="a9Z">诸天修学无障碍，<a id="a-9a"></a>　惟愿十力说此事。</p>
  <p id="a9b">一切大众若除疑，<a id="a-9c"></a>　以欣喜心修菩提，</p>
  <p id="a9d">起增上欲不下劣，<a id="a-9e"></a>　众闻即发勇猛心。<a id="a-9f"></a>”</p>
  <p id="a9g">尔时，<a id="a-9h"></a>世尊以偈颂答马胜言：</p>
  <p id="a9i">“马胜汝今问如来，<a id="a-9j"></a>　善合时机大利益，</p>
  <p id="a9k">佛知天众欣喜已，<a id="a-9l"></a>　我现笑缘今当说。</p>
  <p id="a9m">汝为天众问笑因，<a id="a-9n"></a>　今大利益诸众生，</p>
  <p id="a9o">我今为汝说笑因，<a id="a-9p"></a>　以清净心善谛听。</p>
  <p id="a9q">如是诸天大众等，<a id="a-9r"></a>　知一切法犹如幻，</p>
  <p id="a9s">无量无碍智见慧，<a id="a-9t"></a>　当来离闇得作佛。</p>
  <p id="a9u">过去流转生死中，<a id="a-9v"></a>　曾供诸佛如恒沙，</p>
  <p id="a9w">于彼佛所数修习，<a id="a-9x"></a>　一切诸法犹如幻。</p>
  <p id="a9y">今复于我设胜供，<a id="a-9z"></a>　亦知诸法同幻化，</p>
  <p id="aA0">此于佛法深信乐，<a id="a-A1"></a>　当来之世必成佛。</p>
  <p id="aA2">于此佛法所作福，<a id="a-A3"></a>　无有失坏及障碍，</p>
  <p id="aA4">天众于我供养已，<a id="a-A5"></a>　复知诸法犹如幻。</p>
  <p id="aA6">当来世近住劫中，<a id="a-A7"></a>　得成最胜说中胜，</p>
  <p id="aA8">彼胜福者皆同号，<a id="a-A9"></a>　名因陀罗幢王佛。</p>
  <p id="aAA">彼佛宣说如幻法，<a id="a-AB"></a>　度脱无量亿众生，</p>
  <p id="aAC">是故汝等舍放逸，<a id="a-AD"></a>　修一切法应如幻。</p>
  <p id="aAE">是不逸者我所化，<a id="a-AF"></a>　为满菩提分法故，</p>
  <p id="aAG">精进由如救头燃，<a id="a-AH"></a>　速求寂灭胜菩提。<a id="a-AI"></a>”</p>
  <p data-pb></p>
  <h2 id="aAJ">夜摩天授记品第十五</h2>
  <p id="aAK">尔时，<a id="a-AL"></a>复有四亿夜摩天众，<a id="a-AM"></a>见阿修罗、<a id="a-AN"></a>伽楼罗、<a id="a-AO"></a>龙女、<a id="a-AP"></a>龙王、<a id="a-AQ"></a>鸠槃茶、<a id="a-AR"></a>乾闼婆、<a id="a-AS"></a>夜叉、<a id="a-AT"></a>紧那罗、<a id="a-AU"></a>虚空行天、<a id="a-AV"></a>四天王天、<a id="a-AW"></a>忉利天等，<a id="a-AX"></a>供养如来并闻授记，<a id="a-AY"></a>皆大欣喜，<a id="a-AZ"></a>踊跃无量。<a id="a-Aa"></a>尔时，<a id="a-Ab"></a>夜摩天众，<a id="a-Ac"></a>知佛如来以无碍智授彼记已，<a id="a-Ad"></a>即于佛法起信乐心；<a id="a-Ae"></a>起信乐已，<a id="a-Af"></a>即作是念：<a id="a-Ag"></a>“如是佛法甚奇微妙！<a id="a-Ah"></a>若证佛法者，<a id="a-Ai"></a>无有不知，<a id="a-Aj"></a>无有不见，<a id="a-Ak"></a>无不简择，<a id="a-Al"></a>无有不证，<a id="a-Am"></a>于已生、<a id="a-An"></a>未生、<a id="a-Ao"></a>现生，<a id="a-Ap"></a>或已灭、<a id="a-Aq"></a>当灭、<a id="a-Ar"></a>现灭，<a id="a-As"></a>若业及报，<a id="a-At"></a>皆如实知。<a id="a-Au"></a>甚奇！<a id="a-Av"></a>如来能知世谛及第一义，<a id="a-Aw"></a>善知此二更无有余。<a id="a-Ax"></a>彼佛世尊于其空法善能知见，<a id="a-Ay"></a>善知简择善证相应，<a id="a-Az"></a>故名萨婆若。<a id="a-B0"></a>何谓世谛？<a id="a-B1"></a>一切世俗生死所行，<a id="a-B2"></a>于此诸法悉能晓知。<a id="a-B3"></a>第一义者，<a id="a-B4"></a>无有言说，<a id="a-B5"></a>无有知者，<a id="a-B6"></a>非心所行；<a id="a-B7"></a>以无知故，<a id="a-B8"></a>无能说者，<a id="a-B9"></a>无显示者，<a id="a-BA"></a>无开说者，<a id="a-BB"></a>无有闻者；<a id="a-BC"></a>以无说故，<a id="a-BD"></a>亦无知者，<a id="a-BE"></a>无生无示，<a id="a-BF"></a>无有见者，<a id="a-BG"></a>无有施设，<a id="a-BH"></a>无有取著，<a id="a-BI"></a>无有觉知，<a id="a-BJ"></a>无有能到亦无所到，<a id="a-BK"></a>无能亲近，<a id="a-BL"></a>无能测量，<a id="a-BM"></a>无有建立，<a id="a-BN"></a>无有弃舍，<a id="a-BO"></a>无有所作亦无能作，<a id="a-BP"></a>无誉无毁无利无衰，<a id="a-BQ"></a>无称无讥无苦无乐，<a id="a-BR"></a>非色非非色，<a id="a-BS"></a>非数非非数，<a id="a-BT"></a>非明非非明，<a id="a-BU"></a>非有烦恼非离烦恼，<a id="a-BV"></a>非世间非涅槃，<a id="a-BW"></a>非觉非观，<a id="a-BX"></a>非进非退，<a id="a-BY"></a>无动无作，<a id="a-BZ"></a>无有戏论，<a id="a-Ba"></a>过诸戏论；<a id="a-Bb"></a>所说色相不可得，<a id="a-Bc"></a>受、<a id="a-Bd"></a>想、<a id="a-Be"></a>行、<a id="a-Bf"></a>识亦不可得；<a id="a-Bg"></a>眼相不可得，<a id="a-Bh"></a>耳、<a id="a-Bi"></a>鼻、<a id="a-Bj"></a>舌、<a id="a-Bk"></a>身、<a id="a-Bl"></a>意诸相亦复如是；<a id="a-Bm"></a>色相不可得，<a id="a-Bn"></a>声、<a id="a-Bo"></a>香、<a id="a-Bp"></a>味、<a id="a-Bq"></a>触、<a id="a-Br"></a>法相不可得；<a id="a-Bs"></a>眼识相不可得，<a id="a-Bt"></a>耳、<a id="a-Bu"></a>鼻、<a id="a-Bv"></a>舌、<a id="a-Bw"></a>身、<a id="a-Bx"></a>意识相亦不可得；<a id="a-By"></a>眼触相不可得，<a id="a-Bz"></a>耳、<a id="a-C0"></a>鼻、<a id="a-C1"></a>舌、<a id="a-C2"></a>身及意触相亦复如是；<a id="a-C3"></a>眼触生受亦不可得，<a id="a-C4"></a>耳、<a id="a-C5"></a>鼻、<a id="a-C6"></a>舌、<a id="a-C7"></a>身、<a id="a-C8"></a>意触生受亦复如是；<a id="a-C9"></a>色思觉相亦不可得，<a id="a-CA"></a>乃至法思觉相亦复如是；<a id="a-CB"></a>空相不可得，<a id="a-CC"></a>地界、<a id="a-CD"></a>水界、<a id="a-CE"></a>火界、<a id="a-CF"></a>风界、<a id="a-CG"></a>识界亦不可得；<a id="a-CH"></a>欲界相不可得，<a id="a-CI"></a>色界相不可得，<a id="a-CJ"></a>无色界相不可得；<a id="a-CK"></a>有为相不可得，<a id="a-CL"></a>无为相不可得。<a id="a-CM"></a>如是等若彼彼法言说无能说者，<a id="a-CN"></a>如是如是法名不可说法也。<a id="a-CO"></a>佛法最胜无闻，<a id="a-CP"></a>愚痴凡夫众生不能知故，<a id="a-CQ"></a>闻已惊怖。<a id="a-CR"></a>彼于佛法心生怖畏，<a id="a-CS"></a>于一切智智便即退失。<a id="a-CT"></a>诸天世人应当怜愍，<a id="a-CU"></a>如此众生常处生死，<a id="a-CV"></a>恒为苦切。<a id="a-CW"></a>”</p>
  <p id="aCX">尔时，<a id="a-CY"></a>夜摩天观诸世间烦恼众生已，<a id="a-CZ"></a>为得佛法故，<a id="a-Ca"></a>为供养如来故，<a id="a-Cb"></a>起勇猛心，<a id="a-Cc"></a>所设供具过忉利天而供养佛；<a id="a-Cd"></a>供养佛已，<a id="a-Ce"></a>顶礼佛足，<a id="a-Cf"></a>右绕三匝，<a id="a-Cg"></a>却住一面。</p>
  <p id="aCh">尔时，<a id="a-Ci"></a>夜摩天即以偈颂，<a id="a-Cj"></a>而叹佛言：</p>
  <p id="aCk">“佛见诸阴皆空寂，<a id="a-Cl"></a>　于其界入亦复然，</p>
  <p id="aCm">诸根聚积皆离相，<a id="a-Cn"></a>　如来如实悉了知。</p>
  <p id="aCo">世间智者于实法，<a id="a-Cp"></a>　不从他闻自然解，</p>
  <p id="aCq">所谓世谛及真谛，<a id="a-Cr"></a>　离此更无第三法。</p>
  <p id="aCs">如来悲愍于一切，<a id="a-Ct"></a>　为利世间说俗谛，</p>
  <p id="aCu">如来宣说于世间，<a id="a-Cv"></a>　为诸众生显六趣。</p>
  <p id="aCw">地狱畜生及饿鬼，<a id="a-Cx"></a>　人天之道及修罗，</p>
  <p id="aCy">下劣之家及胜家，<a id="a-Cz"></a>　所有贫家及富家，</p>
  <p id="aD0">奴仆之属及婢使，<a id="a-D1"></a>　男女等类及二根，</p>
  <p id="aD2">所有世间诸六道，<a id="a-D3"></a>　佛无比身悉已说。</p>
  <p id="aD4">观于世谛诸法已，<a id="a-D5"></a>　佛为利世故宣说，</p>
  <p id="aD6">众生乐著于生死，<a id="a-D7"></a>　不能离于世八法。</p>
  <p id="aD8">所谓利衰及毁誉，<a id="a-D9"></a>　所有称讥及苦乐，</p>
  <p id="aDA">得利便即生欣喜，<a id="a-DB"></a>　失利心即生瞋恼。</p>
  <p id="aDC">余如所说应当知，<a id="a-DD"></a>　世间皆随此八法，</p>
  <p id="aDE">于俗谛中说真者，<a id="a-DF"></a>　彼颠倒慧应当知。</p>
  <p id="aDG">不净乐中说乐净，<a id="a-DH"></a>　于无我中说为我，</p>
  <p id="aDI">无常法中说为常，<a id="a-DJ"></a>　住此相中而取著，</p>
  <p id="aDK">闻于如来所说教，<a id="a-DL"></a>　恐怖诽谤不信受。</p>
  <p id="aDM">诽谤如来实教已，<a id="a-DN"></a>　坠堕极苦地狱中，</p>
  <p id="aDO">凡愚贪求世乐故，<a id="a-DP"></a>　转受无边百种苦。</p>
  <p id="aDQ">若有于其佛法中，<a id="a-DR"></a>　如实观察不颠倒，</p>
  <p id="aDS">弃舍诸有入涅槃，<a id="a-DT"></a>　犹如蛇脱其故皮。</p>
  <p id="aDU">一切诸法体性无，<a id="a-DV"></a>　空无有相第一义，</p>
  <p id="aDW">若闻此法生爱乐，<a id="a-DX"></a>　必得无上胜菩提。</p>
  <p id="aDY">如来如实说此法，<a id="a-DZ"></a>　除断天众诸疑惑，</p>
  <p id="aDa">悉发无上菩提心，<a id="a-Db"></a>　为度一切众生故。</p>
  <p id="aDc">如此天众发心已，<a id="a-Dd"></a>　皆悉欣喜心清净，</p>
  <p id="aDe">得闻最胜佛法已，<a id="a-Df"></a>　此诸天众皆成佛。<a id="a-Dg"></a>”</p>
  <p id="aDh">尔时，<a id="a-Di"></a>世尊知彼四亿夜摩天众深心信乐，<a id="a-Dj"></a>即便微笑。<a id="a-Dk"></a>尔时，<a id="a-Dl"></a>马胜即以偈颂，<a id="a-Dm"></a>问如来曰：</p>
  <p id="aDn">“佛为世间故现笑，<a id="a-Do"></a>　一切时众皆生疑，</p>
  <p id="aDp">惟愿世尊说笑因，<a id="a-Dq"></a>　令此众会皆欣喜。</p>
  <p id="aDr">闻于诸天授记已，<a id="a-Ds"></a>　一切皆悉大踊跃，</p>
  <p id="aDt">有智慧者发勇猛，<a id="a-Du"></a>　于佛法中如说行。</p>
  <p id="aDv">此佛如来诸胜众，<a id="a-Dw"></a>　具足有佛功德器，</p>
  <p id="aDx">善哉宣说美妙言，<a id="a-Dy"></a>　为摄如是大众故。</p>
  <p id="aDz">闻佛功德心喜乐，<a id="a-E0"></a>　此诸大众必当得，</p>
  <p id="aE1">闻于如来授记已，<a id="a-E2"></a>　如法当勤修精进。</p>
  <p id="aE3">善哉人尊说中胜，<a id="a-E4"></a>　于疑惑众二心者，</p>
  <p id="aE5">惟愿世尊速为说，<a id="a-E6"></a>　时众一心乐欲闻。</p>
  <p id="aE7">彼夜摩天授胜记，<a id="a-E8"></a>　愿人师子速为说，</p>
  <p id="aE9">此诸大众皆欣喜，<a id="a-EA"></a>　一切悉发菩提心。<a id="a-EB"></a>”</p>
  <p id="aEC">尔时，<a id="a-ED"></a>世尊即以偈颂答马胜曰：</p>
  <p id="aEE">“为利世间故现笑，<a id="a-EF"></a>　马胜合时善咨问，</p>
  <p id="aEG">利益无量诸大众，<a id="a-EH"></a>　闻佛如来功德故。</p>
  <p id="aEI">乐著贪瞋诸众生，<a id="a-EJ"></a>　于佛功德无乐慧，</p>
  <p id="aEK">其心愚痴所惑乱，<a id="a-EL"></a>　当没生死大海中。</p>
  <p id="aEM">若于佛法深信乐，<a id="a-EN"></a>　曾于先佛已请问，</p>
  <p id="aEO">与大悲心相应者，<a id="a-EP"></a>　是人能得佛功德。</p>
  <p id="aEQ">若人见彼衰恼逼，<a id="a-ER"></a>　胜人于彼起悲心，</p>
  <p id="aES">彼诸众生闻佛德，<a id="a-ET"></a>　顶受佛教如华鬘。</p>
  <p id="aEU">我诸众会大清净，<a id="a-EV"></a>　于先佛所曾修福，</p>
  <p id="aEW">彼于如来功德所，<a id="a-EX"></a>　顶受犹如婆师鬘。</p>
  <p id="aEY">夜摩天众先佛所，<a id="a-EZ"></a>　曾修持戒除贪著，</p>
  <p id="aEa">厌离烦恼心清净，<a id="a-Eb"></a>　于秽众生起悲心。</p>
  <p id="aEc">于无量佛曾亲近，<a id="a-Ed"></a>　其数犹如恒河沙，</p>
  <p id="aEe">彼曾修习无量善，<a id="a-Ef"></a>　为求无上菩提故。</p>
  <p id="aEg">知众生没烦恼已，<a id="a-Eh"></a>　于苦众生起悲心，</p>
  <p id="aEi">于人师子利世者，<a id="a-Ej"></a>　问诸法门无有量。</p>
  <p id="aEk">我今导师为彼说，<a id="a-El"></a>　闻者悉得成佛道，</p>
  <p id="aEm">知彼众生烦恼钩，<a id="a-En"></a>　为说最上胜妙法。</p>
  <p id="aEo">彼胜丈夫大导师，<a id="a-Ep"></a>　为彼众生说空法，</p>
  <p id="aEq">彼闻诸佛所说已，<a id="a-Er"></a>　悉皆了知诸法空。</p>
  <p id="aEs">所谓空无诸法相，<a id="a-Et"></a>　说无自性无相法，</p>
  <p id="aEu">如是了知诸佛法，<a id="a-Ev"></a>　悉皆安住佛功德。</p>
  <p id="aEw">此等胜妙供养我，<a id="a-Ex"></a>　如法各自受记莂，</p>
  <p id="aEy">当于来世星宿劫，<a id="a-Ez"></a>　悉皆得成无上道。</p>
  <p id="aF0">如是如来无增减，<a id="a-F1"></a>　其数满足四十亿，</p>
  <p id="aF2">其佛同号净智尊，<a id="a-F3"></a>　开悟无量诸众生。<a id="a-F4"></a>”</p>
  <p id="aF5">大仙降伏诸怨者，<a id="a-F6"></a>　答于马胜所咨问，</p>
  <p id="aF7">满夜摩天所愿求，<a id="a-F8"></a>　大众天人皆欣喜。</p>
 </body>
</html>