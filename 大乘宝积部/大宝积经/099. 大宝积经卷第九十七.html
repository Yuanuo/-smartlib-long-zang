<!doctype html>
<html id="z3IBTHcDF" data-ver="875">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第九十七</h1>
  <h2 id="a2">唐三藏法师菩提流志奉诏译</h2>
  <h2 id="a3">优陀延王会第二十九</h2>
  <p id="a4">如是我闻：<a id="a-5"></a>一时，<a id="a-6"></a>佛在拘睒弥国瞿师罗园，<a id="a-7"></a>与大比丘众千二百五十人俱。</p>
  <p id="a8">尔时，<a id="a-9"></a>优陀延王第一夫人，<a id="a-A"></a>名曰舍摩，<a id="a-B"></a>常于如来及诸圣众，<a id="a-C"></a>深信恭敬，<a id="a-D"></a>亲近供养，<a id="a-E"></a>及常称赞如来功德。<a id="a-F"></a>时王复有第二夫人，<a id="a-G"></a>名为帝女，<a id="a-H"></a>常怀谄妒，<a id="a-I"></a>往彼王所，<a id="a-J"></a>妄说如来并诸弟子于大夫人有所非法；<a id="a-K"></a>王闻是语极生瞋怒，<a id="a-L"></a>即以箭射舍摩夫人。<a id="a-M"></a>尔时，<a id="a-N"></a>夫人哀愍王故入慈三昧，<a id="a-O"></a>时所放箭遂即却还，<a id="a-P"></a>至王顶上空中而住，<a id="a-Q"></a>其箭焰赫犹如火聚甚可怖畏，<a id="a-R"></a>乃至三发箭皆如是。</p>
  <p id="aS">尔时，<a id="a-T"></a>优陀延王既睹斯事，<a id="a-U"></a>举身毛竖，<a id="a-V"></a>惊忙悔恨，<a id="a-W"></a>谓夫人曰：<a id="a-X"></a>“汝为天女，<a id="a-Y"></a>为龙女耶？<a id="a-Z"></a>为复夜叉、<a id="a-a"></a>乾闼婆女，<a id="a-b"></a>毗舍遮女、<a id="a-c"></a>罗刹女耶？<a id="a-d"></a>”</p>
  <p id="ae">夫人答言：<a id="a-f"></a>“我非天女，<a id="a-g"></a>乃至亦非罗刹之女。<a id="a-h"></a>大王，<a id="a-i"></a>当知我于佛所听闻正法，<a id="a-j"></a>受持五戒作优婆夷，<a id="a-k"></a>哀愍大王入慈三昧。<a id="a-l"></a>王虽于我生不善心，<a id="a-m"></a>由我慈愿得无伤损，<a id="a-n"></a>因叹王言：<a id="a-o"></a>‘善哉！<a id="a-p"></a>大王，<a id="a-q"></a>当于如来应正遍知，<a id="a-r"></a>归命顶礼，<a id="a-s"></a>必获安隐。<a id="a-t"></a>’”</p>
  <p id="au">优陀延王便作是念：<a id="a-v"></a>“彼于佛所听闻正法作优婆夷，<a id="a-w"></a>尚有如此威神之力，<a id="a-x"></a>何况如来应正等觉！<a id="a-y"></a>”作是念已，<a id="a-z"></a>即往佛所，<a id="a-10"></a>顶礼佛足，<a id="a-11"></a>右绕三匝，<a id="a-12"></a>白言：<a id="a-13"></a>“世尊，<a id="a-14"></a>我由欲染因缘，<a id="a-15"></a>为彼女人虚妄言说之所诳惑，<a id="a-16"></a>遂于如来及诸圣众生毒害意。<a id="a-17"></a>”具陈上已，<a id="a-18"></a>复白佛言：<a id="a-19"></a>“惟愿如来及诸圣众，<a id="a-1A"></a>施我欢喜，<a id="a-1B"></a>听我忏悔，<a id="a-1C"></a>如斯罪愆令速消灭。<a id="a-1D"></a>”</p>
  <p id="a1E">尔时，<a id="a-1F"></a>世尊告彼王言：<a id="a-1G"></a>“如汝所说，<a id="a-1H"></a>谓于如来及诸圣众，<a id="a-1I"></a>如凡愚人有诸过患，<a id="a-1J"></a>遂于福田妄起瞋毒。<a id="a-1K"></a>汝今若能依圣法律，<a id="a-1L"></a>自悔其罪无覆藏心，<a id="a-1M"></a>尽未来世不复更犯，<a id="a-1N"></a>我当摄受，<a id="a-1O"></a>令汝当来善法增长。<a id="a-1P"></a>”</p>
  <p id="a1Q">优陀延王复白佛言：<a id="a-1R"></a>“世尊，<a id="a-1S"></a>我为女人之所迷倒，<a id="a-1T"></a>狂乱无知，<a id="a-1U"></a>因此发生粗猛瞋毒，<a id="a-1V"></a>由斯罪业当堕地狱。<a id="a-1W"></a>惟愿世尊，<a id="a-1X"></a>利益安乐诸众生故，<a id="a-1Y"></a>慈悲开示女人谄曲虚诳过患，<a id="a-1Z"></a>勿令我等亲近女人，<a id="a-1a"></a>当于长夜得免诸苦。<a id="a-1b"></a>”</p>
  <p id="a1c">佛言：<a id="a-1d"></a>“且置斯事！<a id="a-1e"></a>何要问此，<a id="a-1f"></a>不问余耶？<a id="a-1g"></a>”</p>
  <p id="a1h">王言：<a id="a-1i"></a>“世尊，<a id="a-1j"></a>我无异问，<a id="a-1k"></a>女人令我造地狱业。<a id="a-1l"></a>我于今者，<a id="a-1m"></a>唯为了知女人过患，<a id="a-1n"></a>女人谄曲虚诳邪媚，<a id="a-1o"></a>愿为开示！<a id="a-1p"></a>”乃至三请亦如是说。</p>
  <p id="a1q">佛言：<a id="a-1r"></a>“王应先知丈夫过患，<a id="a-1s"></a>然后观察女人过失。<a id="a-1t"></a>”</p>
  <p id="a1u">优陀延王：<a id="a-1v"></a>“唯然！<a id="a-1w"></a>世尊，<a id="a-1x"></a>愿乐欲闻。<a id="a-1y"></a>”</p>
  <p id="a1z">佛言：<a id="a-20"></a>“一切丈夫，<a id="a-21"></a>皆由四种不善愆过，<a id="a-22"></a>为诸女人之所迷乱。<a id="a-23"></a>何者为四？<a id="a-24"></a>一者、<a id="a-25"></a>于诸欲染耽著无厌，<a id="a-26"></a>乐观女人而自纵逸；<a id="a-27"></a>不知亲近沙门及婆罗门，<a id="a-28"></a>具清净戒修福业者，<a id="a-29"></a>以不亲近如是等人，<a id="a-2A"></a>则于净信及净尸罗、<a id="a-2B"></a>多闻、<a id="a-2C"></a>施、<a id="a-2D"></a>慧悉皆退失。<a id="a-2E"></a>彼由无有信、<a id="a-2F"></a>戒、<a id="a-2G"></a>多闻、<a id="a-2H"></a>施、<a id="a-2I"></a>慧等法，<a id="a-2J"></a>非善丈夫，<a id="a-2K"></a>行饿鬼法，<a id="a-2L"></a>无有智慧，<a id="a-2M"></a>耽欲放逸，<a id="a-2N"></a>欲之所执，<a id="a-2O"></a>欲所系缚，<a id="a-2P"></a>欲所活命，<a id="a-2Q"></a>亲近愚夫，<a id="a-2R"></a>远诸智者，<a id="a-2S"></a>恶友为伴，<a id="a-2T"></a>行非所宜，<a id="a-2U"></a>贪著女人不净境界，<a id="a-2V"></a>便为女人之所调伏犹如奴仆，<a id="a-2W"></a>系属堕落诸女人所，<a id="a-2X"></a>无惭无愧，<a id="a-2Y"></a>亲近游止诸疮漏门，<a id="a-2Z"></a>脓血秽污洟唾常流，<a id="a-2a"></a>犹如冢间不净境界，<a id="a-2b"></a>至于父母违背恩养，<a id="a-2c"></a>舍离沙门及婆罗门，<a id="a-2d"></a>不生殷重恭敬供养，<a id="a-2e"></a>习行畜生所行之法，<a id="a-2f"></a>于佛法僧不生净信，<a id="a-2g"></a>于涅槃界永当退失。<a id="a-2h"></a>如是等人，<a id="a-2i"></a>当入众合乃至阿鼻诸大地狱，<a id="a-2j"></a>亦复当堕鬼界畜生，<a id="a-2k"></a>无有救护。<a id="a-2l"></a>虽闻我教，<a id="a-2m"></a>犹数思念邪恶女人歌舞戏笑，<a id="a-2n"></a>不生厌离。<a id="a-2o"></a>当知彼习愚人之法，<a id="a-2p"></a>不乐修行善丈夫事。<a id="a-2q"></a>大王，<a id="a-2r"></a>当知丈夫亲近女人之时，<a id="a-2s"></a>即是亲近恶道之法。<a id="a-2t"></a>此是丈夫第一过患。<a id="a-2u"></a>”</p>
  <p id="a2v">尔时，<a id="a-2w"></a>世尊而说偈言：</p>
  <p id="a2x">“诸欲皆苦，<a id="a-2y"></a>　下劣秽恶，<a id="a-2z"></a>　脓血不净，<a id="a-30"></a>　深可厌畏，</p>
  <p id="a31">众多过患，<a id="a-32"></a>　之所集处，<a id="a-33"></a>　何有智人，<a id="a-34"></a>　于此忻乐？</p>
  <p id="a35">犹如厕中，<a id="a-36"></a>　不净盈溢，<a id="a-37"></a>　亦如死狗，<a id="a-38"></a>　若死野干，</p>
  <p id="a39">及尸陀林，<a id="a-3A"></a>　秽污充遍；<a id="a-3B"></a> 欲染之患，<a id="a-3C"></a>　可厌亦然！</p>
  <p id="a3D">诸愚痴辈，<a id="a-3E"></a>　爱恋女人，<a id="a-3F"></a>　如犬生子，<a id="a-3G"></a>　未尝舍离；</p>
  <p id="a3H">亦如蝇见，<a id="a-3I"></a>　所吐饮食；<a id="a-3J"></a> 又若群猪，<a id="a-3K"></a>　贪求粪秽。</p>
  <p id="a3L">女人能坏，<a id="a-3M"></a>　清净禁戒；<a id="a-3N"></a> 亦复退失，<a id="a-3O"></a>　功德名闻；</p>
  <p id="a3P">为地狱因，<a id="a-3Q"></a>　障生天道；<a id="a-3R"></a> 何有智人，<a id="a-3S"></a>　于此忻乐？</p>
  <p id="a3T">又如有人，<a id="a-3U"></a>　服食毒药，<a id="a-3V"></a>　身心痛恼，<a id="a-3W"></a>　不能运动；</p>
  <p id="a3X">由是欲因，<a id="a-3Y"></a>　能为苦本，<a id="a-3Z"></a>　如身有毒，<a id="a-3a"></a>　愚不了知。</p>
  <p id="a3b">亦如不了，<a id="a-3c"></a>　幻化之法，<a id="a-3d"></a>　妄有寻求，<a id="a-3e"></a>　但自疲苦；</p>
  <p id="a3f">愚夫亦尔，<a id="a-3g"></a>　常于欲染，<a id="a-3h"></a>　疲苦贪求，<a id="a-3i"></a>　堕诸地狱。</p>
  <p id="a3j">或设饮食，<a id="a-3k"></a>　歌舞妓乐，<a id="a-3l"></a>　婚娶他女，<a id="a-3m"></a>　将为已妻，</p>
  <p id="a3n">积集众多，<a id="a-3o"></a>　无利苦法；<a id="a-3p"></a> 愚夫造此，<a id="a-3q"></a>　无利之业，</p>
  <p id="a3r">增长诸罪，<a id="a-3s"></a>　退失善根。<a id="a-3t"></a> 于无利中，<a id="a-3u"></a>　不惜身命，</p>
  <p id="a3v">由斯坠堕，<a id="a-3w"></a>　恶道深坑，<a id="a-3x"></a>　便招地狱，<a id="a-3y"></a>　猛焰铁丸，</p>
  <p id="a3z">锋刃刀山，<a id="a-40"></a>　毒箭诸苦。<a id="a-41"></a> 女人能集，<a id="a-42"></a>　众多苦事，</p>
  <p id="a43">假以华香，<a id="a-44"></a>　而为严好；<a id="a-45"></a> 愚人于此，<a id="a-46"></a>　妄起贪求，</p>
  <p id="a47">亲近称誉，<a id="a-48"></a>　下劣之法，<a id="a-49"></a>　退失智慧，<a id="a-4A"></a>　堕落三塗。</p>
  <p id="a4B">此由愚痴，<a id="a-4C"></a>　之所迷惑，<a id="a-4D"></a>　如海疲鸟，<a id="a-4E"></a>　迷于彼岸。</p>
  <p id="a4F">又如愚夫，<a id="a-4G"></a>　取于热铁，<a id="a-4H"></a>　置之颈项，<a id="a-4I"></a>　如牛被轭。</p>
  <p id="a4J">欲如诸酒，<a id="a-4K"></a>　狂乱于人，<a id="a-4L"></a>　如何愚夫，<a id="a-4M"></a>　不知苦本？</p>
  <p id="a4N">或于父母，<a id="a-4O"></a>　不识恩慈，<a id="a-4P"></a>　皆由欲染，<a id="a-4Q"></a>　生此过患。</p>
  <p id="a4R">常于如是，<a id="a-4S"></a>　邪欲之法，<a id="a-4T"></a>　称赞习行，<a id="a-4U"></a>　无有惭愧。</p>
  <p id="a4V">彼由愚痴，<a id="a-4W"></a>　所迷乱故，<a id="a-4X"></a>　作是罪已，<a id="a-4Y"></a>　当趣三塗。</p>
  <p id="a4Z">耽重于欲，<a id="a-4a"></a>　惛醉之人，<a id="a-4b"></a>　父母之恩，<a id="a-4c"></a>　亦能弃舍！</p>
  <p id="a4d">若有贪染，<a id="a-4e"></a>　亲近欲者，<a id="a-4f"></a>　则为违背，<a id="a-4g"></a>　福德上田。</p>
  <p id="a4h">无量俱胝，<a id="a-4i"></a>　妄想烦扰，<a id="a-4j"></a>　展转逼恼，<a id="a-4k"></a>　从此而生。</p>
  <p id="a4l">或复希求，<a id="a-4m"></a>　世间财位，<a id="a-4n"></a>　以是非法，<a id="a-4o"></a>　展转相劝；</p>
  <p id="a4p">由此现招，<a id="a-4q"></a>　捶打苦事，<a id="a-4r"></a>　死必当堕，<a id="a-4s"></a>　阿鼻地狱。</p>
  <p id="a4t">现见众苦，<a id="a-4u"></a>　皆来集身，<a id="a-4v"></a>　善友乖离，<a id="a-4w"></a>　天宫永失；</p>
  <p id="a4x">何有智人，<a id="a-4y"></a>　于此忻乐？</p>
  <p id="a4z">宁投铁狱，<a id="a-50"></a>　驰走刀山，<a id="a-51"></a>　眠卧焰炉，<a id="a-52"></a>　不亲女色。</p>
  <p id="a53">若常贪染，<a id="a-54"></a>　邪欲之者，<a id="a-55"></a>　退失众多，<a id="a-56"></a>　诸利乐事。</p>
  <p id="a57">女人能作，<a id="a-58"></a>　众苦之因，<a id="a-59"></a>　欲能灭坏，<a id="a-5A"></a>　一切安乐。</p>
  <p id="a5B">恶法积集，<a id="a-5C"></a>　善友乖离，<a id="a-5D"></a>　皆以耽求，<a id="a-5E"></a>　女人为本。</p>
  <p id="a5F">若有得闻，<a id="a-5G"></a>　我之所说，<a id="a-5H"></a>　能于女人，<a id="a-5I"></a>　深生厌离；</p>
  <p id="a5J">则为庄严，<a id="a-5K"></a>　清净天道，<a id="a-5L"></a>　亦当速证，<a id="a-5M"></a>　无上菩提。</p>
  <p id="a5N">“复次，<a id="a-5O"></a>大王，<a id="a-5P"></a>夫父母者，<a id="a-5Q"></a>皆愿利乐所生子故，<a id="a-5R"></a>难作能作，<a id="a-5S"></a>能忍一切难忍之事，<a id="a-5T"></a>假令种种不净秽恶皆能忍之。<a id="a-5U"></a>又欲令子色力之身速增长故，<a id="a-5V"></a>令见阎浮胜妙之事，<a id="a-5W"></a>乳餔养育无疲厌心。<a id="a-5X"></a>或为令子获诸妙乐，<a id="a-5Y"></a>艰辛经求所得财物，<a id="a-5Z"></a>供给营办资生所须，<a id="a-5a"></a>及往他家结求婚娶。<a id="a-5b"></a>既婚娶已，<a id="a-5c"></a>于他女人爱恋耽著，<a id="a-5d"></a>由耽著故惛醉缠心，<a id="a-5e"></a>或见父母渐将衰老，<a id="a-5f"></a>违逆轻欺，<a id="a-5g"></a>所有资财无惭费用，<a id="a-5h"></a>或令父母不住于家，<a id="a-5i"></a>如是皆由欲所迷倒。<a id="a-5j"></a>大王，<a id="a-5k"></a>当知以此因缘，<a id="a-5l"></a>于己父母弃背恩养，<a id="a-5m"></a>于他女人尊重承事，<a id="a-5n"></a>种种供给无疲厌心，<a id="a-5o"></a>即是成就地狱之本。<a id="a-5p"></a>此是丈夫第二过患。<a id="a-5q"></a>”</p>
  <p id="a5r">尔时，<a id="a-5s"></a>世尊而说偈言：</p>
  <p id="a5t">“汝等当知，<a id="a-5u"></a>　尊重供养，<a id="a-5v"></a>　于父母者，<a id="a-5w"></a>　是人常有，</p>
  <p id="a5x">释梵护世，<a id="a-5y"></a>　之所扶持，<a id="a-5z"></a>　能令居家，<a id="a-60"></a>　安隐快乐；</p>
  <p id="a61">或因贸易，<a id="a-62"></a>　大海远方，<a id="a-63"></a>　安隐往来，<a id="a-64"></a>　获诸财利。</p>
  <p id="a65">此即说为，<a id="a-66"></a>　无价大宝，<a id="a-67"></a>　现能与果，<a id="a-68"></a>　名最上田。</p>
  <p id="a69">如是现世，<a id="a-6A"></a>　果报珍宝，<a id="a-6B"></a>　皆因供养，<a id="a-6C"></a>　父母而得。</p>
  <p id="a6D">复于来世，<a id="a-6E"></a>　当得远离，<a id="a-6F"></a>　驼驴等身，<a id="a-6G"></a>　负重驱役；</p>
  <p id="a6H">亦复不受，<a id="a-6I"></a>　尸粪灰河，<a id="a-6J"></a>　刀山锋刃，<a id="a-6K"></a>　镕铜等苦。</p>
  <p id="a6L">又于来世，<a id="a-6M"></a>　生在人中，<a id="a-6N"></a>　富有财宝，<a id="a-6O"></a>　丰饶谷帛；</p>
  <p id="a6P">妻子眷属，<a id="a-6Q"></a>　悉皆和穆。<a id="a-6R"></a> 或复当来，<a id="a-6S"></a>　得生天上，</p>
  <p id="a6T">宫殿园苑，<a id="a-6U"></a>　音乐自然，<a id="a-6V"></a>　纵意欢娱，<a id="a-6W"></a>　受诸妙乐。</p>
  <p id="a6X">何有智者，<a id="a-6Y"></a>　闻是法音，<a id="a-6Z"></a>　于父母田，<a id="a-6a"></a>　不勤供养？</p>
  <p id="a6b">“复次，<a id="a-6c"></a>大王，<a id="a-6d"></a>若诸丈夫由于邪见，<a id="a-6e"></a>不知自身速当坏灭，<a id="a-6f"></a>造作诸恶而自欺诳。<a id="a-6g"></a>彼愚痴人虚度长夜，<a id="a-6h"></a>犹如木石雕刻所成，<a id="a-6i"></a>虽形似人而无所识。<a id="a-6j"></a>习诸欲者，<a id="a-6k"></a>即是成就往恶趣业。<a id="a-6l"></a>此是丈夫第三过患。<a id="a-6m"></a>”</p>
  <p id="a6n">尔时，<a id="a-6o"></a>世尊而说偈言：</p>
  <p id="a6p">“丈夫为欲，<a id="a-6q"></a>　之所迷乱，<a id="a-6r"></a>　由斯造作，<a id="a-6s"></a>　种种诸罪。</p>
  <p id="a6t">倒见闇障，<a id="a-6u"></a>　隐蔽其心，<a id="a-6v"></a>　乘此当生，<a id="a-6w"></a>　恶趣牢狱。</p>
  <p id="a6x">邪行之者，<a id="a-6y"></a>　当复远离，<a id="a-6z"></a>　一切贤圣，<a id="a-70"></a>　亦不恭敬。</p>
  <p id="a71">诸沙门等，<a id="a-72"></a>　由颠倒见，<a id="a-73"></a>　乃至归命，<a id="a-74"></a>　山河邪魅，</p>
  <p id="a75">为于贪欲，<a id="a-76"></a>　或复杀害，<a id="a-77"></a>　一切禽兽，<a id="a-78"></a>　祭祀神祇；</p>
  <p id="a79">倒见为因，<a id="a-7A"></a>　非法求福，<a id="a-7B"></a>　由斯永离，<a id="a-7C"></a>　一切安乐。</p>
  <p id="a7D">若于是中，<a id="a-7E"></a>　造恶之者，<a id="a-7F"></a>　不知净信，<a id="a-7G"></a>　凶险无惭。</p>
  <p id="a7H">如是之人，<a id="a-7I"></a>　永离贤圣，<a id="a-7J"></a>　彼必当堕，<a id="a-7K"></a>　嗥叫地狱；</p>
  <p id="a7L">或为于欲，<a id="a-7M"></a>　逼恼于他，<a id="a-7N"></a>　当堕烧燃，<a id="a-7O"></a>　极烧燃狱；</p>
  <p id="a7P">复由倒见，<a id="a-7Q"></a>　于佛法僧，<a id="a-7R"></a>　不能亲近，<a id="a-7S"></a>　恭敬供养，</p>
  <p id="a7T">正教法宝，<a id="a-7U"></a>　而不听闻，<a id="a-7V"></a>　远离贤圣，<a id="a-7W"></a>　堕诸恶趣。</p>
  <p id="a7X">是故智者，<a id="a-7Y"></a>　既得人身，<a id="a-7Z"></a>　勿复作斯，<a id="a-7a"></a>　颠倒妄见；</p>
  <p id="a7b">勤修布施，<a id="a-7c"></a>　及净尸罗，<a id="a-7d"></a>　当得生天，<a id="a-7e"></a>　证菩提道。</p>
  <p id="a7f">“复次，<a id="a-7g"></a>大王，<a id="a-7h"></a>或有丈夫为于身命，<a id="a-7i"></a>极自劳苦积集珍财，<a id="a-7j"></a>后为女人所缠摄故，<a id="a-7k"></a>如彼僮仆敬事供承；<a id="a-7l"></a>由是因缘悭惜财宝，<a id="a-7m"></a>不施沙门及婆罗门，<a id="a-7n"></a>亦复堪忍王法治罚，<a id="a-7o"></a>轻毁凌辱悉能受之。<a id="a-7p"></a>或被女人捶打呵叱，<a id="a-7q"></a>或至怖惧屈意瞻奉，<a id="a-7r"></a>见其忧戚即自念言：<a id="a-7s"></a>‘我今云何令彼欢悦？<a id="a-7t"></a>’当观此人是欲僮仆，<a id="a-7u"></a>于斯不净下劣之境，<a id="a-7v"></a>而生净想起于爱染。<a id="a-7w"></a>亲近如是女人之时，<a id="a-7x"></a>即是圆满恶趣之业。<a id="a-7y"></a>此是丈夫第四过患。<a id="a-7z"></a>”</p>
  <p id="a80">尔时，<a id="a-81"></a>世尊而说偈言：</p>
  <p id="a82">“耽欲惛醉人，<a id="a-83"></a>　彼实无安乐，</p>
  <p id="a84">亲近恶法故，<a id="a-85"></a>　不名善丈夫。</p>
  <p id="a86">若人自纵逸，<a id="a-87"></a>　无有禁戒者，</p>
  <p id="a88">随心之所为，<a id="a-89"></a>　失坏于福利。</p>
  <p id="a8A">彼无智慧人，<a id="a-8B"></a>　行于畜生法，</p>
  <p id="a8C">驰趣于女色，<a id="a-8D"></a>　犹猪乐粪秽。</p>
  <p id="a8E">愚者不能观，<a id="a-8F"></a>　欲染之过患，</p>
  <p id="a8G">妄生殷重想，<a id="a-8H"></a>　犹若盲冥人。</p>
  <p id="a8I">为色所系缚，<a id="a-8J"></a>　增长于欲爱，</p>
  <p id="a8K">犹如于野干，<a id="a-8L"></a>　不离尸冢间。</p>
  <p id="a8M">于声香味触，<a id="a-8N"></a>　而生爱著心，</p>
  <p id="a8O">轮转生死中，<a id="a-8P"></a>　如猕猴系柱。</p>
  <p id="a8Q">无明缠覆故，<a id="a-8R"></a>　为女所迷乱，</p>
  <p id="a8S">如市求利人，<a id="a-8T"></a>　矫诈来亲附。</p>
  <p id="a8U">愚人亲近欲，<a id="a-8V"></a>　是入魔境界，</p>
  <p id="a8W">犹若翳荼迦，<a id="a-8X"></a>　耽嗜于粪秽。</p>
  <p id="a8Y">亦如霔雹雨，<a id="a-8Z"></a>　能损于稼穑，</p>
  <p id="a8a">窑师常近火，<a id="a-8b"></a>　多为所焚烧。</p>
  <p id="a8c">诸未见谛者，<a id="a-8d"></a>　为欲失白法，</p>
  <p id="a8e">如风吹微糠，<a id="a-8f"></a>　其义亦如是。</p>
  <p id="a8g">假如善丈夫，<a id="a-8h"></a>　为杀者所执，</p>
  <p id="a8i">宁受斯逼害，<a id="a-8j"></a>　不应亲女人。</p>
  <p id="a8k">若乐观女色，<a id="a-8l"></a>　贪求转复多，</p>
  <p id="a8m">取相之凡夫，<a id="a-8n"></a>　增长于欲爱。</p>
  <p id="a8o">如于炎夏时，<a id="a-8p"></a>　游行旷野中，</p>
  <p id="a8q">渴逼饮碱水，<a id="a-8r"></a>　饮已渴弥增。</p>
  <p id="a8s">未见真实者，<a id="a-8t"></a>　愚痴徒自活，</p>
  <p id="a8u">亲近于女人，<a id="a-8v"></a>　贪欲爱坚固。</p>
  <p id="a8w">若人触毒虫，<a id="a-8x"></a>　便为毒所害，</p>
  <p id="a8y">如是诸凡夫，<a id="a-8z"></a>　犯欲亦如是。</p>
  <p id="a90">譬如彩画瓶，<a id="a-91"></a>　内盛以恶毒，</p>
  <p id="a92">是中实可畏，<a id="a-93"></a>　外相现端严。</p>
  <p id="a94">严饰于女人，<a id="a-95"></a>　谓彼为姝妙，</p>
  <p id="a96">是中甚秽恶，<a id="a-97"></a>　如气满皮囊。</p>
  <p id="a98">又如以缯彩，<a id="a-99"></a>　缠里于利刀，</p>
  <p id="a9A">庄严彼女人，<a id="a-9B"></a>　其义亦如是。</p>
  <p id="a9C">如火满深坑，<a id="a-9D"></a>　无烟能烧害，</p>
  <p id="a9E">女人亦如是，<a id="a-9F"></a>　暴恶无哀愍。</p>
  <p id="a9G">如死狗死蛇，<a id="a-9H"></a>　秽恶而坏烂，</p>
  <p id="a9I">亦如烧粪秽，<a id="a-9J"></a>　人皆厌恶之。</p>
  <p id="a9K">死蛇粪狗等，<a id="a-9L"></a>　虽甚可厌恶，</p>
  <p id="a9M">如是诸女人，<a id="a-9N"></a>　可厌复过彼。</p>
  <p id="a9O">譬如劫坏时，<a id="a-9P"></a>　大地皆火起，</p>
  <p id="a9Q">丛林诸草木，<a id="a-9R"></a>　一切悉燋燃。</p>
  <p id="a9S">大身者所居，<a id="a-9T"></a>　海水尽干竭，</p>
  <p id="a9U">须弥等宝山，<a id="a-9V"></a>　世界遍烧坏。</p>
  <p id="a9W">如是劫烧时，<a id="a-9X"></a>　焚燎于山海，</p>
  <p id="a9Y">无有诸众生，<a id="a-9Z"></a>　能为救护者。</p>
  <p id="a9a">因兹女欲故，<a id="a-9b"></a>　烧害诸愚夫，</p>
  <p id="a9c">犹如劫火燃，<a id="a-9d"></a>　一切皆烧尽。</p>
  <p id="a9e">不净常流注，<a id="a-9f"></a>　涎洟脓血身，</p>
  <p id="a9g">奈何彼愚夫，<a id="a-9h"></a>　于此而耽著！</p>
  <p id="a9i">骸骨相搘柱，<a id="a-9j"></a>　皮肉以覆之，</p>
  <p id="a9k">臭秽甚可恶，<a id="a-9l"></a>　如弃残宿食，</p>
  <p id="a9m">亦如仓廪门，<a id="a-9n"></a>　糠麨恒狼籍。</p>
  <p id="a9o">此身诸秽恶，<a id="a-9p"></a>　充满亦复然，</p>
  <p id="a9q">胃脾肾肝胆，<a id="a-9r"></a>　及肠肺粪秽，</p>
  <p id="a9s">并髓脑脓血，<a id="a-9t"></a>　八万户诸虫，</p>
  <p id="a9u">在中常唼食；<a id="a-9v"></a> 盲冥诸愚夫，</p>
  <p id="a9w">痴网自缠覆，<a id="a-9x"></a>　于是不能了。</p>
  <p id="a9y">杂食所余秽，<a id="a-9z"></a>　九孔常流注，</p>
  <p id="aA0">如是过患身，<a id="a-A1"></a>　由先不净业。</p>
  <p id="aA2">愚夫于女人，<a id="a-A3"></a>　系恋彼声色，</p>
  <p id="aA4">由斯生染著，<a id="a-A5"></a>　曾不如实知。</p>
  <p id="aA6">如蝇见于吐，<a id="a-A7"></a>　而生爱著心，</p>
  <p id="aA8">愚夫贪女人，<a id="a-A9"></a>　境界亦如是。</p>
  <p id="aAA">颠仆于女色，<a id="a-AB"></a>　恒自秽其身，</p>
  <p id="aAC">如何彼愚夫，<a id="a-AD"></a>　于此乐游止？</p>
  <p id="aAE">如鸟为求食，<a id="a-AF"></a>　不知避网罗，</p>
  <p id="aAG">贪爱于女人，<a id="a-AH"></a>　被害亦如是。</p>
  <p id="aAI">譬如水中鱼，<a id="a-AJ"></a>　游泳网者前，</p>
  <p id="aAK">便为他所执，<a id="a-AL"></a>　岂非自损伤？</p>
  <p id="aAM">女若捕鱼人，<a id="a-AN"></a>　谄诳犹如网，</p>
  <p id="aAO">男子同于鱼，<a id="a-AP"></a>　被网亦如是。</p>
  <p id="aAQ">杀者之利刀，<a id="a-AR"></a>　虽复甚可畏，</p>
  <p id="aAS">女人刀可畏，<a id="a-AT"></a>　伤害复过彼。</p>
  <p id="aAU">如蛾投灯炬，<a id="a-AV"></a>　及火烧屋时，</p>
  <p id="aAW">虫等被焚烧，<a id="a-AX"></a>　无依无救者。</p>
  <p id="aAY">迷醉于女人，<a id="a-AZ"></a>　贪火所烧害，</p>
  <p id="aAa">由斯堕恶趣，<a id="a-Ab"></a>　无依怙亦然。</p>
  <p id="aAc">邪行诸愚夫，<a id="a-Ad"></a>　爱恋他妻室，</p>
  <p id="aAe">妄生欣悦想，<a id="a-Af"></a>　犹如于家鸡。</p>
  <p id="aAg">亦如旷野雉，<a id="a-Ah"></a>　妄游杀害所，</p>
  <p id="aAi">损伤因自生，<a id="a-Aj"></a>　而无救济者。</p>
  <p id="aAk">舍离于佛法，<a id="a-Al"></a>　亲近彼女人，</p>
  <p id="aAm">由是业因缘，<a id="a-An"></a>　坠堕于恶道。</p>
  <p id="aAo">又如诸猕猴，<a id="a-Ap"></a>　跳踯岩树间，</p>
  <p id="aAq">必致自损伤，<a id="a-Ar"></a>　岂不由愚惑？</p>
  <p id="aAs">如是耽欲者，<a id="a-At"></a>　于彼诸女人，</p>
  <p id="aAu">为痴网所罗，<a id="a-Av"></a>　数受生死苦。</p>
  <p id="aAw">如世之罪人，<a id="a-Ax"></a>　处以尖摽苦，</p>
  <p id="aAy">耽醉淫欲者，<a id="a-Az"></a>　当悬剑树林。</p>
  <p id="aB0">譬如以猛火，<a id="a-B1"></a>　烧燃彼镬汤，</p>
  <p id="aB2">投之以麻麦，<a id="a-B3"></a>　随沸而漂没；</p>
  <p id="aB4">如是耽欲人，<a id="a-B5"></a>　不识于善路，</p>
  <p id="aB6">死当堕恶道，<a id="a-B7"></a>　煎煮镬汤中。</p>
  <p id="aB8">镬汤之大数，<a id="a-B9"></a>　六十四俱胝，</p>
  <p id="aBA">诸造恶之人，<a id="a-BB"></a>　以彼为居处。</p>
  <p id="aBC">如是一一镬，<a id="a-BD"></a>　量各一由旬，</p>
  <p id="aBE">猛火遍烧燃，<a id="a-BF"></a>　底及四周际。</p>
  <p id="aBG">或有满百年，<a id="a-BH"></a>　或二三四百，</p>
  <p id="aBI">受煎煮之苦，<a id="a-BJ"></a>　皆由自业为。</p>
  <p id="aBK">狱卒以利钩，<a id="a-BL"></a>　时复举令出，</p>
  <p id="aBM">皮肉皆烂堕，<a id="a-BN"></a>　其骨白如珂。</p>
  <p id="aBO">于是诸狱卒，<a id="a-BP"></a>　复将置铁槽，</p>
  <p id="aBQ">以杵而捣之，<a id="a-BR"></a>　无能救护者。</p>
  <p id="aBS">尔时诸骨髓，<a id="a-BT"></a>　尽碎末为尘，</p>
  <p id="aBU">由业风所吹，<a id="a-BV"></a>　死已复还活。</p>
  <p id="aBW">若有侵逼他，<a id="a-BX"></a>　妻妾童女等，</p>
  <p id="aBY">当缘铁刺树，<a id="a-BZ"></a>　并受斧杵殃。</p>
  <p id="aBa">有三股铁叉，<a id="a-Bb"></a>　或四五岐者，</p>
  <p id="aBc">侵扰他妻室，<a id="a-Bd"></a>　当受此刑治。</p>
  <p id="aBe">复有铁嘴乌，<a id="a-Bf"></a>　深啄于髓脑，</p>
  <p id="aBg">野干等诸兽，<a id="a-Bh"></a>　竞来食啖之。</p>
  <p id="aBi">如是邪欲人，<a id="a-Bj"></a>　当堕尸粪狱，</p>
  <p id="aBk">及走于锋刃，<a id="a-Bl"></a>　亦复上刀山。</p>
  <p id="aBm">如是邪欲人，<a id="a-Bn"></a>　颠坠炎热狱，</p>
  <p id="aBo">既被烧害已，<a id="a-Bp"></a>　复趣于寒冰。</p>
  <p id="aBq">如是邪欲人，<a id="a-Br"></a>　亦堕极炎热，</p>
  <p id="aBs">嗥叫及大叫，<a id="a-Bt"></a>　并往黑绳中。</p>
  <p id="aBu">如是邪欲人，<a id="a-Bv"></a>　当没碱热河，</p>
  <p id="aBw">复经历煻煨，<a id="a-Bx"></a>　未至底便死。</p>
  <p id="aBy">地狱有蒺蔾，<a id="a-Bz"></a>　五角极铦利，</p>
  <p id="aC0">彼为狗所逼，<a id="a-C1"></a>　忙怖走其中。</p>
  <p id="aC2">爱恋于女人，<a id="a-C3"></a>　堕于大怖处，</p>
  <p id="aC4">或吞于铁丸，<a id="a-C5"></a>　或饮洋铜汁。</p>
  <p id="aC6">有二热铁山，<a id="a-C7"></a>　彼此来相合，</p>
  <p id="aC8">昔时耽欲者，<a id="a-C9"></a>　于中受苦殃。</p>
  <p id="aCA">受斯苦楚时，<a id="a-CB"></a>　都无救护者，</p>
  <p id="aCC">得如是罪报，<a id="a-CD"></a>　皆由自业缘。</p>
  <p id="aCE">昔同欢爱者，<a id="a-CF"></a>　今于何所在，</p>
  <p id="aCG">我独受其殃，<a id="a-CH"></a>　而不来相救？</p>
  <p id="aCI">由于先世中，<a id="a-CJ"></a>　自作如是业，</p>
  <p id="aCK">假令父母等，<a id="a-CL"></a>　无能相救者。</p>
  <p id="aCM">由于先世中，<a id="a-CN"></a>　自作如是业，</p>
  <p id="aCO">假令男女等，<a id="a-CP"></a>　无能相救者。</p>
  <p id="aCQ">由于先世中，<a id="a-CR"></a>　自作如是业，</p>
  <p id="aCS">假令兄弟等，<a id="a-CT"></a>　无能相救者。</p>
  <p id="aCU">由于先世中，<a id="a-CV"></a>　自作如是业，</p>
  <p id="aCW">假令姊妹等，<a id="a-CX"></a>　无能相救者。</p>
  <p id="aCY">由于先世中，<a id="a-CZ"></a>　自作如是业，</p>
  <p id="aCa">假令朋友等，<a id="a-Cb"></a>　无能相救者。</p>
  <p id="aCc">愚夫为邪欲，<a id="a-Cd"></a>　贪求于女人，</p>
  <p id="aCe">无间地狱中，<a id="a-Cf"></a>　受如是诸苦。</p>
  <p id="aCg">说此不清净，<a id="a-Ch"></a>　秽恶之女人，</p>
  <p id="aCi">愚夫所游行，<a id="a-Cj"></a>　智者皆远离。</p>
  <p id="aCk">亲近彼女人，<a id="a-Cl"></a>　最为极下劣，</p>
  <p id="aCm">是恶中之恶，<a id="a-Cn"></a>　何足为欣乐？</p>
  <p id="aCo">耽著诸凡夫，<a id="a-Cp"></a>　常抱于粪囊，</p>
  <p id="aCq">由此业因缘，<a id="a-Cr"></a>　当受无量苦。</p>
  <p id="aCs">愚夫为女人，<a id="a-Ct"></a>　受种种刑罚，</p>
  <p id="aCu">囚系及捶打，<a id="a-Cv"></a>　而无厌离心。</p>
  <p id="aCw">愚夫为女人，<a id="a-Cx"></a>　被种种烧害，</p>
  <p id="aCy">能忍受斯苦，<a id="a-Cz"></a>　而无厌离心。</p>
  <p id="aD0">或置在尖标，<a id="a-D1"></a>　或杀或沉水，</p>
  <p id="aD2">或掷于大坑，<a id="a-D3"></a>　备受诸苦毒。</p>
  <p id="aD4">虽见如是苦，<a id="a-D5"></a>　犹于淫欲中，</p>
  <p id="aD6">称赞于女人，<a id="a-D7"></a>　曾不生厌离。</p>
  <p id="aD8">或有少智人，<a id="a-D9"></a>　知为众苦本，</p>
  <p id="aDA">见已还亲近，<a id="a-DB"></a>　如胡胶见火。</p>
  <p id="aDC">闻佛之所说，<a id="a-DD"></a>　虽复生信受，</p>
  <p id="aDE">仍多畜女人，<a id="a-DF"></a>　其众如群羊。</p>
  <p id="aDG">或闻诸佛教，<a id="a-DH"></a>　才兴厌悔心，</p>
  <p id="aDI">须臾贪复生，<a id="a-DJ"></a>　如恶毒还发。</p>
  <p id="aDK">犹如被怖猪，<a id="a-DL"></a>　暂止须臾顷，</p>
  <p id="aDM">若见于粪秽，<a id="a-DN"></a>　贪爱还复生。</p>
  <p id="aDO">愚夫闻法已，<a id="a-DP"></a>　暂尔心惊怖，</p>
  <p id="aDQ">后见诸欲色，<a id="a-DR"></a>　贪爱还复生。</p>
  <p id="aDS">犹如有丈夫，<a id="a-DT"></a>　从其自身首，</p>
  <p id="aDU">弃掷金华鬘，<a id="a-DV"></a>　翻戴于热铁。</p>
  <p id="aDW">愚夫耽欲故，<a id="a-DX"></a>　弃舍诸佛教，</p>
  <p id="aDY">贪求下劣法，<a id="a-DZ"></a>　造作诸罪业。</p>
  <p id="aDa">迷醉诸欲者，<a id="a-Db"></a>　堕阎罗界中，</p>
  <p id="aDc">常吞热铁丸，<a id="a-Dd"></a>　复饮洋铜汁。</p>
  <p id="aDe">迷醉于欲者，<a id="a-Df"></a>　背善而行非，</p>
  <p id="aDg">舍离于清净，<a id="a-Dh"></a>　永趣阎罗界。</p>
  <p id="aDi">若有智慧人，<a id="a-Dj"></a>　闻我说是法，</p>
  <p id="aDk">应舍一切欲，<a id="a-Dl"></a>　速求于出离。<a id="a-Dm"></a>”</p>
  <p id="aDn">尔时，<a id="a-Do"></a>世尊说是偈已，<a id="a-Dp"></a>优陀延王即白佛言：<a id="a-Dq"></a>“今此所闻希有！<a id="a-Dr"></a>希有！<a id="a-Ds"></a>如来应正等觉，<a id="a-Dt"></a>善能说是诸欲过患。<a id="a-Du"></a>我今归依佛法僧宝，<a id="a-Dv"></a>从今已往乃至尽形，<a id="a-Dw"></a>归佛法僧作优婆塞。<a id="a-Dx"></a>惟愿世尊，<a id="a-Dy"></a>摄受于我。<a id="a-Dz"></a>”</p>
  <p id="aE0">佛说此经已，<a id="a-E1"></a>优陀延王及诸大众，<a id="a-E2"></a>天人世间，<a id="a-E3"></a>阿修罗、<a id="a-E4"></a>乾闼婆等，<a id="a-E5"></a>闻佛所说，<a id="a-E6"></a>欢喜奉行。</p>
 </body>
</html>