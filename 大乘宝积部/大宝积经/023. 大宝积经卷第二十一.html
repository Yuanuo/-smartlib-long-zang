<!doctype html>
<html id="z3IBTDsC1" data-ver="1514">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第二十一</h1>
  <h2 id="a2">唐三藏法师菩提流志奉诏译</h2>
  <h2 id="a3">被甲庄严会第七之一</h2>
  <p id="a4">如是我闻：<a id="a-5"></a>一时，<a id="a-6"></a>佛住王舍城迦兰陀竹林，<a id="a-7"></a>与大比丘众，<a id="a-8"></a>及诸菩萨摩诃萨俱，<a id="a-9"></a>悉从种种佛刹来集。<a id="a-A"></a>尔时，<a id="a-B"></a>世尊无量百千众所围绕，<a id="a-C"></a>供养恭敬。</p>
  <p id="aD">时彼众中，<a id="a-E"></a>有菩萨摩诃萨，<a id="a-F"></a>名无边慧，<a id="a-G"></a>即从坐起，<a id="a-H"></a>偏袒右肩，<a id="a-I"></a>右膝著地，<a id="a-J"></a>稽首作礼，<a id="a-K"></a>合掌向佛，<a id="a-L"></a>白言：<a id="a-M"></a>“世尊，<a id="a-N"></a>我有少疑请问如来。<a id="a-O"></a>愿垂听许，<a id="a-P"></a>为我宣说。<a id="a-Q"></a>”</p>
  <p id="aR">尔时，<a id="a-S"></a>无边慧菩萨摩诃萨，<a id="a-T"></a>而说偈言：</p>
  <p id="aU">“大雄大丈夫，<a id="a-V"></a>　世间无与等，</p>
  <p id="aW">我为众生故，<a id="a-X"></a>　少疑当请问。</p>
  <p id="aY">不起师子座，<a id="a-Z"></a>　现身遍十方，</p>
  <p id="aa">一切异论中，<a id="a-b"></a>　无能倾动者。</p>
  <p id="ac">智藏无边际，<a id="a-d"></a>　诸力无有量，</p>
  <p id="ae">世尊一一力，<a id="a-f"></a>　普能度世间。</p>
  <p id="ag">善住一切智，<a id="a-h"></a>　善住于十力，</p>
  <p id="ai">无畏大师子，<a id="a-j"></a>　最胜无上尊。</p>
  <p id="ak">十八不共法，<a id="a-l"></a>　如来之所有，</p>
  <p id="am">照明于世间，<a id="a-n"></a>　摧伏诸外道。</p>
  <p id="ao">了知一切法，<a id="a-p"></a>　是故无过上，</p>
  <p id="aq">无失大导师，<a id="a-r"></a>　我疑当请问。</p>
  <p id="as">无边离垢智，<a id="a-t"></a>　大海不动智，</p>
  <p id="au">境界无碍智，<a id="a-v"></a>　我疑当请问。</p>
  <p id="aw">世尊善修集，<a id="a-x"></a>　于道无疑惑，</p>
  <p id="ay">安隐大导师，<a id="a-z"></a>　我疑当请问。</p>
  <p id="a10">已度诸暴流，<a id="a-11"></a>　已断诸结缚，</p>
  <p id="a12">能拔众毒箭，<a id="a-13"></a>　我疑当请问。</p>
  <p id="a14">已破无明㲉，<a id="a-15"></a>　已息烦恼热，</p>
  <p id="a16">清凉善安住，<a id="a-17"></a>　我疑当请问。</p>
  <p id="a18">无畏无上智，<a id="a-19"></a>　无著无碍智，</p>
  <p id="a1A">法海一切智，<a id="a-1B"></a>　如来已证得。</p>
  <p id="a1C">佛无量功德，<a id="a-1D"></a>　智证悉圆满，</p>
  <p id="a1E">尽一切有漏，<a id="a-1F"></a>　破诸烦恼见。</p>
  <p id="a1G">世尊多积集，<a id="a-1H"></a>　无量大功德，</p>
  <p id="a1I">不思议法王，<a id="a-1J"></a>　我疑当请问。</p>
  <p id="a1K">世尊殊胜智，<a id="a-1L"></a>　普能照世间，</p>
  <p id="a1M">演畅法光明，<a id="a-1N"></a>　无边功德海。</p>
  <p id="a1O">导师法光故，<a id="a-1P"></a>　遍照于世间，</p>
  <p id="a1Q">是故世间中，<a id="a-1R"></a>　佛法光明现。</p>
  <p id="a1S">法海一切智，<a id="a-1T"></a>　辩才无有上，</p>
  <p id="a1U">精进不思议，<a id="a-1V"></a>　清净离诸见。</p>
  <p id="a1W">佛眼无边故，<a id="a-1X"></a>　智境亦无边，</p>
  <p id="a1Y">世间无等尊，<a id="a-1Z"></a>　我疑当请问。</p>
  <p id="a1a">法王大牟尼，<a id="a-1b"></a>　能断众生惑，</p>
  <p id="a1c">导师我当问，<a id="a-1d"></a>　愿随其意乐。</p>
  <p id="a1e">我观一切处，<a id="a-1f"></a>　天上及人间，</p>
  <p id="a1g">无有等如来，<a id="a-1h"></a>　普遍照明者。</p>
  <p id="a1i">善住诸功德，<a id="a-1j"></a>　庄严大丈夫，</p>
  <p id="a1k">不思议法王，<a id="a-1l"></a>　仙中照耀者。</p>
  <p id="a1m">譬如大雪山，<a id="a-1n"></a>　众宝端严处；</p>
  <p id="a1o">世尊安法座，<a id="a-1p"></a>　端严亦如是。</p>
  <p id="a1q">妙音大精进，<a id="a-1r"></a>　能宣悦意声，</p>
  <p id="a1s">众生若得闻，<a id="a-1t"></a>　善根悉清净。</p>
  <p id="a1u">世尊人中胜，<a id="a-1v"></a>　时演法光明，</p>
  <p id="a1w">以是诸众生，<a id="a-1x"></a>　随意便开觉。</p>
  <p id="a1y">知时知众会，<a id="a-1z"></a>　知人大导师，</p>
  <p id="a20">敷演法光明，<a id="a-21"></a>　以时智慧者。</p>
  <p id="a22">梵音大精进，<a id="a-23"></a>　愿赐清净言，</p>
  <p id="a24">如天雨大地，<a id="a-25"></a>　法润遍沾洽。</p>
  <p id="a26">世尊处众会，<a id="a-27"></a>　普宣法雨已，</p>
  <p id="a28">于此法希望，<a id="a-29"></a>　众生皆满足。</p>
  <p id="a2A">最上胜安住，<a id="a-2B"></a>　如王处妙高，</p>
  <p id="a2C">惠施诸众生，<a id="a-2D"></a>　能令众欢喜。</p>
  <p id="a2E">大雄两足尊，<a id="a-2F"></a>　不思议境界，</p>
  <p id="a2G">一切诸众生，<a id="a-2H"></a>　无有能知者。</p>
  <p id="a2I">无量大丈夫，<a id="a-2J"></a>　众会已和合，</p>
  <p id="a2K">依怙大牟尼，<a id="a-2L"></a>　志求佛境界。</p>
  <p id="a2M">我于佛境界，<a id="a-2N"></a>　发趣故来集，</p>
  <p id="a2O">导师无碍智，<a id="a-2P"></a>　如何疾开觉？</p>
  <p id="a2Q">我随其意乐，<a id="a-2R"></a>　瞻颜欲请问，</p>
  <p id="a2S">世尊愿开示，<a id="a-2T"></a>　为断诸疑惑。</p>
  <p id="a2U">若闻无上法，<a id="a-2V"></a>　便得心欢喜，</p>
  <p id="a2W">踊跃充遍身，<a id="a-2X"></a>　能断众疑网。</p>
  <p id="a2Y">法王无上尊，<a id="a-2Z"></a>　一切智无畏，</p>
  <p id="a2a">一切知见者，<a id="a-2b"></a>　我疑当请问。</p>
  <p id="a2c">佛于一切法，<a id="a-2d"></a>　无有少疑惑，</p>
  <p id="a2e">精进大导师，<a id="a-2f"></a>　我疑当请问。</p>
  <p id="a2g">无上断疑者，<a id="a-2h"></a>　于法不疑惑，</p>
  <p id="a2i">无边功德海，<a id="a-2j"></a>　我疑当请问。</p>
  <p id="a2k">无边大光明，<a id="a-2l"></a>　无边大功德，</p>
  <p id="a2m">无边清净智，<a id="a-2n"></a>　我疑当请问。</p>
  <p id="a2o">无边精进智，<a id="a-2p"></a>　无边境界智，</p>
  <p id="a2q">无边饶益智，<a id="a-2r"></a>　我疑当请问。</p>
  <p id="a2s">世尊无边智，<a id="a-2t"></a>　离边及无边，</p>
  <p id="a2u">能断一切疑，<a id="a-2v"></a>　我疑当请问。</p>
  <p id="a2w">不思议法王，<a id="a-2x"></a>　垂哀听我问，</p>
  <p id="a2y">见许我当问，<a id="a-2z"></a>　牟尼为宣说。</p>
  <p id="a30">请问一切智，<a id="a-31"></a>　释迦名称尊，</p>
  <p id="a32">若垂听许我，<a id="a-33"></a>　愿决我疑网。</p>
  <p id="a34">尔时，<a id="a-35"></a>世尊告无边慧菩萨摩诃萨言：<a id="a-36"></a>“无边慧，<a id="a-37"></a>汝今于我渴仰志求，<a id="a-38"></a>欲于如来几何所问？<a id="a-39"></a>若有问者，<a id="a-3A"></a>我当解说。<a id="a-3B"></a>”</p>
  <p id="a3C">尔时，<a id="a-3D"></a>世尊而说偈言：</p>
  <p id="a3E">“告无边慧，<a id="a-3F"></a>　汝欲何问，<a id="a-3G"></a>　悉应问之，<a id="a-3H"></a>　我当解说，</p>
  <p id="a3I">如彼所问，<a id="a-3J"></a>　一一发明，<a id="a-3K"></a>　随其乐欲，<a id="a-3L"></a>　速为开示。</p>
  <p id="a3M">我为汝说，<a id="a-3N"></a>　一切无疑，<a id="a-3O"></a>　如汝志求，<a id="a-3P"></a>　称汝所问。</p>
  <p id="a3Q">汝今时问，<a id="a-3R"></a>　如时如义，<a id="a-3S"></a>　以时问故，<a id="a-3T"></a>　我决定说。</p>
  <p id="a3U">如汝意乐，<a id="a-3V"></a>　问所应问，<a id="a-3W"></a>　我皆随顺，<a id="a-3X"></a>　为汝说之。</p>
  <p id="a3Y">汝今时问，<a id="a-3Z"></a>　我亦时说，<a id="a-3a"></a>　断汝疑网，<a id="a-3b"></a>　当得无疑。</p>
  <p id="a3c">我为法王，<a id="a-3d"></a>　了义究竟，<a id="a-3e"></a>　于一切法，<a id="a-3f"></a>　得无疑惑。</p>
  <p id="a3g">我于诸法，<a id="a-3h"></a>　正觉难思，<a id="a-3i"></a>　如众生意，<a id="a-3j"></a>　所问为说。</p>
  <p id="a3k">我于诸法，<a id="a-3l"></a>　悉无有疑，<a id="a-3m"></a>　时而问者，<a id="a-3n"></a>　速当为说。</p>
  <p id="a3o">我时为说，<a id="a-3p"></a>　无有疑惑，<a id="a-3q"></a>　如其意乐，<a id="a-3r"></a>　释彼所疑。</p>
  <p id="a3s">我常了知，<a id="a-3t"></a>　时及众会，<a id="a-3u"></a>　诸众生等，<a id="a-3v"></a>　意趣所同。</p>
  <p id="a3w">亦常观察，<a id="a-3x"></a>　一切众生，<a id="a-3y"></a>　有欲无欲，<a id="a-3z"></a>　彼皆明见。</p>
  <p id="a40">若有智者，<a id="a-41"></a>　能善修行，<a id="a-42"></a>　我皆以时，<a id="a-43"></a>　正法开悟。</p>
  <p id="a44">若无智者，<a id="a-45"></a>　愚痴迷乱，<a id="a-46"></a>　彼无慧明，<a id="a-47"></a>　不尊重法。</p>
  <p id="a48">若无尊重，<a id="a-49"></a>　于法不求，<a id="a-4A"></a>　虽闻此法，<a id="a-4B"></a>　无大明智。</p>
  <p id="a4C">法善巧者，<a id="a-4D"></a>　于法希求，<a id="a-4E"></a>　若闻此法，<a id="a-4F"></a>　得大明智。</p>
  <p id="a4G">乐大乘者，<a id="a-4H"></a>　求人中尊，<a id="a-4I"></a>　闻斯法已，<a id="a-4J"></a>　得大明智。</p>
  <p id="a4K">佛无上智，<a id="a-4L"></a>　不思议智，<a id="a-4M"></a>　而发趣者，<a id="a-4N"></a>　闻皆满足。</p>
  <p id="a4O">乐无碍智，<a id="a-4P"></a>　求最上尊，<a id="a-4Q"></a>　彼闻此法，<a id="a-4R"></a>　得大饶益。</p>
  <p id="a4S">若有智性，<a id="a-4T"></a>　求不思议，<a id="a-4U"></a>　彼闻此法，<a id="a-4V"></a>　得无上智。</p>
  <p id="a4W">若有众生，<a id="a-4X"></a>　求佛道场，<a id="a-4Y"></a>　转无上轮，<a id="a-4Z"></a>　得法欢喜，</p>
  <p id="a4a">爱乐精进，<a id="a-4b"></a>　于法尊崇，<a id="a-4c"></a>　闻离垢法，<a id="a-4d"></a>　欣然踊跃。</p>
  <p id="a4e">若有众生，<a id="a-4f"></a>　乐善修习，<a id="a-4g"></a>　以法光明，<a id="a-4h"></a>　说无上法，</p>
  <p id="a4i">荷诸重担，<a id="a-4j"></a>　无边策修，<a id="a-4k"></a>　彼闻法已，<a id="a-4l"></a>　欢喜充满。</p>
  <p id="a4m">若有希愿，<a id="a-4n"></a>　善法思惟，<a id="a-4o"></a>　于彼慈哀，<a id="a-4p"></a>　为之开释。</p>
  <p id="a4q">哀愍汝等，<a id="a-4r"></a>　随汝所问，<a id="a-4s"></a>　我能决定，<a id="a-4t"></a>　当断汝疑。</p>
  <p id="a4u">我多千岁，<a id="a-4v"></a>　修行善巧，<a id="a-4w"></a>　疑惑已除，<a id="a-4x"></a>　知汝意乐。</p>
  <p id="a4y">若有疑者，<a id="a-4z"></a>　恣汝所问，<a id="a-50"></a>　当为汝说，<a id="a-51"></a>　断诸疑惑。</p>
  <p id="a52">若有疑者，<a id="a-53"></a>　恣汝所问，<a id="a-54"></a>　如其乐欲，<a id="a-55"></a>　我当说之。</p>
  <p id="a56">若有疑者，<a id="a-57"></a>　恣汝所问，<a id="a-58"></a>　我住于法，<a id="a-59"></a>　得无动摇。<a id="a-5A"></a>”</p>
  <p id="a5B">尔时，<a id="a-5C"></a>无边慧菩萨摩诃萨，<a id="a-5D"></a>白佛言：<a id="a-5E"></a>“世尊，<a id="a-5F"></a>如来应正遍知，<a id="a-5G"></a>我于菩萨乘中少有所疑，<a id="a-5H"></a>今当请问：<a id="a-5I"></a>何等善丈夫远离于怖畏，<a id="a-5J"></a>一心正念，<a id="a-5K"></a>为诸众生被大甲胄，<a id="a-5L"></a>于大甲胄而庄严之，<a id="a-5M"></a>起大爱乐而尊重之，<a id="a-5N"></a>以不放逸乘此大乘，<a id="a-5O"></a>以大清净平正之道，<a id="a-5P"></a>无诸堆阜、<a id="a-5Q"></a>瓦石、<a id="a-5R"></a>荆棘、<a id="a-5S"></a>众恶杂秽、<a id="a-5T"></a>诸见稠林，<a id="a-5U"></a>亦无毒刺苦恼坑坎，<a id="a-5V"></a>亦无系执怖惧艰难，<a id="a-5W"></a>正直无曲，<a id="a-5X"></a>如理平道，<a id="a-5Y"></a>无障碍道，<a id="a-5Z"></a>剪诸稠林，<a id="a-5a"></a>裂一切网，<a id="a-5b"></a>远离黑暗，<a id="a-5c"></a>蠲除爱著，<a id="a-5d"></a>舍和合故，<a id="a-5e"></a>而发趣于阿耨多罗三藐三菩提？<a id="a-5f"></a>世尊，<a id="a-5g"></a>如来应正遍知，<a id="a-5h"></a>我于此义故致斯问，<a id="a-5i"></a>何等善丈夫？<a id="a-5j"></a>何等大甲胄？<a id="a-5k"></a>被此甲胄，<a id="a-5l"></a>乘于大乘，<a id="a-5m"></a>以斯大道而当发趣？</p>
  <p id="a5n">“世尊，<a id="a-5o"></a>应说诸菩萨摩诃萨甲胄庄严，<a id="a-5p"></a>安住于道，<a id="a-5q"></a>安住诸法理趣善巧；<a id="a-5r"></a>于法理趣住善巧故，<a id="a-5s"></a>而能起于诸法理趣善巧光明；<a id="a-5t"></a>法光明故，<a id="a-5u"></a>不舍甲胄，<a id="a-5v"></a>乘于大乘，<a id="a-5w"></a>以不退转精进之力，<a id="a-5x"></a>无忘念根，<a id="a-5y"></a>相续慧力，<a id="a-5z"></a>速能成就法界理趣分明善巧，<a id="a-60"></a>往诣道场转于法轮；<a id="a-61"></a>为诸众生演说法故，<a id="a-62"></a>一切众生如其所愿，<a id="a-63"></a>如其发趣解脱生死。<a id="a-64"></a>世尊，<a id="a-65"></a>如来应正遍知，<a id="a-66"></a>此之大乘，<a id="a-67"></a>我欲利益安乐众生故问斯义。</p>
  <p id="a68">“世尊，<a id="a-69"></a>如来一切知者，<a id="a-6A"></a>一切见者，<a id="a-6B"></a>以何等法成就诸菩萨摩诃萨一切诸法海印三昧？<a id="a-6C"></a>以三昧故，<a id="a-6D"></a>令诸菩萨摩诃萨乃至未证阿耨多罗三藐三菩提犹不退转。<a id="a-6E"></a>世尊，<a id="a-6F"></a>如来知见成就未曾有法，<a id="a-6G"></a>善诸众生智慧之药，<a id="a-6H"></a>故我问耳！<a id="a-6I"></a>”</p>
  <p id="a6J">尔时，<a id="a-6K"></a>无边慧菩萨摩诃萨，<a id="a-6L"></a>而说偈言：</p>
  <p id="a6M">“为诸菩萨故，<a id="a-6N"></a>　我问两足尊，</p>
  <p id="a6O">一切知见者，<a id="a-6P"></a>　甚深佛法义。</p>
  <p id="a6Q">大乘所修行，<a id="a-6R"></a>　何定能发趣？</p>
  <p id="a6S">我今皆请问，<a id="a-6T"></a>　饶益诸众生。</p>
  <p id="a6U">云何善丈夫，<a id="a-6V"></a>　能被无边甲？</p>
  <p id="a6W">如是被甲已，<a id="a-6X"></a>　云何当发趣？</p>
  <p id="a6Y">云何起乐欲？<a id="a-6Z"></a> 云何爱于彼？</p>
  <p id="a6a">云何大精进？<a id="a-6b"></a> 云何不放逸？</p>
  <p id="a6c">云何诸菩萨，<a id="a-6d"></a>　乘于此大乘？</p>
  <p id="a6e">乘已复云何？<a id="a-6f"></a> 此事应当说。</p>
  <p id="a6g">云何乘大乘，<a id="a-6h"></a>　发趣菩萨道？</p>
  <p id="a6i">惟愿世尊师，<a id="a-6j"></a>　速为我宣说。</p>
  <p id="a6k">云何平正道，<a id="a-6l"></a>　平等而发趣，</p>
  <p id="a6m">于诸见稠林，<a id="a-6n"></a>　剪伐恒无倦？</p>
  <p id="a6o">于诸境界中，<a id="a-6p"></a>　云何得超越？</p>
  <p id="a6q">云何以平等，<a id="a-6r"></a>　裂于贪爱网？</p>
  <p id="a6s">云何除黑暗，<a id="a-6t"></a>　得大智光明？</p>
  <p id="a6u">彼诸菩萨等，<a id="a-6v"></a>　云何当发趣？</p>
  <p id="a6w">云何能观察，<a id="a-6x"></a>　远离众结缚？</p>
  <p id="a6y">云何诸菩萨，<a id="a-6z"></a>　离缚善安住？</p>
  <p id="a70">云何诸菩萨，<a id="a-71"></a>　超过大怖畏，</p>
  <p id="a72">善巧诸法义，<a id="a-73"></a>　发趣于无上？</p>
  <p id="a74">菩萨被何等，<a id="a-75"></a>　无边大甲胄，</p>
  <p id="a76">被斯甲胄已，<a id="a-77"></a>　乘于此大乘？</p>
  <p id="a78">云何诸菩萨，<a id="a-79"></a>　发趣平正道？</p>
  <p id="a7A">我今所问者，<a id="a-7B"></a>　世尊应演说。</p>
  <p id="a7C">菩萨云何得，<a id="a-7D"></a>　庄严大甲胄，</p>
  <p id="a7E">庄严无上乘？<a id="a-7F"></a> 世尊应演说。</p>
  <p id="a7G">安住于斯道，<a id="a-7H"></a>　及彼道庄严，</p>
  <p id="a7I">诸法之善巧，<a id="a-7J"></a>　世尊应演说。</p>
  <p id="a7K">云何能了知，<a id="a-7L"></a>　法界之理趣，</p>
  <p id="a7M">法善巧光明？<a id="a-7N"></a> 世尊应演说。</p>
  <p id="a7O">云何诸菩萨，<a id="a-7P"></a>　得此法光明，</p>
  <p id="a7Q">究竟一切法？<a id="a-7R"></a> 世尊应演说。</p>
  <p id="a7S">云何诸菩萨，<a id="a-7T"></a>　得法光明已，</p>
  <p id="a7U">不舍大甲胄，<a id="a-7V"></a>　由是而发趣？</p>
  <p id="a7W">云何诸菩萨，<a id="a-7X"></a>　乘于此大乘，</p>
  <p id="a7Y">精进不退转，<a id="a-7Z"></a>　由是而发趣？</p>
  <p id="a7a">云何诸菩萨，<a id="a-7b"></a>　志念常坚固，</p>
  <p id="a7c">能以智慧力，<a id="a-7d"></a>　而得善调伏？</p>
  <p id="a7e">云何得法界，<a id="a-7f"></a>　理趣之善巧？</p>
  <p id="a7g">法王不思议，<a id="a-7h"></a>　世尊愿宣说。</p>
  <p id="a7i">云何能速往，<a id="a-7j"></a>　至于菩提场，</p>
  <p id="a7k">转于大梵轮，<a id="a-7l"></a>　世无能转者？</p>
  <p id="a7m">云何无所动，<a id="a-7n"></a>　演说于诸法？</p>
  <p id="a7o">为一切众生，<a id="a-7p"></a>　如其昔所愿，</p>
  <p id="a7q">演说诸法故，<a id="a-7r"></a>　解脱于生死。</p>
  <p id="a7s">云何令众生，<a id="a-7t"></a>　究竟获安乐？</p>
  <p id="a7u">饶益众生故，<a id="a-7v"></a>　我问世导师。</p>
  <p id="a7w">一切知见者，<a id="a-7x"></a>　愿为我宣说，</p>
  <p id="a7y">当以何等法，<a id="a-7z"></a>　成就诸菩萨，</p>
  <p id="a80">一切法大海，<a id="a-81"></a>　所作印三昧？</p>
  <p id="a82">乐求佛法者，<a id="a-83"></a>　渴仰大菩提，</p>
  <p id="a84">若闻此法者，<a id="a-85"></a>　举身悉充悦。<a id="a-86"></a> ”</p>
  <p id="a87">尔时，<a id="a-88"></a>世尊告无边慧菩萨摩诃萨言：<a id="a-89"></a>“善哉！<a id="a-8A"></a>善哉！<a id="a-8B"></a>无边慧，<a id="a-8C"></a>汝于往昔供养承事无量诸佛，<a id="a-8D"></a>种诸善根，<a id="a-8E"></a>集诸功德不可称量，<a id="a-8F"></a>于此深法欣求渴仰，<a id="a-8G"></a>以大志乐成就众生，<a id="a-8H"></a>而兴大悲问于如来。<a id="a-8I"></a>汝今谛听，<a id="a-8J"></a>善思念之，<a id="a-8K"></a>吾当为汝，<a id="a-8L"></a>说诸菩萨摩诃萨以功德成就，<a id="a-8M"></a>而发趣于阿耨多罗三藐三菩提。<a id="a-8N"></a>”</p>
  <p id="a8O">“唯然！<a id="a-8P"></a>世尊，<a id="a-8Q"></a>愿乐欲闻。<a id="a-8R"></a>”</p>
  <p id="a8S">尔时，<a id="a-8T"></a>世尊告无边慧菩萨摩诃萨言：<a id="a-8U"></a>“无边慧，<a id="a-8V"></a>诸菩萨摩诃萨，<a id="a-8W"></a>为阿耨多罗三藐三菩提被甲胄者，<a id="a-8X"></a>为欲摄取诸众生故被大甲胄，<a id="a-8Y"></a>为诸众生布施清净故被大甲胄，<a id="a-8Z"></a>为诸众生持戒清净故被大甲胄，<a id="a-8a"></a>为诸众生忍辱清净故被大甲胄，<a id="a-8b"></a>为诸众生精进清净故被大甲胄，<a id="a-8c"></a>为诸众生禅定清净故被大甲胄，<a id="a-8d"></a>为诸众生智慧清净故被大甲胄，<a id="a-8e"></a>为诸众生获安乐故被大甲胄，<a id="a-8f"></a>为诸众生起饶益事相应心故被大甲胄，<a id="a-8g"></a>为诸众生贪瞋痴病作对治故被大甲胄，<a id="a-8h"></a>为大功德作善巧故被大甲胄，<a id="a-8i"></a>为无上智善圆满故被大甲胄，<a id="a-8j"></a>为诸众生生死怖畏作救护故被大甲胄，<a id="a-8k"></a>为欲显现无等等智善圆满故被大甲胄。<a id="a-8l"></a>于此三千大千世界，<a id="a-8m"></a>所有诸魔、<a id="a-8n"></a>若魔眷属，<a id="a-8o"></a>若魔使者、<a id="a-8p"></a>住魔业者，<a id="a-8q"></a>及行诸见稠林险迳，<a id="a-8r"></a>一切外道诸遮罗迦出家，<a id="a-8s"></a>吠陀乌摩利迦，<a id="a-8t"></a>路伽耶陀，<a id="a-8u"></a>及此外道相应之辈，<a id="a-8v"></a>与交战故被大甲胄。<a id="a-8w"></a>诸菩萨摩诃萨如是被于大甲胄已，<a id="a-8x"></a>不舍甲胄起大精进，<a id="a-8y"></a>能入一切众生界中，<a id="a-8z"></a>以忍安住远离怖畏，<a id="a-90"></a>不惊不惧，<a id="a-91"></a>不动不乱，<a id="a-92"></a>而复被于无边甲胄，<a id="a-93"></a>所谓救护一切众生甲胄，<a id="a-94"></a>剪一切见稠林甲胄，<a id="a-95"></a>破诸魔军甲胄，<a id="a-96"></a>能授智慧甲胄，<a id="a-97"></a>无边津梁甲胄，<a id="a-98"></a>度诸重担甲胄，<a id="a-99"></a>增长净信甲胄，<a id="a-9A"></a>安住尸罗甲胄，<a id="a-9B"></a>净治业藏甲胄，<a id="a-9C"></a>一切清净力藏甲胄，<a id="a-9D"></a>方便善巧力藏甲胄，<a id="a-9E"></a>能断一切执著甲胄，<a id="a-9F"></a>不退不悔智慧甲胄。<a id="a-9G"></a>诸菩萨摩诃萨，<a id="a-9H"></a>被于如是大甲胄已，<a id="a-9I"></a>亦不舍离，<a id="a-9J"></a>乃至尽边际，<a id="a-9K"></a>坚固精进力曾不动摇，<a id="a-9L"></a>而发趣于阿耨多罗三藐三菩提。<a id="a-9M"></a>”</p>
  <p id="a9N">尔时，<a id="a-9O"></a>世尊而说偈言：</p>
  <p id="a9P">“菩萨被甲胄，<a id="a-9Q"></a>　为摄诸众生，</p>
  <p id="a9R">众生无边故，<a id="a-9S"></a>　被甲亦无边。</p>
  <p id="a9T">布施清净故，<a id="a-9U"></a>　一切令充悦，</p>
  <p id="a9V">为利诸众生，<a id="a-9W"></a>　乃被斯甲胄。</p>
  <p id="a9X">持戒清净故，<a id="a-9Y"></a>　饶益于世间，</p>
  <p id="a9Z">为利诸众生，<a id="a-9a"></a>　乃被斯甲胄。</p>
  <p id="a9b">忍辱清净故，<a id="a-9c"></a>　勇猛善安住，</p>
  <p id="a9d">为利诸众生，<a id="a-9e"></a>　乃被斯甲胄。</p>
  <p id="a9f">精进清净故，<a id="a-9g"></a>　成就不退转，</p>
  <p id="a9h">为利诸众生，<a id="a-9i"></a>　乃被斯甲胄。</p>
  <p id="a9j">禅净定清故，<a id="a-9k"></a>　所行境亦然，</p>
  <p id="a9l">为利诸众生，<a id="a-9m"></a>　乃被斯甲胄。</p>
  <p id="a9n">智慧清净故，<a id="a-9o"></a>　无漏无过上，</p>
  <p id="a9p">为利诸众生，<a id="a-9q"></a>　乃被斯甲胄。</p>
  <p id="a9r">一切诸众生，<a id="a-9s"></a>　乐具悉当与，</p>
  <p id="a9t">善知此义故，<a id="a-9u"></a>　乃被斯甲胄。</p>
  <p id="a9v">菩萨于众生，<a id="a-9w"></a>　能为饶益事，</p>
  <p id="a9x">以清净四摄，<a id="a-9y"></a>　普遍诸有中。</p>
  <p id="a9z">若病贪瞋痴，<a id="a-A0"></a>　而为对治者，</p>
  <p id="aA1">授诸众生药，<a id="a-A2"></a>　所患令消除。</p>
  <p id="aA3">由是诸菩萨，<a id="a-A4"></a>　善能被甲胄，</p>
  <p id="aA5">于功德资粮，<a id="a-A6"></a>　获无边善巧。</p>
  <p id="aA7">众生生死苦，<a id="a-A8"></a>　逼迫不安隐，</p>
  <p id="aA9">我当为救护，<a id="a-AA"></a>　被甲胄无边。</p>
  <p id="aAB">无边生死苦，<a id="a-AC"></a>　我能令解脱，</p>
  <p id="aAD">爱见网所缚，<a id="a-AE"></a>　一切皆当断。</p>
  <p id="aAF">于此烦恼网，<a id="a-AG"></a>　一切能断者，</p>
  <p id="aAH">坚固精进力，<a id="a-AI"></a>　勇猛而被甲。</p>
  <p id="aAJ">一切诸众生，<a id="a-AK"></a>　令住安乐道，</p>
  <p id="aAL">以是趣涅槃，<a id="a-AM"></a>　安隐而无上。</p>
  <p id="aAN">以大精进力，<a id="a-AO"></a>　乃被斯甲胄，</p>
  <p id="aAP">当共一切魔，<a id="a-AQ"></a>　敌战尝无倦。</p>
  <p id="aAR">若住于诸见，<a id="a-AS"></a>　稠林而行者，</p>
  <p id="aAT">路伽耶陀等，<a id="a-AU"></a>　被甲利于彼。</p>
  <p id="aAV">及余无量众，<a id="a-AW"></a>　行诸非道者，</p>
  <p id="aAX">于彼咸利益，<a id="a-AY"></a>　故被甲无边。</p>
  <p id="aAZ">如是被甲已，<a id="a-Aa"></a>　不舍于甲胄，</p>
  <p id="aAb">起大精进力，<a id="a-Ac"></a>　被甲胜坚固。</p>
  <p id="aAd">入于生死界，<a id="a-Ae"></a>　以忍得安住，</p>
  <p id="aAf">成就坚固忍，<a id="a-Ag"></a>　被甲无过上。</p>
  <p id="aAh">远离于怖畏，<a id="a-Ai"></a>　亦无有惊惧，</p>
  <p id="aAj">被无边甲胄，<a id="a-Ak"></a>　一切勤修习。</p>
  <p id="aAl">善住于甲胄，<a id="a-Am"></a>　常能正了知，</p>
  <p id="aAn">寂然不动摇，<a id="a-Ao"></a>　不乱不退转。</p>
  <p id="aAp">被如是甲已，<a id="a-Aq"></a>　智者复当被，</p>
  <p id="aAr">救护众生甲，<a id="a-As"></a>　破坏众魔甲。</p>
  <p id="aAt">无边津梁甲，<a id="a-Au"></a>　一切悉当被，</p>
  <p id="aAv">勇猛胜智人，<a id="a-Aw"></a>　被已得安住。</p>
  <p id="aAx">为大重担故，<a id="a-Ay"></a>　被甲无有上，</p>
  <p id="aAz">度一切众生，<a id="a-B0"></a>　苦担悉令脱。</p>
  <p id="aB1">增长清净信，<a id="a-B2"></a>　善住于六根，</p>
  <p id="aB3">戒得共相应，<a id="a-B4"></a>　被甲无过上。</p>
  <p id="aB5">成就勇猛智，<a id="a-B6"></a>　菩萨能安住，</p>
  <p id="aB7">威仪戒相应，<a id="a-B8"></a>　被甲无所动。</p>
  <p id="aB9">于昔胜尊众，<a id="a-BA"></a>　清净修诸业，</p>
  <p id="aBB">是故被甲胄，<a id="a-BC"></a>　而常不怯弱。</p>
  <p id="aBD">以爱众生慧，<a id="a-BE"></a>　饶益诸世间，</p>
  <p id="aBF">通达于方便，<a id="a-BG"></a>　被甲善安住。</p>
  <p id="aBH">于巧方便智，<a id="a-BI"></a>　菩萨能通达，</p>
  <p id="aBJ">如是被甲已，<a id="a-BK"></a>　断除众结缚。</p>
  <p id="aBL">远离一切执，<a id="a-BM"></a>　正信不违背，</p>
  <p id="aBN">被甲之智人，<a id="a-BO"></a>　发趣于无上。</p>
  <p id="aBP">菩萨能决定，<a id="a-BQ"></a>　自利及利他，</p>
  <p id="aBR">以善精进力，<a id="a-BS"></a>　坚固无退转。</p>
  <p id="aBT">“复次，<a id="a-BU"></a>无边慧，<a id="a-BV"></a>诸菩萨摩诃萨，<a id="a-BW"></a>于无量劫荷诸重担，<a id="a-BX"></a>被大甲胄。<a id="a-BY"></a>如是甲胄，<a id="a-BZ"></a>若魔、<a id="a-Ba"></a>若魔眷属、<a id="a-Bb"></a>或魔使者，<a id="a-Bc"></a>及行邪见稠林恶碛诸众生等，<a id="a-Bd"></a>所不能见。<a id="a-Be"></a>何以故？<a id="a-Bf"></a>无有形色，<a id="a-Bg"></a>不可示现，<a id="a-Bh"></a>无对无相，<a id="a-Bi"></a>舍相离相，<a id="a-Bj"></a>无名字故。</p>
  <p id="aBk">“无边慧，<a id="a-Bl"></a>假使飞箭量如须弥，<a id="a-Bm"></a>攒锋激射无能中者。<a id="a-Bn"></a>设以三千大千世界所有众生，<a id="a-Bo"></a>一一为魔，<a id="a-Bp"></a>各有若干魔军眷属，<a id="a-Bq"></a>竞共俱时发诸利箭亦如须弥，<a id="a-Br"></a>彼终不能坏。<a id="a-Bs"></a>诸菩萨摩诃萨，<a id="a-Bt"></a>如是甲胄乃至不能损一毛端，<a id="a-Bu"></a>于诸菩萨摩诃萨意，<a id="a-Bv"></a>尚犹不能令有异念，<a id="a-Bw"></a>何况身也！<a id="a-Bx"></a>诸菩萨摩诃萨，<a id="a-By"></a>若以一心摧伏彼者，<a id="a-Bz"></a>能令众魔退散消灭，<a id="a-C0"></a>善能安住；<a id="a-C1"></a>如是甲胄而不动摇，<a id="a-C2"></a>一切众生无能坏者。<a id="a-C3"></a>何以故？<a id="a-C4"></a>以无相故；<a id="a-C5"></a>非诸众生见所行故；<a id="a-C6"></a>一切众生不能见知，<a id="a-C7"></a>诸菩萨摩诃萨而能了知一切法故；<a id="a-C8"></a>如实知见被大甲胄，<a id="a-C9"></a>为欲救护诸众生故；<a id="a-CA"></a>于一切法无所执著，<a id="a-CB"></a>为欲饶益诸众生故；<a id="a-CC"></a>于一切法亦无所得，<a id="a-CD"></a>是故众生不能见知。<a id="a-CE"></a>如是甲胄无有形相、<a id="a-CF"></a>无有示现、<a id="a-CG"></a>无言说故，<a id="a-CH"></a>不与色相应，<a id="a-CI"></a>不与受、<a id="a-CJ"></a>想、<a id="a-CK"></a>行、<a id="a-CL"></a>识相应，<a id="a-CM"></a>不与内相应，<a id="a-CN"></a>不与外相应，<a id="a-CO"></a>不与亦内亦外相应，<a id="a-CP"></a>不与非内非外相应，<a id="a-CQ"></a>不与界相应，<a id="a-CR"></a>不与处相应，<a id="a-CS"></a>不与地界相应，<a id="a-CT"></a>不与水界相应，<a id="a-CU"></a>不与火、<a id="a-CV"></a>风、<a id="a-CW"></a>空界相应，<a id="a-CX"></a>不与欲界相应，<a id="a-CY"></a>不与色、<a id="a-CZ"></a>无色界相应，<a id="a-Ca"></a>不与有作相应，<a id="a-Cb"></a>不与无作相应，<a id="a-Cc"></a>不与亦有作亦无作相应，<a id="a-Cd"></a>不与非有作非无作相应，<a id="a-Ce"></a>不与声闻地相应，<a id="a-Cf"></a>不与独觉地相应，<a id="a-Cg"></a>不与佛地相应，<a id="a-Ch"></a>不与语言道相应，<a id="a-Ci"></a>亦不与色因相应，<a id="a-Cj"></a>不与色相相应，<a id="a-Ck"></a>不与受、<a id="a-Cl"></a>想、<a id="a-Cm"></a>行、<a id="a-Cn"></a>识因相应，<a id="a-Co"></a>不与受、<a id="a-Cp"></a>想、<a id="a-Cq"></a>行、<a id="a-Cr"></a>识相相应，<a id="a-Cs"></a>亦不与相非相相应，<a id="a-Ct"></a>亦不与一切法相应，<a id="a-Cu"></a>非不相应，<a id="a-Cv"></a>无有系缚，<a id="a-Cw"></a>无有解脱，<a id="a-Cx"></a>亦非算数譬喻可知，<a id="a-Cy"></a>以一切法过诸数故。<a id="a-Cz"></a>如是甲胄，<a id="a-D0"></a>一切法见皆不可得，<a id="a-D1"></a>色见不可得，<a id="a-D2"></a>受、<a id="a-D3"></a>想、<a id="a-D4"></a>行、<a id="a-D5"></a>识见不可得，<a id="a-D6"></a>乃至无少法见可得。<a id="a-D7"></a>如是甲胄，<a id="a-D8"></a>不与一切法相应非不相应，<a id="a-D9"></a>不与色相应非不相应，<a id="a-DA"></a>不与受、<a id="a-DB"></a>想、<a id="a-DC"></a>行、<a id="a-DD"></a>识相应非不相应，<a id="a-DE"></a>于一切法若相应不相应，<a id="a-DF"></a>彼皆远离。<a id="a-DG"></a>如是甲胄，<a id="a-DH"></a>亦无有作，<a id="a-DI"></a>作者无故；<a id="a-DJ"></a>亦无有相，<a id="a-DK"></a>相非有故；<a id="a-DL"></a>无处所相，<a id="a-DM"></a>无和合相，<a id="a-DN"></a>无有分别，<a id="a-DO"></a>无有动摇，<a id="a-DP"></a>无有攀缘，<a id="a-DQ"></a>无性可见。<a id="a-DR"></a>被甲胄者亦不可得，<a id="a-DS"></a>如是被甲亦不可见。<a id="a-DT"></a>何以故？<a id="a-DU"></a>诸菩萨摩诃萨被甲胄时，<a id="a-DV"></a>而不见有谁为被甲、<a id="a-DW"></a>何处被甲、<a id="a-DX"></a>从何被甲，<a id="a-DY"></a>亦不见有我能被甲、<a id="a-DZ"></a>我所被甲，<a id="a-Da"></a>亦不见有此处被甲、<a id="a-Db"></a>他处被甲，<a id="a-Dc"></a>亦不见有如是被甲所为。<a id="a-Dd"></a>众生于一切法无所行故，<a id="a-De"></a>无所有故。<a id="a-Df"></a>诸菩萨摩诃萨，<a id="a-Dg"></a>被如是甲胄，<a id="a-Dh"></a>则被如来所被甲胄，<a id="a-Di"></a>身不可得，<a id="a-Dj"></a>心不可得，<a id="a-Dk"></a>意不可得，<a id="a-Dl"></a>不可得故远离分别。<a id="a-Dm"></a>诸菩萨摩诃萨，<a id="a-Dn"></a>若住少法，<a id="a-Do"></a>若得少法，<a id="a-Dp"></a>现被甲胄，<a id="a-Dq"></a>当被甲胄，<a id="a-Dr"></a>不应说名被大甲胄。<a id="a-Ds"></a>若心超过，<a id="a-Dt"></a>乃可说名被不思议大甲胄也。<a id="a-Du"></a>诸菩萨摩诃萨，<a id="a-Dv"></a>不为少众生故被大甲胄，<a id="a-Dw"></a>亦不为一劫众生故被大甲胄，<a id="a-Dx"></a>亦不为百千劫、<a id="a-Dy"></a>百千俱胝劫、<a id="a-Dz"></a>百千那由他俱胝劫诸众生故被大甲胄，<a id="a-E0"></a>为于无量无数劫中诸众生故被大甲胄，<a id="a-E1"></a>是故说名被于无量大甲胄也。<a id="a-E2"></a>诸菩萨摩诃萨被甲胄时，<a id="a-E3"></a>被于不住众生想甲胄，<a id="a-E4"></a>不起我想甲胄，<a id="a-E5"></a>离众生想甲胄，<a id="a-E6"></a>灭我想甲胄，<a id="a-E7"></a>知众生性甲胄，<a id="a-E8"></a>知我性甲胄，<a id="a-E9"></a>过想受甲胄，<a id="a-EA"></a>知一切法无作相甲胄，<a id="a-EB"></a>空相甲胄，<a id="a-EC"></a>无想相甲胄，<a id="a-ED"></a>无愿相甲胄，<a id="a-EE"></a>知一切法无生相甲胄，<a id="a-EF"></a>无灭相甲胄，<a id="a-EG"></a>知一切法差别性相甲胄，<a id="a-EH"></a>无差别性相甲胄，<a id="a-EI"></a>知一切法事相甲胄，<a id="a-EJ"></a>无事相甲胄。<a id="a-EK"></a>无边慧，<a id="a-EL"></a>若住于事而被甲胄，<a id="a-EM"></a>终不说名被大甲胄；<a id="a-EN"></a>以诸菩萨摩诃萨不住于事求大智慧，<a id="a-EO"></a>是故说为被大甲胄。<a id="a-EP"></a>”</p>
  <p id="aEQ">尔时，<a id="a-ER"></a>世尊而说偈言：</p>
  <p id="aES">“无量千劫中，<a id="a-ET"></a>　被大无边甲，</p>
  <p id="aEU">为欲令众生，<a id="a-EV"></a>　解脱诸苦恼。</p>
  <p id="aEW">如是大甲胄，<a id="a-EX"></a>　若魔若魔使，</p>
  <p id="aEY">作诸魔业者，<a id="a-EZ"></a>　眼所不能见。</p>
  <p id="aEa">及余众生等，<a id="a-Eb"></a>　行见稠林者，</p>
  <p id="aEc">甲胄不思议，<a id="a-Ed"></a>　亦非彼所见。</p>
  <p id="aEe">无色无形像，<a id="a-Ef"></a>　无对无相待，</p>
  <p id="aEg">甲胄不思议，<a id="a-Eh"></a>　故非眼所见。</p>
  <p id="aEi">无名亦无相，<a id="a-Ej"></a>　远离一切相，</p>
  <p id="aEk">甲胄无有边，<a id="a-El"></a>　故无相见者。</p>
  <p id="aEm">假如须弥箭，<a id="a-En"></a>　攒钻来中射，</p>
  <p id="aEo">甲胄不思议，<a id="a-Ep"></a>　令箭自摧折。</p>
  <p id="aEq">世界所有魔，<a id="a-Er"></a>　亦以须弥箭，</p>
  <p id="aEs">于斯大甲胄，<a id="a-Et"></a>　竞共来激射。</p>
  <p id="aEu">然于大甲胄，<a id="a-Ev"></a>　不损如毛端，</p>
  <p id="aEw">甲胄不思议，<a id="a-Ex"></a>　无能摧坏者。</p>
  <p id="aEy">由是诸菩萨，<a id="a-Ez"></a>　身心无变异，</p>
  <p id="aF0">甲胄不思议，<a id="a-F1"></a>　谁能倾动者？</p>
  <p id="aF2">若以一念心，<a id="a-F3"></a>　摧伏诸魔众，</p>
  <p id="aF4">菩萨不思议，<a id="a-F5"></a>　魔军咸退散。</p>
  <p id="aF6">如是大甲胄，<a id="a-F7"></a>　未尝有动摇，</p>
  <p id="aF8">一切诸众生，<a id="a-F9"></a>　而无能见者。</p>
  <p id="aFA">一切诸众生，<a id="a-FB"></a>　不知甲胄相，</p>
  <p id="aFC">是故诸众生，<a id="a-FD"></a>　眼所不能见。</p>
  <p id="aFE">菩萨为依怙，<a id="a-FF"></a>　能知一切法，</p>
  <p id="aFG">犹若胜金刚，<a id="a-FH"></a>　斯为善被者。</p>
  <p id="aFI">不受一切法，<a id="a-FJ"></a>　救护诸众生，</p>
  <p id="aFK">顺诸佛法故，<a id="a-FL"></a>　斯为善被者。</p>
  <p id="aFM">甲胄无所取，<a id="a-FN"></a>　随顺一切法，</p>
  <p id="aFO">甲胄不思议，<a id="a-FP"></a>　斯为善被者。</p>
  <p id="aFQ">甲胄无示现，<a id="a-FR"></a>　净治一切法，</p>
  <p id="aFS">诸法离言说，<a id="a-FT"></a>　无能示现者。</p>
  <p id="aFU">不与色相应，<a id="a-FV"></a>　不与受相应，</p>
  <p id="aFW">不与想行识，<a id="a-FX"></a>　相应及和合。</p>
  <p id="aFY">不与内相应，<a id="a-FZ"></a>　不与外相应，</p>
  <p id="aFa">不与内外俱，<a id="a-Fb"></a>　相应及和合。</p>
  <p id="aFc">不与界相应，<a id="a-Fd"></a>　不与处相应，</p>
  <p id="aFe">若界若处中，<a id="a-Ff"></a>　亦无有和合。</p>
  <p id="aFg">不与地相应，<a id="a-Fh"></a>　不与水相应，</p>
  <p id="aFi">不与火风空，<a id="a-Fj"></a>　相应及和合。</p>
  <p id="aFk">不与欲相应，<a id="a-Fl"></a>　不与色相应，</p>
  <p id="aFm">不与无色界，<a id="a-Fn"></a>　相应及和合。</p>
  <p id="aFo">一切无所得，<a id="a-Fp"></a>　不与诸有作，</p>
  <p id="aFq">不与诸无作，<a id="a-Fr"></a>　相应及和合。</p>
  <p id="aFs">甲胄不思议，<a id="a-Ft"></a>　无住无和合，</p>
  <p id="aFu">无缚无解脱，<a id="a-Fv"></a>　亦无不相应。</p>
  <p id="aFw">甲胄无边际，<a id="a-Fx"></a>　不共声闻地，</p>
  <p id="aFy">不共独觉地，<a id="a-Fz"></a>　相应及和合。</p>
  <p id="aG0">乃至诸佛地，<a id="a-G1"></a>　及与一切法，</p>
  <p id="aG2">一切不相应，<a id="a-G3"></a>　一切不和合。</p>
  <p id="aG4">种种语言道，<a id="a-G5"></a>　而无能及者！</p>
  <p id="aG6">甲胄无有边，<a id="a-G7"></a>　无体难思故。</p>
  <p id="aG8">不与一切法，<a id="a-G9"></a>　相应不相应，</p>
  <p id="aGA">甲胄不思议，<a id="a-GB"></a>　超过一切数。</p>
  <p id="aGC">甲胄无有上，<a id="a-GD"></a>　无缚无非缚，</p>
  <p id="aGE">亦无有色相，<a id="a-GF"></a>　受想行识相，</p>
  <p id="aGG">不与彼诸相，<a id="a-GH"></a>　相应及和合；</p>
  <p id="aGI">不与诸法相，<a id="a-GJ"></a>　相应不相应；</p>
  <p id="aGK">亦不与无相，<a id="a-GL"></a>　相应及和合。</p>
  <p id="aGM">甲胄无有上，<a id="a-GN"></a>　无缚无解脱，</p>
  <p id="aGO">一切诸法中，<a id="a-GP"></a>　不堕一法数。</p>
  <p id="aGQ">一切诸法中，<a id="a-GR"></a>　甲胄不可得，</p>
  <p id="aGS">是故无有上，<a id="a-GT"></a>　说名不思议。</p>
  <p id="aGU">甲胄无有色，<a id="a-GV"></a>　无受亦无想，</p>
  <p id="aGW">无行亦无识，<a id="a-GX"></a>　非诸蕴所摄。</p>
  <p id="aGY">如是勇猛者，<a id="a-GZ"></a>　被斯大甲胄，</p>
  <p id="aGa">身心无所得，<a id="a-Gb"></a>　不见微少法。</p>
  <p id="aGc">过诸思择故，<a id="a-Gd"></a>　清净心安住，</p>
  <p id="aGe">而常无怯弱，<a id="a-Gf"></a>　说名不思议。</p>
  <p id="aGg">坚固被甲胄，<a id="a-Gh"></a>　其心无所动，</p>
  <p id="aGi">不计诸劫量，<a id="a-Gj"></a>　说名不思议。</p>
  <p id="aGk">甲胄无有量，<a id="a-Gl"></a>　不取法非法，</p>
  <p id="aGm">以无时量故，<a id="a-Gn"></a>　说名不可量。</p>
  <p id="aGo">不起众生想，<a id="a-Gp"></a>　亦无有我想，</p>
  <p id="aGq">能知此想故，<a id="a-Gr"></a>　一切想不生。</p>
  <p id="aGs">亦知一切法，<a id="a-Gt"></a>　此法皆无相，</p>
  <p id="aGu">如是被甲胄，<a id="a-Gv"></a>　说名不思议。</p>
  <p id="aGw">“复次，<a id="a-Gx"></a>无边慧，<a id="a-Gy"></a>此大甲胄，<a id="a-Gz"></a>名曰妙法严具庄严，<a id="a-H0"></a>亦名最上，<a id="a-H1"></a>不可坏故；<a id="a-H2"></a>亦名一切法无差别，<a id="a-H3"></a>不于少法作差别故。<a id="a-H4"></a>诸菩萨摩诃萨被此甲胄，<a id="a-H5"></a>持大慧力，<a id="a-H6"></a>乘于大乘、<a id="a-H7"></a>最上之乘、<a id="a-H8"></a>无等等乘、<a id="a-H9"></a>大摄受乘、<a id="a-HA"></a>无边摄受乘。<a id="a-HB"></a>一切众生乘此乘者，<a id="a-HC"></a>于此乘中无不容受，<a id="a-HD"></a>然于此乘不增不减，<a id="a-HE"></a>能令众生安乐而住，<a id="a-HF"></a>亦令众生安乐而出。<a id="a-HG"></a>若有众生乘此决定安乐乘者，<a id="a-HH"></a>无有身心疲倦劳苦。</p>
  <p id="aHI">“无边慧，<a id="a-HJ"></a>此乘映蔽一切世间天、<a id="a-HK"></a>人、<a id="a-HL"></a>阿修罗，<a id="a-HM"></a>声闻、<a id="a-HN"></a>缘觉及余诸乘，<a id="a-HO"></a>而当出离。<a id="a-HP"></a>此乘无来、<a id="a-HQ"></a>无去、<a id="a-HR"></a>无住、<a id="a-HS"></a>无见、<a id="a-HT"></a>无知，<a id="a-HU"></a>前际不可得，<a id="a-HV"></a>后际不可得，<a id="a-HW"></a>中际不可得，<a id="a-HX"></a>三世平等犹如虚空，<a id="a-HY"></a>不离尘染，<a id="a-HZ"></a>无有相待，<a id="a-Ha"></a>无有障碍，<a id="a-Hb"></a>亦无执著，<a id="a-Hc"></a>以此乘故而当出离。<a id="a-Hd"></a>此乘无量、<a id="a-He"></a>不可量故，<a id="a-Hf"></a>本无碍相、<a id="a-Hg"></a>不住相故，<a id="a-Hh"></a>最上第一。<a id="a-Hi"></a>乘此乘者无怯弱心，<a id="a-Hj"></a>而发趣于阿耨多罗三藐三菩提。</p>
  <p id="aHk">“无边慧，<a id="a-Hl"></a>此乘如灯，<a id="a-Hm"></a>如日月轮，<a id="a-Hn"></a>为诸众生作大光明；<a id="a-Ho"></a>此之大乘亦复如是，<a id="a-Hp"></a>光照三千大千世界，<a id="a-Hq"></a>无能映蔽，<a id="a-Hr"></a>无能障碍，<a id="a-Hs"></a>能以无边大功德海，<a id="a-Ht"></a>而发趣于阿耨多罗三藐三菩提。</p>
  <p id="aHu">“无边慧，<a id="a-Hv"></a>此乘离闇，<a id="a-Hw"></a>能除一切世间之病，<a id="a-Hx"></a>超过一切世间之法，<a id="a-Hy"></a>摄大众生，<a id="a-Hz"></a>非诸下劣所能乘也；<a id="a-I0"></a>唯除能被大甲胄者，<a id="a-I1"></a>如我所说，<a id="a-I2"></a>于无量劫救护众生，<a id="a-I3"></a>供养诸佛种种善根，<a id="a-I4"></a>资粮清净之所能乘。<a id="a-I5"></a>声闻、<a id="a-I6"></a>缘觉及余下劣，<a id="a-I7"></a>系缚世间，<a id="a-I8"></a>世间相应，<a id="a-I9"></a>或增上慢慢，<a id="a-IA"></a>所谓调伏一切外道无信之辈，<a id="a-IB"></a>尚不欲闻此乘之名，<a id="a-IC"></a>何况而能乘此乘也？<a id="a-ID"></a>若有众生游戏不可思议境界，<a id="a-IE"></a>乘此乘已如其胜愿，<a id="a-IF"></a>而发趣于阿耨多罗三藐三菩提。</p>
  <p id="aIG">“无边慧，<a id="a-IH"></a>此乘无际，<a id="a-II"></a>初中后际不可了知。<a id="a-IJ"></a>此乘际断，<a id="a-IK"></a>际不可得；<a id="a-IL"></a>无边际，<a id="a-IM"></a>是乘际；<a id="a-IN"></a>无量际，<a id="a-IO"></a>是乘际。<a id="a-IP"></a>无边慧，<a id="a-IQ"></a>乘无边际，<a id="a-IR"></a>亦无中际，<a id="a-IS"></a>无有少际而可断者。<a id="a-IT"></a>言际断者，<a id="a-IU"></a>以无少际说为际断，<a id="a-IV"></a>不分别际说为际断，<a id="a-IW"></a>如是名为此乘际断。<a id="a-IX"></a>际无所有说为中际，<a id="a-IY"></a>际无所有说为边际，<a id="a-IZ"></a>际无所有以际说之，<a id="a-Ia"></a>于彼际中际不可得，<a id="a-Ib"></a>不可得故边际、<a id="a-Ic"></a>中际无际无断入于际门，<a id="a-Id"></a>入际门故此乘超过，<a id="a-Ie"></a>于彼超过亦无所得。<a id="a-If"></a>无边慧，<a id="a-Ig"></a>何者为际？<a id="a-Ih"></a>谓断常际。<a id="a-Ii"></a>入语言故际则非际，<a id="a-Ij"></a>彼断常际无有边际；<a id="a-Ik"></a>以彼际相相无边故，<a id="a-Il"></a>所言际者无有分别，<a id="a-Im"></a>分别断故超过于际，<a id="a-In"></a>远离断常。</p>
  <p id="aIo">“无边慧，<a id="a-Ip"></a>有身见者，<a id="a-Iq"></a>则于际门有所依止。<a id="a-Ir"></a>若无身见，<a id="a-Is"></a>则于际门无所执著；<a id="a-It"></a>无执著故，<a id="a-Iu"></a>于断常际乃能超过。<a id="a-Iv"></a>无边慧，<a id="a-Iw"></a>断常际者而无有实，<a id="a-Ix"></a>但诳语言，<a id="a-Iy"></a>于三有中分别二际！<a id="a-Iz"></a>于彼二际，<a id="a-J0"></a>若不摄取、<a id="a-J1"></a>若不相应，<a id="a-J2"></a>乃能超过，<a id="a-J3"></a>断身见故，<a id="a-J4"></a>于二际门而无所执。<a id="a-J5"></a>无边慧，<a id="a-J6"></a>若诸菩萨摩诃萨，<a id="a-J7"></a>未离身见，<a id="a-J8"></a>则不名为被大甲胄、<a id="a-J9"></a>乘于大乘，<a id="a-JA"></a>于彼际门则为执著；<a id="a-JB"></a>设欲断际起断际想，<a id="a-JC"></a>于前后际而有分别。<a id="a-JD"></a>若诸菩萨摩诃萨，<a id="a-JE"></a>已离身见，<a id="a-JF"></a>是则名为被大甲胄、<a id="a-JG"></a>乘于大乘，<a id="a-JH"></a>于彼际门则无所执，<a id="a-JI"></a>过二际已，<a id="a-JJ"></a>以安乐乘，<a id="a-JK"></a>而发趣于阿耨多罗三藐三菩提。</p>
  <p id="aJL">“无边慧，<a id="a-JM"></a>诸菩萨摩诃萨，<a id="a-JN"></a>以大慧力，<a id="a-JO"></a>能于一切住际之法不断不破，<a id="a-JP"></a>善巧方便摄取止观，<a id="a-JQ"></a>修习无相得无相证，<a id="a-JR"></a>则为诸佛授法光明；<a id="a-JS"></a>法光明故一切际断，<a id="a-JT"></a>于彼际断亦无所执，<a id="a-JU"></a>无有少际。<a id="a-JV"></a>于彼际门，<a id="a-JW"></a>若相应、<a id="a-JX"></a>若不相应，<a id="a-JY"></a>若忆念、<a id="a-JZ"></a>若不忆念，<a id="a-Ja"></a>于一切法善巧方便安住止观，<a id="a-Jb"></a>便获无边大法光明；<a id="a-Jc"></a>法光明故远离黑暗怖畏毛竖，<a id="a-Jd"></a>建大法幢，<a id="a-Je"></a>出大梵音，<a id="a-Jf"></a>大师子吼告众生言：<a id="a-Jg"></a>‘汝等速来，<a id="a-Jh"></a>于此大乘、<a id="a-Ji"></a>大安乐乘、<a id="a-Jj"></a>大调御乘、<a id="a-Jk"></a>大发趣乘，<a id="a-Jl"></a>而发趣于阿耨多罗三藐三菩提。<a id="a-Jm"></a>’为诸众生演法光明，<a id="a-Jn"></a>法光明故，<a id="a-Jo"></a>能令众生被大甲胄乘此大乘。</p>
  <p id="aJp">“无边慧，<a id="a-Jq"></a>诸菩萨摩诃萨，<a id="a-Jr"></a>于此大乘、<a id="a-Js"></a>此大甲胄勿生悭吝，<a id="a-Jt"></a>当愿众生发菩提心，<a id="a-Ju"></a>被此甲胄乘此大乘。<a id="a-Jv"></a>于此大乘、<a id="a-Jw"></a>此大甲胄亦勿悭吝，<a id="a-Jx"></a>而能展转劝诸众生，<a id="a-Jy"></a>复愿众生被此甲胄乘此大乘而当出离。<a id="a-Jz"></a>诸菩萨摩诃萨，<a id="a-K0"></a>住是行时，<a id="a-K1"></a>摄取佛国，<a id="a-K2"></a>清净佛国，<a id="a-K3"></a>摄取声闻及诸菩萨圆满功德，<a id="a-K4"></a>以此无边大功德海，<a id="a-K5"></a>而发趣于阿耨多罗三藐三菩提。</p>
  <p id="aK6">“无边慧，<a id="a-K7"></a>此之大乘等于法界，<a id="a-K8"></a>此岸、<a id="a-K9"></a>彼岸无可得者，<a id="a-KA"></a>然能运载一切众生，<a id="a-KB"></a>从此至于法界之中，<a id="a-KC"></a>无处相应，<a id="a-KD"></a>法界相应，<a id="a-KE"></a>甲胄相应。<a id="a-KF"></a>若于此乘等于法界，<a id="a-KG"></a>勤修习者，<a id="a-KH"></a>而发趣于阿耨多罗三藐三菩提。<a id="a-KI"></a>无边慧，<a id="a-KJ"></a>譬如法界无有尘染，<a id="a-KK"></a>无能坏者，<a id="a-KL"></a>无能染者。<a id="a-KM"></a>此之大乘亦复如是，<a id="a-KN"></a>无坏无染；<a id="a-KO"></a>无坏染故，<a id="a-KP"></a>而当趣于一切智智，<a id="a-KQ"></a>是故此乘说为大乘。<a id="a-KR"></a>此乘无碍，<a id="a-KS"></a>一切世间天、<a id="a-KT"></a>人、<a id="a-KU"></a>阿修罗不能退转，<a id="a-KV"></a>以无著故而当趣于一切智智，<a id="a-KW"></a>是故此乘说为大乘。<a id="a-KX"></a>言大乘者，<a id="a-KY"></a>谓大庄严，<a id="a-KZ"></a>一切庄严无不入此大乘中者。<a id="a-Ka"></a>”</p>
  <p id="aKb">尔时，<a id="a-Kc"></a>无边慧菩萨摩诃萨，<a id="a-Kd"></a>白佛言：<a id="a-Ke"></a>“世尊，<a id="a-Kf"></a>于此乘中，<a id="a-Kg"></a>岂有有为诸庄严耶？<a id="a-Kh"></a>”</p>
  <p id="aKi">尔时，<a id="a-Kj"></a>世尊告无边慧菩萨摩诃萨言：<a id="a-Kk"></a>“如是，<a id="a-Kl"></a>如是，<a id="a-Km"></a>无边慧，<a id="a-Kn"></a>我随世俗，<a id="a-Ko"></a>于此乘中亦说一切有为庄严。<a id="a-Kp"></a>无边慧，<a id="a-Kq"></a>若转轮王、<a id="a-Kr"></a>帝释、<a id="a-Ks"></a>梵王，<a id="a-Kt"></a>无不皆从此大乘出，<a id="a-Ku"></a>若已出者、<a id="a-Kv"></a>若当出者。<a id="a-Kw"></a>虽住转轮、<a id="a-Kx"></a>释、<a id="a-Ky"></a>梵尊位，<a id="a-Kz"></a>不为生死烦恼过失之所染著，<a id="a-L0"></a>能于诸欲一一称量，<a id="a-L1"></a>既称量已则便厌舍，<a id="a-L2"></a>于出离道而能了知。<a id="a-L3"></a>无边慧，<a id="a-L4"></a>若诸菩萨摩诃萨，<a id="a-L5"></a>乘此乘者虽受生死，<a id="a-L6"></a>于一切处不为染污，<a id="a-L7"></a>能见过患，<a id="a-L8"></a>能知出离。<a id="a-L9"></a>若我于此未说诸法及诸庄严，<a id="a-LA"></a>以此乘相，<a id="a-LB"></a>于彼诸法及诸庄严亦能了知，<a id="a-LC"></a>而发趣于阿耨多罗三藐三菩提。<a id="a-LD"></a>”</p>
  <p id="aLE">尔时，<a id="a-LF"></a>世尊而说偈言：</p>
  <p id="aLG">“大乘无上乘，<a id="a-LH"></a>　此乘不思议；</p>
  <p id="aLI">若有乘此乘，<a id="a-LJ"></a>　彼皆当出离。</p>
  <p id="aLK">是大依止处，<a id="a-LL"></a>　此乘不思议，</p>
  <p id="aLM">无量无边际，<a id="a-LN"></a>　故名为大乘。</p>
  <p id="aLO">一切诸众生，<a id="a-LP"></a>　乘于此乘者，</p>
  <p id="aLQ">此乘无有减，<a id="a-LR"></a>　亦复无有增。</p>
  <p id="aLS">一切诸众生，<a id="a-LT"></a>　乘于此乘者，</p>
  <p id="aLU">安乐而发趣，<a id="a-LV"></a>　于中无苦恼。</p>
  <p id="aLW">若诸菩萨等，<a id="a-LX"></a>　于此乘发趣，</p>
  <p id="aLY">直进无他行，<a id="a-LZ"></a>　身心不疲倦。</p>
  <p id="aLa">照明于世间，<a id="a-Lb"></a>　天人阿修罗，</p>
  <p id="aLc">当于此大乘，<a id="a-Ld"></a>　无上而发趣。</p>
  <p id="aLe">映蔽诸缘觉，<a id="a-Lf"></a>　及以声闻乘，</p>
  <p id="aLg">亦于此大乘，<a id="a-Lh"></a>　无上而发趣。</p>
  <p id="aLi">无来亦无去，<a id="a-Lj"></a>　无住无前际，</p>
  <p id="aLk">后际及中际，<a id="a-Ll"></a>　无得无所见。</p>
  <p id="aLm">三世悉平等，<a id="a-Ln"></a>　犹若净虚空，</p>
  <p id="aLo">此乘亦如是，<a id="a-Lp"></a>　远离诸烦恼。</p>
  <p id="aLq">此乘无相待，<a id="a-Lr"></a>　无障无挂碍，</p>
  <p id="aLs">一切悉能救，<a id="a-Lt"></a>　所向无执著。</p>
  <p id="aLu">此乘无有量，<a id="a-Lv"></a>　亦无一切相，</p>
  <p id="aLw">自性不可得，<a id="a-Lx"></a>　无畏不思议。</p>
  <p id="aLy">若有乘此乘，<a id="a-Lz"></a>　得无所畏者，</p>
  <p id="aM0">乃于佛法中，<a id="a-M1"></a>　无障无挂碍。</p>
  <p id="aM2">以此乘发趣，<a id="a-M3"></a>　普明于世间，</p>
  <p id="aM4">如日百千光，<a id="a-M5"></a>　无时而不照。</p>
  <p id="aM6">此乘不可坏，<a id="a-M7"></a>　无能映蔽者，</p>
  <p id="aM8">无量德资粮，<a id="a-M9"></a>　无上而发趣。</p>
  <p id="aMA">此乘超世间，<a id="a-MB"></a>　出过于三界，</p>
  <p id="aMC">远离诸黑闇，<a id="a-MD"></a>　能趣于无漏。</p>
  <p id="aME">此乘唯摄取，<a id="a-MF"></a>　一切诸菩萨，</p>
  <p id="aMG">其余众生类，<a id="a-MH"></a>　于中不容受。</p>
  <p id="aMI">若有智慧者，<a id="a-MJ"></a>　无量千劫中，</p>
  <p id="aMK">方便勤修习，<a id="a-ML"></a>　乃乘于此乘。</p>
  <p id="aMM">非诸声闻众，<a id="a-MN"></a>　及以诸缘觉，</p>
  <p id="aMO">一切外道辈，<a id="a-MP"></a>　而能乘此乘。</p>
  <p id="aMQ">若有诸众生，<a id="a-MR"></a>　趣于非道者，</p>
  <p id="aMS">斯人鲜福德，<a id="a-MT"></a>　不堪闻此乘。</p>
  <p id="aMU">若有诸众生，<a id="a-MV"></a>　于不思议法，</p>
  <p id="aMW">善巧而游戏，<a id="a-MX"></a>　安住于此乘。</p>
  <p id="aMY">随其所建立，<a id="a-MZ"></a>　殊胜之誓愿，</p>
  <p id="aMa">住斯正道中，<a id="a-Mb"></a>　无上而发趣。</p>
  <p id="aMc">此乘无边际，<a id="a-Md"></a>　亦无有中际，</p>
  <p id="aMe">边际及中际，<a id="a-Mf"></a>　一切不可得。</p>
  <p id="aMg">以际不可得，<a id="a-Mh"></a>　此乘无有际，</p>
  <p id="aMi">一切际断故，<a id="a-Mj"></a>　安乐而发趣。</p>
  <p id="aMk">此乘无边际，<a id="a-Ml"></a>　无边是乘际，</p>
  <p id="aMm">此乘无量际，<a id="a-Mn"></a>　无量是乘际。</p>
  <p id="aMo">此乘无际断，<a id="a-Mp"></a>　无际为际断，</p>
  <p id="aMq">于际不分别，<a id="a-Mr"></a>　断亦不可得。</p>
  <p id="aMs">乘际无边际，<a id="a-Mt"></a>　亦无有中际，</p>
  <p id="aMu">亦无无际际，<a id="a-Mv"></a>　际性无所有。</p>
  <p id="aMw">于际无际相，<a id="a-Mx"></a>　非际为际相，</p>
  <p id="aMy">于彼诸际中，<a id="a-Mz"></a>　际相无所有。</p>
  <p id="aN0">非际说际门，<a id="a-N1"></a>　此乘已超过，</p>
  <p id="aN2">于彼所过量，<a id="a-N3"></a>　相应不可得。</p>
  <p id="aN4">我说断常际，<a id="a-N5"></a>　有边无边际，</p>
  <p id="aN6">如是一切际，<a id="a-N7"></a>　彼际悉非际。</p>
  <p id="aN8">一切际无边，<a id="a-N9"></a>　际相无所有，</p>
  <p id="aNA">一切际自性，<a id="a-NB"></a>　于中不分别。</p>
  <p id="aNC">如是诸际中，<a id="a-ND"></a>　以断于分别，</p>
  <p id="aNE">边际无边际，<a id="a-NF"></a>　一切悉能断。</p>
  <p id="aNG">若有有身见，<a id="a-NH"></a>　则说诸际门，</p>
  <p id="aNI">执著此诸际，<a id="a-NJ"></a>　为无依怙者。</p>
  <p id="aNK">若无有身见，<a id="a-NL"></a>　不著诸际门，</p>
  <p id="aNM">不执一切际，<a id="a-NN"></a>　为能照明者。</p>
  <p id="aNO">一切际非际，<a id="a-NP"></a>　诸际非真实，</p>
  <p id="aNQ">一切际性相，<a id="a-NR"></a>　彼皆无所有；</p>
  <p id="aNS">不受一切际，<a id="a-NT"></a>　于际悉超过，</p>
  <p id="aNU">不著诸际门，<a id="a-NV"></a>　能断有身见。</p>
  <p id="aNW">若于有身见，<a id="a-NX"></a>　不断不远离，</p>
  <p id="aNY">不被大甲胄，<a id="a-NZ"></a>　不乘于大乘；</p>
  <p id="aNa">以受于诸际，<a id="a-Nb"></a>　分别诸际相，</p>
  <p id="aNc">前际及后际，<a id="a-Nd"></a>　一切皆分别。</p>
  <p id="aNe">若于有身见，<a id="a-Nf"></a>　一切已能断，</p>
  <p id="aNg">乃被无边甲，<a id="a-Nh"></a>　乘于无上乘。</p>
  <p id="aNi">不著诸际门，<a id="a-Nj"></a>　为世智慧者，</p>
  <p id="aNk">能于种种际，<a id="a-Nl"></a>　一切悉超过，</p>
  <p id="aNm">由是佛法中，<a id="a-Nn"></a>　安乐而发趣。</p>
  <p id="aNo">菩萨善观察，<a id="a-Np"></a>　能以大慧力，</p>
  <p id="aNq">不得少有法，<a id="a-Nr"></a>　可断可除灭。</p>
  <p id="aNs">常以善方便，<a id="a-Nt"></a>　善摄于止观，</p>
  <p id="aNu">一相了知故，<a id="a-Nv"></a>　诸相皆了知。</p>
  <p id="aNw">安住于正法，<a id="a-Nx"></a>　得大法光明，</p>
  <p id="aNy">以是法光明，<a id="a-Nz"></a>　决了彼诸际。</p>
  <p id="aO0">不见少有际，<a id="a-O1"></a>　若际及非际，</p>
  <p id="aO2">于彼可相应，<a id="a-O3"></a>　一切无所著。</p>
  <p id="aO4">若见苦众生，<a id="a-O5"></a>　慰谕而告言：</p>
  <p id="aO6">汝来于此乘，<a id="a-O7"></a>　安乐而出离，</p>
  <p id="aO8">一切受生处，<a id="a-O9"></a>　能作法光明。</p>
  <p id="aOA">被甲乘大乘，<a id="a-OB"></a>　亦以此开示，</p>
  <p id="aOC">此乘此甲胄，<a id="a-OD"></a>　于彼勿悭吝；</p>
  <p id="aOE">亦令诸众生，<a id="a-OF"></a>　被甲乘大乘，</p>
  <p id="aOG">乘此安乐乘，<a id="a-OH"></a>　无上而发趣。</p>
  <p id="aOI">如是诸菩萨，<a id="a-OJ"></a>　安住此修行，</p>
  <p id="aOK">能于佛法中，<a id="a-OL"></a>　以速而发趣；</p>
  <p id="aOM">清净佛国土，<a id="a-ON"></a>　摄受诸声闻，</p>
  <p id="aOO">及诸菩萨等，<a id="a-OP"></a>　功德庄严事。</p>
 </body>
</html>