<!doctype html>
<html id="z3IBTG1Ci" data-ver="703">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第六十四</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之四龙王授记品第七</h2>
  <p id="a4">尔时，<a id="a-5"></a>难陀优波、<a id="a-6"></a>难陀龙王等九亿诸龙，<a id="a-7"></a>见诸龙女设妙供养，<a id="a-8"></a>及闻龙女得授记已，<a id="a-9"></a>生希有心、<a id="a-A"></a>未曾有心，<a id="a-B"></a>作是思惟：<a id="a-C"></a>“乃至如来世尊应正遍知希有未有，<a id="a-D"></a>以是如来知诸众生机根。<a id="a-E"></a>深信如来，<a id="a-F"></a>无有少分不见不闻不证如来正法。<a id="a-G"></a>是其善说，<a id="a-H"></a>能令大众闻已现知；<a id="a-I"></a>无有时节随机授法必令得果，<a id="a-J"></a>令诸智者现得证知。<a id="a-K"></a>乃至女人动转轻躁，<a id="a-L"></a>智慧浅短，<a id="a-M"></a>犹得解佛所说深法，<a id="a-N"></a>况余智者，<a id="a-O"></a>善能安住如来法中诸弟子众！<a id="a-P"></a>如诸女人欲心增上、<a id="a-Q"></a>瞋心增上、<a id="a-R"></a>痴心增上，<a id="a-S"></a>犹能得知如来所说。<a id="a-T"></a>”是故难陀优波、<a id="a-U"></a>难陀龙王及诸龙等，<a id="a-V"></a>于如来所生希有心，<a id="a-W"></a>生未有心，<a id="a-X"></a>为供养故，<a id="a-Y"></a>遍阎浮提诸山大海，<a id="a-Z"></a>兴云遍覆一切世间，<a id="a-a"></a>普雨香水以成香泥。<a id="a-b"></a>彼香泥气，<a id="a-c"></a>充满三千大千佛刹。<a id="a-d"></a>其中众生闻香气者，<a id="a-e"></a>皆不退于阿耨多罗三藐三菩提。<a id="a-f"></a>于迦毗罗城纵广正等六十由旬，<a id="a-g"></a>雨赤真珠，<a id="a-h"></a>遍覆其地。<a id="a-i"></a>复以无价种种众宝，<a id="a-j"></a>周匝遍覆尼拘陀园。<a id="a-k"></a>复以龙华化成妙堂，<a id="a-l"></a>纵广正等六十由旬，<a id="a-m"></a>椽柱梁壁皆用七宝。<a id="a-n"></a>复更化作无量乐器，<a id="a-o"></a>为供养故击出妙音。<a id="a-p"></a>于彼龙华微妙堂中，<a id="a-q"></a>化作九亿种种杂色众华流苏，<a id="a-r"></a>悬于堂上。<a id="a-s"></a>以毗琉璃网覆诸宝柱，<a id="a-t"></a>以无价宝遍布堂下。<a id="a-u"></a>其宝柔软，<a id="a-v"></a>譬如三十三天般筹缄婆罗石。<a id="a-w"></a>其石之色如毗琉璃，<a id="a-x"></a>石触柔软如迦遮邻提迦衣，<a id="a-y"></a>微妙可乐系人眼目，<a id="a-z"></a>令诸天人爱恋系念，<a id="a-10"></a>彼诸宝等亦复如是。<a id="a-11"></a>彼诸种种摩尼宝中，<a id="a-12"></a>或有出于凉冷光焰，<a id="a-13"></a>有出青水，<a id="a-14"></a>有出赤水，<a id="a-15"></a>有出白水，<a id="a-16"></a>有出黄水，<a id="a-17"></a>或复有出杂色之水，<a id="a-18"></a>或复有出凉乐之风，<a id="a-19"></a>或有宝珠随诸众生所须之事皆悉出之，<a id="a-1A"></a>或复有宝出于腴泽。<a id="a-1B"></a>或有摩尼堪为明镜，<a id="a-1C"></a>一切大众皆现其中，<a id="a-1D"></a>于迦毗罗大城之中，<a id="a-1E"></a>所出人民随其多少皆现宝中，<a id="a-1F"></a>一切大众皆悉睹见佛及声闻，<a id="a-1G"></a>作此种种神通变化。<a id="a-1H"></a>以彼摩尼宝神力故，<a id="a-1I"></a>于其地中，<a id="a-1J"></a>出于种种杂色宝盖，<a id="a-1K"></a>及以种种杂色宝幢，<a id="a-1L"></a>亦有种种杂色宝幡；<a id="a-1M"></a>复出种种杂华流苏，<a id="a-1N"></a>亦有种种杂香流苏；<a id="a-1O"></a>复有种种杂宝流苏；<a id="a-1P"></a>复出种种真珠流苏；<a id="a-1Q"></a>复出种种杂色龙幡；<a id="a-1R"></a>复出种种众宝铃网；<a id="a-1S"></a>复出种种杂色良马。<a id="a-1T"></a>诸所出者皆是龙力。</p>
  <p id="a1U">尔时，<a id="a-1V"></a>难陀优波、<a id="a-1W"></a>难陀龙王，<a id="a-1X"></a>及九亿龙，<a id="a-1Y"></a>驱彼良马随而步行，<a id="a-1Z"></a>右绕三匝，<a id="a-1a"></a>以妙迦遮邻提迦柔软之宝而散世尊。<a id="a-1b"></a>于彼堂下地中所出，<a id="a-1c"></a>种种众宝上升虚空，<a id="a-1d"></a>雨于如来及声闻上。<a id="a-1e"></a>复以诸龙无量乐器，<a id="a-1f"></a>于虚空中自然出好微妙音声，<a id="a-1g"></a>供养于佛。</p>
  <p id="a1h">尔时，<a id="a-1i"></a>九亿诸龙绕佛三匝已，<a id="a-1j"></a>在于佛前合掌默然，<a id="a-1k"></a>念佛功德，<a id="a-1l"></a>瞻仰如来目不暂舍；<a id="a-1m"></a>乐佛功德，<a id="a-1n"></a>深心安住阿耨多罗三藐三菩提故。<a id="a-1o"></a>彼等少时合掌默然，<a id="a-1p"></a>念佛功德已，<a id="a-1q"></a>偏袒右肩，<a id="a-1r"></a>右膝著地，<a id="a-1s"></a>合掌向佛，<a id="a-1t"></a>五体投地，<a id="a-1u"></a>为佛作礼，<a id="a-1v"></a>众共一音，<a id="a-1w"></a>以偈赞曰：</p>
  <p id="a1x">“久修威仪百福相，<a id="a-1y"></a>　悲心离垢行具足，</p>
  <p id="a1z">弃舍无尽众宝地，<a id="a-20"></a>　世尊出于迦毗城。</p>
  <p id="a21">于六年中修苦行，<a id="a-22"></a>　如来不得甘露道，</p>
  <p id="a23">善逝意犹不退闷，<a id="a-24"></a>　以其久修智慧故。</p>
  <p id="a25">如来真是天人师，<a id="a-26"></a>　为世间故修苦行，</p>
  <p id="a27">世人闻已尚不堪，<a id="a-28"></a>　况复能以目亲睹？</p>
  <p id="a29">牟尼过去舍头目，<a id="a-2A"></a>　如圣所集菩提心，</p>
  <p id="a2B">我等闻是不生乐，<a id="a-2C"></a>　由闻如来苦行故。</p>
  <p id="a2D">如佛本作忍辱仙，<a id="a-2E"></a>　为迦利王截手足，</p>
  <p id="a2F">及劓耳鼻不生恚，<a id="a-2G"></a>　我等闻是不能忍。</p>
  <p id="a2H">如佛以身上秤盘，<a id="a-2I"></a>　为鸟归投不舍弃，</p>
  <p id="a2J">我等闻已亦不乐，<a id="a-2K"></a>　如来过去甚勤苦。</p>
  <p id="a2L">何故我等心不乐？<a id="a-2M"></a> 以世尊行极苦故，</p>
  <p id="a2N">于如来所作恶者，<a id="a-2O"></a>　堕恶道时佛复悲。</p>
  <p id="a2P">具足圣慧大导师，<a id="a-2Q"></a>　云何能行不害心？</p>
  <p id="a2R">修习道行无疮疣，<a id="a-2S"></a>　惟愿佛说安乐行。</p>
  <p id="a2T">今此龙众已发心，<a id="a-2U"></a>　求于善逝菩提行，</p>
  <p id="a2V">如佛所说悉能行，<a id="a-2W"></a>　惟愿速说菩提道。</p>
  <p id="a2X">此诸龙众甚渴仰，<a id="a-2Y"></a>　唯求不死不生处，</p>
  <p id="a2Z">愿说如来安隐行，<a id="a-2a"></a>　令此众生易受化。<a id="a-2b"></a>”</p>
  <p id="a2c">尔时，<a id="a-2d"></a>世尊见诸龙众设其供养，<a id="a-2e"></a>及闻发愿知深信已，<a id="a-2f"></a>佛于尔时现微笑相。<a id="a-2g"></a>诸佛法尔，<a id="a-2h"></a>若现微笑，<a id="a-2i"></a>即于面门，<a id="a-2j"></a>放种种色无量光明。<a id="a-2k"></a>其光遍照上至梵天，<a id="a-2l"></a>照已还来从佛顶入。</p>
  <p id="a2m">尔时，<a id="a-2n"></a>慧命马胜比丘，<a id="a-2o"></a>以偈问曰：</p>
  <p id="a2p">“善哉沙门大牟尼，<a id="a-2q"></a>　非是无因现微笑，</p>
  <p id="a2r">慈悲导师惟愿说，<a id="a-2s"></a>　无等善慧笑因缘。</p>
  <p id="a2t">大众瞻仰求欲闻，<a id="a-2u"></a>　世尊无量功德行，</p>
  <p id="a2v">于笑生疑心不乐，<a id="a-2w"></a>　惟愿法王断众疑。</p>
  <p id="a2x">谁于释迦佛法中，<a id="a-2y"></a>　今生敬信心欣喜？</p>
  <p id="a2z">谁令今日魔波旬，<a id="a-30"></a>　心意迷乱不欣乐？</p>
  <p id="a31">谁于今日能恭事，<a id="a-32"></a>　功德法父大导师？</p>
  <p id="a33">谁作第一胜供养？<a id="a-34"></a> 愿释师子上上说。</p>
  <p id="a35">此诸大众合指掌，<a id="a-36"></a>　皆悉对佛瞻仰住，</p>
  <p id="a37">惟愿导师除疑网，<a id="a-38"></a>　为众演说笑因缘。</p>
  <p id="a39">大众闻已生欣喜，<a id="a-3A"></a>　能知世尊正法教，</p>
  <p id="a3B">大智世尊令众喜，<a id="a-3C"></a>　随顺正教善安住。<a id="a-3D"></a>”</p>
  <p id="a3E">尔时，<a id="a-3F"></a>世尊以偈答慧命马胜曰：</p>
  <p id="a3G">“深广智慧大众师，<a id="a-3H"></a>　说时梵音具八种，</p>
  <p id="a3I">清净其心离秽浊，<a id="a-3J"></a>　谛听我说笑因缘。</p>
  <p id="a3K">此诸龙王敬信心，<a id="a-3L"></a>　于我设供超一切，</p>
  <p id="a3M">是等为求佛菩提，<a id="a-3N"></a>　利益一切世间故。</p>
  <p id="a3O">悲心增上观众生，<a id="a-3P"></a>　无有导师云何乐？</p>
  <p id="a3Q">我云何得大菩提，<a id="a-3R"></a>　成熟众生不疲劳？</p>
  <p id="a3S">深乐寂定具智慧，<a id="a-3T"></a>　乘安乐乘心清净，</p>
  <p id="a3U">于空无相及无愿，<a id="a-3V"></a>　无量劫来久已修。</p>
  <p id="a3W">其心平等观世间，<a id="a-3X"></a>　如佛所得智慧相，</p>
  <p id="a3Y">慈悲喜心皆平等，<a id="a-3Z"></a>　为令世间安隐故。</p>
  <p id="a3a">第一悲心怜愍者，<a id="a-3b"></a>　当得作佛称其意，</p>
  <p id="a3c">彼等观察世间已，<a id="a-3d"></a>　当成导师号无怨。</p>
  <p id="a3e">彼等当得甘露时，<a id="a-3f"></a>　无有魔怨亦无余，</p>
  <p id="a3g">恒常演说无我法，<a id="a-3h"></a>　一向无有世俗说。</p>
  <p id="a3i">彼诸如来具大悲，<a id="a-3j"></a>　令诸众生入佛智，</p>
  <p id="a3k">是诸善逝说法时，<a id="a-3l"></a>　一切众生皆信解。</p>
  <p id="a3m">彼等世世修道时，<a id="a-3n"></a>　成熟众生不为难，</p>
  <p id="a3o">彼所成熟闻法已，<a id="a-3p"></a>　当得解脱证甘露。</p>
  <p id="a3q">诸闻法者悉解脱，<a id="a-3r"></a>　是诸众生皆端严，</p>
  <p id="a3s">一切众生皆能知，<a id="a-3t"></a>　彼诸如来所说法。</p>
  <p id="a3u">一切鬼神及畜生，<a id="a-3v"></a>　无有不解彼佛语，</p>
  <p id="a3w">一切皆得念法已，<a id="a-3x"></a>　能解如来甘露法。</p>
  <p id="a3y">无有众生闻佛说，<a id="a-3z"></a>　当时不生爱乐心，</p>
  <p id="a40">爱乐彼佛所说者，<a id="a-41"></a>　一切皆悉得甘露。</p>
  <p id="a42">彼时所有受化者，<a id="a-43"></a>　当得解脱生老病，</p>
  <p id="a44">及解脱死忧悲苦，<a id="a-45"></a>　闻佛说已心无垢。<a id="a-46"></a>”</p>
  <p id="a47">如是释迦牟尼佛，<a id="a-48"></a>　说诸龙意答佛子，</p>
  <p id="a49">如彼坚智心中转，<a id="a-4A"></a>　为得无等菩提故。</p>
  <p id="a4B">如来授彼诸龙记，<a id="a-4C"></a>　大众闻已皆欣喜，</p>
  <p id="a4D">大众喜已归依佛，<a id="a-4E"></a>　一切皆悉心寂静。</p>
  <p data-pb></p>
  <h2 id="a4F">鸠槃茶授记品第八</h2>
  <p id="a4G">尔时，<a id="a-4H"></a>复有诸鸠槃茶一亿八千万，<a id="a-4I"></a>见诸阿修罗、<a id="a-4J"></a>伽楼罗、<a id="a-4K"></a>龙女、<a id="a-4L"></a>龙王等，<a id="a-4M"></a>供养如来闻授记已，<a id="a-4N"></a>称其心意，<a id="a-4O"></a>踊跃欣喜，<a id="a-4P"></a>生希有心，<a id="a-4Q"></a>得未曾有。<a id="a-4R"></a>如来世尊功德智慧微妙殊胜，<a id="a-4S"></a>得如是等希有供养不怪不喜，<a id="a-4T"></a>以佛智慧于诸智慧最尊胜故，<a id="a-4U"></a>譬如大海不增不减。<a id="a-4V"></a>何以故？<a id="a-4W"></a>以深广故。<a id="a-4X"></a>如是世尊，<a id="a-4Y"></a>得胜供养心无增减，<a id="a-4Z"></a>亦复如是。<a id="a-4a"></a>何以故？<a id="a-4b"></a>于一切法无所疑故。</p>
  <p id="a4c">尔时，<a id="a-4d"></a>一亿八千万鸠槃茶等为供养故，<a id="a-4e"></a>化作一亿八千万盖，<a id="a-4f"></a>皆是七宝之所成就，<a id="a-4g"></a>金线、<a id="a-4h"></a>宝盖，<a id="a-4i"></a>银线、<a id="a-4j"></a>宝盖，<a id="a-4k"></a>毗琉璃线、<a id="a-4l"></a>众宝之盖，<a id="a-4m"></a>玻瓈珠线、<a id="a-4n"></a>众宝之盖，<a id="a-4o"></a>赤真珠线、<a id="a-4p"></a>众宝之盖，<a id="a-4q"></a>码碯珠线、<a id="a-4r"></a>众宝之盖，<a id="a-4s"></a>砗磲珠线、<a id="a-4t"></a>众宝之盖。<a id="a-4u"></a>彼诸鸠槃茶于众宝盖悬宝流苏，<a id="a-4v"></a>有种种色，<a id="a-4w"></a>金线宝盖、<a id="a-4x"></a>银线流苏，<a id="a-4y"></a>银线宝盖、<a id="a-4z"></a>金线流苏，<a id="a-50"></a>毗琉璃盖、<a id="a-51"></a>玻瓈流苏，<a id="a-52"></a>玻瓈宝盖、<a id="a-53"></a>毗琉璃线以为流苏，<a id="a-54"></a>赤真珠盖、<a id="a-55"></a>砗磲流苏，<a id="a-56"></a>砗磲宝盖、<a id="a-57"></a>赤真珠线以为流苏，<a id="a-58"></a>码碯宝盖、<a id="a-59"></a>玻瓈流苏。<a id="a-5A"></a>又复化作一亿八千万众宝之车，<a id="a-5B"></a>亦种种色甚奇微妙，<a id="a-5C"></a>所谓金、<a id="a-5D"></a>银、<a id="a-5E"></a>琉璃、<a id="a-5F"></a>玻瓈、<a id="a-5G"></a>真珠、<a id="a-5H"></a>砗磲、<a id="a-5I"></a>码碯。<a id="a-5J"></a>于其车上，<a id="a-5K"></a>复更化作一亿八千万众宝之盖，<a id="a-5L"></a>与车相连。<a id="a-5M"></a>一一宝盖皆有百子，<a id="a-5N"></a>其诸盖茎皆用金、<a id="a-5O"></a>银及以玻瓈、<a id="a-5P"></a>毗琉璃等。<a id="a-5Q"></a>于彼宝盖，<a id="a-5R"></a>复化种种宝华流苏，<a id="a-5S"></a>严饰其盖，<a id="a-5T"></a>所谓金华流苏、<a id="a-5U"></a>银华流苏、<a id="a-5V"></a>毗琉璃华以为流苏、<a id="a-5W"></a>玻瓈流苏、<a id="a-5X"></a>赤宝流苏、<a id="a-5Y"></a>龙珠流苏、<a id="a-5Z"></a>赤真珠华以为流苏，<a id="a-5a"></a>复以赤真珠网弥覆其上。<a id="a-5b"></a>又复化作鸠槃茶乐，<a id="a-5c"></a>出种种声而用乐佛。<a id="a-5d"></a>复更化作一亿八千万众宝色马，<a id="a-5e"></a>调伏骏疾以驾其车。</p>
  <p id="a5f">尔时，<a id="a-5g"></a>鸠槃茶等各乘宝车，<a id="a-5h"></a>绕佛三匝，<a id="a-5i"></a>以七宝华而散佛上。<a id="a-5j"></a>尔时，<a id="a-5k"></a>彼诸鸠槃茶等，<a id="a-5l"></a>从车而下来至佛前，<a id="a-5m"></a>头面礼已，<a id="a-5n"></a>复绕三匝，<a id="a-5o"></a>曲躬合掌，<a id="a-5p"></a>住立一面，<a id="a-5q"></a>以偈赞曰：</p>
  <p id="a5r">“不增不减大牟尼，<a id="a-5s"></a>　譬如须弥诸山王，</p>
  <p id="a5t">受此无上供养者，<a id="a-5u"></a>　如来以得无畏故。</p>
  <p id="a5v">观诸众生但有名，<a id="a-5w"></a>　及但有用不取著，</p>
  <p id="a5x">导师以修寂灭定，<a id="a-5y"></a>　是故智者无贡高。</p>
  <p id="a5z">牟尼知世犹如幻，<a id="a-60"></a>　亦如梦中受欲乐，</p>
  <p id="a61">复似水月春时焰，<a id="a-62"></a>　如是观察悉无余。</p>
  <p id="a63">譬如干城无有实，<a id="a-64"></a>　于十方求不可得，</p>
  <p id="a65">其城无实但有名，<a id="a-66"></a>　佛见世法悉如是。</p>
  <p id="a67">一切人天所供养，<a id="a-68"></a>　宝车宝盖及音乐，</p>
  <p id="a69">幢华流苏合掌等，<a id="a-6A"></a>　世尊观知如影响。</p>
  <p id="a6B">我等设是供养已，<a id="a-6C"></a>　愿我当来得作佛，</p>
  <p id="a6D">亦愿我知世如梦，<a id="a-6E"></a>　知已说法如世尊。</p>
  <p id="a6F">我等见诸苦恼者，<a id="a-6G"></a>　生老病死之所逼，</p>
  <p id="a6H">愿知无死佛菩提，<a id="a-6I"></a>　说令闻者得解脱。</p>
  <p id="a6J">于诸无智众生所，<a id="a-6K"></a>　愿得菩提为说法，</p>
  <p id="a6L">演说无有垢浊法，<a id="a-6M"></a>　无道众中为作导。<a id="a-6N"></a>”</p>
  <p id="a6O">尔时，<a id="a-6P"></a>世尊知诸鸠槃茶等深生信已，<a id="a-6Q"></a>现微笑相。<a id="a-6R"></a>尔时，<a id="a-6S"></a>慧命马胜比丘，<a id="a-6T"></a>以偈问曰：</p>
  <p id="a6U">“佛非无因现微笑，<a id="a-6V"></a>　不怪一切为希有，</p>
  <p id="a6W">如来不怪而现笑，<a id="a-6X"></a>　我今愿闻此因缘。</p>
  <p id="a6Y">一切天人皆有疑，<a id="a-6Z"></a>　见佛口中现微笑，</p>
  <p id="a6a">惟愿断除诸疑网，<a id="a-6b"></a>　演说世尊微笑事。</p>
  <p id="a6c">谁于正法得深信？<a id="a-6d"></a> 谁能如法见慈父？</p>
  <p id="a6e">谁佛所赞行供养？<a id="a-6f"></a> 人中胜者我愿闻。</p>
  <p id="a6g">今日谁于有为行，<a id="a-6h"></a>　见其过患能弃舍？</p>
  <p id="a6i">今日谁能住实际？<a id="a-6j"></a> 清净心者我愿闻。</p>
  <p id="a6k">谁能降魔及眷属？<a id="a-6l"></a> 谁能令佛心欣喜？</p>
  <p id="a6m">谁能得深有为底？<a id="a-6n"></a> 我愿得闻断疑心。</p>
  <p id="a6o">一切大众合掌住，<a id="a-6p"></a>　为闻如来笑因缘，</p>
  <p id="a6q">愿断一切众生疑，<a id="a-6r"></a>　两足尊者说彼记。<a id="a-6s"></a>”</p>
  <p id="a6t">尔时，<a id="a-6u"></a>世尊以偈答慧命马胜言：</p>
  <p id="a6v">“善哉马胜问是义，<a id="a-6w"></a>　汝于世间大利益，</p>
  <p id="a6x">以汝问笑因缘故，<a id="a-6y"></a>　谛听马胜我今说。</p>
  <p id="a6z">鸠槃茶众供养我，<a id="a-70"></a>　于寂灭法心得住，</p>
  <p id="a71">彼等见我不惊怪，<a id="a-72"></a>　心生希有起愿求。</p>
  <p id="a73">彼等今日供养我，<a id="a-74"></a>　其心简择寂灭法，</p>
  <p id="a75">以深心信起大悲，<a id="a-76"></a>　于失道者能作道。</p>
  <p id="a77">愍众生故供养我，<a id="a-78"></a>　为失道者起慈心，</p>
  <p id="a79">此等贤智作是已，<a id="a-7A"></a>　得舍鬼身生忉利。</p>
  <p id="a7B">天主恒以慈悲心，<a id="a-7C"></a>　在天数数教导彼，</p>
  <p id="a7D">彼于诸法得无疑，<a id="a-7E"></a>　得为帝释亲眷属。</p>
  <p id="a7F">彼于无量恒沙劫，<a id="a-7G"></a>　一一国土行佛行，</p>
  <p id="a7H">被大弘誓坚固铠，<a id="a-7I"></a>　供养具大正法者。</p>
  <p id="a7J">彼于无量诸国土，<a id="a-7K"></a>　心无疲倦令清净，</p>
  <p id="a7L">利益大众作导师，<a id="a-7M"></a>　当得作佛号不怪。</p>
  <p id="a7N">彼于诸国行行时，<a id="a-7O"></a>　是国人必知成佛，</p>
  <p id="a7P">以此方便未来世，<a id="a-7Q"></a>　虽度众生无怪心。</p>
  <p id="a7R">为求无上安隐道，<a id="a-7S"></a>　净诸国土都不怪，</p>
  <p id="a7T">于所作事心无著，<a id="a-7U"></a>　于大菩提亦如是。</p>
  <p id="a7V">所问笑因我已答，<a id="a-7W"></a>　众生疑心皆得断，</p>
  <p id="a7X">大众离疑得欣喜，<a id="a-7Y"></a>　以定得知彼供养。<a id="a-7Z"></a>”</p>
  <p data-pb></p>
  <h2 id="a7a">乾闼婆授记品第九</h2>
  <p id="a7b">尔时，<a id="a-7c"></a>复有三亿六千万乾闼婆众，<a id="a-7d"></a>见诸阿修罗、<a id="a-7e"></a>迦楼罗、<a id="a-7f"></a>龙女、<a id="a-7g"></a>龙王、<a id="a-7h"></a>鸠槃茶等，<a id="a-7i"></a>供养世尊闻受记已，<a id="a-7j"></a>称其心意，<a id="a-7k"></a>欣喜踊悦，<a id="a-7l"></a>生希有心，<a id="a-7m"></a>得未曾有，<a id="a-7n"></a>叹言希有未曾有事，<a id="a-7o"></a>乃至如来所说法界无有变异，<a id="a-7p"></a>而示有作善根增长，<a id="a-7q"></a>虽无作者而示作业。<a id="a-7r"></a>彼乾闼婆等于此法中如是知已，<a id="a-7s"></a>于如来所心生尊重，<a id="a-7t"></a>发阿耨多罗三藐三菩提心。<a id="a-7u"></a>彼欣喜已为供佛故，<a id="a-7v"></a>化作三亿六千万头咽罗婆那大龙象王皆有六牙，<a id="a-7w"></a>一一牙上化作七池，<a id="a-7x"></a>一一池中化七莲华，<a id="a-7y"></a>一一莲华化作千叶，<a id="a-7z"></a>一一叶上化七玉女，<a id="a-80"></a>一一叶间化七侍女，<a id="a-81"></a>以天诸宝为庄严具而用庄饰，<a id="a-82"></a>复执天香而用供养。<a id="a-83"></a>复于一一咽罗婆那象王头上，<a id="a-84"></a>化作三亿六千万盖，<a id="a-85"></a>七宝流苏悬盖四边，<a id="a-86"></a>七宝罗网以覆盖上。<a id="a-87"></a>复于一一咽罗婆那象王头上，<a id="a-88"></a>化作三亿六千万帐，<a id="a-89"></a>皆是诸天妙香所成，<a id="a-8A"></a>缯彩流苏悬帐四边。<a id="a-8B"></a>化作三亿六千万头咽罗婆那大象王已，<a id="a-8C"></a>彼乾闼婆等各乘其象鼓天音乐，<a id="a-8D"></a>于虚空中旋绕如来三十六匝，<a id="a-8E"></a>以天旃檀末、<a id="a-8F"></a>天沉水末、<a id="a-8G"></a>天多摩罗叶末、<a id="a-8H"></a>天真金末、<a id="a-8I"></a>曼陀罗华、<a id="a-8J"></a>摩诃曼陀罗华、<a id="a-8K"></a>曼殊沙华、<a id="a-8L"></a>摩诃曼殊沙华、<a id="a-8M"></a>波楼沙华、<a id="a-8N"></a>摩诃波楼沙华、<a id="a-8O"></a>迦迦罗婆华、<a id="a-8P"></a>摩诃迦迦罗婆华，<a id="a-8Q"></a>又复化作七宝之华而散佛上。<a id="a-8R"></a>彼乾闼婆等散香华时，<a id="a-8S"></a>是香华气逆风顺风纵横皆去。<a id="a-8T"></a>复雨种种天妙香水，<a id="a-8U"></a>雨香水时，<a id="a-8V"></a>于迦毗罗城纵广正等六十由旬，<a id="a-8W"></a>皆成香泥。<a id="a-8X"></a>其香泥气，<a id="a-8Y"></a>充满三千大千世界；<a id="a-8Z"></a>其中众生闻香气者，<a id="a-8a"></a>皆悉不退阿耨多罗三藐三菩提。<a id="a-8b"></a>奏音乐时，<a id="a-8c"></a>其诸音声遍满三千大千世界；<a id="a-8d"></a>其中众生闻此声者，<a id="a-8e"></a>亦得不退阿耨多罗三藐三菩提。<a id="a-8f"></a>如是一一诸乾闼婆，<a id="a-8g"></a>各于三亿六千万象王头上设其供养，<a id="a-8h"></a>令诸玉女有作乐者、<a id="a-8i"></a>有作歌者、<a id="a-8j"></a>有作舞者。<a id="a-8k"></a>彼诸玉女作歌舞时，<a id="a-8l"></a>令诸大众一心观望。<a id="a-8m"></a>复有玉女动身手者、<a id="a-8n"></a>散旃檀末者、<a id="a-8o"></a>散沉水末者，<a id="a-8p"></a>广作供养如阿修罗所设之事等无异也。</p>
  <p id="a8q">尔时，<a id="a-8r"></a>乾闼婆等各乘咽罗婆那大象王头，<a id="a-8s"></a>于虚空中绕佛三十六匝已，<a id="a-8t"></a>各从象下复绕三匝，<a id="a-8u"></a>头面礼佛，<a id="a-8v"></a>曲躬合掌，<a id="a-8w"></a>在一面住，<a id="a-8x"></a>以偈赞曰：</p>
  <p id="a8y">“世尊胜慧出有顶，<a id="a-8z"></a>　自既出已复度他，</p>
  <p id="a90">一切世间无如佛，<a id="a-91"></a>　相好光颜极端正。</p>
  <p id="a92">人中最妙无边称，<a id="a-93"></a>　示现世间不思议，</p>
  <p id="a94">不见一法性相异，<a id="a-95"></a>　而令众生住于善。</p>
  <p id="a96">无有变异真如法，<a id="a-97"></a>　但有言说无余义，</p>
  <p id="a98">无有用事及用者，<a id="a-99"></a>　虽然佛化诸群生。</p>
  <p id="a9A">不来不去亦不生，<a id="a-9B"></a>　佛能演说如是法，</p>
  <p id="a9C">虽说诸法体性空，<a id="a-9D"></a>　世雄而令修习道。</p>
  <p id="a9E">无有一法能自作，<a id="a-9F"></a>　世间明者说有作，</p>
  <p id="a9G">诸法各各不觉知，<a id="a-9H"></a>　世尊示现一切作。</p>
  <p id="a9I">如车多集众分支，<a id="a-9J"></a>　彼支不知自能作，</p>
  <p id="a9K">其车功用现可见，<a id="a-9L"></a>　佛说诸法亦如是。</p>
  <p id="a9M">诸法各各不相教，<a id="a-9N"></a>　亦不迭互相觉悟，</p>
  <p id="a9O">一切亦复不相依，<a id="a-9P"></a>　法本不生亦不死。</p>
  <p id="a9Q">佛为世谛如是说，<a id="a-9R"></a>　世谛诸法不全无，</p>
  <p id="a9S">如世谛法体性住，<a id="a-9T"></a>　如是知已为众说。</p>
  <p id="a9U">世尊如是说诸法，<a id="a-9V"></a>　大悲所作甚奇特，</p>
  <p id="a9W">诸法体性不可见，<a id="a-9X"></a>　如来方便说其性。</p>
  <p id="a9Y">我等愿作无边称，<a id="a-9Z"></a>　具百福相大导师，</p>
  <p id="a9a">大悲利益诸世间，<a id="a-9b"></a>　愿作世亲如今佛。</p>
  <p id="a9c">我等愿于闇障者，<a id="a-9d"></a>　随顺贪駃欲流者，</p>
  <p id="a9e">渴爱所缠百苦者，<a id="a-9f"></a>　救济度脱如世尊。</p>
  <p id="a9g">我等愿于众苦者，<a id="a-9h"></a>　不见彼岸魔缚者，</p>
  <p id="a9i">走如猿猴轻躁者，<a id="a-9j"></a>　救济度脱如世尊。</p>
  <p id="a9k">我等愿于盲冥者，<a id="a-9l"></a>　六趣往来疲劳者，</p>
  <p id="a9m">于己自坏业果者，<a id="a-9n"></a>　救济度脱如世尊。<a id="a-9o"></a>”</p>
  <p id="a9p">尔时，<a id="a-9q"></a>世尊知彼三亿六千万乾闼婆众深生信已，<a id="a-9r"></a>现微笑相。<a id="a-9s"></a>尔时，<a id="a-9t"></a>慧命马胜比丘，<a id="a-9u"></a>以偈问曰：</p>
  <p id="a9v">“无边威德现微笑，<a id="a-9w"></a>　导师如是非无因，</p>
  <p id="a9x">愿佛速说此因缘，<a id="a-9y"></a>　断除众生诸疑网。</p>
  <p id="a9z">今见世尊微笑已，<a id="a-A0"></a>　大众皆悉为疑网，</p>
  <p id="aA1">一切愿闻微笑义，<a id="a-A2"></a>　惟愿大悲断众疑。</p>
  <p id="aA3">谁于佛法生敬信，<a id="a-A4"></a>　能得离于诸疑网？</p>
  <p id="aA5">佛知众生深信已，<a id="a-A6"></a>　人天胜者故现笑。</p>
  <p id="aA7">谁有智慧能随顺，<a id="a-A8"></a>　如来所说真如法？</p>
  <p id="aA9">知其念慧解行已，<a id="a-AA"></a>　在大众中现微笑。</p>
  <p id="aAB">一切大众无异心，<a id="a-AC"></a>　唯欲乐闻雄猛说，</p>
  <p id="aAD">合十指掌在首顶，<a id="a-AE"></a>　一心瞻仰如来面。</p>
  <p id="aAF">离诸秽浊无忧虑，<a id="a-AG"></a>　世眼现在故欣喜，</p>
  <p id="aAH">为除一切心疑惑，<a id="a-AI"></a>　愿大悲说笑因缘。<a id="a-AJ"></a>”</p>
  <p id="aAK">尔时，<a id="a-AL"></a>世尊以偈答慧命马胜言：</p>
  <p id="aAM">“我所现笑为世故，<a id="a-AN"></a>　善哉汝问正是时，</p>
  <p id="aAO">大众善根当增长，<a id="a-AP"></a>　为我微笑授记事。</p>
  <p id="aAQ">马胜谛听我所说，<a id="a-AR"></a>　导师所现此微笑，</p>
  <p id="aAS">我今当正说彼义，<a id="a-AT"></a>　汝应欣喜听我说。</p>
  <p id="aAU">乾闼婆王敬信佛，<a id="a-AV"></a>　其心清净生欣喜，</p>
  <p id="aAW">依于实法入法已，<a id="a-AX"></a>　于佛正法生希奇。</p>
  <p id="aAY">诸法寂灭安不动，<a id="a-AZ"></a>　此等大众趣实际，</p>
  <p id="aAa">如乾闼城如是入，<a id="a-Ab"></a>　供养于我无有等。</p>
  <p id="aAc">如是诸法无有生，<a id="a-Ad"></a>　一切亦复不尽灭，</p>
  <p id="aAe">大众思惟如幻住，<a id="a-Af"></a>　未能解了生疑惑。</p>
  <p id="aAg">不可说法方便说，<a id="a-Ah"></a>　我以真实故如是，</p>
  <p id="aAi">彼等入我正法已，<a id="a-Aj"></a>　乘大龙象供养佛。</p>
  <p id="aAk">观察菩提无生灭，<a id="a-Al"></a>　乾闼婆王供养我，</p>
  <p id="aAm">悲愍愚迷众生等，<a id="a-An"></a>　是故求大一切智。</p>
  <p id="aAo">彼等发愿当作佛，<a id="a-Ap"></a>　令诸愚迷失智者，</p>
  <p id="aAq">入真实法安住已，<a id="a-Ar"></a>　使得不死寂灭句。</p>
  <p id="aAs">此等作是供养已，<a id="a-At"></a>　舍离鬼身心喜悦。</p>
  <p id="aAu">定得往生天宫中，<a id="a-Av"></a>　恒与帝释相亲近。</p>
  <p id="aAw">得值多亿那由他，<a id="a-Ax"></a>　供养无垢诸善逝，</p>
  <p id="aAy">从一佛刹至一刹，<a id="a-Az"></a>　于诸佛所得闻法。</p>
  <p id="aB0">彼等修净佛行已，<a id="a-B1"></a>　所得佛土亦清净，</p>
  <p id="aB2">化无量众发道心，<a id="a-B3"></a>　令其增长佛种子。</p>
  <p id="aB4">知诸世间性空已，<a id="a-B5"></a>　亦以此法教导他，</p>
  <p id="aB6">令众安住一切智，<a id="a-B7"></a>　住世无量那由劫。</p>
  <p id="aB8">彼佛同号无边慧，<a id="a-B9"></a>　一一诸佛住于世，</p>
  <p id="aBA">皆悉无量那由劫，<a id="a-BB"></a>　演说佛道令他闻。<a id="a-BC"></a>”</p>
  <p id="aBD">如是释迦牟尼佛，<a id="a-BE"></a>　说乾闼婆供养报，</p>
  <p id="aBF">与其授记令得闻，<a id="a-BG"></a>　马胜所问笑因缘。</p>
  <p id="aBH">大众闻已皆欣喜，<a id="a-BI"></a>　知彼佛记甚可乐，</p>
  <p id="aBJ">闻是无等佛记已，<a id="a-BK"></a>　皆悉归依释迦文。</p>
 </body>
</html>