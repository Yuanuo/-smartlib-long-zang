<!DOCTYPE html>
<html>
<head>
  <meta charset="utf-8"/>
  <meta name="author" content="菩提流志/唐"/>
  <meta name="library" content="龙藏"/>
  <meta name="catalog" content="龙藏/大乘宝积部"/>
  <title>大宝积经卷第六十四</title>
</head>
<body>
  <h1 class="head">大宝积经卷第六十四</h1>
  <h2>高齐北天竺三藏那连提耶舍译</h2>
  <h2>菩萨见实会第十六之四龙王授记品第七</h2>
  <p>尔时，难陀优波、难陀龙王等九亿诸龙，见诸龙女设妙供养，及闻龙女得授记已，生希有心、未曾有心，作是思惟：“乃至如来世尊应正遍知希有未有，以是如来知诸众生机根。深信如来，无有少分不见不闻不证如来正法。是其善说，能令大众闻已现知；无有时节随机授法必令得果，令诸智者现得证知。乃至女人动转轻躁，智慧浅短，犹得解佛所说深法，况余智者，善能安住如来法中诸弟子众！如诸女人欲心增上、瞋心增上、痴心增上，犹能得知如来所说。”是故难陀优波、难陀龙王及诸龙等，于如来所生希有心，生未有心，为供养故，遍阎浮提诸山大海，兴云遍覆一切世间，普雨香水以成香泥。彼香泥气，充满三千大千佛刹。其中众生闻香气者，皆不退于阿耨多罗三藐三菩提。于迦毗罗城纵广正等六十由旬，雨赤真珠，遍覆其地。复以无价种种众宝，周匝遍覆尼拘陀园。复以龙华化成妙堂，纵广正等六十由旬，椽柱梁壁皆用七宝。复更化作无量乐器，为供养故击出妙音。于彼龙华微妙堂中，化作九亿种种杂色众华旒苏，悬于堂上。以毗琉璃网覆诸宝柱，以无价宝遍布堂下。其宝柔软，譬如三十三天般筹缄婆罗石。其石之色如毗琉璃，石触柔软如迦遮邻提迦衣，微妙可乐系人眼目，令诸天人爱恋系念，彼诸宝等亦复如是。彼诸种种摩尼宝中，或有出于凉冷光焰，有出青水，有出赤水，有出白水，有出黄水，或复有出杂色之水，或复有出凉乐之风，或有宝珠随诸众生所须之事皆悉出之，或复有宝出于腴泽。或有摩尼堪为明镜，一切大众皆现其中，于迦毗罗大城之中，所出人民随其多少皆现宝中，一切大众皆悉睹见佛及声闻，作此种种神通变化。以彼摩尼宝神力故，于其地中，出于种种杂色宝盖，及以种种杂色宝幢，亦有种种杂色宝幡；复出种种杂华旒苏，亦有种种杂香旒苏；复有种种杂宝旒苏；复出种种真珠旒苏；复出种种杂色龙幡；复出种种众宝铃网；复出种种杂色良马。诸所出者皆是龙力。</p>
  <p>尔时，难陀优波、难陀龙王，及九亿龙，驱彼良马随而步行，右绕三匝，以妙迦遮邻提迦柔软之宝而散世尊。于彼堂下地中所出，种种众宝上升虚空，雨于如来及声闻上。复以诸龙无量乐器，于虚空中自然出好微妙音声，供养于佛。</p>
  <p>尔时，九亿诸龙绕佛三匝已，在于佛前合掌默然，念佛功德，瞻仰如来目不暂舍；乐佛功德，深心安住阿耨多罗三藐三菩提故。彼等少时合掌默然，念佛功德已，偏袒右肩，右膝著地，合掌向佛，五体投地，为佛作礼，众共一音，以偈赞曰：</p>
  <p>“久修威仪百福相，　悲心离垢行具足，</p>
  <p>弃舍无尽众宝地，　世尊出于迦毗城。</p>
  <p>于六年中修苦行，　如来不得甘露道，</p>
  <p>善逝意犹不退闷，　以其久修智慧故。</p>
  <p>如来真是天人师，　为世间故修苦行，</p>
  <p>世人闻已尚不堪，　况复能以目亲睹？</p>
  <p>牟尼过去舍头目，　如圣所集菩提心，</p>
  <p>我等闻是不生乐，　由闻如来苦行故。</p>
  <p>如佛本作忍辱仙，　为迦利王截手足，</p>
  <p>及劓耳鼻不生恚，　我等闻是不能忍。</p>
  <p>如佛以身上秤盘，　为鸟归投不舍弃，</p>
  <p>我等闻已亦不乐，　如来过去甚勤苦。</p>
  <p>何故我等心不乐？ 以世尊行极苦故，</p>
  <p>于如来所作恶者，　堕恶道时佛复悲。</p>
  <p>具足圣慧大导师，　云何能行不害心？</p>
  <p>修习道行无疮疣，　唯愿佛说安乐行。</p>
  <p>今此龙众已发心，　求于善逝菩提行，</p>
  <p>如佛所说悉能行，　唯愿速说菩提道。</p>
  <p>此诸龙众甚渴仰，　唯求不死不生处，</p>
  <p>愿说如来安隐行，　令此众生易受化。”</p>
  <p>尔时，世尊见诸龙众设其供养，及闻发愿知深信已，佛于尔时现微笑相。诸佛法尔，若现微笑，即于面门，放种种色无量光明。其光遍照上至梵天，照已还来从佛顶入。</p>
  <p>尔时，慧命马胜比丘，以偈问曰：</p>
  <p>“善哉沙门大牟尼，　非是无因现微笑，</p>
  <p>慈悲导师唯愿说，　无等善慧笑因缘。</p>
  <p>大众瞻仰求欲闻，　世尊无量功德行，</p>
  <p>于笑生疑心不乐，　唯愿法王断众疑。</p>
  <p>谁于释迦佛法中，　今生敬信心欣喜？</p>
  <p>谁令今日魔波旬，　心意迷乱不欣乐？</p>
  <p>谁于今日能恭事，　功德法父大导师？</p>
  <p>谁作第一胜供养？ 愿释师子上上说。</p>
  <p>此诸大众合指掌，　皆悉对佛瞻仰住，</p>
  <p>唯愿导师除疑网，　为众演说笑因缘。</p>
  <p>大众闻已生欣喜，　能知世尊正法教，</p>
  <p>大智世尊令众喜，　随顺正教善安住。”</p>
  <p>尔时，世尊以偈答慧命马胜曰：</p>
  <p>“深广智慧大众师，　说时梵音具八种，</p>
  <p>清净其心离秽浊，　谛听我说笑因缘。</p>
  <p>此诸龙王敬信心，　于我设供超一切，</p>
  <p>是等为求佛菩提，　利益一切世间故。</p>
  <p>悲心增上观众生，　无有导师云何乐？</p>
  <p>我云何得大菩提，　成熟众生不疲劳？</p>
  <p>深乐寂定具智慧，　乘安乐乘心清净，</p>
  <p>于空无相及无愿，　无量劫来久已修。</p>
  <p>其心平等观世间，　如佛所得智慧相，</p>
  <p>慈悲喜心皆平等，　为令世间安隐故。</p>
  <p>第一悲心怜愍者，　当得作佛称其意，</p>
  <p>彼等观察世间已，　当成导师号无怨。</p>
  <p>彼等当得甘露时，　无有魔怨亦无余，</p>
  <p>恒常演说无我法，　一向无有世俗说。</p>
  <p>彼诸如来具大悲，　令诸众生入佛智，</p>
  <p>是诸善逝说法时，　一切众生皆信解。</p>
  <p>彼等世世修道时，　成熟众生不为难，</p>
  <p>彼所成熟闻法已，　当得解脱证甘露。</p>
  <p>诸闻法者悉解脱，　是诸众生皆端严，</p>
  <p>一切众生皆能知，　彼诸如来所说法。</p>
  <p>一切鬼神及畜生，　无有不解彼佛语，</p>
  <p>一切皆得念法已，　能解如来甘露法。</p>
  <p>无有众生闻佛说，　当时不生爱乐心，</p>
  <p>爱乐彼佛所说者，　一切皆悉得甘露。</p>
  <p>彼时所有受化者，　当得解脱生老病，</p>
  <p>及解脱死忧悲苦，　闻佛说已心无垢。”</p>
  <p>如是释迦牟尼佛，　说诸龙意答佛子，</p>
  <p>如彼坚智心中转，　为得无等菩提故。</p>
  <p>如来授彼诸龙记，　大众闻已皆欣喜，</p>
  <p>大众喜已归依佛，　一切皆悉心寂静。</p>
  <h2>鸠盘茶授记品第八</h2>
  <p>尔时，复有诸鸠盘茶一亿八千万，见诸阿修罗、伽楼罗、龙女、龙王等，供养如来闻授记已，称其心意，踊跃欣喜，生希有心，得未曾有。如来世尊功德智慧微妙殊胜，得如是等希有供养不怪不喜，以佛智慧于诸智慧最尊胜故，譬如大海不增不减。何以故？以深广故。如是世尊，得胜供养心无增减，亦复如是。何以故？于一切法无所疑故。</p>
  <p>尔时，一亿八千万鸠盘茶等为供养故，化作一亿八千万盖，皆是七宝之所成就，金线宝盖，银线宝盖，毗琉璃线众宝之盖，玻瓈珠线众宝之盖，赤真珠线众宝之盖，玛瑙珠线众宝之盖，砗磲珠线众宝之盖。彼诸鸠盘茶于众宝盖悬宝旒苏，有种种色，金线宝盖银线旒苏，银线宝盖金线旒苏，毗琉璃盖玻瓈旒苏，玻瓈宝盖毗琉璃线以为旒苏，赤真珠盖砗磲旒苏，砗磲宝盖赤真珠线以为旒苏，玛瑙宝盖玻瓈旒苏。又复化作一亿八千万众宝之车，亦种种色甚奇微妙，所谓金、银、琉璃、玻瓈、真珠、砗磲、玛瑙。于其车上，复更化作一亿八千万众宝之盖，与车相连。一一宝盖皆有百子，其诸盖茎皆用金、银及以玻瓈、毗琉璃等。于彼宝盖，复化种种宝华旒苏，严饰其盖，所谓金华旒苏、银华旒苏、毗琉璃华以为旒苏、玻瓈旒苏、赤宝旒苏、龙珠旒苏、赤真珠华以为旒苏，复以赤真珠网弥覆其上。又复化作鸠盘茶乐，出种种声而用乐佛。复更化作一亿八千万众宝色马，调伏骏疾以驾其车。</p>
  <p>尔时，鸠盘茶等各乘宝车，绕佛三匝，以七宝华而散佛上。尔时，彼诸鸠盘茶等，从车而下来至佛前，头面礼已，复绕三匝，曲躬合掌，住立一面，以偈赞曰：</p>
  <p>“不增不减大牟尼，　譬如须弥诸山王，</p>
  <p>受此无上供养者，　如来以得无畏故。</p>
  <p>观诸众生但有名，　及但有用不取著，</p>
  <p>导师以修寂灭定，　是故智者无贡高。</p>
  <p>牟尼知世犹如幻，　亦如梦中受欲乐，</p>
  <p>复似水月春时焰，　如是观察悉无余。</p>
  <p>譬如干城无有实，　于十方求不可得，</p>
  <p>其城无实但有名，　佛见世法悉如是。</p>
  <p>一切人天所供养，　宝车宝盖及音乐，</p>
  <p>幢华旒苏合掌等，　世尊观知如影响。</p>
  <p>我等设是供养已，　愿我当来得作佛，</p>
  <p>亦愿我知世如梦，　知已说法如世尊。</p>
  <p>我等见诸苦恼者，　生老病死之所逼，</p>
  <p>愿知无死佛菩提，　说令闻者得解脱。</p>
  <p>于诸无智众生所，　愿得菩提为说法，</p>
  <p>演说无有垢浊法，　无道众中为作导。”</p>
  <p>尔时，世尊知诸鸠盘茶等深生信已，现微笑相。尔时，慧命马胜比丘，以偈问曰：</p>
  <p>“佛非无因现微笑，　不怪一切为希有，</p>
  <p>如来不怪而现笑，　我今愿闻此因缘。</p>
  <p>一切天人皆有疑，　见佛口中现微笑，</p>
  <p>唯愿断除诸疑网，　演说世尊微笑事。</p>
  <p>谁于正法得深信？ 谁能如法见慈父？</p>
  <p>谁佛所赞行供养？ 人中胜者我愿闻。</p>
  <p>今日谁于有为行，　见其过患能弃舍？</p>
  <p>今日谁能住实际？ 清净心者我愿闻。</p>
  <p>谁能降魔及眷属？ 谁能令佛心欣喜？</p>
  <p>谁能得深有为底？ 我愿得闻断疑心。</p>
  <p>一切大众合掌住，　为闻如来笑因缘，</p>
  <p>愿断一切众生疑，　两足尊者说彼记。”</p>
  <p>尔时，世尊以偈答慧命马胜言：</p>
  <p>“善哉马胜问是义，　汝于世间大利益，</p>
  <p>以汝问笑因缘故，　谛听马胜我今说。</p>
  <p>鸠盘茶众供养我，　于寂灭法心得住，</p>
  <p>彼等见我不惊怪，　心生希有起愿求。</p>
  <p>彼等今日供养我，　其心简择寂灭法，</p>
  <p>以深心信起大悲，　于失道者能作道。</p>
  <p>愍众生故供养我，　为失道者起慈心，</p>
  <p>此等贤智作是已，　得舍鬼身生忉利。</p>
  <p>天主恒以慈悲心，　在天数数教导彼，</p>
  <p>彼于诸法得无疑，　得为帝释亲眷属。</p>
  <p>彼于无量恒沙劫，　一一国土行佛行，</p>
  <p>被大弘誓坚固铠，　供养具大正法者。</p>
  <p>彼于无量诸国土，　心无疲倦令清净，</p>
  <p>利益大众作导师，　当得作佛号不怪。</p>
  <p>彼于诸国行行时，　是国人必知成佛，</p>
  <p>以此方便未来世，　虽度众生无怪心。</p>
  <p>为求无上安隐道，　净诸国土都不怪，</p>
  <p>于所作事心无著，　于大菩提亦如是。</p>
  <p>所问笑因我已答，　众生疑心皆得断，</p>
  <p>大众离疑得欣喜，　以定得知彼供养。”</p>
  <h2>乾闼婆授记品第九</h2>
  <p>尔时，复有三亿六千万乾闼婆众，见诸阿修罗、迦楼罗、龙女、龙王、鸠盘茶等，供养世尊闻受记已，称其心意，欣喜踊悦，生希有心，得未曾有，叹言希有未曾有事，乃至如来所说法界无有变异，而示有作善根增长，虽无作者而示作业。彼乾闼婆等于此法中如是知已，于如来所心生尊重，发阿耨多罗三藐三菩提心。彼欣喜已为供佛故，化作三亿六千万头咽罗婆那大龙象王皆有六牙，一一牙上化作七池，一一池中化七莲华，一一莲华化作千叶，一一叶上化七玉女，一一叶间化七侍女，以天诸宝为庄严具而用庄饰，复执天香而用供养。复于一一咽罗婆那象王头上，化作三亿六千万盖，七宝旒苏悬盖四边，七宝罗网以覆盖上。复于一一咽罗婆那象王头上，化作三亿六千万帐，皆是诸天妙香所成，缯彩旒苏悬帐四边。化作三亿六千万头咽罗婆那大象王已，彼乾闼婆等各乘其象鼓天音乐，于虚空中旋绕如来三十六匝，以天旃檀末、天沉水末、天多摩罗叶末、天真金末、曼陀罗华、摩诃曼陀罗华、曼殊沙华、摩诃曼殊沙华、波楼沙华、摩诃波楼沙华、迦迦罗婆华、摩诃迦迦罗婆华，又复化作七宝之华而散佛上。彼乾闼婆等散香华时，是香华气逆风顺风纵横皆去。复雨种种天妙香水，雨香水时，于迦毗罗城纵广正等六十由旬，皆成香泥。其香泥气，充满三千大千世界；其中众生闻香气者，皆悉不退阿耨多罗三藐三菩提。奏音乐时，其诸音声遍满三千大千世界；其中众生闻此声者，亦得不退阿耨多罗三藐三菩提。如是一一诸乾闼婆，各于三亿六千万象王头上设其供养，令诸玉女有作乐者、有作歌者、有作舞者。彼诸玉女作歌舞时，令诸大众一心观望。复有玉女动身手者、散旃檀末者、散沉水末者，广作供养如阿修罗所设之事等无异也。</p>
  <p>尔时，乾闼婆等各乘咽罗婆那大象王头，于虚空中绕佛三十六匝已，各从象下复绕三匝，头面礼佛，曲躬合掌，在一面住，以偈赞曰：</p>
  <p>“世尊胜慧出有顶，　自既出已复度他，</p>
  <p>一切世间无如佛，　相好光颜极端正。</p>
  <p>人中最妙无边称，　示现世间不思议，</p>
  <p>不见一法性相异，　而令众生住于善。</p>
  <p>无有变异真如法，　但有言说无余义，</p>
  <p>无有用事及用者，　虽然佛化诸群生。</p>
  <p>不来不去亦不生，　佛能演说如是法，</p>
  <p>虽说诸法体性空，　世雄而令修习道。</p>
  <p>无有一法能自作，　世间明者说有作，</p>
  <p>诸法各各不觉知，　世尊示现一切作。</p>
  <p>如车多集众分支，　彼支不知自能作，</p>
  <p>其车功用现可见，　佛说诸法亦如是。</p>
  <p>诸法各各不相教，　亦不迭互相觉悟，</p>
  <p>一切亦复不相依，　法本不生亦不死。</p>
  <p>佛为世谛如是说，　世谛诸法不全无，</p>
  <p>如世谛法体性住，　如是知已为众说。</p>
  <p>世尊如是说诸法，　大悲所作甚奇特，</p>
  <p>诸法体性不可见，　如来方便说其性。</p>
  <p>我等愿作无边称，　具百福相大导师，</p>
  <p>大悲利益诸世间，　愿作世亲如今佛。</p>
  <p>我等愿于闇障者，　随顺贪駃欲流者，</p>
  <p>渴爱所缠百苦者，　救济度脱如世尊。</p>
  <p>我等愿于众苦者，　不见彼岸魔缚者，</p>
  <p>走如猿猴轻躁者，　救济度脱如世尊。</p>
  <p>我等愿于盲冥者，　六趣往来疲劳者，</p>
  <p>于己自坏业果者，　救济度脱如世尊。”</p>
  <p>尔时，世尊知彼三亿六千万乾闼婆众深生信已，现微笑相。尔时，慧命马胜比丘，以偈问曰：</p>
  <p>“无边威德现微笑，　导师如是非无因，</p>
  <p>愿佛速说此因缘，　断除众生诸疑网。</p>
  <p>今见世尊微笑已，　大众皆悉为疑网，</p>
  <p>一切愿闻微笑义，　唯愿大悲断众疑。</p>
  <p>谁于佛法生敬信，　能得离于诸疑网？</p>
  <p>佛知众生深信已，　人天胜者故现笑。</p>
  <p>谁有智慧能随顺，　如来所说真如法？</p>
  <p>知其念慧解行已，　在大众中现微笑。</p>
  <p>一切大众无异心，　唯欲乐闻雄猛说，</p>
  <p>合十指掌在首顶，　一心瞻仰如来面。</p>
  <p>离诸秽浊无忧虑，　世眼现在故欣喜，</p>
  <p>为除一切心疑惑，　愿大悲说笑因缘。”</p>
  <p>尔时，世尊以偈答慧命马胜言：</p>
  <p>“我所现笑为世故，　善哉汝问正是时，</p>
  <p>大众善根当增长，　为我微笑授记事。</p>
  <p>马胜谛听我所说，　导师所现此微笑，</p>
  <p>我今当正说彼义，　汝应欣喜听我说。</p>
  <p>乾闼婆王敬信佛，　其心清净生欣喜，</p>
  <p>依于实法入法已，　于佛正法生希奇。</p>
  <p>诸法寂灭安不动，　此等大众趣实际，</p>
  <p>如乾闼城如是入，　供养于我无有等。</p>
  <p>如是诸法无有生，　一切亦复不尽灭，</p>
  <p>大众思惟如幻住，　未能解了生疑惑。</p>
  <p>不可说法方便说，　我以真实故如是，</p>
  <p>彼等入我正法已，　乘大龙象供养佛。</p>
  <p>观察菩提无生灭，　乾闼婆王供养我，</p>
  <p>悲愍愚迷众生等，　是故求大一切智。</p>
  <p>彼等发愿当作佛，　令诸愚迷失智者，</p>
  <p>入真实法安住已，　使得不死寂灭句。</p>
  <p>此等作是供养已，　舍离鬼身心喜悦。</p>
  <p>定得往生天宫中，　恒与帝释相亲近。</p>
  <p>得值多亿那由他，　供养无垢诸善逝，</p>
  <p>从一佛刹至一刹，　于诸佛所得闻法。</p>
  <p>彼等修净佛行已，　所得佛土亦清净，</p>
  <p>化无量众发道心，　令其增长佛种子。</p>
  <p>知诸世间性空已，　亦以此法教导他，</p>
  <p>令众安住一切智，　住世无量那由劫。</p>
  <p>彼佛同号无边慧，　一一诸佛住于世，</p>
  <p>皆悉无量那由劫，　演说佛道令他闻。”</p>
  <p>如是释迦牟尼佛，　说乾闼婆供养报，</p>
  <p>与其授记令得闻，　马胜所问笑因缘。</p>
  <p>大众闻已皆欣喜，　知彼佛记甚可乐，</p>
  <p>闻是无等佛记已，　皆悉归依释迦文。</p>
</body></html>