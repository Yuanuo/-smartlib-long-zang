<!doctype html>
<html id="z3IBTG3Cj" data-ver="703">
 <head>
  <meta charset="utf-8">
  <meta author="菩提流志">
  <meta library="龙藏">
  <meta catalog="大乘宝积部">
  <meta period="唐">
 </head>
 <body>
  <h1 id="a1">大宝积经卷第六十五</h1>
  <h2 id="a2">高齐北天竺三藏那连提耶舍译</h2>
  <h2 id="a3">菩萨见实会第十六之五夜叉授记品第十</h2>
  <p id="a4">尔时，<a id="a-5"></a>复有八亿夜叉，<a id="a-6"></a>见诸阿修罗、<a id="a-7"></a>伽楼罗、<a id="a-8"></a>龙女、<a id="a-9"></a>龙王、<a id="a-A"></a>鸠槃茶、<a id="a-B"></a>乾闼婆等，<a id="a-C"></a>供养如来闻授记已，<a id="a-D"></a>欣喜踊悦，<a id="a-E"></a>皆得称心，<a id="a-F"></a>生希有心，<a id="a-G"></a>得未曾有，<a id="a-H"></a>知佛世尊智慧无尽、<a id="a-I"></a>最尊最胜、<a id="a-J"></a>无所挂碍、<a id="a-K"></a>不可思议；<a id="a-L"></a>复更得闻法门次第，<a id="a-M"></a>于佛世尊作导师想，<a id="a-N"></a>复于佛所作无尽慧想。<a id="a-O"></a>彼诸夜叉知佛智慧无有尽已，<a id="a-P"></a>于佛正法生爱乐心。<a id="a-Q"></a>彼于佛法甚爱乐已，<a id="a-R"></a>为供养故，<a id="a-S"></a>发勤精进，<a id="a-T"></a>亦以偈赞曰：</p>
  <p id="aU">“我等今赞利世者，<a id="a-V"></a>　以佛智力具足故，</p>
  <p id="aW">无尽无量如大海，<a id="a-X"></a>　故人师子身无等。</p>
  <p id="aY">须弥可得知轻重，<a id="a-Z"></a>　虚空可得知广狭，</p>
  <p id="aa">如来所有智慧力，<a id="a-b"></a>　一切不能得测量。</p>
  <p id="ac">知诸众生敬信心，<a id="a-d"></a>　是故应度皆已度，</p>
  <p id="ae">于其度者知所趣，<a id="a-f"></a>　故佛无比亦无等。</p>
  <p id="ag">随彼所修善恶界，<a id="a-h"></a>　一切生处受其身，</p>
  <p id="ai">知彼根信所应受，<a id="a-j"></a>　故佛无比亦无等。</p>
  <p id="ak">贪欲恶行瞋恚行，<a id="a-l"></a>　及以痴行佛悉知，</p>
  <p id="am">憍慢嫉妒亦如是，<a id="a-n"></a>　故佛无比亦无等。</p>
  <p id="ao">众生于此多所失，<a id="a-p"></a>　如来善知彼业道，</p>
  <p id="aq">世尊知彼甚捷利，<a id="a-r"></a>　故佛无比亦无等。</p>
  <p id="as">善逝善见诸世间，<a id="a-t"></a>　随其方面所失者，</p>
  <p id="au">及以语言所丧失，<a id="a-v"></a>　世尊见彼悉无余。</p>
  <p id="aw">于六道中几时住，<a id="a-x"></a>　随彼多少所受苦，</p>
  <p id="ay">及其所受种种身，<a id="a-z"></a>　世尊一切悉知见。</p>
  <p id="a10">随其烦恼力所起，<a id="a-11"></a>　造作方便及与业，</p>
  <p id="a12">随业所受种种苦，<a id="a-13"></a>　导师一切悉了知。</p>
  <p id="a14">随其所求解脱道，<a id="a-15"></a>　于佛法中已出家，</p>
  <p id="a16">精勤修学圣道已，<a id="a-17"></a>　尽诸烦恼佛悉知。</p>
  <p id="a18">于佛法中有凡夫，<a id="a-19"></a>　虽得出家不知义，</p>
  <p id="a1A">诽谤明人微妙法，<a id="a-1B"></a>　世尊亦复善见彼。</p>
  <p id="a1C">彼诸诽谤正法人，<a id="a-1D"></a>　业行所得众苦恼，</p>
  <p id="a1E">随其地狱久近住，<a id="a-1F"></a>　如来亦能具足知。</p>
  <p id="a1G">于佛深得敬信已，<a id="a-1H"></a>　出家受持正法藏，</p>
  <p id="a1I">观察诸法皆悉空，<a id="a-1J"></a>　断除一切诸有道。</p>
  <p id="a1K">不愿一切诸趣身，<a id="a-1L"></a>　观察此身犹如幻，</p>
  <p id="a1M">知诸音声亦如响，<a id="a-1N"></a>　坚住道者佛亦知。</p>
  <p id="a1O">赞叹无等大导师，<a id="a-1P"></a>　我今所得福德聚，</p>
  <p id="a1Q">以此福德愿成佛，<a id="a-1R"></a>　亦愿众生成自然。<a id="a-1S"></a>”</p>
  <p id="a1T">尔时，<a id="a-1U"></a>世尊知夜叉众深心信已，<a id="a-1V"></a>现微笑相。<a id="a-1W"></a>尔时，<a id="a-1X"></a>慧命马胜比丘，<a id="a-1Y"></a>以偈问曰：</p>
  <p id="a1Z">“人中师子所现笑，<a id="a-1a"></a>　惟愿说其笑因缘，</p>
  <p id="a1b">一切诸佛非无因，<a id="a-1c"></a>　而现微笑人中月。</p>
  <p id="a1d">今此大众皆怀疑，<a id="a-1e"></a>　以见导师微笑故，</p>
  <p id="a1f">惟愿世尊除其疑，<a id="a-1g"></a>　皆令此众得欣喜。</p>
  <p id="a1h">今于佛所得信者，<a id="a-1i"></a>　及知微妙正法者，</p>
  <p id="a1j">其心坚固不动者，<a id="a-1k"></a>　愿佛宣说令彼闻。</p>
  <p id="a1l">此诸大众皆怀疑，<a id="a-1m"></a>　一切瞻仰如来面，</p>
  <p id="a1n">今日当有何等事？<a id="a-1o"></a> 惟愿世尊断彼疑。</p>
  <p id="a1p">今日谁现大神力？<a id="a-1q"></a> 今日谁发大精进？</p>
  <p id="a1r">今日佛共谁亲友？<a id="a-1s"></a> 于此大众愿显现。</p>
  <p id="a1t">善哉牟尼愍世间，<a id="a-1u"></a>　惟愿断除诸疑惑，</p>
  <p id="a1v">天人大众若得闻，<a id="a-1w"></a>　今日必当大欣喜。<a id="a-1x"></a>”</p>
  <p id="a1y">尔时，<a id="a-1z"></a>世尊以偈答慧命马胜曰：</p>
  <p id="a20">“善哉马胜汝所问，<a id="a-21"></a>　今当大利诸世间，</p>
  <p id="a22">由汝能问笑因缘，<a id="a-23"></a>　故叹汝善解我意。</p>
  <p id="a24">我今尽当答彼义，<a id="a-25"></a>　汝当一心专谛听，</p>
  <p id="a26">知诸夜叉心意已，<a id="a-27"></a>　我为世间现微笑。</p>
  <p id="a28">夜叉诸众心敬信，<a id="a-29"></a>　以知菩提寂灭故，</p>
  <p id="a2A">叹佛真实功德已，<a id="a-2B"></a>　发心趣向大菩提。</p>
  <p id="a2C">为知诸法空寂故，<a id="a-2D"></a>　除遣一切所有相，</p>
  <p id="a2E">于诸趣中愿舍已，<a id="a-2F"></a>　发心趣向大菩提。</p>
  <p id="a2G">以禅定力知诸阴，<a id="a-2H"></a>　但是世谛不取著，</p>
  <p id="a2I">不著诸有如莲华，<a id="a-2J"></a>　发心趣向大菩提。</p>
  <p id="a2K">于诸有中障碍事，<a id="a-2L"></a>　彼见空故不为缚，</p>
  <p id="a2M">知佛菩提无上已，<a id="a-2N"></a>　彼等能修菩提行。</p>
  <p id="a2O">诸生老死皆悉空，<a id="a-2P"></a>　此即无上菩提道，</p>
  <p id="a2Q">知法自性空寂已，<a id="a-2R"></a>　能得安隐大菩提。</p>
  <p id="a2S">知阴自性空寂已，<a id="a-2T"></a>　寂静菩提性亦难，</p>
  <p id="a2U">所修菩提行亦空，<a id="a-2V"></a>　此智能知非凡了。</p>
  <p id="a2W">能观智慧性自空，<a id="a-2X"></a>　所观境界皆寂灭，</p>
  <p id="a2Y">知者亦空知是已，<a id="a-2Z"></a>　是人能修菩提道。</p>
  <p id="a2a">当知空亦性自空，<a id="a-2b"></a>　相愿亦复无体性，</p>
  <p id="a2c">若有人能如是知，<a id="a-2d"></a>　是人能修真实行。</p>
  <p id="a2e">天人大众闻是已，<a id="a-2f"></a>　心生欣喜获利益，</p>
  <p id="a2g">一切于佛敬信已，<a id="a-2h"></a>　心住菩提寂静句。</p>
  <p id="a2i">今此殊胜供养已，<a id="a-2j"></a>　夜叉之众心清净，</p>
  <p id="a2k">此诸智者舍鬼道，<a id="a-2l"></a>　于善趣中久受乐。</p>
  <p id="a2m">彼于未来多亿佛，<a id="a-2n"></a>　以神通力一念中，</p>
  <p id="a2o">于多佛土修供养，<a id="a-2p"></a>　即于佛所获得忍。</p>
  <p id="a2q">于诸世界不起相，<a id="a-2r"></a>　智者能以神力往，</p>
  <p id="a2s">观此世间犹如化，<a id="a-2t"></a>　智者游行无所著。</p>
  <p id="a2u">此等勇猛供诸佛，<a id="a-2v"></a>　当得无上大菩提，</p>
  <p id="a2w">亦得无上净佛土，<a id="a-2x"></a>　其中当度无量众。</p>
  <p id="a2y">彼等当成世间解，<a id="a-2z"></a>　一切同号无边智，</p>
  <p id="a30">名闻十方寿千劫，<a id="a-31"></a>　寂灭智慧寿命等。</p>
  <p id="a32">彼等所有声闻众，<a id="a-33"></a>　犹如静夜诸星宿，</p>
  <p id="a34">彼悉易得大菩提，<a id="a-35"></a>　一切无有苦难事。</p>
  <p id="a36">天人大众闻是已，<a id="a-37"></a>　为于菩提心踊悦，</p>
  <p id="a38">其心坚固发精勤，<a id="a-39"></a>　以精进力持诸行。<a id="a-3A"></a>”</p>
  <p data-pb></p>
  <h2 id="a3B">紧那罗授记品第十一</h2>
  <p id="a3C">尔时，<a id="a-3D"></a>复有八亿紧那罗众，<a id="a-3E"></a>大树紧那罗王以为上首，<a id="a-3F"></a>见诸阿修罗、<a id="a-3G"></a>伽楼罗、<a id="a-3H"></a>龙女、<a id="a-3I"></a>龙王、<a id="a-3J"></a>鸠槃茶、<a id="a-3K"></a>乾闼婆、<a id="a-3L"></a>夜叉等，<a id="a-3M"></a>供养如来及闻授记已，<a id="a-3N"></a>甚生希有未曾有心，<a id="a-3O"></a>作是思量：<a id="a-3P"></a>“此实希有未曾有事，<a id="a-3Q"></a>以其众生不可得故，<a id="a-3R"></a>无命者故，<a id="a-3S"></a>无生者故，<a id="a-3T"></a>无有人故，<a id="a-3U"></a>无摩那婆故，<a id="a-3V"></a>无养育故，<a id="a-3W"></a>无寿者故，<a id="a-3X"></a>无有我故，<a id="a-3Y"></a>亦无我所故。<a id="a-3Z"></a>以诸阴故名为众生，<a id="a-3a"></a>一切诸阴亦不可得。<a id="a-3b"></a>以其界故名为众生，<a id="a-3c"></a>一切诸界亦不可得。<a id="a-3d"></a>以有入故名为众生，<a id="a-3e"></a>一切诸入亦不可得。<a id="a-3f"></a>以有业故得有果报，<a id="a-3g"></a>而彼行业亦不可得。<a id="a-3h"></a>无上菩提亦不可得，<a id="a-3i"></a>一切菩萨亦不可得，<a id="a-3j"></a>一切诸佛亦不可得，<a id="a-3k"></a>世尊虽尔，<a id="a-3l"></a>而复与诸菩萨授记。<a id="a-3m"></a>以何义故，<a id="a-3n"></a>如来与诸菩萨授记示其名号，<a id="a-3o"></a>显现业报说其当来菩萨大众，<a id="a-3p"></a>复显诸佛神通之力？<a id="a-3q"></a>又复说于正法之力，<a id="a-3r"></a>亦复显现庄严佛土，<a id="a-3s"></a>宣说众生有业有报？<a id="a-3t"></a>又复说于清净佛刹，<a id="a-3u"></a>示显菩萨游诸佛国从一佛土至一佛土？<a id="a-3v"></a>复演菩萨往彼供养，<a id="a-3w"></a>亦说供养殊胜神变，<a id="a-3x"></a>又列供具微妙希有？<a id="a-3y"></a>又复说于经若干劫当得作佛，<a id="a-3z"></a>其佛住世经若干劫，<a id="a-40"></a>其佛当有若干声闻，<a id="a-41"></a>彼佛灭后正法住世经若干劫？<a id="a-42"></a>何故如来舍诸众生入般涅槃？<a id="a-43"></a>”</p>
  <p id="a44">尔时，<a id="a-45"></a>大树紧那罗王生此疑已，<a id="a-46"></a>与八亿紧那罗众，<a id="a-47"></a>从座而起，<a id="a-48"></a>偏袒右肩，<a id="a-49"></a>右膝著地，<a id="a-4A"></a>合掌向佛，<a id="a-4B"></a>以偈问曰：</p>
  <p id="a4C">“我等闻佛所记已，<a id="a-4D"></a>　甚生疑惑大智慧，</p>
  <p id="a4E">既说授记复言空，<a id="a-4F"></a>　我于二说不能解。</p>
  <p id="a4G">既说空寂离自性，<a id="a-4H"></a>　法界平等无变动，</p>
  <p id="a4I">而复如来受供养，<a id="a-4J"></a>　此事云何众中月？</p>
  <p id="a4K">佛既说于无有生，<a id="a-4L"></a>　而复说发菩提心，</p>
  <p id="a4M">于无量智二种说，<a id="a-4N"></a>　此言秘密我不解。</p>
  <p id="a4O">云何言灭不可得，<a id="a-4P"></a>　而人师子说有死？</p>
  <p id="a4Q">惟愿如实为记说，<a id="a-4R"></a>　除断我疑令无余。</p>
  <p id="a4S">云何佛说犹如幻，<a id="a-4T"></a>　又复显示生天中？</p>
  <p id="a4U">于释师子如是说，<a id="a-4V"></a>　此秘密教我不解。</p>
  <p id="a4W">佛说诸法无所依，<a id="a-4X"></a>　而复说依善知识？</p>
  <p id="a4Y">此是世尊秘密语，<a id="a-4Z"></a>　我实不解人中雄。</p>
  <p id="a4a">云何说于无所堪，<a id="a-4b"></a>　复教众生修诸业？</p>
  <p id="a4c">降伏怨敌天中尊，<a id="a-4d"></a>　秘密之说我不解。</p>
  <p id="a4e">云何佛说性自空，<a id="a-4f"></a>　复言观空得解脱？</p>
  <p id="a4g">我今于此不能解，<a id="a-4h"></a>　愿无边智断我疑。</p>
  <p id="a4i">云何佛说事尽灭，<a id="a-4j"></a>　复说诸法性寂灭？</p>
  <p id="a4k">我今惟愿无等等，<a id="a-4l"></a>　开显此等秘密说。</p>
  <p id="a4m">云何端正修伽陀，<a id="a-4n"></a>　显示诸法如虚空？</p>
  <p id="a4o">而愚痴人毁谤法，<a id="a-4p"></a>　死必堕于大地狱。</p>
  <p id="a4q">大雄恒说诸天道，<a id="a-4r"></a>　又复说于诸余趣，</p>
  <p id="a4s">既言此等由作业，<a id="a-4t"></a>　复道无有作业者。</p>
  <p id="a4u">不可胜者所宣说，<a id="a-4v"></a>　种种差别不可知，</p>
  <p id="a4w">我今于此生疑惑，<a id="a-4x"></a>　惟愿世尊见除断。</p>
  <p id="a4y">既言善业无可集，<a id="a-4z"></a>　复说修行得菩提，</p>
  <p id="a50">沙门法王如是说，<a id="a-51"></a>　此亦我等不能解。</p>
  <p id="a52">云何说法不可尽，<a id="a-53"></a>　而言谤者罪可毕？</p>
  <p id="a54">无量智慧愿开示，<a id="a-55"></a>　我于是中大有疑。</p>
  <p id="a56">如来既说真际法，<a id="a-57"></a>　复言颠倒及施等，</p>
  <p id="a58">无翳净眼灭罪者，<a id="a-59"></a>　此义惟愿为我说。</p>
  <p id="a5A">余无有能为我等，<a id="a-5B"></a>　宣释如是所疑事，</p>
  <p id="a5C">唯有如来能断除，<a id="a-5D"></a>　是故我敬一切智。<a id="a-5E"></a>”</p>
  <p id="a5F">尔时，<a id="a-5G"></a>世尊闻大树紧那罗王等问诸疑已，<a id="a-5H"></a>以偈答曰：</p>
  <p id="a5I">“汝言说空复授记，<a id="a-5J"></a>　于此二事不能解，</p>
  <p id="a5K">诸法若是不空者，<a id="a-5L"></a>　佛不为其说授记。</p>
  <p id="a5M">以何因缘如是说，<a id="a-5N"></a>　诸法若有体性者，</p>
  <p id="a5O">一切常住不可转，<a id="a-5P"></a>　彼应不减亦不增。</p>
  <p id="a5Q">诸法体性本自空，<a id="a-5R"></a>　犹如平正清净镜，</p>
  <p id="a5S">能现一切诸色像，<a id="a-5T"></a>　如是当知一切法。</p>
  <p id="a5U">法界无有变异相，<a id="a-5V"></a>　汝于一切供养物，</p>
  <p id="a5W">一一诸分当观察，<a id="a-5X"></a>　何等分中而有相？</p>
  <p id="a5Y">法界常住无变异，<a id="a-5Z"></a>　智者应当如是观，</p>
  <p id="a5a">诸凡夫人悉迷惑，<a id="a-5b"></a>　无智慧故不能解。</p>
  <p id="a5c">汝言佛说无有生，<a id="a-5d"></a>　复说发心为难解，</p>
  <p id="a5e">汝等今当一心听，<a id="a-5f"></a>　十力所说秘密义。</p>
  <p id="a5g">凡夫没溺生死河，<a id="a-5h"></a>　亦复系心著彼处，</p>
  <p id="a5i">心常怀于想颠倒，<a id="a-5j"></a>　故受生死诸苦恼。</p>
  <p id="a5k">从本已来未闻法，<a id="a-5l"></a>　我若为彼定说者，</p>
  <p id="a5m">凡夫愚人于此法，<a id="a-5n"></a>　转复增长诸疑惑。</p>
  <p id="a5o">彼闻菩提胜利益，<a id="a-5p"></a>　其心专注于彼果，</p>
  <p id="a5q">其心又复生味著，<a id="a-5r"></a>　自然胜智无能过。</p>
  <p id="a5s">汝言无灭复有死，<a id="a-5t"></a>　此二我今不能知，</p>
  <p id="a5u">于此一心应谛听，<a id="a-5v"></a>　我当为汝真实说。</p>
  <p id="a5w">为彼计常诸众生，<a id="a-5x"></a>　是故如来说于灭，</p>
  <p id="a5y">恒见诸有皆衰坏，<a id="a-5z"></a>　无有一法是常者。</p>
  <p id="a60">汝言诸法犹如幻，<a id="a-61"></a>　复言生天怀疑者，</p>
  <p id="a62">学人凡夫善趣等，<a id="a-63"></a>　是法不定故如幻。</p>
  <p id="a64">如汝所言无有依，<a id="a-65"></a>　复言依止善知识，</p>
  <p id="a66">欲求弃舍依止故，<a id="a-67"></a>　善友为说无所依。</p>
  <p id="a68">汝言毕竟无堪能，<a id="a-69"></a>　复言有作我不解，</p>
  <p id="a6A">当观车为众分成，<a id="a-6B"></a>　亦观车有所作事。</p>
  <p id="a6C">若复有人著于我，<a id="a-6D"></a>　亦复取于我所为，</p>
  <p id="a6E">我为是等说无堪，<a id="a-6F"></a>　虽复如是非无作。</p>
  <p id="a6G">汝言一切性自空，<a id="a-6H"></a>　复疑观空得解脱，</p>
  <p id="a6I">颠倒愚痴无智者，<a id="a-6J"></a>　不能了知体性空。</p>
  <p id="a6K">从于妄想分别生，<a id="a-6L"></a>　虚妄攀缘故被缚，</p>
  <p id="a6M">为化如是众生故，<a id="a-6N"></a>　善逝说于性非有。</p>
  <p id="a6O">如汝所说事尽灭，<a id="a-6P"></a>　一切诸法性亦灭，</p>
  <p id="a6Q">迷惑无智诸众生，<a id="a-6R"></a>　妄分别故生渴爱。</p>
  <p id="a6S">譬如渴者见阳焰，<a id="a-6T"></a>　以忆想故增长渴，</p>
  <p id="a6U">愚人复为虚妄害，<a id="a-6V"></a>　于无所有起分别。</p>
  <p id="a6W">渴者妄生见水想，<a id="a-6X"></a>　阳焰之处水本无，</p>
  <p id="a6Y">妄想所害诸众生，<a id="a-6Z"></a>　于诸不净起净想。</p>
  <p id="a6a">愚痴凡夫爱所缚，<a id="a-6b"></a>　彼秽恶中性无净，</p>
  <p id="a6c">譬如阳焰似水相，<a id="a-6d"></a>　彼中体性实无水。</p>
  <p id="a6e">如是身中无净色，<a id="a-6f"></a>　身色亦复性非净，</p>
  <p id="a6g">愚痴凡夫颠倒见，<a id="a-6h"></a>　妄作净想而被缚。</p>
  <p id="a6i">虽说诸法如虚空，<a id="a-6j"></a>　亦说谤者堕地狱，</p>
  <p id="a6k">愚人闻之生怖畏，<a id="a-6l"></a>　智者虽闻心安隐。</p>
  <p id="a6m">世间体性自空寂，<a id="a-6n"></a>　愚痴无智起我想，</p>
  <p id="a6o">彼等若闻性空教，<a id="a-6p"></a>　怖畏不得更受生。</p>
  <p id="a6q">彼等毁谤妙空法，<a id="a-6r"></a>　皆由计著我见故，</p>
  <p id="a6s">如人系缚于虚空，<a id="a-6t"></a>　是无智人堕地狱。</p>
  <p id="a6u">我本所说诸善趣，<a id="a-6v"></a>　及为世间说余道，</p>
  <p id="a6w">说有作业而不失，<a id="a-6x"></a>　亦夺其执有作者。</p>
  <p id="a6y">一切诸趣犹如梦，<a id="a-6z"></a>　我为汝说如是知，</p>
  <p id="a70">梦中无有去来相，<a id="a-71"></a>　颠倒见者著去来。</p>
  <p id="a72">我既演说有作业，<a id="a-73"></a>　十方推求无作者，</p>
  <p id="a74">譬如猛风吹诸树，<a id="a-75"></a>　其树相触则火出，</p>
  <p id="a76">其风及树不作念，<a id="a-77"></a>　言谓我等能出火，</p>
  <p id="a78">虽复如是而火生，<a id="a-79"></a>　当知有业无作者。</p>
  <p id="a7A">汝言福德无积聚，<a id="a-7B"></a>　复云善得菩提果，</p>
  <p id="a7C">我今真实为汝说，<a id="a-7D"></a>　汝当专谛至心听。</p>
  <p id="a7E">譬如世人得长寿，<a id="a-7F"></a>　其命至于百余岁，</p>
  <p id="a7G">然彼岁数无聚积，<a id="a-7H"></a>　一切缘集亦如是。</p>
  <p id="a7I">汝言诸法无有尽，<a id="a-7J"></a>　复言我说业可毕，</p>
  <p id="a7K">观空法者无有穷，<a id="a-7L"></a>　随世法故业有尽。</p>
  <p id="a7M">我虽说有实际法，<a id="a-7N"></a>　颠倒亦非实际外，</p>
  <p id="a7O">颠倒愚痴众生辈，<a id="a-7P"></a>　不能了知真实际。</p>
  <p id="a7Q">紧那罗王当谛听，<a id="a-7R"></a>　为具智慧勤进者，</p>
  <p id="a7S">一切诸相皆一相，<a id="a-7T"></a>　所谓无相应当知。</p>
  <p id="a7U">若能解入于一字，<a id="a-7V"></a>　我为智者说菩提，</p>
  <p id="a7W">一切诸法皆无作，<a id="a-7X"></a>　此说阿字总持门。</p>
  <p id="a7Y">一切菩萨之所行，<a id="a-7Z"></a>　无边之相我已说，</p>
  <p id="a7a">此亦能入一切法，<a id="a-7b"></a>　所谓阿字总持门。</p>
  <p id="a7c">一切诸法皆寂灭，<a id="a-7d"></a>　示阿字门令得入，</p>
  <p id="a7e">树紧那罗应当知，<a id="a-7f"></a>　此亦阿字总持门。</p>
  <p id="a7g">一切诸法无分别，<a id="a-7h"></a>　入此法门已宣说，</p>
  <p id="a7i">紧那罗王应当知，<a id="a-7j"></a>　此亦阿字总持门。</p>
  <p id="a7k">一切诸法无自性，<a id="a-7l"></a>　示阿字门令得入，</p>
  <p id="a7m">树紧那罗应当知，<a id="a-7n"></a>　此亦阿字总持门。</p>
  <p id="a7o">一切诸法无有边，<a id="a-7p"></a>　以阿字门说诸法，</p>
  <p id="a7q">紧那罗王应当知，<a id="a-7r"></a>　此亦阿字总持门。</p>
  <p id="a7s">尽无尽法我已说，<a id="a-7t"></a>　应说一切法无尽，</p>
  <p id="a7u">一切十方诸如来，<a id="a-7v"></a>　已说无尽总持门。</p>
  <p id="a7w">一切诸法无有门，<a id="a-7x"></a>　物无有故现非有，</p>
  <p id="a7y">此亦即是总持门，<a id="a-7z"></a>　由是能入阿字门。</p>
  <p id="a80">于诸不可思议法，<a id="a-81"></a>　诸佛依实能显示，</p>
  <p id="a82">树紧那罗应当知，<a id="a-83"></a>　此亦阿字陀罗尼。</p>
  <p id="a84">一切诸法无所趣，<a id="a-85"></a>　我为智者说菩提，</p>
  <p id="a86">此亦即是总持门，<a id="a-87"></a>　是阿字门应当入。</p>
  <p id="a88">一切诸法无有来，<a id="a-89"></a>　若不修者则不得，</p>
  <p id="a8A">此亦是其总持门，<a id="a-8B"></a>　是阿字门应当入。</p>
  <p id="a8C">诸法假名皆当有，<a id="a-8D"></a>　推其自性不可得，</p>
  <p id="a8E">此亦是其总持门，<a id="a-8F"></a>　是阿字门应当入。</p>
  <p id="a8G">一切诸法无自性，<a id="a-8H"></a>　推其自性不可得，</p>
  <p id="a8I">此亦是其总持门，<a id="a-8J"></a>　是陀罗尼佛所说。</p>
  <p id="a8K">一切诸法不可得，<a id="a-8L"></a>　以法自性无故然，</p>
  <p id="a8M">此亦是其总持门，<a id="a-8N"></a>　是阿字门应当入。</p>
  <p id="a8O">树紧那罗应当听，<a id="a-8P"></a>　一切诸法离思念，</p>
  <p id="a8Q">此亦是其总持门，<a id="a-8R"></a>　是陀罗尼善逝说。</p>
  <p id="a8S">诸佛世尊已显示，<a id="a-8T"></a>　法无实故无障碍，</p>
  <p id="a8U">此亦是其总持门，<a id="a-8V"></a>　当入阿字陀罗尼。</p>
  <p id="a8W">一切诸法无障碍，<a id="a-8X"></a>　无有能障诸法者，</p>
  <p id="a8Y">此亦是其总持门，<a id="a-8Z"></a>　入阿字门我已说。</p>
  <p id="a8a">一切诸法无有生，<a id="a-8b"></a>　智者当知唯一相，</p>
  <p id="a8c">彼一切法无生者，<a id="a-8d"></a>　当知是法无有名。</p>
  <p id="a8e">一切诸法无有生，<a id="a-8f"></a>　其生本来不可得，</p>
  <p id="a8g">此亦是其总持门，<a id="a-8h"></a>　是阿字门应当入。</p>
  <p id="a8i">若法无实无生者，<a id="a-8j"></a>　不可睹见不可示，</p>
  <p id="a8k">诸法自性不可得，<a id="a-8l"></a>　是故无有能见者。</p>
  <p id="a8m">一切诸法无有比，<a id="a-8n"></a>　是故一相无有相，</p>
  <p id="a8o">譬如虚空无有等，<a id="a-8p"></a>　一切诸法亦复然。</p>
  <p id="a8q">一切诸法无增减，<a id="a-8r"></a>　非一非二非焦恼，</p>
  <p id="a8s">亦非是冷复非热，<a id="a-8t"></a>　以非有故不可见。</p>
  <p id="a8u">无有曲相及直相，<a id="a-8v"></a>　亦复无有明闇相，</p>
  <p id="a8w">亦无见闻诸相等，<a id="a-8x"></a>　是无所有陀罗尼。</p>
  <p id="a8y">非是谄曲非正直，<a id="a-8z"></a>　无有卷舒诸相等，</p>
  <p id="a90">亦无瞋恚及欣喜，<a id="a-91"></a>　复无起作与寂灭。</p>
  <p id="a92">无有入相及出相，<a id="a-93"></a>　无进无退无来往，</p>
  <p id="a94">亦复无眠及无寤，<a id="a-95"></a>　离觉知相应当知。</p>
  <p id="a96">非是其眼复非盲，<a id="a-97"></a>　无有能见及暗障，</p>
  <p id="a98">亦无开相及闭相，<a id="a-99"></a>　非是调伏非不调。</p>
  <p id="a9A">非是掉动及止息，<a id="a-9B"></a>　亦非世间非涅槃，</p>
  <p id="a9C">非是真实非虚妄，<a id="a-9D"></a>　如是当知佛境界。</p>
  <p id="a9E">为欲调伏世间故，<a id="a-9F"></a>　断除汝疑我无疑，</p>
  <p id="a9G">第一义中无人能，<a id="a-9H"></a>　除断一切他疑网。<a id="a-9I"></a>”</p>
  <p id="a9J">尔时，<a id="a-9K"></a>大树紧那罗王，<a id="a-9L"></a>闻佛说于总持之门，<a id="a-9M"></a>心大欣喜；<a id="a-9N"></a>既欣喜已，<a id="a-9O"></a>发勇猛心，<a id="a-9P"></a>即时化作八亿重阁。<a id="a-9Q"></a>此诸重阁或在树上，<a id="a-9R"></a>或莲华上，<a id="a-9S"></a>或在山上，<a id="a-9T"></a>皆是七宝之所庄严。<a id="a-9U"></a>彼诸重阁，<a id="a-9V"></a>皆以种种众宝之盖、<a id="a-9W"></a>种种宝幢而用庄严，<a id="a-9X"></a>复以种种宝华流苏、<a id="a-9Y"></a>种种杂色缯彩流苏而为庄饰。<a id="a-9Z"></a>尔时，<a id="a-9a"></a>大树紧那罗王，<a id="a-9b"></a>并及八亿紧那罗众，<a id="a-9c"></a>持香山中所有水陆一切诸华，<a id="a-9d"></a>以散佛上；<a id="a-9e"></a>既散佛已，<a id="a-9f"></a>一一各升七宝重阁，<a id="a-9g"></a>绕佛三匝，<a id="a-9h"></a>复以水陆所有诸华，<a id="a-9i"></a>重散如来，<a id="a-9j"></a>复绕三匝。</p>
  <p id="a9k">尔时，<a id="a-9l"></a>大树紧那罗王，<a id="a-9m"></a>及与八亿紧那罗众，<a id="a-9n"></a>从重阁下复绕三匝，<a id="a-9o"></a>顶礼佛足，<a id="a-9p"></a>一心合掌，<a id="a-9q"></a>瞻仰世尊目不暂舍，<a id="a-9r"></a>却住一面，<a id="a-9s"></a>思念如来过去现在无量功德。</p>
  <p id="a9t">尔时，<a id="a-9u"></a>世尊知大树紧那罗王及八亿众深心乐欲，<a id="a-9v"></a>现微笑相。<a id="a-9w"></a>尔时，<a id="a-9x"></a>慧命马胜比丘，<a id="a-9y"></a>以偈问曰：</p>
  <p id="a9z">“善逝非是无缘笑，<a id="a-A0"></a>　天人所供如实说，</p>
  <p id="aA1">众睹佛笑悉怀疑，<a id="a-A2"></a>　众见最胜如初月。</p>
  <p id="aA3">妙色世尊谁今日，<a id="a-A4"></a>　于无二法起胜慧？</p>
  <p id="aA5">我于今日怀疑惑，<a id="a-A6"></a>　惟愿人尊除我疑。</p>
  <p id="aA7">谁于佛法得净心，<a id="a-A8"></a>　如来由彼现微笑？</p>
  <p id="aA9">惟愿如来为记说，<a id="a-AA"></a>　言说中胜断我疑。</p>
  <p id="aAB">是时一切诸大众，<a id="a-AC"></a>　若闻佛说皆欣喜，</p>
  <p id="aAD">愿除彼等诸疑惑，<a id="a-AE"></a>　如佛所教皆能行。</p>
  <p id="aAF">是故最胜两足尊，<a id="a-AG"></a>　除断疑惑为记说，</p>
  <p id="aAH">愿为紧那罗王等，<a id="a-AI"></a>　及为一切诸众生。<a id="a-AJ"></a>”</p>
  <p id="aAK">尔时，<a id="a-AL"></a>世尊复以偈颂答马胜言：</p>
  <p id="aAM">“善哉马胜知时问，<a id="a-AN"></a>　我今为汝分别说，</p>
  <p id="aAO">由汝问故我显示，<a id="a-AP"></a>　众人当得佛功德。</p>
  <p id="aAQ">汝当清净专一心，<a id="a-AR"></a>　听希有事勿乱意，</p>
  <p id="aAS">所谓善逝最胜智，<a id="a-AT"></a>　无有障碍大知见。</p>
  <p id="aAU">紧那罗王设疑问，<a id="a-AV"></a>　为利一切诸众生，</p>
  <p id="aAW">我今说彼当来果，<a id="a-AX"></a>　谛听我当断汝疑。</p>
  <p id="aAY">树紧那罗八亿等，<a id="a-AZ"></a>　王及臣民诸眷属，</p>
  <p id="aAa">是等于我供养已，<a id="a-Ab"></a>　从此命终生天上。</p>
  <p id="aAc">从此已后九亿劫，<a id="a-Ad"></a>　流转在于人天中，</p>
  <p id="aAe">具足修习五神通，<a id="a-Af"></a>　得智自在心自在。</p>
  <p id="aAg">彼于那由他佛刹，<a id="a-Ah"></a>　是人师子遭化生，</p>
  <p id="aAi">身处天宫而不动，<a id="a-Aj"></a>　恒受禅悦安隐乐。</p>
  <p id="aAk">彼于九十千万劫，<a id="a-Al"></a>　在于人天流转已，</p>
  <p id="aAm">各各自于佛刹中，<a id="a-An"></a>　皆得成于无上道。</p>
  <p id="aAo">其劫号曰常照曜，<a id="a-Ap"></a>　于彼劫中成佛道，</p>
  <p id="aAq">此皆一生补处人，<a id="a-Ar"></a>　彼智慧者当得佛。</p>
  <p id="aAs">彼佛国土无一人，<a id="a-At"></a>　非是修行成熟者，</p>
  <p id="aAu">皆是一生补处人，<a id="a-Av"></a>　无求声闻二乘者。</p>
  <p id="aAw">一切皆是大菩萨，<a id="a-Ax"></a>　为世明者悉生彼，</p>
  <p id="aAy">悉是一生补处人，<a id="a-Az"></a>　后当皆得成佛道。</p>
  <p id="aB0">彼土诸大菩萨众，<a id="a-B1"></a>　安住弘誓大愿中，</p>
  <p id="aB2">我于无量诸佛刹，<a id="a-B3"></a>　皆悉修治令清净。</p>
  <p id="aB4">彼菩萨愿甚广大，<a id="a-B5"></a>　于长夜中善思量，</p>
  <p id="aB6">以其清净信乐心，<a id="a-B7"></a>　各自修治已佛刹。</p>
  <p id="aB8">彼诸佛土妙庄严，<a id="a-B9"></a>　远离一切诸烦恼，</p>
  <p id="aBA">其地遍有诸宫林，<a id="a-BB"></a>　解脱一切诸恶道。</p>
  <p id="aBC">所有诸过及八难，<a id="a-BD"></a>　彼佛国土悉皆无，</p>
  <p id="aBE">既修清净佛刹已，<a id="a-BF"></a>　众生便即易调伏。<a id="a-BG"></a>”</p>
  <p id="aBH">如是世尊天中天，<a id="a-BI"></a>　为紧那罗说授记，</p>
  <p id="aBJ">彼时一切诸大众，<a id="a-BK"></a>　闻已心皆大欣喜。</p>
 </body>
</html>