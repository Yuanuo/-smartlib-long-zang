<!doctype html>
<html id="z3IBTIrDq" data-ver="1357">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘宝积部">
  <meta period="西晋">
 </head>
 <body>
  <h1 id="a1">文殊师利佛土严净经卷上</h1>
  <p id="a2"></p>
  <p id="a3">闻如是：<a id="a-4"></a>一时，<a id="a-5"></a>佛游王舍城灵鹫山，<a id="a-6"></a>与大比丘十万众俱。<a id="a-7"></a>及诸菩萨八万四千，<a id="a-8"></a>皆不退转无所从生，<a id="a-9"></a>逮得权慧神通无极，<a id="a-A"></a>随时而化救济三界，<a id="a-B"></a>其名曰：<a id="a-C"></a>文殊师利、<a id="a-D"></a>光世音、<a id="a-E"></a>大势至诸菩萨等咸来云集。<a id="a-F"></a>七十二亿诸天子俱，<a id="a-G"></a>皆志大乘。<a id="a-H"></a>四天王、<a id="a-I"></a>帝释、<a id="a-J"></a>梵天王，<a id="a-K"></a>各与四万二千诸释梵俱，<a id="a-L"></a>悉慕大道。<a id="a-M"></a>四方阿须伦王，<a id="a-N"></a>难头和难龙王、<a id="a-O"></a>和伦龙王、<a id="a-P"></a>娑竭龙王、<a id="a-Q"></a>摩那私龙王、<a id="a-R"></a>持地龙王、<a id="a-S"></a>阿耨达龙王、<a id="a-T"></a>山积龙王、<a id="a-U"></a>降魔龙王、<a id="a-V"></a>上月龙王，<a id="a-W"></a>如是龙王，<a id="a-X"></a>各从其民六万二千。<a id="a-Y"></a>金比鬼神、<a id="a-Z"></a>旷野鬼神、<a id="a-a"></a>妙毛鬼神、<a id="a-b"></a>普等鬼神、<a id="a-c"></a>善普鬼神、<a id="a-d"></a>善财鬼神、<a id="a-e"></a>普像鬼神、<a id="a-f"></a>无诤鬼神，<a id="a-g"></a>是诸鬼王，<a id="a-h"></a>各与等类百千众俱来诣佛所，<a id="a-i"></a>皆各稽首以次就位，<a id="a-j"></a>悉都专精志愿经道饥虚于法，<a id="a-k"></a>身口意并加敬归佛，<a id="a-l"></a>静心而听。</p>
  <p id="am">尔时，<a id="a-n"></a>国王太子、<a id="a-o"></a>大臣百官、<a id="a-p"></a>长者居士、<a id="a-q"></a>民众大小、<a id="a-r"></a>天龙鬼王，<a id="a-s"></a>咸共供养随其所安。<a id="a-t"></a>时佛明旦，<a id="a-u"></a>著衣持钵与大众俱，<a id="a-v"></a>天龙鬼王侍从左右上虚空中，<a id="a-w"></a>四种莲华纷纷如雨，<a id="a-x"></a>百千妓乐不鼓自鸣，<a id="a-y"></a>皆作释梵雅颂八声，<a id="a-z"></a>诣阿阇世就王之请。<a id="a-10"></a>佛显神足光照十方，<a id="a-11"></a>七宝莲华随迹处生，<a id="a-12"></a>有化菩萨皆坐其上，<a id="a-13"></a>光像分明不可称纪，<a id="a-14"></a>绕城七匝而叹颂曰：</p>
  <p id="a15">“其导师至神，<a id="a-16"></a> 所愍哀无量，</p>
  <p id="a17">方便护众生，<a id="a-18"></a> 消病愈诸疮。</p>
  <p id="a19">能仁无所著，<a id="a-1A"></a> 心寂善调和，</p>
  <p id="a1B">彼吼护世明，<a id="a-1C"></a> 今日欲入城。</p>
  <p id="a1D">其意已解脱，<a id="a-1E"></a> 度生老病死，</p>
  <p id="a1F">诸天众集会，<a id="a-1G"></a> 各怀欣乐志。</p>
  <p id="a1H">其心甚坚强，<a id="a-1I"></a> 降魔并官属，</p>
  <p id="a1J">释师子至圣，<a id="a-1K"></a> 尊导已来到。</p>
  <p id="a1L">坏世众不消，<a id="a-1M"></a> 至真音难致，</p>
  <p id="a1N">甚猛能制御，<a id="a-1O"></a> 行道亿千劫。</p>
  <p id="a1P">意抱大慈愍，<a id="a-1Q"></a> 普护于一切，</p>
  <p id="a1R">今日真正觉，<a id="a-1S"></a> 当入王舍城。</p>
  <p id="a1T">本所行布施，<a id="a-1U"></a> 难量无涯底，</p>
  <p id="a1V">衣食众宝乘，<a id="a-1W"></a> 无复有计限。</p>
  <p id="a1X">惠所爱男女，<a id="a-1Y"></a> 妻室及国界，</p>
  <p id="a1Z">今彼释师子，<a id="a-1a"></a> 欲入国王宫。</p>
  <p id="a1b">宿世施手足，<a id="a-1c"></a> 头目及耳鼻，</p>
  <p id="a1d">普惠无所逆，<a id="a-1e"></a> 不贪吝重珍。</p>
  <p id="a1f">总摄众功勋，<a id="a-1g"></a> 施一切所有，</p>
  <p id="a1h">尊人以是故，<a id="a-1i"></a> 得入一切智。</p>
  <p id="a1j">常以勤修学，<a id="a-1k"></a> 布施至戒慧，</p>
  <p id="a1l">护戒无缺漏，<a id="a-1m"></a> 故曰真丈夫。</p>
  <p id="a1n">逮戒照忍辱，<a id="a-1o"></a> 持功勋无量，</p>
  <p id="a1p">彼寂然心定，<a id="a-1q"></a> 今日当入城。</p>
  <p id="a1r">于百千亿劫，<a id="a-1s"></a> 行精进解脱，</p>
  <p id="a1t">哀伤众生故，<a id="a-1u"></a> 心未曾懈倦。</p>
  <p id="a1v">一心不可极，<a id="a-1w"></a> 已度于彼岸，</p>
  <p id="a1x">音声越梵天，<a id="a-1y"></a> 今日欲入城。</p>
  <p id="a1z">其圣明道慧，<a id="a-20"></a> 无限不可量，</p>
  <p id="a21">不可得边涯，<a id="a-22"></a> 假喻如虚空。</p>
  <p id="a23">人中宝如是，<a id="a-24"></a> 智德不可尽，</p>
  <p id="a25">缘从达众行，<a id="a-26"></a> 严净至尊惠。</p>
  <p id="a27">因坐佛树下，<a id="a-28"></a> 降魔及官属，</p>
  <p id="a29">逮无退道明，<a id="a-2A"></a> 永安无忧戚。</p>
  <p id="a2B">道圣转法轮，<a id="a-2C"></a> 所度不可极，</p>
  <p id="a2D">今日释师子，<a id="a-2E"></a> 欲入王舍城。</p>
  <p id="a2F">若有发道意，<a id="a-2G"></a> 我当得成佛，</p>
  <p id="a2H">处世逮究竟，<a id="a-2I"></a> 诸相三十二。</p>
  <p id="a2J">常兴意无量，<a id="a-2K"></a> 至诚发道心，</p>
  <p id="a2L">辄归于最胜，<a id="a-2M"></a> 供养人中圣。</p>
  <p id="a2N">欲断淫怒痴，<a id="a-2O"></a> 消众尘劳秽，</p>
  <p id="a2P">志降伏一切，<a id="a-2Q"></a> 无益瑕疵难，</p>
  <p id="a2R">便宜速行诣，<a id="a-2S"></a> 释师子圣尊，</p>
  <p id="a2T">奉贡众好养，<a id="a-2U"></a> 恪心不可限。</p>
  <p id="a2V">若欲生天上，<a id="a-2W"></a> 天帝释梵王，</p>
  <p id="a2X">百千亿诸天，<a id="a-2Y"></a> 所知见宗仰，</p>
  <p id="a2Z">常遭值安乐，<a id="a-2a"></a> 在天不失时，</p>
  <p id="a2b">当诣释师子，<a id="a-2c"></a> 所宣辞至真。</p>
  <p id="a2d">其欲慕圣帝，<a id="a-2e"></a> 王于四方城，</p>
  <p id="a2f">自然致七宝，<a id="a-2g"></a> 令我逮尊贵，</p>
  <p id="a2h">千子诸德具，<a id="a-2i"></a> 殊杰甚勇猛，</p>
  <p id="a2j">常勤奉事归，<a id="a-2k"></a> 至真大尊人。</p>
  <p id="a2l">若好尊者位，<a id="a-2m"></a> 长者积财宝，</p>
  <p id="a2n">其生业广大，<a id="a-2o"></a> 常游得自在，</p>
  <p id="a2p">眷属悉豪贵，<a id="a-2q"></a> 端正颜殊好，</p>
  <p id="a2r">当诣释师子，<a id="a-2s"></a> 名好物供尊。</p>
  <p id="a2t">其有已解脱，<a id="a-2u"></a> 方应求度者，</p>
  <p id="a2v">咸当谛听受，<a id="a-2w"></a> 大圣说寂寞，</p>
  <p id="a2x">以闻甘露句，<a id="a-2y"></a> 寂然无忧患，</p>
  <p id="a2z">人中之尊导，<a id="a-30"></a> 音声甚难值。<a id="a-31"></a>”</p>
  <p id="a32">于时，<a id="a-33"></a>王舍城中无央数众，<a id="a-34"></a>闻此叹颂劝训之音莫不欣悦，<a id="a-35"></a>皆发道心，<a id="a-36"></a>各赍众华诸杂妙香，<a id="a-37"></a>幢幡宝盖妓乐百千，<a id="a-38"></a>出城迎佛，<a id="a-39"></a>稽首足下，<a id="a-3A"></a>退从佛后。<a id="a-3B"></a>世尊入城足蹈门阃，<a id="a-3C"></a>地则寻时六反震动，<a id="a-3D"></a>箜篌乐器不鼓自鸣，<a id="a-3E"></a>妇女珠环相掁作声，<a id="a-3F"></a>天雨华香其下纷纷，<a id="a-3G"></a>盲视聋听哑言跛行，<a id="a-3H"></a>病愈狂正拘躄得伸，<a id="a-3I"></a>诸被毒螫毒螫不行，<a id="a-3J"></a>裸者得衣，<a id="a-3K"></a>贫者得财，<a id="a-3L"></a>飞鸟走兽相和悲鸣。<a id="a-3M"></a>当尔之时，<a id="a-3N"></a>众生慈心无淫怒痴，<a id="a-3O"></a>灭除贡高猜恚恨疑，<a id="a-3P"></a>和悦相向如父如母，<a id="a-3Q"></a>如兄如弟如身如子，<a id="a-3R"></a>各各欣喜而叹颂曰：</p>
  <p id="a3S">“人中之上，<a id="a-3T"></a>如月盛满，<a id="a-3U"></a> 为正导师，<a id="a-3V"></a>丈夫师子。</p>
  <p id="a3W">世尊入城，<a id="a-3X"></a>利益众生，<a id="a-3Y"></a> 普安一切，<a id="a-3Z"></a>盲聋视听。</p>
  <p id="a3a">饥饱寒温，<a id="a-3b"></a>乱者得定，<a id="a-3c"></a> 贫者得富，<a id="a-3d"></a>狂邪得正。</p>
  <p id="a3e">诸天在上，<a id="a-3f"></a>散雨华香，<a id="a-3g"></a> 作众妓乐，<a id="a-3h"></a>以为供养。</p>
  <p id="a3i">众生慈心，<a id="a-3j"></a>无三毒名，<a id="a-3k"></a> 下心悦意，<a id="a-3l"></a>除憍慢情。</p>
  <p id="a3m">如父如母，<a id="a-3n"></a>如弟如兄，<a id="a-3o"></a> 如身如子，<a id="a-3p"></a>心同意并。</p>
  <p id="a3q">世尊法泽，<a id="a-3r"></a>等润十方，<a id="a-3s"></a> 天人群类，<a id="a-3t"></a>解无希望。</p>
  <p id="a3u">功勋如是，<a id="a-3v"></a>所现难量，<a id="a-3w"></a> 十方威德，<a id="a-3x"></a>班宣三藏。<a id="a-3y"></a>”</p>
  <p id="a3z">于时城中，<a id="a-40"></a>有贵姓子名弃恶，<a id="a-41"></a>遥睹世尊行步正齐，<a id="a-42"></a>容仪端正威神光耀，<a id="a-43"></a>诸根寂定恬淡玄默，<a id="a-44"></a>和雅其性如水澄渟，<a id="a-45"></a>中表清净犹猛师子兽中之王，<a id="a-46"></a>如日初出照于朝阳，<a id="a-47"></a>譬月盛满众星中明，<a id="a-48"></a>佛在大众巍巍堂堂，<a id="a-49"></a>相好昉著汪汪洋洋，<a id="a-4A"></a>心怀欣悦敬进迎佛，<a id="a-4B"></a>稽首足下右绕三匝，<a id="a-4C"></a>叉手自归长跪白佛：<a id="a-4D"></a>“愿闻菩萨为行几法，<a id="a-4E"></a>疾逮正真为最正觉，<a id="a-4F"></a>从心辄成严净佛国？<a id="a-4G"></a>惟垂愍哀分别具说。<a id="a-4H"></a>”</p>
  <p id="a4I">佛言：<a id="a-4J"></a>“善哉！<a id="a-4K"></a>弃恶菩萨，<a id="a-4L"></a>乃问如来严净之德，<a id="a-4M"></a>是诸菩萨众行殊特。<a id="a-4N"></a>谛听！<a id="a-4O"></a>谛受！<a id="a-4P"></a>善思仪则。<a id="a-4Q"></a>”弃恶菩萨一切众会，<a id="a-4R"></a>莫不喜踊一心恭肃，<a id="a-4S"></a>皆前礼佛受教而听。</p>
  <p id="a4T">佛言：<a id="a-4U"></a>“菩萨有一法行，<a id="a-4V"></a>疾成正真为最正觉，<a id="a-4W"></a>从心辄成严净佛国。<a id="a-4X"></a>何谓为一？<a id="a-4Y"></a>心常哀愍济度众生，<a id="a-4Z"></a>兴发至真仁和道心。<a id="a-4a"></a>何谓至真仁和道心？<a id="a-4b"></a>曰以发道心不行诸法。<a id="a-4c"></a>何所不行？<a id="a-4d"></a>曰不行三垢家业诸利，<a id="a-4e"></a>志存出家不猗众养，<a id="a-4f"></a>从心本愿常崇斯法。<a id="a-4g"></a>何谓出家所崇法行？<a id="a-4h"></a>曰修正真行奉一切法。<a id="a-4i"></a>何谓正真一切之法？<a id="a-4j"></a>曰分别晓了阴种诸入。<a id="a-4k"></a>何谓阴种何所晓了？<a id="a-4l"></a>曰有为法、<a id="a-4m"></a>无为法皆是五阴，<a id="a-4n"></a>解阴如幻所著，<a id="a-4o"></a>名为知阴本空，<a id="a-4p"></a>是谓晓了幻法本寂，<a id="a-4q"></a>从对而有，<a id="a-4r"></a>剖判本末不见，<a id="a-4s"></a>有二不见，<a id="a-4t"></a>无念亦无望想。<a id="a-4u"></a>此乃专修奉行出家，<a id="a-4v"></a>成菩萨行不舍众生。<a id="a-4w"></a>所以者何？<a id="a-4x"></a>能自调已畅达诸法，<a id="a-4y"></a>尔乃习辩为诸众生，<a id="a-4z"></a>不得众生亦无诸法。<a id="a-50"></a>”</p>
  <p id="a51">佛言：<a id="a-52"></a>“族姓子，<a id="a-53"></a>是为菩萨一法之行，<a id="a-54"></a>疾逮正真为最正觉，<a id="a-55"></a>从心辄成严净佛国。<a id="a-56"></a>”弃恶菩萨，<a id="a-57"></a>闻佛所说欣悦踊跃，<a id="a-58"></a>即便逮得不起法忍，<a id="a-59"></a>身升虚空去地七仞。<a id="a-5A"></a>彼时众中睹斯变化，<a id="a-5B"></a>有二千人发无上正真道意，<a id="a-5C"></a>万四千天人远尘离垢诸法眼净。</p>
  <p id="a5D">时佛因笑，<a id="a-5E"></a>无数光色从其口出，<a id="a-5F"></a>照于十方无量世界，<a id="a-5G"></a>还绕佛三匝从顶上入。<a id="a-5H"></a>贤者阿难即从座起，<a id="a-5I"></a>偏袒右肩，<a id="a-5J"></a>长跪叉手，<a id="a-5K"></a>以偈赞佛：</p>
  <p id="a5L">“游于诸法度无极，<a id="a-5M"></a> 最胜至真导以力，</p>
  <p id="a5N">皆了众生化上智，<a id="a-5O"></a> 惟愿宣现是笑义。</p>
  <p id="a5P">十力已达往过世，<a id="a-5Q"></a> 愍哀亦畅将来业，</p>
  <p id="a5R">悉明现在十方事，<a id="a-5S"></a> 今用何故显笑意？</p>
  <p id="a5T">解于众生之所行，<a id="a-5U"></a> 今如师子睹诸心，</p>
  <p id="a5V">其智慧明无等侣，<a id="a-5W"></a> 惟宣众人调法御。</p>
  <p id="a5X">诸天亿垓普来集，<a id="a-5Y"></a> 咸共叉手礼至圣，</p>
  <p id="a5Z">愿演第一妙光音，<a id="a-5a"></a> 无数众会观法器。</p>
  <p id="a5b">“其慧度无极，<a id="a-5c"></a> 世俗无畴匹，</p>
  <p id="a5d">皆知一切人，<a id="a-5e"></a> 善恶行所趣。</p>
  <p id="a5f">至仁今所笑，<a id="a-5g"></a> 愿为分别义，</p>
  <p id="a5h">当决众疑网，<a id="a-5i"></a> 普宣最尊法。</p>
  <p id="a5j">今诸会大众，<a id="a-5k"></a> 巨亿百千载，</p>
  <p id="a5l">以法故云集，<a id="a-5m"></a> 诸比丘默然。</p>
  <p id="a5n">如敬修供养，<a id="a-5o"></a> 百千妓乐音，</p>
  <p id="a5p">奉行靖心听，<a id="a-5q"></a> 惟愿决众疑。<a id="a-5r"></a>”</p>
  <p id="a5s">佛告阿难：<a id="a-5t"></a>“汝乃见此弃恶菩萨住空中不？<a id="a-5u"></a>”</p>
  <p id="a5v">对曰：<a id="a-5w"></a>“已见。<a id="a-5x"></a>”</p>
  <p id="a5y">佛言：<a id="a-5z"></a>“阿难，<a id="a-60"></a>是弃恶菩萨，<a id="a-61"></a>却后六百二十万劫当成为佛，<a id="a-62"></a>号曰寂化音如来、<a id="a-63"></a>至真、<a id="a-64"></a>等正觉、<a id="a-65"></a>明行成、<a id="a-66"></a>为善逝、<a id="a-67"></a>世间解、<a id="a-68"></a>无上士、<a id="a-69"></a>道法御、<a id="a-6A"></a>天人师、<a id="a-6B"></a>为佛世尊，<a id="a-6C"></a>世界名安隐，<a id="a-6D"></a>劫名离音。<a id="a-6E"></a>其国比如阿閦如来妙乐世界，<a id="a-6F"></a>功勋严净等无有异。<a id="a-6G"></a>”佛叹是已，<a id="a-6H"></a>乃便诣王阿阇世宫。</p>
  <p id="a6I">王及夫人、<a id="a-6J"></a>太子、<a id="a-6K"></a>百官，<a id="a-6L"></a>华香妓乐欢喜迎佛，<a id="a-6M"></a>稽首足下，<a id="a-6N"></a>退在佛后。<a id="a-6O"></a>佛入就坐，<a id="a-6P"></a>菩萨圣众名以次第坐如常位。<a id="a-6Q"></a>王睹坐定寂静无声，<a id="a-6R"></a>与后、<a id="a-6S"></a>太子手自斟酌百种供膳食皆饱讫，<a id="a-6T"></a>行澡水毕，<a id="a-6U"></a>兼施奇宝好衣贡佛，<a id="a-6V"></a>别取小床在佛前坐，<a id="a-6W"></a>专心叉手听受道教，<a id="a-6X"></a>欲化中宫及来会者。</p>
  <p id="a6Y">尔时，<a id="a-6Z"></a>王阿阇世长跪白佛：<a id="a-6a"></a>“唯然，<a id="a-6b"></a>世尊，<a id="a-6c"></a>瞋恨厌嫉从何所生？<a id="a-6d"></a>其愚无明从何所来？<a id="a-6e"></a>慧何所灭？<a id="a-6f"></a>”</p>
  <p id="a6g">佛告王曰：<a id="a-6h"></a>“从其吾我生瞋恨厌嫉，<a id="a-6i"></a>住于自大则生其愚，<a id="a-6j"></a>不别正谛是曰无明，<a id="a-6k"></a>见正从谛斯则为慧。<a id="a-6l"></a>慧除众恶如明消冥，<a id="a-6m"></a>见正从谛亦复如是。<a id="a-6n"></a>”</p>
  <p id="a6o">王重启曰：<a id="a-6p"></a>“见正从谛愿分别之。<a id="a-6q"></a>”</p>
  <p id="a6r">佛言：<a id="a-6s"></a>“大王，<a id="a-6t"></a>法本空无从意生形，<a id="a-6u"></a>解意无处则无去来，<a id="a-6v"></a>了一切空是为见正，<a id="a-6w"></a>见正不转则曰从谛，<a id="a-6x"></a>具解如是乃曰为了。<a id="a-6y"></a>”</p>
  <p id="a6z">王闻佛言应心说法，<a id="a-70"></a>欣然大悦善心生焉，<a id="a-71"></a>即便叹曰：<a id="a-72"></a>“善哉！<a id="a-73"></a>世尊，<a id="a-74"></a>至未曾有，<a id="a-75"></a>斯则如来之善言教。<a id="a-76"></a>假令我身中寿终者，<a id="a-77"></a>心不疑乱必能奉之。<a id="a-78"></a>”</p>
  <p id="a79">佛从座起，<a id="a-7A"></a>与诸大众即皆俱还于灵鹫山，<a id="a-7B"></a>敕诸直使布设众座，<a id="a-7C"></a>请诸会人皆令就坐。</p>
  <p id="a7D">时，<a id="a-7E"></a>舍利弗承佛圣旨，<a id="a-7F"></a>即从座起，<a id="a-7G"></a>偏袒右臂，<a id="a-7H"></a>长跪叉手而白佛言：<a id="a-7I"></a>“向者城中弃恶菩萨，<a id="a-7J"></a>所问微妙严净佛土，<a id="a-7K"></a>世尊即答粗举义要，<a id="a-7L"></a>弃恶寻便受佛记拜，<a id="a-7M"></a>闻者解释各获果证，<a id="a-7N"></a>意不达者咸用瞢然。<a id="a-7O"></a>惟愿世尊，<a id="a-7P"></a>加哀重说具敷演之，<a id="a-7Q"></a>令诸菩萨坚固其行，<a id="a-7R"></a>住于正道而不动转，<a id="a-7S"></a>成一切智降魔官属，<a id="a-7T"></a>摄诸异学灭诸尘劳，<a id="a-7U"></a>劝化邪业使入正道，<a id="a-7V"></a>舍小乘地转不退轮，<a id="a-7W"></a>具悉至愿利益众生，<a id="a-7X"></a>蒙严净力致无限明，<a id="a-7Y"></a>未度者度未成者成。<a id="a-7Z"></a>今现众会族姓子女，<a id="a-7a"></a>虚心乐闻，<a id="a-7b"></a>唯重散说，<a id="a-7c"></a>愿令法泽润及后世，<a id="a-7d"></a>加哀慈念当为众会。<a id="a-7e"></a>”</p>
  <p id="a7f">尔时，<a id="a-7g"></a>世尊心念：<a id="a-7h"></a>“是法微妙殊特，<a id="a-7i"></a>乃是菩萨大士之业，<a id="a-7j"></a>今当班宣不宜小会，<a id="a-7k"></a>宁可现瑞感十方世界。<a id="a-7l"></a>”即如所念，<a id="a-7m"></a>便放其身毛孔之光，<a id="a-7n"></a>普照十方恒沙世界。</p>
  <p id="a7o">十方诸佛各遣菩萨，<a id="a-7p"></a>神智无量微妙明达，<a id="a-7q"></a>各从菩萨百亿之众，<a id="a-7r"></a>皆现神变来入忍界，<a id="a-7s"></a>见能仁佛供侍拜谒，<a id="a-7t"></a>稽首佛足各自陈曰：<a id="a-7u"></a>“睹佛光瑞垂恩见接，<a id="a-7v"></a>凭恃四等听受法说。<a id="a-7w"></a>我本土佛而见难曰：<a id="a-7x"></a>‘汝曹何为诣忍世界？<a id="a-7y"></a>忍土五逆，<a id="a-7z"></a>刚强弊恶，<a id="a-80"></a>贪嫉淫妒骂詈咒咀，<a id="a-81"></a>心多瞋毒转相伤害，<a id="a-82"></a>粗犷[忄+龍]悷侜张难化，<a id="a-83"></a>勿至忍界自深劳秽！<a id="a-84"></a>’我等皆复重自启曰：<a id="a-85"></a>‘力能堪任来至忍界！<a id="a-86"></a>正使遭值众恼诸害火烧刀割终无恨意。<a id="a-87"></a>世尊及诸正士，<a id="a-88"></a>乃能劳谦忍诲群生，<a id="a-89"></a>愿乐礼侍咨受深经。<a id="a-8A"></a>’我本土佛乃见遣听，<a id="a-8B"></a>重复敕曰：<a id="a-8C"></a>‘往族姓子，<a id="a-8D"></a>从意顺时，<a id="a-8E"></a>牢自持心慎勿懈疑。<a id="a-8F"></a>如我本土百千劫行，<a id="a-8G"></a>不如忍世精进一旦！<a id="a-8H"></a>’是故世尊，<a id="a-8I"></a>历恒沙界不以为远，<a id="a-8J"></a>愿闻世尊说严净经，<a id="a-8K"></a>及诸正士论讲要言。<a id="a-8L"></a>”</p>
  <p id="a8M">于是弥勒菩萨即从座起，<a id="a-8N"></a>偏袒右臂，<a id="a-8O"></a>长跪叉手，<a id="a-8P"></a>前诣佛所，<a id="a-8Q"></a>以偈叹曰：</p>
  <p id="a8R">“无量威德闻十方，<a id="a-8S"></a> 光照上下恒沙界，</p>
  <p id="a8T">一切众生无能称，<a id="a-8U"></a> 人中圣慧不可议。</p>
  <p id="a8V">十方世界恒沙国，<a id="a-8W"></a> 菩萨大众为法会，</p>
  <p id="a8X">用乐道法亦恪住，<a id="a-8Y"></a> 唯人中尊宣法训。</p>
  <p id="a8Z">世尊名称遍十方，<a id="a-8a"></a> 禁戒三昧智慧然，</p>
  <p id="a8b">仪好无动如师子，<a id="a-8c"></a> 犹若日光耀虚空。</p>
  <p id="a8d">诸天龙王及鬼神，<a id="a-8e"></a> 其比丘众比丘尼，</p>
  <p id="a8f">清信士女叉手住，<a id="a-8g"></a> 愍哀安住唯宣法。</p>
  <p id="a8h">以知过去及当来，<a id="a-8i"></a> 分别晓了今现在，</p>
  <p id="a8j">为众生本所应度，<a id="a-8k"></a> 以律开化决狐疑。</p>
  <p id="a8l">云何菩萨造立行，<a id="a-8m"></a> 国土严净光所照？</p>
  <p id="a8n">何因具足众大愿？<a id="a-8o"></a> 唯人中上宣此意。</p>
  <p id="a8p">何缘此等无贪嫉？<a id="a-8q"></a> 何谓禁戒无所犯？</p>
  <p id="a8r">以何为众修勤行？<a id="a-8s"></a> 因群黎故行愍哀。</p>
  <p id="a8t">何从奉行无数劫，<a id="a-8u"></a> 用精进故势力上，</p>
  <p id="a8v">智慧不倦脱无为，<a id="a-8w"></a> 济度众生勤苦患，</p>
  <p id="a8x">其意清定恒一心，<a id="a-8y"></a> 行净脱门住禅思，</p>
  <p id="a8z">修无所著如莲华？<a id="a-90"></a> 云何立行消殄欲？</p>
  <p id="a91">从何奉行深妙业？<a id="a-92"></a> 何因志行度世法？</p>
  <p id="a93">何缘伏魔及兵众，<a id="a-94"></a> 以降化之即成佛？<a id="a-95"></a>”</p>
  <p id="a96">于时，<a id="a-97"></a>世尊告弥勒曰：<a id="a-98"></a>“布法高座，<a id="a-99"></a>如来今当并为十方诸菩萨众，<a id="a-9A"></a>敷演往古性和佛国功勋严净愿行法典。<a id="a-9B"></a>”</p>
  <p id="a9C">弥勒受教，<a id="a-9D"></a>即心念言：<a id="a-9E"></a>“如来何故使我施座，<a id="a-9F"></a>不令阿难、<a id="a-9G"></a>目连等乎？<a id="a-9H"></a>”</p>
  <p id="a9I">文殊师利即知弥勒心之所念，<a id="a-9J"></a>便答弥勒：<a id="a-9K"></a>“当知如来使仁布座，<a id="a-9L"></a>说是法时，<a id="a-9M"></a>非诸声闻、<a id="a-9N"></a>缘觉之等所能受持，<a id="a-9O"></a>纯为菩萨宣是法耳！<a id="a-9P"></a>”</p>
  <p id="a9Q">于时，<a id="a-9R"></a>弥勒即如其像三昧正受，<a id="a-9S"></a>为佛设座高四百万里，<a id="a-9T"></a>以无数宝而校成之，<a id="a-9U"></a>天缯綩綖而布其上，<a id="a-9V"></a>座之光明照此三千大千世界。<a id="a-9W"></a>佛起升座，<a id="a-9X"></a>三千世界六反震动。</p>
  <p id="a9Y">于时，<a id="a-9Z"></a>如来告舍利弗：<a id="a-9a"></a>“菩萨有四事法具足所愿。<a id="a-9b"></a>何谓为四？<a id="a-9c"></a>一曰、<a id="a-9d"></a>志性仁和；<a id="a-9e"></a>二曰、<a id="a-9f"></a>愍哀众生；<a id="a-9g"></a>三曰、<a id="a-9h"></a>精进不懈；<a id="a-9i"></a>四曰、<a id="a-9j"></a>一心常安，<a id="a-9k"></a>习善亲友。<a id="a-9l"></a>是为四法具足所愿。<a id="a-9m"></a>”</p>
  <p id="a9n">佛告舍利弗：<a id="a-9o"></a>“菩萨复有一法不失所愿。<a id="a-9p"></a>何谓为一？<a id="a-9q"></a>于是开士，<a id="a-9r"></a>当学追慕阿閦如来宿命本行菩萨道时，<a id="a-9s"></a>志愿出家乐沙门行，<a id="a-9t"></a>世世所生不违本誓，<a id="a-9u"></a>乃能进至得如来号无所从生。<a id="a-9v"></a>是则菩萨第一之利用，<a id="a-9w"></a>舍家故得致十德：<a id="a-9x"></a>一者、<a id="a-9y"></a>无有贪欲放逸之态，<a id="a-9z"></a>二者、<a id="a-A0"></a>常好闲居不习愦闹，<a id="a-A1"></a>三者、<a id="a-A2"></a>常奉佛行舍远小节，<a id="a-A3"></a>四者、<a id="a-A4"></a>弃捐痴冥无益之法，<a id="a-A5"></a>五者、<a id="a-A6"></a>不慕妻子家居恩爱，<a id="a-A7"></a>六者、<a id="a-A8"></a>释置恶趣非法之患，<a id="a-A9"></a>七者、<a id="a-AA"></a>摄取安乐天上善处，<a id="a-AB"></a>八者、<a id="a-AC"></a>未曾违失宿命本德，<a id="a-AD"></a>九者、<a id="a-AE"></a>诸天爱敬常恋侍卫，<a id="a-AF"></a>十者、<a id="a-AG"></a>诸龙神王常拥护之。<a id="a-AH"></a>是为十德。<a id="a-AI"></a>若有菩萨不舍大乘慕度众生，<a id="a-AJ"></a>常当追乐出家之业，<a id="a-AK"></a>是为一法不失所愿，<a id="a-AL"></a>随志所好致何佛土，<a id="a-AM"></a>如意辄成严净佛国，<a id="a-AN"></a>是则菩萨第一善利。<a id="a-AO"></a>”</p>
  <p id="aAP">佛告舍利弗：<a id="a-AQ"></a>“菩萨复有二事法不舍所愿。<a id="a-AR"></a>何谓为二？<a id="a-AS"></a>一曰、<a id="a-AT"></a>不乐小乘，<a id="a-AU"></a>不学其行，<a id="a-AV"></a>不与从事愿开度之，<a id="a-AW"></a>不说其法用教化人；<a id="a-AX"></a>二曰、<a id="a-AY"></a>常以无上正真之道，<a id="a-AZ"></a>劝进众生令成佛法。<a id="a-Aa"></a>是为二法，<a id="a-Ab"></a>勤心正真等诲不倦，<a id="a-Ac"></a>则便逮受十功德福处。<a id="a-Ad"></a>何谓为十？<a id="a-Ae"></a>一者、<a id="a-Af"></a>摄取佛土无小乘学；<a id="a-Ag"></a>二者、<a id="a-Ah"></a>纯诸菩萨圣众来会；<a id="a-Ai"></a>三者、<a id="a-Aj"></a>诸佛世尊常念护之；<a id="a-Ak"></a>四者、<a id="a-Al"></a>十方诸佛所见叹誉，<a id="a-Am"></a>称其功德面为说法；<a id="a-An"></a>五者、<a id="a-Ao"></a>发微妙心常修正真；<a id="a-Ap"></a>六者、<a id="a-Aq"></a>不愿生天帝释、<a id="a-Ar"></a>梵王，<a id="a-As"></a>心常精勤志存正道；<a id="a-At"></a>七者、<a id="a-Au"></a>若生人间作转轮王，<a id="a-Av"></a>主四天下以道教导；<a id="a-Aw"></a>八者、<a id="a-Ax"></a>所生之处不违道业，<a id="a-Ay"></a>常见诸佛无上正真；<a id="a-Az"></a>九者、<a id="a-B0"></a>诸天人民所见爱敬；<a id="a-B1"></a>十者、<a id="a-B2"></a>受不可计无量功德。<a id="a-B3"></a>是为十处。<a id="a-B4"></a>所以者何？<a id="a-B5"></a>设能化度一佛土国众生之类，<a id="a-B6"></a>皆令致得无著果证，<a id="a-B7"></a>不如菩萨弹指之顷，<a id="a-B8"></a>劝化一人发无上正真之道，<a id="a-B9"></a>何况十处功德妙深，<a id="a-BA"></a>随意所欲在取何国，<a id="a-BB"></a>如愿辄成严净之德！<a id="a-BC"></a>是为二法不违本愿。<a id="a-BD"></a>”</p>
  <p id="aBE">佛告舍利弗：<a id="a-BF"></a>“菩萨复有三法不失所愿，<a id="a-BG"></a>能具功德严净佛土。<a id="a-BH"></a>何谓为三？<a id="a-BI"></a>一曰、<a id="a-BJ"></a>尊乐闲居心习靖寂，<a id="a-BK"></a>二曰、<a id="a-BL"></a>常以殷勤谨护禁戒未曾阙漏，<a id="a-BM"></a>三曰、<a id="a-BN"></a>常惠法施无衣食望。<a id="a-BO"></a>是为三法，<a id="a-BP"></a>坚护禁戒行菩萨禁，<a id="a-BQ"></a>因此辄逮十无畏：<a id="a-BR"></a>一者、<a id="a-BS"></a>能护戒行入于城邑，<a id="a-BT"></a>若至聚落心无所难；<a id="a-BU"></a>二者、<a id="a-BV"></a>若在众会说法勇猛；<a id="a-BW"></a>三者、<a id="a-BX"></a>若入众中饭食不恐；<a id="a-BY"></a>四者、<a id="a-BZ"></a>在家讲颂心无所惧；<a id="a-Ba"></a>五者、<a id="a-Bb"></a>若入精舍亦无所畏；<a id="a-Bc"></a>六者、<a id="a-Bd"></a>居在圣众不怀怯弱；<a id="a-Be"></a>七者、<a id="a-Bf"></a>言谈说事不以恐惧；<a id="a-Bg"></a>八者、<a id="a-Bh"></a>往奉师父及诸和尚，<a id="a-Bi"></a>恭恪不慢无畏所犯；<a id="a-Bj"></a>九者、<a id="a-Bk"></a>若有所说，<a id="a-Bl"></a>常抱慈心心不畏恶；<a id="a-Bm"></a>十者、<a id="a-Bn"></a>若受衣食、<a id="a-Bo"></a>床卧、<a id="a-Bp"></a>医药亦无所难。<a id="a-Bq"></a>是为十。<a id="a-Br"></a>又加十事乃具严净。<a id="a-Bs"></a>何谓为十？<a id="a-Bt"></a>一者、<a id="a-Bu"></a>不畏恶业，<a id="a-Bv"></a>二者、<a id="a-Bw"></a>不贪亲族，<a id="a-Bx"></a>三者、<a id="a-By"></a>不求名称，<a id="a-Bz"></a>四者、<a id="a-C0"></a>不慕家种，<a id="a-C1"></a>五者、<a id="a-C2"></a>不姤种姓，<a id="a-C3"></a>六者、<a id="a-C4"></a>常知止足，<a id="a-C5"></a>七者、<a id="a-C6"></a>衣食床卧、<a id="a-C7"></a>病瘦医药而知节限，<a id="a-C8"></a>八者、<a id="a-C9"></a>虽在家居叹说道法，<a id="a-CA"></a>九者、<a id="a-CB"></a>诸天往造稽首礼侍，<a id="a-CC"></a>十者、<a id="a-CD"></a>未曾思念非宜之想，<a id="a-CE"></a>心常念佛，<a id="a-CF"></a>欣然专精无衣食意，<a id="a-CG"></a>是乃具足严净佛土。<a id="a-CH"></a>又复十事受德名称。<a id="a-CI"></a>何谓为十？<a id="a-CJ"></a>一曰、<a id="a-CK"></a>弃舍众会不慕因缘，<a id="a-CL"></a>二曰、<a id="a-CM"></a>常习宴处不思城邑，<a id="a-CN"></a>三曰、<a id="a-CO"></a>心存禅思无有邪念，<a id="a-CP"></a>四曰、<a id="a-CQ"></a>不志多事愦闹之中，<a id="a-CR"></a>五曰、<a id="a-CS"></a>心常念佛无他之思，<a id="a-CT"></a>六曰、<a id="a-CU"></a>不舍身安而为危害，<a id="a-CV"></a>七曰、<a id="a-CW"></a>净修梵行未曾中碍，<a id="a-CX"></a>八曰、<a id="a-CY"></a>以少事故得三昧定，<a id="a-CZ"></a>九曰、<a id="a-Ca"></a>闻所说义要妙章句识念不失，<a id="a-Cb"></a>十曰、<a id="a-Cc"></a>如所听经解义归趣能为人说。<a id="a-Cd"></a>是为十法。<a id="a-Ce"></a>”</p>
  <p id="aCf">佛告舍利弗：<a id="a-Cg"></a>“复有四法不失所愿。<a id="a-Ch"></a>何谓为四？<a id="a-Ci"></a>一曰、<a id="a-Cj"></a>菩萨所作言行相应，<a id="a-Ck"></a>二曰、<a id="a-Cl"></a>弃捐自大，<a id="a-Cm"></a>三曰、<a id="a-Cn"></a>舍于贪嫉，<a id="a-Co"></a>四曰、<a id="a-Cp"></a>见他人安代之悦豫。<a id="a-Cq"></a>是为四。<a id="a-Cr"></a>又有四事至诚谛教。<a id="a-Cs"></a>何谓为四？<a id="a-Ct"></a>一曰、<a id="a-Cu"></a>所生之处口常清净气优钵香，<a id="a-Cv"></a>二曰、<a id="a-Cw"></a>言辞辩慧无所阙漏，<a id="a-Cx"></a>三曰、<a id="a-Cy"></a>诸天世人皆保信之，<a id="a-Cz"></a>四曰、<a id="a-D0"></a>不失好声必获佛音。<a id="a-D1"></a>是为四。<a id="a-D2"></a>复有四法所修训诲。<a id="a-D3"></a>何谓为四？<a id="a-D4"></a>一曰、<a id="a-D5"></a>不生三趣无憎恶者，<a id="a-D6"></a>二曰、<a id="a-D7"></a>所学不慕九十六种所见迷惑，<a id="a-D8"></a>三曰、<a id="a-D9"></a>怨家恶友不得其便，<a id="a-DA"></a>四曰、<a id="a-DB"></a>天上世间咸共归礼。<a id="a-DC"></a>是为四。<a id="a-DD"></a>复有四法流布训诲。<a id="a-DE"></a>何谓为四？<a id="a-DF"></a>一曰、<a id="a-DG"></a>不舍布施之心，<a id="a-DH"></a>谷米踊贵因时惠施；<a id="a-DI"></a>二曰、<a id="a-DJ"></a>不慕世荣所有财业；<a id="a-DK"></a>三曰、<a id="a-DL"></a>往奉自归禁戒之士；<a id="a-DM"></a>四曰、<a id="a-DN"></a>若有布施不怀贪嫉。<a id="a-DO"></a>是为四。<a id="a-DP"></a>复有四法，<a id="a-DQ"></a>可悦他人心知止足。<a id="a-DR"></a>何谓为四？<a id="a-DS"></a>一曰、<a id="a-DT"></a>是众生等是为我所吾当安之；<a id="a-DU"></a>二曰、<a id="a-DV"></a>斯等贪财依怙身力以为无双，<a id="a-DW"></a>菩萨加哀施以所安，<a id="a-DX"></a>当计财业非是我侣，<a id="a-DY"></a>常畏五分侵夺无期；<a id="a-DZ"></a>三曰、<a id="a-Da"></a>若多财宝，<a id="a-Db"></a>妻子炽盛眷属丰饶，<a id="a-Dc"></a>不以信乐不恋国土，<a id="a-Dd"></a>何况他人望于众生！<a id="a-De"></a>四曰、<a id="a-Df"></a>志未曾求非业钱财行在诸俗。<a id="a-Dg"></a>是为四法，<a id="a-Dh"></a>菩萨行是不失所愿严净佛土。<a id="a-Di"></a>”</p>
  <p id="aDj">佛告舍利弗：<a id="a-Dk"></a>“复有五法不失所愿。<a id="a-Dl"></a>何谓为五？<a id="a-Dm"></a>一曰、<a id="a-Dn"></a>常乐经法勤求道义；<a id="a-Do"></a>二曰、<a id="a-Dp"></a>知无数世所生往反；<a id="a-Dq"></a>三曰、<a id="a-Dr"></a>以闻经法，<a id="a-Ds"></a>如诸佛行成就功勋；<a id="a-Dt"></a>四曰、<a id="a-Du"></a>所从听经每事问义，<a id="a-Dv"></a>造立何行具足疾成；<a id="a-Dw"></a>五曰、<a id="a-Dx"></a>若闻经法寻能奉行。<a id="a-Dy"></a>是为五法，<a id="a-Dz"></a>不失所愿严净佛土。<a id="a-E0"></a>”</p>
  <p id="aE1">佛告舍利弗：<a id="a-E2"></a>“复有六法不失所愿。<a id="a-E3"></a>何谓为六？<a id="a-E4"></a>一曰、<a id="a-E5"></a>好喜布施心无悭嫉，<a id="a-E6"></a>以身施与不惜寿命，<a id="a-E7"></a>不爱妻子异女眷属，<a id="a-E8"></a>心无希冀不怀妄想；<a id="a-E9"></a>二曰、<a id="a-EA"></a>菩萨在家若出行学，<a id="a-EB"></a>宁失身命不犯禁戒，<a id="a-EC"></a>谨慎守护常住梵行，<a id="a-ED"></a>兴发众生以戒劝助；<a id="a-EE"></a>三曰、<a id="a-EF"></a>知身假借诸法如幻，<a id="a-EG"></a>坚住忍力逆对不起，<a id="a-EH"></a>设遭毒害刀杖、<a id="a-EI"></a>加刑恶骂、<a id="a-EJ"></a>咒咀愁恼之患，<a id="a-EK"></a>未曾起意而有恨心；<a id="a-EL"></a>四曰、<a id="a-EM"></a>奉行精进心无所著，<a id="a-EN"></a>深念非常如救头燃，<a id="a-EO"></a>行止卧觉未曾懈废，<a id="a-EP"></a>设火烧身心不退却；<a id="a-EQ"></a>五曰、<a id="a-ER"></a>专心守静寂无他念，<a id="a-ES"></a>入无生寂伏想不起，<a id="a-ET"></a>心如灰灭形如枯朽；<a id="a-EU"></a>六曰、<a id="a-EV"></a>见正从谛灭除邪伪，<a id="a-EW"></a>晓了三界如响如幻，<a id="a-EX"></a>法无常名如水月形，<a id="a-EY"></a>愍哀一切劝诲众生。<a id="a-EZ"></a>是为六法如愿辄成，<a id="a-Ea"></a>具足功德严净佛国。<a id="a-Eb"></a>”</p>
  <p id="aEc">佛告舍利弗：<a id="a-Ed"></a>“复有七法不失所愿。<a id="a-Ee"></a>何谓为七？<a id="a-Ef"></a>一曰、<a id="a-Eg"></a>一切所有而以布施，<a id="a-Eh"></a>所可施者亦无所获；<a id="a-Ei"></a>二曰、<a id="a-Ej"></a>奉戒不亏不想所禁；<a id="a-Ek"></a>三曰、<a id="a-El"></a>劝于众生不起法忍；<a id="a-Em"></a>四曰、<a id="a-En"></a>以精进行不得身心；<a id="a-Eo"></a>五曰、<a id="a-Ep"></a>成就禅定一心摄念；<a id="a-Eq"></a>六曰、<a id="a-Er"></a>具足智慧不怀希望；<a id="a-Es"></a>七曰、<a id="a-Et"></a>常志念佛舍众希望。<a id="a-Eu"></a>是为七法，<a id="a-Ev"></a>所行具足严净佛土。<a id="a-Ew"></a>”</p>
  <p id="aEx">佛告舍利弗：<a id="a-Ey"></a>“复有八法不失所愿。<a id="a-Ez"></a>何谓为八？<a id="a-F0"></a>一曰、<a id="a-F1"></a>所宣不说无益之言，<a id="a-F2"></a>二曰、<a id="a-F3"></a>以布施事用为庄严，<a id="a-F4"></a>三曰、<a id="a-F5"></a>其心柔和而无粗犷，<a id="a-F6"></a>四曰、<a id="a-F7"></a>恭敬法师不怀轻慢，<a id="a-F8"></a>五曰、<a id="a-F9"></a>常行谦恪下意顺众，<a id="a-FA"></a>六曰、<a id="a-FB"></a>性行清白而无沾污，<a id="a-FC"></a>七曰、<a id="a-FD"></a>若不持戒知报应事，<a id="a-FE"></a>八曰、<a id="a-FF"></a>不自伤行不毁他人。<a id="a-FG"></a>是为八法严净佛土。<a id="a-FH"></a>”</p>
  <p id="aFI">佛告舍利弗：<a id="a-FJ"></a>“复有九法不失所愿。<a id="a-FK"></a>何谓为九？<a id="a-FL"></a>一曰、<a id="a-FM"></a>常护身行令不亏失，<a id="a-FN"></a>二曰、<a id="a-FO"></a>口言谨慎而无缺漏，<a id="a-FP"></a>三曰、<a id="a-FQ"></a>将护其意使无邪想，<a id="a-FR"></a>四曰、<a id="a-FS"></a>弃去贪欲心无所著，<a id="a-FT"></a>五曰、<a id="a-FU"></a>刈除瞋恚心不起恨，<a id="a-FV"></a>六曰、<a id="a-FW"></a>灭愚冥业不为闇昧，<a id="a-FX"></a>七曰、<a id="a-FY"></a>常行至诚而无欺惑，<a id="a-FZ"></a>八曰、<a id="a-Fa"></a>行慈坚固心不移易，<a id="a-Fb"></a>九曰、<a id="a-Fc"></a>依善知友未曾舍远。<a id="a-Fd"></a>是为九法严净佛土。<a id="a-Fe"></a>”</p>
  <p id="aFf">佛告舍利弗：<a id="a-Fg"></a>“复有十法不失所愿。<a id="a-Fh"></a>何谓为十？<a id="a-Fi"></a>一曰、<a id="a-Fj"></a>闻地狱苦心怀恐惧，<a id="a-Fk"></a>奉修哀心；<a id="a-Fl"></a>二曰、<a id="a-Fm"></a>闻畜生苦亦复怖懅，<a id="a-Fn"></a>兴随道哀；<a id="a-Fo"></a>三曰、<a id="a-Fp"></a>闻饿鬼苦亦复畏难，<a id="a-Fq"></a>发起大慈；<a id="a-Fr"></a>四曰、<a id="a-Fs"></a>闻天上安亦复不喜，<a id="a-Ft"></a>常兴大哀；<a id="a-Fu"></a>五曰、<a id="a-Fv"></a>闻于人间谷米踊贵、<a id="a-Fw"></a>弊恶加害而兴慈仁；<a id="a-Fx"></a>六曰、<a id="a-Fy"></a>心自念言加勤精进悉忍众苦，<a id="a-Fz"></a>乃使佛土严净无量；<a id="a-G0"></a>七曰、<a id="a-G1"></a>令无三苦众恼之患；<a id="a-G2"></a>八曰、<a id="a-G3"></a>使其佛土丰饶平贱；<a id="a-G4"></a>九曰、<a id="a-G5"></a>人民安和寿命无限；<a id="a-G6"></a>十曰、<a id="a-G7"></a>皆自然生无所名属，<a id="a-G8"></a>至成无上正真之道。<a id="a-G9"></a>是为十法所愿不失严净佛土。<a id="a-GA"></a>”</p>
  <p id="aGB">佛告舍利弗：<a id="a-GC"></a>“菩萨执华诣如来时，<a id="a-GD"></a>若诣塔寺，<a id="a-GE"></a>当作是念：<a id="a-GF"></a>‘愿使众生心意软净，<a id="a-GG"></a>颜貌和悦，<a id="a-GH"></a>如华软妙形色香洁，<a id="a-GI"></a>见莫不欢爱之欣悦。<a id="a-GJ"></a>愿成佛时令我国中，<a id="a-GK"></a>香树妙华周匝普遍，<a id="a-GL"></a>衣被、<a id="a-GM"></a>饮食、<a id="a-GN"></a>杂彩幡盖、<a id="a-GO"></a>金银珍宝皆自然生；<a id="a-GP"></a>其土人民禁戒清净，<a id="a-GQ"></a>心意柔软和雅其性，<a id="a-GR"></a>逮深法忍神通无上。<a id="a-GS"></a>’又舍利弗，<a id="a-GT"></a>菩萨所为先人后己，<a id="a-GU"></a>念安一切如父如母，<a id="a-GV"></a>见人得安欣然代喜：<a id="a-GW"></a>‘愿成佛时生我国者，<a id="a-GX"></a>皆令安和无嫉妒疑，<a id="a-GY"></a>恬然入定心无念思。<a id="a-GZ"></a>’又舍利弗，<a id="a-Ga"></a>菩萨护口未曾犯失，<a id="a-Gb"></a>不可之言不加人物，<a id="a-Gc"></a>语常如法非义不出：<a id="a-Gd"></a>‘愿成佛时生我国者，<a id="a-Ge"></a>言辞柔和无有不可，<a id="a-Gf"></a>语声八种出口和雅。<a id="a-Gg"></a>’又舍利弗，<a id="a-Gh"></a>菩萨戒净身口意善，<a id="a-Gi"></a>复劝他人使行己善，<a id="a-Gj"></a>令转相教普及一切：<a id="a-Gk"></a>‘愿成佛时生我国者，<a id="a-Gl"></a>令身口意完净无漏，<a id="a-Gm"></a>神通具足在所至凑。<a id="a-Gn"></a>’又舍利弗，<a id="a-Go"></a>菩萨所游兴隆道化，<a id="a-Gp"></a>常以正真开度男女，<a id="a-Gq"></a>未曾讲论小乘之语：<a id="a-Gr"></a>‘愿成佛时生我国者，<a id="a-Gs"></a>不闻声闻、<a id="a-Gt"></a>缘觉之行，<a id="a-Gu"></a>转不退轮逮最正觉，<a id="a-Gv"></a>令纯淑行流布无极。<a id="a-Gw"></a>’又舍利弗，<a id="a-Gx"></a>若有菩萨不嫉彼供，<a id="a-Gy"></a>不断他养，<a id="a-Gz"></a>见人得供代之悦预：<a id="a-H0"></a>‘愿成佛时生我国者，<a id="a-H1"></a>无贪嫉名皆获法利。<a id="a-H2"></a>’又舍利弗，<a id="a-H3"></a>若有菩萨不自称善，<a id="a-H4"></a>不说人短，<a id="a-H5"></a>不讲众僧比丘尼阙，<a id="a-H6"></a>闻见人论有如己犯：<a id="a-H7"></a>‘愿成佛时生我国者，<a id="a-H8"></a>皆令清净不闻罪名。<a id="a-H9"></a>’又舍利弗，<a id="a-HA"></a>若有菩萨慕求经道如渴欲饮，<a id="a-HB"></a>志存正真不好异法：<a id="a-HC"></a>‘愿成佛时生我国者，<a id="a-HD"></a>皆乐经道慕求正法。<a id="a-HE"></a>’又舍利弗，<a id="a-HF"></a>若有菩萨常作音乐歌颂佛德，<a id="a-HG"></a>供养如来若塔形像，<a id="a-HH"></a>以是德本劝助学者：<a id="a-HI"></a>‘愿成佛时，<a id="a-HJ"></a>百千妓乐不鼓自鸣，<a id="a-HK"></a>演八法音闻皆欣悦，<a id="a-HL"></a>开发道心悉获正真。<a id="a-HM"></a>’又舍利弗，<a id="a-HN"></a>若有菩萨见众生心放逸驰骋，<a id="a-HO"></a>开视正要使不愦闹：<a id="a-HP"></a>‘愿成佛时生我国者，<a id="a-HQ"></a>使无乱志，<a id="a-HR"></a>摄念入定以禅为食，<a id="a-HS"></a>众想寂灭皆至正觉。<a id="a-HT"></a>’”</p>
  <p id="aHU">佛语舍利弗：<a id="a-HV"></a>“假使如来以劫之寿咨嗟佛土，<a id="a-HW"></a>成就功勋不可究尽，<a id="a-HX"></a>而譬喻之，<a id="a-HY"></a>今粗为汝略举之耳！<a id="a-HZ"></a>若有闻是菩萨行德，<a id="a-Ha"></a>思齐慕及逮志不疑，<a id="a-Hb"></a>亦当成其严净佛土。<a id="a-Hc"></a>”</p>
  <p id="aHd">佛告舍利弗：<a id="a-He"></a>“菩萨复有三法，<a id="a-Hf"></a>疾逮正觉，<a id="a-Hg"></a>不失所愿如意即得。<a id="a-Hh"></a>何谓为三？<a id="a-Hi"></a>一曰、<a id="a-Hj"></a>所愿特尊与众不共，<a id="a-Hk"></a>二曰、<a id="a-Hl"></a>所行安谛而不放逸，<a id="a-Hm"></a>三曰、<a id="a-Hn"></a>如所闻法奉行不惓。<a id="a-Ho"></a>是为三。<a id="a-Hp"></a>”</p>
  <p id="aHq">舍利弗言：<a id="a-Hr"></a>“善哉！<a id="a-Hs"></a>至未曾有，<a id="a-Ht"></a>如来善训道品备悉，<a id="a-Hu"></a>所愿成就严净佛土。<a id="a-Hv"></a>”</p>
  <p id="aHw">佛告舍利弗：<a id="a-Hx"></a>“如是，<a id="a-Hy"></a>如是，<a id="a-Hz"></a>如尔所云，<a id="a-I0"></a>如来作佛积行所致，<a id="a-I1"></a>不以饰辞巧言成道。<a id="a-I2"></a>放逸行者自误入冥，<a id="a-I3"></a>堕四颠倒，<a id="a-I4"></a>没生死河求出难得。<a id="a-I5"></a>若有菩萨闻是经者，<a id="a-I6"></a>愿乐奉行立不放逸，<a id="a-I7"></a>必当成就如上所教。<a id="a-I8"></a>”</p>
  <p id="aI9">于是会中，<a id="a-IA"></a>八万四千菩萨即从座起，<a id="a-IB"></a>叉手自归，<a id="a-IC"></a>同发声言：<a id="a-ID"></a>“我等世尊，<a id="a-IE"></a>愿皆奉行如佛训教，<a id="a-IF"></a>具足所愿从行得道，<a id="a-IG"></a>除去饰辞放逸之巧，<a id="a-IH"></a>备悉弘誓戒德之要。<a id="a-II"></a>愿使一切悉行敏诲，<a id="a-IJ"></a>以行自严去众秽操。<a id="a-IK"></a>”</p>
  <p id="aIL">时佛欣笑，<a id="a-IM"></a>口中五色光出照于十方，<a id="a-IN"></a>还绕佛身三匝从顶上入。<a id="a-IO"></a>贤者舍利弗，<a id="a-IP"></a>前白佛言：<a id="a-IQ"></a>“何因缘笑？<a id="a-IR"></a>今佛既笑，<a id="a-IS"></a>必当有意。<a id="a-IT"></a>”</p>
  <p id="aIU">佛告舍利弗：<a id="a-IV"></a>“汝宁见此诸族姓子师子吼不？<a id="a-IW"></a>”白言：<a id="a-IX"></a>“已见，<a id="a-IY"></a>世尊。<a id="a-IZ"></a>”</p>
  <p id="aIa">佛言：<a id="a-Ib"></a>“是族姓子于后来世，<a id="a-Ic"></a>竟百千劫皆当成佛，<a id="a-Id"></a>号曰净愿如来、<a id="a-Ie"></a>至真、<a id="a-If"></a>等正觉、<a id="a-Ig"></a>明行成、<a id="a-Ih"></a>为善逝、<a id="a-Ii"></a>世间解、<a id="a-Ij"></a>无上士、<a id="a-Ik"></a>道法御、<a id="a-Il"></a>天人师、<a id="a-Im"></a>为佛世尊，<a id="a-In"></a>国土严净犹如西方安养之国，<a id="a-Io"></a>功勋严净等无有异，<a id="a-Ip"></a>其寿命等亦无差别。<a id="a-Iq"></a>”又问云：<a id="a-Ir"></a>“何其寿命等亦无差别？<a id="a-Is"></a>”佛言：<a id="a-It"></a>“各寿十劫。<a id="a-Iu"></a>”</p>
  <p id="aIv">尔时，<a id="a-Iw"></a>师子步雷音菩萨即从座起，<a id="a-Ix"></a>偏袒右肩，<a id="a-Iy"></a>长跪白佛言：<a id="a-Iz"></a>“文殊师利童真，<a id="a-J0"></a>诸佛所叹咨嗟功德，<a id="a-J1"></a>今当久如成最正觉？<a id="a-J2"></a>”</p>
  <p id="aJ3">佛言：<a id="a-J4"></a>“汝自以是问文殊师利？<a id="a-J5"></a>”</p>
  <p id="aJ6">寻如佛教，<a id="a-J7"></a>前问文殊师利：<a id="a-J8"></a>“仁尊，<a id="a-J9"></a>久如当成无上正真之道逮最正觉？<a id="a-JA"></a>”</p>
  <p id="aJB">文殊师利答曰：<a id="a-JC"></a>“当作是问，<a id="a-JD"></a>仁为志学无上正真道乎？<a id="a-JE"></a>所以者何？<a id="a-JF"></a>假使吾身学佛道者，<a id="a-JG"></a>当作斯问。<a id="a-JH"></a>吾不求道，<a id="a-JI"></a>当何因成最正觉？<a id="a-JJ"></a>”</p>
  <p id="aJK">又问：<a id="a-JL"></a>“仁不以众生求最正觉乎？<a id="a-JM"></a>”</p>
  <p id="aJN">答曰：<a id="a-JO"></a>“不也。<a id="a-JP"></a>所以者何？<a id="a-JQ"></a>众生不可得故。<a id="a-JR"></a>假使吾得众生处所，<a id="a-JS"></a>当为众生志求佛道。<a id="a-JT"></a>所以然者？<a id="a-JU"></a>无有吾我、<a id="a-JV"></a>人、<a id="a-JW"></a>寿命故，<a id="a-JX"></a>由是之故，<a id="a-JY"></a>身无志求亦无退转。<a id="a-JZ"></a>”</p>
  <p id="aJa">又问：<a id="a-Jb"></a>“仁不求佛慕佛法乎？<a id="a-Jc"></a>”</p>
  <p id="aJd">答曰：<a id="a-Je"></a>“不也。<a id="a-Jf"></a>所以者何？<a id="a-Jg"></a>一切诸法皆悉佛法。<a id="a-Jh"></a>若使众法无有众漏无受因缘无想，<a id="a-Ji"></a>是志佛道，<a id="a-Jj"></a>解了若此逮一切法。<a id="a-Jk"></a>又如仁问逮立佛法，<a id="a-Jl"></a>随仁意答，<a id="a-Jm"></a>谁求志者？<a id="a-Jn"></a>色志佛道乎？<a id="a-Jo"></a>色志本净志佛道乎？<a id="a-Jp"></a>其色本无志佛道乎？<a id="a-Jq"></a>色自然、<a id="a-Jr"></a>色悉空无、<a id="a-Js"></a>色恍忽、<a id="a-Jt"></a>色本净、<a id="a-Ju"></a>色寂然，<a id="a-Jv"></a>以此色法志求佛道成正觉乎？<a id="a-Jw"></a>”</p>
  <p id="aJx">答曰：<a id="a-Jy"></a>“不也。<a id="a-Jz"></a>色不志道本净自然以空寂然，<a id="a-K0"></a>诸色法不志求道不成正觉法亦如是。<a id="a-K1"></a>”</p>
  <p id="aK2">文殊师利又问曰：<a id="a-K3"></a>“痛想行识及与识法，<a id="a-K4"></a>志求佛道乎？<a id="a-K5"></a>”</p>
  <p id="aK6">答曰：<a id="a-K7"></a>“不也。<a id="a-K8"></a>”</p>
  <p id="aK9">文殊师利曰：<a id="a-KA"></a>“五阴识法不成正觉。<a id="a-KB"></a>于意云何？<a id="a-KC"></a>其外五阴我、<a id="a-KD"></a>人、<a id="a-KE"></a>寿命，<a id="a-KF"></a>可言有处乎？<a id="a-KG"></a>”</p>
  <p id="aKH">答曰：<a id="a-KI"></a>“不也。<a id="a-KJ"></a>”</p>
  <p id="aKK">文殊师利曰：<a id="a-KL"></a>“如是我当分别，<a id="a-KM"></a>以何等法志求佛道成最正觉？<a id="a-KN"></a>”</p>
  <p id="aKO">又问文殊师利：<a id="a-KP"></a>“其阿夷怙新学菩萨，<a id="a-KQ"></a>闻是教训将无恐怖乎？<a id="a-KR"></a>所以者何？<a id="a-KS"></a>仁之名号一切导首，<a id="a-KT"></a>为众重任而今造证，<a id="a-KU"></a>为诸菩萨颁宣诸法，<a id="a-KV"></a>不志求道不成正觉。<a id="a-KW"></a>”</p>
  <p id="aKX">文殊师利答曰：<a id="a-KY"></a>“法界不恐，<a id="a-KZ"></a>本际不惧，<a id="a-Ka"></a>闻佛说法无所畏难。<a id="a-Kb"></a>其恐惧者则怀忧戚，<a id="a-Kc"></a>无忧戚者则离尘埃，<a id="a-Kd"></a>以离尘埃彼则解脱。<a id="a-Ke"></a>其以解脱则无所著，<a id="a-Kf"></a>以无所著则无复转，<a id="a-Kg"></a>以无复转则不复脱。<a id="a-Kh"></a>其不脱者彼无从来，<a id="a-Ki"></a>以无从来亦不从去。<a id="a-Kj"></a>其无从去则无所愿，<a id="a-Kk"></a>其无所愿则无志求。<a id="a-Kl"></a>其无志求则无退转，<a id="a-Km"></a>以无退转何所退转？<a id="a-Kn"></a>受我、<a id="a-Ko"></a>人、<a id="a-Kp"></a>寿命、<a id="a-Kq"></a>有常、<a id="a-Kr"></a>断灭，<a id="a-Ks"></a>退在众想，<a id="a-Kt"></a>梦想退转耶！<a id="a-Ku"></a>若不退转便不退转何所退转？<a id="a-Kv"></a>空无不转、<a id="a-Kw"></a>无想、<a id="a-Kx"></a>不愿。<a id="a-Ky"></a>斯本际者佛法不转，<a id="a-Kz"></a>佛法无作无有边际，<a id="a-L0"></a>佛法无著则无所倚，<a id="a-L1"></a>佛法无行亦无精进，<a id="a-L2"></a>亦无所行无有教令，<a id="a-L3"></a>其诸佛法假有号耳！<a id="a-L4"></a>又计空法无所从生，<a id="a-L5"></a>无所从来，<a id="a-L6"></a>无所从去。<a id="a-L7"></a>又计佛法不离尘劳贪怒痴垢，<a id="a-L8"></a>佛法无染尘劳之行，<a id="a-L9"></a>无有吾我寂无所念，<a id="a-LA"></a>所行无念无尽不起，<a id="a-LB"></a>平等无邪，<a id="a-LC"></a>则诸佛法亦无非法。<a id="a-LD"></a>所以者何？<a id="a-LE"></a>无处所故，<a id="a-LF"></a>无可行者，<a id="a-LG"></a>是曰佛法。<a id="a-LH"></a>若有新学菩萨闻是说者，<a id="a-LI"></a>若恐怖者疾成正觉，<a id="a-LJ"></a>若不恐怖不成正觉。<a id="a-LK"></a>”</p>
  <p id="aLL">又问文殊：<a id="a-LM"></a>“为谁说是？<a id="a-LN"></a>”</p>
  <p id="aLO">文殊曰：<a id="a-LP"></a>“其恐怖者乃有妄想，<a id="a-LQ"></a>以有妄想，<a id="a-LR"></a>心自念言：<a id="a-LS"></a>‘我身当得成最正觉。<a id="a-LT"></a>’缘是之故便起道意志存正觉。<a id="a-LU"></a>于意云何？<a id="a-LV"></a>从来未曾有觉成空不？<a id="a-LW"></a>”</p>
  <p id="aLX">答曰：<a id="a-LY"></a>“无也。<a id="a-LZ"></a>”</p>
  <p id="aLa">文殊又曰：<a id="a-Lb"></a>“世尊不云一切诸法等如虚空？<a id="a-Lc"></a>”</p>
  <p id="aLd">答曰：<a id="a-Le"></a>“有是。<a id="a-Lf"></a>”</p>
  <p id="aLg">文殊又曰：<a id="a-Lh"></a>“道犹虚空等亦本无，<a id="a-Li"></a>虚空如道，<a id="a-Lj"></a>道如虚空，<a id="a-Lk"></a>空之与道则无有二不可分别。<a id="a-Ll"></a>其解斯等，<a id="a-Lm"></a>则无所知亦不无慧。<a id="a-Ln"></a>”</p>
  <p id="aLo">文殊师利说是语时，<a id="a-Lp"></a>四千比丘漏尽意解，<a id="a-Lq"></a>十二垓众得法眼净，<a id="a-Lr"></a>九万六千人从古以来未发道心皆发无上正真道意，<a id="a-Ls"></a>四万二千人逮得无所从生法忍。</p>
 </body>
</html>