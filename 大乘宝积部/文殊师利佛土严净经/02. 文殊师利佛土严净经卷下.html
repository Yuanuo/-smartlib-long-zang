<!doctype html>
<html id="z3IBTIuDr" data-ver="1305">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘宝积部">
  <meta period="西晋">
 </head>
 <body>
  <h1 id="a1">文殊师利佛土严净经卷下</h1>
  <p id="a2"></p>
  <p id="a3">于时，<a id="a-4"></a>师子步雷音菩萨，<a id="a-5"></a>复问文殊师利：<a id="a-6"></a>“发意久如应发道心？<a id="a-7"></a>”</p>
  <p id="a8">文殊答曰：<a id="a-9"></a>“止！<a id="a-A"></a>族姓子，<a id="a-B"></a>勿怀妄想，<a id="a-C"></a>一切诸法皆无所生。<a id="a-D"></a>假使有说‘我发道心’、<a id="a-E"></a>‘吾当行道’堕大邪见。<a id="a-F"></a>所以者何？<a id="a-G"></a>今观察心，<a id="a-H"></a>都永不见心发道意，<a id="a-I"></a>亦复不观彼发道心者也。<a id="a-J"></a>吾亦不见道心所存，<a id="a-K"></a>吾由是故不发道心。<a id="a-L"></a>”</p>
  <p id="aM">又问：<a id="a-N"></a>“仁者，<a id="a-O"></a>以无所见，<a id="a-P"></a>今何以故宣此章句？<a id="a-Q"></a>”</p>
  <p id="aR">文殊答曰：<a id="a-S"></a>“无所见者乃为等教，<a id="a-T"></a>无所见趣，<a id="a-U"></a>名是章句平等言辞。<a id="a-V"></a>”</p>
  <p id="aW">又问：<a id="a-X"></a>“何故言曰趣平等乎？<a id="a-Y"></a>”</p>
  <p id="aZ">文殊答曰：<a id="a-a"></a>“如族姓子所言等者，<a id="a-b"></a>无若干故。<a id="a-c"></a>其平等者彼无行法，<a id="a-d"></a>于其平等无有譬喻，<a id="a-e"></a>不见诸法是乃平等。<a id="a-f"></a>若宣斯训则宣一业，<a id="a-g"></a>若寂然业无有尘劳，<a id="a-h"></a>不为瞋恨而说经法，<a id="a-i"></a>不有断灭、<a id="a-j"></a>不计有常，<a id="a-k"></a>不起不灭，<a id="a-l"></a>不有吾我亦无所受，<a id="a-m"></a>不举不下不高不卑；<a id="a-n"></a>虽有所说，<a id="a-o"></a>无有妄想亦无思求。<a id="a-p"></a>若族姓子，<a id="a-q"></a>有晓此法而奉行者，<a id="a-r"></a>乃曰平等。<a id="a-s"></a>又有菩萨广入于法，<a id="a-t"></a>不见若干，<a id="a-u"></a>亦复非一乃曰平等。<a id="a-v"></a>其平等者则无偏党，<a id="a-w"></a>其无偏党是甚清净。<a id="a-x"></a>”</p>
  <p id="ay">于时，<a id="a-z"></a>师子步雷音菩萨，<a id="a-10"></a>前白佛言：<a id="a-11"></a>“唯然，<a id="a-12"></a>世尊，<a id="a-13"></a>文殊师利所说巍巍乃如是乎！<a id="a-14"></a>发道心以来为几何耶？<a id="a-15"></a>众会思渴愿乐欲闻。<a id="a-16"></a>”</p>
  <p id="a17">佛言：<a id="a-18"></a>“族姓子，<a id="a-19"></a>文殊师利在深妙忍，<a id="a-1A"></a>所入深忍不逮得道，<a id="a-1B"></a>亦不得佛复不得心，<a id="a-1C"></a>以无所得故不说之，<a id="a-1D"></a>久如发心为发道意，<a id="a-1E"></a>惟佛今当为汝解说本初发心。<a id="a-1F"></a>乃往过去七千阿僧祇江河沙劫，<a id="a-1G"></a>乃尔世时有佛，<a id="a-1H"></a>号雷音响如来至真等正觉，<a id="a-1I"></a>乃在东方去此七十二垓佛土，<a id="a-1J"></a>世界名曰快成其佛，<a id="a-1K"></a>在彼颁宣道教，<a id="a-1L"></a>弟子声闻八十四亿百千垓众，<a id="a-1M"></a>诸菩萨等复倍是数。<a id="a-1N"></a>时有转轮圣王，<a id="a-1O"></a>名曰安拔号为法王，<a id="a-1P"></a>治以文法王四天下，<a id="a-1Q"></a>王有七宝。<a id="a-1R"></a>圣王尔时往诣雷音响如来所，<a id="a-1S"></a>供养尽意八万四千岁随其所安。<a id="a-1T"></a>王心念言：<a id="a-1U"></a>‘我已积功德行难量，<a id="a-1V"></a>不用斯心，<a id="a-1W"></a>宁以德本并修劝助。<a id="a-1X"></a>’复更思惟：<a id="a-1Y"></a>‘以德劝助当求何劝？<a id="a-1Z"></a>天帝、<a id="a-1a"></a>梵王号、<a id="a-1b"></a>转轮圣王、<a id="a-1c"></a>声闻、<a id="a-1d"></a>缘觉耶？<a id="a-1e"></a>’适发是意，<a id="a-1f"></a>上虚空中演大音声：<a id="a-1g"></a>‘大王，<a id="a-1h"></a>如是莫兴贱意，<a id="a-1i"></a>当发无上正真道心！<a id="a-1j"></a>’王闻是言即时大悦，<a id="a-1k"></a>王弘慈心不转道意。<a id="a-1l"></a>所以者何？<a id="a-1m"></a>用其天人开示意故知我心念。<a id="a-1n"></a>时，<a id="a-1o"></a>安拔王与大众俱九十六亿垓人，<a id="a-1p"></a>往诣雷音响如来稽首足下，<a id="a-1q"></a>右绕七匝，<a id="a-1r"></a>退住一面，<a id="a-1s"></a>以偈叹曰：</p>
  <p id="a1t">“欲问殊胜法，<a id="a-1u"></a> 以奇雅答我，</p>
  <p id="a1v">云何人在世，<a id="a-1w"></a> 而致最超异，</p>
  <p id="a1x">以普俱供养，<a id="a-1y"></a> 自归于世护，</p>
  <p id="a1z">用无所著心，<a id="a-20"></a> 永无所劝助？</p>
  <p id="a21">世尊察知之，<a id="a-22"></a> 吾独寂发心：</p>
  <p id="a23">‘以兴广供养，<a id="a-24"></a> 云何劝助之，</p>
  <p id="a25">志天帝梵王，<a id="a-26"></a> 为四方之王？</p>
  <p id="a27">若求于声闻，<a id="a-28"></a> 当慕缘觉乘？<a id="a-29"></a>’</p>
  <p id="a2A"></p>
  <p id="a2B">我适发是念，<a id="a-2C"></a> 空中宣洪音：</p>
  <p id="a2D">‘仁者慎莫得，<a id="a-2E"></a> 劝助下劣心。</p>
  <p id="a2F">当为一切故，<a id="a-2G"></a> 兴发微妙心，</p>
  <p id="a2H">开显大道意，<a id="a-2I"></a> 饶益于世间！<a id="a-2J"></a>’</p>
  <p id="a2K">今欲问于佛，<a id="a-2L"></a> 在诸法自由，</p>
  <p id="a2M">云何起发心，<a id="a-2N"></a> 不失于道意？</p>
  <p id="a2O">唯说斯义趣，<a id="a-2P"></a> 何因逮是处？</p>
  <p id="a2Q">如我所像人，<a id="a-2R"></a> 而发菩提心，</p>
  <p id="a2S">天中尊愿说，<a id="a-2T"></a> 宣上妙章句。<a id="a-2U"></a>”</p>
  <p id="a2V"></p>
  <p id="a2W">“大王且听之，<a id="a-2X"></a> 当宣以渐训！</p>
  <p id="a2Y">愍哀于众生，<a id="a-2Z"></a> 乐住于法本，</p>
  <p id="a2a">如所誓志愿，<a id="a-2b"></a> 转得成所趣。</p>
  <p id="a2c">吾亦往宿世，<a id="a-2d"></a> 因发起道心，</p>
  <p id="a2e">愍哀于众生，<a id="a-2f"></a> 而兴斯誓愿。</p>
  <p id="a2g">如本所志愿，<a id="a-2h"></a> 亦若心所念，</p>
  <p id="a2i">逮无动佛道，<a id="a-2j"></a> 在世寂上圣。</p>
  <p id="a2k">大王当强志，<a id="a-2l"></a> 造立极上心，</p>
  <p id="a2m">若修诸正行，<a id="a-2n"></a> 仁亦当成佛。<a id="a-2o"></a>”</p>
  <p id="a2p"></p>
  <p id="a2q">以闻是言教，<a id="a-2r"></a> 王意便欣然，</p>
  <p id="a2s">在一切普世，<a id="a-2t"></a> 颁宣师子吼：</p>
  <p id="a2u">‘假使于本际，<a id="a-2v"></a> 不知生死元，</p>
  <p id="a2w">为一一人行，<a id="a-2x"></a> 如若干众生。</p>
  <p id="a2y">今发于道心，<a id="a-2z"></a> 在一切世间，</p>
  <p id="a30">普请于众生，<a id="a-31"></a> 令不堕贫匮。</p>
  <p id="a32">从今日以往，<a id="a-33"></a> 假使生欲心，</p>
  <p id="a34">辄当欺诸佛，<a id="a-35"></a> 现在十方圣。</p>
  <p id="a36">若生瞋恨厌，<a id="a-37"></a> 嫉妒及贪苦，</p>
  <p id="a38">未曾犯不可，<a id="a-39"></a> 至成人中尊。</p>
  <p id="a3A">常当修梵行，<a id="a-3B"></a> 弃欲舍秽恶，</p>
  <p id="a3C">当学于诸佛，<a id="a-3D"></a> 戒禁调和性。</p>
  <p id="a3E">不以斯四色，<a id="a-3F"></a> 疾成佛正觉，</p>
  <p id="a3G">用心切之故，<a id="a-3H"></a> 当行于本际。</p>
  <p id="a3I">常严净佛土，<a id="a-3J"></a> 无限不可议，</p>
  <p id="a3K">当宣传名称，<a id="a-3L"></a> 通彻于十方。</p>
  <p id="a3M">惟圣见授慧，<a id="a-3N"></a> 成佛人中上，</p>
  <p id="a3O">令其心清净，<a id="a-3P"></a> 永无众犹豫。</p>
  <p id="a3Q">常修治身行，<a id="a-3R"></a> 口言亦如是，</p>
  <p id="a3S">亦当净心念，<a id="a-3T"></a> 不犯众瑕疵。</p>
  <p id="a3U">假使我成佛，<a id="a-3V"></a> 在世人中尊，</p>
  <p id="a3W">以是正真言，<a id="a-3X"></a> 地当六反动。</p>
  <p id="a3Y">设我言至诚，<a id="a-3Z"></a> 真正不虚诈，</p>
  <p id="a3a">由是见证明，<a id="a-3b"></a> 虚空宣妓乐。</p>
  <p id="a3c">若实不谀谄，<a id="a-3d"></a> 无贪嫉不厌，</p>
  <p id="a3e">以是诚信故，<a id="a-3f"></a> 雨清净意华。<a id="a-3g"></a>’</p>
  <p id="a3h"></p>
  <p id="a3i">适宣斯言已，<a id="a-3j"></a> 至诚言无异，</p>
  <p id="a3k">十方亿万国，<a id="a-3l"></a> 则六反震动；</p>
  <p id="a3m">于上虚空中，<a id="a-3n"></a> 有巨亿音乐；</p>
  <p id="a3o">天雨杂意华，<a id="a-3p"></a> 积地四丈九。</p>
  <p id="a3q">其王以学是，<a id="a-3r"></a> 二十亿众人，</p>
  <p id="a3s">口宣柔和音，<a id="a-3t"></a> 必成佛上道。</p>
  <p id="a3u">二十亿众等，<a id="a-3v"></a> 一切建佛道，</p>
  <p id="a3w">见王发大道，<a id="a-3x"></a> 亦效学洪业。<a id="a-3y"></a>”</p>
  <p id="a3z">佛语师子步雷音菩萨：<a id="a-40"></a>“欲知尔时安拔王乎？<a id="a-41"></a>”</p>
  <p id="a42">答曰：<a id="a-43"></a>“不及也。<a id="a-44"></a>”</p>
  <p id="a45">佛言：<a id="a-46"></a>“则今文殊师利身是也。<a id="a-47"></a>发道心已来，<a id="a-48"></a>如七千阿僧祇江河沙劫佛土满中尘；<a id="a-49"></a>逮无所从生法忍已，<a id="a-4A"></a>过六十四江河沙劫。<a id="a-4B"></a>于彼世等则具十住，<a id="a-4C"></a>成就十力，<a id="a-4D"></a>普备一切诸佛道地辨诸佛法，<a id="a-4E"></a>从初以来未曾一反生心而有发意也，<a id="a-4F"></a>皆以逮致无上正真之道为最正觉，<a id="a-4G"></a>我亦不念言当云何成最正觉。<a id="a-4H"></a>其二十亿人，<a id="a-4I"></a>在往古雷音响如来所发道心者，<a id="a-4J"></a>悉已逮致无上正真之道，<a id="a-4K"></a>成最正觉已转法轮，<a id="a-4L"></a>为诸众生兴立佛事，<a id="a-4M"></a>灭度去已；<a id="a-4N"></a>悉是文殊师利之所劝发，<a id="a-4O"></a>皆悉供养勤修众行，<a id="a-4P"></a>六度无极，<a id="a-4Q"></a>普以执持传宣正法，<a id="a-4R"></a>于今现在适有一佛说法未灭度耳！<a id="a-4S"></a>下方界分，<a id="a-4T"></a>去是四十四江河沙等佛土，<a id="a-4U"></a>有世界名地底，<a id="a-4V"></a>其佛号持地如来至真等正觉，<a id="a-4W"></a>今现在说法，<a id="a-4X"></a>与无央数诸声闻俱，<a id="a-4Y"></a>其寿无限。<a id="a-4Z"></a>”佛说是往古喻时，<a id="a-4a"></a>七千人皆发无上正真道意。</p>
  <p id="a4b">于是师子步雷音菩萨，<a id="a-4c"></a>问文殊师利：<a id="a-4d"></a>“仁者在往古佛，<a id="a-4e"></a>具一切法如来十力，<a id="a-4f"></a>已备十地，<a id="a-4g"></a>用何等故不成正觉？<a id="a-4h"></a>”</p>
  <p id="a4i">文殊师利答曰：<a id="a-4j"></a>“不以往古过去诸佛一切诸法成最正觉。<a id="a-4k"></a>所以然者？<a id="a-4l"></a>此言得道则为不得，<a id="a-4m"></a>亦无所逮。<a id="a-4n"></a>”</p>
  <p id="a4o">又问：<a id="a-4p"></a>“云何具足佛法？<a id="a-4q"></a>”</p>
  <p id="a4r">答曰：<a id="a-4s"></a>“具本本无故。<a id="a-4t"></a>”</p>
  <p id="a4u">又问：<a id="a-4v"></a>“云何具足本无？<a id="a-4w"></a>”</p>
  <p id="a4x">答曰：<a id="a-4y"></a>“备悉虚空乃具本无，<a id="a-4z"></a>晓了虚空及诸佛法本无之义，<a id="a-50"></a>等无有二不可分别。<a id="a-51"></a>”</p>
  <p id="a52">又问：<a id="a-53"></a>“云何以具一切诸法？<a id="a-54"></a>”</p>
  <p id="a55">答曰：<a id="a-56"></a>“具足五阴，<a id="a-57"></a>乃能具足三界一切，<a id="a-58"></a>普备十方诸佛之法。<a id="a-59"></a>”</p>
  <p id="a5A">又问：<a id="a-5B"></a>“云何具足诸色？<a id="a-5C"></a>”</p>
  <p id="a5D">答曰：<a id="a-5E"></a>“仁等见色，<a id="a-5F"></a>色有常乎？<a id="a-5G"></a>若无常耶？<a id="a-5H"></a>”</p>
  <p id="a5I">答曰：<a id="a-5J"></a>“不也。<a id="a-5K"></a>”</p>
  <p id="a5L">曰：<a id="a-5M"></a>“诸法有常、<a id="a-5N"></a>若无常乎？<a id="a-5O"></a>又彼五阴有增、<a id="a-5P"></a>有减耶？<a id="a-5Q"></a>”</p>
  <p id="a5R">答曰：<a id="a-5S"></a>“不也。<a id="a-5T"></a>”</p>
  <p id="a5U">文殊师利曰：<a id="a-5V"></a>“是故族姓子，<a id="a-5W"></a>若于诸法不增不减，<a id="a-5X"></a>故曰具足。<a id="a-5Y"></a>”</p>
  <p id="a5Z">曰：<a id="a-5a"></a>“何以具足？<a id="a-5b"></a>”</p>
  <p id="a5c">答曰：<a id="a-5d"></a>“备诸法慧，<a id="a-5e"></a>所解亦如。<a id="a-5f"></a>如慧不转，<a id="a-5g"></a>尔乃不知诸妄想处，<a id="a-5h"></a>以无妄想不造具损，<a id="a-5i"></a>其不具损乃曰平等。<a id="a-5j"></a>是故，<a id="a-5k"></a>族姓子，<a id="a-5l"></a>等见诸色尔乃等见一切诸法，<a id="a-5m"></a>痛想行识亦复如是等无有异。<a id="a-5n"></a>”</p>
  <p id="a5o">于是师子步雷音菩萨，<a id="a-5p"></a>问文殊师利：<a id="a-5q"></a>“又察仁者逮得法忍以来，<a id="a-5r"></a>久远悬绝迥邈巍巍，<a id="a-5s"></a>如是不一发心‘吾当得道’，<a id="a-5t"></a>仁者云何劝化众生使发道心？<a id="a-5u"></a>”</p>
  <p id="a5v">答曰：<a id="a-5w"></a>“吾不劝众生令发道心？<a id="a-5x"></a>”</p>
  <p id="a5y">又问：<a id="a-5z"></a>“何故？<a id="a-60"></a>”</p>
  <p id="a61">答曰：<a id="a-62"></a>“众生不实，<a id="a-63"></a>众生寂寞所在颠倒，<a id="a-64"></a>故劝化之令发道心。<a id="a-65"></a>假使众生不处颠倒，<a id="a-66"></a>则无有道，<a id="a-67"></a>何所发乎？<a id="a-68"></a>吾以是故，<a id="a-69"></a>不劝众生使发道心，<a id="a-6A"></a>亦不化之令悉求道。<a id="a-6B"></a>所以然者？<a id="a-6C"></a>无所想者乃曰平等，<a id="a-6D"></a>其平等义无所志求亦不退转，<a id="a-6E"></a>是故名曰无所归趣、<a id="a-6F"></a>无所从来。<a id="a-6G"></a>当观生死，<a id="a-6H"></a>所谓平等斯章句空，<a id="a-6I"></a>空无志求。<a id="a-6J"></a>又族姓子，<a id="a-6K"></a>向者所问逮得法忍以来，<a id="a-6L"></a>久远悬绝迥邈巍巍，<a id="a-6M"></a>如是不一发心‘吾当得佛’？<a id="a-6N"></a>卿宁见心，<a id="a-6O"></a>以何等心得成佛道？<a id="a-6P"></a>”</p>
  <p id="a6Q">答曰：<a id="a-6R"></a>“不也。<a id="a-6S"></a>所以者何？<a id="a-6T"></a>心者无形，<a id="a-6U"></a>不可睹见。<a id="a-6V"></a>”</p>
  <p id="a6W">“道亦复然，<a id="a-6X"></a>亦无形色复不可见。<a id="a-6Y"></a>所以道者？<a id="a-6Z"></a>假有号耳！<a id="a-6a"></a>所曰言心及与佛道是悉假托。<a id="a-6b"></a>是故，<a id="a-6c"></a>族姓子，<a id="a-6d"></a>吾宣斯辞，<a id="a-6e"></a>不一发心‘吾当得佛’。<a id="a-6f"></a>其无发心则无所生亦无所毁，<a id="a-6g"></a>以无所生无所毁者，<a id="a-6h"></a>乃名曰逮。<a id="a-6i"></a>”</p>
  <p id="a6j">又问：<a id="a-6k"></a>“何所是时，<a id="a-6l"></a>所曰约时，<a id="a-6m"></a>乃曰为时耶？<a id="a-6n"></a>”</p>
  <p id="a6o">答曰：<a id="a-6p"></a>“族姓子，<a id="a-6q"></a>所云时者畅平等觉，<a id="a-6r"></a>所可觉者不增不损，<a id="a-6s"></a>永不起想亦无所灭，<a id="a-6t"></a>尔乃名曰随其等时，<a id="a-6u"></a>其不妄想本无无本，<a id="a-6v"></a>是则名曰随等时也。<a id="a-6w"></a>若逮正见，<a id="a-6x"></a>等于平等达于诸法，<a id="a-6y"></a>都无所获则不造计，<a id="a-6z"></a>若干种品一无所念，<a id="a-70"></a>尔乃名曰随等时也。<a id="a-71"></a>若身证明一切诸法，<a id="a-72"></a>诸所相者皆为法相，<a id="a-73"></a>晓了如是故有心著；<a id="a-74"></a>若无有相则无所倚，<a id="a-75"></a>尔乃名曰等随时矣！<a id="a-76"></a>”</p>
  <p id="a77">又问：<a id="a-78"></a>“何谓为逮？<a id="a-79"></a>”</p>
  <p id="a7A">文殊师利答曰：<a id="a-7B"></a>“无所行也，<a id="a-7C"></a>谓名所迹故曰为逮。<a id="a-7D"></a>而于三界悉无所行，<a id="a-7E"></a>假有斯辞其得尘劳则不能逮。<a id="a-7F"></a>所以然者？<a id="a-7G"></a>意无所存斯法无言，<a id="a-7H"></a>以是之故不可逮得。<a id="a-7I"></a>又族姓子，<a id="a-7J"></a>无所得者乃曰为逮，<a id="a-7K"></a>其无所言则不逮法便无所住，<a id="a-7L"></a>若不得法乃曰为逮。<a id="a-7M"></a>”</p>
  <p id="a7N">于时，<a id="a-7O"></a>师子步雷音菩萨前白佛言：<a id="a-7P"></a>“善哉！<a id="a-7Q"></a>善哉！<a id="a-7R"></a>世尊，<a id="a-7S"></a>唯如来说，<a id="a-7T"></a>文殊师利成佛道时国土何类？<a id="a-7U"></a>”</p>
  <p id="a7V">佛告之曰：<a id="a-7W"></a>“汝以是语问于文殊师利？<a id="a-7X"></a>”</p>
  <p id="a7Y">即受佛教问文殊师利曰：<a id="a-7Z"></a>“仁成佛时国土何类？<a id="a-7a"></a>”</p>
  <p id="a7b">文殊师利答曰：<a id="a-7c"></a>“族姓子，<a id="a-7d"></a>若仁好乐佛道者，<a id="a-7e"></a>当问成佛时国土何类？<a id="a-7f"></a>”</p>
  <p id="a7g">又问文殊师利：<a id="a-7h"></a>“仁者，<a id="a-7i"></a>不乐佛国土乎？<a id="a-7j"></a>”</p>
  <p id="a7k">答曰：<a id="a-7l"></a>“不也。<a id="a-7m"></a>”</p>
  <p id="a7n">又问：<a id="a-7o"></a>“何故？<a id="a-7p"></a>”</p>
  <p id="a7q">答曰：<a id="a-7r"></a>“其有所乐则为乐欲，<a id="a-7s"></a>其乐欲者则有恩爱，<a id="a-7t"></a>其恩爱者则有所受，<a id="a-7u"></a>若有所受则有苦患，<a id="a-7v"></a>其苦患者则无有护，<a id="a-7w"></a>是故吾身不成正觉。<a id="a-7x"></a>所以者何？<a id="a-7y"></a>无所得故，<a id="a-7z"></a>若不得道是故无乐。<a id="a-80"></a>又如向者仁之所言，<a id="a-81"></a>国土何类说其本末？<a id="a-82"></a>吾不堪任自亏其身。<a id="a-83"></a>所以者何？<a id="a-84"></a>若有菩萨用叹己故，<a id="a-85"></a>便自亏灭佛及国土功勋严净面见如来无极法藏。<a id="a-86"></a>”</p>
  <p id="a87">时佛告曰：<a id="a-88"></a>“文殊师利，<a id="a-89"></a>宜用时说成己佛土功勋严净，<a id="a-8A"></a>以何志愿如来听之。<a id="a-8B"></a>或有从仁闻说所愿，<a id="a-8C"></a>诸余菩萨缘是发意具足斯业。<a id="a-8D"></a>”</p>
  <p id="a8E">文殊师利答曰：<a id="a-8F"></a>“唯然！<a id="a-8G"></a>不敢违教。<a id="a-8H"></a>”即从座起，<a id="a-8I"></a>偏袒右臂，<a id="a-8J"></a>右膝著地，<a id="a-8K"></a>叉手白佛：<a id="a-8L"></a>“唯承圣旨今当宣之！<a id="a-8M"></a>若族姓子及族姓女，<a id="a-8N"></a>求佛道者且共听之，<a id="a-8O"></a>闻已具得行是所愿。<a id="a-8P"></a>”应时十方各如江河沙诸佛国土六反震动。</p>
  <p id="a8Q">时，<a id="a-8R"></a>文殊师利复白佛言：<a id="a-8S"></a>“唯然，<a id="a-8T"></a>世尊，<a id="a-8U"></a>我之本愿如佛所言，<a id="a-8V"></a>从如七千阿僧祇江河沙劫行菩萨业，<a id="a-8W"></a>不成道场不致正觉，<a id="a-8X"></a>道眼彻视光睹十方悉见诸佛，<a id="a-8Y"></a>普劝化一切众生悉成佛道，<a id="a-8Z"></a>吾心坚住咸开化之，<a id="a-8a"></a>布施、<a id="a-8b"></a>持戒、<a id="a-8c"></a>忍辱、<a id="a-8d"></a>精进、<a id="a-8e"></a>一心、<a id="a-8f"></a>智慧而劝助之，<a id="a-8g"></a>皆是吾身之所劝化。<a id="a-8h"></a>唯然，<a id="a-8i"></a>大圣，<a id="a-8j"></a>今观十方以无挂碍清净明眼所见，<a id="a-8k"></a>诸佛皆以劝助建立无上正真之道，<a id="a-8l"></a>斯等皆办，<a id="a-8m"></a>乃吾成无上正真之道，<a id="a-8n"></a>为最正觉也。<a id="a-8o"></a>虽有是言故尔续立不成正觉，<a id="a-8p"></a>假使所愿若具足者乃成佛耳！<a id="a-8q"></a>”</p>
  <p id="a8r">时，<a id="a-8s"></a>彼众会诸菩萨等各心念言：<a id="a-8t"></a>“文殊师利前后所见诸佛世尊为几何？<a id="a-8u"></a>”</p>
  <p id="a8v">于时，<a id="a-8w"></a>佛即知诸菩萨众心之所念，<a id="a-8x"></a>告师子步雷音菩萨曰：<a id="a-8y"></a>“犹如，<a id="a-8z"></a>族姓子，<a id="a-90"></a>有一丈夫出现于世，<a id="a-91"></a>取是三千大千佛土满其中诸尘取破碎之，<a id="a-92"></a>一一诸尘各各碎之，<a id="a-93"></a>各如一佛国满中诸尘。<a id="a-94"></a>于族姓子，<a id="a-95"></a>所趣云何？<a id="a-96"></a>岂宁有人知是尘数多少者不？<a id="a-97"></a>”</p>
  <p id="a98">答曰：<a id="a-99"></a>“无能知者，<a id="a-9A"></a>天中之天。<a id="a-9B"></a>”</p>
  <p id="a9C">佛言：<a id="a-9D"></a>“假使族姓子，<a id="a-9E"></a>悉能晓了知是尘数佛国多少，<a id="a-9F"></a>不足言也。<a id="a-9G"></a>文殊师利明眼所睹十方佛土，<a id="a-9H"></a>所见佛土过是尘数之国，<a id="a-9I"></a>百倍、<a id="a-9J"></a>千倍、<a id="a-9K"></a>万倍、<a id="a-9L"></a>亿倍、<a id="a-9M"></a>巨亿万倍、<a id="a-9N"></a>兆载劫数不可限量无有比喻，<a id="a-9O"></a>八方上下各尔之数，<a id="a-9P"></a>皆是文殊师利所可开化令成佛土，<a id="a-9Q"></a>所愿如是不成正觉。<a id="a-9R"></a>正使佛国如江河沙，<a id="a-9S"></a>周匝十方满中佛树，<a id="a-9T"></a>一一树下有坐菩萨，<a id="a-9U"></a>须臾一时皆成无上正觉之道，<a id="a-9V"></a>逮最正觉，<a id="a-9W"></a>临灭度时，<a id="a-9X"></a>不须佛树道场起焉普为一切。<a id="a-9Y"></a>复过十方不可计量诸佛国土，<a id="a-9Z"></a>化于众生说法使度，<a id="a-9a"></a>所愿巍巍致此佛国乃成佛道，<a id="a-9b"></a>使其国中无有声闻、<a id="a-9c"></a>缘觉之名，<a id="a-9d"></a>纯诸菩萨灭除疲厌瞋恨之难，<a id="a-9e"></a>净修梵行周遍佛土，<a id="a-9f"></a>悉复不闻女人之名，<a id="a-9g"></a>使诸菩萨皆得化生，<a id="a-9h"></a>身被法服跏趺而坐，<a id="a-9i"></a>佛国严净纯诸菩萨，<a id="a-9j"></a>炽盛巍巍除小乘法。<a id="a-9k"></a>”</p>
  <p id="a9l">于是师子步雷音菩萨前白佛言：<a id="a-9m"></a>“成佛之时所号云何？<a id="a-9n"></a>”</p>
  <p id="a9o">佛言：<a id="a-9p"></a>“名曰普现如来至真等正觉。<a id="a-9q"></a>所以号曰普现者何？<a id="a-9r"></a>其佛功德普现十方无限国土，<a id="a-9s"></a>其有得见普现如来，<a id="a-9t"></a>若睹光明皆当得莂逮成无上正真之道。<a id="a-9u"></a>于今若佛灭度之后，<a id="a-9v"></a>得闻将来普现佛名，<a id="a-9w"></a>亦当得决，<a id="a-9x"></a>然后成于无上正真之道，<a id="a-9y"></a>除入灭志得道迹者。<a id="a-9z"></a>”</p>
  <p id="aA0">文殊师利复白佛言：<a id="a-A1"></a>“唯然，<a id="a-A2"></a>世尊，<a id="a-A3"></a>我所誓愿得成佛时生我国者，<a id="a-A4"></a>令无饥渴饮食之想，<a id="a-A5"></a>众味馔具自然满钵在于右掌，<a id="a-A6"></a>适在掌中心则发念：<a id="a-A7"></a>‘不先供养十方诸佛、<a id="a-A8"></a>声闻、<a id="a-A9"></a>缘觉及诸贫匮、<a id="a-AA"></a>危厄乞丐、<a id="a-AB"></a>下劣众生，<a id="a-AC"></a>先自食者则为不宜！<a id="a-AD"></a>先饱一切然后乃食。<a id="a-AE"></a>’寻如所念神通备足，<a id="a-AF"></a>在所至凑无有挂碍，<a id="a-AG"></a>行疾如风，<a id="a-AH"></a>所念即到十方供养诸佛、<a id="a-AI"></a>下遍众生，<a id="a-AJ"></a>宝衣法服俱亦复然。<a id="a-AK"></a>先供养诸佛，<a id="a-AL"></a>次及所尊、<a id="a-AM"></a>穷贱下劣皆先使安，<a id="a-AN"></a>无有八难众苦恼患，<a id="a-AO"></a>语则可意不闻恶言，<a id="a-AP"></a>学无禁戒是非之音。<a id="a-AQ"></a>无尊无卑，<a id="a-AR"></a>无富无贫，<a id="a-AS"></a>其生我国皆同一伦。<a id="a-AT"></a>”</p>
  <p id="aAU">于时，<a id="a-AV"></a>师子步雷音菩萨前白佛言：<a id="a-AW"></a>“尔时彼土无名号字？<a id="a-AX"></a>”</p>
  <p id="aAY">佛言：<a id="a-AZ"></a>“如本誓愿所志具足，<a id="a-Aa"></a>世界名曰离尘垢心。<a id="a-Ab"></a>”</p>
  <p id="aAc">复白佛言：<a id="a-Ad"></a>“在于何方？<a id="a-Ae"></a>”</p>
  <p id="aAf">佛言：<a id="a-Ag"></a>“在于南方，<a id="a-Ah"></a>去是忍界极在其边，<a id="a-Ai"></a>众妙好宝摩尼明珠合成佛土，<a id="a-Aj"></a>十方一切未曾见闻，<a id="a-Ak"></a>奇珍众宝流布遍现，<a id="a-Al"></a>未曾朽败而有减损。<a id="a-Am"></a>菩萨所作欲令其地化成众宝，<a id="a-An"></a>如念即成在作何宝。<a id="a-Ao"></a>众妙香华所欲备有，<a id="a-Ap"></a>亦无日月明、<a id="a-Aq"></a>冥昼夜。<a id="a-Ar"></a>若乐菩萨身光所照随意，<a id="a-As"></a>唯华开合别昼异夜，<a id="a-At"></a>无有寒暑老病死事，<a id="a-Au"></a>唯行菩萨便成正觉。<a id="a-Av"></a>若生他方亦无异业，<a id="a-Aw"></a>天上世间悉行菩萨，<a id="a-Ax"></a>临命终没皆成正觉，<a id="a-Ay"></a>无有终没，<a id="a-Az"></a>无中灭度。<a id="a-B0"></a>虚空之中不见妓乐悲和之音，<a id="a-B1"></a>自然而作其音，<a id="a-B2"></a>不宣爱欲之辞，<a id="a-B3"></a>恒出佛法六度无极菩萨箧藏经法之音，<a id="a-B4"></a>随意所好闻经法音，<a id="a-B5"></a>如念即解皆发正觉。<a id="a-B6"></a>见佛疑灭，<a id="a-B7"></a>闻经解达。<a id="a-B8"></a>于时会中有无央数诸菩萨众，<a id="a-B9"></a>同时举声謦扬大音，<a id="a-BA"></a>佛闻是号适得其宜，<a id="a-BB"></a>名曰普现无违道教。<a id="a-BC"></a>若有众生闻普现名，<a id="a-BD"></a>乃获快利无极之庆，<a id="a-BE"></a>况生其国得见普现，<a id="a-BF"></a>值遇神化法则其行！<a id="a-BG"></a>若有闻是所说决者，<a id="a-BH"></a>则为见佛，<a id="a-BI"></a>闻经入心藏之不忘。<a id="a-BJ"></a>但逮得闻文殊师利成佛名德，<a id="a-BK"></a>巍巍乃尔，<a id="a-BL"></a>何况目见！<a id="a-BM"></a>”</p>
  <p id="aBN">时，<a id="a-BO"></a>佛告是诸菩萨曰：<a id="a-BP"></a>“若有得闻百千亿佛名号功称，<a id="a-BQ"></a>利益众生开化度人，<a id="a-BR"></a>不如文殊师利一一劫中化导众生永安无患，<a id="a-BS"></a>何况得遇普现如来，<a id="a-BT"></a>其庆无喻诚如所云！<a id="a-BU"></a>”</p>
  <p id="aBV">于是众会，<a id="a-BW"></a>闻佛赞是诸菩萨言，<a id="a-BX"></a>应时坐中诸天神王，<a id="a-BY"></a>及世间人各万亿垓，<a id="a-BZ"></a>俱时稽首礼文殊师利，<a id="a-Ba"></a>同发声言：<a id="a-Bb"></a>“今自归命普现如来！<a id="a-Bc"></a>”自归适讫，<a id="a-Bd"></a>便有八万四千垓众皆发无上正真道意，<a id="a-Be"></a>余无量人积众德本立不退转。</p>
  <p id="aBf">时，<a id="a-Bg"></a>文殊师利复白佛言：<a id="a-Bh"></a>“今我愿是诸不可计无量佛土，<a id="a-Bi"></a>功勋严净目之所睹，<a id="a-Bj"></a>由从所愿瑞应处所，<a id="a-Bk"></a>皆使合并成一佛土。<a id="a-Bl"></a>不计声闻、<a id="a-Bm"></a>缘觉，<a id="a-Bn"></a>严净五浊恶世发意之顷。<a id="a-Bo"></a>正使我身江河沙劫称叹诸国功勋严净，<a id="a-Bp"></a>无有限量不得其底；<a id="a-Bq"></a>我所誓愿复过越彼，<a id="a-Br"></a>无能究竟证明我者，<a id="a-Bs"></a>独佛缕练明知我耳！<a id="a-Bt"></a>”</p>
  <p id="aBu">佛言：<a id="a-Bv"></a>“善哉！<a id="a-Bw"></a>诚如仁言。<a id="a-Bx"></a>如来通慧三达无碍，<a id="a-By"></a>真尔真尔等无有异。<a id="a-Bz"></a>”</p>
  <p id="aC0">尔时，<a id="a-C1"></a>会中诸菩萨众又心念言：<a id="a-C2"></a>“如佛咨嗟文殊师利成佛国时功勋严净，<a id="a-C3"></a>何如西方安养世界无量寿佛严净等不？<a id="a-C4"></a>”</p>
  <p id="aC5">时佛即知诸菩萨心，<a id="a-C6"></a>便告师子步雷音菩萨：<a id="a-C7"></a>“欲知西方安养世界无量寿佛功勋严净，<a id="a-C8"></a>比于文殊师利，<a id="a-C9"></a>难以喻哉！<a id="a-CA"></a>假譬言之，<a id="a-CB"></a>如取一毛破为百分，<a id="a-CC"></a>以一分毛取海水一渧，<a id="a-CD"></a>无量寿佛如一分毛水一渧耳！<a id="a-CE"></a>文殊师利成佛汪洋如海，<a id="a-CF"></a>巍巍荡荡不可思议。<a id="a-CG"></a>”</p>
  <p id="aCH">于时，<a id="a-CI"></a>师子步雷音菩萨前白佛言：<a id="a-CJ"></a>“曾颇有余方如来国土严净如是者不？<a id="a-CK"></a>”</p>
  <p id="aCL">佛言：<a id="a-CM"></a>“有！<a id="a-CN"></a>东方去是百亿江河沙界，<a id="a-CO"></a>名曰超立愿，<a id="a-CP"></a>其佛号名普照常明德海王如来至真等正觉，<a id="a-CQ"></a>与诸菩萨眷属围绕而说法经，<a id="a-CR"></a>兴演以来江河沙劫。<a id="a-CS"></a>其佛寿命亦无有限，<a id="a-CT"></a>比普现国严净正等。<a id="a-CU"></a>有四菩萨被弘誓铠得不可议。<a id="a-CV"></a>”</p>
  <p id="aCW">又白佛言：<a id="a-CX"></a>“唯愿加哀宣布未闻，<a id="a-CY"></a>具说普照常明德海王如来其土严净。<a id="a-CZ"></a>又四菩萨名号何等，<a id="a-Ca"></a>在于何方游何佛土，<a id="a-Cb"></a>净德普备能具斯处？<a id="a-Cc"></a>”</p>
  <p id="aCd">佛言：<a id="a-Ce"></a>“第一菩萨名曰光英，<a id="a-Cf"></a>游于东方无忧首如来佛土。<a id="a-Cg"></a>第二菩萨名曰慧上，<a id="a-Ch"></a>在于南方慧王如来佛土。<a id="a-Ci"></a>第三菩萨名曰寂根，<a id="a-Cj"></a>在于西方智积如来佛土。<a id="a-Ck"></a>第四菩萨名曰意愿，<a id="a-Cl"></a>在于北方钩锁如来佛土。<a id="a-Cm"></a>”</p>
  <p id="aCn">于时，<a id="a-Co"></a>世尊即如其像三昧正受，<a id="a-Cp"></a>其三昧名悉现严净，<a id="a-Cq"></a>应时见东方普照常明德海王如来佛土，<a id="a-Cr"></a>及诸菩萨功勋严净，<a id="a-Cs"></a>自昔以来所希见闻。<a id="a-Ct"></a>譬如掌中视宝珠耳，<a id="a-Cu"></a>如普现佛国土无异。<a id="a-Cv"></a>众会睹之莫不欣喜：<a id="a-Cw"></a>“诚如世尊所言，<a id="a-Cx"></a>无有异也。<a id="a-Cy"></a>”</p>
  <p id="aCz">世尊即便告诸菩萨：<a id="a-D0"></a>“当如文殊师利所行为法。<a id="a-D1"></a>”</p>
  <p id="aD2">诸菩萨众同发声曰：<a id="a-D3"></a>“唯然，<a id="a-D4"></a>受教，<a id="a-D5"></a>当学文殊师利本发心行，<a id="a-D6"></a>成就严净不敢懈废。<a id="a-D7"></a>”</p>
  <p id="aD8">于时，<a id="a-D9"></a>世尊寻便欣笑光从口出，<a id="a-DA"></a>五色晃昱，<a id="a-DB"></a>普照十方掩覆日月，<a id="a-DC"></a>绕身三匝还从顶入。<a id="a-DD"></a>弥勒菩萨即从座起，<a id="a-DE"></a>长跪叉手，<a id="a-DF"></a>前问佛言：<a id="a-DG"></a>“佛不妄笑，<a id="a-DH"></a>笑必有意，<a id="a-DI"></a>是何因缘愿佛说之？<a id="a-DJ"></a>”</p>
  <p id="aDK">佛言：<a id="a-DL"></a>“弥勒，<a id="a-DM"></a>向佛说法现三昧力，<a id="a-DN"></a>皆见东方普照佛国，<a id="a-DO"></a>具足备悉严净功德，<a id="a-DP"></a>众会欣悦誓愿志学，<a id="a-DQ"></a>今现八万四千菩萨咸共发心成严净国，<a id="a-DR"></a>复有菩萨八万四千十六正士发仁慈心，<a id="a-DS"></a>性弱和雅所愿具足，<a id="a-DT"></a>斯等如是当逮文殊师利。<a id="a-DU"></a>其余菩萨不能若斯，<a id="a-DV"></a>虽尔缘是功德，<a id="a-DW"></a>疾成无上正真之道为最正觉，<a id="a-DX"></a>国土成就不及文殊师利严净之德。<a id="a-DY"></a>”</p>
  <p id="aDZ">佛言：<a id="a-Da"></a>“弥勒，<a id="a-Db"></a>若有菩萨心性至真，<a id="a-Dc"></a>口宣誓愿不犯本心，<a id="a-Dd"></a>亦当具足如文殊师利身。<a id="a-De"></a>其心怯弱而有信乐，<a id="a-Df"></a>缘是口勇宣辞誓愿，<a id="a-Dg"></a>转得超越六十万亿垓劫终始之难，<a id="a-Dh"></a>六度无极则以具足。<a id="a-Di"></a>”</p>
  <p id="aDj">时，<a id="a-Dk"></a>四菩萨各从其方化作重阁众宝校络，<a id="a-Dl"></a>各从诸天无数百千，<a id="a-Dm"></a>雨众天华鼓众音乐，<a id="a-Dn"></a>神足威变地为动震，<a id="a-Do"></a>四面俱进来趣世尊，<a id="a-Dp"></a>光照众会见莫不欣。</p>
  <p id="aDq">弥勒长跪而白佛言：<a id="a-Dr"></a>“今地大动，<a id="a-Ds"></a>天华纷纷，<a id="a-Dt"></a>重阁晃耀，<a id="a-Du"></a>四方来臻，<a id="a-Dv"></a>鼓乐弦歌，<a id="a-Dw"></a>天香苾芬。<a id="a-Dx"></a>此何瑞应？<a id="a-Dy"></a>谁之威神？<a id="a-Dz"></a>”</p>
  <p id="aE0">佛言：<a id="a-E1"></a>“弥勒，<a id="a-E2"></a>是四菩萨即来见佛，<a id="a-E3"></a>用自神力感动众会，<a id="a-E4"></a>故现此瑞劝化于法。<a id="a-E5"></a>”</p>
  <p id="aE6">时四菩萨即进诣佛，<a id="a-E7"></a>稽首礼足绕佛三匝，<a id="a-E8"></a>佛命使坐退而就榻。<a id="a-E9"></a>时佛宣告诸会菩萨：<a id="a-EA"></a>“此四正士多所劝发，<a id="a-EB"></a>兴建誓愿不可称计。<a id="a-EC"></a>设族姓子，<a id="a-ED"></a>谦敬渴仰于此正士，<a id="a-EE"></a>因问法义疑网永止，<a id="a-EF"></a>行菩萨业灭除终始，<a id="a-EG"></a>必逮无上正真之道，<a id="a-EH"></a>超二十亿劫周旋之恼，<a id="a-EI"></a>普具诸法六度无极。<a id="a-EJ"></a>若有女人闻是正士名号之称，<a id="a-EK"></a>速转女身疾解正觉。<a id="a-EL"></a>”</p>
  <p id="aEM">尔时，<a id="a-EN"></a>世尊敛复威神，<a id="a-EO"></a>一切众会还自如故，<a id="a-EP"></a>彼佛国土忽然不现。</p>
  <p id="aEQ">于是文殊师利前白佛言：<a id="a-ER"></a>“唯然，<a id="a-ES"></a>世尊，<a id="a-ET"></a>一切诸法犹若如幻！<a id="a-EU"></a>幻师所作适起寻灭，<a id="a-EV"></a>诸法展转亦复如是。<a id="a-EW"></a>其不起灭乃曰平等，<a id="a-EX"></a>平等学者必逮正觉，<a id="a-EY"></a>逮正觉已度脱一切。<a id="a-EZ"></a>”</p>
  <p id="aEa">慧上菩萨问文殊师利曰：<a id="a-Eb"></a>“菩萨何行而成正觉？<a id="a-Ec"></a>”</p>
  <p id="aEd">文殊师利答曰：<a id="a-Ee"></a>“无逮无失是曰正觉。<a id="a-Ef"></a>”</p>
  <p id="aEg">慧上又问：<a id="a-Eh"></a>“宁可复得不可逮乎？<a id="a-Ei"></a>亦复无乎？<a id="a-Ej"></a>若不逮有，<a id="a-Ek"></a>则无有众不可逮众。<a id="a-El"></a>”</p>
  <p id="aEm">文殊师利答曰：<a id="a-En"></a>“亦不可逮，<a id="a-Eo"></a>亦复不无。<a id="a-Ep"></a>所以不逮？<a id="a-Eq"></a>是诸法过悉无所生，<a id="a-Er"></a>初无所有，<a id="a-Es"></a>非方当有不怀无得。<a id="a-Et"></a>”</p>
  <p id="aEu">文殊师利又复问慧上曰：<a id="a-Ev"></a>“何所一业敷演经法？<a id="a-Ew"></a>”</p>
  <p id="aEx">于是慧上答曰：<a id="a-Ey"></a>“其无所生亦无所坏，<a id="a-Ez"></a>不造异住，<a id="a-F0"></a>是曰一业敷演经法。<a id="a-F1"></a>”</p>
  <p id="aF2">光英菩萨曰：<a id="a-F3"></a>“其无来无往，<a id="a-F4"></a>是曰一业敷演经法。<a id="a-F5"></a>”</p>
  <p id="aF6">寂根菩萨曰：<a id="a-F7"></a>“其无所得亦无所等，<a id="a-F8"></a>亦不造证，<a id="a-F9"></a>亦不寂然，<a id="a-FA"></a>亦无淡怕，<a id="a-FB"></a>无去来今，<a id="a-FC"></a>是曰一业敷演经法。<a id="a-FD"></a>”</p>
  <p id="aFE">意愿菩萨曰：<a id="a-FF"></a>“其不妄想佛法圣众，<a id="a-FG"></a>不念菩萨，<a id="a-FH"></a>无国土想，<a id="a-FI"></a>无地狱念，<a id="a-FJ"></a>不断章句，<a id="a-FK"></a>不倚有常，<a id="a-FL"></a>是曰一业敷演经法。<a id="a-FM"></a>”</p>
  <p id="aFN">弥勒菩萨曰：<a id="a-FO"></a>“不见五阴衰入诸种，<a id="a-FP"></a>不视不盲无妄想法，<a id="a-FQ"></a>不畅入法不积不舍，<a id="a-FR"></a>是曰一业敷演经法。<a id="a-FS"></a>”</p>
  <p id="aFT">师子步雷音菩萨曰：<a id="a-FU"></a>“其于乱法而无所乱，<a id="a-FV"></a>不造若干是凡夫法。<a id="a-FW"></a>斯习学法此诸佛法，<a id="a-FX"></a>不怀妄想不受一法，<a id="a-FY"></a>其业寂寞，<a id="a-FZ"></a>是曰一业敷演经法。<a id="a-Fa"></a>”</p>
  <p id="aFb">爱见菩萨曰：<a id="a-Fc"></a>“其逮本无不想今无，<a id="a-Fd"></a>斯深妙法悉无妄想，<a id="a-Fe"></a>是曰一业敷演经法。<a id="a-Ff"></a>”</p>
  <p id="aFg">无碍辩菩萨曰：<a id="a-Fh"></a>“诸法皆尽究竟尽者，<a id="a-Fi"></a>乃曰无尽。<a id="a-Fj"></a>演一切法不可尽者，<a id="a-Fk"></a>是曰一业敷演经法。<a id="a-Fl"></a>”</p>
  <p id="aFm">善心念菩萨曰：<a id="a-Fn"></a>“其于诸念而无所思，<a id="a-Fo"></a>若有所入亦不无心，<a id="a-Fp"></a>不得不失，<a id="a-Fq"></a>是曰一业敷演经法。<a id="a-Fr"></a>”</p>
  <p id="aFs">觉离尘菩萨曰：<a id="a-Ft"></a>“于诸尘法而无所染亦无不染，<a id="a-Fu"></a>不著不忧，<a id="a-Fv"></a>不忘不念，<a id="a-Fw"></a>不作无不作，<a id="a-Fx"></a>不取不舍，<a id="a-Fy"></a>是曰一业敷演经法。<a id="a-Fz"></a>”</p>
  <p id="aG0">海底菩萨曰：<a id="a-G1"></a>“其志如海永难得底，<a id="a-G2"></a>深入法要不有妄想，<a id="a-G3"></a>如所应行而班宣法不我无彼，<a id="a-G4"></a>是曰一业敷演经法。<a id="a-G5"></a>”</p>
  <p id="aG6">十上月童真菩萨曰：<a id="a-G7"></a>“普等众生若如月满，<a id="a-G8"></a>心不见等等无所等，<a id="a-G9"></a>是曰一业敷演经法。<a id="a-GA"></a>”</p>
  <p id="aGB">消诸忧冥菩萨曰：<a id="a-GC"></a>“其能休息一切忧疮不忧不戚，<a id="a-GD"></a>以能割除众愦诸本。<a id="a-GE"></a>何所是本？<a id="a-GF"></a>吾我之本。<a id="a-GG"></a>其有等住于吾我行而说法者，<a id="a-GH"></a>是曰一业敷演经法。<a id="a-GI"></a>”</p>
  <p id="aGJ">钩锁菩萨曰：<a id="a-GK"></a>“若说于法，<a id="a-GL"></a>其不倚著欲界、<a id="a-GM"></a>色界及无色界，<a id="a-GN"></a>不著声闻、<a id="a-GO"></a>缘觉之法，<a id="a-GP"></a>不慕佛道，<a id="a-GQ"></a>是曰不业敷演经法。<a id="a-GR"></a>”</p>
  <p id="aGS">普现菩萨曰：<a id="a-GT"></a>“等宣诸法等于空无，<a id="a-GU"></a>不念于空不得平等，<a id="a-GV"></a>所说如是，<a id="a-GW"></a>是曰一业敷演经法。<a id="a-GX"></a>”</p>
  <p id="aGY">三品净菩萨曰：<a id="a-GZ"></a>“其讲说法净三品场。<a id="a-Ga"></a>何谓三场？<a id="a-Gb"></a>不得吾我，<a id="a-Gc"></a>不想法会，<a id="a-Gd"></a>不倚诸法，<a id="a-Ge"></a>是曰三场清净之业宣布法训。<a id="a-Gf"></a>如斯说者，<a id="a-Gg"></a>是曰一业敷演经法。<a id="a-Gh"></a>”</p>
  <p id="aGi">在所吉菩萨曰：<a id="a-Gj"></a>“知一切法归于平等，<a id="a-Gk"></a>若晓了斯，<a id="a-Gl"></a>而为分别不宣文字，<a id="a-Gm"></a>以无所宣一切诸法，<a id="a-Gn"></a>是曰一业敷演经法。<a id="a-Go"></a>”</p>
  <p id="aGp">深行菩萨曰：<a id="a-Gq"></a>“若有睹见一切诸法，<a id="a-Gr"></a>亦无所见，<a id="a-Gs"></a>若讲如是言辞，<a id="a-Gt"></a>是曰一业敷演经法。<a id="a-Gu"></a>”</p>
  <p id="aGv">如是要言，<a id="a-Gw"></a>一切菩萨各言其志，<a id="a-Gx"></a>说是一业经典法时，<a id="a-Gy"></a>七千亿菩萨逮得无所从生法忍，<a id="a-Gz"></a>八十万四千垓人皆发无上正真道意，<a id="a-H0"></a>七千比丘漏尽意解，<a id="a-H1"></a>九十六载诸天世人远尘离垢诸法眼生。</p>
  <p id="aH2">于是师子步雷音菩萨前白佛言：<a id="a-H3"></a>“文殊师利成普现佛时，<a id="a-H4"></a>诸菩萨能有几所？<a id="a-H5"></a>其寿久如？<a id="a-H6"></a>何时成佛？<a id="a-H7"></a>”</p>
  <p id="aH8">佛言：<a id="a-H9"></a>“卿自以是问于文殊师利？<a id="a-HA"></a>”</p>
  <p id="aHB">即如佛教，<a id="a-HC"></a>问文殊师利曰：<a id="a-HD"></a>“仁当久如成最正觉？<a id="a-HE"></a>”</p>
  <p id="aHF">文殊师利答曰：<a id="a-HG"></a>“虚空有形乃成正觉！<a id="a-HH"></a>假使幻人成佛道者，<a id="a-HI"></a>我身尔乃无著漏尽成最正觉！<a id="a-HJ"></a>若呼有形，<a id="a-HK"></a>而响有影，<a id="a-HL"></a>月能昼明，<a id="a-HM"></a>日而夜照，<a id="a-HN"></a>尔乃我身成最正觉！<a id="a-HO"></a>志求道者，<a id="a-HP"></a>乃当问之成佛之期。<a id="a-HQ"></a>”</p>
  <p id="aHR">又问：<a id="a-HS"></a>“仁者为不志求道？<a id="a-HT"></a>”</p>
  <p id="aHU">答曰：<a id="a-HV"></a>“不也。<a id="a-HW"></a>”</p>
  <p id="aHX">曰：<a id="a-HY"></a>“何以故？<a id="a-HZ"></a>”</p>
  <p id="aHa">答曰：<a id="a-Hb"></a>“道是文殊，<a id="a-Hc"></a>文殊是道。<a id="a-Hd"></a>所以者何？<a id="a-He"></a>假有号耳！<a id="a-Hf"></a>文殊及道其名寂寞，<a id="a-Hg"></a>了无解空空则曰道。<a id="a-Hh"></a>”</p>
  <p id="aHi">佛告师子步雷音菩萨言：<a id="a-Hj"></a>“宁曾见闻无量寿佛国中菩萨、<a id="a-Hk"></a>声闻众不？<a id="a-Hl"></a>”</p>
  <p id="aHm">答曰：<a id="a-Hn"></a>“唯然，<a id="a-Ho"></a>亦见亦闻。<a id="a-Hp"></a>”</p>
  <p id="aHq">佛言：<a id="a-Hr"></a>“为多少乎？<a id="a-Hs"></a>”</p>
  <p id="aHt">答曰：<a id="a-Hu"></a>“不可思议，<a id="a-Hv"></a>不能称限。<a id="a-Hw"></a>”</p>
  <p id="aHx">佛言：<a id="a-Hy"></a>“普现佛国菩萨之数，<a id="a-Hz"></a>喻如积尘满十方界，<a id="a-I0"></a>无量寿佛菩萨、<a id="a-I1"></a>声闻比数多少如一尘耳！<a id="a-I2"></a>又普现佛寿命无限，<a id="a-I3"></a>取譬言之，<a id="a-I4"></a>破碎十方三千世界皆使作尘，<a id="a-I5"></a>布散此尘过千佛国乃著一尘，<a id="a-I6"></a>周匝十方而尽其尘，<a id="a-I7"></a>于族姓子宁能计知此尘数不？<a id="a-I8"></a>”</p>
  <p id="aI9">答曰：<a id="a-IA"></a>“无能限焉！<a id="a-IB"></a>”</p>
  <p id="aIC">佛言：<a id="a-ID"></a>“普现如来以劫之寿当一尘耳！<a id="a-IE"></a>计尘之喻尚不足言，<a id="a-IF"></a>欲知其要如虚空无边，<a id="a-IG"></a>年寿劫数无以比焉！<a id="a-IH"></a>”</p>
  <p id="aII">于时，<a id="a-IJ"></a>弥勒菩萨前白佛言：<a id="a-IK"></a>“假使有人学于大乘，<a id="a-IL"></a>为是大智无极之慧，<a id="a-IM"></a>当忍勤苦无央数劫，<a id="a-IN"></a>自归普现行菩萨法，<a id="a-IO"></a>如斯大道不当懈废。<a id="a-IP"></a>”</p>
  <p id="aIQ">佛言：<a id="a-IR"></a>“如是，<a id="a-IS"></a>弥勒，<a id="a-IT"></a>诚如所云。<a id="a-IU"></a>谁有闻是无极大慧，<a id="a-IV"></a>不发道意爱乐之乎？<a id="a-IW"></a>唯有懈废小节之类，<a id="a-IX"></a>不解正真不乐之耳！<a id="a-IY"></a>”</p>
  <p id="aIZ">佛说是时，<a id="a-Ia"></a>十千众人发大道心。</p>
  <p id="aIb">尔时，<a id="a-Ic"></a>世尊告师子步雷音菩萨言：<a id="a-Id"></a>“今叹文殊师利自昔所行本心志愿，<a id="a-Ie"></a>度佛无量菩萨无数，<a id="a-If"></a>道慧高德不可思议，<a id="a-Ig"></a>周匝十方诸得道者不能究尽。<a id="a-Ih"></a>”</p>
  <p id="aIi">为作譬喻时，<a id="a-Ij"></a>师子步雷音菩萨前白佛言：<a id="a-Ik"></a>“假使有人立弘誓愿无极之行，<a id="a-Il"></a>当如文殊师利志愿等不？<a id="a-Im"></a>忍勤苦行，<a id="a-In"></a>于无数劫而无懈厌，<a id="a-Io"></a>不发劳想？<a id="a-Ip"></a>”</p>
  <p id="aIq">佛言：<a id="a-Ir"></a>“于族姓子，<a id="a-Is"></a>意趣云何？<a id="a-It"></a>虚空宁念‘我行昼夜、<a id="a-Iu"></a>日月时节、<a id="a-Iv"></a>年限劫数’不？<a id="a-Iw"></a>”</p>
  <p id="aIx">答曰：<a id="a-Iy"></a>“不也。<a id="a-Iz"></a>”</p>
  <p id="aJ0">曰：<a id="a-J1"></a>“如是，<a id="a-J2"></a>族姓子，<a id="a-J3"></a>晓了诸法亦如虚空。<a id="a-J4"></a>虚空寂定，<a id="a-J5"></a>不念昼夜日月时节、<a id="a-J6"></a>年限劫数也。<a id="a-J7"></a>所以者何？<a id="a-J8"></a>空无念思，<a id="a-J9"></a>岂有劳想？<a id="a-JA"></a>过江河沙劫亦无增损，<a id="a-JB"></a>不衰不盛，<a id="a-JC"></a>不坏不毁，<a id="a-JD"></a>不生不老，<a id="a-JE"></a>不病不死，<a id="a-JF"></a>不去不来。<a id="a-JG"></a>所以然者？<a id="a-JH"></a>虚空与有假有号耳！<a id="a-JI"></a>文殊师利名号如是，<a id="a-JJ"></a>其能晓了如虚空者，<a id="a-JK"></a>悉知诸法一切无辞皆无所有，<a id="a-JL"></a>便无恐怖不以为劳！<a id="a-JM"></a>文殊师利成佛久远乃尔志同，<a id="a-JN"></a>文殊师利等亦如是。<a id="a-JO"></a>”</p>
  <p id="aJP">于时，<a id="a-JQ"></a>海底菩萨谓文殊师利：<a id="a-JR"></a>“所被弘誓不可比喻，<a id="a-JS"></a>若有学者当云何进？<a id="a-JT"></a>”</p>
  <p id="aJU">文殊师利答曰：<a id="a-JV"></a>“若有学我弘誓铠者，<a id="a-JW"></a>志存誓愿若如幻化，<a id="a-JX"></a>则无所有亦无所为。<a id="a-JY"></a>”</p>
  <p id="aJZ">佛说是经时，<a id="a-Ja"></a>四大天王、<a id="a-Jb"></a>天帝释、<a id="a-Jc"></a>梵天王，<a id="a-Jd"></a>及余尊大神妙诸天，<a id="a-Je"></a>佥然同音，<a id="a-Jf"></a>俱共叹曰：<a id="a-Jg"></a>“唯然，<a id="a-Jh"></a>世尊，<a id="a-Ji"></a>其闻是经，<a id="a-Jj"></a>为得善利无极之庆，<a id="a-Jk"></a>何况受持讽诵学者！<a id="a-Jl"></a>我当受持讽诵修学，<a id="a-Jm"></a>广为人说普令流布，<a id="a-Jn"></a>将护行者使法久存。<a id="a-Jo"></a>”</p>
  <p id="aJp">于时，<a id="a-Jq"></a>师子步雷音菩萨前白佛言：<a id="a-Jr"></a>“唯然，<a id="a-Js"></a>世尊，<a id="a-Jt"></a>若有受持讽诵斯经得何福庆？<a id="a-Ju"></a>若有闻者，<a id="a-Jv"></a>即便发心追慕志学文殊师利竟则复云何乎？<a id="a-Jw"></a>”</p>
  <p id="aJx">佛言：<a id="a-Jy"></a>“若有菩萨学是法者，<a id="a-Jz"></a>犹如如来已无挂碍。<a id="a-K0"></a>若于将来最后末世，<a id="a-K1"></a>则以七宝积满十方诸佛之国，<a id="a-K2"></a>则贡上佛供养一切，<a id="a-K3"></a>等心众生历劫不废，<a id="a-K4"></a>又兼法施备具六德，<a id="a-K5"></a>此之功德又不足计！<a id="a-K6"></a>不如闻是严净经法，<a id="a-K7"></a>发心慕学文殊师利，<a id="a-K8"></a>模式讽诵经行七步之内，<a id="a-K9"></a>德过于彼巨亿万倍，<a id="a-KA"></a>无以为喻不可称计。<a id="a-KB"></a>”</p>
  <p id="aKC">时，<a id="a-KD"></a>弥勒菩萨前白佛言：<a id="a-KE"></a>“是经所名？<a id="a-KF"></a>云何奉持？<a id="a-KG"></a>”</p>
  <p id="aKH">佛语弥勒：<a id="a-KI"></a>“斯经典者，<a id="a-KJ"></a>号曰《娱乐所愿殊特》，<a id="a-KK"></a>当奉持之。<a id="a-KL"></a>又名《文殊师利佛土功勋严净》，<a id="a-KM"></a>亦复名曰《其发道心志怀悦豫》，<a id="a-KN"></a>当坚持之。<a id="a-KO"></a>”</p>
  <p id="aKP">尔时，<a id="a-KQ"></a>十方诸来菩萨，<a id="a-KR"></a>皆散天华供养是法，<a id="a-KS"></a>咨嗟文殊师利无量之德，<a id="a-KT"></a>法泽普润弘覆三界，<a id="a-KU"></a>开心受者皆逮正觉，<a id="a-KV"></a>前礼佛足绕佛三匝，<a id="a-KW"></a>忽然不现各还本国。<a id="a-KX"></a>佛说是时，<a id="a-KY"></a>化江河沙诸菩萨等立不退转，<a id="a-KZ"></a>信是菩萨具成德本。</p>
  <p id="aKa">于是文殊师利有三昧，<a id="a-Kb"></a>名光普照辞训如幻，<a id="a-Kc"></a>以斯定意而行正受。<a id="a-Kd"></a>适三昧已，<a id="a-Ke"></a>一切众会皆见文殊师利，<a id="a-Kf"></a>普在十方不可称计诸佛之国，<a id="a-Kg"></a>各各佛前文殊师利住立，<a id="a-Kh"></a>咨嗟己国严净之德。<a id="a-Ki"></a>众会见已叹未曾有：<a id="a-Kj"></a>“文殊师利所愿无尽，<a id="a-Kk"></a>道德巍巍超绝无比，<a id="a-Kl"></a>乃使其身遍显十方，<a id="a-Km"></a>端坐在此而不转移，<a id="a-Kn"></a>威神功德堂堂不訾。<a id="a-Ko"></a>”</p>
  <p id="aKp">佛说如是，<a id="a-Kq"></a>诸菩萨众，<a id="a-Kr"></a>比丘、<a id="a-Ks"></a>比丘尼、<a id="a-Kt"></a>清信士、<a id="a-Ku"></a>清信女，<a id="a-Kv"></a>诸天、<a id="a-Kw"></a>龙、<a id="a-Kx"></a>神、<a id="a-Ky"></a>阿须伦、<a id="a-Kz"></a>世间人，<a id="a-L0"></a>皆大欢喜，<a id="a-L1"></a>稽首佛足，<a id="a-L2"></a>作礼而去。</p>
 </body>
</html>