<!doctype html>
<html id="z3IBTK7E7" data-ver="899">
 <head>
  <meta charset="utf-8">
  <meta author="竺法护">
  <meta library="龙藏">
  <meta catalog="大乘宝积部">
  <meta period="西晋">
 </head>
 <body>
  <h1 id="a1">慧上菩萨问大善权经卷下</h1>
  <p id="a2">“何故菩萨而有室娶？<a id="a-3"></a>菩萨无欲不尚配匹，<a id="a-4"></a>其于离欲则为正士。<a id="a-5"></a>所以示现眷属妻息，<a id="a-6"></a>傍人怀疑，<a id="a-7"></a>菩萨非男斯黄门耳！<a id="a-8"></a>欲除沉吟故纳瞿夷释氏之女，<a id="a-9"></a>缘此现生子男罗云。<a id="a-A"></a>假论罗云胞胎生者，<a id="a-B"></a>则非义也。<a id="a-C"></a>所以者何？<a id="a-D"></a>罗云于天变没化生，<a id="a-E"></a>不由父母合会而育，<a id="a-F"></a>又是菩萨本愿所致。<a id="a-G"></a>昔锭光佛瞿夷有誓：<a id="a-H"></a>‘后世为仁妻殖其德本。<a id="a-I"></a>’不违久要故娉纳之，<a id="a-J"></a>情无所在俗人扰动迷惑色欲殷勤恋著。<a id="a-K"></a>菩萨示现妻子眷属，<a id="a-L"></a>寻复舍国，<a id="a-M"></a>或有人言：<a id="a-N"></a>‘正士之妃端正姝妙，<a id="a-O"></a>乃尚捐去，<a id="a-P"></a>何况吾等！<a id="a-Q"></a>’又菩萨本始学道时，<a id="a-R"></a>所有妻妇群从眷属，<a id="a-S"></a>相敬重故各共发愿：<a id="a-T"></a>‘世世与仁俱，<a id="a-U"></a>生生相侍，<a id="a-V"></a>随至成佛道。<a id="a-W"></a>’故广敷演清白之法，<a id="a-X"></a>中宫婇女四万二千人发无上正真道意，<a id="a-Y"></a>其余群类悉度恶趣，<a id="a-Z"></a>以故菩萨现有眷属。<a id="a-a"></a>其诸婇女以恩爱情自烦恼者，<a id="a-b"></a>适见菩萨澹然清净如明月珠，<a id="a-c"></a>则离色欲。<a id="a-d"></a>假使菩萨化于所化，<a id="a-e"></a>颜姿容貌由若己身，<a id="a-f"></a>尔时婇女与化人俱恣可所娱，<a id="a-g"></a>各心念言：<a id="a-h"></a>‘吾等今日与菩萨俱，<a id="a-i"></a>志慕永异。<a id="a-j"></a>’于时菩萨往阎浮树荫下，<a id="a-k"></a>而坐禅思欢喜行安，<a id="a-l"></a>由如化人所造之变。<a id="a-m"></a>菩萨昔从锭光佛来，<a id="a-n"></a>所见爱欲因缘之业，<a id="a-o"></a>皆是无始感发之应，<a id="a-p"></a>是为菩萨善权方便。</p>
  <p id="aq">“何故菩萨于阎浮树荫而坐禅思？<a id="a-r"></a>化七十亿诸所天子令发道意，<a id="a-s"></a>又复欲使皇后见之，<a id="a-t"></a>心自念言会当舍家，<a id="a-u"></a>是故菩萨坐阎浮树荫而寂思惟，<a id="a-v"></a>是为菩萨善权方便。</p>
  <p id="aw">“何故菩萨夜半出家？<a id="a-x"></a>至于江流而自洗浴，<a id="a-y"></a>感诸群生为现德本，<a id="a-z"></a>悉当念言：<a id="a-10"></a>‘所立之处功德自然清白法故。<a id="a-11"></a>’由此夜半出家无碍，<a id="a-12"></a>极乐事皆当舍弃，<a id="a-13"></a>清白之法不可离也，<a id="a-14"></a>是为菩萨善权方便。</p>
  <p id="a15">“何故菩萨在兜术天劝化诸天？<a id="a-16"></a>来下现生，<a id="a-17"></a>天人叉手，<a id="a-18"></a>时到可去门自然开。<a id="a-19"></a>菩萨有念：<a id="a-1A"></a>‘王傥怀疑，<a id="a-1B"></a>闻此不了长夜不安，<a id="a-1C"></a>遭值恐患坠于恶趣。<a id="a-1D"></a>’故化天人，<a id="a-1E"></a>天人开门，<a id="a-1F"></a>诸天坐中举声称扬非菩萨咎，<a id="a-1G"></a>欲慰王心委之于天。<a id="a-1H"></a>由观斯义有所劝化，<a id="a-1I"></a>是为菩萨善权方便。</p>
  <p id="a1J">“何故菩萨弃国捐王而现舍去？<a id="a-1K"></a>人当解知，<a id="a-1L"></a>菩萨畏生老病死是故出家，<a id="a-1M"></a>不为增避家室亲族眷属枝党，<a id="a-1N"></a>是为菩萨善权方便。</p>
  <p id="a1O">“何故菩萨自剃头须发？<a id="a-1P"></a>三千大千世界诸天、<a id="a-1Q"></a>龙、<a id="a-1R"></a>神、<a id="a-1S"></a>揵沓和、<a id="a-1T"></a>人与非人，<a id="a-1U"></a>无能堪见菩萨顶者，<a id="a-1V"></a>况能为尊除须发者？<a id="a-1W"></a>于时菩萨劝度众生自除须发，<a id="a-1X"></a>念白净王当起恨意：<a id="a-1Y"></a>‘谁剃子首？<a id="a-1Z"></a>’从使者闻：<a id="a-1a"></a>‘自剃之耳！<a id="a-1b"></a>’王乃默然，<a id="a-1c"></a>是为菩萨善权方便。</p>
  <p id="a1d">“何故菩萨取宝璎珞冠帻手付车匿？<a id="a-1e"></a>发起众念：<a id="a-1f"></a>‘菩萨为道，<a id="a-1g"></a>不复贪乐珍宝之饰，<a id="a-1h"></a>于一切物而无所著。<a id="a-1i"></a>’故皆释之。<a id="a-1j"></a>后世边地法效菩萨：<a id="a-1k"></a>‘吾等出家，<a id="a-1l"></a>亦当请学。<a id="a-1m"></a>从佛法则猗四贤行，<a id="a-1n"></a>一切无著，<a id="a-1o"></a>不为阴入狐疑出家。<a id="a-1p"></a>’设不如是人当疑言，<a id="a-1q"></a>不知产业故出家也。<a id="a-1r"></a>是为菩萨善权方便。<a id="a-1s"></a>”</p>
  <p id="a1t">佛言：<a id="a-1u"></a>“族姓子，<a id="a-1v"></a>今且听！<a id="a-1w"></a>此菩萨何故六年志修苦行？<a id="a-1x"></a>为诸菩萨有殃罪故，<a id="a-1y"></a>故现勤苦？<a id="a-1z"></a>为诸群生权其方便，<a id="a-20"></a>于斯菩萨所兴为也。<a id="a-21"></a>迦葉佛时，<a id="a-22"></a>口发是言：<a id="a-23"></a>‘髡头沙门耳！<a id="a-24"></a>云何为佛？<a id="a-25"></a>’是则菩萨善权方便，<a id="a-26"></a>当知是义。<a id="a-27"></a>何故菩萨而有斯言？<a id="a-28"></a>优多摩纳有五亲友及五百弟子，<a id="a-29"></a>为大梵志贵族姓子，<a id="a-2A"></a>本学大乘，<a id="a-2B"></a>为恶知友所见迷谬，<a id="a-2C"></a>失其道意。<a id="a-2D"></a>其五亲友信外异学不从真教，<a id="a-2E"></a>修外道经不习佛法，<a id="a-2F"></a>自谓有道。<a id="a-2G"></a>为彼师长，<a id="a-2H"></a>其身自号吾等是佛，<a id="a-2I"></a>五百弟子亦复如是。<a id="a-2J"></a>焰花学志以权方便入斯志类，<a id="a-2K"></a>因发言呵难提和曰：<a id="a-2L"></a>‘何所为佛？<a id="a-2M"></a>髡头沙门，<a id="a-2N"></a>佛道难得，<a id="a-2O"></a>用往觐乎？<a id="a-2P"></a>’焰花稍稍化五族姓子及五百弟子在异学者，<a id="a-2Q"></a>故发斯言：<a id="a-2R"></a>‘何所是佛？<a id="a-2S"></a>髡头沙门，<a id="a-2T"></a>佛道难得。<a id="a-2U"></a>’”</p>
  <p id="a2V">佛语慧上：<a id="a-2W"></a>“观于彼世焰花学志，<a id="a-2X"></a>时在别处与五亲友、<a id="a-2Y"></a>五百眷属俱共正立。<a id="a-2Z"></a>于时，<a id="a-2a"></a>陶家者名难提和，<a id="a-2b"></a>往至其所嗟叹迦葉如来功德，<a id="a-2c"></a>谓焰花学志，<a id="a-2d"></a>来共俱往诣迦葉佛。<a id="a-2e"></a>焰花心念：<a id="a-2f"></a>‘此诸学志德本未满，<a id="a-2g"></a>设吾今叹迦葉如来道之功德，<a id="a-2h"></a>毁诸异学族姓子等，<a id="a-2i"></a>便当愕住必不俱行。<a id="a-2j"></a>’以故焰花护其本愿智慧无极，<a id="a-2k"></a>因权方便故言：<a id="a-2l"></a>‘髡头沙门非是佛！<a id="a-2m"></a>佛道难得，<a id="a-2n"></a>智慧无极，<a id="a-2o"></a>何所处乎？<a id="a-2p"></a>’行智度者无彼此想亦无道想，<a id="a-2q"></a>焰花通达究竟空慧普无所著，<a id="a-2r"></a>善权方便随一切法故发斯言。<a id="a-2s"></a>焰花学志与五亲友、<a id="a-2t"></a>五百弟子，<a id="a-2u"></a>至池水侧浴讫出水，<a id="a-2v"></a>乘马车侣五亲友，<a id="a-2w"></a>从弟子游行讲经。<a id="a-2x"></a>尔时，<a id="a-2y"></a>欢豫承佛威神欲化彼师从，<a id="a-2z"></a>迎焰花乘及侣弟子，<a id="a-30"></a>即相问讯言所从来。<a id="a-31"></a>欢豫以诚答曰：<a id="a-32"></a>‘觐迦葉佛还。<a id="a-33"></a>’焰花曰：<a id="a-34"></a>‘髡头沙门非为是佛，<a id="a-35"></a>佛道难得。<a id="a-36"></a>’陶者闻之甚用不悦，<a id="a-37"></a>以手捉发：<a id="a-38"></a>‘卿不信者，<a id="a-39"></a>可俱往质也。<a id="a-3A"></a>’焰花筹虑：<a id="a-3B"></a>‘欢豫志性安隐仁和未曾卒暴，<a id="a-3C"></a>今旋吾急终不忘也，<a id="a-3D"></a>吾及弟子宜当共侣俱观其道。<a id="a-3E"></a>’佥曰：<a id="a-3F"></a>‘唯然。<a id="a-3G"></a>’于是陶者、<a id="a-3H"></a>焰花、<a id="a-3I"></a>五友、<a id="a-3J"></a>五百弟子，<a id="a-3K"></a>便共俱行觐迦葉佛，<a id="a-3L"></a>佛则为说前世所兴道德之本，<a id="a-3M"></a>心即喜踊，<a id="a-3N"></a>赞焰花曰：<a id="a-3O"></a>‘世尊道德权慧乃尔，<a id="a-3P"></a>何惜不早为吾等说？<a id="a-3Q"></a>’五友、<a id="a-3R"></a>弟子见迦葉佛道德巍巍辩才无量，<a id="a-3S"></a>皆发无上正真道意。<a id="a-3T"></a>时，<a id="a-3U"></a>迦葉如来至真等正觉，<a id="a-3V"></a>说大乘业开阐法藏不退转轮，<a id="a-3W"></a>五大梵志、<a id="a-3X"></a>五百弟子皆得不起法忍。<a id="a-3Y"></a>”</p>
  <p id="a3Z">佛告慧上：<a id="a-3a"></a>“族姓子听！<a id="a-3b"></a>焰花若以佛智慧叹迦葉尊、<a id="a-3c"></a>毁异学者，<a id="a-3d"></a>五大梵志、<a id="a-3e"></a>五百弟子终不从化，<a id="a-3f"></a>又无由得觐迦葉佛。<a id="a-3g"></a>用欲开化之故因行权慧，<a id="a-3h"></a>故发斯言：<a id="a-3i"></a>‘髡头沙门非为是佛，<a id="a-3j"></a>佛道难得。<a id="a-3k"></a>”得不退转无所不达不复疑道，<a id="a-3l"></a>是为菩萨善权方便。<a id="a-3m"></a>”</p>
  <p id="a3n">佛告慧上：<a id="a-3o"></a>“菩萨所以随时如化现有余殃勤苦之行，<a id="a-3p"></a>设不然者，<a id="a-3q"></a>沙门梵志清净奉诫，<a id="a-3r"></a>诸余黎民将无知之，<a id="a-3s"></a>懈怠不进，<a id="a-3t"></a>适相见已得无说之，<a id="a-3u"></a>是藏异藏。<a id="a-3v"></a>斯等长夜曾无利义，<a id="a-3w"></a>不得安隐则归恶趣，<a id="a-3x"></a>用众罪衅如来故现余殃未尽，<a id="a-3y"></a>菩萨都无罪盖之患。<a id="a-3z"></a>持戒沙门梵志，<a id="a-40"></a>若说粗言即当自疑，<a id="a-41"></a>不加精进，<a id="a-42"></a>不得解脱。<a id="a-43"></a>欲建斯等犹豫志者，<a id="a-44"></a>菩萨以权口发此言，<a id="a-45"></a>缘是度之即当自说：<a id="a-46"></a>‘吾等无智自责悔过，<a id="a-47"></a>唯学道慧普行恭敬，<a id="a-48"></a>又外异学贡高自由。<a id="a-49"></a>’以故如来勤苦六年非为余殃。<a id="a-4A"></a>所以者何？<a id="a-4B"></a>或有沙门梵志，<a id="a-4C"></a>食一麻一米清净自在，<a id="a-4D"></a>欲摄此等具足其愿故，<a id="a-4E"></a>菩萨日服一麻一米以为限度，<a id="a-4F"></a>若不时食不得不还致于圣道。<a id="a-4G"></a>菩萨发言：<a id="a-4H"></a>‘髡头沙门不得是佛，<a id="a-4I"></a>佛道难得。<a id="a-4J"></a>’故以罪殃六年苦行，<a id="a-4K"></a>六年之中所可开度，<a id="a-4L"></a>则非异学之所及知。<a id="a-4M"></a>而令外道五百二十万人住平等慧，<a id="a-4N"></a>所可见发诱化人民，<a id="a-4O"></a>是为菩萨善权方便。</p>
  <p id="a4P">“何故如来聚会四辈，<a id="a-4Q"></a>诸天、<a id="a-4R"></a>龙、<a id="a-4S"></a>神及人非人，<a id="a-4T"></a>为讲说经初夜欲竟？<a id="a-4U"></a>佛告阿难：<a id="a-4V"></a>‘取中衣来，<a id="a-4W"></a>吾体少冷。<a id="a-4X"></a>’阿难受教即取奉进。<a id="a-4Y"></a>上夜已竟入于中夜，<a id="a-4Z"></a>复命阿难取上衣来：<a id="a-4a"></a>‘吾寒欲著。<a id="a-4b"></a>’即复进之。<a id="a-4c"></a>中夜已竟入于后夜，<a id="a-4d"></a>复命阿难：<a id="a-4e"></a>‘取众集衣来，<a id="a-4f"></a>吾欲著之。<a id="a-4g"></a>’即复重进。<a id="a-4h"></a>佛便服著告诸比丘：<a id="a-4i"></a>‘吾听出家学者一时著三法衣，<a id="a-4j"></a>假使寒者亦可复之。<a id="a-4k"></a>所以者何？<a id="a-4l"></a>后世边地寒凉国城不堪单薄，<a id="a-4m"></a>随其土地应著复重。<a id="a-4n"></a>佛无寒无热无饥无渴。<a id="a-4o"></a>所以者何？<a id="a-4p"></a>为处寒土不著复重，<a id="a-4q"></a>或致疾病，<a id="a-4r"></a>或能悔退，<a id="a-4s"></a>不能究竟求道之意。<a id="a-4t"></a>’是为如来善权方便。</p>
  <p id="a4u">“何故如来坐于草蓐？<a id="a-4v"></a>为来世人出家学者，<a id="a-4w"></a>或贪鲜好床座榻机，<a id="a-4x"></a>志在安软不加精进，<a id="a-4y"></a>或有少福不得好坐氍氀毾[登+毛]重莚被蓐，<a id="a-4z"></a>怨望退却，<a id="a-50"></a>心当念言：<a id="a-51"></a>‘如来世尊身欲成佛，<a id="a-52"></a>坐于草蓐不著好床乃成佛道，<a id="a-53"></a>何况我等当慕好座？<a id="a-54"></a>’佛言所教随其习俗，<a id="a-55"></a>重茵累蓐不妨于道，<a id="a-56"></a>细软不悦粗坚不忧，<a id="a-57"></a>人心难齐志行若干，<a id="a-58"></a>故以权变现若干教，<a id="a-59"></a>是为如来善权方便。</p>
  <p id="a5A">“何故菩萨复起饭食？<a id="a-5B"></a>傍无德者自饿求道，<a id="a-5C"></a>夫以饥饿不能兴慧，<a id="a-5D"></a>故安隐食因成道德，<a id="a-5E"></a>说菩萨法开化群萌，<a id="a-5F"></a>多所安隐不以勤苦。<a id="a-5G"></a>菩萨受食得用成佛，<a id="a-5H"></a>由斯逮于一三昧定，<a id="a-5I"></a>以一三昧住百千劫，<a id="a-5J"></a>是为菩萨善权方便。</p>
  <p id="a5K">“何故菩萨闲居求道，<a id="a-5L"></a>草蓐敷于树下？<a id="a-5M"></a>用过去佛不贪床座，<a id="a-5N"></a>坐敷说谛吉祥礼义。<a id="a-5O"></a>设使菩萨说法粗略则入利义。<a id="a-5P"></a>其有以草施菩萨者因发道意，<a id="a-5Q"></a>佛时授吉祥之决：<a id="a-5R"></a>‘汝于方来当得成为佛，<a id="a-5S"></a>号离垢如来至真等正觉。<a id="a-5T"></a>’是为菩萨善权方便。</p>
  <p id="a5U">“何故菩萨坐佛树下使魔云集？<a id="a-5V"></a>设不速趣无上正真道者，<a id="a-5W"></a>其魔波旬不敢至菩萨所。<a id="a-5X"></a>又族姓子，<a id="a-5Y"></a>菩萨初坐树下，<a id="a-5Z"></a>心自念言：<a id="a-5a"></a>‘谁于欲界四域最尊，<a id="a-5b"></a>人从教者？<a id="a-5c"></a>当令诣吾，<a id="a-5d"></a>俱战决之。<a id="a-5e"></a>’尔时具足入诸通慧，<a id="a-5f"></a>故使魔试其魔兵师八万四千亿，<a id="a-5g"></a>天、<a id="a-5h"></a>龙、<a id="a-5i"></a>鬼、<a id="a-5j"></a>神、<a id="a-5k"></a>揵沓和、<a id="a-5l"></a>阿须伦、<a id="a-5m"></a>迦留罗、<a id="a-5n"></a>真陀罗、<a id="a-5o"></a>摩睺勒，<a id="a-5p"></a>皆发无上正真道意。<a id="a-5q"></a>是为菩萨善权方便。</p>
  <p id="a5r">“何故如来已成佛道，<a id="a-5s"></a>正坐七日而不起行察树无厌？<a id="a-5t"></a>是诸天子见其德行变化感动，<a id="a-5u"></a>心大欢喜，<a id="a-5v"></a>各心念言：<a id="a-5w"></a>‘吾等当求斯如来心何所倚乎？<a id="a-5x"></a>’宿夜七日一心专精求之不得，<a id="a-5y"></a>缘是之故乃观世尊三十二相，<a id="a-5z"></a>心益踊跃则发无上正真道意：<a id="a-60"></a>‘当来之世，<a id="a-61"></a>亦逮如兹坐于佛树。<a id="a-62"></a>’由斯如来坐树七日，<a id="a-63"></a>是为菩萨善权方便。</p>
  <p id="a64">“何故菩萨得成佛已，<a id="a-65"></a>劝率无数天人之众，<a id="a-66"></a>梵天不请亦不说法？<a id="a-67"></a>于是如来心自念言：<a id="a-68"></a>‘其在欲界不可称计诸天集会，<a id="a-69"></a>及魔眷属、<a id="a-6A"></a>鬼神罗刹，<a id="a-6B"></a>设见菩萨师子吼步辄发道意，<a id="a-6C"></a>见欢喜者缘致无为。<a id="a-6D"></a>’又族姓子，<a id="a-6E"></a>诣佛树下，<a id="a-6F"></a>菩萨即时放顶相光，<a id="a-6G"></a>普照魔宫及三千大千世界，<a id="a-6H"></a>于其光明出一音声：<a id="a-6I"></a>‘今释种子能仁之尊，<a id="a-6J"></a>弃国捐家，<a id="a-6K"></a>今成无上正真之道，<a id="a-6L"></a>已过汝界多度人民，<a id="a-6M"></a>不可赀量空汝国境，<a id="a-6N"></a>宜当寻往与共战斗。<a id="a-6O"></a>’时魔闻斯甚大愁毒，<a id="a-6P"></a>严四部兵具足三十那术垓，<a id="a-6Q"></a>俱往诣佛树。<a id="a-6R"></a>于时，<a id="a-6S"></a>菩萨以智慧宝建立大慈，<a id="a-6T"></a>慧明之胜紫磨金臂，<a id="a-6U"></a>诸天、<a id="a-6V"></a>龙、<a id="a-6W"></a>神、<a id="a-6X"></a>释、<a id="a-6Y"></a>梵所敬。<a id="a-6Z"></a>时梵志念：<a id="a-6a"></a>‘梵天化我，<a id="a-6b"></a>我从梵生，<a id="a-6c"></a>莫能超踰，<a id="a-6d"></a>世无尊师，<a id="a-6e"></a>梵天为上。<a id="a-6f"></a>’如来念曰：<a id="a-6g"></a>‘吾致梵天令众人见。<a id="a-6h"></a>’诸天、<a id="a-6i"></a>龙、<a id="a-6j"></a>神皆倚于梵，<a id="a-6k"></a>梵天犹尚稽首礼佛，<a id="a-6l"></a>宜当劝助如应说法。<a id="a-6m"></a>若无劝请，<a id="a-6n"></a>如来不说。<a id="a-6o"></a>承佛威神，<a id="a-6p"></a>令梵天来以法助劝。<a id="a-6q"></a>假使众人敬念梵天当劝如来，<a id="a-6r"></a>于是梵天，<a id="a-6s"></a>自舍其宫来诣世尊，<a id="a-6t"></a>大梵劝佛转法轮时，<a id="a-6u"></a>六百八十万梵天皆发无上正真道意，<a id="a-6v"></a>悉叹颂曰：</p>
  <p id="a6w">“‘佛尊无有极，<a id="a-6x"></a> 最胜不可及，</p>
  <p id="a6y">行善权方便，<a id="a-6z"></a> 是亦为如来。<a id="a-70"></a>’”</p>
  <p id="a71">佛告慧上菩萨：<a id="a-72"></a>“如来所现余殃有十，<a id="a-73"></a>是亦世尊善权方便。<a id="a-74"></a>当了至诚，<a id="a-75"></a>欲使如来有毛发瑕，<a id="a-76"></a>不具殖德本，<a id="a-77"></a>欲令有短行不具足，<a id="a-78"></a>逮成正觉坐佛树者，<a id="a-79"></a>此亦不然。<a id="a-7A"></a>所以者何？<a id="a-7B"></a>畅清白法无有众瑕。<a id="a-7C"></a>族姓子，<a id="a-7D"></a>欲知如来皆以殄灭诸不善法，<a id="a-7E"></a>世尊无碍，<a id="a-7F"></a>况复立秽而有余殃？<a id="a-7G"></a>佛为医王，<a id="a-7H"></a>除一切病无有阴盖，<a id="a-7I"></a>祐众生故示现余衅，<a id="a-7J"></a>欲令众庶护身口意修清净行。<a id="a-7K"></a>由如尊贵族姓有子，<a id="a-7L"></a>各长王家习于乳酪，<a id="a-7M"></a>体生疮瘠上至颈项腹藏亦痛，<a id="a-7N"></a>当服医药饮乳乃除困而获差，<a id="a-7O"></a>父母念之喜其得瘳。<a id="a-7P"></a>又族姓子，<a id="a-7Q"></a>如来至真为普世父，<a id="a-7R"></a>除群犂恼使获安隐，<a id="a-7S"></a>以故现疾。<a id="a-7T"></a>人闻余殃不敢作罪，<a id="a-7U"></a>是为菩萨善权方便。<a id="a-7V"></a>”</p>
  <p id="a7W">又告慧上菩萨：<a id="a-7X"></a>“往昔久远世时不知罪福，<a id="a-7Y"></a>故为众人示现殃衅。<a id="a-7Z"></a>如来故说：<a id="a-7a"></a>‘吾为法王不离宿罪，<a id="a-7b"></a>汝等之类安得离殃。<a id="a-7c"></a>’由斯有言如来永无余殃。<a id="a-7d"></a>譬如有人善学书疏计校之术，<a id="a-7e"></a>教诸童子欲令成就，<a id="a-7f"></a>无所不知不以为碍，<a id="a-7g"></a>小儿见闻则受学了稍稍达本。<a id="a-7h"></a>如来如是悉学诸法无所不博，<a id="a-7i"></a>示现余殃欲令众生具清净法。<a id="a-7j"></a>譬如有医始学治病，<a id="a-7k"></a>解方晓药应病救疗，<a id="a-7l"></a>既能自愈广能愈人转复嗟叹。<a id="a-7m"></a>锭光佛时，<a id="a-7n"></a>乃于彼世，<a id="a-7o"></a>有五百贾人入海求宝。<a id="a-7p"></a>有异心者，<a id="a-7q"></a>心罪甚重开其罪门，<a id="a-7r"></a>工学邪术殃害剧贼，<a id="a-7s"></a>观贾人貌则上有船。<a id="a-7t"></a>于时导师号曰吉财，<a id="a-7u"></a>护众贾人随时消息。<a id="a-7v"></a>凶人念言：<a id="a-7w"></a>‘今我宁可悉害贾人独取珍宝。<a id="a-7x"></a>’于阎浮提有大导师名曰大哀，<a id="a-7y"></a>时寐梦中海神语之：<a id="a-7z"></a>‘贾众之中有一贼人兴大恶心，<a id="a-80"></a>皆欲危没五百贾人，<a id="a-81"></a>独欲取宝。<a id="a-82"></a>假令事建，<a id="a-83"></a>罪不可量。<a id="a-84"></a>所以者何？<a id="a-85"></a>此五百贾人，<a id="a-86"></a>皆发无上正真道意立不退转。<a id="a-87"></a>设使遇害心不回还，<a id="a-88"></a>由其殃罪，<a id="a-89"></a>一一菩萨行得成无上正真之道，<a id="a-8A"></a>贼坠地狱若干岁数其罪乃竟！<a id="a-8B"></a>今仁导师当行权变，<a id="a-8C"></a>而令此人不更地狱若干之痛，<a id="a-8D"></a>使众贾人不被危害。<a id="a-8E"></a>’七日思惟无余方便，<a id="a-8F"></a>念言：<a id="a-8G"></a>‘唯当取之危其命耳！<a id="a-8H"></a>假语众贾者则皆兴怒，<a id="a-8I"></a>当杀此人必堕恶趣。<a id="a-8J"></a>’复重自念：<a id="a-8K"></a>‘设我独杀亦当受罪，<a id="a-8L"></a>吾宁忍之，<a id="a-8M"></a>若百千劫受地狱恼，<a id="a-8N"></a>不令贾人普见危害而令一贼坠地狱也。<a id="a-8O"></a>’时大哀师则为说法，<a id="a-8P"></a>令心欣然踊跃卧寐。<a id="a-8Q"></a>”</p>
  <p id="a8R">佛言：<a id="a-8S"></a>“族姓子，<a id="a-8T"></a>彼大导师由众贾人兴于大哀，<a id="a-8U"></a>以权方便害一贼命，<a id="a-8V"></a>寿终之后生第十二光音天上。<a id="a-8W"></a>时大哀师则吾身也，<a id="a-8X"></a>以斯方便越千劫生死，<a id="a-8Y"></a>死则升天。<a id="a-8Z"></a>同船五百贾人，<a id="a-8a"></a>斯贤劫中五百佛兴者是。<a id="a-8b"></a>菩萨岂有罪患，<a id="a-8c"></a>越除终始，<a id="a-8d"></a>弥百千劫不当察佛而有愆咎！<a id="a-8e"></a>如来所现为众生故，<a id="a-8f"></a>时以阙漏权现铁釴，<a id="a-8g"></a>如来蹈之威神所达。<a id="a-8h"></a>所以者何？<a id="a-8i"></a>如来之身则金刚也。<a id="a-8j"></a>又族姓子，<a id="a-8k"></a>舍卫城中有二十人，<a id="a-8l"></a>复与二十人共为怨敌。<a id="a-8m"></a>时二十人各欲摄怨而危害之，<a id="a-8n"></a>为最后世相伺方便。<a id="a-8o"></a>彼二十人欲害二十怨者，<a id="a-8p"></a>承佛威神寻诣如来。<a id="a-8q"></a>于时世尊化四十人，<a id="a-8r"></a>亦欲劝导一切大众，<a id="a-8s"></a>告尊者大目揵连：<a id="a-8t"></a>‘今于此地当有铁釴自然来，<a id="a-8u"></a>出入佛右足大指。<a id="a-8v"></a>’语未竟釴在佛前。<a id="a-8w"></a>目连白佛：<a id="a-8x"></a>‘今拔铁釴著异世界。<a id="a-8y"></a>’佛言：<a id="a-8z"></a>‘不然。<a id="a-90"></a>’时大目揵连，<a id="a-91"></a>以精进力欲拔铁釴，<a id="a-92"></a>是三千大千世界为大震动，<a id="a-93"></a>不能摇釴如毛发也。<a id="a-94"></a>于时世尊则往梵天，<a id="a-95"></a>釴辄随之；<a id="a-96"></a>如来还坐，<a id="a-97"></a>釴则住前。<a id="a-98"></a>是时，<a id="a-99"></a>如来右手取釴以足蹈上。<a id="a-9A"></a>目连白佛：<a id="a-9B"></a>‘如来本罪而获釴殃？<a id="a-9C"></a>’佛时告曰：<a id="a-9D"></a>‘昔与五百贾人共入大海，<a id="a-9E"></a>时有一人心怀恶意，<a id="a-9F"></a>吾时害之是其余殃。<a id="a-9G"></a>’时二十人闻佛说此，<a id="a-9H"></a>转相谓言：<a id="a-9I"></a>‘如来法王已得自在，<a id="a-9J"></a>尚有余殃不能灭除，<a id="a-9K"></a>况于吾等不受罪乎？<a id="a-9L"></a>’即来诣佛悔过自首，<a id="a-9M"></a>如来应时为说经法分别罪福，<a id="a-9N"></a>令四十人入平等慧，<a id="a-9O"></a>三万二千人远尘离垢诸法眼净。<a id="a-9P"></a>因是如来示现铁釴，<a id="a-9Q"></a>是亦菩萨善权方便。</p>
  <p id="a9R">“何故世尊已离众病示有疾病，<a id="a-9S"></a>使医王耆域而合汤药？<a id="a-9T"></a>佛时立戒二百五十，<a id="a-9U"></a>未久五百比丘在他树间行道，<a id="a-9V"></a>向欲终毕心怀狐疑：<a id="a-9W"></a>‘如来有教，<a id="a-9X"></a>唯以一药疗身众病不得习余。<a id="a-9Y"></a>’时佛发念：<a id="a-9Z"></a>‘以何方便令诸比丘得习余药？<a id="a-9a"></a>’所以者何？<a id="a-9b"></a>假使如来随意听者，<a id="a-9c"></a>则后世人毁四贤诫，<a id="a-9d"></a>是以如来行权合药任于耆域。<a id="a-9e"></a>时净居天语比丘言：<a id="a-9f"></a>‘诸贤者，<a id="a-9g"></a>宜更求药无得危命。<a id="a-9h"></a>’则相谓言：<a id="a-9i"></a>‘宁自碎身不毁佛诫。<a id="a-9j"></a>’天答贤者：<a id="a-9k"></a>‘今者如来则法王也，<a id="a-9l"></a>令置小便更求余药，<a id="a-9m"></a>可改所习而慕所服。<a id="a-9n"></a>’于时比丘离疑犹豫，<a id="a-9o"></a>乃求异药病即除愈，<a id="a-9p"></a>昼夜七日得无著道。<a id="a-9q"></a>假使如来不习汤药，<a id="a-9r"></a>此诸比丘不得解脱。<a id="a-9s"></a>将来之世亦当如是，<a id="a-9t"></a>其身安隐然后得道。<a id="a-9u"></a>是亦菩萨善权方便。</p>
  <p id="a9v">“何故如来众德普具，<a id="a-9w"></a>又入聚落而行分卫空钵来出？<a id="a-9x"></a>如来无殃，<a id="a-9y"></a>愍观后世边地诸国而兴慈哀。<a id="a-9z"></a>其有比丘，<a id="a-A0"></a>入于郡国县邑丘聚行分卫者，<a id="a-A1"></a>而身薄福所乞不得，<a id="a-A2"></a>心念：<a id="a-A3"></a>‘如来功德充盛无量福会，<a id="a-A4"></a>时行分卫尚空钵出。<a id="a-A5"></a>我等善本所殖不弘，<a id="a-A6"></a>岂可怨舍而不乞乎？<a id="a-A7"></a>’故当分卫。<a id="a-A8"></a>用是之故入城分卫空钵来出。<a id="a-A9"></a>又云，<a id="a-AA"></a>弊魔化诸梵志长者家，<a id="a-AB"></a>使不供佛不施众僧。<a id="a-AC"></a>未曾有此其魔波旬，<a id="a-AD"></a>未敢作威娆固如来沮废福意，<a id="a-AE"></a>佛之圣旨所变现也。<a id="a-AF"></a>梵志长者有此异心，<a id="a-AG"></a>非是本意，<a id="a-AH"></a>非佛鲜福。<a id="a-AI"></a>彼时众人无所施者，<a id="a-AJ"></a>又见如来空钵来出，<a id="a-AK"></a>魔界天人见不获膳，<a id="a-AL"></a>世尊得无心怀怅惘？<a id="a-AM"></a>昼夜一心念如来及弟子众将必忧悒！<a id="a-AN"></a>见佛弟子，<a id="a-AO"></a>心不增减前后适等，<a id="a-AP"></a>七万天子自投佛前，<a id="a-AQ"></a>如来如应为说经法皆得法眼净。<a id="a-AR"></a>是亦菩萨善权方便。</p>
  <p id="aAS">“何以故旃遮摩尼木魁系腹诽谤如来？<a id="a-AT"></a>亦非世尊本之余殃，<a id="a-AU"></a>佛之威神能取暴意从置恒沙刹外，<a id="a-AV"></a>如来以权现斯方便。<a id="a-AW"></a>当来比丘，<a id="a-AX"></a>或有出家行作沙门，<a id="a-AY"></a>为人所谤有怀疑者，<a id="a-AZ"></a>观佛世尊虽见讥讪，<a id="a-Aa"></a>心不动转不却宿罪，<a id="a-Ab"></a>念佛如来普胜之德，<a id="a-Ac"></a>犹复若兹，<a id="a-Ad"></a>况我等而无讥议？<a id="a-Ae"></a>思惟此已益加精进，<a id="a-Af"></a>清净奉戒心不回转。<a id="a-Ag"></a>假使暴意梦中诽谤，<a id="a-Ah"></a>寿终之后不离地狱，<a id="a-Ai"></a>如来悉知令护禁戒。<a id="a-Aj"></a>所以者何？<a id="a-Ak"></a>如来之德不舍众生，<a id="a-Al"></a>是为如来善权方便。</p>
  <p id="aAm">“何故异道害须多利，<a id="a-An"></a>埋著胜树间？<a id="a-Ao"></a>佛诸通慧普观无碍，<a id="a-Ap"></a>知当兴怒，<a id="a-Aq"></a>则以示现如斯比像。<a id="a-Ar"></a>设不以刃加须多利者，<a id="a-As"></a>须多利或投余患。<a id="a-At"></a>佛解知女寿命终尽，<a id="a-Au"></a>是故彼类相教杀之。<a id="a-Av"></a>缘邪异学身所犯害必反罪辜，<a id="a-Aw"></a>佛以等慧而化立之，<a id="a-Ax"></a>由斯所建增益群生功德之本。<a id="a-Ay"></a>是以如来七日不入城，<a id="a-Az"></a>化六十亿诸天入道；<a id="a-B0"></a>过七日后其四部众，<a id="a-B1"></a>皆来诣佛听法，<a id="a-B2"></a>八万四千人获平等慧，<a id="a-B3"></a>三亿人得道迹往来不还果证。<a id="a-B4"></a>是亦菩萨善权方便。</p>
  <p id="aB5">“何故如来三月食麦？<a id="a-B6"></a>如来素达，<a id="a-B7"></a>虽梵志请佛不得迷忘，<a id="a-B8"></a>佛所兴化。<a id="a-B9"></a>所以者何？<a id="a-BA"></a>今五百马者，<a id="a-BB"></a>昔佛弟子也。<a id="a-BC"></a>所从食已，<a id="a-BD"></a>前世皆学菩萨大乘，<a id="a-BE"></a>供养过去诸世尊矣，<a id="a-BF"></a>从恶友教犯众罪殃坠为畜生。<a id="a-BG"></a>彼时又有五百马师，<a id="a-BH"></a>有菩萨名日藏，<a id="a-BI"></a>本立愿生其中，<a id="a-BJ"></a>普化斯等令发道意，<a id="a-BK"></a>使弘大乘化诸马师，<a id="a-BL"></a>本非马师。<a id="a-BM"></a>如来护彼，<a id="a-BN"></a>令诸马畜皆得受决。<a id="a-BO"></a>为缘一切如来不食，<a id="a-BP"></a>无所志愿，<a id="a-BQ"></a>威德能化瓦石刀杖为美饮食，<a id="a-BR"></a>三千大千世界所有，<a id="a-BS"></a>悉为甘膳奇特之味。<a id="a-BT"></a>所以者何？<a id="a-BU"></a>世尊自然有大人相上味之味。<a id="a-BV"></a>以故当知，<a id="a-BW"></a>如来所化饮食皆美。<a id="a-BX"></a>耆年阿难未得大哀，<a id="a-BY"></a>心自念言：<a id="a-BZ"></a>‘云何世尊舍转轮膳今乃服麦？<a id="a-Ba"></a>’佛知其念，<a id="a-Bb"></a>以五百马师之德，<a id="a-Bc"></a>时五百马皆识宿命得近道心，<a id="a-Bd"></a>五百菩萨发大慈哀往觐如来，<a id="a-Be"></a>五百马师自减半廪以用供佛，<a id="a-Bf"></a>捐五百马谷供五百比丘。<a id="a-Bg"></a>马师及马皆自悔过，<a id="a-Bh"></a>见佛众僧竟三月已，<a id="a-Bi"></a>五百马命终生兜术天，<a id="a-Bj"></a>为天所敬，<a id="a-Bk"></a>如应说法，<a id="a-Bl"></a>得立不退转地，<a id="a-Bm"></a>当成无上正真之道。<a id="a-Bn"></a>阿难得知所施供养，<a id="a-Bo"></a>时宫中人得未曾有，<a id="a-Bp"></a>来白佛言：<a id="a-Bq"></a>‘我等生长深宫之内，<a id="a-Br"></a>世尊，<a id="a-Bs"></a>阿难未曾习此安隐欢喜，<a id="a-Bt"></a>七日不食。<a id="a-Bu"></a>’族姓子，<a id="a-Bv"></a>当知如来之身无有罪殃，<a id="a-Bw"></a>后世或有持戒之人，<a id="a-Bx"></a>请诸沙门而不设供，<a id="a-By"></a>故为彼现。<a id="a-Bz"></a>是为如来为人所请，<a id="a-C0"></a>虽不供办不令其人堕于罪地。<a id="a-C1"></a>又五百比丘与如来俱三月一夏，<a id="a-C2"></a>四百比丘悉有欲态无清净想，<a id="a-C3"></a>设得美食欲意遂盛，<a id="a-C4"></a>用粗食故欲心则薄，<a id="a-C5"></a>三月之中可得罗汉。<a id="a-C6"></a>如来以斯诸学比丘及化菩萨，<a id="a-C7"></a>随时示现非罪殃也。<a id="a-C8"></a>是亦如来善权方便。</p>
  <p id="aC9">“何故如来告大迦葉曰：<a id="a-CA"></a>‘汝当说经，<a id="a-CB"></a>吾腰背痛’？<a id="a-CC"></a>时八千天子，<a id="a-CD"></a>本弟子行迦葉所化，<a id="a-CE"></a>于时来会乐仰三宝，<a id="a-CF"></a>殷勤在行闻说觉意。<a id="a-CG"></a>设百亿佛为说经法终不能解，<a id="a-CH"></a>唯迦葉比丘能度之耳！<a id="a-CI"></a>故佛告之分别觉意，<a id="a-CJ"></a>八千天子闻义得慧。<a id="a-CK"></a>其疾病者往会听经，<a id="a-CL"></a>各心念言：<a id="a-CM"></a>‘如来法王因说觉意病即除愈，<a id="a-CN"></a>吾等云何不听经乎？<a id="a-CO"></a>’何以故？<a id="a-CP"></a>族姓子，<a id="a-CQ"></a>欲化诸天及病比丘使承经道，<a id="a-CR"></a>示现腰痛，<a id="a-CS"></a>故如来曰：<a id="a-CT"></a>‘迦葉说经，<a id="a-CU"></a>令我除病。<a id="a-CV"></a>’是亦如来善权方便。</p>
  <p id="aCW">“何故如来舍夷国败而佛头痛？<a id="a-CX"></a>众人悉当念言：<a id="a-CY"></a>‘如来亲属不尽其寿，<a id="a-CZ"></a>护黎庶意坐枯树下。<a id="a-Ca"></a>’告侍者曰：<a id="a-Cb"></a>‘吾头甚痛。<a id="a-Cc"></a>’尔时，<a id="a-Cd"></a>诸天计有常者三千人会，<a id="a-Ce"></a>刹利之众不可称数，<a id="a-Cf"></a>闻告阿难头痛之咎，<a id="a-Cg"></a>念言：<a id="a-Ch"></a>‘如来尚有余殃！<a id="a-Ci"></a>’闻经寻化天人七千，<a id="a-Cj"></a>是亦如来善权方便。</p>
  <p id="aCk">“何故披罗陀梵志以五百事而骂世尊？<a id="a-Cl"></a>时佛默然，<a id="a-Cm"></a>后更称誉，<a id="a-Cn"></a>佛亦默然，<a id="a-Co"></a>应时自归一心悔过，<a id="a-Cp"></a>无所复言。<a id="a-Cq"></a>佛能厌却使不出言，<a id="a-Cr"></a>投徙置于殊异之土。<a id="a-Cs"></a>尔时，<a id="a-Ct"></a>会中诸天世人无数之众，<a id="a-Cu"></a>见佛忍辱慧力平等心柔和雅，<a id="a-Cv"></a>四千人发无上正真道意。<a id="a-Cw"></a>如来彻睹当来有所化故现默然，<a id="a-Cx"></a>非佛余殃。<a id="a-Cy"></a>是亦如来善权方便。</p>
  <p id="aCz">“族姓子，<a id="a-D0"></a>听调达所生常与菩萨共相娆害，<a id="a-D1"></a>怀怨憎心欲相危害，<a id="a-D2"></a>是亦如来菩萨方便。<a id="a-D3"></a>”</p>
  <p id="aD4">佛告慧上菩萨：<a id="a-D5"></a>“诸天往来有所求索，<a id="a-D6"></a>则为具弘施度无极。<a id="a-D7"></a>所以者何？<a id="a-D8"></a>多所饶益覆满诸愿发起一切。<a id="a-D9"></a>以何因缘兴斯行乎？<a id="a-DA"></a>假使众生安净自利，<a id="a-DB"></a>则不解施，<a id="a-DC"></a>不知受者，<a id="a-DD"></a>是故诸天化从空来诣菩萨所，<a id="a-DE"></a>试求妻子、<a id="a-DF"></a>头目手足、<a id="a-DG"></a>国城丘聚。<a id="a-DH"></a>应时菩萨周满所欲勇慧无难，<a id="a-DI"></a>众人见之则效布施，<a id="a-DJ"></a>奉尊所行无所矜吝：<a id="a-DK"></a>‘我等亦当发愿求佛，<a id="a-DL"></a>修习禁戒不敢毁失，<a id="a-DM"></a>顺菩萨法未曾违舍，<a id="a-DN"></a>捶骂不恚轻易不恨。<a id="a-DO"></a>’则弘忍辱度无极，<a id="a-DP"></a>以斯教化无数之众。<a id="a-DQ"></a>其诸天人见有怨来诣如来所，<a id="a-DR"></a>则长戒禁。<a id="a-DS"></a>是亦如来善权方便，<a id="a-DT"></a>非余殃罪。<a id="a-DU"></a>所以者何？<a id="a-DV"></a>敢来试者则皆权也，<a id="a-DW"></a>寻皆导利无央数人。</p>
  <p id="aDX">“取要言之，<a id="a-DY"></a>如来所现残有十殃，<a id="a-DZ"></a>皆当知佛行权随时。<a id="a-Da"></a>众庶怀恶多崇非法，<a id="a-Db"></a>故为现应，<a id="a-Dc"></a>非有殃也。<a id="a-Dd"></a>使知去就至无上慧，<a id="a-De"></a>如来所叹权宜最尊，<a id="a-Df"></a>皆非殃罪，<a id="a-Dg"></a>但示现耳！<a id="a-Dh"></a>作是得是，<a id="a-Di"></a>闻者悚惧不敢为非。<a id="a-Dj"></a>又族姓子，<a id="a-Dk"></a>广宣善权时时乃说，<a id="a-Dl"></a>非为下愚薄福祚者，<a id="a-Dm"></a>亦非声闻、<a id="a-Dn"></a>缘觉所知讲也。<a id="a-Do"></a>所以者何？<a id="a-Dp"></a>彼等未曾学善权方便，<a id="a-Dq"></a>唯菩萨大士解畅深归。<a id="a-Dr"></a>喻如闇夜家中燃火，<a id="a-Ds"></a>悉照室内妻子眷属。<a id="a-Dt"></a>菩萨如是，<a id="a-Du"></a>其有闻善权度无极，<a id="a-Dv"></a>则晓达菩萨一切所行，<a id="a-Dw"></a>当勤顺学吾本所习。<a id="a-Dx"></a>佛嘱累汝：<a id="a-Dy"></a>族姓子、<a id="a-Dz"></a>族姓女，<a id="a-E0"></a>欲求佛道，<a id="a-E1"></a>其有讲说善权方便，<a id="a-E2"></a>若百千里当往受学，<a id="a-E3"></a>则蒙光明。<a id="a-E4"></a>所以者何？<a id="a-E5"></a>假能听受如斯像法者，<a id="a-E6"></a>则为显发一切经典，<a id="a-E7"></a>除诸疑网使无结恨。<a id="a-E8"></a>”</p>
  <p id="aE9">尔时，<a id="a-EA"></a>诸天世人四部众咸皆叹曰：<a id="a-EB"></a>“其有闻斯权便经者，<a id="a-EC"></a>非法器人多不信乐。<a id="a-ED"></a>”</p>
  <p id="aEE">佛说经已，<a id="a-EF"></a>七万二千人皆发无上正真道意。</p>
  <p id="aEG">阿难白佛：<a id="a-EH"></a>“当何名斯经？<a id="a-EI"></a>云何奉持之？<a id="a-EJ"></a>”</p>
  <p id="aEK">佛告阿难：<a id="a-EL"></a>“是经名《善权方便所度无极随时品》也，<a id="a-EM"></a>当持当行。<a id="a-EN"></a>”</p>
  <p id="aEO">佛说如是，<a id="a-EP"></a>慧上菩萨及比丘众，<a id="a-EQ"></a>菩萨大士、<a id="a-ER"></a>诸天龙神、<a id="a-ES"></a>阿须伦、<a id="a-ET"></a>世人，<a id="a-EU"></a>莫不欢喜。</p>
 </body>
</html>