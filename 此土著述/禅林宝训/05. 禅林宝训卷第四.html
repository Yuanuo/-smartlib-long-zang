<!doctype html>
<html id="z3IBX461cs" data-ver="1249">
 <head>
  <meta charset="utf-8">
  <meta author="净善">
  <meta library="龙藏">
  <meta catalog="此土著述">
  <meta period="吴">
 </head>
 <body>
  <h1 id="a1">禅林宝训卷第四</h1>
  <p id="a2">佛智裕和尚曰。<a id="a-3"></a>骏马之奔逸而不敢肆足者。<a id="a-4"></a>衔辔之御也。<a id="a-5"></a>小人之强横不敢纵情者。<a id="a-6"></a>刑法之制也。<a id="a-7"></a>意识之流浪不敢攀缘者。<a id="a-8"></a>觉照之力也。<a id="a-9"></a>乌乎学者无觉照。<a id="a-A"></a>犹骏马无衔辔。<a id="a-B"></a>小人无刑法。<a id="a-C"></a>将何以绝贪欲治妄想乎(与郑居士法语)</p>
  <p id="aD">佛智谓水庵曰。<a id="a-E"></a>住持之体有四焉。<a id="a-F"></a>一道德。<a id="a-G"></a>二言行。<a id="a-H"></a>三仁义。<a id="a-I"></a>四礼法。<a id="a-J"></a>道德言行乃教之本也。<a id="a-K"></a>仁义礼法乃教之末也。<a id="a-L"></a>无本不能立。<a id="a-M"></a>无末不能成。<a id="a-N"></a>先圣见学者不能自治。<a id="a-O"></a>故建丛林以安之。<a id="a-P"></a>立住持以统之。<a id="a-Q"></a>然则丛林之尊非为住持。<a id="a-R"></a>四事丰美非为学者。<a id="a-S"></a>皆以佛祖之道故。<a id="a-T"></a>是以善为住持者。<a id="a-U"></a>必先尊道德守言行。<a id="a-V"></a>能为学者必先存仁义遵礼法。<a id="a-W"></a>故住持非学者不立。<a id="a-X"></a>学者非住持不成。<a id="a-Y"></a>住持与学者。<a id="a-Z"></a>犹身之与臂。<a id="a-a"></a>头之与足。<a id="a-b"></a>大小适称而不悖。<a id="a-c"></a>乃相须而行也。<a id="a-d"></a>故曰。<a id="a-e"></a>学者保于丛林。<a id="a-f"></a>丛林保于道德。<a id="a-g"></a>住持人无道德。<a id="a-h"></a>则丛林将见其废矣(实录)</p>
  <p id="ai">水庵一和尚曰。<a id="a-j"></a>易言。<a id="a-k"></a>君子思患而预防之。<a id="a-l"></a>是故古之人思生死大患防之以道。<a id="a-m"></a>遂能经大传远。<a id="a-n"></a>今之人谓求道迂阔不若求利之切当。<a id="a-o"></a>由是竞习浮华计较毫末。<a id="a-p"></a>希目前之事。<a id="a-q"></a>怀苟且之计。<a id="a-r"></a>所至莫肯为周岁之规者。<a id="a-s"></a>况生死之虑乎。<a id="a-t"></a>所以学者日鄙丛林日废。<a id="a-u"></a>纲纪日坠。<a id="a-v"></a>以至陵夷颠沛。<a id="a-w"></a>殆不可救。<a id="a-x"></a>嗟乎。<a id="a-y"></a>可不鉴哉(双林实录)</p>
  <p id="az">水庵曰。<a id="a-10"></a>昔游云居。<a id="a-11"></a>见高庵夜参谓。<a id="a-12"></a>至道迳挺不近人情。<a id="a-13"></a>要须诚心正意勿事矫饰偏邪。<a id="a-14"></a>矫饰则近诈佞。<a id="a-15"></a>偏邪则不中正。<a id="a-16"></a>与至道皆不合矣。<a id="a-17"></a>窃思其言近理。<a id="a-18"></a>乃刻意践之。<a id="a-19"></a>逮见佛智先师。<a id="a-1A"></a>始浩然大彻。<a id="a-1B"></a>方得不负平生行脚之志(与月堂书)</p>
  <p id="a1C">水庵曰。<a id="a-1D"></a>月堂住持所至以行道为己任。<a id="a-1E"></a>不发化主不事登谒。<a id="a-1F"></a>每岁食指随常住所得用之。<a id="a-1G"></a>衲子有志充化。<a id="a-1H"></a>导者多却之。<a id="a-1I"></a>或曰。<a id="a-1J"></a>佛戒比丘持钵以资身命。<a id="a-1K"></a>师何拒之弗容。<a id="a-1L"></a>月堂曰。<a id="a-1M"></a>我佛在日则可。<a id="a-1N"></a>恐今日为之必有好利者。<a id="a-1O"></a>而至于自鬻矣。<a id="a-1P"></a>因思月堂防微杜渐深切着明。<a id="a-1Q"></a>称实之言。<a id="a-1R"></a>今犹在耳。<a id="a-1S"></a>以今日观之。<a id="a-1T"></a>又岂止自鬻而已矣(法语)</p>
  <p id="a1U">水庵谓侍郎尤延之曰。<a id="a-1V"></a>昔大愚慈明谷泉琅琊。<a id="a-1W"></a>结伴参汾阳。<a id="a-1X"></a>河东苦寒众人惮之。<a id="a-1Y"></a>惟慈明志在于道。<a id="a-1Z"></a>晓夕不怠。<a id="a-1a"></a>夜坐欲睡引锥自刺。<a id="a-1b"></a>叹曰。<a id="a-1c"></a>古人为生死事大不食不寝。<a id="a-1d"></a>我何人哉。<a id="a-1e"></a>而纵荒逸。<a id="a-1f"></a>生无益于时。<a id="a-1g"></a>死无闻于后。<a id="a-1h"></a>是自弃也。<a id="a-1i"></a>一旦辞归。<a id="a-1j"></a>汾阳叹曰。<a id="a-1k"></a>楚圆今去。<a id="a-1l"></a>吾道东矣(西湖记闻)</p>
  <p id="a1m">水庵曰。<a id="a-1n"></a>古德住持率己行道。<a id="a-1o"></a>未尝苟简自恣。<a id="a-1p"></a>昔汾阳每叹。<a id="a-1q"></a>像季浇漓学者难化。<a id="a-1r"></a>慈明曰。<a id="a-1s"></a>甚易。<a id="a-1t"></a>所患主法者不能善导耳。<a id="a-1u"></a>汾阳曰。<a id="a-1v"></a>古人淳诚尚且三二十年方得成办。<a id="a-1w"></a>慈明曰。<a id="a-1x"></a>此非圣哲之论。<a id="a-1y"></a>善造道者千日之功。<a id="a-1z"></a>或谓慈明妄诞不听。<a id="a-20"></a>而汾地多冷因罢夜参。<a id="a-21"></a>有异比丘谓汾阳曰。<a id="a-22"></a>会中有大士六人奈何。<a id="a-23"></a>不说法。<a id="a-24"></a>不三年果有六人成道者。<a id="a-25"></a>汾阳尝有颂曰。<a id="a-26"></a>胡僧金锡光。<a id="a-27"></a>请法到汾阳。<a id="a-28"></a>六人成大器。<a id="a-29"></a>劝请为敷扬(西湖记闻及僧传)</p>
  <p id="a2A">投子清和尚画水庵像求赞曰。<a id="a-2B"></a>嗣清禅人。<a id="a-2C"></a>孤硬无敌。<a id="a-2D"></a>晨昏一斋。<a id="a-2E"></a>胁不至席。<a id="a-2F"></a>深入禅定。<a id="a-2G"></a>离出入息。<a id="a-2H"></a>名达九重。<a id="a-2I"></a>谈禅选德。<a id="a-2J"></a>龙颜大悦。<a id="a-2K"></a>赐以金帛。<a id="a-2L"></a>力辞者三。<a id="a-2M"></a>上乃嘉叹真道人也。<a id="a-2N"></a>草木腾焕传予陋质。<a id="a-2O"></a>炷香请赞。<a id="a-2P"></a>是所谓青出于蓝而青于蓝者也(见画像)</p>
  <p id="a2Q">水庵曰。<a id="a-2R"></a>佛智先师言。<a id="a-2S"></a>东山演祖尝谓耿龙学曰。<a id="a-2T"></a>山僧有圆悟。<a id="a-2U"></a>如鱼之有水鸟之有翼。<a id="a-2V"></a>故丞相紫岩居士赞曰。<a id="a-2W"></a>师资相可。<a id="a-2X"></a>希遇一时。<a id="a-2Y"></a>始终之分。<a id="a-2Z"></a>谁能间之。<a id="a-2a"></a>紫岩居士。<a id="a-2b"></a>可谓知言矣。<a id="a-2c"></a>比见诸方尊宿。<a id="a-2d"></a>怀心术以御衲子。<a id="a-2e"></a>衲子挟势利以事尊宿。<a id="a-2f"></a>主宾交利上下欺侮。<a id="a-2g"></a>安得法门之兴丛林之盛乎(与梅山润书)</p>
  <p id="a2h">水庵曰。<a id="a-2i"></a>动人以言惟要深切言不深切所感必浅。<a id="a-2j"></a>人谁肯怀。<a id="a-2k"></a>昔白云师祖送师翁住四面。<a id="a-2l"></a>叮咛曰。<a id="a-2m"></a>祖道凌迟危如累卵。<a id="a-2n"></a>毋恣荒逸。<a id="a-2o"></a>虚丧光阴。<a id="a-2p"></a>复败至德。<a id="a-2q"></a>当宽容量度。<a id="a-2r"></a>利物存众。<a id="a-2s"></a>提持此事报佛祖恩。<a id="a-2t"></a>当时闻者孰不感恸。<a id="a-2u"></a>尔昨来召对宸庭。<a id="a-2v"></a>诚为法门之幸。<a id="a-2w"></a>切宜下身尊道以利济为心。<a id="a-2x"></a>不可矜己自伐。<a id="a-2y"></a>从上先哲谦柔敬畏保身全德。<a id="a-2z"></a>不以势位为荣。<a id="a-30"></a>遂能清振一时美流万世。<a id="a-31"></a>予虑光景不长。<a id="a-32"></a>无复面会。<a id="a-33"></a>故此切嘱(见投子书)</p>
  <p id="a34">水庵少倜傥有大志。<a id="a-35"></a>尚气节不事浮靡不循细检。<a id="a-36"></a>胸次岸谷徇身以义。<a id="a-37"></a>虽祸害交前。<a id="a-38"></a>不见有殒获之色。<a id="a-39"></a>住持八院经历四郡。<a id="a-3A"></a>所至兢兢业业以行道建立为心。<a id="a-3B"></a>淳熙五年退西湖净慈。<a id="a-3C"></a>有偈曰六年洒扫皇都寺。<a id="a-3D"></a>瓦砾翻成释梵宫。<a id="a-3E"></a>今日功成归去也。<a id="a-3F"></a>杖头八面起清风。<a id="a-3G"></a>士庶遮留不止。<a id="a-3H"></a>小舟至秀之天宁。<a id="a-3I"></a>未几示疾。<a id="a-3J"></a>别众告终(行实)</p>
  <p id="a3K">月堂昌和尚曰。<a id="a-3L"></a>昔大智禅师虑末世比丘骄惰。<a id="a-3M"></a>特制规矩以防之。<a id="a-3N"></a>随其器能各设攸司。<a id="a-3O"></a>主居丈室众居通堂。<a id="a-3P"></a>列十局头首之严肃如官府。<a id="a-3Q"></a>居上者提其大纲。<a id="a-3R"></a>在下者理其众目。<a id="a-3S"></a>使上下相承如身之使臂臂之使指。<a id="a-3T"></a>莫不率从是以前辈遵承翼戴。<a id="a-3U"></a>拳拳奉行者。<a id="a-3V"></a>以先圣之遗风未泯故也。<a id="a-3W"></a>比见丛林衰替。<a id="a-3X"></a>学者贵通才贱守节。<a id="a-3Y"></a>尚浮华薄真素。<a id="a-3Z"></a>日滋月浸渐入浇漓。<a id="a-3a"></a>始则偷安一时。<a id="a-3b"></a>及玩习既久。<a id="a-3c"></a>谓其理之当然。<a id="a-3d"></a>不谓之非义。<a id="a-3e"></a>不谓之非理。<a id="a-3f"></a>在上者惴惴焉畏其下。<a id="a-3g"></a>在下者睽睽焉伺其上。<a id="a-3h"></a>平居则甘言屈体以相媚悦。<a id="a-3i"></a>得间则狠心诡计以相屠狯。<a id="a-3j"></a>成者为贤。<a id="a-3k"></a>败者为愚。<a id="a-3l"></a>不复问尊卑之序是非之理彼既为之。<a id="a-3m"></a>此则效之。<a id="a-3n"></a>下既言之。<a id="a-3o"></a>上则从之。<a id="a-3p"></a>前既行之。<a id="a-3q"></a>后则袭之。<a id="a-3r"></a>乌乎非彦圣之师乘愿力积百年之功。<a id="a-3s"></a>其弊固则莫能革矣(与舜和尚书)</p>
  <p id="a3t">月堂住净慈最久。<a id="a-3u"></a>或谓。<a id="a-3v"></a>和尚行道经年。<a id="a-3w"></a>门下未闻有弟子。<a id="a-3x"></a>得不辜妙湛乎。<a id="a-3y"></a>月堂不对。<a id="a-3z"></a>他日再言之。<a id="a-40"></a>月堂曰。<a id="a-41"></a>子不闻。<a id="a-42"></a>昔人种瓜而爱甚者。<a id="a-43"></a>盛夏之日方中而灌之瓜不旋踵而淤败何也。<a id="a-44"></a>其爱之非不勤。<a id="a-45"></a>然灌之不以时。<a id="a-46"></a>适所以败之也。<a id="a-47"></a>诸方老宿提挈衲子。<a id="a-48"></a>不观其道业内充才器宏远。<a id="a-49"></a>止欲速其为人。<a id="a-4A"></a>逮审其道德则淫污。<a id="a-4B"></a>察其言行则乖戾。<a id="a-4C"></a>谓其公正则邪佞。<a id="a-4D"></a>得非爱之过其分乎。<a id="a-4E"></a>是正犹日中之灌瓜也。<a id="a-4F"></a>予深恐识者笑。<a id="a-4G"></a>故不为也(北山记闻)</p>
  <p id="a4H">月堂曰。<a id="a-4I"></a>黄龙居积翠。<a id="a-4J"></a>困病三月不出。<a id="a-4K"></a>真净宵夜恳祷。<a id="a-4L"></a>以至然顶炼臂仰祈阴相。<a id="a-4M"></a>黄龙闻之责曰。<a id="a-4N"></a>生死固吾分也。<a id="a-4O"></a>尔参禅不达理若是。<a id="a-4P"></a>真净从容对曰。<a id="a-4Q"></a>丛林可无克文不可无和尚。<a id="a-4R"></a>识者谓。<a id="a-4S"></a>真净敬师重法。<a id="a-4T"></a>其诚至此。<a id="a-4U"></a>他日必成大器(北山记闻)</p>
  <p id="a4V">月堂曰。<a id="a-4W"></a>黄太史鲁直尝言。<a id="a-4X"></a>黄龙南禅师器量深厚。<a id="a-4Y"></a>不为事物所迁。<a id="a-4Z"></a>平生无矫饰。<a id="a-4a"></a>门弟子有终身不见其喜怒者。<a id="a-4b"></a>虽走使致力之辈。<a id="a-4c"></a>一以诚待之。<a id="a-4d"></a>故能不动声气而起慈明之道。<a id="a-4e"></a>非苟然也(一本见黄龙石刻)</p>
  <p id="a4f">月堂曰。<a id="a-4g"></a>建炎己酉上巳日。<a id="a-4h"></a>钟相叛于澧阳。<a id="a-4i"></a>文殊导禅师厄于难。<a id="a-4j"></a>贼势既盛。<a id="a-4k"></a>其徒逸去。<a id="a-4l"></a>师曰。<a id="a-4m"></a>祸可避乎。<a id="a-4n"></a>即毅然处于丈室。<a id="a-4o"></a>竟为贼所害。<a id="a-4p"></a>无垢居士跋其法语曰。<a id="a-4q"></a>夫爱生畏死人之常情。<a id="a-4r"></a>惟至人悟其本不生。<a id="a-4s"></a>虽生而无所爱。<a id="a-4t"></a>达其未尝灭。<a id="a-4u"></a>虽死而无所畏。<a id="a-4v"></a>故能临死生祸患之际。<a id="a-4w"></a>而不移其所守。<a id="a-4x"></a>师其人乎。<a id="a-4y"></a>以师道德节义。<a id="a-4z"></a>足以教化丛林垂范后世。<a id="a-50"></a>师名正导。<a id="a-51"></a>眉州丹棱人。<a id="a-52"></a>佛鉴之嗣也(一本见庐山岳府惠太师记闻)</p>
  <p id="a53">心闻贲和尚曰。<a id="a-54"></a>衲子因禅致病者多。<a id="a-55"></a>有病在耳目者。<a id="a-56"></a>以瞠眉努目侧耳点头为禅。<a id="a-57"></a>有病在口舌者。<a id="a-58"></a>以颠言倒语胡喝乱喝为禅。<a id="a-59"></a>有病在手足者。<a id="a-5A"></a>以进前退后指东划西为禅。<a id="a-5B"></a>有病在心腹者。<a id="a-5C"></a>以穷玄究妙超情离见为禅。<a id="a-5D"></a>据实而论无非是病。<a id="a-5E"></a>惟本色宗师明察几微。<a id="a-5F"></a>目击而知其会不会。<a id="a-5G"></a>入门而辨其到不到。<a id="a-5H"></a>然后用一锥一劄。<a id="a-5I"></a>脱其廉纤攻其搭滞。<a id="a-5J"></a>验其真假定其虚实。<a id="a-5K"></a>而不守一方便昧乎变通。<a id="a-5L"></a>俾终蹈于安乐无事之境。<a id="a-5M"></a>而后已矣(语录)</p>
  <p id="a5N">心闻曰。<a id="a-5O"></a>古云。<a id="a-5P"></a>千人之秀曰英。<a id="a-5Q"></a>万人之英曰杰。<a id="a-5R"></a>衲子有智行闻于丛林者。<a id="a-5S"></a>岂非近英杰之士耶。<a id="a-5T"></a>但能勤而参究去虚取实。<a id="a-5U"></a>各得其用。<a id="a-5V"></a>则院无大小众无多寡。<a id="a-5W"></a>皆从其化矣。<a id="a-5X"></a>昔风穴之白丁。<a id="a-5Y"></a>药山之牛栏。<a id="a-5Z"></a>常公之大梅。<a id="a-5a"></a>慈明之荆楚当此之时。<a id="a-5b"></a>悠悠之徒。<a id="a-5c"></a>若以位貌相求。<a id="a-5d"></a>必见而诒之。<a id="a-5e"></a>一旦据师席登华座。<a id="a-5f"></a>万指围绕发辉佛祖叔世之光明。<a id="a-5g"></a>丛林孰不望风而靡。<a id="a-5h"></a>矧前辈皆负环伟之材英杰之气。<a id="a-5i"></a>尚能区区于未遇之际。<a id="a-5j"></a>含耻忍垢。<a id="a-5k"></a>混世同波而若是。<a id="a-5l"></a>况降兹者欤。<a id="a-5m"></a>乌乎古犹今也。<a id="a-5n"></a>此犹彼也。<a id="a-5o"></a>若必待药山风穴而师之。<a id="a-5p"></a>千载一遇也。<a id="a-5q"></a>若必待大梅慈明而友之。<a id="a-5r"></a>百世一出也。<a id="a-5s"></a>盖事有从微而至着。<a id="a-5t"></a>功有积小而成大。<a id="a-5u"></a>未见不学而有成。<a id="a-5v"></a>不修而先达者。<a id="a-5w"></a>若悟此理师可求友可择。<a id="a-5x"></a>道可学德可修。<a id="a-5y"></a>则天下之事何施而不可。<a id="a-5z"></a>古云。<a id="a-60"></a>知人诚难圣人所病。<a id="a-61"></a>况其他乎(与竹庵书)</p>
  <p id="a62">心闻曰。<a id="a-63"></a>教外别传之道。<a id="a-64"></a>至简至要。<a id="a-65"></a>初无他说。<a id="a-66"></a>前辈行之不疑。<a id="a-67"></a>守之不易。<a id="a-68"></a>天禧间雪窦以辩博之才。<a id="a-69"></a>美意变弄求新琢巧。<a id="a-6A"></a>继汾阳为颂古。<a id="a-6B"></a>笼络当世学者。<a id="a-6C"></a>宗风由此一变矣。<a id="a-6D"></a>逮宣政间。<a id="a-6E"></a>圆悟又出己意离之为碧岩集。<a id="a-6F"></a>彼时迈古淳全之士。<a id="a-6G"></a>如宁道者死心灵源佛鉴诸老。<a id="a-6H"></a>皆莫能回其说。<a id="a-6I"></a>于是新进后生珍重其语。<a id="a-6J"></a>朝诵暮习谓之至学。<a id="a-6K"></a>莫有悟其非者。<a id="a-6L"></a>痛哉。<a id="a-6M"></a>学者之心术坏矣。<a id="a-6N"></a>绍兴初。<a id="a-6O"></a>佛日入闽见学者牵之不返。<a id="a-6P"></a>日驰月骛浸渍成弊。<a id="a-6Q"></a>即碎其板辟其说。<a id="a-6R"></a>以至祛迷援溺剔繁拨剧摧邪显正。<a id="a-6S"></a>特然而振之。<a id="a-6T"></a>衲子稍知其非而不复慕。<a id="a-6U"></a>然非佛日高明远见乘悲愿力救末法之弊。<a id="a-6V"></a>则丛林大有可畏者矣(与张子韶书)</p>
  <p id="a6W">拙庵佛照光和尚。<a id="a-6X"></a>初参雪堂于荐福。<a id="a-6Y"></a>有相者一见而器之。<a id="a-6Z"></a>谓雪堂曰。<a id="a-6a"></a>众中光上座。<a id="a-6b"></a>头颅方正。<a id="a-6c"></a>广颡丰颐。<a id="a-6d"></a>七处平满。<a id="a-6e"></a>他日必为帝王师。<a id="a-6f"></a>孝宗皇帝淳熙初。<a id="a-6g"></a>召对称旨。<a id="a-6h"></a>留内观堂七宿。<a id="a-6i"></a>待遇优异。<a id="a-6j"></a>度越前来。<a id="a-6k"></a>赐佛照之名闻于天下(记闻)</p>
  <p id="a6l">拙庵谓虞尹文丞相曰。<a id="a-6m"></a>大道洞然本无愚智。<a id="a-6n"></a>譬如伊吕起于耕渔为帝王师。<a id="a-6o"></a>讵可以智愚阶级而能拟哉。<a id="a-6p"></a>虽然非大丈夫。<a id="a-6q"></a>其孰能与焉(广录)</p>
  <p id="a6r">拙庵曰。<a id="a-6s"></a>璇野庵常言。<a id="a-6t"></a>黄龙南禅师宽厚忠信恭而慈爱。<a id="a-6u"></a>量度凝远博学洽闻。<a id="a-6v"></a>常同云峰悦游湖湘避雨树下。<a id="a-6w"></a>悦箕踞相对。<a id="a-6x"></a>南独危坐。<a id="a-6y"></a>悦嗔目视之曰。<a id="a-6z"></a>佛祖妙道不是三家村古庙里土地作死模样。<a id="a-70"></a>南稽首谢之。<a id="a-71"></a>危坐愈甚。<a id="a-72"></a>故黄太史鲁直称之曰。<a id="a-73"></a>南公动静不忘恭敬真丛林王也(幻庵集)</p>
  <p id="a74">拙庵曰率。<a id="a-75"></a>身临众要以智遣妄。<a id="a-76"></a>除情须先觉。<a id="a-77"></a>背觉合尘则心蒙蔽矣。<a id="a-78"></a>智愚不分则事紊乱矣(昼监寺书)</p>
  <p id="a79">拙庵曰。<a id="a-7A"></a>佛鉴住太平。<a id="a-7B"></a>高庵充维那。<a id="a-7C"></a>高庵齿少气豪。<a id="a-7D"></a>下视诸方。<a id="a-7E"></a>少有可其意者。<a id="a-7F"></a>一日斋时鸣楗。<a id="a-7G"></a>见行者别器置食于佛鉴前。<a id="a-7H"></a>高庵出堂厉声曰。<a id="a-7I"></a>五百僧善知识作遮般去就。<a id="a-7J"></a>何以范模后学。<a id="a-7K"></a>佛鉴如不闻见。<a id="a-7L"></a>逮下堂询之。<a id="a-7M"></a>乃水齑菜。<a id="a-7N"></a>盖佛鉴素有脾疾不食油。<a id="a-7O"></a>故高庵有愧。<a id="a-7P"></a>诣方丈告退。<a id="a-7Q"></a>佛鉴曰。<a id="a-7R"></a>维那所言甚当。<a id="a-7S"></a>缘惠勤病乃尔尝闻圣人言。<a id="a-7T"></a>以理通诸碍。<a id="a-7U"></a>所食既不优于众。<a id="a-7V"></a>遂不疑也。<a id="a-7W"></a>维那志气明远。<a id="a-7X"></a>他日当柱石宗门。<a id="a-7Y"></a>幸勿以此芥蔕。<a id="a-7Z"></a>逮佛鉴迁智海。<a id="a-7a"></a>高庵过龙门。<a id="a-7b"></a>后为佛眼之嗣。</p>
  <p id="a7c">拙庵曰。<a id="a-7d"></a>大凡与官员论道酬酢。<a id="a-7e"></a>须是刬去知解勿令他坐在窠窟里。<a id="a-7f"></a>直要单明向上一着子。<a id="a-7g"></a>妙喜先师尝言。<a id="a-7h"></a>士大夫相见有问即对。<a id="a-7i"></a>无问即不可。<a id="a-7j"></a>又须是个中人。<a id="a-7k"></a>始得此语有补于时。<a id="a-7l"></a>不伤住持之体。<a id="a-7m"></a>切宜思之(与兴化普庵书)</p>
  <p id="a7n">拙庵曰。<a id="a-7o"></a>地之美者善养物。<a id="a-7p"></a>主之仁者善养士。<a id="a-7q"></a>今称住持者。<a id="a-7r"></a>多不以众人为心。<a id="a-7s"></a>急己所欲恶闻善言。<a id="a-7t"></a>好蔽过恶恣行邪行。<a id="a-7u"></a>徒快一时之意。<a id="a-7v"></a>返被小人就其好恶取之。<a id="a-7w"></a>则住持之道。<a id="a-7x"></a>安得不危乎(与洪老书)</p>
  <p id="a7y">拙庵谓野庵曰。<a id="a-7z"></a>丞相紫岩居士言。<a id="a-80"></a>妙喜先师。<a id="a-81"></a>平生以道德节义勇敢为先。<a id="a-82"></a>可亲不可疏。<a id="a-83"></a>可近不可迫。<a id="a-84"></a>可杀不可辱。<a id="a-85"></a>居处不淫。<a id="a-86"></a>饮食不溽。<a id="a-87"></a>临生死祸患视之如无。<a id="a-88"></a>正所谓干将镆鎁难与争锋。<a id="a-89"></a>但虞伤阙耳。<a id="a-8A"></a>后如紫岩之言(幻庵记闻)</p>
  <p id="a8B">拙庵曰。<a id="a-8C"></a>野庵住持。<a id="a-8D"></a>通人情之始终。<a id="a-8E"></a>明丛林之大体。<a id="a-8F"></a>尝谓予言。<a id="a-8G"></a>为一方主者。<a id="a-8H"></a>须择有志行衲子相与毗赞。<a id="a-8I"></a>犹[髟/火]之有梳面之有鉴。<a id="a-8J"></a>则利病好丑不可得而隐矣。<a id="a-8K"></a>如慈明得杨岐。<a id="a-8L"></a>马祖得百丈。<a id="a-8M"></a>以水投水莫之逆也(幻庵集)</p>
  <p id="a8N">拙庵曰。<a id="a-8O"></a>末学肤受徒贵耳贱目。<a id="a-8P"></a>终莫能究其奥妙。<a id="a-8Q"></a>故曰。<a id="a-8R"></a>山不厌高。<a id="a-8S"></a>中有重岩积翠。<a id="a-8T"></a>海不厌深。<a id="a-8U"></a>内有四溟九渊。<a id="a-8V"></a>欲究大道要在穷其高深。<a id="a-8W"></a>然后可以照烛幽微应变不穷矣(与觐老书)</p>
  <p id="a8X">拙庵谓尤侍郎曰。<a id="a-8Y"></a>圣贤之意。<a id="a-8Z"></a>含缓而理明。<a id="a-8a"></a>优游而事显。<a id="a-8b"></a>所用之事不期以速成。<a id="a-8c"></a>而许以持久。<a id="a-8d"></a>不许以必进。<a id="a-8e"></a>而许以庶几。<a id="a-8f"></a>用是推圣贤之意。<a id="a-8g"></a>故能亘万世而持之无过失者乃尔(幻庵集)</p>
  <p id="a8h">侍郎尤公曰。<a id="a-8i"></a>祖师以前无住持事。<a id="a-8j"></a>其后应世行道迫不得已。<a id="a-8k"></a>然居则蓬荜取蔽风雨。<a id="a-8l"></a>食则粗粝取充饥馁。<a id="a-8m"></a>辛苦憔悴有不堪其忧。<a id="a-8n"></a>而王公大人至有愿见而不可得者。<a id="a-8o"></a>故其所建立。<a id="a-8p"></a>皆磊磊落落惊天动地。<a id="a-8q"></a>后世不然。<a id="a-8r"></a>高堂广厦。<a id="a-8s"></a>美衣丰食。<a id="a-8t"></a>颐指如意于是波旬之徒。<a id="a-8u"></a>始洋洋然动其心。<a id="a-8v"></a>趑趄权门摇尾乞怜。<a id="a-8w"></a>甚者巧取豪夺。<a id="a-8x"></a>如正昼攫金。<a id="a-8y"></a>不复知世间有因果事。<a id="a-8z"></a>妙喜此书。<a id="a-90"></a>岂特为博山设。<a id="a-91"></a>其拈尽诸方自来习气不遗毫[髟/火]。<a id="a-92"></a>如饮沧公上池之水洞见肝腑。<a id="a-93"></a>若能信受奉行。<a id="a-94"></a>安用别求佛法(见灵隐石刻)</p>
  <p id="a95">侍郎尤公谓拙庵曰。<a id="a-96"></a>昔妙喜中兴临济之道于凋零之秋。<a id="a-97"></a>而性尚谦虚未尝驰骋见理。<a id="a-98"></a>平生不趋权势不苟利养。<a id="a-99"></a>尝曰。<a id="a-9A"></a>万事不可佚豫为。<a id="a-9B"></a>不可奢态持。<a id="a-9C"></a>盖有利于时而便于物者。<a id="a-9D"></a>有其过而无其功者。<a id="a-9E"></a>若纵之奢佚则不济矣。<a id="a-9F"></a>不肖佩服斯言。<a id="a-9G"></a>遂为终身之戒。<a id="a-9H"></a>老师昨者遭遇主上留宿观堂。<a id="a-9I"></a>实为佛法之幸。<a id="a-9J"></a>切冀不倦悲愿。<a id="a-9K"></a>使进善之途开明。<a id="a-9L"></a>任众之道益大。<a id="a-9M"></a>庶几后生晚辈。<a id="a-9N"></a>不谋近习。<a id="a-9O"></a>各怀远图。<a id="a-9P"></a>岂不为丛林之利济乎(然侍者记闻)</p>
  <p id="a9Q">密庵杰和尚曰。<a id="a-9R"></a>丛林兴衰在于礼法。<a id="a-9S"></a>学者美恶在乎俗习。<a id="a-9T"></a>使古之人巢居穴处涧饮木食行之于今时。<a id="a-9U"></a>则不可也。<a id="a-9V"></a>使今之人丰衣文采饭粱啮肥行之于古时。<a id="a-9W"></a>亦不可也。<a id="a-9X"></a>安有他哉。<a id="a-9Y"></a>习不习故。<a id="a-9Z"></a>夫人朝夕见者为常。<a id="a-9a"></a>必谓天下事正宜如此。<a id="a-9b"></a>一旦驱之就彼去此。<a id="a-9c"></a>非独生疑而不信。<a id="a-9d"></a>将恐亦不从矣。<a id="a-9e"></a>用是观之。<a id="a-9f"></a>人情安于所习骇其未见。<a id="a-9g"></a>是其常情。<a id="a-9h"></a>又何足怪(与施司谏书)</p>
  <p id="a9i">密庵谓悟首座曰。<a id="a-9j"></a>丛林中。<a id="a-9k"></a>惟浙人轻懦少立。<a id="a-9l"></a>子之才器宏大量度渊容。<a id="a-9m"></a>志尚端确加以见地稳密。<a id="a-9n"></a>他日未易言。<a id="a-9o"></a>但自韬晦无露圭角。<a id="a-9p"></a>毁方瓦合持以中道。<a id="a-9q"></a>勿为势利少枉。<a id="a-9r"></a>即是不出尘劳而作佛事也(与笑庵书)</p>
  <p id="a9s">密庵曰。<a id="a-9t"></a>应庵先师尝言。<a id="a-9u"></a>贤不肖相返不得不择。<a id="a-9v"></a>贤者持道德仁义以立身。<a id="a-9w"></a>不肖者专势利诈佞以用事。<a id="a-9x"></a>贤者得志必行其所学。<a id="a-9y"></a>不肖者处位多擅私心。<a id="a-9z"></a>妒贤嫉能嗜欲苟财。<a id="a-A0"></a>靡所不至。<a id="a-A1"></a>是故得贤则丛林兴。<a id="a-A2"></a>用不肖则废。<a id="a-A3"></a>有一于斯必不能安静(见岳和尚书)</p>
  <p id="aA4">密庵曰。<a id="a-A5"></a>住持有三。<a id="a-A6"></a>莫事繁莫惧。<a id="a-A7"></a>无事莫寻。<a id="a-A8"></a>是非莫辨。<a id="a-A9"></a>住持人达此三事。<a id="a-AA"></a>则不被外物所惑矣(慧侍者记闻)</p>
  <p id="aAB">密庵曰。<a id="a-AC"></a>衲子履行。<a id="a-AD"></a>倾邪素有不善之迹者。<a id="a-AE"></a>丛林互知。<a id="a-AF"></a>此不足疾。<a id="a-AG"></a>惟众人谓之贤。<a id="a-AH"></a>而内实不肖者。<a id="a-AI"></a>诫可疾也(与普慈书)</p>
  <p id="aAJ">密庵谓水庵曰。<a id="a-AK"></a>人有毁辱当顺受之。<a id="a-AL"></a>讵可轻听声言妄陈管见。<a id="a-AM"></a>大率便佞有类邪巧多方。<a id="a-AN"></a>怀险诐者好逞私心。<a id="a-AO"></a>起猜忌者偏废公议。<a id="a-AP"></a>盖此辈趋尚狭促所见暗短。<a id="a-AQ"></a>固以自异为不群。<a id="a-AR"></a>以沮议为出众。<a id="a-AS"></a>然既知我所用终是而毁谤固自在彼。<a id="a-AT"></a>久而自明不须别白。<a id="a-AU"></a>亦不必主我之是而讦触于人。<a id="a-AV"></a>则庶可以为林下人也(与水庵书)</p>
  <p id="aAW">自得辉和尚曰。<a id="a-AX"></a>大凡衲子诚而向正。<a id="a-AY"></a>虽愚亦可用。<a id="a-AZ"></a>佞而怀邪。<a id="a-Aa"></a>虽智终为害。<a id="a-Ab"></a>大率林下人操心不正。<a id="a-Ac"></a>虽有才能而终不可立矣(见简堂书)</p>
  <p id="aAd">自得曰。<a id="a-Ae"></a>大智禅师特创清规。<a id="a-Af"></a>扶救末法比丘不正之弊。<a id="a-Ag"></a>由是前贤遵承拳拳奉行。<a id="a-Ah"></a>有教化。<a id="a-Ai"></a>有条理。<a id="a-Aj"></a>有始终。<a id="a-Ak"></a>绍兴之末。<a id="a-Al"></a>丛林尚有老成者。<a id="a-Am"></a>能守典刑。<a id="a-An"></a>不敢斯须而去左右。<a id="a-Ao"></a>近年以求失其宗绪。<a id="a-Ap"></a>纲不纲纪不纪。<a id="a-Aq"></a>虽有纲纪安得而正诸。<a id="a-Ar"></a>故曰。<a id="a-As"></a>举一纲则众目张。<a id="a-At"></a>弛一机则万事堕。<a id="a-Au"></a>殆乎纲纪不振丛林不兴。<a id="a-Av"></a>惟古人体本以正末。<a id="a-Aw"></a>但忧法度之不严。<a id="a-Ax"></a>不忧学者之失所。<a id="a-Ay"></a>其所正在于公。<a id="a-Az"></a>今诸方主者。<a id="a-B0"></a>以私混公以末正本。<a id="a-B1"></a>上者苟利不以道。<a id="a-B2"></a>下者贼利不以义。<a id="a-B3"></a>上下谬乱宾主混淆。<a id="a-B4"></a>安得衲子向正而丛林之兴乎(与尤侍郎书)</p>
  <p id="aB5">自得曰。<a id="a-B6"></a>良玉未剖瓦石无异。<a id="a-B7"></a>名骥未驰驽骀相杂。<a id="a-B8"></a>逮其剖而莹之驰而试之。<a id="a-B9"></a>则玉石驽骥分矣。<a id="a-BA"></a>夫衲子之贤德而未用也。<a id="a-BB"></a>混于稠人中竟何辨别。<a id="a-BC"></a>要在高明之士。<a id="a-BD"></a>以公论举之。<a id="a-BE"></a>任以职事。<a id="a-BF"></a>验以才能。<a id="a-BG"></a>责以成务。<a id="a-BH"></a>则与庸流迥然不同矣(与或庵书)</p>
  <p id="aBI">或庵体和尚。<a id="a-BJ"></a>初参此庵元布袋于天台护国。<a id="a-BK"></a>因上堂。<a id="a-BL"></a>举庞马选佛颂。<a id="a-BM"></a>至此是选佛场之句。<a id="a-BN"></a>此庵喝之。<a id="a-BO"></a>或庵大悟。<a id="a-BP"></a>有投机颂曰。<a id="a-BQ"></a>商量极处见题目。<a id="a-BR"></a>途路穷边入试场。<a id="a-BS"></a>拈起毫端风雨快。<a id="a-BT"></a>遮回不作探花郎。<a id="a-BU"></a>自此匿迹天台。<a id="a-BV"></a>丞相钱公(象先)慕其为人。<a id="a-BW"></a>乃以天封招提勉令应世。<a id="a-BX"></a>或庵闻之曰。<a id="a-BY"></a>我不解悬羊头卖狗肉也。<a id="a-BZ"></a>即宵遁去。</p>
  <p id="aBa">乾道初。<a id="a-Bb"></a>瞎堂住国清。<a id="a-Bc"></a>因见或庵赞圆通像曰。<a id="a-Bd"></a>不依本分。<a id="a-Be"></a>恼乱众生。<a id="a-Bf"></a>瞻之仰之。<a id="a-Bg"></a>有眼如盲。<a id="a-Bh"></a>长安风月贯今昔。<a id="a-Bi"></a>那个男儿摸壁行。<a id="a-Bj"></a>瞎堂惊喜曰。<a id="a-Bk"></a>不谓此庵有此儿。<a id="a-Bl"></a>即遍索之。<a id="a-Bm"></a>遂得于江心。<a id="a-Bn"></a>固于稠人中。<a id="a-Bo"></a>请克第一座(天台野录)</p>
  <p id="aBp">或庵乾道初。<a id="a-Bq"></a>翩然访瞎堂于虎丘。<a id="a-Br"></a>姑苏道俗闻其高风。<a id="a-Bs"></a>即诣郡举请住城中觉报。<a id="a-Bt"></a>或庵闻之曰。<a id="a-Bu"></a>此庵先师嘱我。<a id="a-Bv"></a>他日逢老寿止。<a id="a-Bw"></a>今若合符契矣。<a id="a-Bx"></a>遂忻然应命。<a id="a-By"></a>盖觉报旧名老寿庵也(虎丘记闻)</p>
  <p id="aBz">或庵入院后。<a id="a-C0"></a>施主请小参。<a id="a-C1"></a>曰道常然而不渝。<a id="a-C2"></a>事有弊而必变。<a id="a-C3"></a>昔江西南岳诸祖。<a id="a-C4"></a>若稽古为训考其当否。<a id="a-C5"></a>持以中道务合人心。<a id="a-C6"></a>以悟为则。<a id="a-C7"></a>所以素风凌然逮今未泯。<a id="a-C8"></a>若约衲僧门下。<a id="a-C9"></a>言前荐得屈我宗风。<a id="a-CA"></a>句下分明沉埋佛祖。<a id="a-CB"></a>虽然如是。<a id="a-CC"></a>行到水穷处。<a id="a-CD"></a>坐看云起时。<a id="a-CE"></a>由是缁素喜所未闻。<a id="a-CF"></a>归者如市(语录异此)</p>
  <p id="aCG">或庵既领住持。<a id="a-CH"></a>士庶翕然来归。<a id="a-CI"></a>衲子传至虎丘。<a id="a-CJ"></a>瞎堂曰。<a id="a-CK"></a>遮个山蛮杜拗子。<a id="a-CL"></a>放拍盲禅治尔那一队野狐精。<a id="a-CM"></a>或庵闻之以偈答曰。<a id="a-CN"></a>山蛮杜拗得能憎。<a id="a-CO"></a>领众匡徒似不曾。<a id="a-CP"></a>越格倒拈苕帚柄。<a id="a-CQ"></a>拍盲禅治野狐僧。<a id="a-CR"></a>瞎堂笑而已(记闻)</p>
  <p id="aCS">或庵谓侍郎曾公逮曰。<a id="a-CT"></a>学道之要如衡石之定物。<a id="a-CU"></a>持其平而已。<a id="a-CV"></a>偏重可乎。<a id="a-CW"></a>推前近后。<a id="a-CX"></a>其偏一也。<a id="a-CY"></a>明此可学道矣(见曾公书)</p>
  <p id="aCZ">或庵曰。<a id="a-Ca"></a>道德乃丛林之本。<a id="a-Cb"></a>衲子乃道德之本。<a id="a-Cc"></a>住持人弃厌衲子。<a id="a-Cd"></a>是忘道德也。<a id="a-Ce"></a>道德既忘。<a id="a-Cf"></a>将何以修教化整丛林诱来学。<a id="a-Cg"></a>古人体本以正末。<a id="a-Ch"></a>忧道德之不行。<a id="a-Ci"></a>不忧丛林之失所。<a id="a-Cj"></a>故曰。<a id="a-Ck"></a>丛林保于衲子。<a id="a-Cl"></a>衲子保于道德。<a id="a-Cm"></a>住持无道德则丛林废矣(见简堂书)</p>
  <p id="aCn">或庵曰。<a id="a-Co"></a>夫为善知识要在知贤不在自贤。<a id="a-Cp"></a>故伤贤者愚。<a id="a-Cq"></a>蔽贤者暗。<a id="a-Cr"></a>嫉贤者短。<a id="a-Cs"></a>得一身之荣。<a id="a-Ct"></a>不如得一世之名。<a id="a-Cu"></a>得一世之名。<a id="a-Cv"></a>不如得一贤衲子。<a id="a-Cw"></a>使后学有师丛林有主也(与圆极书)</p>
  <p id="aCx">或庵迁焦山之三载。<a id="a-Cy"></a>寔淳熙六年八月四日也。<a id="a-Cz"></a>先示微恙。<a id="a-D0"></a>即手书并砚一只。<a id="a-D1"></a>别郡守侍郎曾公逮。<a id="a-D2"></a>至中夜化去。<a id="a-D3"></a>公以偈悼之曰。<a id="a-D4"></a>翩翩只履逐西风。<a id="a-D5"></a>一物浑无布袋中。<a id="a-D6"></a>留下陶泓将底用。<a id="a-D7"></a>老夫无笔判虚空(行状)</p>
  <p id="aD8">瞎堂远和尚谓或庵曰。<a id="a-D9"></a>人之才器自有大小。<a id="a-DA"></a>诚不可教。<a id="a-DB"></a>故楮小者不可怀大。<a id="a-DC"></a>绠短者不可汲深。<a id="a-DD"></a>鸱鸺夜撮蚤察秋毫。<a id="a-DE"></a>昼出嗔目之不见丘山。<a id="a-DF"></a>盖分定也。<a id="a-DG"></a>昔静南堂传东山之道。<a id="a-DH"></a>颖悟幽奥深切着明。<a id="a-DI"></a>逮应世住持。<a id="a-DJ"></a>所至不振。<a id="a-DK"></a>圆悟先师归蜀。<a id="a-DL"></a>同范和尚访之大随。<a id="a-DM"></a>见静率略凡百弛废。<a id="a-DN"></a>先师终不问。<a id="a-DO"></a>回至中路。<a id="a-DP"></a>范曰。<a id="a-DQ"></a>静与公为同参道友。<a id="a-DR"></a>无一言启迪之何也。<a id="a-DS"></a>先师曰。<a id="a-DT"></a>应世临众要在法令为先。<a id="a-DU"></a>法令之行在其智能。<a id="a-DV"></a>能与不能以其素分。<a id="a-DW"></a>岂可教也。<a id="a-DX"></a>范颔之(虎丘记闻)</p>
  <p id="aDY">瞎堂曰。<a id="a-DZ"></a>学道之士要先正其心。<a id="a-Da"></a>然后可以正己正物。<a id="a-Db"></a>其心既正则万物定矣。<a id="a-Dc"></a>未闻心治而身乱者。<a id="a-Dd"></a>佛祖之教由内及外。<a id="a-De"></a>自近至远。<a id="a-Df"></a>声色惑于外。<a id="a-Dg"></a>四肢之疾也。<a id="a-Dh"></a>妄情发于内。<a id="a-Di"></a>心腹之疾也。<a id="a-Dj"></a>未见心正而不能治物。<a id="a-Dk"></a>身正而不能化人。<a id="a-Dl"></a>盖一心为根本。<a id="a-Dm"></a>万物为枝叶。<a id="a-Dn"></a>根本壮实枝叶荣茂。<a id="a-Do"></a>根本枯悴枝叶夭折。<a id="a-Dp"></a>善学道者先治内以敌外。<a id="a-Dq"></a>不贪外以害内。<a id="a-Dr"></a>故导物要在清心。<a id="a-Ds"></a>正人固先正己。<a id="a-Dt"></a>心正己立。<a id="a-Du"></a>而万物不从化者。<a id="a-Dv"></a>未之有也(与颜侍郎书)</p>
  <p id="aDw">简堂机和尚。<a id="a-Dx"></a>住番阳筦山仅二十载。<a id="a-Dy"></a>羹藜饭黍若绝意于荣达。<a id="a-Dz"></a>尝下山闻路旁哀泣声。<a id="a-E0"></a>简堂恻然逮询之。<a id="a-E1"></a>一家寒疾仅亡两口。<a id="a-E2"></a>贫无敛具。<a id="a-E3"></a>特就市贷棺葬之。<a id="a-E4"></a>乡人感叹不已。<a id="a-E5"></a>侍郎李公(椿年)谓士大夫曰。<a id="a-E6"></a>吾乡机老有道衲子也。<a id="a-E7"></a>加以慈惠及物。<a id="a-E8"></a>筦山安能久处乎。<a id="a-E9"></a>会枢密汪(明远)宣抚诸路达于九江。<a id="a-EA"></a>郡守林公(叔达)虚圆通法席迎之。<a id="a-EB"></a>简堂闻命乃曰。<a id="a-EC"></a>吾道之行矣。<a id="a-ED"></a>即忻然曳杖而来。<a id="a-EE"></a>登座说法。<a id="a-EF"></a>曰圆通不开生药铺。<a id="a-EG"></a>单单只卖死猫头。<a id="a-EH"></a>不知那个无思算。<a id="a-EI"></a>吃着通身冷汗流。<a id="a-EJ"></a>缁素惊异。<a id="a-EK"></a>法席因兹大振(懒庵集)</p>
  <p id="aEL">简堂曰。<a id="a-EM"></a>古者修身治心。<a id="a-EN"></a>则与人共其道。<a id="a-EO"></a>兴事立业。<a id="a-EP"></a>则与人共其功。<a id="a-EQ"></a>道成功着。<a id="a-ER"></a>则与人共其名。<a id="a-ES"></a>所以道无不明功无不成名无不荣。<a id="a-ET"></a>今人则不然。<a id="a-EU"></a>专己之道。<a id="a-EV"></a>惟恐人之胜于己。<a id="a-EW"></a>又不能从善务义。<a id="a-EX"></a>以自广也。<a id="a-EY"></a>专己之功。<a id="a-EZ"></a>不欲他人有之。<a id="a-Ea"></a>又不能任贤与能。<a id="a-Eb"></a>以自大也。<a id="a-Ec"></a>是故道不免于蔽。<a id="a-Ed"></a>功不免于损。<a id="a-Ee"></a>名不免于辱。<a id="a-Ef"></a>此三者乃古今学者之大分也。</p>
  <p id="aEg">简堂曰。<a id="a-Eh"></a>学道犹如种树。<a id="a-Ei"></a>方荣而伐之。<a id="a-Ej"></a>可以给樵薪。<a id="a-Ek"></a>将盛而伐之。<a id="a-El"></a>可以作榱桷。<a id="a-Em"></a>稍壮而伐之。<a id="a-En"></a>可以充楹枋。<a id="a-Eo"></a>老大而伐之。<a id="a-Ep"></a>可以为梁栋。<a id="a-Eq"></a>得非取功远而其利大乎。<a id="a-Er"></a>所以古之人惟其道固大而不狭。<a id="a-Es"></a>其志远奥而不近。<a id="a-Et"></a>其言崇高而不卑。<a id="a-Eu"></a>虽适时龃龉穷于饥寒殆亡丘壑。<a id="a-Ev"></a>以其遗风余烈。<a id="a-Ew"></a>亘百千年后人犹以为法而传之。<a id="a-Ex"></a>乡使狭道苟容迩志求合卑言事势。<a id="a-Ey"></a>其利止荣于一身。<a id="a-Ez"></a>安有余泽溥及于后世哉(与李侍郎二书)</p>
  <p id="aF0">简堂淳熙五年四月。<a id="a-F1"></a>自天台景星岩再赴隐静。<a id="a-F2"></a>给事吴公(芾)佚老于休休堂。<a id="a-F3"></a>和渊明诗十三篇送行。<a id="a-F4"></a>其一曰。<a id="a-F5"></a>我自归林下。<a id="a-F6"></a>已与世相疏。<a id="a-F7"></a>赖有善知识。<a id="a-F8"></a>时能过吾庐。<a id="a-F9"></a>伴我说道话。<a id="a-FA"></a>爱我读佛书。<a id="a-FB"></a>既为岩上去。<a id="a-FC"></a>我亦为膏车。<a id="a-FD"></a>便欲展我钵。<a id="a-FE"></a>随师同饭蔬。<a id="a-FF"></a>脱此尘俗累。<a id="a-FG"></a>长与岩石居。<a id="a-FH"></a>此岩固高矣。<a id="a-FI"></a>卓出山海图。<a id="a-FJ"></a>若比吾师高。<a id="a-FK"></a>此岩还不如(二)我生山窟里。<a id="a-FL"></a>四面是孱颜。<a id="a-FM"></a>有岩号景星。<a id="a-FN"></a>欲到知几年。<a id="a-FO"></a>今始信奇绝。<a id="a-FP"></a>一览小众山。<a id="a-FQ"></a>更得师为主。<a id="a-FR"></a>二妙未易言(三)我家湖山上。<a id="a-FS"></a>触目是林丘。<a id="a-FT"></a>若比兹山秀。<a id="a-FU"></a>培塿固难俦。<a id="a-FV"></a>云山千里见。<a id="a-FW"></a>石泉四时流。<a id="a-FX"></a>我今才一到。<a id="a-FY"></a>已胜五湖游(四)我年七十五。<a id="a-FZ"></a>木末挂残阳。<a id="a-Fa"></a>纵使身未逝。<a id="a-Fb"></a>亦能岂久长。<a id="a-Fc"></a>尚冀林间住。<a id="a-Fd"></a>与师共末光。<a id="a-Fe"></a>孤云俄暂出。<a id="a-Ff"></a>远近骇苍黄(五)爱山端有素。<a id="a-Fg"></a>拘俗亦可怜。<a id="a-Fh"></a>昨守当涂郡。<a id="a-Fi"></a>不识隐静山。<a id="a-Fj"></a>羡师来又去。<a id="a-Fk"></a>愧我复何言。<a id="a-Fl"></a>尚期无久住。<a id="a-Fm"></a>归送我残年(六)师心如死灰。<a id="a-Fn"></a>形亦如槁木。<a id="a-Fo"></a>胡为衲子归。<a id="a-Fp"></a>似响答空谷。<a id="a-Fq"></a>顾我尘垢身。<a id="a-Fr"></a>正待醍醐浴。<a id="a-Fs"></a>更愿张佛灯。<a id="a-Ft"></a>为我代明烛(七)扶疏岩上树。<a id="a-Fu"></a>入夏总成阴。<a id="a-Fv"></a>几年荆棘地。<a id="a-Fw"></a>一旦成丛林。<a id="a-Fx"></a>我方与衲子。<a id="a-Fy"></a>共听海潮音。<a id="a-Fz"></a>人生多聚散。<a id="a-G0"></a>离别忽惊心(八)我与师来往。<a id="a-G1"></a>岁月虽未长。<a id="a-G2"></a>相看成二老。<a id="a-G3"></a>风流亦异常。<a id="a-G4"></a>师宴坐岩上。<a id="a-G5"></a>我方为聚粮。<a id="a-G6"></a>倘师能早归。<a id="a-G7"></a>此乐犹未央。<a id="a-G8"></a>(九)纷纷学禅者腰包竞奔走。<a id="a-G9"></a>才能说葛藤。<a id="a-GA"></a>痴意便自负。<a id="a-GB"></a>求其道德尊。<a id="a-GC"></a>如师盖稀有。<a id="a-GD"></a>愿传上乘人。<a id="a-GE"></a>永光临济后(十)吾邑多缁徒。<a id="a-GF"></a>浩浩若云海。<a id="a-GG"></a>大机久已亡。<a id="a-GH"></a>赖有小机在。<a id="a-GI"></a>仍更与一岑。<a id="a-GJ"></a>纯全两无悔。<a id="a-GK"></a>堂堂二老禅。<a id="a-GL"></a>海内共期待(十一)古无住持事。<a id="a-GM"></a>但只传法旨。<a id="a-GN"></a>有能悟色空。<a id="a-GO"></a>便可超生死。<a id="a-GP"></a>庸僧昧本来。<a id="a-GQ"></a>岂识西归履。<a id="a-GR"></a>买帖坐禅床。<a id="a-GS"></a>佛法将何恃(十二)僧中有高僧。<a id="a-GT"></a>士亦有高士。<a id="a-GU"></a>我虽不为高。<a id="a-GV"></a>心粗能知止。<a id="a-GW"></a>师是个中人。<a id="a-GX"></a>特患不为尔。<a id="a-GY"></a>何幸我与师。<a id="a-GZ"></a>俱是邻家子(十三)师本穷和尚。<a id="a-Ga"></a>我亦穷秀才。<a id="a-Gb"></a>忍穷俱已彻。<a id="a-Gc"></a>老肯不归来。<a id="a-Gd"></a>今师虽暂别。<a id="a-Ge"></a>泉石莫相猜。<a id="a-Gf"></a>应缘聊复尔。<a id="a-Gg"></a>师岂有心哉(景星石刻)</p>
  <p id="aGh">给事吴公谓简堂曰。<a id="a-Gi"></a>古人灰心泯智于千岩万壑之间。<a id="a-Gj"></a>涧饮木食若绝意于功名。<a id="a-Gk"></a>而一旦奉紫泥之诏。<a id="a-Gl"></a>韬光匿迹于负桩贱役之下。<a id="a-Gm"></a>初无念于荣达。<a id="a-Gn"></a>而卒当传灯之列。<a id="a-Go"></a>故得之于无心。<a id="a-Gp"></a>则其道大其德宏。<a id="a-Gq"></a>计之于有求。<a id="a-Gr"></a>则其名卑其志狭。<a id="a-Gs"></a>惟师度量凝远继踵古人。<a id="a-Gt"></a>乃能栖迟于筦山一十七年。<a id="a-Gu"></a>遂成丛林良器。<a id="a-Gv"></a>今之衲子。<a id="a-Gw"></a>内无所守外逐纷华。<a id="a-Gx"></a>少远谋无大体。<a id="a-Gy"></a>故不能扶助宗教。<a id="a-Gz"></a>所以不逮师远矣(高侍者记闻)</p>
  <p id="aH0">简堂曰。<a id="a-H1"></a>夫人常情罕能无惑。<a id="a-H2"></a>大抵蔽于所信。<a id="a-H3"></a>阻于所疑。<a id="a-H4"></a>忽于所轻溺于所爱。<a id="a-H5"></a>信既偏则听言不考其实。<a id="a-H6"></a>遂有过当之言。<a id="a-H7"></a>疑既甚则虽实而不听其言。<a id="a-H8"></a>遂有失实之听。<a id="a-H9"></a>轻其人则遗其可重之事。<a id="a-HA"></a>爱其事则存其可弃之人。<a id="a-HB"></a>斯皆苟纵私怀不稽道理。<a id="a-HC"></a>遂忘佛祖之道。<a id="a-HD"></a>失丛林之心。<a id="a-HE"></a>故常情之所轻。<a id="a-HF"></a>乃圣贤之所重。<a id="a-HG"></a>古德云。<a id="a-HH"></a>谋远者先验其近。<a id="a-HI"></a>务大者必谨于微。<a id="a-HJ"></a>将在博采而审用其中。<a id="a-HK"></a>固不在慕高而好异也(与吴给事书)</p>
  <p id="aHL">简堂清明坦夷慈惠及物。<a id="a-HM"></a>衲子稍有诖误。<a id="a-HN"></a>蔽护保惜以成其德。<a id="a-HO"></a>尝言。<a id="a-HP"></a>人谁无过。<a id="a-HQ"></a>在改之为美。<a id="a-HR"></a>住鄱阳筦山日。<a id="a-HS"></a>适值隆冬雨雪连作。<a id="a-HT"></a>饘粥不继师如不闻见。<a id="a-HU"></a>故有颂曰。<a id="a-HV"></a>衲被蒙头烧榾柮。<a id="a-HW"></a>不知身在寂寥中。<a id="a-HX"></a>平生以道自适。<a id="a-HY"></a>不急于荣名。<a id="a-HZ"></a>赴庐山圆通请日。<a id="a-Ha"></a>拄杖草屦而已。<a id="a-Hb"></a>见者色庄意解。<a id="a-Hc"></a>九江郡守林公叔达目之曰。<a id="a-Hd"></a>此佛法中津梁也。<a id="a-He"></a>由是名重四方。<a id="a-Hf"></a>其去就真得前辈体格。<a id="a-Hg"></a>殁之日。<a id="a-Hh"></a>虽走使致力为之涕下。</p>
  <p id="aHi">侍郎张公孝祥致书谓枫桥演长老曰。<a id="a-Hj"></a>从上诸祖无住持事。<a id="a-Hk"></a>开门受徒迫不得已。<a id="a-Hl"></a>像法衰替乃至有实封投状买院之说。<a id="a-Hm"></a>如乡来枫桥纷纷皆是物也。<a id="a-Hn"></a>公之出处人具知之。<a id="a-Ho"></a>啐啄同时元不着力。<a id="a-Hp"></a>有缘即住缘尽便行。<a id="a-Hq"></a>若裨贩之辈欲要此地造地狱业。<a id="a-Hr"></a>不若两手分付为佳耳(寒山寺石刻)</p>
  <p id="aHs">慈受深和尚谓径山讷和尚曰。<a id="a-Ht"></a>二三十年来禅门萧索殆不堪看。<a id="a-Hu"></a>诸方长老奔南走北不知其数。<a id="a-Hv"></a>分烟散众满目皆是。<a id="a-Hw"></a>惟师兄神情不动坐享安逸。<a id="a-Hx"></a>岂可与碌碌者同日而语也。<a id="a-Hy"></a>钦叹钦叹。<a id="a-Hz"></a>此段因缘自非道充德实行解相应。<a id="a-I0"></a>岂多得也。<a id="a-I1"></a>更冀勉力诱引后昆。<a id="a-I2"></a>使曹源涸而复涨。<a id="a-I3"></a>觉树凋而再春。<a id="a-I4"></a>实区区下怀之望也(笔帖)</p>
  <p id="aI5">灵芝照和尚曰。<a id="a-I6"></a>谗与谤同邪异邪。<a id="a-I7"></a>曰谗必假谤而成。<a id="a-I8"></a>盖有谤而不谗者。<a id="a-I9"></a>未见谗而不谤者也。<a id="a-IA"></a>夫谗之生也。<a id="a-IB"></a>其始因于憎嫉。<a id="a-IC"></a>而终成于轻信。<a id="a-ID"></a>为之者谄佞小人也。<a id="a-IE"></a>古之人有输忠以辅君者。<a id="a-IF"></a>尽孝以事亲者。<a id="a-IG"></a>抱义以结友者。<a id="a-IH"></a>虽君臣之相得父子之相爱。<a id="a-II"></a>朋友之相亲。<a id="a-IJ"></a>一日为人所谗。<a id="a-IK"></a>则反目攘臂摈逐离间。<a id="a-IL"></a>至于相视如寇仇。<a id="a-IM"></a>虽在古圣贤所不能免也。<a id="a-IN"></a>然有初不能辩久而后明者。<a id="a-IO"></a>有生不能辩死而后明者。<a id="a-IP"></a>有至死不能辩终古不能明者。<a id="a-IQ"></a>不可胜数矣。<a id="a-IR"></a>子游曰。<a id="a-IS"></a>事君数斯辱矣。<a id="a-IT"></a>朋友数斯疏矣。<a id="a-IU"></a>此所以诫人远才也。<a id="a-IV"></a>呜呼才与谤不可不察也。<a id="a-IW"></a>且经史载之。<a id="a-IX"></a>不为不明。<a id="a-IY"></a>学者览之。<a id="a-IZ"></a>莫不知其非。<a id="a-Ia"></a>往往身自陷于谗口噎郁至死。<a id="a-Ib"></a>不能自明者是必怒。<a id="a-Ic"></a>受谗者之不察为谗者之谄佞也。<a id="a-Id"></a>至有群小至其前复谗于他人。<a id="a-Ie"></a>则又听之以为然。<a id="a-If"></a>是可谓聪明乎。<a id="a-Ig"></a>盖善为谗者。<a id="a-Ih"></a>巧便斗构迎合蒙蔽。<a id="a-Ii"></a>使其瞢然如为鬼所魅。<a id="a-Ij"></a>至有终身不能察者。<a id="a-Ik"></a>孔子曰。<a id="a-Il"></a>浸润之谮肤受之愬。<a id="a-Im"></a>言其浸润之来不使人预觉。<a id="a-In"></a>虽曾参至孝。<a id="a-Io"></a>母必疑其杀人。<a id="a-Ip"></a>市非林薮。<a id="a-Iq"></a>人必疑其有虎。<a id="a-Ir"></a>间有不行焉者。<a id="a-Is"></a>则谓之明远君子矣。<a id="a-It"></a>予以愚拙疏懒不喜谄附妄悦于人遂多为人所谗谤。<a id="a-Iu"></a>予闻之窃自省曰。<a id="a-Iv"></a>彼言果是欤。<a id="a-Iw"></a>吾当改过。<a id="a-Ix"></a>彼则我师也。<a id="a-Iy"></a>彼言果非欤。<a id="a-Iz"></a>彼亦徒为耳。<a id="a-J0"></a>焉能浼我哉。<a id="a-J1"></a>于是耳虽闻之而口未尝辩。<a id="a-J2"></a>士君子察不察在彼才识明不明耳。<a id="a-J3"></a>吾孰能申其枉直求知于人哉。<a id="a-J4"></a>然且不知久而后明邪。<a id="a-J5"></a>后世而后明邪。<a id="a-J6"></a>终古不明邪。<a id="a-J7"></a>文中子曰。<a id="a-J8"></a>何以息谤曰无辩。<a id="a-J9"></a>吾当事斯语矣(芝图集)</p>
  <p id="aJA">懒庵枢和尚曰。<a id="a-JB"></a>学道人当以悟为期。<a id="a-JC"></a>求真善知识决择之。<a id="a-JD"></a>丝头情见不尽。<a id="a-JE"></a>即是生死根本。<a id="a-JF"></a>情见尽处须究其尽之所以。<a id="a-JG"></a>如人长在家愁什么家中事不办。<a id="a-JH"></a>沩山云。<a id="a-JI"></a>今时人虽从缘得一念顿悟自理。<a id="a-JJ"></a>犹有无始习气未能顿尽。<a id="a-JK"></a>须教渠净除现业流识。<a id="a-JL"></a>即是修也。<a id="a-JM"></a>不可别有行门令渠趣向。<a id="a-JN"></a>沩山古佛故能发此语。<a id="a-JO"></a>如或不然眼光落地时。<a id="a-JP"></a>未免手脚忙乱依旧如落汤螃蟹也。</p>
  <p id="aJQ">懒庵曰。<a id="a-JR"></a>律中云。<a id="a-JS"></a>僧物有四种。<a id="a-JT"></a>一者常住常住。<a id="a-JU"></a>二者十方常住。<a id="a-JV"></a>三者现前常住。<a id="a-JW"></a>四者十方现前常住。<a id="a-JX"></a>且常住之物。<a id="a-JY"></a>不可丝毫有犯。<a id="a-JZ"></a>其罪非轻。<a id="a-Ja"></a>先圣后圣非不丁宁。<a id="a-Jb"></a>往往闻者未必能信信者未必能行。<a id="a-Jc"></a>山僧或出或处。<a id="a-Jd"></a>未尝不以此切切介意。<a id="a-Je"></a>犹恐有所未至。<a id="a-Jf"></a>因述偈以自警云。<a id="a-Jg"></a>十方僧物重如山。<a id="a-Jh"></a>万劫千生岂易还。<a id="a-Ji"></a>金口共谭曾未信。<a id="a-Jj"></a>他年争免铁城关。<a id="a-Jk"></a>人身难得好思量。<a id="a-Jl"></a>头角生时岁月长。<a id="a-Jm"></a>堪笑贪他一粒米。<a id="a-Jn"></a>等闲失却半年粮。</p>
  <p id="aJo">懒庵曰。<a id="a-Jp"></a>涅槃经云。<a id="a-Jq"></a>若人闻说大涅槃一句一字。<a id="a-Jr"></a>不作字相。<a id="a-Js"></a>不作句相。<a id="a-Jt"></a>不作闻相。<a id="a-Ju"></a>不作佛相。<a id="a-Jv"></a>不作说相。<a id="a-Jw"></a>如是义者名无相相。<a id="a-Jx"></a>达磨大师航海而来不立文字者。<a id="a-Jy"></a>盖明无相之旨。<a id="a-Jz"></a>非达磨自出新意别立门户。<a id="a-K0"></a>近世学者不悟斯旨。<a id="a-K1"></a>意谓禅宗别是一种法门。<a id="a-K2"></a>以禅为宗者非其教。<a id="a-K3"></a>以教为宗者非其禅。<a id="a-K4"></a>遂成两家之说。<a id="a-K5"></a>互相诋呰譊譊不能自已。<a id="a-K6"></a>噫所闻浅陋一至于此。<a id="a-K7"></a>非愚即狂。<a id="a-K8"></a>甚可叹息也(心地法门)</p>
 </body>
</html>