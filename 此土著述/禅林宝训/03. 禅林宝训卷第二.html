<!doctype html>
<html id="z3IBX421cq" data-ver="1190">
 <head>
  <meta charset="utf-8">
  <meta author="净善">
  <meta library="龙藏">
  <meta catalog="此土著述">
  <meta period="吴">
 </head>
 <body>
  <h1 id="a1">禅林宝训卷第二</h1>
  <p id="a2">湛堂准和尚初参真净。<a id="a-3"></a>常炙灯帐中看读。<a id="a-4"></a>真净呵曰。<a id="a-5"></a>所谓学者求治心也。<a id="a-6"></a>学虽多而心不治。<a id="a-7"></a>纵学而奚益。<a id="a-8"></a>而况百家异学。<a id="a-9"></a>如山之高海之深。<a id="a-A"></a>子若为尽之。<a id="a-B"></a>今弃本逐末如贱使贵。<a id="a-C"></a>恐妨道业。<a id="a-D"></a>直须杜绝诸缘当求妙悟。<a id="a-E"></a>他日观之如推门入臼。<a id="a-F"></a>故不难矣。<a id="a-G"></a>湛堂即时屏去所习专注禅观。<a id="a-H"></a>一日闻衲子读诸葛孔明出师表。<a id="a-I"></a>豁然开悟。<a id="a-J"></a>凝滞顿释辩才无碍。<a id="a-K"></a>在流辈中鲜有过者。</p>
  <p id="aL">湛堂曰。<a id="a-M"></a>有道德者乐于众。<a id="a-N"></a>无道德者乐于身。<a id="a-O"></a>乐于众者长。<a id="a-P"></a>乐于身者亡。<a id="a-Q"></a>今称住持者。<a id="a-R"></a>多以好恶临众。<a id="a-S"></a>故众人拂之。<a id="a-T"></a>求其好而知其恶。<a id="a-U"></a>恶而知其好者鲜矣。<a id="a-V"></a>故曰。<a id="a-W"></a>与众同忧乐。<a id="a-X"></a>同好恶者义也。<a id="a-Y"></a>义之所在天下孰不归焉(二事癞可赘疣集)</p>
  <p id="aZ">湛堂曰。<a id="a-a"></a>道者古今正权。<a id="a-b"></a>善弘道者要在变通。<a id="a-c"></a>不知变者。<a id="a-d"></a>拘文执教滞相殢情。<a id="a-e"></a>此皆不达权变故。<a id="a-f"></a>僧问赵州。<a id="a-g"></a>万法归一一归何处。<a id="a-h"></a>州云。<a id="a-i"></a>我在青州做领布衫。<a id="a-j"></a>重七斤。<a id="a-k"></a>谓古人不达权变能若是之酬酢。<a id="a-l"></a>圣人云。<a id="a-m"></a>幽谷无私遂至斯响。<a id="a-n"></a>洪钟簴受扣无不应。<a id="a-o"></a>是知通方上士。<a id="a-p"></a>将返常合道。<a id="a-q"></a>不守一而不应变也(与李商老书)</p>
  <p id="ar">湛堂曰。<a id="a-s"></a>学者求友须是可为师者。<a id="a-t"></a>时中长怀尊敬。<a id="a-u"></a>作事取法期有所益。<a id="a-v"></a>或智识差胜于我。<a id="a-w"></a>亦可相从。<a id="a-x"></a>警所未逮。<a id="a-y"></a>万一与我相似则不如无也(宝峰实录)</p>
  <p id="az">湛堂曰。<a id="a-10"></a>祖庭秋晚。<a id="a-11"></a>林下人不为嚣浮者。<a id="a-12"></a>固自难得。<a id="a-13"></a>昔真如住智海。<a id="a-14"></a>尝言。<a id="a-15"></a>在湘西道吾时。<a id="a-16"></a>众虽不多犹有老衲数辈履践此道。<a id="a-17"></a>自大沩来此不下九百僧。<a id="a-18"></a>无七五人会我说话。<a id="a-19"></a>予以是知。<a id="a-1A"></a>得人。<a id="a-1B"></a>不在众多也(实录)</p>
  <p id="a1C">湛堂曰。<a id="a-1D"></a>惟人履行。<a id="a-1E"></a>不可以一詶一诘固能尽知。<a id="a-1F"></a>盖口舌辩利者。<a id="a-1G"></a>事或未可信。<a id="a-1H"></a>辞语拙讷者。<a id="a-1I"></a>理或不可穷。<a id="a-1J"></a>虽穷其辞恐未穷其理。<a id="a-1K"></a>能服其口恐未服其心。<a id="a-1L"></a>惟人难知。<a id="a-1M"></a>圣人所病。<a id="a-1N"></a>况近世衲子。<a id="a-1O"></a>聪明不务通物情。<a id="a-1P"></a>视听多只伺过隙。<a id="a-1Q"></a>与众违欲与道乖方。<a id="a-1R"></a>相尚以欺相冒以诈。<a id="a-1S"></a>使佛祖之道靡靡而愈薄。<a id="a-1T"></a>殆不可救矣(答鲁直书)</p>
  <p id="a1U">湛堂谓妙喜曰。<a id="a-1V"></a>像季比丘外多徇物内不明心。<a id="a-1W"></a>纵有弘为皆非究竟。<a id="a-1X"></a>盖所附卑猥而使然。<a id="a-1Y"></a>如搏牛之虻飞止数步。<a id="a-1Z"></a>若附骥尾便有追风逐日之能。<a id="a-1a"></a>乃依托之胜也。<a id="a-1b"></a>是故学者居必择处游必就士。<a id="a-1c"></a>遂能绝邪僻近中正闻正言也。<a id="a-1d"></a>昔福严雅和尚。<a id="a-1e"></a>每爱真如喆标致可尚。<a id="a-1f"></a>但未知所附者何人。<a id="a-1g"></a>一日见与大宁宽蒋山元翠岩真偕行。<a id="a-1h"></a>雅喜不自胜。<a id="a-1i"></a>从容谓喆曰。<a id="a-1j"></a>诸大士法门龙象。<a id="a-1k"></a>子得从之游。<a id="a-1l"></a>异日支吾道之倾颓。<a id="a-1m"></a>彰祖教之利济。<a id="a-1n"></a>固不在予多嘱也(日涉记)</p>
  <p id="a1o">湛堂谓妙喜曰。<a id="a-1p"></a>参禅须要识虑高远志气超迈。<a id="a-1q"></a>出言行事持信于人。<a id="a-1r"></a>勿随势利苟枉自然。<a id="a-1s"></a>不为朋辈描摸时所上下也(宝峰记闻)</p>
  <p id="a1t">湛堂曰。<a id="a-1u"></a>予昔同灵源侍晦堂于章江寺。<a id="a-1v"></a>灵源一日与二僧入城。<a id="a-1w"></a>至晚方归。<a id="a-1x"></a>晦堂因问。<a id="a-1y"></a>今日何往。<a id="a-1z"></a>灵源曰。<a id="a-20"></a>适往大宁来。<a id="a-21"></a>时死心在旁。<a id="a-22"></a>厉声呵曰。<a id="a-23"></a>参禅欲脱生死。<a id="a-24"></a>发言先要诚实。<a id="a-25"></a>清兄何得妄语。<a id="a-26"></a>灵源面热不敢对。<a id="a-27"></a>自尔不入城郭。<a id="a-28"></a>不妄发言。<a id="a-29"></a>予固知灵源死心皆良器也(日涉记)</p>
  <p id="a2A">湛堂曰。<a id="a-2B"></a>灵源好阅经史。<a id="a-2C"></a>食息未尝少憩。<a id="a-2D"></a>仅能背讽乃止。<a id="a-2E"></a>晦堂因呵之。<a id="a-2F"></a>灵源曰。<a id="a-2G"></a>尝闻用力多者收功远。<a id="a-2H"></a>故黄太史鲁直曰。<a id="a-2I"></a>清兄好学如饥渴之嗜饮食。<a id="a-2J"></a>视利养纷华若恶臭。<a id="a-2K"></a>盖其诚心自然非特尔也(赘疣集)</p>
  <p id="a2L">灵源清和尚住舒州太平。<a id="a-2M"></a>每见佛眼临众周密不甚失事。<a id="a-2N"></a>因问其要。<a id="a-2O"></a>佛眼曰。<a id="a-2P"></a>用事宁失于宽勿失于急。<a id="a-2Q"></a>宁失于略勿失于详。<a id="a-2R"></a>急则不可捄详则无所容。<a id="a-2S"></a>当持之于中道。<a id="a-2T"></a>待之以含缓。<a id="a-2U"></a>庶几为临众行事之法也(拾遗)</p>
  <p id="a2V">灵源谓长灵卓和尚曰。<a id="a-2W"></a>道之行固自有时。<a id="a-2X"></a>昔慈明放意于荆楚间。<a id="a-2Y"></a>含耻忍垢见者忽之。<a id="a-2Z"></a>慈明笑而已。<a id="a-2a"></a>有问其故。<a id="a-2b"></a>对曰。<a id="a-2c"></a>连城与瓦砾相触。<a id="a-2d"></a>予固知不胜矣。<a id="a-2e"></a>逮见神鼎后誉播丛林。<a id="a-2f"></a>终起临济之道。<a id="a-2g"></a>嗟乎道与时也苟可强乎(笔帖)</p>
  <p id="a2h">灵源谓黄太史曰。<a id="a-2i"></a>古人云。<a id="a-2j"></a>抱火措于积薪之下而寝其上。<a id="a-2k"></a>火未及然固以为安。<a id="a-2l"></a>此诚喻安危之机。<a id="a-2m"></a>死生之理明如杲日间不容[髟/火]。<a id="a-2n"></a>夫人平居燕处罕以生死祸患为虑。<a id="a-2o"></a>一旦事出不测。<a id="a-2p"></a>方顿足扼腕。<a id="a-2q"></a>而捄之终莫能济矣(笔帖)</p>
  <p id="a2r">灵源谓佛鉴曰。<a id="a-2s"></a>凡接东山师兄书。<a id="a-2t"></a>未尝言世谛事。<a id="a-2u"></a>唯丁宁忘躯弘道。<a id="a-2v"></a>诱掖后来而已。<a id="a-2w"></a>近得书云。<a id="a-2x"></a>诸庄旱损我总不忧。<a id="a-2y"></a>只忧禅家无眼。<a id="a-2z"></a>今夏百余人。<a id="a-30"></a>室中举个狗子无佛性话。<a id="a-31"></a>无一人会得。<a id="a-32"></a>此可为忧。<a id="a-33"></a>至哉斯言。<a id="a-34"></a>与忧院门不办。<a id="a-35"></a>怕官人嫌责。<a id="a-36"></a>虑声位不扬。<a id="a-37"></a>恐徒属不盛者。<a id="a-38"></a>实霄壤矣。<a id="a-39"></a>每念此称实之言。<a id="a-3A"></a>岂复得闻。<a id="a-3B"></a>吾侄为嫡嗣。<a id="a-3C"></a>能力振家风。<a id="a-3D"></a>当慰宗属之望。<a id="a-3E"></a>是所切祷(蟾侍者日录)</p>
  <p id="a3F">灵源曰。<a id="a-3G"></a>磨砻砥砺不见其损。<a id="a-3H"></a>有时而尽。<a id="a-3I"></a>种树蓄养不见其益。<a id="a-3J"></a>有时而大。<a id="a-3K"></a>积德累行不知其善。<a id="a-3L"></a>有时而用。<a id="a-3M"></a>弃义背理不知其恶。<a id="a-3N"></a>有时而亡。<a id="a-3O"></a>学者果熟计而履践之。<a id="a-3P"></a>成大器播美名。<a id="a-3Q"></a>斯今古不易之道也(笔帖)</p>
  <p id="a3R">灵源谓古和尚曰。<a id="a-3S"></a>祸福相倚吉凶同域。<a id="a-3T"></a>惟人自召安可不思。<a id="a-3U"></a>或专己之喜怒。<a id="a-3V"></a>而隘于含容。<a id="a-3W"></a>或私心靡费而从人之所欲。<a id="a-3X"></a>皆非住持之急。<a id="a-3Y"></a>兹实恣肆之悠渐。<a id="a-3Z"></a>祸害之基源也(笔帖)</p>
  <p id="a3a">灵源谓伊川先生曰。<a id="a-3b"></a>祸能生福福能生祸。<a id="a-3c"></a>祸生于福者。<a id="a-3d"></a>缘处灾危之际切于思安深于求理。<a id="a-3e"></a>遂能只畏敬谨。<a id="a-3f"></a>故福之生也。<a id="a-3g"></a>宜矣。<a id="a-3h"></a>福生于祸者。<a id="a-3i"></a>缘居安泰之时。<a id="a-3j"></a>纵其奢欲肆其骄怠。<a id="a-3k"></a>尤多轻忽侮慢。<a id="a-3l"></a>故祸之生也。<a id="a-3m"></a>宜矣。<a id="a-3n"></a>圣人云。<a id="a-3o"></a>多难成其志。<a id="a-3p"></a>无难丧其身。<a id="a-3q"></a>得乃丧之端。<a id="a-3r"></a>丧乃得之理。<a id="a-3s"></a>是知福不可屡侥幸。<a id="a-3t"></a>得不可常觊觎。<a id="a-3u"></a>居福以虑祸。<a id="a-3v"></a>则其福可保。<a id="a-3w"></a>见得而虑丧。<a id="a-3x"></a>则其得必臻。<a id="a-3y"></a>故君子安不忘危理不忘乱者也(笔帖)</p>
  <p id="a3z">灵源谓伊川先生曰。<a id="a-40"></a>夫人有恶其迹可畏其影却背而走者。<a id="a-41"></a>然走愈急迹愈多而影愈疾。<a id="a-42"></a>不如就阴而止影自灭而迹自绝矣。<a id="a-43"></a>日用明此可坐进斯道(笔帖)</p>
  <p id="a44">灵源曰。<a id="a-45"></a>凡住持位过其任者鲜克有终。<a id="a-46"></a>盖福德浅薄量度狭隘。<a id="a-47"></a>闻见鄙陋又不能从善务义。<a id="a-48"></a>以自广而致然也(日录)</p>
  <p id="a49">灵源闻觉范贬窜岭海叹曰。<a id="a-4A"></a>兰植中涂。<a id="a-4B"></a>必无经时之翠。<a id="a-4C"></a>桂生幽壑。<a id="a-4D"></a>终抱弥年之丹。<a id="a-4E"></a>古今才智丧身谗谤罹祸者多。<a id="a-4F"></a>求其与世浮沉能保其身者少。<a id="a-4G"></a>故圣人言。<a id="a-4H"></a>当世聪明深察而近于死者。<a id="a-4I"></a>好议人者也。<a id="a-4J"></a>博辩宏大而危其身者。<a id="a-4K"></a>好发人之恶也。<a id="a-4L"></a>在觉范有之矣(章江集)</p>
  <p id="a4M">灵源谓觉范曰。<a id="a-4N"></a>闻在南中时究楞严特加笺释。<a id="a-4O"></a>非不肖所望。<a id="a-4P"></a>盖文字之学不能洞当人之性源。<a id="a-4Q"></a>徒与后学障先佛之智眼。<a id="a-4R"></a>病在依他作解塞自悟门。<a id="a-4S"></a>资口舌则可胜浅闻。<a id="a-4T"></a>廓神机终难极妙证。<a id="a-4U"></a>故于行解多致参差。<a id="a-4V"></a>而日用见闻尤增隐昧也(章江集)</p>
  <p id="a4W">灵源曰。<a id="a-4X"></a>学者举措不可不审。<a id="a-4Y"></a>言行不可不稽。<a id="a-4Z"></a>寡言者未必愚。<a id="a-4a"></a>利口者未必智。<a id="a-4b"></a>鄙朴者未必悖。<a id="a-4c"></a>承顺者未必忠。<a id="a-4d"></a>故善知识不以辞尽人情。<a id="a-4e"></a>不以意选学者。<a id="a-4f"></a>夫湖海衲子谁不欲求道。<a id="a-4g"></a>于中悟明见理者。<a id="a-4h"></a>千百无一。<a id="a-4i"></a>其间修身励行聚学树德。<a id="a-4j"></a>非三十年而不能致。<a id="a-4k"></a>偶一事过差而丛林弃之。<a id="a-4l"></a>则终身不可立。<a id="a-4m"></a>夫耀乘之珠。<a id="a-4n"></a>不能无颣。<a id="a-4o"></a>连城之璧。<a id="a-4p"></a>宁免无瑕。<a id="a-4q"></a>凡在有情安得无咎。<a id="a-4r"></a>夫子圣人也。<a id="a-4s"></a>犹以五十学易无大过为言。<a id="a-4t"></a>契经则曰。<a id="a-4u"></a>不怕念起惟恐觉迟。<a id="a-4v"></a>况自圣贤以降孰无过失哉。<a id="a-4w"></a>在善知识曲成。<a id="a-4x"></a>则品物不遗矣。<a id="a-4y"></a>故曰巧梓顺轮桷之用。<a id="a-4z"></a>枉直无废材。<a id="a-50"></a>良御适险易之宜。<a id="a-51"></a>驽骥无失性。<a id="a-52"></a>物既如此人亦宜然。<a id="a-53"></a>若进退随爱憎之情。<a id="a-54"></a>离合系异同之趣。<a id="a-55"></a>是由舍绳墨而裁曲直。<a id="a-56"></a>弃权衡而较重轻。<a id="a-57"></a>虽曰精微不能无谬矣。</p>
  <p id="a58">灵源曰。<a id="a-59"></a>善住持者以众人心为心。<a id="a-5A"></a>未尝私其心。<a id="a-5B"></a>以众人耳目为耳目。<a id="a-5C"></a>未尝弘其耳目。<a id="a-5D"></a>遂能通众人之志。<a id="a-5E"></a>尽众人之情。<a id="a-5F"></a>夫用众人之心为心。<a id="a-5G"></a>则我之好恶乃众人好恶。<a id="a-5H"></a>故好者不邪恶者不谬。<a id="a-5I"></a>又安用私托腹心而甘服其谄媚哉。<a id="a-5J"></a>既用众人耳目为耳目。<a id="a-5K"></a>则众人聪明皆我聪明。<a id="a-5L"></a>故明无不鉴聪无不闻。<a id="a-5M"></a>又安用私托耳目而固招其蔽惑耶。<a id="a-5N"></a>夫布腹心托耳目。<a id="a-5O"></a>惟贤达之士务求己过。<a id="a-5P"></a>与众同欲无所偏私。<a id="a-5Q"></a>故众人莫不归心。<a id="a-5R"></a>所以道德仁义流布遐远者。<a id="a-5S"></a>宜其然也。<a id="a-5T"></a>而愚不肖之意。<a id="a-5U"></a>务求人之过。<a id="a-5V"></a>与众违欲溺于偏私。<a id="a-5W"></a>故众人莫不离心。<a id="a-5X"></a>所以恶名险行传播遐远者。<a id="a-5Y"></a>亦宜其然也。<a id="a-5Z"></a>是知住持人与众同欲。<a id="a-5a"></a>谓之贤哲。<a id="a-5b"></a>与众违欲。<a id="a-5c"></a>谓之庸流。<a id="a-5d"></a>大率布腹心托耳目之意有殊。<a id="a-5e"></a>而善恶成败相返如此。<a id="a-5f"></a>得非求过之情有异。<a id="a-5g"></a>任人之道不同者哉。</p>
  <p id="a5h">灵源曰。<a id="a-5i"></a>近世作长老涉二种缘。<a id="a-5j"></a>多见智识不明。<a id="a-5k"></a>为二风所触丧于法体。<a id="a-5l"></a>一应逆缘多触衰风。<a id="a-5m"></a>二应顺缘多触利风。<a id="a-5n"></a>既为二风所触。<a id="a-5o"></a>则喜怒之气交于心。<a id="a-5p"></a>郁勃之色浮于面。<a id="a-5q"></a>是致取辱法门讥诮贤达。<a id="a-5r"></a>唯智者善能转为摄化之方。<a id="a-5s"></a>美导后来。<a id="a-5t"></a>如琅琊和尚。<a id="a-5u"></a>往苏州看范希文。<a id="a-5v"></a>因受信施及千余缗。<a id="a-5w"></a>遂遣人。<a id="a-5x"></a>阴计在城诸寺僧数皆密送钱。<a id="a-5y"></a>同日为众檀设斋。<a id="a-5z"></a>其即预辞范公。<a id="a-60"></a>是日侵早发船。<a id="a-61"></a>逮天明众知已去。<a id="a-62"></a>有追至常州而得见者。<a id="a-63"></a>受法利而回。<a id="a-64"></a>观此老一举。<a id="a-65"></a>使姑苏道俗悉起信心增深道种。<a id="a-66"></a>此所谓转为摄化之方。<a id="a-67"></a>与夫窃法位苟利养为一身之谋者。<a id="a-68"></a>实霄壤也(与德和尚书)</p>
  <p id="a69">文正公谓琅琊曰。<a id="a-6A"></a>去年到此。<a id="a-6B"></a>思得林下人可语者。<a id="a-6C"></a>尝问一吏。<a id="a-6D"></a>诸山有好僧否。<a id="a-6E"></a>吏称北寺瑞光希茂二僧为佳。<a id="a-6F"></a>予曰。<a id="a-6G"></a>此外诸禅律中别无耶。<a id="a-6H"></a>吏对予曰。<a id="a-6I"></a>儒尊士行僧论德业。<a id="a-6J"></a>如希茂二人者。<a id="a-6K"></a>三十年蹈不越阃衣惟布素。<a id="a-6L"></a>声名利养了无所滞。<a id="a-6M"></a>故邦人高其操履而师敬之。<a id="a-6N"></a>若其登座说法代佛扬化机辩自在称善知识者。<a id="a-6O"></a>非顽吏能晓。<a id="a-6P"></a>逮暇日访希茂二上人。<a id="a-6Q"></a>视其素行一如吏言。<a id="a-6R"></a>予退思。<a id="a-6S"></a>旧称苏秀好风俗。<a id="a-6T"></a>今观老吏尚能分君子小人优劣。<a id="a-6U"></a>况其识者耶。<a id="a-6V"></a>琅琊曰。<a id="a-6W"></a>若吏所言诚为高议。<a id="a-6X"></a>请记之以晓未闻(琅琊别录)</p>
  <p id="a6Y">灵源曰。<a id="a-6Z"></a>钟山元和尚平生不交公卿不苟名利。<a id="a-6a"></a>以卑自牧以道自乐。<a id="a-6b"></a>士大夫初勉其应世。<a id="a-6c"></a>元曰。<a id="a-6d"></a>苟有良田何忧晚成。<a id="a-6e"></a>第恐乏才具耳。<a id="a-6f"></a>荆公闻之曰。<a id="a-6g"></a>色斯举矣翔而后集。<a id="a-6h"></a>在元公得之矣(赘疣集)</p>
  <p id="a6i">灵源曰。<a id="a-6j"></a>先哲言学道悟之为难。<a id="a-6k"></a>既悟守之为难。<a id="a-6l"></a>既守行之为难。<a id="a-6m"></a>今当行时。<a id="a-6n"></a>其难又过于悟守。<a id="a-6o"></a>盖悟守者精进坚卓。<a id="a-6p"></a>勉在己躬而已。<a id="a-6q"></a>惟行者必等心死誓以损己益他为任。<a id="a-6r"></a>若心不等誓不坚。<a id="a-6s"></a>则损益倒置。<a id="a-6t"></a>便堕为流俗阿师。<a id="a-6u"></a>是宜只畏。</p>
  <p id="a6v">灵源曰。<a id="a-6w"></a>东山师兄天资特异语默中度。<a id="a-6x"></a>寻常出示语句。<a id="a-6y"></a>其理自胜。<a id="a-6z"></a>诸方欲效之不诡俗。<a id="a-70"></a>则淫陋终莫能及。<a id="a-71"></a>求于古人中亦不可得。<a id="a-72"></a>然犹谦光导物不啻饥渴。<a id="a-73"></a>尝曰。<a id="a-74"></a>我无法宁克勤诸子。<a id="a-75"></a>真法门中罪人矣。</p>
  <p id="a76">灵源道学行义纯诚厚德。<a id="a-77"></a>有古人之风。<a id="a-78"></a>安重寡言。<a id="a-79"></a>尤为士大夫尊敬。<a id="a-7A"></a>尝曰。<a id="a-7B"></a>众人之所忽。<a id="a-7C"></a>圣人之所谨。<a id="a-7D"></a>况为丛林主助宣佛化。<a id="a-7E"></a>非行解相应讵可为之。<a id="a-7F"></a>要在时时检责。<a id="a-7G"></a>勿使声名利养有萌于心。<a id="a-7H"></a>傥法令有所未孚。<a id="a-7I"></a>衲子有所未服。<a id="a-7J"></a>当退思修德以待方来。<a id="a-7K"></a>未见有身正而丛林不治者。<a id="a-7L"></a>所谓观德人之容。<a id="a-7M"></a>使人之意消。<a id="a-7N"></a>诚实在兹(记闻)</p>
  <p id="a7O">灵源谓圆悟曰。<a id="a-7P"></a>衲子虽有见道之资。<a id="a-7Q"></a>若不深蓄厚养。<a id="a-7R"></a>发用必峻暴。<a id="a-7S"></a>非特无补教门。<a id="a-7T"></a>将恐有招祸辱。<a id="a-7U"></a>圆悟禅师曰。<a id="a-7V"></a>学道存乎信。<a id="a-7W"></a>立信在乎诚。<a id="a-7X"></a>存诚于中。<a id="a-7Y"></a>然后俾众无惑。<a id="a-7Z"></a>存信于己。<a id="a-7a"></a>可以教人无欺。<a id="a-7b"></a>惟信与诚有补无失。<a id="a-7c"></a>是知诚不一则心莫能保。<a id="a-7d"></a>信不一则言莫能行。<a id="a-7e"></a>古人云。<a id="a-7f"></a>衣食可去诚信不可失。<a id="a-7g"></a>惟善知识当教人以诚信。<a id="a-7h"></a>且心既不诚事既不信。<a id="a-7i"></a>称善知识可乎。<a id="a-7j"></a>易曰。<a id="a-7k"></a>惟天下至诚遂能尽其性。<a id="a-7l"></a>能尽其性则能尽人之性。<a id="a-7m"></a>而自既不能尽于己。<a id="a-7n"></a>欲望尽于人。<a id="a-7o"></a>众必绐而不从。<a id="a-7p"></a>自既不诚于前。<a id="a-7q"></a>而曰诚于后。<a id="a-7r"></a>众必疑而不信。<a id="a-7s"></a>所谓割发宜及肤。<a id="a-7t"></a>剪爪宜侵体。<a id="a-7u"></a>良以诚不至则物不感。<a id="a-7v"></a>损不至则益不臻。<a id="a-7w"></a>盖诚与信不可斯须去已也明矣(与虞察院书)</p>
  <p id="a7x">圆悟曰。<a id="a-7y"></a>人谁无过。<a id="a-7z"></a>过而能改。<a id="a-80"></a>善莫大焉。<a id="a-81"></a>从上皆称改过为贤。<a id="a-82"></a>不以无过为美。<a id="a-83"></a>故人之行事多有过差。<a id="a-84"></a>上智下愚俱所不免。<a id="a-85"></a>唯智者能改过迁善。<a id="a-86"></a>而愚者多蔽过饰非。<a id="a-87"></a>迁善则其德日新。<a id="a-88"></a>是称君子。<a id="a-89"></a>饰过则其恶弥着。<a id="a-8A"></a>斯谓小人。<a id="a-8B"></a>是以闻义能徙常情所难。<a id="a-8C"></a>见善乐从贤德所尚。<a id="a-8D"></a>望公相忘于言外可也(与文主簿)</p>
  <p id="a8E">圆悟曰。<a id="a-8F"></a>先师言。<a id="a-8G"></a>做长老有道德感人者。<a id="a-8H"></a>有势力服人者。<a id="a-8I"></a>犹如鸾凤之飞百禽爱之。<a id="a-8J"></a>虎狼之行百兽畏之。<a id="a-8K"></a>其感服则一。<a id="a-8L"></a>其品类固霄壤矣。<a id="a-8M"></a>(赘疣集)</p>
  <p id="a8N">圆悟谓隆藏主曰。<a id="a-8O"></a>欲理丛林。<a id="a-8P"></a>而不务得人之情。<a id="a-8Q"></a>则丛林不可理。<a id="a-8R"></a>务得人之情而不勤于接下。<a id="a-8S"></a>则人情不可得。<a id="a-8T"></a>务勤接下而不辨贤不肖。<a id="a-8U"></a>则下不可接。<a id="a-8V"></a>务辨贤不肖。<a id="a-8W"></a>而恶言其过悦顺其己。<a id="a-8X"></a>则贤不肖不可辨。<a id="a-8Y"></a>惟贤达之士不恶言过不悦顺己。<a id="a-8Z"></a>惟道是从。<a id="a-8a"></a>所以得人情而丛林理矣(广录)</p>
  <p id="a8b">圆悟曰。<a id="a-8c"></a>住持以众智为智众心为心。<a id="a-8d"></a>恒恐一物不尽其情。<a id="a-8e"></a>一事不得其理。<a id="a-8f"></a>孜孜访纳惟善是求。<a id="a-8g"></a>当问理之是非。<a id="a-8h"></a>讵论事之大小。<a id="a-8i"></a>若理之是。<a id="a-8j"></a>虽靡费大而作之何伤。<a id="a-8k"></a>若事之非。<a id="a-8l"></a>虽用度小而除之何害。<a id="a-8m"></a>盖小者大之渐。<a id="a-8n"></a>微者着之萌。<a id="a-8o"></a>故贤者慎初圣人存戒。<a id="a-8p"></a>涓涓不遏终变桑田。<a id="a-8q"></a>炎炎靡除卒燎原野。<a id="a-8r"></a>流煽既盛祸灾已成。<a id="a-8s"></a>虽欲救之固无及矣。<a id="a-8t"></a>古云。<a id="a-8u"></a>不矜细行终累大德。<a id="a-8v"></a>此之谓也(与佛智书)</p>
  <p id="a8w">圆悟谓元布袋曰。<a id="a-8x"></a>凡称长老之职助宣佛化。<a id="a-8y"></a>常思以利济为心。<a id="a-8z"></a>行之而无矜。<a id="a-90"></a>则所及者广所济者众。<a id="a-91"></a>然一有矜己逞能之心。<a id="a-92"></a>则侥幸之念起。<a id="a-93"></a>而不肖之心生矣(双林石刻)</p>
  <p id="a94">圆悟谓妙喜曰。<a id="a-95"></a>大凡举措当谨始终。<a id="a-96"></a>故善作者必善成。<a id="a-97"></a>善始者必善终。<a id="a-98"></a>谨终如始则无败事。<a id="a-99"></a>古云。<a id="a-9A"></a>惜乎。<a id="a-9B"></a>衣未成而转为裳。<a id="a-9C"></a>行百里之半于九十。<a id="a-9D"></a>斯皆叹有始而无终也。<a id="a-9E"></a>故曰。<a id="a-9F"></a>靡不有初鲜克有终。<a id="a-9G"></a>昔晦堂老叔曰。<a id="a-9H"></a>黄檗胜和尚亦奇衲子。<a id="a-9I"></a>但晚年谬耳。<a id="a-9J"></a>观其始得不谓之贤(云门庵集)</p>
  <p id="a9K">圆悟谓佛鉴曰。<a id="a-9L"></a>白云师翁动用举措必稽往古。<a id="a-9M"></a>尝曰。<a id="a-9N"></a>事不稽古谓之不法。<a id="a-9O"></a>予多识前言往行遂成其志。<a id="a-9P"></a>然非特好古。<a id="a-9Q"></a>盖今人不足法。<a id="a-9R"></a>先师每言。<a id="a-9S"></a>师翁执古不知时变。<a id="a-9T"></a>师翁曰。<a id="a-9U"></a>变故易常。<a id="a-9V"></a>乃今人之大患。<a id="a-9W"></a>予终不为也(蟾和尚日录)</p>
  <p id="a9X">佛鉴勤和尚自太平迁智海。<a id="a-9Y"></a>郡守曾公元礼问。<a id="a-9Z"></a>孰可继住持。<a id="a-9a"></a>佛鉴举昺首座。<a id="a-9b"></a>公欲得一见。<a id="a-9c"></a>佛鉴曰。<a id="a-9d"></a>昺为人刚正。<a id="a-9e"></a>于世邈然无所嗜好。<a id="a-9f"></a>请之犹恐弗从。<a id="a-9g"></a>讵肯自来耶。<a id="a-9h"></a>公固邀之。<a id="a-9i"></a>昺曰。<a id="a-9j"></a>此所谓呈身长老也。<a id="a-9k"></a>竟逃于司空山。<a id="a-9l"></a>公顾谓佛鉴曰。<a id="a-9m"></a>知子莫若父。<a id="a-9n"></a>即命诸山坚请。<a id="a-9o"></a>抑不得已而应命(蟾侍者日录)</p>
  <p id="a9p">佛鉴谓询佛灯曰。<a id="a-9q"></a>高上之士不以名位为荣。<a id="a-9r"></a>达理之人不为抑挫所困。<a id="a-9s"></a>其有承恩而效力见利而输诚。<a id="a-9t"></a>皆中人以下之所为(日录)</p>
  <p id="a9u">佛鉴谓昺首座曰。<a id="a-9v"></a>凡称长老要须一物无所好。<a id="a-9w"></a>一有所好则被外物贼矣。<a id="a-9x"></a>好嗜欲则贪爱之心生。<a id="a-9y"></a>好利养则奔竞之念起。<a id="a-9z"></a>好顺从则阿谀小人合。<a id="a-A0"></a>好胜负则人我之山高。<a id="a-A1"></a>好掊克则嗟怨之声作。<a id="a-A2"></a>总而穷之不离一心。<a id="a-A3"></a>心若不生万法自泯。<a id="a-A4"></a>平生所得莫越于斯。<a id="a-A5"></a>汝宜勉旃规正来学(南华石刻)</p>
  <p id="aA6">佛鉴曰。<a id="a-A7"></a>先师节俭一钵囊鞋袋。<a id="a-A8"></a>百缀千补犹不忍弃置。<a id="a-A9"></a>尝曰。<a id="a-AA"></a>此二物相从出关。<a id="a-AB"></a>仅五十年矣。<a id="a-AC"></a>讵肯中道弃之。<a id="a-AD"></a>有泉南悟上座送褐布裰。<a id="a-AE"></a>自言。<a id="a-AF"></a>得之海外。<a id="a-AG"></a>冬服则温。<a id="a-AH"></a>夏服则凉。<a id="a-AI"></a>先师曰。<a id="a-AJ"></a>老僧寒有柴炭纸衾。<a id="a-AK"></a>热有松风水石。<a id="a-AL"></a>蓄此奚为终却之(日录)</p>
  <p id="aAM">佛鉴曰。<a id="a-AN"></a>先师闻真净迁化。<a id="a-AO"></a>设位办供哀哭过礼。<a id="a-AP"></a>叹曰。<a id="a-AQ"></a>斯人难得。<a id="a-AR"></a>见道根柢不带枝叶。<a id="a-AS"></a>惜其早亡。<a id="a-AT"></a>殊未闻有继其道者。<a id="a-AU"></a>江西丛林自此寂寥耳(日录)</p>
  <p id="aAV">佛鉴曰。<a id="a-AW"></a>先师言。<a id="a-AX"></a>白云师翁平生疏通无城府。<a id="a-AY"></a>顾义有可为者。<a id="a-AZ"></a>踊跃以身先之。<a id="a-Aa"></a>好引拔贤能不喜附离苟合。<a id="a-Ab"></a>一榻翛然危坐终日。<a id="a-Ac"></a>尝谓凝侍者曰。<a id="a-Ad"></a>守道安贫衲子素分。<a id="a-Ae"></a>以穷达得丧移其所守者。<a id="a-Af"></a>未可语道也(日录)</p>
  <p id="aAg">佛鉴曰。<a id="a-Ah"></a>为道不忧则操心不远。<a id="a-Ai"></a>处身常逸则用志不大。<a id="a-Aj"></a>古人历艰难尝险阻。<a id="a-Ak"></a>然后享终身之安。<a id="a-Al"></a>盖事难则志锐。<a id="a-Am"></a>刻苦则虑深。<a id="a-An"></a>遂能转祸为福转物为道。<a id="a-Ao"></a>多见学者。<a id="a-Ap"></a>逐物而忘道背明而投暗。<a id="a-Aq"></a>于是饰己之不能。<a id="a-Ar"></a>而欺人以为智。<a id="a-As"></a>强人之不逮。<a id="a-At"></a>而侮人以为高。<a id="a-Au"></a>以此欺人。<a id="a-Av"></a>而不知有不可欺之先觉。<a id="a-Aw"></a>以此掩人。<a id="a-Ax"></a>而不知有不可掩之公论。<a id="a-Ay"></a>故自智者人愚之。<a id="a-Az"></a>自高者人下之。<a id="a-B0"></a>惟贤者不然。<a id="a-B1"></a>谓事散而无穷。<a id="a-B2"></a>能涯而有尽。<a id="a-B3"></a>欲以有尽之智而周无穷之事。<a id="a-B4"></a>则识有所偏神有所困。<a id="a-B5"></a>故于大道必有所阙焉(与秀紫芝书)</p>
  <p id="aB6">佛鉴谓龙牙才和尚曰。<a id="a-B7"></a>欲革前人之弊不可亟去。<a id="a-B8"></a>须因事而革之。<a id="a-B9"></a>使小人不疑则庶无怨恨。<a id="a-BA"></a>予尝言。<a id="a-BB"></a>住持有三诀。<a id="a-BC"></a>见事能行果断。<a id="a-BD"></a>三者缺一则见事不明。<a id="a-BE"></a>终为小人忽慢。<a id="a-BF"></a>住持不振矣。</p>
  <p id="aBG">佛鉴曰。<a id="a-BH"></a>凡为一寺之主。<a id="a-BI"></a>所贵操履清净。<a id="a-BJ"></a>持大信以待四方衲子。<a id="a-BK"></a>差有毫[髟/火]猥媟之事于己不去。<a id="a-BL"></a>遂被小人窥觑。<a id="a-BM"></a>虽有道德如古人。<a id="a-BN"></a>则学者疑而不信矣(山堂小参)</p>
  <p id="aBO">佛鉴曰。<a id="a-BP"></a>佛眼弟子唯高庵劲挺不近人情。<a id="a-BQ"></a>为人无嗜好。<a id="a-BR"></a>作事无傥援。<a id="a-BS"></a>清严恭谨始终以名节自立。<a id="a-BT"></a>有古人之风。<a id="a-BU"></a>近世衲子罕有伦比(与耿龙学书)</p>
  <p id="aBV">佛眼远和尚曰。<a id="a-BW"></a>莅众之容必肃于闲暇之日。<a id="a-BX"></a>对宾之语当严于私昵之时。<a id="a-BY"></a>林下人发言用事举措施为。<a id="a-BZ"></a>先须筹虑然后行之。<a id="a-Ba"></a>勿仓卒暴用。<a id="a-Bb"></a>或自不能予决。<a id="a-Bc"></a>应须咨询耆旧。<a id="a-Bd"></a>博问先贤以广见闻。<a id="a-Be"></a>补其未能烛其未晓。<a id="a-Bf"></a>岂可虚作气势专逞贡高自彰其丑。<a id="a-Bg"></a>苟一行失之于前。<a id="a-Bh"></a>虽百善不可得而掩于后矣(与真牧书)</p>
  <p id="aBi">佛眼曰。<a id="a-Bj"></a>人生天地间。<a id="a-Bk"></a>禀阴阳之气而成形。<a id="a-Bl"></a>自非应真乘悲愿力出现世间。<a id="a-Bm"></a>其利欲之心似不可卒去。<a id="a-Bn"></a>惟圣人知不可去人之利欲。<a id="a-Bo"></a>故先以道德正其心。<a id="a-Bp"></a>然后以仁义礼智教化堤防之。<a id="a-Bq"></a>日就月将。<a id="a-Br"></a>使其利欲不胜其仁义礼智。<a id="a-Bs"></a>而全其道德矣(与耿龙学书)</p>
  <p id="aBt">佛眼曰。<a id="a-Bu"></a>学者不可泥于文字语言。<a id="a-Bv"></a>盖文字语言。<a id="a-Bw"></a>依他作解障自悟门。<a id="a-Bx"></a>不能出言象之表。<a id="a-By"></a>昔达观颖初见石门聪和尚。<a id="a-Bz"></a>室中驰骋口舌之辩。<a id="a-C0"></a>聪曰。<a id="a-C1"></a>子之所说乃纸上语。<a id="a-C2"></a>若其心之精微。<a id="a-C3"></a>则未睹其奥。<a id="a-C4"></a>当求妙悟。<a id="a-C5"></a>悟则超卓杰立。<a id="a-C6"></a>不乘言不滞句。<a id="a-C7"></a>如师子王吼哮百兽震骇。<a id="a-C8"></a>回观文字之学。<a id="a-C9"></a>何啻以什较百以千较万也(龙间记闻)</p>
  <p id="aCA">佛眼谓高庵曰。<a id="a-CB"></a>百丈清规大概标正检邪轨物齐众。<a id="a-CC"></a>乃因时以制后人之情。<a id="a-CD"></a>夫人之情犹水也。<a id="a-CE"></a>规矩礼法为堤防。<a id="a-CF"></a>堤防不固必致奔突。<a id="a-CG"></a>人之情不制则肆乱。<a id="a-CH"></a>故去情息妄禁恶止邪。<a id="a-CI"></a>不可一时亡规矩。<a id="a-CJ"></a>然则规矩礼法。<a id="a-CK"></a>岂能尽防人之情。<a id="a-CL"></a>兹亦助入道之阶墀也。<a id="a-CM"></a>规矩之立昭然如日月。<a id="a-CN"></a>望之者不迷。<a id="a-CO"></a>扩乎如大道。<a id="a-CP"></a>行之者不惑。<a id="a-CQ"></a>先圣建立虽殊归源无异。<a id="a-CR"></a>近代丛林。<a id="a-CS"></a>有力役规矩者。<a id="a-CT"></a>有死守规矩者。<a id="a-CU"></a>有蔑视规矩者。<a id="a-CV"></a>斯皆背道失理纵情逐恶而致然。<a id="a-CW"></a>曾不念先圣救末法之弊。<a id="a-CX"></a>禁放逸之情。<a id="a-CY"></a>塞嗜欲之端。<a id="a-CZ"></a>绝邪僻之路。<a id="a-Ca"></a>故所以建立也(东湖集)</p>
  <p id="aCb">佛眼谓高庵曰。<a id="a-Cc"></a>见秋毫之末者。<a id="a-Cd"></a>不自见其睫。<a id="a-Ce"></a>举千钧之重者。<a id="a-Cf"></a>不自举其身。<a id="a-Cg"></a>犹学者明于责人昧于恕己者。<a id="a-Ch"></a>不少异也(真牧集)</p>
  <p id="aCi">高庵悟和尚曰。<a id="a-Cj"></a>予初游祖山见佛鉴小参。<a id="a-Ck"></a>谓贪欲嗔恚过如冤贼。<a id="a-Cl"></a>当以智敌之。<a id="a-Cm"></a>智犹水也不用则滞滞则不流。<a id="a-Cn"></a>不流则智不行矣。<a id="a-Co"></a>其如贪欲嗔恚何。<a id="a-Cp"></a>予是时虽年少。<a id="a-Cq"></a>心知其为善知识也。<a id="a-Cr"></a>遂求挂搭(云居实录)</p>
  <p id="aCs">高庵曰。<a id="a-Ct"></a>学者所存中正。<a id="a-Cu"></a>虽百折挫而浩然无忧。<a id="a-Cv"></a>其或所向偏邪。<a id="a-Cw"></a>朝夕区区为利是计。<a id="a-Cx"></a>予恐堂堂之躯。<a id="a-Cy"></a>将无措于天地之间矣(真牧集)</p>
  <p id="aCz">高庵曰。<a id="a-D0"></a>道德仁义不独古人有之。<a id="a-D1"></a>今人亦有之。<a id="a-D2"></a>以其智识不明学问不广根器不净。<a id="a-D3"></a>志气狭劣行之不力。<a id="a-D4"></a>遂被声色所移。<a id="a-D5"></a>使不自觉。<a id="a-D6"></a>盖因妄想情念积习浓厚不能顿除。<a id="a-D7"></a>所以不到古人地位耳(与耿龙学书)</p>
  <p id="aD8">高庵闻成枯木住金山受用侈靡。<a id="a-D9"></a>叹息久之曰。<a id="a-DA"></a>比丘之法所贵清俭。<a id="a-DB"></a>岂宜如此。<a id="a-DC"></a>徒与后生辈习轻肥者。<a id="a-DD"></a>增无厌之求。<a id="a-DE"></a>得不愧古人乎(真牧集)</p>
  <p id="aDF">高庵曰。<a id="a-DG"></a>住持大体以丛林为家。<a id="a-DH"></a>区别得宜付授当器。<a id="a-DI"></a>举措系安危之理。<a id="a-DJ"></a>得失关教化之源。<a id="a-DK"></a>为人范模安可容易。<a id="a-DL"></a>未见住持弛纵而能使衲子服从。<a id="a-DM"></a>法度凌迟而欲禁丛林暴慢。<a id="a-DN"></a>昔育王谌遣首座。<a id="a-DO"></a>仰山伟贬侍僧。<a id="a-DP"></a>载于典文。<a id="a-DQ"></a>足为令范。<a id="a-DR"></a>今则各徇私欲。<a id="a-DS"></a>大堕百丈规绳。<a id="a-DT"></a>懈于夙兴。<a id="a-DU"></a>多缺参会礼法。<a id="a-DV"></a>或纵贪饕而无忌惮。<a id="a-DW"></a>或缘利养而致喧争。<a id="a-DX"></a>至于便僻丑恶靡所不有。<a id="a-DY"></a>乌乎。<a id="a-DZ"></a>望法门之兴宗教之盛。<a id="a-Da"></a>讵可得耶(龙昌集)</p>
  <p id="aDb">高庵住云居。<a id="a-Dc"></a>每见衲子室中不契其机者。<a id="a-Dd"></a>即把其袂正色责之曰。<a id="a-De"></a>父母养汝身师友成汝志。<a id="a-Df"></a>无饥寒之迫无征役之劳。<a id="a-Dg"></a>于此不坚确精进成办道业。<a id="a-Dh"></a>他日何面目见父母师友乎。<a id="a-Di"></a>衲子闻其语有泣涕而不已者。<a id="a-Dj"></a>其号令整严如此(旦庵逸事)</p>
  <p id="aDk">高庵住云居闻衲子病移延寿堂。<a id="a-Dl"></a>咨嗟叹息如出诸己。<a id="a-Dm"></a>朝夕问候。<a id="a-Dn"></a>以至躬自煎煮不尝不与食。<a id="a-Do"></a>或遇天气稍寒拊其背曰。<a id="a-Dp"></a>衣不单乎。<a id="a-Dq"></a>或值时暑察其色曰。<a id="a-Dr"></a>莫太热乎。<a id="a-Ds"></a>不幸不救。<a id="a-Dt"></a>不问彼之有无常住。<a id="a-Du"></a>尽礼津送。<a id="a-Dv"></a>知事或他辞。<a id="a-Dw"></a>高庵叱之曰。<a id="a-Dx"></a>昔百丈为老病者立常住。<a id="a-Dy"></a>尔不病不死也。<a id="a-Dz"></a>四方识者高其为人。<a id="a-E0"></a>及退云居过天台。<a id="a-E1"></a>衲子相从者仅五十辈。<a id="a-E2"></a>间有不能往者泣涕而别。<a id="a-E3"></a>盖其德感人如此(山堂小参)</p>
  <p id="aE4">高庵退云居。<a id="a-E5"></a>圆悟欲治佛印卧龙庵为燕休之所。<a id="a-E6"></a>高庵曰。<a id="a-E7"></a>林下人苟有道义之乐形骸可外。<a id="a-E8"></a>予以从心之年正如长庚晓月。<a id="a-E9"></a>光影能几时。<a id="a-EA"></a>且西山庐阜林泉相属。<a id="a-EB"></a>皆予逸老之地。<a id="a-EC"></a>何必有诸己然后可乐耶。<a id="a-ED"></a>未几即曳杖过天台。<a id="a-EE"></a>后终于华顶峰(真牧集)</p>
  <p id="aEF">高庵曰。<a id="a-EG"></a>衲子无贤愚。<a id="a-EH"></a>惟在善知识委曲以崇其德业。<a id="a-EI"></a>历试以发其器能。<a id="a-EJ"></a>旌奖以重其言。<a id="a-EK"></a>优爱以全其操。<a id="a-EL"></a>岁月积久声实并丰。<a id="a-EM"></a>盖人皆含灵惟勤诱致。<a id="a-EN"></a>如玉之在璞。<a id="a-EO"></a>抵掷则瓦石。<a id="a-EP"></a>琢磨则圭璋。<a id="a-EQ"></a>如水之发源。<a id="a-ER"></a>壅阏则淤泥。<a id="a-ES"></a>疏[泳-永+(虍-七+(一/八/八/目))]则川泽。<a id="a-ET"></a>乃知像季非独遗贤而不用。<a id="a-EU"></a>其于养育劝奖之道。<a id="a-EV"></a>亦有所未至矣。<a id="a-EW"></a>当丛林殷盛之时。<a id="a-EX"></a>皆是季代弃材。<a id="a-EY"></a>在季则愚。<a id="a-EZ"></a>当兴则智。<a id="a-Ea"></a>故曰。<a id="a-Eb"></a>人皆含灵惟勤诱致。<a id="a-Ec"></a>是知学者才能与时升降。<a id="a-Ed"></a>好之则至。<a id="a-Ee"></a>奖之则崇。<a id="a-Ef"></a>抑之则衰。<a id="a-Eg"></a>斥之则绝。<a id="a-Eh"></a>此学者道德才能消长之所由也(与李都运书)</p>
  <p id="aEi">高庵曰。<a id="a-Ej"></a>教化之大莫先道德礼义。<a id="a-Ek"></a>住持人尊道德则学者尚恭敬。<a id="a-El"></a>行礼义则学者耻贪竞。<a id="a-Em"></a>住持有失容之慢。<a id="a-En"></a>则学者有凌暴之弊。<a id="a-Eo"></a>住持有动色之诤。<a id="a-Ep"></a>则学者有攻斗之祸。<a id="a-Eq"></a>先圣知于未然。<a id="a-Er"></a>遂选明哲之士主于丛林。<a id="a-Es"></a>使人具瞻不喻而化。<a id="a-Et"></a>故石头马祖道化盛行之时。<a id="a-Eu"></a>英杰之士出威仪柔嘉雍雍肃肃发言举令。<a id="a-Ev"></a>瞬目扬眉。<a id="a-Ew"></a>皆可以为后世之范模者宜其然矣(与死心书)</p>
  <p id="aEx">高庵曰。<a id="a-Ey"></a>先师尝言。<a id="a-Ez"></a>行脚出关。<a id="a-F0"></a>所至小院多有不如意事。<a id="a-F1"></a>因思法眼参地藏明教见神鼎时。<a id="a-F2"></a>便不见有烦恼也(记闻)</p>
  <p id="aF3">高庵表里端劲风格凛然。<a id="a-F4"></a>动静不忘礼法。<a id="a-F5"></a>在众日屡见侵害殊不介意。<a id="a-F6"></a>终身以简约自奉。<a id="a-F7"></a>室中不妄许可。<a id="a-F8"></a>稍不相契。<a id="a-F9"></a>必正色直辞以裁之。<a id="a-FA"></a>衲子皆信服。<a id="a-FB"></a>尝曰。<a id="a-FC"></a>我道学无过人者。<a id="a-FD"></a>但平生为事无愧于心耳。</p>
  <p id="aFE">高庵住云居。<a id="a-FF"></a>见衲子有攻人隐恶者。<a id="a-FG"></a>即从容谕之曰。<a id="a-FH"></a>事不如此。<a id="a-FI"></a>林下人道为急务。<a id="a-FJ"></a>和乃修身。<a id="a-FK"></a>岂可苟纵爱憎坏人行止。<a id="a-FL"></a>其委曲如此。<a id="a-FM"></a>师初不赴云居命。<a id="a-FN"></a>佛眼遣书勉云。<a id="a-FO"></a>云居甲于江左。<a id="a-FP"></a>可以安众行道。<a id="a-FQ"></a>似不须固让。<a id="a-FR"></a>师曰。<a id="a-FS"></a>自有丛林已来。<a id="a-FT"></a>学者被遮般名目。<a id="a-FU"></a>坏了节义者。<a id="a-FV"></a>不为不少。<a id="a-FW"></a>佛鉴闻之曰。<a id="a-FX"></a>高庵去就衲子所不及(记闻)</p>
  <p id="aFY">高庵劝安老病僧文曰。<a id="a-FZ"></a>贫道尝阅藏教谛审佛意。<a id="a-Fa"></a>不许比丘坐受无功之食。<a id="a-Fb"></a>生懒堕心起吾我见。<a id="a-Fc"></a>每至晨朝佛及弟子持钵乞食不择贵贱心无高下。<a id="a-Fd"></a>俾得福者一切均溥。<a id="a-Fe"></a>后所称常住者。<a id="a-Ff"></a>本为老病比丘不能行乞者设。<a id="a-Fg"></a>非少壮之徒可得而食。<a id="a-Fh"></a>逮佛灭后正法世中亦复如是。<a id="a-Fi"></a>像季以来中国禅林不废乞食。<a id="a-Fj"></a>但推能者为之。<a id="a-Fk"></a>所得利养聚为招提以安广众。<a id="a-Fl"></a>遂辍逐日行乞之规也。<a id="a-Fm"></a>今闻数刹住持不识因果不安老僧。<a id="a-Fn"></a>背戾佛旨削弱法门。<a id="a-Fo"></a>苟不住院老将安归。<a id="a-Fp"></a>更不返思常住财物本为谁置。<a id="a-Fq"></a>当推何心以合佛心。<a id="a-Fr"></a>当推何行以合佛行。<a id="a-Fs"></a>昔佛在日或不赴请留身精舍。<a id="a-Ft"></a>遍巡僧房看视老病。<a id="a-Fu"></a>一一致问一一办置。<a id="a-Fv"></a>仍劝请诸比丘递相恭敬。<a id="a-Fw"></a>随顺方便去其嗔嫌。<a id="a-Fx"></a>此调御师统理大众之楷模也。<a id="a-Fy"></a>今之当代恣用常住。<a id="a-Fz"></a>资给口体结托权贵。<a id="a-G0"></a>仍隔绝老者病者。<a id="a-G1"></a>众僧之物掩为己有。<a id="a-G2"></a>佛心佛行浑无一也。<a id="a-G3"></a>悲夫。<a id="a-G4"></a>悲夫。<a id="a-G5"></a>古德云。<a id="a-G6"></a>老僧乃山门之标榜也。<a id="a-G7"></a>今之禅林百僧之中无一老者。<a id="a-G8"></a>老而不纳益之。<a id="a-G9"></a>寿考之无补。<a id="a-GA"></a>反不如夭死。<a id="a-GB"></a>愿今当代各遵佛语。<a id="a-GC"></a>绍隆祖位安抚老病。<a id="a-GD"></a>常住有无随宜供给。<a id="a-GE"></a>无使愚昧专权灭裂致招来世短促之报。<a id="a-GF"></a>切宜加察。</p>
  <p id="aGG">觉范和尚题灵源门榜曰。<a id="a-GH"></a>灵源初不愿出世堤岸甚牢。<a id="a-GI"></a>张无尽奉使江西。<a id="a-GJ"></a>屡致之不可。<a id="a-GK"></a>久之翻然改曰。<a id="a-GL"></a>禅林下衰弘法者多。<a id="a-GM"></a>假我偷安不急撑拄之其崩颓跬可须也。<a id="a-GN"></a>于是开法于淮上之太平。<a id="a-GO"></a>予时东游登其门。<a id="a-GP"></a>丛林之整齐宗风之大振。<a id="a-GQ"></a>疑百丈无恙时不减也。<a id="a-GR"></a>后十五年见此榜于逢原之室。<a id="a-GS"></a>读之凛然如见其道骨。<a id="a-GT"></a>山谷为擘窠大书。<a id="a-GU"></a>其有激云。<a id="a-GV"></a>呜呼使天下为法施者。<a id="a-GW"></a>皆遵灵源之语以住持。<a id="a-GX"></a>则尚何忧乎祖道不振也哉。<a id="a-GY"></a>传曰。<a id="a-GZ"></a>人能弘道非道弘人。<a id="a-Ga"></a>灵源以之(石门集)</p>
  <p id="aGb">归云本和尚辩佞篇曰。<a id="a-Gc"></a>本朝富郑公(弼)问道于投子颙禅师。<a id="a-Gd"></a>书尺偈颂凡一十四纸。<a id="a-Ge"></a>碑于台之鸿福两廊壁间。<a id="a-Gf"></a>灼见前辈主法之严。<a id="a-Gg"></a>王公贵人信道之笃也。<a id="a-Gh"></a>郑国公社稷重臣。<a id="a-Gi"></a>晚年知向之如此。<a id="a-Gj"></a>而颙必有大过人者。<a id="a-Gk"></a>自谓于颙有所警发。<a id="a-Gl"></a>士夫中谛信此道。<a id="a-Gm"></a>能忘齿屈势。<a id="a-Gn"></a>奋发猛利期于彻证而后已。<a id="a-Go"></a>如杨大年侍郎李和文都尉。<a id="a-Gp"></a>见广慧琏石门聪并慈明诸大老激扬酬唱。<a id="a-Gq"></a>班班见诸禅书。<a id="a-Gr"></a>杨无为之于白云端。<a id="a-Gs"></a>张无尽之于兜率悦。<a id="a-Gt"></a>皆扣关击节彻证源底。<a id="a-Gu"></a>非苟然者也。<a id="a-Gv"></a>近世张无垢侍郎李汉老参政吕居仁学士。<a id="a-Gw"></a>皆见妙喜老人。<a id="a-Gx"></a>登堂入室。<a id="a-Gy"></a>谓之方外道友。<a id="a-Gz"></a>爱憎逆顺雷挥电扫。<a id="a-H0"></a>脱略世俗拘忌。<a id="a-H1"></a>观者敛衽辟易网窥涯涘。<a id="a-H2"></a>然士君子相求于空闲寂寞之滨。<a id="a-H3"></a>拟栖心禅寂发挥本有而已。<a id="a-H4"></a>后世不见先德楷模。<a id="a-H5"></a>专事谀媚曲求进显。<a id="a-H6"></a>凡以住持荐名为长老者。<a id="a-H7"></a>往往书剌以称门僧。<a id="a-H8"></a>奉前人为恩府。<a id="a-H9"></a>取招提之物苞苴献佞。<a id="a-HA"></a>识者悯笑而恬不知耻。<a id="a-HB"></a>呜呼吾沙门释子。<a id="a-HC"></a>一瓶一钵云行鸟飞。<a id="a-HD"></a>非有冻馁之迫子女玉帛之恋。<a id="a-HE"></a>而欲折腰拥彗酸寒局蹐。<a id="a-HF"></a>自取辱贱之如此邪。<a id="a-HG"></a>称恩府者出一己之私无所依据。<a id="a-HH"></a>一妄庸唱之于其前。<a id="a-HI"></a>百妄庸和之于其后。<a id="a-HJ"></a>拟争奉之真卑小之耳。<a id="a-HK"></a>削弱风教莫甚于佞人。<a id="a-HL"></a>实奸邪欺伪之渐。<a id="a-HM"></a>虽端人正士巧为其所入则陷身于不义失德于无救。<a id="a-HN"></a>可不哀欤。<a id="a-HO"></a>破法比丘魔气所钟诳诞自若。<a id="a-HP"></a>诈现知识身相。<a id="a-HQ"></a>指禅林大老为之师承。<a id="a-HR"></a>媚当路贵人为之宗属。<a id="a-HS"></a>申不请之敬。<a id="a-HT"></a>启坏法之端。<a id="a-HU"></a>白衣登床膜拜其下。<a id="a-HV"></a>曲违圣制大辱宗风。<a id="a-HW"></a>吾道之衰极至于此。<a id="a-HX"></a>呜呼天诛鬼录万死奚赎。<a id="a-HY"></a>非佞者欤。<a id="a-HZ"></a>嵩禅师原教有云。<a id="a-Ha"></a>古之高僧者。<a id="a-Hb"></a>见天子不臣。<a id="a-Hc"></a>预制书则曰公曰师。<a id="a-Hd"></a>钟山僧远鸾舆及门而床坐不迎。<a id="a-He"></a>虎溪慧远天子临浔阳而诏不出山。<a id="a-Hf"></a>当世待其人尊其德。<a id="a-Hg"></a>是故圣人之道振。<a id="a-Hh"></a>后世之慕其高僧者。<a id="a-Hi"></a>交卿大夫尚不得预下士之礼。<a id="a-Hj"></a>其出其处不若庸人之自得也。<a id="a-Hk"></a>况如僧远之见天子乎。<a id="a-Hl"></a>况如慧远之自若乎。<a id="a-Hm"></a>望吾道兴吾人之修。<a id="a-Hn"></a>其可得乎。<a id="a-Ho"></a>存其教而不须其人存诸何以益乎。<a id="a-Hp"></a>惟此未尝不涕下。<a id="a-Hq"></a>淳熙丁酉。<a id="a-Hr"></a>余谢事显恩。<a id="a-Hs"></a>寓居平田西山小坞。<a id="a-Ht"></a>以日近见闻事多矫伪古风凋落。<a id="a-Hu"></a>吾言不足为之重轻。<a id="a-Hv"></a>聊书以自警云(丛林盛事)</p>
  <p id="aHw">圆极岑和尚跋云。<a id="a-Hx"></a>佛世之远正宗淡薄。<a id="a-Hy"></a>浇漓风行无所不至。<a id="a-Hz"></a>前辈凋谢后生无闻。<a id="a-I0"></a>丛林典刑几至扫地。<a id="a-I1"></a>纵有扶救之者。<a id="a-I2"></a>返以为王蛮子也。<a id="a-I3"></a>今观疏山本禅师。<a id="a-I4"></a>辩佞词远而意广。<a id="a-I5"></a>深切着明极能箴其病。<a id="a-I6"></a>第妄庸辈智识暗短醉心于邪佞之域。<a id="a-I7"></a>必以醍醐为毒药也(丛林盛事)</p>
  <p id="aI8">东山空和尚答余才茂借脚夫书云。<a id="a-I9"></a>向辱枉顾荷爱之厚。<a id="a-IA"></a>别后又承惠书益自感愧。<a id="a-IB"></a>某本岩穴间人与世漠然。<a id="a-IC"></a>才茂似知之。<a id="a-ID"></a>今虽作长老居方丈。<a id="a-IE"></a>只是前日空上座。<a id="a-IF"></a>常住有无一付主事。<a id="a-IG"></a>出入支籍。<a id="a-IH"></a>并不经眼。<a id="a-II"></a>不畜衣钵。<a id="a-IJ"></a>不用常住。<a id="a-IK"></a>不赴外请。<a id="a-IL"></a>不求外援。<a id="a-IM"></a>任缘而住。<a id="a-IN"></a>初不作明日计。<a id="a-IO"></a>才茂既以道旧见称。<a id="a-IP"></a>故当相忘于道。<a id="a-IQ"></a>今书中就觅数脚夫。<a id="a-IR"></a>不知此脚出于常住耶。<a id="a-IS"></a>空上座耶。<a id="a-IT"></a>若出于空。<a id="a-IU"></a>空亦何有。<a id="a-IV"></a>若出常住。<a id="a-IW"></a>是私用常住。<a id="a-IX"></a>一涉私则为盗。<a id="a-IY"></a>岂有善知识而盗用常住乎。<a id="a-IZ"></a>公既入帝乡求好事。<a id="a-Ia"></a>不宜于寺院营此等事。<a id="a-Ib"></a>公闽人。<a id="a-Ic"></a>所见所知皆闽之长老。<a id="a-Id"></a>一住着院则常住尽盗为己有。<a id="a-Ie"></a>或用结好贵人。<a id="a-If"></a>或用资给俗家。<a id="a-Ig"></a>或用接陪己知。<a id="a-Ih"></a>殊不念其为十方常住招提僧物也。<a id="a-Ii"></a>今之戴角披毛。<a id="a-Ij"></a>偿所负者。<a id="a-Ik"></a>多此等人。<a id="a-Il"></a>先佛明言可不惧哉。<a id="a-Im"></a>比年以来寺舍残废僧徒寥落。<a id="a-In"></a>皆此等咎。<a id="a-Io"></a>愿公勿置我于此等辈中。<a id="a-Ip"></a>公果见信则他寺所许者。<a id="a-Iq"></a>皆谢而莫取。<a id="a-Ir"></a>则公之前程未可量也。<a id="a-Is"></a>逆耳之言不知以谓如何。<a id="a-It"></a>时寒途中保爱(语录)</p>
  <p id="aIu">浙翁琰和尚云。<a id="a-Iv"></a>此书真阎老子殿前一本赦书也。<a id="a-Iw"></a>今之诸方道眼不知若何。<a id="a-Ix"></a>果能受持此书。<a id="a-Iy"></a>则他日大有得力处。<a id="a-Iz"></a>浙翁每以此举似于人。<a id="a-J0"></a>璨隐山亦云。<a id="a-J1"></a>常住金谷除供众之外。<a id="a-J2"></a>几如鸩毒。<a id="a-J3"></a>住持人与司其出入者才沾着则通身溃烂。<a id="a-J4"></a>律部载之详矣。<a id="a-J5"></a>古人将钱就库下。<a id="a-J6"></a>回生姜煎药盖可见。<a id="a-J7"></a>今之踞方丈者。<a id="a-J8"></a>非特刮众人钵盂中物以恣口腹。<a id="a-J9"></a>且将以追陪自己非泛人情。<a id="a-JA"></a>又其甚则剜去搜买珍奇广作人情冀迁大刹。<a id="a-JB"></a>只恐他日铁面阎老子与计算哉(拈崖漫录)</p>
 </body>
</html>