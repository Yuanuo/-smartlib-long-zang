<!doctype html>
<html id="z3IBWQ21Ik" data-ver="816">
 <head>
  <meta charset="utf-8">
  <meta author="宝唱">
  <meta library="龙藏">
  <meta catalog="此土著述">
  <meta period="晋">
 </head>
 <body>
  <h1 id="a1">比丘尼传卷第二</h1>
  <p id="a2">景福寺慧果尼传十四。</p>
  <p id="a3">建福寺法盛尼传十五。</p>
  <p id="a4">江陵牛牧寺慧玉尼传十六。</p>
  <p id="a5">建福寺道琼尼传十七。</p>
  <p id="a6">江陵祇洹寺道寿尼传十八。</p>
  <p id="a7">吴太玄台寺玄藻尼传十九。</p>
  <p id="a8">南安寺慧琼尼传二十。</p>
  <p id="a9">南皮张国寺普照尼传二十一。</p>
  <p id="aA">梁郡筑戈村寺慧木尼传二十二。</p>
  <p id="aB">吴县南寺法胜尼传二十三。</p>
  <p id="aC">永安寺僧端尼传二十四。</p>
  <p id="aD">广陵中寺光静尼传二十五。</p>
  <p id="aE">蜀郡善妙尼传二十六。</p>
  <p id="aF">广陵僧果尼传二十七。</p>
  <p id="aG">山阳东乡竹林寺静称尼传二十八。</p>
  <p id="aH">吴太玄台寺法相尼传二十九。</p>
  <p id="aI">东青园寺业首尼传三十。</p>
  <p id="aJ">景福寺法辩尼传三十一。</p>
  <p id="aK">江陵三层寺道综尼传三十二。</p>
  <p id="aL">竹园寺慧浚尼传三十三。</p>
  <p id="aM">普贤寺宝贤尼传三十四。</p>
  <p id="aN">普贤寺法净尼传三十五。</p>
  <p id="aO">蜀郡永康寺慧耀尼传三十六。</p>
  <p data-pb></p>
  <h2 id="aP">景福寺慧果尼传十四</h2>
  <p id="aQ">果。<a id="a-R"></a>本姓潘。<a id="a-S"></a>淮南人也。<a id="a-T"></a>常行苦节不衣绵纩。<a id="a-U"></a>笃好毗尼戒行清白。<a id="a-V"></a>道俗钦羡风誉远闻。<a id="a-W"></a>宋青州刺史北地传弘仁。<a id="a-X"></a>雅相叹贵厚加赈给。<a id="a-Y"></a>以永初三年(昙宗云元嘉七年寺生弘安尼以起寺借券书见示是永初三年)割宅东面为立精舍。<a id="a-Z"></a>名曰景福。<a id="a-a"></a>果为纲纪。<a id="a-b"></a>嚫遗之物悉以入僧。<a id="a-c"></a>众业兴隆大小悦服。<a id="a-d"></a>到元嘉六年。<a id="a-e"></a>西域沙门求那跋摩至。<a id="a-f"></a>果问曰。<a id="a-g"></a>此土诸尼先受戒者。<a id="a-h"></a>未有本事。<a id="a-i"></a>推之爱道。<a id="a-j"></a>诚有高例。<a id="a-k"></a>未测厥后。<a id="a-l"></a>得无异耶。<a id="a-m"></a>答无异。<a id="a-n"></a>又问就如律文戒师得罪何无异耶。<a id="a-o"></a>答曰。<a id="a-p"></a>有尼众处不二岁学。<a id="a-q"></a>故言得罪耳。<a id="a-r"></a>又问。<a id="a-s"></a>乃可此国先未有尼非阎浮无也。<a id="a-t"></a>答曰。<a id="a-u"></a>律制十僧得授具戒。<a id="a-v"></a>边地五人亦得授之。<a id="a-w"></a>正为有处不可不如法耳。<a id="a-x"></a>又问。<a id="a-y"></a>几许里为边地。<a id="a-z"></a>答曰。<a id="a-10"></a>千里之外山</p>
  <p data-pb></p>
  <h2 id="a11">建福寺法盛尼传十五</h2>
  <p id="a12">盛。<a id="a-13"></a>本姓聂。<a id="a-14"></a>清河人也。<a id="a-15"></a>遭赵氏乱避地金陵。<a id="a-16"></a>以元嘉十四年于建福寺出家。<a id="a-17"></a>才识慧解率由敏悟。<a id="a-18"></a>自以桑榆之齿流寓皇邑。<a id="a-19"></a>虽复帝道隆宁。<a id="a-1A"></a>而犹怀旧土。<a id="a-1B"></a>唯有探颐玄宗。<a id="a-1C"></a>乃可以遣忘老耳。<a id="a-1D"></a>遂从道场寺偶法师受菩萨戒。<a id="a-1E"></a>昼则披陈玄素。<a id="a-1F"></a>夕则清言味理。<a id="a-1G"></a>渐染积年神情朗瞻。<a id="a-1H"></a>虽曰暮齿有逾壮年。<a id="a-1I"></a>常愿生安养。<a id="a-1J"></a>谓同业昙敬昙爱曰。<a id="a-1K"></a>吾立身行道志在西方。<a id="a-1L"></a>十六年九月二十七日。<a id="a-1M"></a>塔下礼佛晚因遇疾稍就绵笃。<a id="a-1N"></a>其月晦夕初宵假寐。<a id="a-1O"></a>如来垂虚而下。<a id="a-1P"></a>与二大士论二乘。<a id="a-1Q"></a>俄与大众腾芳蹈蔼临省盛疾。<a id="a-1R"></a>光明显烛一寺咸见。<a id="a-1S"></a>佥来问盛此何光色。<a id="a-1T"></a>盛具说之。<a id="a-1U"></a>言竟寻终。<a id="a-1V"></a>年</p>
  <p data-pb></p>
  <h2 id="a1W">江陵牛牧寺慧玉尼传十六</h2>
  <p id="a1X">玉。<a id="a-1Y"></a>长安人也。<a id="a-1Z"></a>行业勤修经戒通备。<a id="a-1a"></a>常游行教化历履邦邑。<a id="a-1b"></a>每属机缘不避寒暑。<a id="a-1c"></a>南至荆楚仍住江陵牛牧精舍。<a id="a-1d"></a>诵法华首楞严等经。<a id="a-1e"></a>旬日通利。<a id="a-1f"></a>郯西道俗皆归敬之。<a id="a-1g"></a>观览经论未曾废息。<a id="a-1h"></a>元嘉十四年十月为苦行斋七日。<a id="a-1i"></a>乃立誓言。<a id="a-1j"></a>若诚斋有感。<a id="a-1k"></a>舍身之后必见佛者。<a id="a-1l"></a>愿于七日之内见佛光明。<a id="a-1m"></a>五日中宵寺东林树灵光赫然。<a id="a-1n"></a>即以告众。<a id="a-1o"></a>众皆欣敬加悦服焉。<a id="a-1p"></a>寺主法弘后于光处起立禅室。<a id="a-1q"></a>初玉在长安。<a id="a-1r"></a>于薛尚书寺见红白色光。<a id="a-1s"></a>烛曜左右十日小歇。<a id="a-1t"></a>后六重寺沙门。<a id="a-1u"></a>四月八日于光处得金弥勒像。<a id="a-1v"></a>高一尺云。</p>
  <p data-pb></p>
  <h2 id="a1w">建福寺道琼尼传十七</h2>
  <p id="a1x">琼。<a id="a-1y"></a>本姓江。<a id="a-1z"></a>丹阳人也。<a id="a-20"></a>年十余博涉经史。<a id="a-21"></a>成戒已后明达三藏精勤苦行。<a id="a-22"></a>晋太元中皇后美其高行。<a id="a-23"></a>凡有所修福多凭斯寺。<a id="a-24"></a>富贵妇女争与之游。<a id="a-25"></a>以元嘉八年大造形像处处安置。<a id="a-26"></a>彭城寺金像二躯。<a id="a-27"></a>帐座完具。<a id="a-28"></a>瓦官寺弥勒行像一躯。<a id="a-29"></a>宝盖璎珞。<a id="a-2A"></a>南建兴寺金像二躯。<a id="a-2B"></a>杂事幡盖。<a id="a-2C"></a>于建福寺造卧像并堂。<a id="a-2D"></a>又制普贤行像。<a id="a-2E"></a>供养之具靡不精丽。<a id="a-2F"></a>又以元嘉十五年造金无量寿像。<a id="a-2G"></a>以其年四月十日。<a id="a-2H"></a>像放眉间相光明照寺内。<a id="a-2I"></a>皆如金色。<a id="a-2J"></a>道俗相传咸来修敬。<a id="a-2K"></a>瞻睹神辉莫不欢悦。<a id="a-2L"></a>复以元皇后遗物。<a id="a-2M"></a>开拓寺南更造禅房。<a id="a-2N"></a>云。</p>
  <p data-pb></p>
  <h2 id="a2O">江陵祇洹寺道寿尼传十八</h2>
  <p id="a2P">寿。<a id="a-2Q"></a>未详何许人也。<a id="a-2R"></a>清和恬寂以恭孝见称。<a id="a-2S"></a>幼受五戒未尝起犯。<a id="a-2T"></a>元嘉中遭父忧。<a id="a-2U"></a>因毁遘疾自无痛痒。<a id="a-2V"></a>唯黄瘠骨立。<a id="a-2W"></a>经历年岁诸治不瘳。<a id="a-2X"></a>因尔发愿。<a id="a-2Y"></a>愿疾愈得出家。<a id="a-2Z"></a>立誓之后渐得平复。<a id="a-2a"></a>如愿出俗住祇洹寺。<a id="a-2b"></a>勤苦超绝。<a id="a-2c"></a>诵法华经三千遍。<a id="a-2d"></a>常见光瑞。<a id="a-2e"></a>元嘉十六年九月七日。<a id="a-2f"></a>夜中宝盖垂覆其上。<a id="a-2g"></a>云。</p>
  <p data-pb></p>
  <h2 id="a2h">吴太玄台寺释玄藻尼传十九</h2>
  <p id="a2i">藻。<a id="a-2j"></a>本姓路。<a id="a-2k"></a>吴郡人安苟女也(宣验记云即是安苟)藻年十余身婴重疾。<a id="a-2l"></a>良药必进日增无损。<a id="a-2m"></a>时玄台寺释法济。<a id="a-2n"></a>语安苟曰。<a id="a-2o"></a>恐此疾由业非药所消。<a id="a-2p"></a>贫道按佛经云。<a id="a-2q"></a>若履危苦能归依三宝忏悔求愿者。<a id="a-2r"></a>皆获甄济。<a id="a-2s"></a>君能与女并捐弃邪俗洗涤尘秽。<a id="a-2t"></a>专心一向当得痊愈。<a id="a-2u"></a>安苟然之。<a id="a-2v"></a>即于宅上设观世音斋。<a id="a-2w"></a>澡心洁意倾诚戴仰。<a id="a-2x"></a>扶疾稽颡专念相续。<a id="a-2y"></a>经七日初夜忽见金像高尺许。<a id="a-2z"></a>三摩其身。<a id="a-30"></a>从首至足。<a id="a-31"></a>即觉沉痾豁然消愈。<a id="a-32"></a>既灵验在躬遂求出家。<a id="a-33"></a>住太玄台寺。<a id="a-34"></a>精勤匪懈诵法华经。<a id="a-35"></a>菜食长斋三十七载。<a id="a-36"></a>常翘心注想愿生兜率。<a id="a-37"></a>宋元嘉十六年出都造经。<a id="a-38"></a>不测所终。</p>
  <p id="a39"></p>
  <p data-pb></p>
  <h2 id="a3A">南安寺释慧琼尼传二十</h2>
  <p id="a3B">琼者。<a id="a-3C"></a>本姓钟。<a id="a-3D"></a>广州人也。<a id="a-3E"></a>履道高洁不味鱼肉。<a id="a-3F"></a>年垂八十志业弥勤。<a id="a-3G"></a>常衣刍麻不服绵纩纲纪寺舍兼行讲说。<a id="a-3H"></a>本经住广陵南安寺。<a id="a-3I"></a>元嘉十八年。<a id="a-3J"></a>宋江夏王世子母王氏以地施琼。<a id="a-3K"></a>琼修立为寺。<a id="a-3L"></a>号曰南外永安寺。<a id="a-3M"></a>至二十二年兰陵萧承之为起外国塔。<a id="a-3N"></a>琼以元嘉十五年。<a id="a-3O"></a>又造菩提寺。<a id="a-3P"></a>堂殿坊宇皆悉严丽。<a id="a-3Q"></a>因移住之。<a id="a-3R"></a>以南安施沙门慧智。<a id="a-3S"></a>琼以元嘉二十年。<a id="a-3T"></a>随孟顗之会稽。<a id="a-3U"></a>至破纲卒。<a id="a-3V"></a>敕弟子云。<a id="a-3W"></a>吾死后不须埋藏。<a id="a-3X"></a>可借人剥裂身体以飤众生。<a id="a-3Y"></a>至于终尽不忍屠割。<a id="a-3Z"></a>乃造句容县举着山中。<a id="a-3a"></a>欲使鸟兽自就啖之。<a id="a-3b"></a>经十余日。<a id="a-3c"></a>俨然如故。<a id="a-3d"></a>颜色不异。<a id="a-3e"></a>令使村人以米散尸边。<a id="a-3f"></a>鸟食远处米尽。<a id="a-3g"></a>近尸之粒皆存。<a id="a-3h"></a>弟子慧朗在都闻之。<a id="a-3i"></a>奔驰奉迎。<a id="a-3j"></a>还葬高座寺前堈。<a id="a-3k"></a>坟上起塔云。</p>
  <p data-pb></p>
  <h2 id="a3l">南皮张国寺普照尼传二十一</h2>
  <p id="a3m">照。<a id="a-3n"></a>本姓董。<a id="a-3o"></a>名悲。<a id="a-3p"></a>勃海安陵人也。<a id="a-3q"></a>少秉节概。<a id="a-3r"></a>十七出家。<a id="a-3s"></a>住南皮张国寺。<a id="a-3t"></a>后从师游学广陵建熙精舍。<a id="a-3u"></a>率心奉法阖众嘉之。<a id="a-3v"></a>及师慧孜亡。<a id="a-3w"></a>杜于庆吊而苦行绝伦。<a id="a-3x"></a>宋元嘉十八年十二月。<a id="a-3y"></a>因感劳疾虽剧。<a id="a-3z"></a>而笃情深信初自不改。<a id="a-40"></a>专意祈诚不舍日夜。<a id="a-41"></a>不能下地。<a id="a-42"></a>枕上叩头忏悔时息如常。<a id="a-43"></a>诵法华经一日三卷。<a id="a-44"></a>到十九年二月中忽然而绝。<a id="a-45"></a>两食顷苏云。<a id="a-46"></a>向西行中道有一塔。<a id="a-47"></a>塔中有一僧。<a id="a-48"></a>闭眼思惟惊问何来。<a id="a-49"></a>答以其事。<a id="a-4A"></a>即问僧曰。<a id="a-4B"></a>此处去某甲寺几里。<a id="a-4C"></a>答曰。<a id="a-4D"></a>五千万里。<a id="a-4E"></a>路上有草及行人。<a id="a-4F"></a>皆无所识。<a id="a-4G"></a>时风云高靡区墟严净。<a id="a-4H"></a>西面尤明。<a id="a-4I"></a>意欲前进。<a id="a-4J"></a>僧乃不许。<a id="a-4K"></a>因尔回还豁然醒悟。<a id="a-4L"></a>后七日而卒。<a id="a-4M"></a>时年二十五也。</p>
  <p data-pb></p>
  <h2 id="a4N">梁郡筑戈村寺释慧木尼传二十二</h2>
  <p id="a4O">木。<a id="a-4P"></a>本姓傅。<a id="a-4Q"></a>北地人。<a id="a-4R"></a>十一出家。<a id="a-4S"></a>师事慧超受持小戒。<a id="a-4T"></a>居梁郡筑戈村寺。<a id="a-4U"></a>始读大品日诵两卷。<a id="a-4V"></a>兼通杂经。<a id="a-4W"></a>木母老病口中无齿。<a id="a-4X"></a>木嚼脯饴母。<a id="a-4Y"></a>为口不净不受大戒白衣精勤忏悔自业。<a id="a-4Z"></a>忽见戒坛与天皆黄金色。<a id="a-4a"></a>举头仰视。<a id="a-4b"></a>南见一人。<a id="a-4c"></a>着襈衣衣色悉黄。<a id="a-4d"></a>去木或近或远。<a id="a-4e"></a>语木曰。<a id="a-4f"></a>我已授汝戒。<a id="a-4g"></a>寻复不见。<a id="a-4h"></a>木不以语人。<a id="a-4i"></a>多诸感异皆类此也。<a id="a-4j"></a>木兄闻欲知。<a id="a-4k"></a>乃诈之曰。<a id="a-4l"></a>汝为道积年竟无所益。<a id="a-4m"></a>便可养发当为访婿。<a id="a-4n"></a>木闻心愁。<a id="a-4o"></a>因述所见。<a id="a-4p"></a>即受具戒。<a id="a-4q"></a>临受戒夕梦人口授戒本。<a id="a-4r"></a>及受戒竟再览便诵。<a id="a-4s"></a>宋元嘉中造十方佛像。<a id="a-4t"></a>并四部戒本及羯磨施四众云。</p>
  <p data-pb></p>
  <h2 id="a4u">吴县南寺法胜尼传二十三</h2>
  <p id="a4v">胜。<a id="a-4w"></a>少出家住吴县南寺。<a id="a-4x"></a>或云东寺。<a id="a-4y"></a>恭信恪勤众所知识。<a id="a-4z"></a>宋元嘉中河内司马隆为毗陵丞。<a id="a-50"></a>遇抄。<a id="a-51"></a>战亡。<a id="a-52"></a>妻山氏二亲早没。<a id="a-53"></a>复无儿女。<a id="a-54"></a>年又老大。<a id="a-55"></a>入吴投胜。<a id="a-56"></a>胜接待如亲。<a id="a-57"></a>后百日。<a id="a-58"></a>山氏遇疾。<a id="a-59"></a>疾涉三年甚经危笃。<a id="a-5A"></a>胜本无蓄积。<a id="a-5B"></a>赡待医药皆资乞告。<a id="a-5C"></a>不惮雨暑不避风寒。<a id="a-5D"></a>山氏遂愈。<a id="a-5E"></a>众并称贵之。<a id="a-5F"></a>后游京师进修禅律。<a id="a-5G"></a>该通定慧探索幽隐。<a id="a-5H"></a>训诱徒属不肃而成。<a id="a-5I"></a>动不询利。<a id="a-5J"></a>静不求名。<a id="a-5K"></a>殷勤周至。<a id="a-5L"></a>莫非济物。<a id="a-5M"></a>年造六十疾病经时。<a id="a-5N"></a>自言不差。<a id="a-5O"></a>亲属怪问。<a id="a-5P"></a>答云。<a id="a-5Q"></a>昨见二沙门道知如此。<a id="a-5R"></a>顷之复言。<a id="a-5S"></a>见二比丘非前所</p>
  <p data-pb></p>
  <h2 id="a5T">永安寺僧端尼传二十四</h2>
  <p id="a5U">端。<a id="a-5V"></a>广陵人也。<a id="a-5W"></a>门世奉佛姊妹笃信。<a id="a-5X"></a>誓愿出家不当婢采。<a id="a-5Y"></a>而姿色之美有闻乡邑。<a id="a-5Z"></a>富室凑之母兄已许。<a id="a-5a"></a>临迎之三日宵遁佛寺。<a id="a-5b"></a>寺主置于别室给其所须。<a id="a-5c"></a>并请观世音经二日能诵。<a id="a-5d"></a>雨泪稽颡昼夜不休。<a id="a-5e"></a>过三日后于礼拜中见佛像。<a id="a-5f"></a>语云。<a id="a-5g"></a>汝婿命尽。<a id="a-5h"></a>汝但精勤勿怀忧念。<a id="a-5i"></a>明日其婿为牛所触亡也。<a id="a-5j"></a>因得出家坚持禁戒。<a id="a-5k"></a>摄心空闲似不能言。<a id="a-5l"></a>及辩折名实其辞亹亹。<a id="a-5m"></a>诵大涅槃经五日一遍。<a id="a-5n"></a>元嘉十年南游上国住永安寺。<a id="a-5o"></a>纲纪众务均爱等接。<a id="a-5p"></a>大小</p>
  <p data-pb></p>
  <h2 id="a5q">广陵中寺光静尼传二十五</h2>
  <p id="a5r">光静。<a id="a-5s"></a>本姓胡。<a id="a-5t"></a>名道婢。<a id="a-5u"></a>吴兴东迁人也。<a id="a-5v"></a>幼出家随师住广陵中寺。<a id="a-5w"></a>静少而励行长而习禅思。<a id="a-5x"></a>不食甘肥。<a id="a-5y"></a>将受大戒绝谷饵松。<a id="a-5z"></a>具足之后积十五年。<a id="a-60"></a>虽心识鲜明而体力羸惫。<a id="a-61"></a>祈诚慊到。<a id="a-62"></a>每辄感劳。<a id="a-63"></a>动经晦朔。<a id="a-64"></a>沙门释法成谓曰。<a id="a-65"></a>服食非佛盛事。<a id="a-66"></a>静闻之还食粳粮。<a id="a-67"></a>倍加勇猛精学不倦。<a id="a-68"></a>从学观行者常百许人。<a id="a-69"></a>元嘉十八年五月患疾曰。<a id="a-6A"></a>我厌苦此身其来久矣。<a id="a-6B"></a>于是牵病忏悔不离心口。<a id="a-6C"></a>情理恬明神气怡悦。<a id="a-6D"></a>至十九年岁旦饮粒皆绝。<a id="a-6E"></a>属念兜率心心相续。<a id="a-6F"></a>如是不断。<a id="a-6G"></a>至四月十八日夜。<a id="a-6H"></a>殊香异相满虚空中。<a id="a-6I"></a>其夜命过焉。</p>
  <h2 id="a6J">蜀郡善妙尼传二十六</h2>
  <p id="a6K">善妙。<a id="a-6L"></a>本姓欧阳。<a id="a-6M"></a>繁县人也。<a id="a-6N"></a>少出家。<a id="a-6O"></a>性用柔和少嗔喜。<a id="a-6P"></a>不营好衣不食美食。<a id="a-6Q"></a>有妹婿亡孀居无所依托。<a id="a-6R"></a>携一稚子寄其房内。<a id="a-6S"></a>常闻妙自慨生不值佛。<a id="a-6T"></a>每一言此流涕歔欷悲不能已。<a id="a-6U"></a>同住四年五年。<a id="a-6V"></a>未曾见其食。<a id="a-6W"></a>妹作食熟呼妙共食。<a id="a-6X"></a>妙云适于某处食竟。<a id="a-6Y"></a>或云。<a id="a-6Z"></a>四大不好未能食。<a id="a-6a"></a>如此积年。<a id="a-6b"></a>妹甚恨愧。<a id="a-6c"></a>白言。<a id="a-6d"></a>无福婿亡更无亲属。<a id="a-6e"></a>携儿依姊多所秽乱。<a id="a-6f"></a>姊当见厌故不与共食耳。<a id="a-6g"></a>流泪而言。<a id="a-6h"></a>言已欲去。<a id="a-6i"></a>妙执其手喻之曰。<a id="a-6j"></a>汝不解我意。<a id="a-6k"></a>我幸于外得他供养。<a id="a-6l"></a>何须自损家中食。<a id="a-6m"></a>汝但安住我不久应远行。<a id="a-6n"></a>汝当守屋慎莫余去。<a id="a-6o"></a>妹闻此而止。<a id="a-6p"></a>自绩作布买数斛油。<a id="a-6q"></a>瓦堈盛之着庭中。<a id="a-6r"></a>语妹云。<a id="a-6s"></a>拟作功德慎勿取也。<a id="a-6t"></a>至四月八日夜半以布自缠而烧其身。<a id="a-6u"></a>火已亲顶命其妹令呼维那打磬。<a id="a-6v"></a>我今舍寿。<a id="a-6w"></a>可遍告诸尼。<a id="a-6x"></a>速来共别。<a id="a-6y"></a>比诸尼惊至。<a id="a-6z"></a>命未绝。<a id="a-70"></a>语诸尼云。<a id="a-71"></a>各勤精进。<a id="a-72"></a>生死可畏。<a id="a-73"></a>当求出离。<a id="a-74"></a>慎勿流转。<a id="a-75"></a>我舍此身供养已二十七反。<a id="a-76"></a>止此一身当得初果(问益士人。<a id="a-77"></a>或云元嘉十七年烧身。<a id="a-78"></a>或云孝建时或言大明中故备记之)</p>
  <h2 id="a79">广陵僧果尼传二十七</h2>
  <p id="a7A">僧果。<a id="a-7B"></a>本姓赵名法祐。<a id="a-7C"></a>汲郡修武人也。<a id="a-7D"></a>宿殖诚信纯笃自然。<a id="a-7E"></a>在乳哺时不过中食。<a id="a-7F"></a>父母嘉异。<a id="a-7G"></a>及其成人心唯专到缘碍参差。<a id="a-7H"></a>年二十七方获出家。<a id="a-7I"></a>师事广陵慧聪尼。<a id="a-7J"></a>果戒行坚明禅观清白。<a id="a-7K"></a>每至入定辄移昏晓。<a id="a-7L"></a>绵神净境形若枯木。<a id="a-7M"></a>浅识之徒或生疑。<a id="a-7N"></a>及元嘉六年。<a id="a-7O"></a>有外国舶主难提。<a id="a-7P"></a>从师子国载比丘尼来。<a id="a-7Q"></a>至宋都住景福寺。<a id="a-7R"></a>后少时问果曰。<a id="a-7S"></a>此国先来已曾有外国尼未。<a id="a-7T"></a>答曰。<a id="a-7U"></a>未有。<a id="a-7V"></a>又问。<a id="a-7W"></a>先诸尼受戒那得二僧。<a id="a-7X"></a>答但从大僧受。<a id="a-7Y"></a>得本事者乃是发起受戒。<a id="a-7Z"></a>人心令生殷重是方便耳。<a id="a-7a"></a>故如大爱道八敬得戒五百释女以爱道为和上。<a id="a-7b"></a>此其高例。<a id="a-7c"></a>果虽答然心有疑。<a id="a-7d"></a>具咨三藏。<a id="a-7e"></a>三藏同其解也。<a id="a-7f"></a>又咨曰。<a id="a-7g"></a>重受得不。<a id="a-7h"></a>答曰。<a id="a-7i"></a>戒定慧品从微至着。<a id="a-7j"></a>更受益佳。<a id="a-7k"></a>到十年舶主难提。<a id="a-7l"></a>复将师子国铁萨罗等十一尼。<a id="a-7m"></a>至先达诸尼已通宋语。<a id="a-7n"></a>请僧伽跋摩于南林寺坛界。<a id="a-7o"></a>次第重受三百余人。<a id="a-7p"></a>十八年年三十四矣。<a id="a-7q"></a>时宴坐经日。<a id="a-7r"></a>维那故触。<a id="a-7s"></a>谓言已死。<a id="a-7t"></a>惊告寺官寺官共视。<a id="a-7u"></a>见果身冷肉强。<a id="a-7v"></a>唯气息微转。<a id="a-7w"></a>始欲[臼/丌]徙。<a id="a-7x"></a>便自开眼语笑寻常。<a id="a-7y"></a>于是愚者骇服。<a id="a-7z"></a>不知所终也。</p>
  <h2 id="a80">山阳东乡竹林寺静称尼传二十八</h2>
  <p id="a81">静称。<a id="a-82"></a>本姓刘。<a id="a-83"></a>名胜。<a id="a-84"></a>谯郡人也。<a id="a-85"></a>戒业精苦。<a id="a-86"></a>诵经四十五万言。<a id="a-87"></a>寺傍山林无诸嚣杂。<a id="a-88"></a>游心禅默永绝尘劳。<a id="a-89"></a>曾有人失牛推寻不已。<a id="a-8A"></a>夜至山中望寺林火光炽盛。<a id="a-8B"></a>及至都无。<a id="a-8C"></a>常有一虎随称去来。<a id="a-8D"></a>称若坐禅蹲踞左右。<a id="a-8E"></a>寺内诸尼若犯罪失不时忏悔。<a id="a-8F"></a>虎即大怒。<a id="a-8G"></a>悔罪便悦。<a id="a-8H"></a>称后暂出山道遇一北地女人。<a id="a-8I"></a>造次问访欣然若旧。<a id="a-8J"></a>女姓仇名文姜。<a id="a-8K"></a>本博平人也。<a id="a-8L"></a>性好佛法闻南国富道关开托避得至此土。<a id="a-8M"></a>因遂出家。<a id="a-8N"></a>既同苦节。<a id="a-8O"></a>二人不资粮米。<a id="a-8P"></a>饵麻术而已。<a id="a-8Q"></a>声达虏都。<a id="a-8R"></a>虏谓圣人。<a id="a-8S"></a>远遣迎接二人不乐边境。<a id="a-8T"></a>故秽声迹危行言逊。<a id="a-8U"></a>虏主为设肴馔皆悉进啖。<a id="a-8V"></a>因此轻之不复拘留。<a id="a-8W"></a>称与文姜复还本寺。<a id="a-8X"></a>称年九十三。<a id="a-8Y"></a>无疾而卒也。</p>
  <h2 id="a8Z">吴太玄台寺法相尼传二十九</h2>
  <p id="a8a">法相。<a id="a-8b"></a>本姓侯。<a id="a-8c"></a>炖煌人也。<a id="a-8d"></a>履操清贞才识英拔。<a id="a-8e"></a>笃志好学不以屡空废业。<a id="a-8f"></a>清安贫窭。<a id="a-8g"></a>不以荣达移心。<a id="a-8h"></a>出适傅氏。<a id="a-8i"></a>家道多故。<a id="a-8j"></a>符坚败绩眷属散亡。<a id="a-8k"></a>出家持戒信解弥深。<a id="a-8l"></a>常割衣食好者施慧宿尼。<a id="a-8m"></a>寺僧谏曰。<a id="a-8n"></a>慧宿质野言不出口。<a id="a-8o"></a>佛法经律曾未厝心。<a id="a-8p"></a>欲学禅定又无师范。<a id="a-8q"></a>专顽拙讷是下愚人耳。<a id="a-8r"></a>何不种以上田而修此下福。<a id="a-8s"></a>答曰。<a id="a-8t"></a>田之胜负唯圣乃知。<a id="a-8u"></a>我既凡人宁立取舍。<a id="a-8v"></a>遇有如施何关作意耶。<a id="a-8w"></a>慧宿后建禅斋七日。<a id="a-8x"></a>至第三夜与众共坐。<a id="a-8y"></a>众起不起。<a id="a-8z"></a>众共观之。<a id="a-90"></a>坚如木石牵持不动。<a id="a-91"></a>或谓已死。<a id="a-92"></a>后三日起。<a id="a-93"></a>起后如常。<a id="a-94"></a>众方异之。<a id="a-95"></a>始悟法相深相领照矣。<a id="a-96"></a>其如此类前后非一。<a id="a-97"></a>相年逮桑榆操行弥笃。<a id="a-98"></a>年九十余。<a id="a-99"></a>元嘉末卒也。</p>
  <h2 id="a9A">东青园寺业首尼传三十</h2>
  <p id="a9B">业首。<a id="a-9C"></a>本姓张。<a id="a-9D"></a>彭城人也。<a id="a-9E"></a>风仪峻整戒行清白。<a id="a-9F"></a>深解大乘善构妙理。<a id="a-9G"></a>弥好禅诵造次无怠。<a id="a-9H"></a>宋高祖武皇帝雅相敬异。<a id="a-9I"></a>文帝少时从受三归。<a id="a-9J"></a>住永安寺供施相续。<a id="a-9K"></a>元嘉二年王景深母范氏。<a id="a-9L"></a>以王坦之故祠堂地施首。<a id="a-9M"></a>起立寺舍。<a id="a-9N"></a>名曰青园。<a id="a-9O"></a>斋肃徒众甚有风规。<a id="a-9P"></a>潘贵妃叹曰。<a id="a-9Q"></a>首尼弘振佛法甚可敬重。<a id="a-9R"></a>以元嘉十五年。<a id="a-9S"></a>为首更广寺。<a id="a-9T"></a>西创立佛殿。<a id="a-9U"></a>复拓寺北造立僧房。<a id="a-9V"></a>赈给所须寺业兴立。<a id="a-9W"></a>众二百人法事不绝。<a id="a-9X"></a>春秋稍高仰者弥盛。<a id="a-9Y"></a>累以耆艾自陈众咸不许。<a id="a-9Z"></a>年九十。<a id="a-9a"></a>大明六年而卒。<a id="a-9b"></a>时又有净哀宝英法林。<a id="a-9c"></a>并以立身清洁有声京县。<a id="a-9d"></a>哀久禅诵任事清允。<a id="a-9e"></a>泰始五年卒。<a id="a-9f"></a>英建塔五层。<a id="a-9g"></a>阅理有勤。<a id="a-9h"></a>蔬食精进。<a id="a-9i"></a>泰始六年卒。<a id="a-9j"></a>林博览经律老而不懈。<a id="a-9k"></a>元徽元年卒。<a id="a-9l"></a>又有弟子昙寅。<a id="a-9m"></a>兼通禅律。<a id="a-9n"></a>简绝荣华。<a id="a-9o"></a>不窥朝市。<a id="a-9p"></a>元徽六年卒。</p>
  <h2 id="a9q">景福寺法辩尼传三十一</h2>
  <p id="a9r">法辩。<a id="a-9s"></a>丹阳人也。<a id="a-9t"></a>少出家为景福寺慧果弟子。<a id="a-9u"></a>忠谨清慎雅有素检。<a id="a-9v"></a>弊衣蔬饭不食薰辛。<a id="a-9w"></a>高简之誉早盛京邑。<a id="a-9x"></a>杨州刺史琅琊王郁甚相敬礼。<a id="a-9y"></a>后从道林寺外国沙门畺良耶舍咨禀禅观。<a id="a-9z"></a>如法修行通极精解。<a id="a-A0"></a>每预众席恒如睡寐。<a id="a-A1"></a>尝在斋堂众散不起。<a id="a-A2"></a>维那惊触如木石焉。<a id="a-A3"></a>驰以相告。<a id="a-A4"></a>皆来就视。<a id="a-A5"></a>须臾出定言语寻常。<a id="a-A6"></a>众咸钦服倍加崇重。<a id="a-A7"></a>大明七年而卒。<a id="a-A8"></a>年六十余。<a id="a-A9"></a>先是二日上定林寺超法师梦一宫城庄严显丽。<a id="a-AA"></a>服玩光赫非世所有。<a id="a-AB"></a>男女装饰充满其中。<a id="a-AC"></a>唯不见有主。<a id="a-AD"></a>即问其故。<a id="a-AE"></a>答曰。<a id="a-AF"></a>景福法辩当来生此。<a id="a-AG"></a>明日应到。<a id="a-AH"></a>辩其日唯觉肉战。<a id="a-AI"></a>即遣告众。<a id="a-AJ"></a>大小皆集。<a id="a-AK"></a>自云。<a id="a-AL"></a>有异人来我左右。<a id="a-AM"></a>乍显乍晦如影如云。<a id="a-AN"></a>言讫坐绝。<a id="a-AO"></a>其后复有道照僧辩。<a id="a-AP"></a>亦以精进知名。<a id="a-AQ"></a>道照本姓杨。<a id="a-AR"></a>北地徐人也饭蔬诵经为临贺王之所供养。</p>
  <h2 id="aAS">江陵三层寺道综尼传三十二</h2>
  <p id="aAT">道综。<a id="a-AU"></a>未详何许人也。<a id="a-AV"></a>住江陵三层寺。<a id="a-AW"></a>少不以出众居心。<a id="a-AX"></a>长不以同物为污。<a id="a-AY"></a>贤愚之际从通而已。<a id="a-AZ"></a>迹虽混成所度潜广。<a id="a-Aa"></a>以宋大明七年三日十五日夜。<a id="a-Ab"></a>自练油火。<a id="a-Ac"></a>关颡既然。<a id="a-Ad"></a>耳目就毁。<a id="a-Ae"></a>诵咏不辍。<a id="a-Af"></a>道俗咨嗟魔正同骇。<a id="a-Ag"></a>率土闻风皆发菩提心。<a id="a-Ah"></a>宋征士刘虬雅相宗敬。<a id="a-Ai"></a>为制偈赞云。</p>
  <h2 id="aAj">竹园寺慧浚尼传三十三</h2>
  <p id="aAk">慧浚。<a id="a-Al"></a>本姓陈。<a id="a-Am"></a>山阴人也。<a id="a-An"></a>幼而颖悟精进迈群。<a id="a-Ao"></a>旦辄烧香运想礼敬移时。<a id="a-Ap"></a>中则菜蔬一饭鲜肥不食。<a id="a-Aq"></a>虽在居家有如出俗。<a id="a-Ar"></a>父母不能割其志。<a id="a-As"></a>及年十八许之从道。<a id="a-At"></a>内外坟典经眼必诵。<a id="a-Au"></a>深禅秘观无不必入。<a id="a-Av"></a>静而无竞和而有节。<a id="a-Aw"></a>朋游旧狎未尝戏言。<a id="a-Ax"></a>宋宰江夏王义恭雅相推敬。<a id="a-Ay"></a>常给衣药四时无爽。<a id="a-Az"></a>不蓄私财悉营寺舍。<a id="a-B0"></a>竹园成立浚之功也。<a id="a-B1"></a>禅味之乐老而不衰。<a id="a-B2"></a>年七十三。<a id="a-B3"></a>宋大明八年而卒。<a id="a-B4"></a>葬于傅山。<a id="a-B5"></a>同寺有化尼。<a id="a-B6"></a>聪颖卓秀。<a id="a-B7"></a>多诵经律。<a id="a-B8"></a>蔬食苦节。<a id="a-B9"></a>与浚齐名。</p>
  <h2 id="aBA">普贤寺宝贤尼传三十四</h2>
  <p id="aBB">宝贤。<a id="a-BC"></a>本姓陈。<a id="a-BD"></a>陈郡人也。<a id="a-BE"></a>十六丁母忧。<a id="a-BF"></a>三年不食谷。<a id="a-BG"></a>以葛芋自资。<a id="a-BH"></a>不衣缯纩不坐床席。<a id="a-BI"></a>十九出家住建安寺。<a id="a-BJ"></a>操行精修博通禅律。<a id="a-BK"></a>宋文皇帝深加礼遇供以衣食。<a id="a-BL"></a>及孝武雅相敬待。<a id="a-BM"></a>月给钱一万。<a id="a-BN"></a>明帝即位赏接弥崇。<a id="a-BO"></a>以泰始元年敕为普贤寺主。<a id="a-BP"></a>二年又敕为都邑僧正。<a id="a-BQ"></a>甚有威风明断如神。<a id="a-BR"></a>善论物理屈抂必释。<a id="a-BS"></a>秉性刚直无所倾挠。<a id="a-BT"></a>初晋兴平中净检尼。<a id="a-BU"></a>是比丘尼之始也。<a id="a-BV"></a>初受具戒指从大僧。<a id="a-BW"></a>影福寺惠果净音等。<a id="a-BX"></a>以咨求那跋摩。<a id="a-BY"></a>求那跋摩云。<a id="a-BZ"></a>国土无二众。<a id="a-Ba"></a>但从大僧受得具戒。<a id="a-Bb"></a>惠果等后遇外国铁萨罗尼等至。<a id="a-Bc"></a>以元嘉十一年。<a id="a-Bd"></a>从僧伽跋摩于南林寺坛重受具戒。<a id="a-Be"></a>非谓先受不得。<a id="a-Bf"></a>谓是增长戒善耳。<a id="a-Bg"></a>后诸好异者。<a id="a-Bh"></a>盛相传习典制稍亏。<a id="a-Bi"></a>元徽二年法律颖师。<a id="a-Bj"></a>于晋兴寺开十诵律。<a id="a-Bk"></a>颍其日有十余尼。<a id="a-Bl"></a>因下讲欲重受戒。<a id="a-Bm"></a>贤乃遣僧局赍命到讲座。<a id="a-Bn"></a>鸣木宣令诸尼。<a id="a-Bo"></a>不得辄复重受戒。<a id="a-Bp"></a>若年岁审未满者。<a id="a-Bq"></a>其师先应集众忏悔竟。<a id="a-Br"></a>然后到僧局。<a id="a-Bs"></a>僧局许可。<a id="a-Bt"></a>请人监检方得受耳。<a id="a-Bu"></a>若有违拒即加摈斥。<a id="a-Bv"></a>因兹已后矫竞暂息。<a id="a-Bw"></a>在任清简。<a id="a-Bx"></a>才兼事义。<a id="a-By"></a>安众惠下。<a id="a-Bz"></a>萧然寡欲。<a id="a-C0"></a>世益高之。<a id="a-C1"></a>年七十七。<a id="a-C2"></a>升明元年卒也。</p>
  <h2 id="aC3">普贤寺法净尼传三十五</h2>
  <p id="aC4">法净。<a id="a-C5"></a>江北人也。<a id="a-C6"></a>年二十值乱随父避地秣陵门修释教。<a id="a-C7"></a>净少出家住永福寺。<a id="a-C8"></a>戒行清洁明于事理。<a id="a-C9"></a>沉思精研深究义奥。<a id="a-CA"></a>与宝贤尼名辈略齐。<a id="a-CB"></a>宋明皇帝异之。<a id="a-CC"></a>泰始元年敕住普贤寺。<a id="a-CD"></a>宫内接遇礼兼师友。<a id="a-CE"></a>二年敕为京邑都维那。<a id="a-CF"></a>在事公正确然殊绝。<a id="a-CG"></a>随方引汲归德如流。<a id="a-CH"></a>荆楚诸尼及通家妇女。<a id="a-CI"></a>莫不远修书嚫求结知识。<a id="a-CJ"></a>其陶治德风皆类此也。<a id="a-CK"></a>咨其戒范者七百人。<a id="a-CL"></a>年六十五。<a id="a-CM"></a>元徽元年卒也。</p>
  <h2 id="aCN">蜀郡永康寺慧耀尼传三十六</h2>
  <p id="aCO">慧耀。<a id="a-CP"></a>本姓周。<a id="a-CQ"></a>西平人也。<a id="a-CR"></a>少出家常誓烧身供养三宝。<a id="a-CS"></a>泰始末言于刺史刘亮。<a id="a-CT"></a>亮初许之。<a id="a-CU"></a>有赵处思妾王氏甓塔。<a id="a-CV"></a>耀请塔上烧身。<a id="a-CW"></a>王氏许诺。<a id="a-CX"></a>正月十五日夜将诸弟子。<a id="a-CY"></a>赍持油布往至塔所。<a id="a-CZ"></a>装束未讫。<a id="a-Ca"></a>刘亮遣信语诸尼云。<a id="a-Cb"></a>若耀尼果烧身者。<a id="a-Cc"></a>永康一寺并与重罪。<a id="a-Cd"></a>耀不得已于此便停。<a id="a-Ce"></a>王氏大嗔云。<a id="a-Cf"></a>尼要名利诈现奇特。<a id="a-Cg"></a>密货内人作如此事。<a id="a-Ch"></a>不尔夜半城内那知。<a id="a-Ci"></a>耀曰。<a id="a-Cj"></a>新妇勿横生烦恼。<a id="a-Ck"></a>舍身关我傍人岂知。<a id="a-Cl"></a>于是还寺断谷服香油。<a id="a-Cm"></a>至升明元年于寺烧身。<a id="a-Cn"></a>火来至面诵经不辍。<a id="a-Co"></a>语诸尼云。<a id="a-Cp"></a>收我遗骨正得二升。<a id="a-Cq"></a>及至火灭果如其言。<a id="a-Cr"></a>未烧之前一月日许。<a id="a-Cs"></a>有胡僧年可二十。<a id="a-Ct"></a>形容端正竟胛生毛。<a id="a-Cu"></a>长六七寸。<a id="a-Cv"></a>极细软。<a id="a-Cw"></a>人问之。<a id="a-Cx"></a>译语答云。<a id="a-Cy"></a>从来不覆是故生毛耳。<a id="a-Cz"></a>谓耀曰。<a id="a-D0"></a>我住波罗奈国。<a id="a-D1"></a>至来数日。<a id="a-D2"></a>闻姊欲舍身。<a id="a-D3"></a>故送银罂相与。<a id="a-D4"></a>耀即顶受。<a id="a-D5"></a>未及委悉匆匆辞去。<a id="a-D6"></a>遣人追留出门便失。<a id="a-D7"></a>以此罂盛其舍利。<a id="a-D8"></a>不满二合。<a id="a-D9"></a>云。</p>
 </body>
</html>