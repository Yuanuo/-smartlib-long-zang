<!doctype html>
<html id="z3IBWc01OW" data-ver="1800">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">菩萨戒义疏卷上</h1>
  <p id="a2">菩萨戒者。<a id="a-3"></a>运善之初章却恶之前阵。<a id="a-4"></a>直道而归生源可尽。<a id="a-5"></a>声闻小行尚自珍敬木叉。<a id="a-6"></a>大士兼怀宁不精持戒品。<a id="a-7"></a>内外二途咸皆敬奉。<a id="a-8"></a>王家庶众委质虔恭。<a id="a-9"></a>斯乃趣极果之胜因。<a id="a-A"></a>结道场之妙业。<a id="a-B"></a>然经论所载戒相有于多种。<a id="a-C"></a>记传所辨受法不无同异。<a id="a-D"></a>良以机悟偏圆宜闻详略。<a id="a-E"></a>辞无双举事不并行。<a id="a-F"></a>今谨按什师所述法相。<a id="a-G"></a>出自梵网经律藏品。<a id="a-H"></a>什师秦弘始三年来达汉境。<a id="a-I"></a>光显大乘匡维圣教。<a id="a-J"></a>传译经论三百余卷。<a id="a-K"></a>梵网一本最后诵出誓愿弘宣。<a id="a-L"></a>是故殷勤一言三复。<a id="a-M"></a>特为文义幽隐旨趣深玄。<a id="a-N"></a>所以指堂晓示。<a id="a-O"></a>令后生取悟为易。<a id="a-P"></a>经称梵网者。<a id="a-Q"></a>欲明诸佛教法不同。<a id="a-R"></a>犹如梵王网目。<a id="a-S"></a>品言心地者。<a id="a-T"></a>菩萨律仪遍防三业。<a id="a-U"></a>心意识体一异名。<a id="a-V"></a>三业之中意业为主身口居次。<a id="a-W"></a>据胜为论故言心地也。<a id="a-X"></a>释此戒经三重玄义。</p>
  <p id="aY">第一释名。<a id="a-Z"></a>第二出体。<a id="a-a"></a>第三料简。<a id="a-b"></a>就释名中。<a id="a-c"></a>初明人名。<a id="a-d"></a>次辨法号。<a id="a-e"></a>后明阶位。<a id="a-f"></a>天竺梵音摩诃菩提质帝萨埵。<a id="a-g"></a>今言菩萨略其余字。<a id="a-h"></a>译云。<a id="a-i"></a>大道心成众生。<a id="a-j"></a>亦云。<a id="a-k"></a>开士亦大勇心。<a id="a-l"></a>复云善美。<a id="a-m"></a>随行为名。<a id="a-n"></a>以其运心广普因斯立号。<a id="a-o"></a>大品经明。<a id="a-p"></a>此人有大道心。<a id="a-q"></a>不可沮坏犹如金刚。<a id="a-r"></a>从初发心终至等觉。<a id="a-s"></a>皆名菩萨也。<a id="a-t"></a>又称佛子。<a id="a-u"></a>以绍继为义。<a id="a-v"></a>三乘皆从佛生。<a id="a-w"></a>解尽是子义。<a id="a-x"></a>法华云。<a id="a-y"></a>若如我子。<a id="a-z"></a>大士绍续为胜。<a id="a-10"></a>称为真子。<a id="a-11"></a>又三乘同皆修道。<a id="a-12"></a>尽有此义。<a id="a-13"></a>二乘自通至小果狭而且短。<a id="a-14"></a>大士广长自通通他。<a id="a-15"></a>故受斯称。<a id="a-16"></a>大经发心云。<a id="a-17"></a>初已为天人师。<a id="a-18"></a>胜出声闻及缘觉。<a id="a-19"></a>故言大心。<a id="a-1A"></a>次辨法号即是戒义。<a id="a-1B"></a>梵音尸罗。<a id="a-1C"></a>大论云。<a id="a-1D"></a>秦言性善。<a id="a-1E"></a>亦云清凉。<a id="a-1F"></a>以其能止破戒热恼。<a id="a-1G"></a>从能得名。<a id="a-1H"></a>亦云波罗提木叉。<a id="a-1I"></a>译言保解脱。<a id="a-1J"></a>又名净命。<a id="a-1K"></a>亦言成就威仪无所受畜。<a id="a-1L"></a>未来生处离三恶道净土受形。<a id="a-1M"></a>能止邪命防非止恶。<a id="a-1N"></a>亦言戒。<a id="a-1O"></a>是约义训义。<a id="a-1P"></a>复言勒义禁义。<a id="a-1Q"></a>并是随义立名。<a id="a-1R"></a>大经云。<a id="a-1S"></a>如佛禁无常汝犹说者。<a id="a-1T"></a>即破佛禁舌则堕落。<a id="a-1U"></a>又云。<a id="a-1V"></a>是人所有禁戒皆不具足。<a id="a-1W"></a>尚不能得二乘菩提。<a id="a-1X"></a>况无上道。<a id="a-1Y"></a>今言戒者。<a id="a-1Z"></a>有律仪戒定共戒道共戒。<a id="a-1a"></a>此名原出三藏。<a id="a-1b"></a>律是遮止仪是形仪。<a id="a-1c"></a>能止形上诸恶。<a id="a-1d"></a>故称为戒。<a id="a-1e"></a>亦曰威仪。<a id="a-1f"></a>威是清严可畏。<a id="a-1g"></a>仪是轨范。<a id="a-1h"></a>行人肃然可畏。<a id="a-1i"></a>亦曰调御。<a id="a-1j"></a>使心行调善也。<a id="a-1k"></a>定是静摄。<a id="a-1l"></a>入定之时自然调善防止诸恶也。<a id="a-1m"></a>道是能通。<a id="a-1n"></a>发真已后自无毁犯。<a id="a-1o"></a>初果耕地虫离四寸。<a id="a-1p"></a>道共力也。<a id="a-1q"></a>此二戒法既是心上胜用力。<a id="a-1r"></a>能发戒道定与律仪并起。<a id="a-1s"></a>故称为共。<a id="a-1t"></a>萨婆多说。<a id="a-1u"></a>律仪戒禅戒无漏戒。<a id="a-1v"></a>此名虽出三藏。<a id="a-1w"></a>今菩萨戒善亦有此三。<a id="a-1x"></a>若要誓所得名曰律仪。<a id="a-1y"></a>若菩萨定共道共。<a id="a-1z"></a>皆止三业通称戒也。<a id="a-20"></a>若摄律仪。<a id="a-21"></a>摄善法。<a id="a-22"></a>摄众生。<a id="a-23"></a>此三聚戒名。<a id="a-24"></a>出方等地持不道三藏。<a id="a-25"></a>大士律仪通止三业。<a id="a-26"></a>今从身口相显皆名律仪也。<a id="a-27"></a>摄善者。<a id="a-28"></a>于律仪上起大菩提心。<a id="a-29"></a>能止一切不修善事勤修诸善。<a id="a-2A"></a>满菩提愿也。<a id="a-2B"></a>摄生者。<a id="a-2C"></a>菩萨利益众生有十一事。<a id="a-2D"></a>皆是益物广利众生也。<a id="a-2E"></a>戒品广列菩萨一切戒竟。<a id="a-2F"></a>总结九种戒皆为三戒所摄。<a id="a-2G"></a>律仪皆令心住。<a id="a-2H"></a>摄善自成佛法。<a id="a-2I"></a>摄生成就众生。<a id="a-2J"></a>此三摄大士诸戒尽也。<a id="a-2K"></a>璎珞经云。<a id="a-2L"></a>律仪戒谓十波罗夷。<a id="a-2M"></a>摄善谓八万四千法门。<a id="a-2N"></a>摄生谓慈悲喜舍。<a id="a-2O"></a>化及众生令得安乐也。<a id="a-2P"></a>大论戒品列十种戒。<a id="a-2Q"></a>一不缺。<a id="a-2R"></a>二不破。<a id="a-2S"></a>三不穿。<a id="a-2T"></a>四不杂。<a id="a-2U"></a>五随道。<a id="a-2V"></a>六无著。<a id="a-2W"></a>七智所赞。<a id="a-2X"></a>八自在。<a id="a-2Y"></a>九随定。<a id="a-2Z"></a>十具足。<a id="a-2a"></a>义推此十。<a id="a-2b"></a>不缺者。<a id="a-2c"></a>持于性戒性重清净。<a id="a-2d"></a>如护明珠。<a id="a-2e"></a>若毁犯者如器已缺。<a id="a-2f"></a>佛法边人也。<a id="a-2g"></a>不破者。<a id="a-2h"></a>持于十三无有破损也。<a id="a-2i"></a>不穿者。<a id="a-2j"></a>波夜提等。<a id="a-2k"></a>若有所犯如器穿漏。<a id="a-2l"></a>不堪受道也。<a id="a-2m"></a>不杂者。<a id="a-2n"></a>持定共戒。<a id="a-2o"></a>虽持律仪念破戒事。<a id="a-2p"></a>名之为杂。<a id="a-2q"></a>定共持心欲念不起。<a id="a-2r"></a>大经云。<a id="a-2s"></a>言语嘲调。<a id="a-2t"></a>壁外钏声。<a id="a-2u"></a>男女相追。<a id="a-2v"></a>皆污净戒也。<a id="a-2w"></a>随道者。<a id="a-2x"></a>随顺谛理能破见惑也。<a id="a-2y"></a>无著者。<a id="a-2z"></a>见真成圣。<a id="a-30"></a>于思惟惑无所染着。<a id="a-31"></a>此两约真谛持戒也。<a id="a-32"></a>智所赞戒。<a id="a-33"></a>自在戒。<a id="a-34"></a>约菩萨化他为佛所赞。<a id="a-35"></a>于世间中而得自在。<a id="a-36"></a>此约俗谛论持戒也。<a id="a-37"></a>随定具足两戒。<a id="a-38"></a>即是随首楞严不起灭定现诸威仪。<a id="a-39"></a>示十法界像导利众生。<a id="a-3A"></a>虽威仪起动任运常净。<a id="a-3B"></a>故名随定戒。<a id="a-3C"></a>前来诸戒。<a id="a-3D"></a>律仪防止名不具足。<a id="a-3E"></a>中道之戒无戒不备。<a id="a-3F"></a>故名具足。<a id="a-3G"></a>用中道慧遍入诸法。<a id="a-3H"></a>故名具足。<a id="a-3I"></a>此是持中道第一义谛戒也。<a id="a-3J"></a>次明阶位。<a id="a-3K"></a>释尊一化所说教门。<a id="a-3L"></a>准义推寻具明四教。<a id="a-3M"></a>谓藏通别圆。<a id="a-3N"></a>如大论引迦旃延明六度齐限。<a id="a-3O"></a>尸毗代鸽是檀满。<a id="a-3P"></a>须摩提王不妄语是尸满。<a id="a-3Q"></a>忍辱仙人歌利王割其心不动是忍满。<a id="a-3R"></a>大施杼海是进满。<a id="a-3S"></a>尚阇梨鸟巢是禅满。<a id="a-3T"></a>劬嫔大臣分地息诤是等智满。<a id="a-3U"></a>偏菩萨也。<a id="a-3V"></a>大品明。<a id="a-3W"></a>有菩萨发心与萨婆若相应。<a id="a-3X"></a>通菩萨也。<a id="a-3Y"></a>有菩萨。<a id="a-3Z"></a>发心游戏神通净佛国土。<a id="a-3a"></a>净名中。<a id="a-3b"></a>不思议解脱变身登座。<a id="a-3c"></a>而复受屈被呵者。<a id="a-3d"></a>别菩萨也。<a id="a-3e"></a>发心即坐道场成正觉。<a id="a-3f"></a>转法轮度众生。<a id="a-3g"></a>圆菩萨也。<a id="a-3h"></a>四菩萨中。<a id="a-3i"></a>行位深浅今当说。<a id="a-3j"></a>最初三藏正为小乘。<a id="a-3k"></a>声闻有七贤圣。<a id="a-3l"></a>外凡有三。<a id="a-3m"></a>一五停。<a id="a-3n"></a>二别相念处。<a id="a-3o"></a>三总相念处。<a id="a-3p"></a>次入内凡有四善根。<a id="a-3q"></a>第四暖法。<a id="a-3r"></a>五顶法。<a id="a-3s"></a>六忍法。<a id="a-3t"></a>七世第一法。<a id="a-3u"></a>过此入圣位。<a id="a-3v"></a>一随信行。<a id="a-3w"></a>二随法行。<a id="a-3x"></a>三信解。<a id="a-3y"></a>四见得。<a id="a-3z"></a>五身证。<a id="a-40"></a>六时解脱。<a id="a-41"></a>七不时解脱。<a id="a-42"></a>声闻如此。<a id="a-43"></a>菩萨不论阶位不断烦恼唯修六度。<a id="a-44"></a>若论次位秖可准望小乘作深浅耳。<a id="a-45"></a>从初发心起慈悲誓愿观察四谛。<a id="a-46"></a>以道谛为初门专修六度。<a id="a-47"></a>檀破饿鬼尸救地狱。<a id="a-48"></a>忍济畜生。<a id="a-49"></a>进拔修罗。<a id="a-4A"></a>禅静人中。<a id="a-4B"></a>慧照天众。<a id="a-4C"></a>从释迦至罽那尸弃名初僧祇。<a id="a-4D"></a>得五种功德。<a id="a-4E"></a>一不生三恶道。<a id="a-4F"></a>二不生边地。<a id="a-4G"></a>三诸根完具。<a id="a-4H"></a>四不受女身。<a id="a-4I"></a>五常识宿命。<a id="a-4J"></a>而自不知作佛不作佛。<a id="a-4K"></a>准望位在五停别总念处也。<a id="a-4L"></a>从尸弃至然灯名二僧祇。<a id="a-4M"></a>尔时虽自知作佛而口不说。<a id="a-4N"></a>准望位在暖法性地。<a id="a-4O"></a>既有证法之信。<a id="a-4P"></a>必知作佛修六度行。<a id="a-4Q"></a>心未分明口不向他说也。<a id="a-4R"></a>从然灯至毗婆尸三僧祇满。<a id="a-4S"></a>是时内心了了自知作佛口自发言。<a id="a-4T"></a>准望在顶法位中。<a id="a-4U"></a>修行六度四谛解明。<a id="a-4V"></a>如登山顶了见四方。<a id="a-4W"></a>故口向他说。<a id="a-4X"></a>若过三僧祇种三十二相业。<a id="a-4Y"></a>准望此是下忍之位。<a id="a-4Z"></a>若坐道场位在上忍。<a id="a-4a"></a>后一刹那入真。<a id="a-4b"></a>三十四心断结得三菩提。<a id="a-4c"></a>则为佛也。<a id="a-4d"></a>通教菩萨即三乘共十地。<a id="a-4e"></a>一干慧地者。<a id="a-4f"></a>事相名同三藏。<a id="a-4g"></a>观行心别。<a id="a-4h"></a>体阴界入如幻如化。<a id="a-4i"></a>总破见爱八倒名身念处。<a id="a-4j"></a>心受法亦如是。<a id="a-4k"></a>住是观中。<a id="a-4l"></a>修止勤如意根力觉道。<a id="a-4m"></a>虽未得暖法相似理水。<a id="a-4n"></a>总相智慧深利故。<a id="a-4o"></a>称干慧地。<a id="a-4p"></a>二性地者。<a id="a-4q"></a>得过干慧地。<a id="a-4r"></a>得暖法已。<a id="a-4s"></a>能增进初中后心入顶法乃至世第一法。<a id="a-4t"></a>皆名性地。<a id="a-4u"></a>得无漏性水故言性地也。<a id="a-4v"></a>三八人地。<a id="a-4w"></a>三乘信行法行。<a id="a-4x"></a>体见假发真断惑。<a id="a-4y"></a>在无间三昧中八忍具足。<a id="a-4z"></a>智少一分名八人地也。<a id="a-50"></a>四见地者。<a id="a-51"></a>三乘同见第一义无生四谛之理。<a id="a-52"></a>同断见惑八十八使尽。<a id="a-53"></a>五薄地。<a id="a-54"></a>体爱假发真。<a id="a-55"></a>断欲界思证第六解脱。<a id="a-56"></a>烦恼薄也。<a id="a-57"></a>六离欲地者。<a id="a-58"></a>三乘体爱假即真。<a id="a-59"></a>断欲界五下分结身见戒取疑贪嗔。<a id="a-5A"></a>故言离欲地也。<a id="a-5B"></a>七已办地者。<a id="a-5C"></a>三乘之人。<a id="a-5D"></a>体色无色爱即真发无漏。<a id="a-5E"></a>断五上分结掉慢疑色染无色染。<a id="a-5F"></a>七十二尽三界事惑究竟。<a id="a-5G"></a>故言已办地也。<a id="a-5H"></a>八辟支佛地。<a id="a-5I"></a>缘觉发真无漏。<a id="a-5J"></a>功德力大能除习气也。<a id="a-5K"></a>九菩萨地者。<a id="a-5L"></a>从空入假道观双流。<a id="a-5M"></a>深观二谛进断习气。<a id="a-5N"></a>色心无知得法。<a id="a-5O"></a>眼道种智。<a id="a-5P"></a>游戏神通。<a id="a-5Q"></a>净佛国土。<a id="a-5R"></a>成就众生。<a id="a-5S"></a>学佛十力四无畏。<a id="a-5T"></a>断习气将尽也。<a id="a-5U"></a>十佛地者。<a id="a-5V"></a>大功德力以资智慧。<a id="a-5W"></a>一念相应慧。<a id="a-5X"></a>观真谛究竟。<a id="a-5Y"></a>习亦无余。<a id="a-5Z"></a>如劫火烧木无复灰炭。<a id="a-5a"></a>香象渡河到于边底。<a id="a-5b"></a>虽佛菩萨名异二乘。<a id="a-5c"></a>通观无生体法。<a id="a-5d"></a>同是无学共归灰断。<a id="a-5e"></a>证果处一称为通也。<a id="a-5f"></a>别教阶位五十二地。<a id="a-5g"></a>一外凡十信。<a id="a-5h"></a>一信。<a id="a-5i"></a>二念。<a id="a-5j"></a>三进。<a id="a-5k"></a>四慧。<a id="a-5l"></a>五定。<a id="a-5m"></a>六不退。<a id="a-5n"></a>七回向。<a id="a-5o"></a>八护法。<a id="a-5p"></a>九界。<a id="a-5q"></a>十愿。<a id="a-5r"></a>第二内凡习种性十住。<a id="a-5s"></a>一发心。<a id="a-5t"></a>二持地。<a id="a-5u"></a>三修行。<a id="a-5v"></a>四生贵。<a id="a-5w"></a>五方便具足。<a id="a-5x"></a>六正心。<a id="a-5y"></a>七不退。<a id="a-5z"></a>八童真。<a id="a-60"></a>九法王子。<a id="a-61"></a>十灌顶。<a id="a-62"></a>尽三十心皆名解行位。<a id="a-63"></a>悉是内凡尽名性地。<a id="a-64"></a>第三性种性十行。<a id="a-65"></a>一欢喜。<a id="a-66"></a>二饶益。<a id="a-67"></a>三无恚恨。<a id="a-68"></a>四无尽。<a id="a-69"></a>五离痴乱。<a id="a-6A"></a>六善现。<a id="a-6B"></a>七无著。<a id="a-6C"></a>八尊重。<a id="a-6D"></a>九善法。<a id="a-6E"></a>十真实。<a id="a-6F"></a>第四道种性十回向。<a id="a-6G"></a>一救护一切众生离众生相。<a id="a-6H"></a>二不坏。<a id="a-6I"></a>三等一切诸佛。<a id="a-6J"></a>四遍至一切处。<a id="a-6K"></a>五无尽功德藏。<a id="a-6L"></a>六随顺一切坚固平等善根。<a id="a-6M"></a>七随顺等观一切众生。<a id="a-6N"></a>八真如相。<a id="a-6O"></a>九无缚无著解脱。<a id="a-6P"></a>十法界无量。<a id="a-6Q"></a>第五圣种性十地。<a id="a-6R"></a>一欢喜。<a id="a-6S"></a>二离垢。<a id="a-6T"></a>三明。<a id="a-6U"></a>四焰。<a id="a-6V"></a>五难胜。<a id="a-6W"></a>六现前。<a id="a-6X"></a>七远行。<a id="a-6Y"></a>八不动。<a id="a-6Z"></a>九善慧。<a id="a-6a"></a>十法云。<a id="a-6b"></a>第六等觉地名金刚心菩萨。<a id="a-6c"></a>亦名无垢地。<a id="a-6d"></a>邻真极圣众学之顶也。<a id="a-6e"></a>第七妙觉地。<a id="a-6f"></a>即见性究竟佛菩提果。<a id="a-6g"></a>了了见性称妙觉也。<a id="a-6h"></a>性习二性。<a id="a-6i"></a>若据位分。<a id="a-6j"></a>习种在前性种在后。<a id="a-6k"></a>若据行论。<a id="a-6l"></a>性习同时故前后不定。<a id="a-6m"></a>依体起用。<a id="a-6n"></a>先明性种后明习种。<a id="a-6o"></a>寻用取体。<a id="a-6p"></a>先习后性。<a id="a-6q"></a>与教证二道相似。<a id="a-6r"></a>就位以论。<a id="a-6s"></a>教道在前证道在后。<a id="a-6t"></a>据行论之。<a id="a-6u"></a>证教同时前后不定。<a id="a-6v"></a>依体起用先证后教。<a id="a-6w"></a>寻用取体先教后证也。<a id="a-6x"></a>就解行中复有四种。<a id="a-6y"></a>一名解行。<a id="a-6z"></a>二名发心。<a id="a-70"></a>三名回向。<a id="a-71"></a>四名道种。<a id="a-72"></a>于出世道解而勤行。<a id="a-73"></a>故名解行。<a id="a-74"></a>于大菩提起意趣求。<a id="a-75"></a>故名发心。<a id="a-76"></a>用己善法趣向菩提。<a id="a-77"></a>故名回向。<a id="a-78"></a>当分之中如观道立。<a id="a-79"></a>故名为道。<a id="a-7A"></a>望后佛果能生曰种也。<a id="a-7B"></a>习种性能生报佛。<a id="a-7C"></a>性种性能生法佛。<a id="a-7D"></a>旧云。<a id="a-7E"></a>法才王子六心中退。<a id="a-7F"></a>即云十住第六心。<a id="a-7G"></a>难云。<a id="a-7H"></a>十住云性地。<a id="a-7I"></a>性以不改为义。<a id="a-7J"></a>云何退作二乘其犹一。<a id="a-7K"></a>答性是不作一阐提。<a id="a-7L"></a>不妨退大向小。<a id="a-7M"></a>终是难通。<a id="a-7N"></a>止观师说。<a id="a-7O"></a>是十法信中六心退耳。<a id="a-7P"></a>比释论师。<a id="a-7Q"></a>及金刚般若论师。<a id="a-7R"></a>皆作此解。<a id="a-7S"></a>是信习十心中六心耳。<a id="a-7T"></a>七心已上永离二乘。<a id="a-7U"></a>尔时设为利弘经不无轻漏。<a id="a-7V"></a>而度物心不失恒有菩萨之名也。<a id="a-7W"></a>圆教明位。<a id="a-7X"></a>别教五十二位次第修行。<a id="a-7Y"></a>圆教圆修一心具万行。<a id="a-7Z"></a>异于次第行也。<a id="a-7a"></a>外凡五品位一切随喜心。<a id="a-7b"></a>若人宿植深厚。<a id="a-7c"></a>或值善知识。<a id="a-7d"></a>或从经卷圆闻妙理。<a id="a-7e"></a>一法一切法。<a id="a-7f"></a>一切法一法。<a id="a-7g"></a>非一非一切不可思议。<a id="a-7h"></a>起圆信解。<a id="a-7i"></a>信一心中具十法界。<a id="a-7j"></a>如一微尘有大千经卷。<a id="a-7k"></a>欲开此心而修圆行。<a id="a-7l"></a>圆行者。<a id="a-7m"></a>一行一切行。<a id="a-7n"></a>略言为十。<a id="a-7o"></a>谓识一念平等具足不可思议。<a id="a-7p"></a>伤己惛沈慈及一切。<a id="a-7q"></a>又知此心常寂常照。<a id="a-7r"></a>用寂照心破一切法。<a id="a-7s"></a>即空即假即中。<a id="a-7t"></a>又识一心诸心若通若塞。<a id="a-7u"></a>能于此心具足道品向菩提路。<a id="a-7v"></a>又解此心正助之法。<a id="a-7w"></a>识己心及凡圣心。<a id="a-7x"></a>又安心不动不堕不退不散。<a id="a-7y"></a>虽识一心无量功德。<a id="a-7z"></a>不生染着。<a id="a-80"></a>十心成就。<a id="a-81"></a>其心念念。<a id="a-82"></a>悉与诸波罗蜜相应也。<a id="a-83"></a>二读诵者。<a id="a-84"></a>圆信始生善须将养。<a id="a-85"></a>涉事纷动令道牙破。<a id="a-86"></a>唯得内修理观外则读诵大乘。<a id="a-87"></a>闻有助观之力。<a id="a-88"></a>内外相藉圆信转明。<a id="a-89"></a>十心坚固。<a id="a-8A"></a>如日光照见种种色也。<a id="a-8B"></a>三说法者。<a id="a-8C"></a>内观转强外资又着。<a id="a-8D"></a>圆解在怀弘誓熏动。<a id="a-8E"></a>更加说法如实衍布。<a id="a-8F"></a>但以大乘法答。<a id="a-8G"></a>设以方便终令悟大。<a id="a-8H"></a>随说法净则智慧净。<a id="a-8I"></a>说法开导。<a id="a-8J"></a>是前人得道全因缘。<a id="a-8K"></a>化功归己。<a id="a-8L"></a>十心三倍转明也。<a id="a-8M"></a>四兼行六度。<a id="a-8N"></a>上来前熟观心未遑涉事。<a id="a-8O"></a>今正观稍明。<a id="a-8P"></a>即傍兼利物。<a id="a-8Q"></a>能以少施与虚空等。<a id="a-8R"></a>使一切法趣檀。<a id="a-8S"></a>檀为法界。<a id="a-8T"></a>事相虽少运怀甚大。<a id="a-8U"></a>理观为正事行为傍。<a id="a-8V"></a>故言兼行。<a id="a-8W"></a>事福资理十心弥盛也。<a id="a-8X"></a>五正行六度。<a id="a-8Y"></a>圆观稍熟事理欲融。<a id="a-8Z"></a>事不妨理理不隔事。<a id="a-8a"></a>具行六度。<a id="a-8b"></a>权实二智究了通达。<a id="a-8c"></a>治生产业。<a id="a-8d"></a>皆与实相不相违背。<a id="a-8e"></a>具足解释佛之知见。<a id="a-8f"></a>而于正观如火益薪。<a id="a-8g"></a>力用光猛也。<a id="a-8h"></a>第一内凡十信。<a id="a-8i"></a>圆闻圆信修于圆行。<a id="a-8j"></a>善巧增益五倍深明。<a id="a-8k"></a>因此圆行得入圆位。<a id="a-8l"></a>善修平等法界即入信心。<a id="a-8m"></a>善修慈愍即入念心。<a id="a-8n"></a>善修寂照即入进心。<a id="a-8o"></a>善修破法即入慧心。<a id="a-8p"></a>善修通塞即入定心。<a id="a-8q"></a>善修道品即入不退心。<a id="a-8r"></a>善修正助即入回向心。<a id="a-8s"></a>善修凡圣即入护心。<a id="a-8t"></a>善修不动即入戒心。<a id="a-8u"></a>善修无著即入愿心。<a id="a-8v"></a>是名圆教铁轮十信位。<a id="a-8w"></a>圆教似解六根清净也。<a id="a-8x"></a>第二圣位。<a id="a-8y"></a>前明十住真中智也。<a id="a-8z"></a>初发心住发时。<a id="a-90"></a>三种心发。<a id="a-91"></a>一缘因善心发。<a id="a-92"></a>二了因慧心发。<a id="a-93"></a>三正因理心发。<a id="a-94"></a>即是境智行妙三种开发。<a id="a-95"></a>缘因心发。<a id="a-96"></a>即是住不可思议解脱首楞严定。<a id="a-97"></a>了因心发。<a id="a-98"></a>即摩诃般若毕竟空也。<a id="a-99"></a>正因发心。<a id="a-9A"></a>即是住实相法身中道第一义谛也。<a id="a-9B"></a>华严云。<a id="a-9C"></a>初住所有功德。<a id="a-9D"></a>三世诸佛叹不能尽。<a id="a-9E"></a>初发心时便成正觉。<a id="a-9F"></a>了达诸法真实之性。<a id="a-9G"></a>所有闻法不由他悟。<a id="a-9H"></a>净名云。<a id="a-9I"></a>知一切法是坐道场。<a id="a-9J"></a>亦是入不二法门。<a id="a-9K"></a>大品从初发心即坐道场。<a id="a-9L"></a>转法轮度众生。<a id="a-9M"></a>谓如佛。<a id="a-9N"></a>阿字门一切法初不生也。<a id="a-9O"></a>第三明十行者。<a id="a-9P"></a>即是十住后实相真明不可思议。<a id="a-9Q"></a>更十番智断破十品无明。<a id="a-9R"></a>一行一切行念念进趣。<a id="a-9S"></a>流入平等法界海。<a id="a-9T"></a>诸波罗蜜任运生长。<a id="a-9U"></a>自行化他与虚空等也。<a id="a-9V"></a>第四十回向者。<a id="a-9W"></a>十行之后无功用道不可思议。<a id="a-9X"></a>真明念念开发。<a id="a-9Y"></a>一切法界愿行事理。<a id="a-9Z"></a>自然和融回入平等法界海。<a id="a-9a"></a>更证十番智断破十品无明。<a id="a-9b"></a>故名回向也。<a id="a-9c"></a>第五十地者。<a id="a-9d"></a>即是无漏真明入无功用道。<a id="a-9e"></a>犹如大地能生一切佛法。<a id="a-9f"></a>荷负法界众生普入三世佛地。<a id="a-9g"></a>又证十番智断破十品无明也。<a id="a-9h"></a>第六等觉地者。<a id="a-9i"></a>观达无始无明源底。<a id="a-9j"></a>边际智满毕竟清净。<a id="a-9k"></a>断最后穷源微细无明。<a id="a-9l"></a>登中道山顶与无明父母别。<a id="a-9m"></a>是名有所断者名有上士也。<a id="a-9n"></a>第七妙觉地者。<a id="a-9o"></a>究竟解脱无上佛智。<a id="a-9p"></a>故言无所断者名无上士。<a id="a-9q"></a>此即三德不纵不横不并不别。<a id="a-9r"></a>究竟后心大涅槃也。<a id="a-9s"></a>一切大理。<a id="a-9t"></a>大誓愿。<a id="a-9u"></a>大庄严。<a id="a-9v"></a>大智断。<a id="a-9w"></a>大遍知。<a id="a-9x"></a>大道。<a id="a-9y"></a>大用。<a id="a-9z"></a>大权实。<a id="a-A0"></a>大利益。<a id="a-A1"></a>大无住。<a id="a-A2"></a>即是十观成乘圆极竟在于佛。<a id="a-A3"></a>过茶无字可说。<a id="a-A4"></a>卢舍那名净满。<a id="a-A5"></a>一切皆满也。<a id="a-A6"></a>南岳师云。<a id="a-A7"></a>四十二字门是佛密语。<a id="a-A8"></a>何必不表四十二位。<a id="a-A9"></a>诸学人执释论无此解。<a id="a-AA"></a>多疑不用。<a id="a-AB"></a>但论本文千卷。<a id="a-AC"></a>什师九倍略之。<a id="a-AD"></a>何必无此解。<a id="a-AE"></a>深应冥会。<a id="a-AF"></a>何者经云。<a id="a-AG"></a>初阿后茶。<a id="a-AH"></a>中间四十二字门。<a id="a-AI"></a>具诸字功德。<a id="a-AJ"></a>华严云。<a id="a-AK"></a>从初一地具足诸地功德。<a id="a-AL"></a>此义即同。<a id="a-AM"></a>阿字门诸法初不生故。<a id="a-AN"></a>此岂非圆教初住初得无生忍。<a id="a-AO"></a>过茶无字可说。<a id="a-AP"></a>岂非妙觉无上无过。<a id="a-AQ"></a>广乘品明一切法皆是摩诃演竟即说四十二字门。<a id="a-AR"></a>岂非圆菩萨从初发心得诸法实相具一切法至妙觉地穷一切法底。<a id="a-AS"></a>此义与圆位甚自分明。<a id="a-AT"></a>次发趣品明别教十地。<a id="a-AU"></a>后明三乘共十地。<a id="a-AV"></a>三教阶位其文现也。<a id="a-AW"></a>第二出体者。<a id="a-AX"></a>初明无作。<a id="a-AY"></a>次明止行二善。<a id="a-AZ"></a>初戒体者。<a id="a-Aa"></a>不起而已起即性无作假色。<a id="a-Ab"></a>经论互说诤论有无。<a id="a-Ac"></a>一云。<a id="a-Ad"></a>都无无作。<a id="a-Ae"></a>色心假合共成众生。<a id="a-Af"></a>善恶本由心起。<a id="a-Ag"></a>不应别有顽善顽恶。<a id="a-Ah"></a>皆是指心。<a id="a-Ai"></a>誓不为恶即名受戒。<a id="a-Aj"></a>璎珞经云。<a id="a-Ak"></a>一切圣凡戒尽以心为体。<a id="a-Al"></a>心无尽故戒亦无尽。<a id="a-Am"></a>或言教为戒体。<a id="a-An"></a>或云真谛为戒体。<a id="a-Ao"></a>或言愿为戒体。<a id="a-Ap"></a>无别无作。<a id="a-Aq"></a>大经圣行观析无常。<a id="a-Ar"></a>阿阇世王观析境界。<a id="a-As"></a>但明色心不道无作。<a id="a-At"></a>五阴名教通大小乘。<a id="a-Au"></a>唯有一色四心。<a id="a-Av"></a>小乘引接小根恐其轻慢因果。<a id="a-Aw"></a>权言重恶口能别生一法无作牵报。<a id="a-Ax"></a>善法须行恶法须止。<a id="a-Ay"></a>行一则有两力。<a id="a-Az"></a>岂可不慎。<a id="a-B0"></a>方便假说适会一时。<a id="a-B1"></a>直如论主一生成四果法胜别有凡夫法。<a id="a-B2"></a>岂可依此便是实耶。<a id="a-B3"></a>若因中别有顽善共为佛因。<a id="a-B4"></a>佛地亦别有此善共为佛果。<a id="a-B5"></a>当知。<a id="a-B6"></a>心为因果更无别法。<a id="a-B7"></a>二云。<a id="a-B8"></a>大小乘经论尽有无作。<a id="a-B9"></a>皆是实法。<a id="a-BA"></a>何者心力巨大。<a id="a-BB"></a>能生种种诸法能牵果报。<a id="a-BC"></a>小乘明。<a id="a-BD"></a>此别有一善能制定佛法。<a id="a-BE"></a>凭师受发极至尽形。<a id="a-BF"></a>或依定依道品别生。<a id="a-BG"></a>皆以心力胜用有此感发。<a id="a-BH"></a>成论有无作品云。<a id="a-BI"></a>是非色非心聚。<a id="a-BJ"></a>律师用义亦依此说。<a id="a-BK"></a>若毗昙义。<a id="a-BL"></a>戒是色聚。<a id="a-BM"></a>无作是假色。<a id="a-BN"></a>亦言无教非对眼色。<a id="a-BO"></a>大乘所明戒是色法。<a id="a-BP"></a>大论云。<a id="a-BQ"></a>多少思是心数云何言多少耶。<a id="a-BR"></a>观论意。<a id="a-BS"></a>以戒是色即问此是数义。<a id="a-BT"></a>大乘云何而用数义。<a id="a-BU"></a>解云。<a id="a-BV"></a>若用非色非心复同成实。<a id="a-BW"></a>还是小乘。<a id="a-BX"></a>今言数自家是数色。<a id="a-BY"></a>大乘色何关数家。<a id="a-BZ"></a>中论云。<a id="a-Ba"></a>语言虽同其心则异。<a id="a-Bb"></a>今大乘明戒是色聚也。<a id="a-Bc"></a>大乘情期极果。<a id="a-Bd"></a>凭师一受远至菩提。<a id="a-Be"></a>随定随道。<a id="a-Bf"></a>誓修诸善誓度含识。<a id="a-Bg"></a>亦以此心力大别发戒善。<a id="a-Bh"></a>为行者所缘止息诸恶。<a id="a-Bi"></a>优婆塞戒经云。<a id="a-Bj"></a>譬如有面有镜则有像现。<a id="a-Bk"></a>如是因作便有无作。<a id="a-Bl"></a>大论解戒度云。<a id="a-Bm"></a>罪不罪不可得具足尸罗。<a id="a-Bn"></a>此是戒度正体。<a id="a-Bo"></a>复云。<a id="a-Bp"></a>云何名戒。<a id="a-Bq"></a>以心生口言。<a id="a-Br"></a>从今受息身口恶法。<a id="a-Bs"></a>是名为戒。<a id="a-Bt"></a>既有能持所持则别有法。<a id="a-Bu"></a>即无作也。<a id="a-Bv"></a>地持戒品云。<a id="a-Bw"></a>下软心犯后四重不失律仪。<a id="a-Bx"></a>增上心犯则失律仪。<a id="a-By"></a>若不舍菩提愿。<a id="a-Bz"></a>不增上心犯。<a id="a-C0"></a>亦不失律仪。<a id="a-C1"></a>若都无无作何得言失。<a id="a-C2"></a>梵网大本即大乘教。<a id="a-C3"></a>下文云。<a id="a-C4"></a>若不见好相。<a id="a-C5"></a>虽佛菩萨前受。<a id="a-C6"></a>不名得戒。<a id="a-C7"></a>又云。<a id="a-C8"></a>若有七遮。<a id="a-C9"></a>虽发心欲受。<a id="a-CA"></a>不名得戒。<a id="a-CB"></a>若直以心为戒。<a id="a-CC"></a>发便是戒。<a id="a-CD"></a>何故言不得。<a id="a-CE"></a>大经云。<a id="a-CF"></a>非异色因果。<a id="a-CG"></a>又念戒中。<a id="a-CH"></a>虽无形色而可护持。<a id="a-CI"></a>虽无触对善修方便可令具足。<a id="a-CJ"></a>又如刀剑灰汁脚足桥梁。<a id="a-CK"></a>若即心为戒。<a id="a-CL"></a>何假言无形色无触对。<a id="a-CM"></a>故知别有无作。<a id="a-CN"></a>能持戒心以为真戒。<a id="a-CO"></a>圣行与世王中。<a id="a-CP"></a>不道观析无作。<a id="a-CQ"></a>直举色心者。<a id="a-CR"></a>是易观者耳。<a id="a-CS"></a>亦不言无无作。<a id="a-CT"></a>小乘说四果。<a id="a-CU"></a>大乘开之是权。<a id="a-CV"></a>法胜说凡夫法。<a id="a-CW"></a>跋摩明其非有。<a id="a-CX"></a>未有大乘经开。<a id="a-CY"></a>无作是权。<a id="a-CZ"></a>又既顽善作佛因此自非妨。<a id="a-Ca"></a>如无常善亦作常善因。<a id="a-Cb"></a>即其例也。<a id="a-Cc"></a>然此二释旧所诤论。<a id="a-Cd"></a>言无于理极会在文难惬。<a id="a-Ce"></a>言有于理难安在文极便。<a id="a-Cf"></a>既皆有文何者当道理耶。<a id="a-Cg"></a>然理非当非无当。<a id="a-Ch"></a>当无当皆得论理教义。<a id="a-Ci"></a>若言无者于理为当。<a id="a-Cj"></a>若言有者于教为当。<a id="a-Ck"></a>理则为实。<a id="a-Cl"></a>教则为权。<a id="a-Cm"></a>在实虽无教门则有。<a id="a-Cn"></a>令之所用有无作也。<a id="a-Co"></a>次明道定皆以无作为体。<a id="a-Cp"></a>定共于定心中发无作。<a id="a-Cq"></a>无复诸恶。<a id="a-Cr"></a>道共者。<a id="a-Cs"></a>见谛道中所发无作与心上胜道俱。<a id="a-Ct"></a>故言道共也。<a id="a-Cu"></a>止观师释。<a id="a-Cv"></a>未必见道。<a id="a-Cw"></a>所发无作是道共戒。<a id="a-Cx"></a>秖取中道正观心中发此无作。<a id="a-Cy"></a>有防非止恶义。<a id="a-Cz"></a>故云道共。<a id="a-D0"></a>大经云。<a id="a-D1"></a>一心法戒。<a id="a-D2"></a>二受世教戒。<a id="a-D3"></a>菩萨得心法戒谓道共戒。<a id="a-D4"></a>得此戒者终不为恶。<a id="a-D5"></a>不从师授故称为得。<a id="a-D6"></a>中道心中发得此戒也。<a id="a-D7"></a>受世教戒。<a id="a-D8"></a>谓白四羯磨然后乃得。<a id="a-D9"></a>必假凭师故称为受。<a id="a-DA"></a>差别约示故言世教也。<a id="a-DB"></a>定共道共通大小乘。<a id="a-DC"></a>大乘道定入摄善法戒。<a id="a-DD"></a>有师言。<a id="a-DE"></a>唯入禅定能发无作。<a id="a-DF"></a>欲界定不发无作。<a id="a-DG"></a>唯假空解能发无作。<a id="a-DH"></a>有言。<a id="a-DI"></a>但令证此定道。<a id="a-DJ"></a>随能止伏粗品成就便发无作。<a id="a-DK"></a>欲界定念处前。<a id="a-DL"></a>皆能发戒也。<a id="a-DM"></a>次论兴废者。<a id="a-DN"></a>初菩萨律仪方便求受。<a id="a-DO"></a>其体则兴。<a id="a-DP"></a>若舍菩提愿。<a id="a-DQ"></a>若增上烦恼犯十重。<a id="a-DR"></a>其体则废。<a id="a-DS"></a>若无此二缘至佛乃废。<a id="a-DT"></a>定道两戒得定得道为因。<a id="a-DU"></a>初念定道未与戒俱。<a id="a-DV"></a>具足前心为因。<a id="a-DW"></a>第二念心方与戒俱。<a id="a-DX"></a>尔时是兴。<a id="a-DY"></a>出定出道最后一念尔时即废。<a id="a-DZ"></a>二言。<a id="a-Da"></a>入定入道时戒与心俱。<a id="a-Db"></a>是时名兴。<a id="a-Dc"></a>出定出道时戒与心俱谢。<a id="a-Dd"></a>是时名废。<a id="a-De"></a>俱称心俱戒也。<a id="a-Df"></a>三言。<a id="a-Dg"></a>一发之后出入恒有。<a id="a-Dh"></a>后入胜定胜道随从胜受名。<a id="a-Di"></a>尔时恒兴。<a id="a-Dj"></a>退定退道。<a id="a-Dk"></a>三藏尽寿菩萨至菩提。<a id="a-Dl"></a>尔时即废。<a id="a-Dm"></a>摄善摄生与律仪同。<a id="a-Dn"></a>随受则兴。<a id="a-Do"></a>二缘则废也。<a id="a-Dp"></a>次三聚戒体者。<a id="a-Dq"></a>律仪者。<a id="a-Dr"></a>法戒仪则规矩行人令入道也。<a id="a-Ds"></a>又云。<a id="a-Dt"></a>律者埒也。<a id="a-Du"></a>如此马埒令马调直。<a id="a-Dv"></a>律亦如是。<a id="a-Dw"></a>调直行人不令作恶。<a id="a-Dx"></a>大士誓心不过止恶兴善。<a id="a-Dy"></a>若不动身口即是止恶。<a id="a-Dz"></a>发戒防动。<a id="a-E0"></a>不动即是律仪戒。<a id="a-E1"></a>若应动身口即是兴善。<a id="a-E2"></a>今发此戒防其不动。<a id="a-E3"></a>摄善摄生即是应动涉事。<a id="a-E4"></a>故开为两。<a id="a-E5"></a>取策励众善依六度门。<a id="a-E6"></a>称善法。<a id="a-E7"></a>起心兼物依四弘门。<a id="a-E8"></a>称摄众生。<a id="a-E9"></a>即是为人故动。<a id="a-EA"></a>下化众生。<a id="a-EB"></a>中修万善。<a id="a-EC"></a>上归佛果也。<a id="a-ED"></a>律仪多主内德。<a id="a-EE"></a>摄生外化摄善兼于内外。<a id="a-EF"></a>故立三聚戒也。<a id="a-EG"></a>次论止行二善。<a id="a-EH"></a>如有论息恶不作名之为止。<a id="a-EI"></a>信受修习名之为行。<a id="a-EJ"></a>佛教虽多止行收尽。<a id="a-EK"></a>诸恶莫作即是诫门。<a id="a-EL"></a>众善奉行即是劝门。<a id="a-EM"></a>无作义该善恶。<a id="a-EN"></a>善恶无作义总止行。<a id="a-EO"></a>今先明善。<a id="a-EP"></a>善戒不起而已起则伐恶。<a id="a-EQ"></a>皆是止义。<a id="a-ER"></a>皆有进趣皆是行义。<a id="a-ES"></a>逐其强弱故。<a id="a-ET"></a>有止行差别者。<a id="a-EU"></a>逐兴心止恶无作是止善。<a id="a-EV"></a>兴心修善无作是行善。<a id="a-EW"></a>如造井桥梁礼佛布施是善无作。<a id="a-EX"></a>如造鱼猎网等是恶无作。<a id="a-EY"></a>次论道定二无作有行有止。<a id="a-EZ"></a>道定二戒义判为止。<a id="a-Ea"></a>道定二心义判为行。<a id="a-Eb"></a>寻无作从因缘息。<a id="a-Ec"></a>从止缘息。<a id="a-Ed"></a>后生无作是止善。<a id="a-Ee"></a>从行缘息后生无作名为行善。<a id="a-Ef"></a>又诫门是止善。<a id="a-Eg"></a>劝门悉属行善。<a id="a-Eh"></a>又解行唯是作。<a id="a-Ei"></a>止唯无作。<a id="a-Ej"></a>又云。<a id="a-Ek"></a>止行二善皆有无作。<a id="a-El"></a>声闻七众戒皆是律仪戒。<a id="a-Em"></a>体但止身口二恶。<a id="a-En"></a>善萨律仪备防三业。<a id="a-Eo"></a>复申之至佛长短阔狭为异。<a id="a-Ep"></a>无作义从缘增上心发。<a id="a-Eq"></a>下劣不发。<a id="a-Er"></a>无记心劣不发无作。<a id="a-Es"></a>如欲界修道惑有九品。<a id="a-Et"></a>前六品发无作。<a id="a-Eu"></a>后三品不发。<a id="a-Ev"></a>故云。<a id="a-Ew"></a>斯陀含出无作表。<a id="a-Ex"></a>阿那含出不善表。<a id="a-Ey"></a>罗汉出无记表。<a id="a-Ez"></a>善恶无作对心为论。<a id="a-F0"></a>各有四句。<a id="a-F1"></a>善四句者。<a id="a-F2"></a>一是戒非无作。<a id="a-F3"></a>息恶之心能止故名戒也。<a id="a-F4"></a>二是无作非戒。<a id="a-F5"></a>谓造井桥梁随事随用无作等。<a id="a-F6"></a>不能止恶非是戒也。<a id="a-F7"></a>三者是戒是无作。<a id="a-F8"></a>谓善律仪等。<a id="a-F9"></a>四非戒非无作者。<a id="a-FA"></a>谓余善心也。<a id="a-FB"></a>恶戒四句。<a id="a-FC"></a>一是戒非无作。<a id="a-FD"></a>谓息善之心。<a id="a-FE"></a>二是无作非戒。<a id="a-FF"></a>谓杀盗等事随用无作也。<a id="a-FG"></a>三是戒是无作。<a id="a-FH"></a>谓恶律仪等。<a id="a-FI"></a>四非戒非无作。<a id="a-FJ"></a>谓余恶心也。<a id="a-FK"></a>恶戒二种。<a id="a-FL"></a>一十六恶律仪。<a id="a-FM"></a>二外道邪戒。<a id="a-FN"></a>恶律仪如大经。<a id="a-FO"></a>外道恶戒九十五种。<a id="a-FP"></a>各有戒法。<a id="a-FQ"></a>或苦行为戒。<a id="a-FR"></a>持牛马等事火服风。<a id="a-FS"></a>常翘一脚赴火投岩等。<a id="a-FT"></a>以此为戒。<a id="a-FU"></a>即是邪戒。<a id="a-FV"></a>运心长短皆是恶戒也。<a id="a-FW"></a>第三料拣更为三。<a id="a-FX"></a>一须信心。<a id="a-FY"></a>二无三障。<a id="a-FZ"></a>三人法为缘。<a id="a-Fa"></a>信心者。<a id="a-Fb"></a>依三藏门略举三种。<a id="a-Fc"></a>一信因果。<a id="a-Fd"></a>善恶必有所招。<a id="a-Fe"></a>二信观谛得道。<a id="a-Ff"></a>我能观谛必得圣道。<a id="a-Fg"></a>三信有戒。<a id="a-Fh"></a>是观谛入道初门。<a id="a-Fi"></a>依方等戒故。<a id="a-Fj"></a>宜备此三信。<a id="a-Fk"></a>复加三种。<a id="a-Fl"></a>一信自他心识皆有佛性。<a id="a-Fm"></a>二信勤行胜善必能得果。<a id="a-Fn"></a>三信所得果常乐我净。<a id="a-Fo"></a>次无三障者。<a id="a-Fp"></a>众生障阂乃有三种。<a id="a-Fq"></a>烦恼常有故不说障。<a id="a-Fr"></a>业障乃有轻重。<a id="a-Fs"></a>重业障戒。<a id="a-Ft"></a>防因之义。<a id="a-Fu"></a>谓七逸十重现身有此。<a id="a-Fv"></a>是则为障。<a id="a-Fw"></a>前身非复可知。<a id="a-Fx"></a>隔生事远。<a id="a-Fy"></a>七逆。<a id="a-Fz"></a>一云忏灭非障。<a id="a-G0"></a>二云犯一悔与不悔悉皆是障。<a id="a-G1"></a>十重。<a id="a-G2"></a>一云前四性罪事同七逆。<a id="a-G3"></a>悔与不悔悉障。<a id="a-G4"></a>后六悔者非障不悔则障。<a id="a-G5"></a>二云前四须悔。<a id="a-G6"></a>见相非障。<a id="a-G7"></a>后六不悔亦不障。<a id="a-G8"></a>三云十重不悔悉障。<a id="a-G9"></a>悔已悉非障。<a id="a-GA"></a>报障者。<a id="a-GB"></a>地狱饿鬼二道。<a id="a-GC"></a>重苦自隔从多例判不说为因。<a id="a-GD"></a>非人畜生但能解语皆得受戒。<a id="a-GE"></a>非人是鬼神修罗。<a id="a-GF"></a>龙是畜生。<a id="a-GG"></a>人中男女黄门二根。<a id="a-GH"></a>天从六欲天上至十八梵。<a id="a-GI"></a>皆说为因。<a id="a-GJ"></a>四空处既能听法。<a id="a-GK"></a>亦应得戒。<a id="a-GL"></a>但业报虚妙故略不说。<a id="a-GM"></a>非想倒执脱若回心慕善亦能得戒。<a id="a-GN"></a>经说三涂长寿天边地为难地。<a id="a-GO"></a>据不能修道义耳。<a id="a-GP"></a>萨婆多记云。<a id="a-GQ"></a>龙等受八斋。<a id="a-GR"></a>止是得善不得名斋。<a id="a-GS"></a>今依文准理。<a id="a-GT"></a>五戒既是菩萨戒根本。<a id="a-GU"></a>又不表定佛法。<a id="a-GV"></a>五戒菩萨戒许四道皆得。<a id="a-GW"></a>从八戒已上至具足戒。<a id="a-GX"></a>既是出家表定威仪。<a id="a-GY"></a>唯人中三天下能感。<a id="a-GZ"></a>余道悉非因也。<a id="a-Ga"></a>大论龙即得八斋戒。<a id="a-Gb"></a>次人法缘。<a id="a-Gc"></a>初人缘三种得菩萨戒。<a id="a-Gd"></a>一诸佛。<a id="a-Ge"></a>二圣人。<a id="a-Gf"></a>三凡师。<a id="a-Gg"></a>诸佛有两。<a id="a-Gh"></a>一真佛。<a id="a-Gi"></a>如妙海王子从卢舍那佛受菩萨戒。<a id="a-Gj"></a>二像佛金铜泥水等。<a id="a-Gk"></a>千里内无师。<a id="a-Gl"></a>许求得好相自譬受也。<a id="a-Gm"></a>舍利发爪钵杖牙齿。<a id="a-Gn"></a>皆起重敬尽可为缘。<a id="a-Go"></a>而舍利真伪难知。<a id="a-Gp"></a>或是小圣敬重如佛便可凭对。<a id="a-Gq"></a>次大乘经卷也。<a id="a-Gr"></a>三释。<a id="a-Gs"></a>一云不许。<a id="a-Gt"></a>二云与佛像差次为授。<a id="a-Gu"></a>千里无师许对佛像。<a id="a-Gv"></a>千里无像许对经卷。<a id="a-Gw"></a>三云莫问有佛无佛。<a id="a-Gx"></a>对大乘经卷即得为缘。<a id="a-Gy"></a>大乘经典所在。<a id="a-Gz"></a>如佛塔无异也。<a id="a-H0"></a>二圣人亦二。<a id="a-H1"></a>一真圣。<a id="a-H2"></a>二像圣。<a id="a-H3"></a>真者。<a id="a-H4"></a>谓十地等大士。<a id="a-H5"></a>对此为缘故宜发戒。<a id="a-H6"></a>像圣者。<a id="a-H7"></a>谓金铜等作菩萨像。<a id="a-H8"></a>此经亦云。<a id="a-H9"></a>于佛菩萨前自譬受戒。<a id="a-HA"></a>恐单菩萨像则成游漫。<a id="a-HB"></a>如凡夫发心是菩萨。<a id="a-HC"></a>作此人像不能发戒。<a id="a-HD"></a>言佛菩萨者。<a id="a-HE"></a>是佛边有菩萨。<a id="a-HF"></a>地持但言佛像不道菩萨也。<a id="a-HG"></a>凡师者。<a id="a-HH"></a>有内凡外凡。<a id="a-HI"></a>并以真人为缘。<a id="a-HJ"></a>不许形像。<a id="a-HK"></a>经中称为智者。<a id="a-HL"></a>人数多少。<a id="a-HM"></a>地持璎珞并止一师。<a id="a-HN"></a>梵网受法亦止一师。<a id="a-HO"></a>下制戒中道和尚阇梨故。<a id="a-HP"></a>成七逆亦不见请和尚法。<a id="a-HQ"></a>有言。<a id="a-HR"></a>和尚者请诸佛为和尚。<a id="a-HS"></a>文又云。<a id="a-HT"></a>二师应问言汝有七遮罪不。<a id="a-HU"></a>似非指佛。<a id="a-HV"></a>虽有现前智者。<a id="a-HW"></a>犹应共在佛像前若经卷前助为发起。<a id="a-HX"></a>尔时智者在佛像前。<a id="a-HY"></a>若有智者无经像不应得戒。<a id="a-HZ"></a>具十八物中。<a id="a-Ha"></a>制佛像经典恒应相随故也。<a id="a-Hb"></a>次论德业。<a id="a-Hc"></a>梵网经中言。<a id="a-Hd"></a>为师必是出家菩萨。<a id="a-He"></a>具足五德。<a id="a-Hf"></a>一持戒。<a id="a-Hg"></a>二十腊。<a id="a-Hh"></a>三解律藏。<a id="a-Hi"></a>四通禅思。<a id="a-Hj"></a>五慧藏穷玄。<a id="a-Hk"></a>什师所传融师笔受。<a id="a-Hl"></a>流传至今此其正说。<a id="a-Hm"></a>次地持云。<a id="a-Hn"></a>必须戒德严明善解三藏。<a id="a-Ho"></a>堪能发彼敬心。<a id="a-Hp"></a>方可从受。<a id="a-Hq"></a>不尔得罪也。<a id="a-Hr"></a>次论法缘。<a id="a-Hs"></a>道俗共用方法不同。<a id="a-Ht"></a>略出六种。<a id="a-Hu"></a>一梵网本。<a id="a-Hv"></a>二地持本。<a id="a-Hw"></a>三高昌本。<a id="a-Hx"></a>四璎珞本。<a id="a-Hy"></a>五新撰本。<a id="a-Hz"></a>六制旨本。<a id="a-I0"></a>优婆塞戒经偏受在家。<a id="a-I1"></a>普贤观受戒法。<a id="a-I2"></a>身似高位人自譬受法。<a id="a-I3"></a>今不具列。<a id="a-I4"></a>梵网受法。<a id="a-I5"></a>是卢舍那佛为妙海王子受戒法。<a id="a-I6"></a>释迦从舍那所受诵。<a id="a-I7"></a>次转与逸多菩萨。<a id="a-I8"></a>如是二十余菩萨。<a id="a-I9"></a>次第相付什师传来。<a id="a-IA"></a>出律藏品。<a id="a-IB"></a>先受三归云。<a id="a-IC"></a>我某甲。<a id="a-ID"></a>从今身至佛身。<a id="a-IE"></a>于其中间归依常住佛。<a id="a-IF"></a>归依常住法。<a id="a-IG"></a>归依常住僧(三说)。<a id="a-IH"></a>次三结已(三说)。<a id="a-II"></a>次悔十不善业(更起三拜)。<a id="a-IJ"></a>次赞叹受约敕谛听(三说)。<a id="a-IK"></a>直说十重相。<a id="a-IL"></a>问能持不(次第答能)。<a id="a-IM"></a>然后结撮赞叹发愿。<a id="a-IN"></a>余所未解问或师(便散)。<a id="a-IO"></a>后文言。<a id="a-IP"></a>欲受戒者。<a id="a-IQ"></a>应香火请一师至佛前受。<a id="a-IR"></a>师应问。<a id="a-IS"></a>能忍十事不。<a id="a-IT"></a>割肉饴鹰。<a id="a-IU"></a>投身饿虎等(恐性地已上方能此制)。<a id="a-IV"></a>亦云。<a id="a-IW"></a>十里内无师。<a id="a-IX"></a>许佛像前自譬受。<a id="a-IY"></a>三归忏悔说十重。<a id="a-IZ"></a>如前无异。<a id="a-Ia"></a>出口为别耳。<a id="a-Ib"></a>二地持经。<a id="a-Ic"></a>相传是弥勒说。<a id="a-Id"></a>原本是灯明佛说。<a id="a-Ie"></a>莲华菩萨受持。<a id="a-If"></a>次第三十余菩萨传化。<a id="a-Ig"></a>后有伊波勒菩萨。<a id="a-Ih"></a>应迹托化传来此土。<a id="a-Ii"></a>然地持是昙无谶所译。<a id="a-Ij"></a>疑谶即是伊波勒。<a id="a-Ik"></a>第四戒品出受戒法。<a id="a-Il"></a>若菩萨发无上菩提愿已。<a id="a-Im"></a>于同法菩萨已发愿者。<a id="a-In"></a>有智有力善义能诵能持。<a id="a-Io"></a>于此人所。<a id="a-Ip"></a>先礼足已作是言。<a id="a-Iq"></a>我某甲。<a id="a-Ir"></a>从大德乞受菩萨戒。<a id="a-Is"></a>大德于我不惮劳苦。<a id="a-It"></a>哀愍听许(三说)。<a id="a-Iu"></a>次起礼十方诸佛。<a id="a-Iv"></a>更请师云。<a id="a-Iw"></a>雅愿大德授我某甲菩萨戒(三说)。<a id="a-Ix"></a>次生念。<a id="a-Iy"></a>不久当得无尽无量大功德聚。<a id="a-Iz"></a>师应问言。<a id="a-J0"></a>汝是菩萨不。<a id="a-J1"></a>已发菩提愿未。<a id="a-J2"></a>问竟应言。<a id="a-J3"></a>法弟听。<a id="a-J4"></a>汝欲于我受一切菩萨戒。<a id="a-J5"></a>谓律仪戒。<a id="a-J6"></a>摄善法戒。<a id="a-J7"></a>饶益有情戒。<a id="a-J8"></a>此戒是过去未来现在一切菩萨所住戒。<a id="a-J9"></a>过去一切菩萨已学。<a id="a-JA"></a>未来一切菩萨当学。<a id="a-JB"></a>现在一切菩萨今学。<a id="a-JC"></a>汝能受不(答能。<a id="a-JD"></a>三说)。<a id="a-JE"></a>师应起自礼佛竟。<a id="a-JF"></a>作是言。<a id="a-JG"></a>某甲菩萨。<a id="a-JH"></a>于我某甲菩萨前。<a id="a-JI"></a>三说受菩萨戒。<a id="a-JJ"></a>我为作证。<a id="a-JK"></a>一切十方无量诸佛。<a id="a-JL"></a>第一无上大师。<a id="a-JM"></a>于一切众生一切诸法现前见学者。<a id="a-JN"></a>证知某甲菩萨于我某甲菩萨前三说受菩萨戒(三说)。<a id="a-JO"></a>然后结撮赞叹便散席。<a id="a-JP"></a>依经本受法如此。<a id="a-JQ"></a>三高昌本者。<a id="a-JR"></a>或题畅法师本。<a id="a-JS"></a>原宗出地持而作法小广。<a id="a-JT"></a>先请师云。<a id="a-JU"></a>族姓大德。<a id="a-JV"></a>我某甲。<a id="a-JW"></a>今从大德乞受菩萨戒。<a id="a-JX"></a>唯愿大德忍许听受怜愍故(三说)。<a id="a-JY"></a>次乞戒云。<a id="a-JZ"></a>族姓大德。<a id="a-Ja"></a>今正是时。<a id="a-Jb"></a>愿时与我受菩萨戒(三说)。<a id="a-Jc"></a>次问遮法(凡十问)。<a id="a-Jd"></a>师应起为白诸佛唱言。<a id="a-Je"></a>一切诸佛及大地诸菩萨僧听。<a id="a-Jf"></a>此某甲菩萨。<a id="a-Jg"></a>欲从诸佛菩萨僧乞受菩萨戒。<a id="a-Jh"></a>此某甲已是真实菩萨。<a id="a-Ji"></a>已发菩提愿能生深信。<a id="a-Jj"></a>已能舍一切所有不惜身命。<a id="a-Jk"></a>唯愿诸佛菩萨僧。<a id="a-Jl"></a>怜愍故施与某甲菩萨戒(三说)。<a id="a-Jm"></a>次问受戒者言。<a id="a-Jn"></a>汝某甲听。<a id="a-Jo"></a>一切诸佛菩萨僧。<a id="a-Jp"></a>受菩萨戒律仪戒摄善法戒摄众生戒。<a id="a-Jq"></a>是过去未来现在一切菩萨所住戒。<a id="a-Jr"></a>如过去菩萨已学。<a id="a-Js"></a>未来菩萨当学。<a id="a-Jt"></a>现在菩萨今学。<a id="a-Ju"></a>汝如是学汝能持不(答能。<a id="a-Jv"></a>三说)。<a id="a-Jw"></a>次白竟唱言。<a id="a-Jx"></a>此某甲菩萨。<a id="a-Jy"></a>于一切佛菩萨前从我某甲菩萨边。<a id="a-Jz"></a>已第二第三说受菩萨戒竟。<a id="a-K0"></a>我某甲菩萨为作证人。<a id="a-K1"></a>此受戒菩萨名某甲。<a id="a-K2"></a>复白。<a id="a-K3"></a>十方无量诸佛第一胜师。<a id="a-K4"></a>及柔和者一切众生软觉者。<a id="a-K5"></a>此某甲菩萨于某甲菩萨前。<a id="a-K6"></a>已三说受一切菩萨律仪戒竟(三说)。<a id="a-K7"></a>次说十重相竟结撮赞叹(便散)。<a id="a-K8"></a>自齐宋已来多用此法。<a id="a-K9"></a>所以题作高昌本者。<a id="a-KA"></a>寻地持是昙无谶于河西所译。<a id="a-KB"></a>有沙门道进。<a id="a-KC"></a>求谶受菩萨戒。<a id="a-KD"></a>谶不许且令悔过。<a id="a-KE"></a>七日七夜竟诣谶求受。<a id="a-KF"></a>谶大怒不答。<a id="a-KG"></a>进自念。<a id="a-KH"></a>正是我障业未消耳。<a id="a-KI"></a>复更竭诚礼忏首尾三年。<a id="a-KJ"></a>进梦见释迦文佛授己戒法。<a id="a-KK"></a>明日诣谶欲说所梦。<a id="a-KL"></a>未至数十步谶惊起唱。<a id="a-KM"></a>善哉已感戒矣。<a id="a-KN"></a>我当为汝作证。<a id="a-KO"></a>次第于佛像前更说戒相。<a id="a-KP"></a>时有道朗法师。<a id="a-KQ"></a>是河西高足。<a id="a-KR"></a>当进感戒之时朗亦通梦。<a id="a-KS"></a>乃自卑戒腊求为法弟。<a id="a-KT"></a>于是后进受者千有余人。<a id="a-KU"></a>河西王沮渠。<a id="a-KV"></a>蒙逊子景环。<a id="a-KW"></a>后移据高昌。<a id="a-KX"></a>既奉进为师。<a id="a-KY"></a>进亦随往值高昌荒饿。<a id="a-KZ"></a>进生割己身以救饥者。<a id="a-Ka"></a>因此舍命。<a id="a-Kb"></a>进弟子僧遵。<a id="a-Kc"></a>姓赵。<a id="a-Kd"></a>高昌人。<a id="a-Ke"></a>传师戒法。<a id="a-Kf"></a>复有比丘昙景。<a id="a-Kg"></a>亦传此法。<a id="a-Kh"></a>宗出彼郡故名高昌本。<a id="a-Ki"></a>又元嘉末有玄畅法师。<a id="a-Kj"></a>从魏国度在荆嘱之门。<a id="a-Kk"></a>宣授菩萨戒法大略相似。<a id="a-Kl"></a>不无小异。<a id="a-Km"></a>故别有畅法师本。<a id="a-Kn"></a>此出昙无谶而小广地持。<a id="a-Ko"></a>恐谶誓愿发起人情有此重复也。<a id="a-Kp"></a>四璎珞经受菩萨戒法。<a id="a-Kq"></a>前礼三世三宝(三说)。<a id="a-Kr"></a>次受四不坏信。<a id="a-Ks"></a>归依佛。<a id="a-Kt"></a>归依法。<a id="a-Ku"></a>归依僧。<a id="a-Kv"></a>归依戒(三说)。<a id="a-Kw"></a>次忏悔十恶五逆等(三说)。<a id="a-Kx"></a>次说十重戒。<a id="a-Ky"></a>犯者失四十二贤圣法。<a id="a-Kz"></a>问能持不(答能)。<a id="a-L0"></a>然后结撮三归。<a id="a-L1"></a>重腾前十重戒赞叹发愿言。<a id="a-L2"></a>受菩萨戒者。<a id="a-L3"></a>超度四魔越三界苦。<a id="a-L4"></a>生生不失常随行人。<a id="a-L5"></a>乃至成佛。<a id="a-L6"></a>若不受戒不名有识。<a id="a-L7"></a>畜生无异。<a id="a-L8"></a>常离三宝海。<a id="a-L9"></a>非菩萨。<a id="a-LA"></a>是邪见外道。<a id="a-LB"></a>不近人情劝化人受戒功德。<a id="a-LC"></a>胜造八万四千宝塔。<a id="a-LD"></a>有戒犯者胜无戒不犯。<a id="a-LE"></a>若真佛菩萨前受者。<a id="a-LF"></a>名上品戒。<a id="a-LG"></a>若佛灭后千里内无法师。<a id="a-LH"></a>从佛菩萨像前自誓受者。<a id="a-LI"></a>名下品戒。<a id="a-LJ"></a>五新撰本者。<a id="a-LK"></a>是近代诸师所集。<a id="a-LL"></a>凡十八科。<a id="a-LM"></a>第一师初入道场礼佛。<a id="a-LN"></a>在佛边就座坐。<a id="a-LO"></a>第二弟子入道场礼佛胡跪。<a id="a-LP"></a>第三师请三宝。<a id="a-LQ"></a>第四令起心念三宝如在目前。<a id="a-LR"></a>第五忏悔十不善业。<a id="a-LS"></a>第六请诸圣作师。<a id="a-LT"></a>第七请现前师。<a id="a-LU"></a>第八师赞叹弟子能发胜心。<a id="a-LV"></a>第九正乞是戒。<a id="a-LW"></a>第十教发菩萨心。<a id="a-LX"></a>第十一问遮法(有十五问)。<a id="a-LY"></a>第十二想念得戒。<a id="a-LZ"></a>第十三发戒时立誓。<a id="a-La"></a>第十四受菩萨三归(以此三归发戒十五文缺)。<a id="a-Lb"></a>第十六结竟。<a id="a-Lc"></a>第十七师还坐劝学。<a id="a-Ld"></a>第十八说十重相结撮赞叹作礼便去。<a id="a-Le"></a>六制旨受戒法。<a id="a-Lf"></a>备有在家出家方法。<a id="a-Lg"></a>文广不列也。<a id="a-Lh"></a>此经题名梵网。<a id="a-Li"></a>上卷文言。<a id="a-Lj"></a>佛观大梵天王因陀罗网。<a id="a-Lk"></a>千重文彩不相障阂。<a id="a-Ll"></a>为说。<a id="a-Lm"></a>无量世界犹如网目。<a id="a-Ln"></a>一一世界各各不同。<a id="a-Lo"></a>诸佛教门亦复如是。<a id="a-Lp"></a>庄严梵身无所障阂。<a id="a-Lq"></a>从譬立名。<a id="a-Lr"></a>总喻一部所证参差不同如梵王网也。<a id="a-Ls"></a>品名菩萨心地者。<a id="a-Lt"></a>亦是譬名。<a id="a-Lu"></a>品内所明大士要用。<a id="a-Lv"></a>如人身之有心能总万事。<a id="a-Lw"></a>能生胜果为大士所依。<a id="a-Lx"></a>义言如地也。<a id="a-Ly"></a>卢舍那者。<a id="a-Lz"></a>宝梁经翻为净满。<a id="a-M0"></a>以诸患都尽故称为净。<a id="a-M1"></a>满德悉圆名为满也释迦牟尼者。<a id="a-M2"></a>瑞应经译为能儒。<a id="a-M3"></a>亦云能仁。<a id="a-M4"></a>又能忍。<a id="a-M5"></a>亦直林。<a id="a-M6"></a>牟尼者。<a id="a-M7"></a>身口意。<a id="a-M8"></a>或云度沃焦。<a id="a-M9"></a>此是异说。<a id="a-MA"></a>华严名号品。<a id="a-MB"></a>或名卢舍。<a id="a-MC"></a>或名释迦。<a id="a-MD"></a>今明。<a id="a-ME"></a>不一不异机缘宜闻耳。<a id="a-MF"></a>释迦在第四禅摩醯首罗宫。<a id="a-MG"></a>说此心地品。<a id="a-MH"></a>寻文始末。<a id="a-MI"></a>有千释迦与千百亿释迦。<a id="a-MJ"></a>各接有缘皆至舍那所。<a id="a-MK"></a>受菩萨戒藏。<a id="a-ML"></a>然后各坐道场示成正觉。<a id="a-MM"></a>覆述说法。<a id="a-MN"></a>凡有十处。<a id="a-MO"></a>一在妙光堂说十世界海。<a id="a-MP"></a>二在帝释宫说十住。<a id="a-MQ"></a>三在夜摩宫说十行。<a id="a-MR"></a>四在兜率陀天说十回向。<a id="a-MS"></a>五在化乐天说十禅定。<a id="a-MT"></a>六在他化天说十地。<a id="a-MU"></a>七在初禅说十金刚。<a id="a-MV"></a>八在二禅说十忍。<a id="a-MW"></a>九在三禅说十愿。<a id="a-MX"></a>十在四禅说心地品。<a id="a-MY"></a>第七会总更说前三十心十地。<a id="a-MZ"></a>皆约无相义为解。<a id="a-Ma"></a>后又云。<a id="a-Mb"></a>释迦从初莲华藏世界入天宫。<a id="a-Mc"></a>下阎浮提成道号释迦。<a id="a-Md"></a>始于道场说法乃至十处。<a id="a-Me"></a>复从天宫下至菩提树下。<a id="a-Mf"></a>为此众生说卢舍那初发心所诵戒。<a id="a-Mg"></a>即是十重四十八轻。<a id="a-Mh"></a>华严所说文来未尽。<a id="a-Mi"></a>止有七处八会多道不起本座。<a id="a-Mj"></a>不道在化乐天说法。<a id="a-Mk"></a>而此经多道坐起复至余处。<a id="a-Ml"></a>在化乐天说十禅定。<a id="a-Mm"></a>又诸地多不相应。<a id="a-Mn"></a>前后席或复同异。<a id="a-Mo"></a>良由圣迹难思随机异说耳。<a id="a-Mp"></a>于三教中即是顿教。<a id="a-Mq"></a>明佛性常住一乘妙旨。<a id="a-Mr"></a>所被之人唯为大士不为二乘。<a id="a-Ms"></a>华严云。<a id="a-Mt"></a>二乘在座不知不觉。<a id="a-Mu"></a>以大士阶位非二乘所行。<a id="a-Mv"></a>制戒轻重非小乘所学。<a id="a-Mw"></a>大小乘戒制法不同。<a id="a-Mx"></a>菩萨一时顿制五十八事。<a id="a-My"></a>声闻持犯随犯随结。<a id="a-Mz"></a>理论关机宜。<a id="a-N0"></a>事论凡有三义。<a id="a-N1"></a>一大士深信顿闻不逆。<a id="a-N2"></a>声闻浅信顿闻则不受。<a id="a-N3"></a>二者大士不恒侍左右无有随事随白。<a id="a-N4"></a>故一时顿制。<a id="a-N5"></a>声闻恒得随侍可有小欲白佛。<a id="a-N6"></a>故待犯方制。<a id="a-N7"></a>三者梵网所制。<a id="a-N8"></a>起卢舍那为妙海王子受菩萨戒。<a id="a-N9"></a>尔时诸大士。<a id="a-NA"></a>法须说此五十八种。<a id="a-NB"></a>故一时顿制也。<a id="a-NC"></a>梵网大本一百一十二卷六十一品。<a id="a-ND"></a>唯第十菩萨心地品什师诵出。<a id="a-NE"></a>上下两卷。<a id="a-NF"></a>上序菩萨阶位。<a id="a-NG"></a>下明菩萨戒法从大本出序及流通皆阙。<a id="a-NH"></a>即别部外称菩萨戒经。<a id="a-NI"></a>就文为三。<a id="a-NJ"></a>从初偈长行讫清净者为序。<a id="a-NK"></a>次十重讫现在菩萨今诵为正说。<a id="a-NL"></a>余尽卷为劝说流通也。<a id="a-NM"></a>就序中。<a id="a-NN"></a>初偈明舍那发起。<a id="a-NO"></a>长行明释迦劝发。<a id="a-NP"></a>偈中大意四戒三劝。<a id="a-NQ"></a>四戒者。<a id="a-NR"></a>一舍那戒。<a id="a-NS"></a>二释迦戒。<a id="a-NT"></a>三菩萨戒。<a id="a-NU"></a>四众生戒。<a id="a-NV"></a>舍那为本传授释迦为迹。<a id="a-NW"></a>释迦得此复授诸菩萨。<a id="a-NX"></a>诸菩萨得此戒。<a id="a-NY"></a>复传授凡夫众生也。<a id="a-NZ"></a>三劝者。<a id="a-Na"></a>一劝受。<a id="a-Nb"></a>二劝持。<a id="a-Nc"></a>三劝诵。<a id="a-Nd"></a>此四。<a id="a-Ne"></a>品戒得之有由。<a id="a-Nf"></a>根本冥传。<a id="a-Ng"></a>自下授作佛记所以劝凡夫受。<a id="a-Nh"></a>既受须待既持须诵。<a id="a-Ni"></a>欲使相传不断也。<a id="a-Nj"></a>十一行半偈分为三段。<a id="a-Nk"></a>初三行三句。<a id="a-Nl"></a>明舍那说戒传授释迦。<a id="a-Nm"></a>二从是时千百亿下三行四句。<a id="a-Nn"></a>明释迦迹佛传授诸菩萨诸菩萨传授众生。<a id="a-No"></a>三从谛听我正诵下尽偈。<a id="a-Np"></a>明劝信受持。<a id="a-Nq"></a>一言三序是三佛各说。<a id="a-Nr"></a>二言初序是舍那自说。<a id="a-Ns"></a>余二是此土释迦说。<a id="a-Nt"></a>今言。<a id="a-Nu"></a>三序悉是此土释迦说。<a id="a-Nv"></a>杂有经家之辞。<a id="a-Nw"></a>初更为二。<a id="a-Nx"></a>前两行半明本迹。<a id="a-Ny"></a>次一行。<a id="a-Nz"></a>一句明人法。<a id="a-O0"></a>就初又三。<a id="a-O1"></a>初半行明舍那本身。<a id="a-O2"></a>二一行半明释迦迹佛。<a id="a-O3"></a>三半行总结本迹。<a id="a-O4"></a>上句明舍那本身。<a id="a-O5"></a>下句明舍那本土。<a id="a-O6"></a>此即依正两报。<a id="a-O7"></a>佛身四种。<a id="a-O8"></a>一谓法身。<a id="a-O9"></a>二谓真应。<a id="a-OA"></a>三谓法报应。<a id="a-OB"></a>毗卢遍耀正法为身。<a id="a-OC"></a>舍那行满报果为身。<a id="a-OD"></a>释迦应迹赴感为身也。<a id="a-OE"></a>舍光摄论名法应化。<a id="a-OF"></a>若更四身者。<a id="a-OG"></a>应身受纯陀供。<a id="a-OH"></a>化身受大众供。<a id="a-OI"></a>我今者八自在我也舍那者。<a id="a-OJ"></a>无明尘垢永尽智慧功德圆备如净满月。<a id="a-OK"></a>以名表德也。<a id="a-OL"></a>方坐莲华下句明依报。<a id="a-OM"></a>方者正也。<a id="a-ON"></a>安住正法故云坐也。<a id="a-OO"></a>何故坐华台。<a id="a-OP"></a>世界形相似莲华故云莲华藏。<a id="a-OQ"></a>华严云华在下擎。<a id="a-OR"></a>莲华二义。<a id="a-OS"></a>处秽不污。<a id="a-OT"></a>譬舍那居秽不染也。<a id="a-OU"></a>藏者包含十方法界悉在中也。<a id="a-OV"></a>台者中也。<a id="a-OW"></a>表因能起果故譬台也。<a id="a-OX"></a>又以本佛坐于华台。<a id="a-OY"></a>又表戒是众德之本。<a id="a-OZ"></a>周匝千释迦望百亿国释迦。<a id="a-Oa"></a>千为本百亿为迹。<a id="a-Ob"></a>故两重本迹。<a id="a-Oc"></a>此又为三。<a id="a-Od"></a>一明迹中之本。<a id="a-Oe"></a>二明迹中之迹。<a id="a-Of"></a>三明本之与迹皆成佛道。<a id="a-Og"></a>今初明迹中之本。<a id="a-Oh"></a>千华者。<a id="a-Oi"></a>人中华有十余叶。<a id="a-Oj"></a>天华百叶。<a id="a-Ok"></a>佛菩萨华千叶。<a id="a-Ol"></a>一叶有一佛世界。<a id="a-Om"></a>故有千佛净土。<a id="a-On"></a>表十地十波罗蜜圆因。<a id="a-Oo"></a>起应果之本地现千释迦。<a id="a-Op"></a>一叶一净土。<a id="a-Oq"></a>即是一佛世界起圆应身。<a id="a-Or"></a>又一世界中一佛国土。<a id="a-Os"></a>此犹略说。<a id="a-Ot"></a>华严微尘世界也。<a id="a-Ou"></a>十方方各一百也。<a id="a-Ov"></a>一华百亿国下。<a id="a-Ow"></a>二明迹中之迹。<a id="a-Ox"></a>一叶一世界有百亿国土。<a id="a-Oy"></a>娑婆百亿国是一叶之上耳。<a id="a-Oz"></a>各坐下三明本迹俱成佛道。<a id="a-P0"></a>如是千百亿下。<a id="a-P1"></a>第三总结本迹。<a id="a-P2"></a>是千百亿初句结迹身。<a id="a-P3"></a>舍那下句结本身。<a id="a-P4"></a>明千百亿皆以舍那为本。<a id="a-P5"></a>千百亿下。<a id="a-P6"></a>第二明人明法就文为两。<a id="a-P7"></a>初明人次明法。<a id="a-P8"></a>人中有三句。<a id="a-P9"></a>一明能接之人。<a id="a-PA"></a>二明所接之人。<a id="a-PB"></a>三结能所接人俱至佛所。<a id="a-PC"></a>能接之人是千百亿释迦也。<a id="a-PD"></a>各接下明所接之人。<a id="a-PE"></a>接者取有缘之义也。<a id="a-PF"></a>微尘者听众多也。<a id="a-PG"></a>俱来至下。<a id="a-PH"></a>第三结能接所接之人俱至舍那佛所。<a id="a-PI"></a>听我下第二明法二句。<a id="a-PJ"></a>上明说戒。<a id="a-PK"></a>次正叹戒。<a id="a-PL"></a>初诫菩萨听也。<a id="a-PM"></a>诵佛戒者。<a id="a-PN"></a>问何故诵不道说耶。<a id="a-PO"></a>答此是三世十方诸佛之法。<a id="a-PP"></a>非始自作。<a id="a-PQ"></a>故秖得称诵不得道说。<a id="a-PR"></a>甘露门者叹戒。<a id="a-PS"></a>譬服甘露令人长寿不死。<a id="a-PT"></a>要因此戒得至涅槃常乐我净。<a id="a-PU"></a>教能通理譬之如门。<a id="a-PV"></a>又戒能济拔免离生死。<a id="a-PW"></a>譬如甘露服得命长。<a id="a-PX"></a>大经云。<a id="a-PY"></a>有山从四方来。<a id="a-PZ"></a>唯当持戒布施也。<a id="a-Pa"></a>是时千百亿下。<a id="a-Pb"></a>第二释迦迹佛传授菩萨菩萨授众生也。<a id="a-Pc"></a>又为三。<a id="a-Pd"></a>一明经家序释迦佛传授之缘由。<a id="a-Pe"></a>二明释迦说戒传授诸菩萨。<a id="a-Pf"></a>三劝菩萨传授诸众生。<a id="a-Pg"></a>今初。<a id="a-Ph"></a>经家述释迦传授之由三句。<a id="a-Pi"></a>明千百亿佛各还本处。<a id="a-Pj"></a>然法身无在。<a id="a-Pk"></a>今初明迹传本戒。<a id="a-Pl"></a>则本为迹师以迹诵本故也。<a id="a-Pm"></a>传授诸菩萨此文为三。<a id="a-Pn"></a>一明戒体。<a id="a-Po"></a>二明戒用。<a id="a-Pp"></a>三劝菩萨受持。<a id="a-Pq"></a>十重四十八下。<a id="a-Pr"></a>第一明戒体。<a id="a-Ps"></a>则十重等为戒体。<a id="a-Pt"></a>戒如明日月下。<a id="a-Pu"></a>二叹戒用。<a id="a-Pv"></a>持此戒能除罪雾譬之于日。<a id="a-Pw"></a>使得清凉喻之若月。<a id="a-Px"></a>富有善法如璎珞珠。<a id="a-Py"></a>又日能长万物。<a id="a-Pz"></a>戒亦如是能生长万善。<a id="a-Q0"></a>又如璎珞能差贫穷。<a id="a-Q1"></a>戒亦如是。<a id="a-Q2"></a>能差众生贫长善法财。<a id="a-Q3"></a>又如日月丽天无不瞻仰。<a id="a-Q4"></a>持戒在体无不归崇。<a id="a-Q5"></a>璎珞在身庄严第一。<a id="a-Q6"></a>持戒离丑如端正也。<a id="a-Q7"></a>微尘菩萨众下。<a id="a-Q8"></a>第三劝菩萨受持。<a id="a-Q9"></a>如人渡海必假舟航。<a id="a-QA"></a>若度生死要因于戒。<a id="a-QB"></a>大经云如凭船筏。<a id="a-QC"></a>又喻浮囊。<a id="a-QD"></a>又为二。<a id="a-QE"></a>前明能授之人。<a id="a-QF"></a>次所受之人卢舍那下能授之人。<a id="a-QG"></a>新学下所受之人。<a id="a-QH"></a>受持是下。<a id="a-QI"></a>第三劝发传授众生。<a id="a-QJ"></a>三十心菩萨。<a id="a-QK"></a>传授外凡发大乘心也。<a id="a-QL"></a>第三劝信受持。<a id="a-QM"></a>文为三。<a id="a-QN"></a>一出所诵法。<a id="a-QO"></a>二劝人信受。<a id="a-QP"></a>三结劝。<a id="a-QQ"></a>谛听下出所诵法。<a id="a-QR"></a>此戒简异外道鸡狗等戒。<a id="a-QS"></a>净戒为因木叉为果。<a id="a-QT"></a>大众第二劝人信受又二。<a id="a-QU"></a>一劝信。<a id="a-QV"></a>二劝受。<a id="a-QW"></a>今初劝信所以尔者信是入道初门。<a id="a-QX"></a>大论云。<a id="a-QY"></a>信为能入。<a id="a-QZ"></a>我持此戒得成正觉。<a id="a-Qa"></a>汝亦应尔。<a id="a-Qb"></a>一切有心下第二劝受。<a id="a-Qc"></a>凡有心者皆得受菩萨大乘常乐等。<a id="a-Qd"></a>明众生有心所有佛性。<a id="a-Qe"></a>要当作佛须受三戒。<a id="a-Qf"></a>大众下第三结劝。<a id="a-Qg"></a>上句结。<a id="a-Qh"></a>下句诫听。<a id="a-Qi"></a>总明诸佛传授戒法。<a id="a-Qj"></a>发起序竟。<a id="a-Qk"></a>长行下此土释迦序为二。<a id="a-Ql"></a>初经家辞。<a id="a-Qm"></a>次释迦自说。<a id="a-Qn"></a>初中。<a id="a-Qo"></a>三阶。<a id="a-Qp"></a>一叙佛欲结戒。<a id="a-Qq"></a>二放光表瑞。<a id="a-Qr"></a>三大众愿闻。<a id="a-Qs"></a>初阶四别。<a id="a-Qt"></a>一标化主。<a id="a-Qu"></a>大圣释尊。<a id="a-Qv"></a>二标处所。<a id="a-Qw"></a>谓坐菩提树下得道。<a id="a-Qx"></a>因名道树。<a id="a-Qy"></a>亦曰思惟。<a id="a-Qz"></a>梵音贝多也。<a id="a-R0"></a>三明得道。<a id="a-R1"></a>谓成正觉即正遍知号。<a id="a-R2"></a>四出所结法。<a id="a-R3"></a>谓菩萨波罗提木叉。<a id="a-R4"></a>于第四自更四句。<a id="a-R5"></a>一标所结名。<a id="a-R6"></a>即是木叉。<a id="a-R7"></a>二能成胜因。<a id="a-R8"></a>谓孝事等。<a id="a-R9"></a>宝藏经云。<a id="a-RA"></a>孝事父母天主帝释在汝家中。<a id="a-RB"></a>又能行孝大梵尊天在汝家中。<a id="a-RC"></a>又能尽孝释迦文佛在汝家中。<a id="a-RD"></a>睒摩菩萨亲服患愈。<a id="a-RE"></a>慈心童子火轮速灭。<a id="a-RF"></a>即其灵应。<a id="a-RG"></a>尔雅云。<a id="a-RH"></a>善事父母为孝。<a id="a-RI"></a>孝即顺也。<a id="a-RJ"></a>太史叔明用顺释孝。<a id="a-RK"></a>孝经钩命决云。<a id="a-RL"></a>孝字训究竟是了悉。<a id="a-RM"></a>始终色养也。<a id="a-RN"></a>亦可训度。<a id="a-RO"></a>度是仪法。<a id="a-RP"></a>温清合仪也。<a id="a-RQ"></a>三明能得胜果。<a id="a-RR"></a>谓至道之法。<a id="a-RS"></a>四结名字。<a id="a-RT"></a>是制戒也。<a id="a-RU"></a>即口放光中阶。<a id="a-RV"></a>叙放光表瑞。<a id="a-RW"></a>瑞者信也。<a id="a-RX"></a>欲说大事前须放光。<a id="a-RY"></a>故称为瑞。<a id="a-RZ"></a>光是色像之胜放胜光。<a id="a-Ra"></a>明召有缘众。<a id="a-Rb"></a>同来听戒。<a id="a-Rc"></a>戒是诸善最胜能灭恶生善。<a id="a-Rd"></a>口放者。<a id="a-Re"></a>表释尊今日宣说大乘菩萨戒法。<a id="a-Rf"></a>是时百亿下后阶。<a id="a-Rg"></a>叙大众愿闻也。<a id="a-Rh"></a>文为三。<a id="a-Ri"></a>一总叙大众。<a id="a-Rj"></a>二别叙四众。<a id="a-Rk"></a>一菩萨。<a id="a-Rl"></a>二十八梵。<a id="a-Rm"></a>三六欲天。<a id="a-Rn"></a>四十六国王。<a id="a-Ro"></a>十六国者名出长阿含。<a id="a-Rp"></a>一史伽。<a id="a-Rq"></a>二摩竭提。<a id="a-Rr"></a>三迦尸。<a id="a-Rs"></a>四拘萨罗。<a id="a-Rt"></a>五跋只。<a id="a-Ru"></a>六末罗。<a id="a-Rv"></a>七支提。<a id="a-Rw"></a>八跋沙。<a id="a-Rx"></a>九尼楼。<a id="a-Ry"></a>十槃阇罗。<a id="a-Rz"></a>十一阿湿波。<a id="a-S0"></a>十二婆蹉。<a id="a-S1"></a>十三苏罗。<a id="a-S2"></a>十四乾陀罗。<a id="a-S3"></a>十五剑浮沙。<a id="a-S4"></a>十六阿槃提。<a id="a-S5"></a>西土诸国甚多。<a id="a-S6"></a>略举此耳。<a id="a-S7"></a>机应闻声自然云集。<a id="a-S8"></a>合掌即第三时众乐闻也。<a id="a-S9"></a>告菩萨言下释迦自说。<a id="a-SA"></a>亦三阶。<a id="a-SB"></a>一举我自诵。<a id="a-SC"></a>二释迦放光因缘。<a id="a-SD"></a>三劝物尊学。<a id="a-SE"></a>即准前诸佛序中三事。<a id="a-SF"></a>亦成经家三意。<a id="a-SG"></a>前举譬赞叹。<a id="a-SH"></a>此释迦放光即是赞叹也。<a id="a-SI"></a>此三阶各两别。<a id="a-SJ"></a>初阶两者。<a id="a-SK"></a>一序我自诵。<a id="a-SL"></a>二劝余人。<a id="a-SM"></a>中凡举五位人。<a id="a-SN"></a>一发心谓共地菩萨。<a id="a-SO"></a>二十发趣谓初十心。<a id="a-SP"></a>依梵网列名。<a id="a-SQ"></a>一舍二戒三忍四进五定六慧七愿八护九喜十顶心。<a id="a-SR"></a>三十长养谓中十心。<a id="a-SS"></a>一慈二悲三喜四舍五施六好说七道八同九定十慧。<a id="a-ST"></a>四十金刚后十心。<a id="a-SU"></a>一信二念三回向四达五圆六不退七大乘八无相九慧十不坏心。<a id="a-SV"></a>五十地谓登地已上。<a id="a-SW"></a>一体性平等地。<a id="a-SX"></a>二体性善方便地。<a id="a-SY"></a>三体性光明地。<a id="a-SZ"></a>四体性尔炎地。<a id="a-Sa"></a>五体性慧照地。<a id="a-Sb"></a>六体性华光地。<a id="a-Sc"></a>七体性满足地。<a id="a-Sd"></a>八体性佛吼地。<a id="a-Se"></a>九体性华严地。<a id="a-Sf"></a>十体性入佛界地。<a id="a-Sg"></a>是故戒光下中阶。<a id="a-Sh"></a>释放光因缘亦两别。<a id="a-Si"></a>一直缘二列因缘。<a id="a-Sj"></a>于中有两。<a id="a-Sk"></a>一表得果二表行因。<a id="a-Sl"></a>各三句。<a id="a-Sm"></a>得果中三句者。<a id="a-Sn"></a>一非青黄色心。<a id="a-So"></a>二非有无。<a id="a-Sp"></a>三非因果法。<a id="a-Sq"></a>行因三者。<a id="a-Sr"></a>一诸佛本源。<a id="a-Ss"></a>二菩萨根本。<a id="a-St"></a>三大众之根本。<a id="a-Su"></a>或言表真俗两谛。<a id="a-Sv"></a>是故大众诸佛子后阶。<a id="a-Sw"></a>劝物习学。<a id="a-Sx"></a>亦两别。<a id="a-Sy"></a>一标四劝二释四劝。<a id="a-Sz"></a>标者一劝受二劝持三劝读诵四劝学。<a id="a-T0"></a>后释中。<a id="a-T1"></a>但释劝受一事余皆略也。</p>
 </body>
</html>