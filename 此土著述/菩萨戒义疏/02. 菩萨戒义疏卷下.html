<!doctype html>
<html id="z3IBWc31OX" data-ver="1774">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">菩萨戒义疏卷下</h1>
  <p id="a2">十重此下第二正说段也。<a id="a-3"></a>文为二。<a id="a-4"></a>先明十重。<a id="a-5"></a>次四十八轻。<a id="a-6"></a>初三章。<a id="a-7"></a>一总标。<a id="a-8"></a>二别解。<a id="a-9"></a>三总结也。<a id="a-A"></a>第一杀戒十重之始。<a id="a-B"></a>若声闻非梵行在初者。<a id="a-C"></a>人多起过故。<a id="a-D"></a>地系烦恼重故制之。<a id="a-E"></a>杀虽性罪出家人起此罪希。<a id="a-F"></a>亦易防断。<a id="a-G"></a>淫既易起制之当初。<a id="a-H"></a>大论云。<a id="a-I"></a>声闻戒消息人情多防起边所以轻者多起是故重制重者起希轻罪制之。<a id="a-J"></a>淫欲非性罪杀是性罪。<a id="a-K"></a>大乘制之当初也。<a id="a-L"></a>今言杀断他命故。<a id="a-M"></a>五阴相续有众生。<a id="a-N"></a>而今断此相续故云杀也。<a id="a-O"></a>大经云。<a id="a-P"></a>遮未来相续名之为杀。<a id="a-Q"></a>道俗同制如五戒八戒之类也。<a id="a-R"></a>大士以慈悲为本故须断也。<a id="a-S"></a>七众菩萨同犯。<a id="a-T"></a>声闻五众大同小异。<a id="a-U"></a>同者同不许杀。<a id="a-V"></a>异者略三事。<a id="a-W"></a>一开遮异。<a id="a-X"></a>二色心异。<a id="a-Y"></a>三轻重异。<a id="a-Z"></a>开遮异者。<a id="a-a"></a>大士见机得杀。<a id="a-b"></a>声闻虽见不许杀。<a id="a-c"></a>色心异者。<a id="a-d"></a>大士制心声闻制色。<a id="a-e"></a>三轻重异者。<a id="a-f"></a>大士害师犯逆声闻非逆。<a id="a-g"></a>又大士重重于声闻重也。<a id="a-h"></a>文为三别。<a id="a-i"></a>先标人谓若佛子。<a id="a-j"></a>第二序事谓中间所列。<a id="a-k"></a>三结罪名波罗夷。<a id="a-l"></a>就序事有三。<a id="a-m"></a>一不应二应三结。<a id="a-n"></a>就不应中三别。<a id="a-o"></a>初六句明杀事。<a id="a-p"></a>次有四句成业。<a id="a-q"></a>后一句举轻况重。<a id="a-r"></a>初六者。<a id="a-s"></a>一自杀。<a id="a-t"></a>谓自害他命。<a id="a-u"></a>凡三种法。<a id="a-v"></a>内色外色内外色。<a id="a-w"></a>并皆犯也。<a id="a-x"></a>二教他他亦是杀。<a id="a-y"></a>大论云。<a id="a-z"></a>口教是杀罪非作疮。<a id="a-10"></a>律部分别甚多条绪。<a id="a-11"></a>教他遣使等。<a id="a-12"></a>三方便杀者即杀前方便。<a id="a-13"></a>所谓束缚系等。<a id="a-14"></a>四赞叹杀亦得罪也。<a id="a-15"></a>五随喜者奖劝令命断亦犯也。<a id="a-16"></a>六咒杀谓毗陀罗等。<a id="a-17"></a>虽假余缘亦皆同犯。<a id="a-18"></a>律中明杀十五种。<a id="a-19"></a>谓优多头多弶弦拨。<a id="a-1A"></a>毗陀罗等。<a id="a-1B"></a>如律部广明云云。<a id="a-1C"></a>杀业已下三重中第二成业之相也。<a id="a-1D"></a>三业成杀。<a id="a-1E"></a>自动用者正身业也。<a id="a-1F"></a>教他及咒口业造身业。<a id="a-1G"></a>心念欲杀。<a id="a-1H"></a>鬼神自宣遂者。<a id="a-1I"></a>意业造身业也。<a id="a-1J"></a>三阶于缘中造作皆是业义。<a id="a-1K"></a>杀法谓刀剑坑弶等。<a id="a-1L"></a>皆有法体故称为法。<a id="a-1M"></a>杀因杀缘者亲疏二涂。<a id="a-1N"></a>正因杀心为因。<a id="a-1O"></a>余者助成故为缘。<a id="a-1P"></a>亲者造作来果为业。<a id="a-1Q"></a>四者一是众生二众生想三杀害四命断。<a id="a-1R"></a>一是众生者众生虽多大为三品。<a id="a-1S"></a>一者上品。<a id="a-1T"></a>谓诸佛圣人父母师僧。<a id="a-1U"></a>害则犯逆。<a id="a-1V"></a>三果人两解。<a id="a-1W"></a>一云同逆。<a id="a-1X"></a>以声闻害时已是重中之重故。<a id="a-1Y"></a>二云犯重。<a id="a-1Z"></a>大经明三种杀。<a id="a-1a"></a>杀三果人但入中杀不在上杀。<a id="a-1b"></a>故知非逆。<a id="a-1c"></a>菩萨人以取解行已上。<a id="a-1d"></a>大经云。<a id="a-1e"></a>毕定菩萨同上科。<a id="a-1f"></a>今取不作二乘为毕定位。<a id="a-1g"></a>或取七心已上。<a id="a-1h"></a>皆可为断也。<a id="a-1i"></a>养胎母。<a id="a-1j"></a>一云无逆。<a id="a-1k"></a>二云犯逆。<a id="a-1l"></a>大士之重重于声闻也。<a id="a-1m"></a>中品即人天。<a id="a-1n"></a>害心犯重。<a id="a-1o"></a>三下品四趣也。<a id="a-1p"></a>两解。<a id="a-1q"></a>一云同重。<a id="a-1r"></a>大士防杀严重故。<a id="a-1s"></a>文云一切有命不得杀。<a id="a-1t"></a>即其证也。<a id="a-1u"></a>二云但犯轻垢。<a id="a-1v"></a>在重戒中兼制。<a id="a-1w"></a>以非道器故。<a id="a-1x"></a>文云有命者举轻况重耳。<a id="a-1y"></a>三杀心有两。<a id="a-1z"></a>一自身杀心。<a id="a-20"></a>二教他杀心。<a id="a-21"></a>自身杀心有二。<a id="a-22"></a>一通心二隔心。<a id="a-23"></a>通心者如漫作坑弶漫烧煮等。<a id="a-24"></a>通三性皆犯。<a id="a-25"></a>若缘此为彼。<a id="a-26"></a>于彼上起害心。<a id="a-27"></a>皆属通心。<a id="a-28"></a>既自对境又命不复续。<a id="a-29"></a>虽所为不称悉皆正犯。<a id="a-2A"></a>隔心者作坑止为此无心在彼。<a id="a-2B"></a>彼死亦犯彼边不遂轻垢。<a id="a-2C"></a>若此路本是此道。<a id="a-2D"></a>众人行往。<a id="a-2E"></a>今作坑止为此而彼死亦重。<a id="a-2F"></a>以此杀具体能通害。<a id="a-2G"></a>以具缘心还属通心也。<a id="a-2H"></a>若本斫东人误中西人。<a id="a-2I"></a>中西人上都无杀心此属隔心。<a id="a-2J"></a>四命根断有两时。<a id="a-2K"></a>一此生二后生。<a id="a-2L"></a>此生有二句。<a id="a-2M"></a>一有戒时犯重。<a id="a-2N"></a>二无戒时断当戒去时结不遂轻垢。<a id="a-2O"></a>命断时结罪同前。<a id="a-2P"></a>声闻临终时未结。<a id="a-2Q"></a>声闻舍具戒作五戒等结也。<a id="a-2R"></a>后生为戒自复两种。<a id="a-2S"></a>一自忆二不自忆。<a id="a-2T"></a>自忆者若任前势。<a id="a-2U"></a>若更加方便命断坐重。<a id="a-2V"></a>以前后皆自忆故。<a id="a-2W"></a>不自忆者若任势死犯重。<a id="a-2X"></a>已死时有戒故。<a id="a-2Y"></a>若加方便当知前疮不死。<a id="a-2Z"></a>后方便时不忆但犯轻垢也。<a id="a-2a"></a>而言命根者。<a id="a-2b"></a>数论别有非色心为命根。<a id="a-2c"></a>成论及大乘。<a id="a-2d"></a>无别非色非心为命根也。<a id="a-2e"></a>秖取色心连持相续不断为命耳。<a id="a-2f"></a>大论亦然。<a id="a-2g"></a>六入六识得相续生假名为命。<a id="a-2h"></a>乃至一切有命下。<a id="a-2i"></a>第三举轻况重。<a id="a-2j"></a>是菩萨下第二阶明。<a id="a-2k"></a>应有三句。<a id="a-2l"></a>一常住慈悲心两解。<a id="a-2m"></a>一云应学常住佛起慈悲。<a id="a-2n"></a>二云心恒应常住慈悲之地。<a id="a-2o"></a>二孝顺心秉戒不恼他。<a id="a-2p"></a>三方便救护。<a id="a-2q"></a>非直尔不恼乃应涉事救解。<a id="a-2r"></a>而恣心下。<a id="a-2s"></a>第三结不应故成罪。<a id="a-2t"></a>亦三句。<a id="a-2u"></a>一恣心谓贪心杀。<a id="a-2v"></a>二快意谓嗔心杀。<a id="a-2w"></a>三杀生谓举杀事。<a id="a-2x"></a>有此三故堕不如意罪。<a id="a-2y"></a>第二盗戒。<a id="a-2z"></a>谓不与取。<a id="a-30"></a>灼然不与取名劫。<a id="a-31"></a>潜盗不与取名盗。<a id="a-32"></a>盗彼依报得罪。<a id="a-33"></a>此戒七众同犯。<a id="a-34"></a>声闻五众有同有异。<a id="a-35"></a>同者皆不应盗。<a id="a-36"></a>异者有三。<a id="a-37"></a>一开遮异。<a id="a-38"></a>如见机得不得等。<a id="a-39"></a>或复谓见机盗以无盗心。<a id="a-3A"></a>大士为物种种运为皆得。<a id="a-3B"></a>声闻自度必依规矩。<a id="a-3C"></a>大士不畏罪。<a id="a-3D"></a>但令前人有益即便为之声闻人佛灭后盗佛物轻。<a id="a-3E"></a>菩萨恒重。<a id="a-3F"></a>又本应与他外命。<a id="a-3G"></a>而反取岂是大士之心耶。<a id="a-3H"></a>序事中有三三中各有三。<a id="a-3I"></a>不应有三就十一句判三也。<a id="a-3J"></a>初六次四后一。<a id="a-3K"></a>应中亦三。<a id="a-3L"></a>如文。<a id="a-3M"></a>文句同前杀戒。<a id="a-3N"></a>不应中三如前。<a id="a-3O"></a>盗业下第二别明成业之相。<a id="a-3P"></a>有四句同前。<a id="a-3Q"></a>运手取他物离本处成盗业。<a id="a-3R"></a>业是造作为义。<a id="a-3S"></a>重物谓五钱也。<a id="a-3T"></a>律云大铜钱准十六小钱。<a id="a-3U"></a>其中钱有贵贱。<a id="a-3V"></a>取盗处为断。<a id="a-3W"></a>菩萨之重重声闻。<a id="a-3X"></a>二钱已上便重。<a id="a-3Y"></a>有人作此说者今不尽用。<a id="a-3Z"></a>取五钱为断是重。<a id="a-3a"></a>离处盗业决在此时。<a id="a-3b"></a>而菩萨第二阶明应也。<a id="a-3c"></a>与前大同小异。<a id="a-3d"></a>前明应学常住佛行慈悲。<a id="a-3e"></a>今言孝顺行慈悲也。<a id="a-3f"></a>菩萨应学此等事故言应也。<a id="a-3g"></a>不应者不应为偷盗及杀生等事。<a id="a-3h"></a>此即诫劝二门也。<a id="a-3i"></a>诫勿令杀盗。<a id="a-3j"></a>劝令行善。<a id="a-3k"></a>慈悲孝顺及学常住佛行行等。<a id="a-3l"></a>皆是善法而为孝顺也。<a id="a-3m"></a>佛性者。<a id="a-3n"></a>一切众生皆有当果之性。<a id="a-3o"></a>性是不改为义耳。<a id="a-3p"></a>而反第三结不应也。<a id="a-3q"></a>解三宝物如律说。<a id="a-3r"></a>第三淫戒。<a id="a-3s"></a>名非梵行。<a id="a-3t"></a>鄙陋之事故言非净行也。<a id="a-3u"></a>七众同犯大小乘俱制。<a id="a-3v"></a>而制有多少。<a id="a-3w"></a>五众邪正俱制。<a id="a-3x"></a>二众但制邪淫。<a id="a-3y"></a>与声闻同异大略同前。<a id="a-3z"></a>序事三阶。<a id="a-40"></a>一不应二应三结。<a id="a-41"></a>淫事出家人不应为也。<a id="a-42"></a>应学佛菩萨净行。<a id="a-43"></a>如前教门不异。<a id="a-44"></a>初不应有三别。<a id="a-45"></a>第一三句举淫事。<a id="a-46"></a>中四句明成业。<a id="a-47"></a>后三句举轻况重。<a id="a-48"></a>文小差互不次耳。<a id="a-49"></a>此戒备三因缘成重。<a id="a-4A"></a>一是道二淫心三事遂。<a id="a-4B"></a>或备五。<a id="a-4C"></a>一是众生二众生想等。<a id="a-4D"></a>后三句举劣结过。<a id="a-4E"></a>自妻非道非处产后乳儿妊娠等。<a id="a-4F"></a>大论皆名邪淫。<a id="a-4G"></a>优婆塞戒经云。<a id="a-4H"></a>六重以制邪淫戒中复制非时非处。<a id="a-4I"></a>似如自妻非时不正犯重。<a id="a-4J"></a>教人淫自无迷染但犯轻垢。<a id="a-4K"></a>或言菩萨则重。<a id="a-4L"></a>今释声闻菩萨同尔。<a id="a-4M"></a>不与杀盗例也。<a id="a-4N"></a>人畜鬼神男女黄门二根。<a id="a-4O"></a>但令三道皆重。<a id="a-4P"></a>余称叹摩触出不净。<a id="a-4Q"></a>皆是此戒方便悉犯轻垢也。<a id="a-4R"></a>而菩萨下第二阶明应也。<a id="a-4S"></a>而反下第三结。<a id="a-4T"></a>此中所制皆不应为。<a id="a-4U"></a>为即犯罪故结不应也。<a id="a-4V"></a>第四妄语戒。<a id="a-4W"></a>妄是不实之名。<a id="a-4X"></a>欺凡罔圣回惑人心。<a id="a-4Y"></a>所以得罪。<a id="a-4Z"></a>此戒七众同犯大小乘俱制。<a id="a-4a"></a>与声闻同异大略同前。<a id="a-4b"></a>杀戒序事三段。<a id="a-4c"></a>不应中三别。<a id="a-4d"></a>初三句明妄语等事。<a id="a-4e"></a>次四句明成业。<a id="a-4f"></a>后三句举轻况重。<a id="a-4g"></a>自妄语者言得上法。<a id="a-4h"></a>教他者教说或教他自说。<a id="a-4i"></a>方便妄说如蜜涂树众蜂悉来。<a id="a-4j"></a>此戒备五缘成重。<a id="a-4k"></a>一是众生二众生想三欺诳心四说重具五前人颂解。<a id="a-4l"></a>一是众生者。<a id="a-4m"></a>谓前三品境。<a id="a-4n"></a>上品境中自父母师僧妄语犯重。<a id="a-4o"></a>向诸佛圣人两解。<a id="a-4p"></a>一云入重因。<a id="a-4q"></a>二云此人不惑。<a id="a-4r"></a>又能神力遮余人令不闻但犯轻垢。<a id="a-4s"></a>圣人有大小有他心智者。<a id="a-4t"></a>有不得者今从多例。<a id="a-4u"></a>罗汉及解行已上向说罪轻。<a id="a-4v"></a>降此或得他心或不得者例悉同重。<a id="a-4w"></a>向中品境天人等同重。<a id="a-4x"></a>正是惑解防道之限。<a id="a-4y"></a>向下品境四趣等。<a id="a-4z"></a>或言同重。<a id="a-50"></a>今释轻垢。<a id="a-51"></a>二众生想。<a id="a-52"></a>有当有疑有僻。<a id="a-53"></a>大略同前。<a id="a-54"></a>有言妄语心通本。<a id="a-55"></a>向此说此不闻而彼闻说亦同重。<a id="a-56"></a>今释不重。<a id="a-57"></a>于彼无心故。<a id="a-58"></a>三欺诳心是业主。<a id="a-59"></a>若避难及增上慢皆不犯。<a id="a-5A"></a>地持云。<a id="a-5B"></a>菩萨味禅石染污犯。<a id="a-5C"></a>当知菩萨起增上慢亦轻垢。<a id="a-5D"></a>遣使有两解。<a id="a-5E"></a>一云教他说我是圣人亦重。<a id="a-5F"></a>以士无圭璧谈者为价。<a id="a-5G"></a>傍人赞说胜自道。<a id="a-5H"></a>教他道是圣。<a id="a-5I"></a>名利不入我非重也。<a id="a-5J"></a>二云圣法冥密证之在我。<a id="a-5K"></a>必须自说方重。<a id="a-5L"></a>他说坐轻。<a id="a-5M"></a>四说重具谓身证眼见。<a id="a-5N"></a>若说得四果十地八禅神通。<a id="a-5O"></a>若言见天龙鬼神。<a id="a-5P"></a>悉是重具。<a id="a-5Q"></a>若说得登性地。<a id="a-5R"></a>一云既是凡法罪轻垢。<a id="a-5S"></a>五前人领解结罪时节多少两解。<a id="a-5T"></a>一云随人。<a id="a-5U"></a>二云随语结。<a id="a-5V"></a>此戒既制口业。<a id="a-5W"></a>理应随语。<a id="a-5X"></a>远为妨损必应通人。<a id="a-5Y"></a>小妄语戒应随人人复随语。<a id="a-5Z"></a>若增上烦恼犯。<a id="a-5a"></a>则失戒者复说但犯性罪。<a id="a-5b"></a>若对面不解且结方便。<a id="a-5c"></a>后追思前言忽解者。<a id="a-5d"></a>则坏轻结重。<a id="a-5e"></a>十重皆有因缘。<a id="a-5f"></a>今且释四重。<a id="a-5g"></a>余可例知。<a id="a-5h"></a>直出为言。<a id="a-5i"></a>宣述为语。<a id="a-5j"></a>论述有所表明能诠理事。<a id="a-5k"></a>名为语也。<a id="a-5l"></a>第五酤酒戒。<a id="a-5m"></a>酤即货贸之名。<a id="a-5n"></a>酒是所货之物。<a id="a-5o"></a>所货乃多种。<a id="a-5p"></a>酒是无明之药令人惛迷。<a id="a-5q"></a>大士之体与人智慧。<a id="a-5r"></a>以无明药饮人。<a id="a-5s"></a>非菩萨行。<a id="a-5t"></a>大论明。<a id="a-5u"></a>酒有三十五失。<a id="a-5v"></a>所以制此为菩萨十重中摄也。<a id="a-5w"></a>七众同犯。<a id="a-5x"></a>大小乘俱制。<a id="a-5y"></a>大小同异者同不应酤。<a id="a-5z"></a>菩萨以利物故重。<a id="a-60"></a>声闻止不应作犯七聚。<a id="a-61"></a>货卖但犯第三篇。<a id="a-62"></a>是贩卖戒所制。<a id="a-63"></a>菩萨若在淫舍或卖肉犯轻垢。<a id="a-64"></a>以招呼引召不能如酒故也。<a id="a-65"></a>文句同前。<a id="a-66"></a>酤者求利。<a id="a-67"></a>教人者。<a id="a-68"></a>令人为我卖酒亦同重。<a id="a-69"></a>教人自酤罪轻。<a id="a-6A"></a>酤酒因下明成业四句。<a id="a-6B"></a>业者运手。<a id="a-6C"></a>法者是酤酒方便法用也。<a id="a-6D"></a>因缘者备五也。<a id="a-6E"></a>一是众生。<a id="a-6F"></a>二众生想。<a id="a-6G"></a>三希利货贸。<a id="a-6H"></a>四真酒。<a id="a-6I"></a>五授与前人。<a id="a-6J"></a>众生谓前三境。<a id="a-6K"></a>上品无醉乱者轻。<a id="a-6L"></a>是醉乱者重。<a id="a-6M"></a>中品境谓人天。<a id="a-6N"></a>正是所制故重。<a id="a-6O"></a>下品四趣。<a id="a-6P"></a>乱道义弱酤与罪轻。<a id="a-6Q"></a>众生想有当有疑有僻同前。<a id="a-6R"></a>若隔心亦重。<a id="a-6S"></a>希利货卖亦重。<a id="a-6T"></a>以欲得多集故。<a id="a-6U"></a>真酒者谓依醉乱人者。<a id="a-6V"></a>药酒虽希利货不乱人货无罪。<a id="a-6W"></a>二云待饮时随人数结重。<a id="a-6X"></a>如小儿来沽。<a id="a-6Y"></a>彼竟不饮于谁结重耶。<a id="a-6Z"></a>第六说四众过戒。<a id="a-6a"></a>说是谈道之名。<a id="a-6b"></a>众谓同法四众。<a id="a-6c"></a>过者七逆十重也。<a id="a-6d"></a>一以抑没前人。<a id="a-6e"></a>损正法故得罪也。<a id="a-6f"></a>此戒七众同犯。<a id="a-6g"></a>大小乘俱制。<a id="a-6h"></a>大士掩恶扬善为心。<a id="a-6i"></a>故罪重也。<a id="a-6j"></a>上者第二篇。<a id="a-6k"></a>中者第三篇。<a id="a-6l"></a>下者第七聚。<a id="a-6m"></a>声闻法如此。<a id="a-6n"></a>与菩萨有异也。<a id="a-6o"></a>文句同前。<a id="a-6p"></a>此戒备六缘成重。<a id="a-6q"></a>一是众生。<a id="a-6r"></a>二众生想。<a id="a-6s"></a>三有说罪心。<a id="a-6t"></a>四所说罪。<a id="a-6u"></a>五所向人说。<a id="a-6v"></a>六前人领解。<a id="a-6w"></a>一是众生者。<a id="a-6x"></a>上中二境取有菩萨戒者方重。<a id="a-6y"></a>以妨彼上业故。<a id="a-6z"></a>无菩萨戒止有声闻戒。<a id="a-70"></a>及下境有戒无戒悉犯轻垢。<a id="a-71"></a>此戒兼制以妨业缘。<a id="a-72"></a>文云在家菩萨即是清信士女。<a id="a-73"></a>出家菩萨是十戒具戒。<a id="a-74"></a>又言比丘比丘尼。<a id="a-75"></a>一云犹是出家菩萨具戒者耳。<a id="a-76"></a>亦云是声闻僧尼。<a id="a-77"></a>若说此人重适亦犯重。<a id="a-78"></a>此是行法胜者。<a id="a-79"></a>亦损深法故。<a id="a-7A"></a>二众生想。<a id="a-7B"></a>有当有疑有僻。<a id="a-7C"></a>大意同前。<a id="a-7D"></a>三说过者有两。<a id="a-7E"></a>一陷没心。<a id="a-7F"></a>欲令前人失名利等。<a id="a-7G"></a>二谓治罚心。<a id="a-7H"></a>欲令前人被系缚等。<a id="a-7I"></a>此二心皆是业主。<a id="a-7J"></a>必犯此戒。<a id="a-7K"></a>若奖劝心说。<a id="a-7L"></a>及被差说罪皆不犯。<a id="a-7M"></a>四所说过。<a id="a-7N"></a>谓七逆十重。<a id="a-7O"></a>称犯者名字在此戒正制。<a id="a-7P"></a>若谓治罚心在第四十八破法戒制。<a id="a-7Q"></a>若说出佛身血破僧。<a id="a-7R"></a>依律部本制。<a id="a-7S"></a>向僧说是谤。<a id="a-7T"></a>僧知出血等事希故轻。<a id="a-7U"></a>此正制向无戒者说。<a id="a-7V"></a>应得重。<a id="a-7W"></a>若重罪作重名说是事当义。<a id="a-7X"></a>作轻名说是论则失当义。<a id="a-7Y"></a>但今心重事重。<a id="a-7Z"></a>悉同犯重。<a id="a-7a"></a>此是名僻。<a id="a-7b"></a>若事僻者。<a id="a-7c"></a>实轻谓重则犯重。<a id="a-7d"></a>实重谓轻则罪轻。<a id="a-7e"></a>以其心谓轻重故。<a id="a-7f"></a>若作书遣使。<a id="a-7g"></a>一云同重。<a id="a-7h"></a>二云罪轻。<a id="a-7i"></a>然犯七逆十重前人失戒。<a id="a-7j"></a>失戒后说但犯轻垢。<a id="a-7k"></a>五向人说。<a id="a-7l"></a>谓上中二境无菩萨戒。<a id="a-7m"></a>向说犯重。<a id="a-7n"></a>损法深故。<a id="a-7o"></a>为下境悉轻。<a id="a-7p"></a>毁损不过深。<a id="a-7q"></a>文云。<a id="a-7r"></a>菩萨闻外道二乘说佛法过。<a id="a-7s"></a>应慈悲教化。<a id="a-7t"></a>而反自说即是向彼人说损辱为甚。<a id="a-7u"></a>六前人信解己所说口业事遂。<a id="a-7v"></a>据此时结罪。<a id="a-7w"></a>结罪多少。<a id="a-7x"></a>一云随人。<a id="a-7y"></a>二云随口业。<a id="a-7z"></a>第七自赞毁他戒。<a id="a-80"></a>自赞者自称己功德。<a id="a-81"></a>毁他者讥他过恶。<a id="a-82"></a>备二事故重。<a id="a-83"></a>菩萨与直于他。<a id="a-84"></a>引曲向己。<a id="a-85"></a>何容举我毁他。<a id="a-86"></a>故得罪。<a id="a-87"></a>七众同犯。<a id="a-88"></a>大小乘俱制。<a id="a-89"></a>但菩萨利安为本。<a id="a-8A"></a>故赞毁罪重。<a id="a-8B"></a>声闻不兼物。<a id="a-8C"></a>毁他犯第三篇。<a id="a-8D"></a>自赞犯第七聚。<a id="a-8E"></a>文句同前。<a id="a-8F"></a>此二戒备五缘成重。<a id="a-8G"></a>一是众生。<a id="a-8H"></a>二众生想。<a id="a-8I"></a>三赞毁心。<a id="a-8J"></a>四说赞毁具。<a id="a-8K"></a>五前人领解。<a id="a-8L"></a>一是众生者。<a id="a-8M"></a>一云毁上中二境犯重。<a id="a-8N"></a>毁下犯轻。<a id="a-8O"></a>二云上中二境有菩萨戒者方重。<a id="a-8P"></a>恼彼妨深故。<a id="a-8Q"></a>若无戒及下境有戒悉轻。<a id="a-8R"></a>恼妨浅故。<a id="a-8S"></a>二众生想。<a id="a-8T"></a>有当有疑有僻。<a id="a-8U"></a>大意同上。<a id="a-8V"></a>三赞毁心谓扬我抑他欲令彼恼。<a id="a-8W"></a>若折伏非犯。<a id="a-8X"></a>自非心正是业主。<a id="a-8Y"></a>教他两解。<a id="a-8Z"></a>一云同重。<a id="a-8a"></a>二云罪轻。<a id="a-8b"></a>四说赞毁具者。<a id="a-8c"></a>此经漫云他人受毁辱。<a id="a-8d"></a>依律部有八事云云。<a id="a-8e"></a>五前人领解者。<a id="a-8f"></a>彼人解赞毁之言。<a id="a-8g"></a>随语语结重。<a id="a-8h"></a>增上犯已失戒后但性罪。<a id="a-8i"></a>前戒制向他说彼过。<a id="a-8j"></a>止八事中犯事。<a id="a-8k"></a>以向无戒人故重。<a id="a-8l"></a>第八悭惜加毁戒。<a id="a-8m"></a>悭惜是爱吝之名。<a id="a-8n"></a>加毁是身口加辱。<a id="a-8o"></a>前人求财请法悭吝不与。<a id="a-8p"></a>复加毁辱顿乖化道。<a id="a-8q"></a>故得罪。<a id="a-8r"></a>此戒七众同犯。<a id="a-8s"></a>大小不全共。<a id="a-8t"></a>菩萨不拣亲疏求者皆施。<a id="a-8u"></a>不与加辱皆犯。<a id="a-8v"></a>以本誓兼物故。<a id="a-8w"></a>声闻唯弟子不教法。<a id="a-8x"></a>犯第七聚。<a id="a-8y"></a>不与财不制。<a id="a-8z"></a>尼家二岁内不与财法。<a id="a-90"></a>犯第三篇。<a id="a-91"></a>二岁外不与犯第七聚。<a id="a-92"></a>加毁随事各结。<a id="a-93"></a>不合为重。<a id="a-94"></a>此戒备五缘成重。<a id="a-95"></a>一是众生。<a id="a-96"></a>二众生想。<a id="a-97"></a>三悭毁心。<a id="a-98"></a>四示悭相。<a id="a-99"></a>五前人领解。<a id="a-9A"></a>一是众生者。<a id="a-9B"></a>谓上中二境犯重下境轻。<a id="a-9C"></a>二众生想如前。<a id="a-9D"></a>三悭毁心。<a id="a-9E"></a>谓恶嗔吝惜财法而加打骂是犯。<a id="a-9F"></a>若彼不宜闻法得财。<a id="a-9G"></a>宜见诃辱皆不犯。<a id="a-9H"></a>自悭自毁正是业主。<a id="a-9I"></a>犯轻垢以前人教不犯我故。<a id="a-9J"></a>四示悭相者。<a id="a-9K"></a>或隐避不与财法。<a id="a-9L"></a>或言都无。<a id="a-9M"></a>或手杖驱斥。<a id="a-9N"></a>或恶言加骂等。<a id="a-9O"></a>皆名示相。<a id="a-9P"></a>或自身示作。<a id="a-9Q"></a>或使人打骂皆重。<a id="a-9R"></a>若彼遣使求财请法。<a id="a-9S"></a>对使人悭。<a id="a-9T"></a>惜。<a id="a-9U"></a>或恶言呵骂皆应不重。<a id="a-9V"></a>既非对面损恼彼轻故。<a id="a-9W"></a>决定毗尼经云。<a id="a-9X"></a>在家菩萨应行二施。<a id="a-9Y"></a>一财二法。<a id="a-9Z"></a>出家菩萨行四施。<a id="a-9a"></a>一纸二墨三笔四法。<a id="a-9b"></a>得忍菩萨行三施。<a id="a-9c"></a>一王位二妻子三头目皮骨。<a id="a-9d"></a>当知凡夫菩萨随宜惠施。<a id="a-9e"></a>都杜绝故犯也。<a id="a-9f"></a>五前人领解。<a id="a-9g"></a>知吝惜之相领纳打骂之言。<a id="a-9h"></a>随事随语结重。<a id="a-9i"></a>此戒亦一例结重也。<a id="a-9j"></a>第九嗔心不受悔戒。<a id="a-9k"></a>不受悔谢乖接他之道。<a id="a-9l"></a>故得罪。<a id="a-9m"></a>此戒七众同犯。<a id="a-9n"></a>大小乘不全同。<a id="a-9o"></a>菩萨本接取众生。<a id="a-9p"></a>嗔隔犯重。<a id="a-9q"></a>声闻自利犯第七聚。<a id="a-9r"></a>二文句同前。<a id="a-9s"></a>此戒具五缘成重。<a id="a-9t"></a>一是众生。<a id="a-9u"></a>二众生想。<a id="a-9v"></a>三隔嗔心。<a id="a-9w"></a>四示不受相。<a id="a-9x"></a>五前人领解。<a id="a-9y"></a>一是众生者。<a id="a-9z"></a>上中境重下境轻也。<a id="a-A0"></a>二众生想。<a id="a-A1"></a>有当有疑有僻等同上。<a id="a-A2"></a>三隔嗔心者。<a id="a-A3"></a>不欲和解犯重。<a id="a-A4"></a>知彼未堪受悔不犯。<a id="a-A5"></a>四示不受相。<a id="a-A6"></a>或关闭断隔发口不受。<a id="a-A7"></a>五前人领解。<a id="a-A8"></a>知彼不受。<a id="a-A9"></a>身口加逼之苦。<a id="a-AA"></a>随身口业多少结重。<a id="a-AB"></a>第十谤三宝戒。<a id="a-AC"></a>亦云谤菩萨法。<a id="a-AD"></a>或云邪见邪说戒。<a id="a-AE"></a>谤是乖背之名。<a id="a-AF"></a>絓是解不称理言不审实。<a id="a-AG"></a>异解说者皆名为谤也。<a id="a-AH"></a>乖己宗故得罪。<a id="a-AI"></a>七众同犯。<a id="a-AJ"></a>大小俱制。<a id="a-AK"></a>大士以化人为任。<a id="a-AL"></a>令邪说断正故犯重。<a id="a-AM"></a>声闻异此。<a id="a-AN"></a>三谏不止犯第三篇。<a id="a-AO"></a>文句同前。<a id="a-AP"></a>此戒备五缘成重。<a id="a-AQ"></a>一是众生。<a id="a-AR"></a>二众生想。<a id="a-AS"></a>三欲说心。<a id="a-AT"></a>四正吐说。<a id="a-AU"></a>五前人领解。<a id="a-AV"></a>一是众生。<a id="a-AW"></a>谓上中二境。<a id="a-AX"></a>若菩萨若声闻若外道。<a id="a-AY"></a>向说犯重。<a id="a-AZ"></a>二众生想。<a id="a-Aa"></a>有当有疑有僻如上。<a id="a-Ab"></a>三欲说心者。<a id="a-Ac"></a>运意作欲向说之意。<a id="a-Ad"></a>四正说者。<a id="a-Ae"></a>发言向他自对他说。<a id="a-Af"></a>若令他传说悉重。<a id="a-Ag"></a>五前人领解纳受邪言。<a id="a-Ah"></a>随语语结重。<a id="a-Ai"></a>若作邪说经者欲令人解。<a id="a-Aj"></a>随彼披览发解者。<a id="a-Ak"></a>随语语重。<a id="a-Al"></a>邪见推画条绪乃多。<a id="a-Am"></a>略有四种。<a id="a-An"></a>一上邪见二中三下四杂。<a id="a-Ao"></a>上邪见者。<a id="a-Ap"></a>拨一切都无因果。<a id="a-Aq"></a>如阐提。<a id="a-Ar"></a>中邪见者。<a id="a-As"></a>不言都无因果。<a id="a-At"></a>但谓三宝不及外道。<a id="a-Au"></a>有两相。<a id="a-Av"></a>一法相异。<a id="a-Aw"></a>谓三宝不如此是痤陋之心计成失戒。<a id="a-Ax"></a>二非法相。<a id="a-Ay"></a>知三宝为胜口说不如。<a id="a-Az"></a>既不见归戒善不失。<a id="a-B0"></a>随所出言犯重。<a id="a-B1"></a>亦此戒所制。<a id="a-B2"></a>下品邪翻不言三宝不及外道。<a id="a-B3"></a>但于中弃大取小。<a id="a-B4"></a>心中谓二乘胜大乘不及。<a id="a-B5"></a>若计未成犯轻垢。<a id="a-B6"></a>下自有背大向小。<a id="a-B7"></a>此戒中广明。<a id="a-B8"></a>杂邪见有四种。<a id="a-B9"></a>一偏执二杂信三系念小乘四思义僻谬。<a id="a-BA"></a>偏执有二。<a id="a-BB"></a>一执大谤小。<a id="a-BC"></a>二偏谤一部。<a id="a-BD"></a>执大谤小者计云。<a id="a-BE"></a>唯有大乘都无小乘非佛所说。<a id="a-BF"></a>此谤声闻藏犯轻。<a id="a-BG"></a>偏谤一部者。<a id="a-BH"></a>于方等中偏言一部非佛说。<a id="a-BI"></a>若计成犯轻垢。<a id="a-BJ"></a>既不顿违经教。<a id="a-BK"></a>犯轻垢不失戒。<a id="a-BL"></a>二杂信者。<a id="a-BM"></a>谓心中不背因果及三宝大乘。<a id="a-BN"></a>但言外道鬼神有威力。<a id="a-BO"></a>遂奏章解神或劝他。<a id="a-BP"></a>悉犯轻垢。<a id="a-BQ"></a>三系信小乘。<a id="a-BR"></a>知大乘高胜。<a id="a-BS"></a>且欲断烦恼取小果后更修大。<a id="a-BT"></a>此名念退。<a id="a-BU"></a>若计成犯轻垢。<a id="a-BV"></a>四思义僻谬。<a id="a-BW"></a>如即今人义浅三五家释。<a id="a-BX"></a>此应非罪。<a id="a-BY"></a>是我智力不及非作意强拨也。<a id="a-BZ"></a>复有知义轻辄解。<a id="a-Ba"></a>复有知他为是强欲立异。<a id="a-Bb"></a>皆邪画之流。<a id="a-Bc"></a>所犯轻垢。<a id="a-Bd"></a>善学十重第三段总结有三章。<a id="a-Be"></a>前举所持法。<a id="a-Bf"></a>二诫劝。<a id="a-Bg"></a>三指后说。<a id="a-Bh"></a>此三中各二段。<a id="a-Bi"></a>初二者。<a id="a-Bj"></a>一举人。<a id="a-Bk"></a>谓善学诸人是叹美之辞。<a id="a-Bl"></a>二举法。<a id="a-Bm"></a>菩萨波罗提木叉。<a id="a-Bn"></a>此言保解脱解脱是果戒是因。<a id="a-Bo"></a>因中说果也。<a id="a-Bp"></a>应当下第二诫劝犯持亦二。<a id="a-Bq"></a>初劝学持。<a id="a-Br"></a>二别举得失。<a id="a-Bs"></a>若有下第一举得失。<a id="a-Bt"></a>汝等下第二劝学持也。<a id="a-Bu"></a>八万下第三总指后说。<a id="a-Bv"></a>悬指大本后分。<a id="a-Bw"></a>八万威仪品当说。<a id="a-Bx"></a>四十八轻类前三段。<a id="a-By"></a>第一不敬师友戒。<a id="a-Bz"></a>傲不可长妨于进善。<a id="a-C0"></a>故制。<a id="a-C1"></a>七众同犯大小乘俱制。<a id="a-C2"></a>自下诸戒皆有三章。<a id="a-C3"></a>一标人谓若佛子。<a id="a-C4"></a>二序事谓中间所列。<a id="a-C5"></a>三结罪名谓轻垢。<a id="a-C6"></a>就序事中或差降不同三阶。<a id="a-C7"></a>一劝受二明应三明不应。<a id="a-C8"></a>与十重无异。<a id="a-C9"></a>前明劝受是结戒远缘。<a id="a-CA"></a>凡举位人为劝。<a id="a-CB"></a>恐在憍奢纵诞不修戒行故偏劝。<a id="a-CC"></a>王虽秉法行故有罪有福如圣所说。<a id="a-CD"></a>若受得戒非人防护福善增多。<a id="a-CE"></a>此阶三别。<a id="a-CF"></a>一举所劝人。<a id="a-CG"></a>二正劝令受。<a id="a-CH"></a>三明受利。<a id="a-CI"></a>下悦鬼神上匡佛法。<a id="a-CJ"></a>有人言此文属总劝受戒。<a id="a-CK"></a>若是总劝何简高下。<a id="a-CL"></a>偏劝王官者制令恭敬。<a id="a-CM"></a>恐王憍奢故举为言先也。<a id="a-CN"></a>既得已下第二明应。<a id="a-CO"></a>应行敬事也。<a id="a-CP"></a>亦有三别。<a id="a-CQ"></a>一序已得戒善。<a id="a-CR"></a>二应生孝敬三出所敬之境而菩萨下第三不应生慢。<a id="a-CS"></a>前明应应行谦卑敬让师友。<a id="a-CT"></a>自下诸戒皆有此意。<a id="a-CU"></a>第二饮酒戒。<a id="a-CV"></a>酒开放逸门故制。<a id="a-CW"></a>七众同犯大小俱制。<a id="a-CX"></a>唯咽咽轻垢。<a id="a-CY"></a>序事三阶。<a id="a-CZ"></a>一明过失。<a id="a-Ca"></a>二制不应。<a id="a-Cb"></a>三举非结过。<a id="a-Cc"></a>过酒器与人二解。<a id="a-Cd"></a>一云执杯酒器令相劝。<a id="a-Ce"></a>二云止过空器令斟酌。<a id="a-Cf"></a>寻下况语应如后释。<a id="a-Cg"></a>过器尚尔况自饮乎。<a id="a-Ch"></a>所以结戒。<a id="a-Ci"></a>有五五百。<a id="a-Cj"></a>一五百在碱糟地狱。<a id="a-Ck"></a>二五百在沸屎。<a id="a-Cl"></a>三五百在曲蛆虫。<a id="a-Cm"></a>四五百在蝇蚋。<a id="a-Cn"></a>五五百在痴熟无知虫。<a id="a-Co"></a>今之五百或是最后。<a id="a-Cp"></a>与人痴药故生痴熟虫中也。<a id="a-Cq"></a>不得教此第二制不应。<a id="a-Cr"></a>教人及非人并自饮皆制。<a id="a-Cs"></a>若故下第三段举非结过。<a id="a-Ct"></a>自作教他悉同轻垢。<a id="a-Cu"></a>必重病宣药。<a id="a-Cv"></a>及不为过患悉许也。<a id="a-Cw"></a>未曾有经未利饮酒此见机为益。<a id="a-Cx"></a>不同恒例。<a id="a-Cy"></a>第三食肉戒。<a id="a-Cz"></a>断大慈心。<a id="a-D0"></a>大士怀慈为本一切悉断。<a id="a-D1"></a>声闻渐教。<a id="a-D2"></a>初开三种净肉等。<a id="a-D3"></a>后亦皆断。<a id="a-D4"></a>文云当知断现肉义。<a id="a-D5"></a>大经四相品。<a id="a-D6"></a>广明三种九种十种也。<a id="a-D7"></a>序事三阶。<a id="a-D8"></a>一明过失。<a id="a-D9"></a>二制不应。<a id="a-DA"></a>三举非结过。<a id="a-DB"></a>若有重病饮药能治准律得啖。<a id="a-DC"></a>或应不制。<a id="a-DD"></a>第四食五辛戒。<a id="a-DE"></a>荤臭妨法故制。<a id="a-DF"></a>七众大小如前。<a id="a-DG"></a>菩萨小重发色故也。<a id="a-DH"></a>序事三阶。<a id="a-DI"></a>一明单辛不应食。<a id="a-DJ"></a>二明杂饮食亦不应。<a id="a-DK"></a>三举非结过。<a id="a-DL"></a>旧云五辛谓蒜葱兴蕖韭薤。<a id="a-DM"></a>此文止兰葱足以为五。<a id="a-DN"></a>兼名苑分别五辛。<a id="a-DO"></a>大蒜是葫[卄/公/ㄆ]。<a id="a-DP"></a>茖葱是薤。<a id="a-DQ"></a>慈葱是葱。<a id="a-DR"></a>兰葱是小蒜。<a id="a-DS"></a>兴蕖是蒠蒺。<a id="a-DT"></a>生熟皆臭悉断。<a id="a-DU"></a>经云五辛能荤悉不食之。<a id="a-DV"></a>必有重病饵药不断。<a id="a-DW"></a>如身子行法菩萨亦应不制。<a id="a-DX"></a>第五不教悔罪戒。<a id="a-DY"></a>以明恶长过故制。<a id="a-DZ"></a>出家二众全犯。<a id="a-Da"></a>余三众及在家。<a id="a-Db"></a>虽未有僧事利养见过不令悔亦犯轻垢。<a id="a-Dc"></a>大小同制。<a id="a-Dd"></a>序事三阶。<a id="a-De"></a>一出犯事二明应三明不应。<a id="a-Df"></a>犯事者谓犯八戒五戒十戒。<a id="a-Dg"></a>大小乘皆有。<a id="a-Dh"></a>小乘八戒即斋法。<a id="a-Di"></a>大乘八戒谓地持八重。<a id="a-Dj"></a>小乘五戒清信士女。<a id="a-Dk"></a>优婆塞经所明。<a id="a-Dl"></a>小乘五逆大乘七逆。<a id="a-Dm"></a>七逆如下文。<a id="a-Dn"></a>应教悔。<a id="a-Do"></a>第二明应。<a id="a-Dp"></a>凡大小乘人犯上诸罪必有三根。<a id="a-Dq"></a>应须举处教悔。<a id="a-Dr"></a>而菩萨下三明不应。<a id="a-Ds"></a>不应有三句。<a id="a-Dt"></a>一不应同住。<a id="a-Du"></a>二不应同利。<a id="a-Dv"></a>三不应同法。<a id="a-Dw"></a>凡上来所制若一往见犯不举是一罪。<a id="a-Dx"></a>是不可同住者。<a id="a-Dy"></a>复默与同住便加一罪。<a id="a-Dz"></a>不可同利养者。<a id="a-E0"></a>复差与施利复加一罪。<a id="a-E1"></a>第六不供给请法戒。<a id="a-E2"></a>丧染资神之益故制。<a id="a-E3"></a>七众同犯大小乘不全共。<a id="a-E4"></a>大士见有解者常应供给启请。<a id="a-E5"></a>以欲善无厌故。<a id="a-E6"></a>声闻有解广略布萨法应供给。<a id="a-E7"></a>五岁内及未解五法法应启请。<a id="a-E8"></a>不者犯第七聚。<a id="a-E9"></a>序事中第一序大乘师来。<a id="a-EA"></a>言大乘同见同行简小乘。<a id="a-EB"></a>第二明应。<a id="a-EC"></a>应二事。<a id="a-ED"></a>所谓应供给请法。<a id="a-EE"></a>言三两金极势之语。<a id="a-EF"></a>若有咨请当应舍三两金。<a id="a-EG"></a>如雪山一偈为此殒躯。<a id="a-EH"></a>况小供给。<a id="a-EI"></a>三时者中前中后初夜请益。<a id="a-EJ"></a>第七懈怠不听法戒。<a id="a-EK"></a>制意与前同。<a id="a-EL"></a>序事三段。<a id="a-EM"></a>一有讲法处二应三不应。<a id="a-EN"></a>言毗尼经律者。<a id="a-EO"></a>大乘毗尼经律非三藏中毗尼也。<a id="a-EP"></a>大乘经有灭恶义故称毗尼。<a id="a-EQ"></a>傍人已请在彼讲说法应往听。<a id="a-ER"></a>而懈怠不去日日轻垢。<a id="a-ES"></a>地持有讲法处不听不往嗔慢心得罪。<a id="a-ET"></a>优婆塞经相去一由旬不限。<a id="a-EU"></a>第八背大向小戒。<a id="a-EV"></a>直制犹预未决。<a id="a-EW"></a>是下邪见之方便。<a id="a-EX"></a>若决谓大劣小胜计成失戒。<a id="a-EY"></a>若心邪画未成犯轻垢。<a id="a-EZ"></a>同此戒制。<a id="a-Ea"></a>今举背大向小为语。<a id="a-Eb"></a>以凡夫菩萨多行此事故。<a id="a-Ec"></a>若彰言说则有两种。<a id="a-Ed"></a>若法相说戒善已谢正犯性罪。<a id="a-Ee"></a>若非法相说犯第十重。<a id="a-Ef"></a>而受持二乘者是欲受。<a id="a-Eg"></a>外道恶见两解。<a id="a-Eh"></a>一云二乘望大乘悉是外道。<a id="a-Ei"></a>二云若背大乘欲受六师法。<a id="a-Ej"></a>计未成是邪见方便犯轻垢。<a id="a-Ek"></a>此戒制。<a id="a-El"></a>第九不看病戒。<a id="a-Em"></a>乖慈故制。<a id="a-En"></a>七众同犯大小乘不全共。<a id="a-Eo"></a>大士一切应看。<a id="a-Ep"></a>声闻止在师友同活共房及僧尼。<a id="a-Eq"></a>此外不制。<a id="a-Er"></a>以其本不兼物故。<a id="a-Es"></a>序事三重。<a id="a-Et"></a>一举病人是胜福田二应。<a id="a-Eu"></a>言供养病人如佛极敬为语。<a id="a-Ev"></a>此明在心不在田。<a id="a-Ew"></a>如阿难分饭与饿狗。<a id="a-Ex"></a>以此心明好故与佛一等。<a id="a-Ey"></a>菩萨见一切病人随力所能皆应看视。<a id="a-Ez"></a>文中举父母师弟子。<a id="a-F0"></a>从近而始也。<a id="a-F1"></a>末云城邑旷野。<a id="a-F2"></a>凡是病皆救即知通一切也。<a id="a-F3"></a>若嗔心舍置随人结轻垢。<a id="a-F4"></a>若力不及起慈念心不犯。<a id="a-F5"></a>其细碎如律部也。<a id="a-F6"></a>第十畜杀具戒。<a id="a-F7"></a>以伤慈故制。<a id="a-F8"></a>七众同犯大小俱制。<a id="a-F9"></a>序事三重。<a id="a-FA"></a>一不应畜二引泥三举非结过。<a id="a-FB"></a>父母之仇尚不思报。<a id="a-FC"></a>况畜杀具欲害众生。<a id="a-FD"></a>罾缴罗网等道俗皆制。<a id="a-FE"></a>刃梁弓箭旧开国王王子等。<a id="a-FF"></a>此十戒总结。<a id="a-FG"></a>如下六品所明。<a id="a-FH"></a>第十一国使戒。<a id="a-FI"></a>夫为敌国使命必觇候盈虚。<a id="a-FJ"></a>矫诳策略邀合战阵。<a id="a-FK"></a>情存胜负。<a id="a-FL"></a>以乖本慈文云国贼。<a id="a-FM"></a>七众同犯大小俱制。<a id="a-FN"></a>序事中三。<a id="a-FO"></a>一不应二引况三举非结过。<a id="a-FP"></a>序为利恶心拣除和合。<a id="a-FQ"></a>不得入军中军中喧杂非佛子所行处。<a id="a-FR"></a>兴师相伐杀乖慈不应为也。<a id="a-FS"></a>此使命为相害因缘故制。<a id="a-FT"></a>第十二贩卖戒。<a id="a-FU"></a>希利损物乖慈故制。<a id="a-FV"></a>大小同犯七众不全共。<a id="a-FW"></a>夫贩卖者谓生口六畜。<a id="a-FX"></a>或贩卖良人多有眷属分张之苦。<a id="a-FY"></a>若贩卖棺材则恶心希售。<a id="a-FZ"></a>故道俗俱断。<a id="a-Fa"></a>若自作若教他为我。<a id="a-Fb"></a>或教他自作悉犯轻垢。<a id="a-Fc"></a>若偷贩生口。<a id="a-Fd"></a>卖畜生令杀。<a id="a-Fe"></a>咒令人死。<a id="a-Ff"></a>欲得棺材售。<a id="a-Fg"></a>此别犯盗罪杀罪。<a id="a-Fh"></a>第十三谤毁戒。<a id="a-Fi"></a>陷没前人伤慈故制。<a id="a-Fj"></a>大小乘俱制七众同犯。<a id="a-Fk"></a>删取天人已上同有菩萨戒者。<a id="a-Fl"></a>说其七逆十重或陷没或治罚。<a id="a-Fm"></a>莫问有根无根但令向异法人说悉犯重。<a id="a-Fn"></a>前说四众过戒已制。<a id="a-Fo"></a>若向同法人说。<a id="a-Fp"></a>莫问境高下有戒无戒。<a id="a-Fq"></a>陷没人者此戒同犯轻垢。<a id="a-Fr"></a>序事有三。<a id="a-Fs"></a>一举谤事二应三不应。<a id="a-Ft"></a>言父母兄弟者举大士之心。<a id="a-Fu"></a>心常想一切如父母六亲。<a id="a-Fv"></a>应生孝顺慈悲心。<a id="a-Fw"></a>而今反加谤害。<a id="a-Fx"></a>声闻向同戒同见同众。<a id="a-Fy"></a>四重无根者僧残。<a id="a-Fz"></a>余如律部广说。<a id="a-G0"></a>第十四放火烧戒。<a id="a-G1"></a>伤损有识故制。<a id="a-G2"></a>七众同犯大小乘俱制。<a id="a-G3"></a>序事三重。<a id="a-G4"></a>一放火事二远有焚烧三举非结过。<a id="a-G5"></a>有师言杀鬼畜犯重初戒已制。<a id="a-G6"></a>此戒但不得烧林木远损害义。<a id="a-G7"></a>今释杀鬼畜既不犯重。<a id="a-G8"></a>今烧林木而死者与此戒同制。<a id="a-G9"></a>四月至九月。<a id="a-GA"></a>多生虫类。<a id="a-GB"></a>此时道俗同制。<a id="a-GC"></a>不得烧林木远有损害义。<a id="a-GD"></a>在家菩萨为业烧者不制。<a id="a-GE"></a>出家菩萨为妨害众事。<a id="a-GF"></a>亦应开许者。<a id="a-GG"></a>若不慎烧犯轻垢。<a id="a-GH"></a>一切有生物谓有生命。<a id="a-GI"></a>有言生误应言有主物。<a id="a-GJ"></a>若烧有主物何但四月九月。<a id="a-GK"></a>当知作有生也。<a id="a-GL"></a>第十五僻教戒。<a id="a-GM"></a>使人失正道故制。<a id="a-GN"></a>七众同犯大小乘不共。<a id="a-GO"></a>以所习异故。<a id="a-GP"></a>序事三阶。<a id="a-GQ"></a>一举所应教人。<a id="a-GR"></a>自佛弟子谓内众。<a id="a-GS"></a>外道谓外众。<a id="a-GT"></a>六亲善知识通内外。<a id="a-GU"></a>二明应。<a id="a-GV"></a>应教大乘经律令发菩提心。<a id="a-GW"></a>十心者十发趣心。<a id="a-GX"></a>起金刚心谓十金刚。<a id="a-GY"></a>略不说十长养。<a id="a-GZ"></a>此三十是始行者急须应为开示故。<a id="a-Ga"></a>三明不应。<a id="a-Gb"></a>不应恶心教二乘外典等。<a id="a-Gc"></a>若见机益物不犯。<a id="a-Gd"></a>第十六为利倒说戒。<a id="a-Ge"></a>乖训授之道故制。<a id="a-Gf"></a>七众同犯大小乘俱制。<a id="a-Gg"></a>前戒隐大示小。<a id="a-Gh"></a>今戒虽为说大而希利靳固。<a id="a-Gi"></a>隐没义味不令显示。<a id="a-Gj"></a>声闻教训他人隐没义理犯轻垢。<a id="a-Gk"></a>序事三阶。<a id="a-Gl"></a>一先应自学。<a id="a-Gm"></a>二为后来者具说。<a id="a-Gn"></a>三明不应为利隐没就文易见。<a id="a-Go"></a>有师言此中所列苦行制令救物。<a id="a-Gp"></a>不尔轻垢。<a id="a-Gq"></a>又解是举。<a id="a-Gr"></a>没况之辞大士当应舍身施人然后具为说法。<a id="a-Gs"></a>况今止为说法而希利隐没耶。<a id="a-Gt"></a>后阶示三。<a id="a-Gu"></a>文相易见。<a id="a-Gv"></a>第十七恃势乞求戒者。<a id="a-Gw"></a>恼他故制。<a id="a-Gx"></a>七众同犯大小乘俱制。<a id="a-Gy"></a>序事有三。<a id="a-Gz"></a>一为利亲附。<a id="a-H0"></a>二非理告乞。<a id="a-H1"></a>三举非结过。<a id="a-H2"></a>因倚势乞书属置打拍乞索。<a id="a-H3"></a>若自及教他为我皆犯此戒。<a id="a-H4"></a>第十八无解作师戒。<a id="a-H5"></a>无解强授有误人之失故制。<a id="a-H6"></a>出家二众。<a id="a-H7"></a>同犯大小乘俱制。<a id="a-H8"></a>三众及在家无师范义未制。<a id="a-H9"></a>声闻师德在七法。<a id="a-HA"></a>诵受戒法所制。<a id="a-HB"></a>菩萨师法必须十岁五法如初释。<a id="a-HC"></a>序事三重。<a id="a-HD"></a>一应诵戒解义亦是所制。<a id="a-HE"></a>日日六时昼夜各三。<a id="a-HF"></a>一云诵未通利必须六时。<a id="a-HG"></a>已通利未必恒尔。<a id="a-HH"></a>二云恒应六时。<a id="a-HI"></a>二明不诵不解不应作师。<a id="a-HJ"></a>一乖己心则自欺。<a id="a-HK"></a>误前人则欺他也。<a id="a-HL"></a>第十九两舌戒。<a id="a-HM"></a>遘扇彼此乖和合故制。<a id="a-HN"></a>七众同大小俱制。<a id="a-HO"></a>序事两阶。<a id="a-HP"></a>一举所斗遘人。<a id="a-HQ"></a>谓持戒菩萨比丘。<a id="a-HR"></a>手捉香炉即举善行一事。<a id="a-HS"></a>二不应。<a id="a-HT"></a>不应斗遘两头。<a id="a-HU"></a>持此过向彼说故言两头。<a id="a-HV"></a>谤欺贤人道其无恶不造两舌之辞。<a id="a-HW"></a>实语两舌亦犯。<a id="a-HX"></a>此戒举虚遘为语故言谤欺。<a id="a-HY"></a>过字或作遇字。<a id="a-HZ"></a>文语以斗言值遇二边皆消文。<a id="a-Ha"></a>或言应作遘字文误也。<a id="a-Hb"></a>此戒名嫉善戒直憎嫉善人说其过恶。<a id="a-Hc"></a>于两头之语小不便。<a id="a-Hd"></a>今言嫉善此戒兼制。<a id="a-He"></a>由以斗于彼此也。<a id="a-Hf"></a>第二十不行放救戒。<a id="a-Hg"></a>见危不济乖慈故制。<a id="a-Hh"></a>菩萨行慈悲为本何容见危不救。<a id="a-Hi"></a>大士见危致命故也。<a id="a-Hj"></a>七众同犯大小乘不俱制。<a id="a-Hk"></a>大士一切普度声闻止在眷属此制自度。<a id="a-Hl"></a>序事三重。<a id="a-Hm"></a>一非亲应度二是亲应度三举非结过。<a id="a-Hn"></a>初重可解。<a id="a-Ho"></a>前明想念如亲即制令忆慈观。<a id="a-Hp"></a>如大经明习九品七品等。<a id="a-Hq"></a>第一使上怨等于上亲。<a id="a-Hr"></a>大士应与资身之益及资神之利。<a id="a-Hs"></a>在文易见。<a id="a-Ht"></a>若父母下第二是亲应度。<a id="a-Hu"></a>大士前人后己故亲在后。<a id="a-Hv"></a>准前亦应有三今止明资神之益。<a id="a-Hw"></a>如是下第三总结。<a id="a-Hx"></a>指灭罪品中广明。<a id="a-Hy"></a>第二十一嗔打报仇戒。<a id="a-Hz"></a>既伤慈忍方复结怨故制也。<a id="a-I0"></a>外书有二途。<a id="a-I1"></a>一是礼之所许。<a id="a-I2"></a>二是法之所禁渐教故也。<a id="a-I3"></a>今内经悉禁。<a id="a-I4"></a>七众同犯大小俱制。<a id="a-I5"></a>序事三阶。<a id="a-I6"></a>初制不应报仇。<a id="a-I7"></a>谓以嗔打报嗔打。<a id="a-I8"></a>非谓应以德报怨。<a id="a-I9"></a>尚不应畜下第二举况。<a id="a-IA"></a>而出家下三举非结过。<a id="a-IB"></a>奴婢出家菩萨不得畜在家得畜。<a id="a-IC"></a>而不应非理打拍。<a id="a-ID"></a>第二十二憍慢不请法戒。<a id="a-IE"></a>慢如高山法水不住。<a id="a-IF"></a>有乖传化之益故制。<a id="a-IG"></a>七众同犯大小不全共。<a id="a-IH"></a>大士常应咨请。<a id="a-II"></a>声闻是应请者内怀憍慢不请方犯轻失。<a id="a-IJ"></a>序事三阶。<a id="a-IK"></a>一自恃憍慢即是兼制。<a id="a-IL"></a>言始出家者。<a id="a-IM"></a>染法未深多有自举。<a id="a-IN"></a>解者未有正。<a id="a-IO"></a>自恃聪明者于余事有知。<a id="a-IP"></a>其法师者下二出慢之境。<a id="a-IQ"></a>小姓卑陋所以起慢。<a id="a-IR"></a>实自有解是故不应。<a id="a-IS"></a>而新学下第三举非结过。<a id="a-IT"></a>第一义者菩萨胜法皆名第一义。<a id="a-IU"></a>此戒与前第六戒同制不请法以心为异。<a id="a-IV"></a>前制懈怠不请此制憍慢不请。<a id="a-IW"></a>若慢心不往听应同此戒。<a id="a-IX"></a>第二十三憍慢僻说戒。<a id="a-IY"></a>乖教训之道故制。<a id="a-IZ"></a>七众同犯大小俱制。<a id="a-Ia"></a>序事三阶。<a id="a-Ib"></a>一求法之人远来问道。<a id="a-Ic"></a>文中俱序。<a id="a-Id"></a>初新学菩萨已受戒竟。<a id="a-Ie"></a>远来听法。<a id="a-If"></a>法主言非己师恃解恃势轻慢心不好答问。<a id="a-Ig"></a>使义理隐没颠倒法相故犯。<a id="a-Ih"></a>若千里内无师于佛像前自誓受。<a id="a-Ii"></a>必须见好相方得。<a id="a-Ij"></a>二师师相授不假见相。<a id="a-Ik"></a>生重心故。<a id="a-Il"></a>若法师。<a id="a-Im"></a>此二法师自恃所以兴慢。<a id="a-In"></a>而新学下举非结过第三句也。<a id="a-Io"></a>彼远来问义倚恃憍慢不好詶对故犯。<a id="a-Ip"></a>第二十四不习学佛戒。<a id="a-Iq"></a>不务所务不应学者乖出要之道故制。<a id="a-Ir"></a>七众同犯大小不全共菩萨常应大乘在先不限时节。<a id="a-Is"></a>声闻五岁未满五法未明。<a id="a-It"></a>若学失所非急犯第七聚。<a id="a-Iu"></a>此外不制以自修自满故。<a id="a-Iv"></a>序事三阶。<a id="a-Iw"></a>一应学而不学。<a id="a-Ix"></a>有佛经律大乘法者通举菩萨藏。<a id="a-Iy"></a>正见者谓万行之解。<a id="a-Iz"></a>正性者谓正因性。<a id="a-J0"></a>正法者谓正果性。<a id="a-J1"></a>修万行从因至果此是要知。<a id="a-J2"></a>而今反不勤学而反学二乘外道数论等。<a id="a-J3"></a>是断佛性此第三举非结过。<a id="a-J4"></a>习小助大不犯。<a id="a-J5"></a>为伏外道读其经书亦不犯。<a id="a-J6"></a>菩萨若拨无二乘亦名为犯。<a id="a-J7"></a>若学二乘法为欲引化二乘令入大乘不犯。<a id="a-J8"></a>第二十五不善知众戒。<a id="a-J9"></a>自损损他故制。<a id="a-JA"></a>出家二众同犯大小俱制。<a id="a-JB"></a>三众及在家既未持众不制。<a id="a-JC"></a>序事三阶。<a id="a-JD"></a>出众主凡五种人。<a id="a-JE"></a>以初句为两方便成六人。<a id="a-JF"></a>律中有十四人如律中说。<a id="a-JG"></a>此略举六人。<a id="a-JH"></a>应生下第二应。<a id="a-JI"></a>应有三事。<a id="a-JJ"></a>一事慈心谓欲与众生乐。<a id="a-JK"></a>二善和诤讼谓如法灭诤。<a id="a-JL"></a>诤有四。<a id="a-JM"></a>毗尼有七。<a id="a-JN"></a>应如法除灭不得差违。<a id="a-JO"></a>三善守三宝物。<a id="a-JP"></a>应事施用不得差互。<a id="a-JQ"></a>而反乱众第三不应。<a id="a-JR"></a>但举后两句不举不生慈心。<a id="a-JS"></a>此二事即是无慈。<a id="a-JT"></a>第二十六独受利养戒。<a id="a-JU"></a>僧次请僧不问客旧等皆有分。<a id="a-JV"></a>而旧人独受不以分客乖施主心。<a id="a-JW"></a>贪利故制。<a id="a-JX"></a>此戒出家二众同犯大小俱制。<a id="a-JY"></a>三众及在家未知僧事不制。<a id="a-JZ"></a>序事三阶。<a id="a-Ja"></a>一有客来至。<a id="a-Jb"></a>文中虽道菩萨比丘。<a id="a-Jc"></a>若声闻僧预利养分亦同其例。<a id="a-Jd"></a>先住下二应。<a id="a-Je"></a>应有二事。<a id="a-Jf"></a>一礼拜迎接给僧卧具等。<a id="a-Jg"></a>二应依次差僧。<a id="a-Jh"></a>言卖身供给举况之辞。<a id="a-Ji"></a>而先住下第三不应。<a id="a-Jj"></a>不应中但举不次差僧据后以兼前。<a id="a-Jk"></a>若不与僧物分不迎接亦同此制。<a id="a-Jl"></a>若知僧次的至彼人不差而旧但犯轻垢。<a id="a-Jm"></a>以临差时界外或有来者未专有分故。<a id="a-Jn"></a>差竟而旧与余人。<a id="a-Jo"></a>余人知尔能差及所差并是盗方便。<a id="a-Jp"></a>后得施家食嚫五钱入手各结重畜生无异。<a id="a-Jq"></a>或云此为不差僧次戒。<a id="a-Jr"></a>差僧次有六种如律中说。<a id="a-Js"></a>第二十七受别请戒。<a id="a-Jt"></a>各受别请则施主不请十方僧。<a id="a-Ju"></a>使施主失平等心功德。<a id="a-Jv"></a>十方僧失常利施故制。<a id="a-Jw"></a>出家五众同犯。<a id="a-Jx"></a>在家二众无此利未制。<a id="a-Jy"></a>大小乘不同。<a id="a-Jz"></a>菩萨僧。<a id="a-K0"></a>一云。<a id="a-K1"></a>凡斋会利施悉断别请。<a id="a-K2"></a>若请受戒说法见机。<a id="a-K3"></a>或比智知此人无我则不营功德。<a id="a-K4"></a>如此等不制。<a id="a-K5"></a>二云。<a id="a-K6"></a>从四人已上有一僧次不犯。<a id="a-K7"></a>都无者被制。<a id="a-K8"></a>文意似前解。<a id="a-K9"></a>序事三阶。<a id="a-KA"></a>初标不应。<a id="a-KB"></a>而此第二释不应意。<a id="a-KC"></a>施主修福法应广普。<a id="a-KD"></a>当知利施本通十方。<a id="a-KE"></a>由汝别受故十方不得远有夺十方之义是故不应。<a id="a-KF"></a>八福田下此三结不应。<a id="a-KG"></a>八福田并有应得僧次义。<a id="a-KH"></a>如佛应迹为僧等。<a id="a-KI"></a>八福田者。<a id="a-KJ"></a>一佛。<a id="a-KK"></a>二圣人。<a id="a-KL"></a>三和尚。<a id="a-KM"></a>四阇黎。<a id="a-KN"></a>五僧。<a id="a-KO"></a>六父。<a id="a-KP"></a>七母。<a id="a-KQ"></a>八病人。<a id="a-KR"></a>然三藏中佛恒受别请而不名犯。<a id="a-KS"></a>一佛是上福田不减等心之福。<a id="a-KT"></a>二此土秖有一佛无有夺余中义。<a id="a-KU"></a>第二十八别请僧戒。<a id="a-KV"></a>分别是田非田如经德王品。<a id="a-KW"></a>当知是心则为狭劣失平等心。<a id="a-KX"></a>七众同犯大小乘不全共。<a id="a-KY"></a>道俗菩萨请僧斋会。<a id="a-KZ"></a>一云。<a id="a-Ka"></a>都不得别请悉应僧次。<a id="a-Kb"></a>的请一人便犯。<a id="a-Kc"></a>二云。<a id="a-Kd"></a>一食处莫问人数多少止请一僧次便不犯。<a id="a-Ke"></a>都无则制。<a id="a-Kf"></a>若悉请者益善。<a id="a-Kg"></a>文意似如前解。<a id="a-Kh"></a>序事三阶。<a id="a-Ki"></a>一标应。<a id="a-Kj"></a>而世人下二释应意。<a id="a-Kk"></a>明次请虽得凡僧有胜的请圣僧也。<a id="a-Kl"></a>他云。<a id="a-Km"></a>五百罗汉不及一凡僧。<a id="a-Kn"></a>此就心边不论田也。<a id="a-Ko"></a>若别请下三不应。<a id="a-Kp"></a>不应同外道异法。<a id="a-Kq"></a>不随佛教即乖孝道。<a id="a-Kr"></a>七佛者并在此土应化迹在百劫之内。<a id="a-Ks"></a>长寿天皆所曾见故多引七佛证义。<a id="a-Kt"></a>欲使信者易明。<a id="a-Ku"></a>过去九十劫初有一佛。<a id="a-Kv"></a>名毗婆尸。<a id="a-Kw"></a>亦维卫。<a id="a-Kx"></a>中间诸劫无佛。<a id="a-Ky"></a>至三十一劫有两佛。<a id="a-Kz"></a>一名尸弃。<a id="a-L0"></a>二名毗舍婆。<a id="a-L1"></a>亦言随比。<a id="a-L2"></a>第九十一劫名贤劫。<a id="a-L3"></a>千佛应出四佛已过。<a id="a-L4"></a>一拘留孙。<a id="a-L5"></a>二拘那含牟尼。<a id="a-L6"></a>三迦葉。<a id="a-L7"></a>四释迦牟尼也。<a id="a-L8"></a>第二十九邪命自活戒。<a id="a-L9"></a>大论云。<a id="a-LA"></a>贪心发身口名为邪命。<a id="a-LB"></a>文列七事例同者皆犯。<a id="a-LC"></a>乖净命也。<a id="a-LD"></a>序事三阶。<a id="a-LE"></a>一恶心为利拣见机益物。<a id="a-LF"></a>二列七事。<a id="a-LG"></a>三举非结过。<a id="a-LH"></a>即是无慈故犯。<a id="a-LI"></a>声闻邪命凡有四食。<a id="a-LJ"></a>方仰及下等四。<a id="a-LK"></a>此中五事通前四食。<a id="a-LL"></a>一贩卖女色。<a id="a-LM"></a>二手自作食通制道俗。<a id="a-LN"></a>三相吉凶俗人如相以自活不犯道一向制。<a id="a-LO"></a>四咒术。<a id="a-LP"></a>五工巧。<a id="a-LQ"></a>六调鹰方法。<a id="a-LR"></a>此三事于物。<a id="a-LS"></a>无侵如法自活。<a id="a-LT"></a>在家不制出家悉断。<a id="a-LU"></a>若净治救无所希望不犯出家亦开。<a id="a-LV"></a>七和合药毒杀人犯罪。<a id="a-LW"></a>第三十不敬好时戒。<a id="a-LX"></a>三斋六斋并是鬼神得力之日。<a id="a-LY"></a>此日宜修善福过余日。<a id="a-LZ"></a>而今于好时亏慢更犯。<a id="a-La"></a>随所犯事随篇结罪。<a id="a-Lb"></a>此时此日不应不知加一戒。<a id="a-Lc"></a>一云。<a id="a-Ld"></a>七众俱制皆应敬时。<a id="a-Le"></a>二云。<a id="a-Lf"></a>但制在家。<a id="a-Lg"></a>年三长斋月六斋。<a id="a-Lh"></a>斋本为在家。<a id="a-Li"></a>出家尽寿持斋不论时节。<a id="a-Lj"></a>序事三阶。<a id="a-Lk"></a>一总举犯戒。<a id="a-Ll"></a>凡有所犯皆言行相违乖反正真皆谤三宝。<a id="a-Lm"></a>于六斋日下二所敬之时。<a id="a-Ln"></a>谓六斋三长斋等。<a id="a-Lo"></a>作杀生下第三更举所犯结过。<a id="a-Lp"></a>杀生劫盗略举初二重。<a id="a-Lq"></a>破斋者谓非时食等。<a id="a-Lr"></a>优婆塞戒云。<a id="a-Ls"></a>六斋日三斋月受八戒持斋在家菩萨应行此事。<a id="a-Lt"></a>如是十戒第三总结也。<a id="a-Lu"></a>第三十一不行救赎戒。<a id="a-Lv"></a>见有卖佛菩萨形像不救赎。<a id="a-Lw"></a>损辱之甚非大士行。<a id="a-Lx"></a>应随力救赎不者犯罪故制。<a id="a-Ly"></a>七众同大小不全共。<a id="a-Lz"></a>菩萨应赎声闻见父母不赎犯第七聚。<a id="a-M0"></a>经像不见制。<a id="a-M1"></a>序事有三。<a id="a-M2"></a>先能卖之人谓劫贼。<a id="a-M3"></a>所卖即佛菩萨形像。<a id="a-M4"></a>此有父母有大慈故。<a id="a-M5"></a>而菩萨下第三正应救赎也。<a id="a-M6"></a>第三十二损害众生戒。<a id="a-M7"></a>此有六事远防损害乖慈故制。<a id="a-M8"></a>七众同犯大小乘俱制。<a id="a-M9"></a>序事凡列六事。<a id="a-MA"></a>一贩卖杀具。<a id="a-MB"></a>二畜轻秤小斗丈尺短者亦从此例。<a id="a-MC"></a>三因官形势求觅钱财。<a id="a-MD"></a>四害心系缚。<a id="a-ME"></a>五破坏成功。<a id="a-MF"></a>六畜养猫狸。<a id="a-MG"></a>此等六物皆有损害。<a id="a-MH"></a>不应畜损伤之事也。<a id="a-MI"></a>第三十三邪业觉观戒。<a id="a-MJ"></a>凡所运为皆非正业。<a id="a-MK"></a>思想觉观有乱真道故制。<a id="a-ML"></a>大小同犯七众不全同。<a id="a-MM"></a>序事三阶。<a id="a-MN"></a>前标不应。<a id="a-MO"></a>恶心拣去见机。<a id="a-MP"></a>二列事。<a id="a-MQ"></a>三总结。<a id="a-MR"></a>列事大列成五。<a id="a-MS"></a>第一两事不同观看道俗同制。<a id="a-MT"></a>第二若为自娱道俗同不得作不得听。<a id="a-MU"></a>若供养三宝道俗同开。<a id="a-MV"></a>第三八事不得杂戏。<a id="a-MW"></a>第四六事不得卜筮为利。<a id="a-MX"></a>此道俗等俱制也。<a id="a-MY"></a>第五使命。<a id="a-MZ"></a>第三十四暂念小乘戒。<a id="a-Ma"></a>乖本所习故制。<a id="a-Mb"></a>七众同犯大小不共。<a id="a-Mc"></a>以习各异欲背大向小心计未成犯前第八背大向小戒。<a id="a-Md"></a>计成失戒在第十重戒中说。<a id="a-Me"></a>此戒所制不欲背大正言小乘易行。<a id="a-Mf"></a>且欲断结然后化生。<a id="a-Mg"></a>序事有两。<a id="a-Mh"></a>一应。<a id="a-Mi"></a>应念。<a id="a-Mj"></a>大乘略举三事。<a id="a-Mk"></a>一护大乘戒凡举两譬。<a id="a-Ml"></a>一金刚取坚义。<a id="a-Mm"></a>浮囊如大经。<a id="a-Mn"></a>草系出因缘经。<a id="a-Mo"></a>二生大乘信。<a id="a-Mp"></a>三发大乘心。<a id="a-Mq"></a>若起下二不应。<a id="a-Mr"></a>不应一念起自度之想。<a id="a-Ms"></a>外道者指二乘为外道。<a id="a-Mt"></a>若权入此道为化非所制也。<a id="a-Mu"></a>第三十五不发愿戒。<a id="a-Mv"></a>菩萨常应愿求胜事。<a id="a-Mw"></a>缘心善境将来因此克遂。<a id="a-Mx"></a>若不发愿求善之心难遂故制。<a id="a-My"></a>七众同大小异所习不同故。<a id="a-Mz"></a>序事三重。<a id="a-N0"></a>一出愿体。<a id="a-N1"></a>二应三不应。<a id="a-N2"></a>一愿体有十事。<a id="a-N3"></a>一愿孝父母师僧。<a id="a-N4"></a>二愿得好师。<a id="a-N5"></a>三愿得胜友同学。<a id="a-N6"></a>四愿教我大乘经律。<a id="a-N7"></a>五愿解十发趣。<a id="a-N8"></a>六愿解十长养。<a id="a-N9"></a>七愿解十金刚。<a id="a-NA"></a>八愿解十地。<a id="a-NB"></a>九愿如法修行。<a id="a-NC"></a>十愿坚持佛戒。<a id="a-ND"></a>宁舍下第二应。<a id="a-NE"></a>应发此心。<a id="a-NF"></a>若一切下第三不应。<a id="a-NG"></a>不应不发此心。<a id="a-NH"></a>第三十六不发誓戒。<a id="a-NI"></a>誓是必固之心愿中之勇烈意。<a id="a-NJ"></a>始行心弱宜须防持。<a id="a-NK"></a>若不发心作意亦生违犯故制。<a id="a-NL"></a>七众同犯而用不必皆尽。<a id="a-NM"></a>大小乘不共。<a id="a-NN"></a>二乘不制心易防持。<a id="a-NO"></a>序事有三。<a id="a-NP"></a>初一句标劝。<a id="a-NQ"></a>以发一愿下应发誓持戒。<a id="a-NR"></a>后一句结不发为过。<a id="a-NS"></a>中间十三。<a id="a-NT"></a>复次正明誓体。<a id="a-NU"></a>第三十七冒难游行戒。<a id="a-NV"></a>始行菩萨业多不定。<a id="a-NW"></a>且人身难得堪为道器。<a id="a-NX"></a>不慎游行致有夭逝。<a id="a-NY"></a>在危生念所丧事重。<a id="a-NZ"></a>以不慎故制。<a id="a-Na"></a>七众同大小俱制。<a id="a-Nb"></a>序事三重。<a id="a-Nc"></a>一明游止所应。<a id="a-Nd"></a>是制戒之缘在先兼制。<a id="a-Ne"></a>更有三。<a id="a-Nf"></a>初明游止二时十八物自随。<a id="a-Ng"></a>二时头陀者游行时也。<a id="a-Nh"></a>春秋二时调适游行化物无妨损也。<a id="a-Ni"></a>头陀有十二。<a id="a-Nj"></a>大论广明。<a id="a-Nk"></a>食有五。<a id="a-Nl"></a>一不受别请。<a id="a-Nm"></a>二常一食。<a id="a-Nn"></a>三中后不饮浆。<a id="a-No"></a>四一坐食。<a id="a-Np"></a>五节量食。<a id="a-Nq"></a>住处有五。<a id="a-Nr"></a>一阿练若处。<a id="a-Ns"></a>二常坐不卧。<a id="a-Nt"></a>三冢间住。<a id="a-Nu"></a>四树下坐。<a id="a-Nv"></a>五露地住。<a id="a-Nw"></a>衣上有两。<a id="a-Nx"></a>一但畜三衣。<a id="a-Ny"></a>二常着纳衣。<a id="a-Nz"></a>冬寒夏热游行多妨损故制。<a id="a-O0"></a>若不依制犯轻垢。<a id="a-O1"></a>有人言。<a id="a-O2"></a>菩萨立誓安居五月。<a id="a-O3"></a>下半至八月上半。<a id="a-O4"></a>文云。<a id="a-O5"></a>此时不复头陀是安居之限。<a id="a-O6"></a>游行冒难皆是制限。<a id="a-O7"></a>第三十八乖尊卑次序戒。<a id="a-O8"></a>乖乱失仪故制。<a id="a-O9"></a>七众同大小俱制。<a id="a-OA"></a>序事三阶。<a id="a-OB"></a>一应次第。<a id="a-OC"></a>莫如外道下二不应。<a id="a-OD"></a>不应乱次。<a id="a-OE"></a>我佛法中下三总结应不应义。<a id="a-OF"></a>声闻次序出律部。<a id="a-OG"></a>卧具法以戒为次。<a id="a-OH"></a>乃至大须臾时皆名上座。<a id="a-OI"></a>通道俗九众。<a id="a-OJ"></a>一比丘。<a id="a-OK"></a>二比丘尼。<a id="a-OL"></a>三六法尼。<a id="a-OM"></a>四沙弥。<a id="a-ON"></a>五沙弥尼。<a id="a-OO"></a>六出家。<a id="a-OP"></a>七出家尼。<a id="a-OQ"></a>八优婆塞。<a id="a-OR"></a>九优婆夷。<a id="a-OS"></a>此九众有次第不得乱。<a id="a-OT"></a>如律部说。<a id="a-OU"></a>第三十九不修福慧戒。<a id="a-OV"></a>福慧二庄严如鸟二翼不可不修。<a id="a-OW"></a>乖出要之道故制。<a id="a-OX"></a>七众同大小乘不全共。<a id="a-OY"></a>菩萨摄一切善应修。<a id="a-OZ"></a>声闻夏分自誓应修福业。<a id="a-Oa"></a>余时不制。<a id="a-Ob"></a>序事三阶。<a id="a-Oc"></a>一修福自作教他。<a id="a-Od"></a>文中略序七事。<a id="a-Oe"></a>一增坊。<a id="a-Of"></a>二山林。<a id="a-Og"></a>三园。<a id="a-Oh"></a>四田。<a id="a-Oi"></a>五塔。<a id="a-Oj"></a>六冬夏坐禅安居处。<a id="a-Ok"></a>七一切行道处。<a id="a-Ol"></a>凡此流类悉应建立。<a id="a-Om"></a>力若不及者不犯。<a id="a-On"></a>而菩萨下第二应修智慧亦自作教人。<a id="a-Oo"></a>而新学下第三举非结过。<a id="a-Op"></a>不修为失。<a id="a-Oq"></a>如是九戒下第四段总结梵坛品广明。<a id="a-Or"></a>第四十拣择受戒。<a id="a-Os"></a>戒有心乐受悉皆应与。<a id="a-Ot"></a>若嗔恶拣弃乖于劝奖故制。<a id="a-Ou"></a>出家二众同犯。<a id="a-Ov"></a>余无师范者未制。<a id="a-Ow"></a>大小不全共。<a id="a-Ox"></a>菩萨本兼物。<a id="a-Oy"></a>声闻若许而中悔是犯不许不犯。<a id="a-Oz"></a>序事有三。<a id="a-P0"></a>初不应拣择。<a id="a-P1"></a>二应拣择者有两。<a id="a-P2"></a>一身形不如应拣择。<a id="a-P3"></a>二业障不如须拣择。<a id="a-P4"></a>衣中声闻用青泥栈。<a id="a-P5"></a>菩萨亦应用。<a id="a-P6"></a>依此文意似不必尽备。<a id="a-P7"></a>但与俗艳不同便名如法。<a id="a-P8"></a>一云。<a id="a-P9"></a>道俗受戒皆须服坏色。<a id="a-PA"></a>二云。<a id="a-PB"></a>是可坏色处道俗同制。<a id="a-PC"></a>文云。<a id="a-PD"></a>与俗有异。<a id="a-PE"></a>当知出家菩萨必用坏色。<a id="a-PF"></a>然出家人法下第三举非结过。<a id="a-PG"></a>第四十一为利作师戒。<a id="a-PH"></a>内无实解外为名利辄尔。<a id="a-PI"></a>强为有误人之失故制。<a id="a-PJ"></a>出家二众同大小不俱制。<a id="a-PK"></a>三众及在家无师范义不制。<a id="a-PL"></a>序事三阶。<a id="a-PM"></a>一明所解。<a id="a-PN"></a>解此故堪为师兼制不解则犯问遮道。<a id="a-PO"></a>遮道有三。<a id="a-PP"></a>一七逆二十重。<a id="a-PQ"></a>三四十八轻。<a id="a-PR"></a>如是三事皆应一一好解。<a id="a-PS"></a>不欲受者不得逼增受之罪。<a id="a-PT"></a>若不解大乘下第二不解。<a id="a-PU"></a>不解此而作师亦是兼制。<a id="a-PV"></a>而菩萨下第三举非结过。<a id="a-PW"></a>第四十二为恶人说戒。<a id="a-PX"></a>凡未受菩萨戒者。<a id="a-PY"></a>皆曰恶人。<a id="a-PZ"></a>若预为说后受不能殷重故制。<a id="a-Pa"></a>七众同大小制。<a id="a-Pb"></a>序事三阶。<a id="a-Pc"></a>一不得辄说唯除国王。<a id="a-Pd"></a>外道恶人即九十五种。<a id="a-Pe"></a>是恶人辈下第二不受皆为恶人。<a id="a-Pf"></a>空生空死同畜生也。<a id="a-Pg"></a>而菩萨下第三举非结过。<a id="a-Ph"></a>第四十三无惭受施戒。<a id="a-Pi"></a>当分犯已自结罪。<a id="a-Pj"></a>不思惭愧而冒当利施无愧故制。<a id="a-Pk"></a>出家五众同大小俱制。<a id="a-Pl"></a>以枉当福田故。<a id="a-Pm"></a>文云。<a id="a-Pn"></a>信心出家毁正戒者。<a id="a-Po"></a>在家未当田任未制。<a id="a-Pp"></a>序事三重。<a id="a-Pq"></a>一带罪无愧不得受施。<a id="a-Pr"></a>国王本以地水给有德之人。<a id="a-Ps"></a>无有德行不应受用。<a id="a-Pt"></a>五千下第二带罪无愧人鬼所毁。<a id="a-Pu"></a>若毁正戒。<a id="a-Pv"></a>第三举非结过。<a id="a-Pw"></a>第四十四不供养经典戒。<a id="a-Px"></a>三宝皆应供养。<a id="a-Py"></a>若不修者乖于谨敬之心故制。<a id="a-Pz"></a>七众同大小不全共。<a id="a-Q0"></a>菩萨应修五事。<a id="a-Q1"></a>声闻五篇轻重法应诵持。<a id="a-Q2"></a>余事不制。<a id="a-Q3"></a>序事三阶。<a id="a-Q4"></a>一标劝。<a id="a-Q5"></a>受持下二别列劝事凡五种。<a id="a-Q6"></a>一受持。<a id="a-Q7"></a>二读。<a id="a-Q8"></a>三诵。<a id="a-Q9"></a>四书写。<a id="a-QA"></a>五供养。<a id="a-QB"></a>解脱已在上三十九中。<a id="a-QC"></a>若不下第三举非结过。<a id="a-QD"></a>经典是佛母应供养不者犯罪。<a id="a-QE"></a>第四十五不化众生戒。<a id="a-QF"></a>菩萨发心为物。<a id="a-QG"></a>见有识之。<a id="a-QH"></a>类应须教化令得悟解。<a id="a-QI"></a>若不能者乖大士之行故制。<a id="a-QJ"></a>七众同犯大小不共。<a id="a-QK"></a>大士化众生是正行。<a id="a-QL"></a>小乘自度不化非犯。<a id="a-QM"></a>序事三重。<a id="a-QN"></a>一劝起大悲不起兼制。<a id="a-QO"></a>悲能拔苦大士恒愿众生离苦。<a id="a-QP"></a>若入一切下二列悲心之事凡三种。<a id="a-QQ"></a>一见人类令发心。<a id="a-QR"></a>二见畜令发心。<a id="a-QS"></a>三随所至方随所见人悉令发心。<a id="a-QT"></a>是出要之急故须此三通制道俗。<a id="a-QU"></a>菩萨若不下第三举非结过。<a id="a-QV"></a>第四十六说法不如法戒。<a id="a-QW"></a>强为解说。<a id="a-QX"></a>彼此有慢法之失故制。<a id="a-QY"></a>出家五众同大小俱制。<a id="a-QZ"></a>在家不全。<a id="a-Qa"></a>为法主止说一句一偈不如法亦犯。<a id="a-Qb"></a>序事三重。<a id="a-Qc"></a>一常应大悲教化即是兼制也。<a id="a-Qd"></a>不得立示说法仪则。<a id="a-Qe"></a>为白衣说不得倚立。<a id="a-Qf"></a>法应同坐若相与立亦非过。<a id="a-Qg"></a>此中举立为语。<a id="a-Qh"></a>若人卧说法坐立。<a id="a-Qi"></a>或复覆头捉杖悉不得。<a id="a-Qj"></a>二为四众说亦不得立。<a id="a-Qk"></a>莫言僧尼有道而倚立为说。<a id="a-Ql"></a>亦是轻法为犯也。<a id="a-Qm"></a>其说法者三举非结过。<a id="a-Qn"></a>第四十七非法制限戒。<a id="a-Qo"></a>既见善事法应随喜。<a id="a-Qp"></a>而今制网障阂乖善之义故制。<a id="a-Qq"></a>在家二众同犯。<a id="a-Qr"></a>出家五众无其自在之制脱立阂善制限亦同此制。<a id="a-Qs"></a>大小同犯。<a id="a-Qt"></a>序事三阶。<a id="a-Qu"></a>一标受戒者两释。<a id="a-Qv"></a>一云。<a id="a-Qw"></a>标被制之人。<a id="a-Qx"></a>佛子欲信心受戒而制限障阂不听彼受。<a id="a-Qy"></a>二云。<a id="a-Qz"></a>标能制之人。<a id="a-R0"></a>佛子始以信心受戒。<a id="a-R1"></a>末便立非法制限是故示应。<a id="a-R2"></a>若国王下二正制限之事。<a id="a-R3"></a>不听出家断僧宝也。<a id="a-R4"></a>不听四部出家者。<a id="a-R5"></a>谓居士居士妇童男童女。<a id="a-R6"></a>不听道立形像断佛宝也。<a id="a-R7"></a>不听书写经律断法宝也。<a id="a-R8"></a>故作下举非结过。<a id="a-R9"></a>第四十八破法戒。<a id="a-RA"></a>内众有过依内法治问。<a id="a-RB"></a>乃向白衣外人说罪。<a id="a-RC"></a>令彼王法治罚鄙辱清化故名破法。<a id="a-RD"></a>乖护法之心故制。<a id="a-RE"></a>出家五众同犯大小乘俱制。<a id="a-RF"></a>序事三重。<a id="a-RG"></a>第一不应破法。<a id="a-RH"></a>第二明护法。<a id="a-RI"></a>从若受佛戒文已去是也。<a id="a-RJ"></a>第三举过结非。<a id="a-RK"></a>从教人破法已去文是也或名此戒为令他得损恼戒也。<a id="a-RL"></a>诸佛子下第三总结有三。<a id="a-RM"></a>一标数。<a id="a-RN"></a>二劝持。<a id="a-RO"></a>三劝诵。<a id="a-RP"></a>一标数即四十八轻。<a id="a-RQ"></a>汝等受持即第二劝秉持在心。<a id="a-RR"></a>第三劝诵举三世菩萨诵为劝。<a id="a-RS"></a>诸佛子听下第三大段流通。<a id="a-RT"></a>就此中大分为两。<a id="a-RU"></a>一流通此戒制轻重。<a id="a-RV"></a>二流通此一品。<a id="a-RW"></a>就第一流通。<a id="a-RX"></a>此戒轻重复有四意。<a id="a-RY"></a>一明诵。<a id="a-RZ"></a>二正流通。<a id="a-Ra"></a>三流通得益。<a id="a-Rb"></a>四大众奉持。<a id="a-Rc"></a>就此四更各有三别。<a id="a-Rd"></a>第一诵中三者。<a id="a-Re"></a>一标名。<a id="a-Rf"></a>二三世诸佛诵。<a id="a-Rg"></a>三我释迦亦诵第一标名数十重。<a id="a-Rh"></a>四十八轻事也。<a id="a-Ri"></a>第二三世佛尊重此戒诵持劝也。<a id="a-Rj"></a>我今亦诵第三我释迦亦诵为流通劝物。<a id="a-Rk"></a>汝等一切大众此四阶中。<a id="a-Rl"></a>第二正流通亦有三。<a id="a-Rm"></a>一劝流通人。<a id="a-Rn"></a>二流通相。<a id="a-Ro"></a>三流通事。<a id="a-Rp"></a>流通人者。<a id="a-Rq"></a>即时座大众也。<a id="a-Rr"></a>流通相五种法师也。<a id="a-Rs"></a>流通事者。<a id="a-Rt"></a>以此戒法流通三世化化不绝。<a id="a-Ru"></a>得见千佛下此是四重中第三阶流通得益。<a id="a-Rv"></a>得见千佛是益事也。<a id="a-Rw"></a>就此文为三。<a id="a-Rx"></a>一值圣。<a id="a-Ry"></a>二离苦。<a id="a-Rz"></a>三得乐。<a id="a-S0"></a>值圣者见千佛也。<a id="a-S1"></a>三世千佛悉见。<a id="a-S2"></a>今举千佛一世耳。<a id="a-S3"></a>佛佛授手者。<a id="a-S4"></a>非即举手更授也。<a id="a-S5"></a>明秉戒如与佛相邻次不远故义言授手也。<a id="a-S6"></a>世世不堕离苦也。<a id="a-S7"></a>常生得乐也。<a id="a-S8"></a>所离所得岂止于此。<a id="a-S9"></a>且举凡情所欣厌以之为劝耳。<a id="a-SA"></a>我今在此树下付嘱奉行。<a id="a-SB"></a>此下不更开也。<a id="a-SC"></a>尔时释迦第二章总流通一品。<a id="a-SD"></a>一卷戒本亦有阙者是抄不尽耳。<a id="a-SE"></a>亦四阶。<a id="a-SF"></a>一偏结说心地品。<a id="a-SG"></a>二略举总结十处说。<a id="a-SH"></a>三所说之法。<a id="a-SI"></a>四大众奉行。<a id="a-SJ"></a>初阶两别。<a id="a-SK"></a>一明此释迦说竟。<a id="a-SL"></a>二明余释迦说竟。<a id="a-SM"></a>从摩醯第二阶。<a id="a-SN"></a>总结十处说竟亦两。<a id="a-SO"></a>一举此释迦所说十处出上卷。<a id="a-SP"></a>二举余释迦所说。<a id="a-SQ"></a>余释迦中文末阙亦如是学。<a id="a-SR"></a>第三阶举所说法凡七句亦两。<a id="a-SS"></a>前六是别。<a id="a-ST"></a>后一是总。<a id="a-SU"></a>千百亿世界中下第四大众奉行亦两。<a id="a-SV"></a>前明千百亿世界中众生各各皆说各各奉行。<a id="a-SW"></a>指余处广说。<a id="a-SX"></a>华光王品应是大本中也本不同。<a id="a-SY"></a>三千者是菩萨应学三千威仪。<a id="a-SZ"></a>三年者声闻五年。<a id="a-Sa"></a>菩萨三年。<a id="a-Sb"></a>三事者戒定慧耳。</p>
 </body>
</html>