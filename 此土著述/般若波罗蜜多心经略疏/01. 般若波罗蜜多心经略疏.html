<!doctype html>
<html id="z3IBWaL1Nc" data-ver="637">
 <head>
  <meta charset="utf-8">
  <meta author="法藏">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">般若波罗蜜多心经略疏(并序)</h1>
  <p id="a2">夫以。<a id="a-3"></a>真源素范。<a id="a-4"></a>冲漠隔于筌罤。<a id="a-5"></a>妙觉玄猷。<a id="a-6"></a>奥颐超于言象。<a id="a-7"></a>虽真俗双泯二谛恒存。<a id="a-8"></a>空有两亡一味常显。<a id="a-9"></a>良以。<a id="a-A"></a>真空未尝不有。<a id="a-B"></a>即有以辨于空。<a id="a-C"></a>幻有未始不空。<a id="a-D"></a>即空以明于有。<a id="a-E"></a>有空有故不有。<a id="a-F"></a>空有空故不空。<a id="a-G"></a>不空之空空而非断。<a id="a-H"></a>不有之有有而不常。<a id="a-I"></a>四执既亡百非斯遣。<a id="a-J"></a>般若玄旨斯之谓欤。<a id="a-K"></a>若历事备陈。<a id="a-L"></a>言过二十万颂。<a id="a-M"></a>若撮其枢要。<a id="a-N"></a>理尽一十四行。<a id="a-O"></a>是知诠真之教乍广略而随缘。<a id="a-P"></a>超言之宗性圆通而俱现。<a id="a-Q"></a>般若心经者。<a id="a-R"></a>实谓曜昏衢之高炬。<a id="a-S"></a>济苦海之迅航。<a id="a-T"></a>拯物导迷莫斯最为。<a id="a-U"></a>然则般若以神鉴为体。<a id="a-V"></a>波罗蜜多以到彼岸为功。<a id="a-W"></a>心显要妙所归。<a id="a-X"></a>经乃贯穿言教。<a id="a-Y"></a>从法就喻诠旨为目。<a id="a-Z"></a>故言般若波罗蜜多心经。</p>
  <p id="aa">将释此经五门分别。<a id="a-b"></a>一教兴。<a id="a-c"></a>二藏摄。<a id="a-d"></a>三宗趣。<a id="a-e"></a>四释题。<a id="a-f"></a>五解文。<a id="a-g"></a>初教兴者。<a id="a-h"></a>依大智度论云。<a id="a-i"></a>如须弥山王。<a id="a-j"></a>非无因缘非少因缘令得振动。<a id="a-k"></a>般若教兴亦复如是。<a id="a-l"></a>具多因缘。<a id="a-m"></a>一谓欲破外道诸邪见故。<a id="a-n"></a>二欲回二乘。<a id="a-o"></a>令入大乘故。<a id="a-p"></a>三令小菩萨不迷空故。<a id="a-q"></a>四令悟二谛中道生正见故。<a id="a-r"></a>五显佛胜德生净信故。<a id="a-s"></a>六欲令发大菩提心故。<a id="a-t"></a>七令修菩萨深广行故。<a id="a-u"></a>八令断一切诸重障故。<a id="a-v"></a>九令得菩提涅槃果故。<a id="a-w"></a>十流至后代益众生故。<a id="a-x"></a>略说此十具收彼意。<a id="a-y"></a>令此教兴。<a id="a-z"></a>第二藏摄者。<a id="a-10"></a>谓三藏之中契经藏摄。<a id="a-11"></a>二藏之内菩萨藏收。<a id="a-12"></a>权实教中实教所摄。<a id="a-13"></a>第三宗趣者。<a id="a-14"></a>语之所表曰宗。<a id="a-15"></a>宗之所归曰趣。<a id="a-16"></a>然先总后别。<a id="a-17"></a>总以三种般若为宗。<a id="a-18"></a>一实相。<a id="a-19"></a>谓所观真性。<a id="a-1A"></a>二观照。<a id="a-1B"></a>谓能观妙慧。<a id="a-1C"></a>三文字。<a id="a-1D"></a>谓诠上之教。<a id="a-1E"></a>不越此三故以为宗。<a id="a-1F"></a>别亦有三。<a id="a-1G"></a>一教义一对。<a id="a-1H"></a>以文字教为宗。<a id="a-1I"></a>余二义为趣。<a id="a-1J"></a>二境智一对。<a id="a-1K"></a>以真空境为宗。<a id="a-1L"></a>观照智为趣。<a id="a-1M"></a>三因果一对。<a id="a-1N"></a>以菩提因行为宗。<a id="a-1O"></a>菩提果德为趣。</p>
  <p id="a1P">般若波罗蜜多心经　第四释题者亦有三。<a id="a-1Q"></a>初教义分二。<a id="a-1R"></a>谓般若心。<a id="a-1S"></a>是所诠之义。<a id="a-1T"></a>经之一字是能诠之教。<a id="a-1U"></a>即能诠般若之经依义立名。<a id="a-1V"></a>二就所诠义中法喻分二。<a id="a-1W"></a>谓般若等是所诠之法。<a id="a-1X"></a>心之一字是所引之喻。<a id="a-1Y"></a>即般若内统要衷之妙义。<a id="a-1Z"></a>况人心藏为主为要。<a id="a-1a"></a>统极之本。<a id="a-1b"></a>三就前法中有体用分二。<a id="a-1c"></a>谓般若是体。<a id="a-1d"></a>此云智慧。<a id="a-1e"></a>即神悟玄奥妙证真源也。<a id="a-1f"></a>波罗蜜多是用。<a id="a-1g"></a>此云到彼岸。<a id="a-1h"></a>即由斯妙慧翻生死过尽。<a id="a-1i"></a>至真空之际。<a id="a-1j"></a>即简不到彼岸之慧。<a id="a-1k"></a>故以为名。<a id="a-1l"></a>谓体即用故。<a id="a-1m"></a>法之喻故。<a id="a-1n"></a>义之教故。<a id="a-1o"></a>立斯名耳。</p>
  <p id="a1p">观自在菩萨自下第五解文。<a id="a-1q"></a>此既心经。<a id="a-1r"></a>是以无序及流通也。<a id="a-1s"></a>文中分二。<a id="a-1t"></a>初显了般若。<a id="a-1u"></a>后即说咒曰下。<a id="a-1v"></a>明秘密般若。<a id="a-1w"></a>何以辨此二者。<a id="a-1x"></a>谓显了明说。<a id="a-1y"></a>令生慧解灭烦恼障。<a id="a-1z"></a>以咒秘密言。<a id="a-20"></a>令诵生福灭罪业障。<a id="a-21"></a>为灭二障成二严故。<a id="a-22"></a>说此二分。<a id="a-23"></a>就前文中亦二。<a id="a-24"></a>初略标纲要分二。<a id="a-25"></a>从舍利子色不异空下。<a id="a-26"></a>明广陈实义分。<a id="a-27"></a>以义非顿显故先略标。<a id="a-28"></a>非略能具故次广释。<a id="a-29"></a>又前是据行略标。<a id="a-2A"></a>后即就解广陈。<a id="a-2B"></a>前中有四。<a id="a-2C"></a>一能观人。<a id="a-2D"></a>二所行行。<a id="a-2E"></a>三观行境。<a id="a-2F"></a>四明能观利益。<a id="a-2G"></a>且初能观人。<a id="a-2H"></a>观自在菩萨者。<a id="a-2I"></a>是能观人也。<a id="a-2J"></a>谓于理事无碍之境。<a id="a-2K"></a>观达自在故立此名。<a id="a-2L"></a>又观机往救自在无碍。<a id="a-2M"></a>故以为名焉。<a id="a-2N"></a>前释就智后释就悲。<a id="a-2O"></a>菩谓菩提。<a id="a-2P"></a>此谓之觉。<a id="a-2Q"></a>萨者萨埵。<a id="a-2R"></a>此曰众生。<a id="a-2S"></a>谓此人以智上求菩提。<a id="a-2T"></a>用悲下救众生。<a id="a-2U"></a>从境得名故。</p>
  <p id="a2V">行深般若波罗蜜多时二明所行之行。<a id="a-2W"></a>谓般若妙行有其二种。<a id="a-2X"></a>一浅即人空般若。<a id="a-2Y"></a>二深即法空般若。<a id="a-2Z"></a>今简浅异深。<a id="a-2a"></a>故云行深般若。<a id="a-2b"></a>言时者。<a id="a-2c"></a>谓此菩萨有时。<a id="a-2d"></a>亦同二乘入人空观。<a id="a-2e"></a>故法华云。<a id="a-2f"></a>应以声闻身得度者。<a id="a-2g"></a>即现声闻身等。<a id="a-2h"></a>今非彼时故云行深时也。</p>
  <p id="a2i">照见五蕴皆空三明观行境。<a id="a-2j"></a>谓达见五蕴自性。<a id="a-2k"></a>皆空即二空理深慧所见也。</p>
  <p id="a2l">度一切苦厄四明利益。<a id="a-2m"></a>谓证见真空苦恼斯尽。<a id="a-2n"></a>当得远离分段变易二种生死。<a id="a-2o"></a>证菩提涅槃究竟乐果。<a id="a-2p"></a>故云度一切苦厄也。<a id="a-2q"></a>上来略标竟。</p>
  <p id="a2r">舍利子。<a id="a-2s"></a>色不异空空不异色。<a id="a-2t"></a>色即是空空即是色。<a id="a-2u"></a>受想行识亦复如是自下第二明广陈实义分。<a id="a-2v"></a>于中有五。<a id="a-2w"></a>一拂外疑。<a id="a-2x"></a>二显法体。<a id="a-2y"></a>三明所离。<a id="a-2z"></a>四辨所得。<a id="a-30"></a>五结叹胜能。<a id="a-31"></a>初段文有四释。<a id="a-32"></a>一正去小乘疑。<a id="a-33"></a>二兼释菩萨疑。<a id="a-34"></a>三便显正义。<a id="a-35"></a>四就观行释。<a id="a-36"></a>初中言舍利子者。<a id="a-37"></a>举疑人也。<a id="a-38"></a>舍利是鸟名。<a id="a-39"></a>此翻为鹙鹭鸟。<a id="a-3A"></a>以其人母聪悟迅疾如彼鸟眼。<a id="a-3B"></a>因立其名。<a id="a-3C"></a>是彼之子。<a id="a-3D"></a>连母为号故曰鹙子。<a id="a-3E"></a>是则母因鸟名。<a id="a-3F"></a>子连母号。<a id="a-3G"></a>聪慧第一。<a id="a-3H"></a>标为上首。<a id="a-3I"></a>故对之释疑也。<a id="a-3J"></a>彼疑云。<a id="a-3K"></a>我小乘有余位中见蕴无人。<a id="a-3L"></a>亦云法空与此何别。<a id="a-3M"></a>今释云。<a id="a-3N"></a>汝宗蕴中无人名蕴空。<a id="a-3O"></a>非蕴自空。<a id="a-3P"></a>是则蕴异于空。<a id="a-3Q"></a>今明诸蕴自性本空。<a id="a-3R"></a>而不同彼。<a id="a-3S"></a>故云色不异空等。<a id="a-3T"></a>又疑云。<a id="a-3U"></a>我小乘中入无余位身智俱尽。<a id="a-3V"></a>亦空无色等与此何别。<a id="a-3W"></a>释云。<a id="a-3X"></a>汝宗即色非空灭色方空。<a id="a-3Y"></a>今则不尔。<a id="a-3Z"></a>色即是空非色灭空。<a id="a-3a"></a>故不同彼。<a id="a-3b"></a>以二乘疑不出此二。<a id="a-3c"></a>故就释之。<a id="a-3d"></a>二兼释菩萨疑者。<a id="a-3e"></a>依宝性论云。<a id="a-3f"></a>空乱意菩萨有三种疑。<a id="a-3g"></a>一疑空异色。<a id="a-3h"></a>取色外空。<a id="a-3i"></a>今明色不异空。<a id="a-3j"></a>以断彼疑。<a id="a-3k"></a>二疑空灭色。<a id="a-3l"></a>取断灭空。<a id="a-3m"></a>今明色即是空。<a id="a-3n"></a>非色灭空。<a id="a-3o"></a>以断彼疑。<a id="a-3p"></a>三疑空是物。<a id="a-3q"></a>取空为有。<a id="a-3r"></a>今明空即色。<a id="a-3s"></a>不可以空取空。<a id="a-3t"></a>以断彼疑。<a id="a-3u"></a>三疑既尽。<a id="a-3v"></a>真空自显也。<a id="a-3w"></a>三便显正义者。<a id="a-3x"></a>但色空相望有其三义。<a id="a-3y"></a>一相违义。<a id="a-3z"></a>下文云。<a id="a-40"></a>空中无色等。<a id="a-41"></a>以空害色故。<a id="a-42"></a>准此应云色中无空。<a id="a-43"></a>以色违空故。<a id="a-44"></a>若以互存必互亡故。<a id="a-45"></a>二不相碍义。<a id="a-46"></a>谓以色是幻色必不碍空。<a id="a-47"></a>以空是真空必不妨幻色若碍于色即是断空。<a id="a-48"></a>非真空故。<a id="a-49"></a>若碍于空即是实色。<a id="a-4A"></a>非幻色故。<a id="a-4B"></a>三明相作义。<a id="a-4C"></a>谓若此幻色举体非空。<a id="a-4D"></a>不成幻色。<a id="a-4E"></a>是故由色即空。<a id="a-4F"></a>方得有色故。<a id="a-4G"></a>大品云。<a id="a-4H"></a>若诸法不空。<a id="a-4I"></a>即无道无果等。<a id="a-4J"></a>中论云。<a id="a-4K"></a>以有空义故一切法得成。<a id="a-4L"></a>故真空亦尔。<a id="a-4M"></a>准上应知。<a id="a-4N"></a>是故真空通有四义。<a id="a-4O"></a>一废己成他义。<a id="a-4P"></a>以空即是色故。<a id="a-4Q"></a>即色现空隐也。<a id="a-4R"></a>二泯他显己义。<a id="a-4S"></a>以色是空故。<a id="a-4T"></a>即色尽空显也。<a id="a-4U"></a>三自他俱存义。<a id="a-4V"></a>以隐显无二是真空故。<a id="a-4W"></a>谓色不异空为幻色色存也。<a id="a-4X"></a>空不异色名真空空显也。<a id="a-4Y"></a>以互不相碍二俱存也。<a id="a-4Z"></a>四自他俱泯义。<a id="a-4a"></a>以举体相即全夺两亡绝二边故。<a id="a-4b"></a>色望于空亦有四义。<a id="a-4c"></a>一显他自尽。<a id="a-4d"></a>二自显隐他。<a id="a-4e"></a>三俱存。<a id="a-4f"></a>四俱泯。<a id="a-4g"></a>并准前思之。<a id="a-4h"></a>是则幻色存亡无碍。<a id="a-4i"></a>真空隐显自在。<a id="a-4j"></a>合为一味圆通无寄。<a id="a-4k"></a>是其法也。<a id="a-4l"></a>四就观行释者有三。<a id="a-4m"></a>一观色即空以成止行。<a id="a-4n"></a>观空即色以成观行。<a id="a-4o"></a>空色无二一念顿现。<a id="a-4p"></a>即止观俱行方为究竟。<a id="a-4q"></a>二见色即空。<a id="a-4r"></a>成大智而不住生死。<a id="a-4s"></a>见空即色。<a id="a-4t"></a>成大悲而不住涅槃。<a id="a-4u"></a>以色空境不二悲智念不殊成。<a id="a-4v"></a>无住处行。<a id="a-4w"></a>三智者大师依璎珞经立一心三观义。<a id="a-4x"></a>一从假入空观。<a id="a-4y"></a>谓即是空故。<a id="a-4z"></a>二从空入假观。<a id="a-50"></a>谓空即是色故。<a id="a-51"></a>三空假平等观。<a id="a-52"></a>谓色空无异故。</p>
  <p id="a53">舍利子。<a id="a-54"></a>是诸法空相第二显法体。<a id="a-55"></a>于中有二。<a id="a-56"></a>先总后别。<a id="a-57"></a>今初也。<a id="a-58"></a>言是诸法空相者。<a id="a-59"></a>谓蕴等非一故云诸法。<a id="a-5A"></a>显此空状故云空相。<a id="a-5B"></a>中边论云。<a id="a-5C"></a>无二有此无是二名空相。<a id="a-5D"></a>言无二者无能取所取。<a id="a-5E"></a>有言。<a id="a-5F"></a>有此无者有能取所取。<a id="a-5G"></a>无是二不二名为空相。</p>
  <p id="a5H">不生不灭。<a id="a-5I"></a>不垢不净。<a id="a-5J"></a>不增不减二别显中有三对六不。<a id="a-5K"></a>然有三释。<a id="a-5L"></a>一就位释。<a id="a-5M"></a>二就法释。<a id="a-5N"></a>三就观行释。<a id="a-5O"></a>初就位释者。<a id="a-5P"></a>一不生不灭。<a id="a-5Q"></a>在道前凡位。<a id="a-5R"></a>谓诸凡夫死此生彼。<a id="a-5S"></a>流转长劫。<a id="a-5T"></a>是生灭位。<a id="a-5U"></a>真空离此故云不生不灭也。<a id="a-5V"></a>二不垢不净者。<a id="a-5W"></a>在道中菩萨等位。<a id="a-5X"></a>谓诸菩萨障染未尽净行已修。<a id="a-5Y"></a>名垢净位。<a id="a-5Z"></a>真空离此故名不垢不净。<a id="a-5a"></a>三不增不减者。<a id="a-5b"></a>在道后佛果位中。<a id="a-5c"></a>生死惑障昔未尽。<a id="a-5d"></a>而今尽是减也。<a id="a-5e"></a>修生万德昔未圜。<a id="a-5f"></a>而今圜是增也。<a id="a-5g"></a>真空离此故云不增不减。<a id="a-5h"></a>又佛性论中。<a id="a-5i"></a>立三种佛性。<a id="a-5j"></a>一道前名自性住佛性。<a id="a-5k"></a>二道中名引出佛性。<a id="a-5l"></a>三道后名至得果佛性。<a id="a-5m"></a>佛性唯一就位分三。<a id="a-5n"></a>今真空无异。<a id="a-5o"></a>亦就位分异。<a id="a-5p"></a>又法界无差别论中。<a id="a-5q"></a>初名染位。<a id="a-5r"></a>次名染净位。<a id="a-5s"></a>后名纯净位。<a id="a-5t"></a>皆同此也。<a id="a-5u"></a>二就法释者。<a id="a-5v"></a>谓此真空虽即色等。<a id="a-5w"></a>然色从缘起。<a id="a-5x"></a>真空不生色。<a id="a-5y"></a>从缘谢。<a id="a-5z"></a>真空不灭。<a id="a-60"></a>又随流不染。<a id="a-61"></a>出障非净。<a id="a-62"></a>又障尽非减。<a id="a-63"></a>德满不增。<a id="a-64"></a>此生灭等是有为法相。<a id="a-65"></a>翻此以显真空之相。<a id="a-66"></a>故云空相也。<a id="a-67"></a>三就观行释者。<a id="a-68"></a>谓于三性立三无性观。<a id="a-69"></a>一于遍计所执性作无相观。<a id="a-6A"></a>谓彼即空无可生灭。<a id="a-6B"></a>二于依他起性作无生观。<a id="a-6C"></a>谓依他染净从缘无性。<a id="a-6D"></a>三于圜成实性作无性观。<a id="a-6E"></a>谓前二不有而非减。<a id="a-6F"></a>观智照现而不增。<a id="a-6G"></a>又在缠出障性无增减。<a id="a-6H"></a>又妄法无生灭。<a id="a-6I"></a>缘起非染净。<a id="a-6J"></a>真空无增减。<a id="a-6K"></a>以此三无性显彼真空相。</p>
  <p id="a6L">是故空中无色无受想行识。<a id="a-6M"></a>无眼耳鼻舌身意。<a id="a-6N"></a>无色声香味触法。<a id="a-6O"></a>无眼界乃至无意识界第三明所离。<a id="a-6P"></a>然真空所离历法多门。<a id="a-6Q"></a>统略有四。<a id="a-6R"></a>一法相开合门。<a id="a-6S"></a>二缘起逆顺门。<a id="a-6T"></a>三染净因果门。<a id="a-6U"></a>四境智能所门。<a id="a-6V"></a>初是故空中者。<a id="a-6W"></a>是前不生不灭等。<a id="a-6X"></a>真空中故。<a id="a-6Y"></a>无色等者。<a id="a-6Z"></a>彼真空中无五蕴等法。<a id="a-6a"></a>此就相违门故云无也。<a id="a-6b"></a>理实皆悉不坏色等。<a id="a-6c"></a>以自性空不待坏故。<a id="a-6d"></a>下并准知。<a id="a-6e"></a>此中五蕴。<a id="a-6f"></a>即合色为一开心为四。<a id="a-6g"></a>二无眼等者。<a id="a-6h"></a>空无十二处。<a id="a-6i"></a>十二处即合心为一半。<a id="a-6j"></a>谓意处全及法处一分。<a id="a-6k"></a>开色为十半。<a id="a-6l"></a>谓五根五境为十处。<a id="a-6m"></a>及法处一分。<a id="a-6n"></a>三无眼界等者。<a id="a-6o"></a>空无十八界。<a id="a-6p"></a>十八界中即色心俱开。<a id="a-6q"></a>准上可知释此三科具如对法等论也。</p>
  <p id="a6r">无无明亦无无明尽。<a id="a-6s"></a>乃至无老死。<a id="a-6t"></a>亦无老死尽二明缘起逆顺门。<a id="a-6u"></a>无无明者。<a id="a-6v"></a>顺观无明流转门。<a id="a-6w"></a>以其性空故云无无明也。<a id="a-6x"></a>亦无无明尽。<a id="a-6y"></a>逆观无明还灭门。<a id="a-6z"></a>以真空故无可尽也。<a id="a-70"></a>此举初支。<a id="a-71"></a>中间十支。<a id="a-72"></a>皆应准此。<a id="a-73"></a>故云乃至。<a id="a-74"></a>末后一支。<a id="a-75"></a>谓老死亦流转还灭皆空也。</p>
  <p id="a76">无苦集灭道三染净因果门。<a id="a-77"></a>苦集是世间因果。<a id="a-78"></a>谓苦是生死报。<a id="a-79"></a>先举令生厌。<a id="a-7A"></a>集是彼因。<a id="a-7B"></a>谓是烦恼业。<a id="a-7C"></a>厌苦断集先果后因故也。<a id="a-7D"></a>灭道是出世间因果。<a id="a-7E"></a>灭是涅槃果。<a id="a-7F"></a>先举令欣。<a id="a-7G"></a>道是彼因。<a id="a-7H"></a>谓八正道。<a id="a-7I"></a>修之于后。<a id="a-7J"></a>皆空无有也。</p>
  <p id="a7K">无智亦无得四境智能所门。<a id="a-7L"></a>非但空中无前诸法。<a id="a-7M"></a>彼知空智亦不可得。<a id="a-7N"></a>故云无智也。<a id="a-7O"></a>即此所知空理亦不可得。<a id="a-7P"></a>故云无得也。<a id="a-7Q"></a>问前云空即是色等。<a id="a-7R"></a>明色等不亡。<a id="a-7S"></a>何以此文一切皆无。<a id="a-7T"></a>岂非此空是灭色耶。<a id="a-7U"></a>答前虽不碍存而未尝不尽。<a id="a-7V"></a>今此都亡未尝不立。<a id="a-7W"></a>故大品云。<a id="a-7X"></a>诸法无所有。<a id="a-7Y"></a>如是有此无。<a id="a-7Z"></a>此就无所有。<a id="a-7a"></a>前据如是有。<a id="a-7b"></a>又前就相作门。<a id="a-7c"></a>此就相害门。<a id="a-7d"></a>一法二义随说无违。</p>
  <p id="a7e">以无所得故第四明其所得有二。<a id="a-7f"></a>初牒前起后。<a id="a-7g"></a>二正明所得。<a id="a-7h"></a>今初也。<a id="a-7i"></a>言以无所得故者。<a id="a-7j"></a>牒前起后也。<a id="a-7k"></a>以者由也。<a id="a-7l"></a>故者因也。<a id="a-7m"></a>由前无所得为因。<a id="a-7n"></a>令后有所得也。<a id="a-7o"></a>大品云无所得故而得。</p>
  <p id="a7p">菩提萨埵依般若波罗蜜多故二正明所得有二。<a id="a-7q"></a>先明菩萨得涅槃断果。<a id="a-7r"></a>后明诸佛得菩提智果。<a id="a-7s"></a>前中亦二。<a id="a-7t"></a>先举人依法。<a id="a-7u"></a>后断障得果。<a id="a-7v"></a>今初也。<a id="a-7w"></a>言菩提萨埵者举人也。<a id="a-7x"></a>义如前解。<a id="a-7y"></a>依般若波罗蜜多故者。<a id="a-7z"></a>明依此法行也。<a id="a-80"></a>故者起后也。</p>
  <p id="a81">心无挂碍二断障得果中有三。<a id="a-82"></a>初行成。<a id="a-83"></a>二断障。<a id="a-84"></a>三得果。<a id="a-85"></a>今初也。<a id="a-86"></a>言心无挂碍者行成也。<a id="a-87"></a>谓惑不碍心故。<a id="a-88"></a>境不碍智故。</p>
  <p id="a89">无挂碍故无有恐怖。<a id="a-8A"></a>远离颠倒梦想二断障也。<a id="a-8B"></a>言无故牒前起后也。<a id="a-8C"></a>无有恐怖者。<a id="a-8D"></a>外无魔冤之怖。<a id="a-8E"></a>即恶缘息也。<a id="a-8F"></a>远离颠倒梦想者。<a id="a-8G"></a>内无惑障之倒。<a id="a-8H"></a>即恶因尽也。</p>
  <p id="a8I">究竟涅槃三得果也。<a id="a-8J"></a>涅槃此云圜寂。<a id="a-8K"></a>谓德无不备称圜。<a id="a-8L"></a>障无不尽称寂。<a id="a-8M"></a>简异小乘化城权立。<a id="a-8N"></a>今则一得永常故云究竟。<a id="a-8O"></a>又释智能究竟尽涅槃之际。<a id="a-8P"></a>故云究竟。</p>
  <p id="a8Q">三世诸佛依般若波罗蜜多故第二得菩提智果。<a id="a-8R"></a>于中有二。<a id="a-8S"></a>初举人依法。<a id="a-8T"></a>二明得果。<a id="a-8U"></a>今初也。<a id="a-8V"></a>谓三世诸佛更无异路。<a id="a-8W"></a>唯此一门。<a id="a-8X"></a>故云依般若波罗蜜多故也。</p>
  <p id="a8Y">得阿耨多罗三藐三菩提二正明得果也。<a id="a-8Z"></a>阿耨多罗此云无上也。<a id="a-8a"></a>三藐者此云正也。<a id="a-8b"></a>次三者此云等也。<a id="a-8c"></a>菩提此云觉也。<a id="a-8d"></a>即无上正等觉也。<a id="a-8e"></a>觉有二义。<a id="a-8f"></a>一正觉。<a id="a-8g"></a>即如理智。<a id="a-8h"></a>正观真谛。<a id="a-8i"></a>二等觉。<a id="a-8j"></a>即如量智。<a id="a-8k"></a>遍观俗谛。<a id="a-8l"></a>皆至极无边。<a id="a-8m"></a>故云无上也。<a id="a-8n"></a>上来所得竟。</p>
  <p id="a8o">故知。<a id="a-8p"></a>般若波罗蜜多是大神咒。<a id="a-8q"></a>是大明咒。<a id="a-8r"></a>是无上咒。<a id="a-8s"></a>是无等等咒第五结叹胜能。<a id="a-8t"></a>于中有二。<a id="a-8u"></a>先别叹。<a id="a-8v"></a>后总结。<a id="a-8w"></a>今初也。<a id="a-8x"></a>言故知者牃前起后也。<a id="a-8y"></a>由佛菩萨依般若。<a id="a-8z"></a>得菩提涅槃果。<a id="a-90"></a>故知。<a id="a-91"></a>般若是大神咒等。<a id="a-92"></a>叹其胜能。<a id="a-93"></a>略叹四德。<a id="a-94"></a>然有三释。<a id="a-95"></a>一就法释。<a id="a-96"></a>一除障不虚名为神咒。<a id="a-97"></a>二智鉴无昧名为明咒。<a id="a-98"></a>三更无加过名无上咒。<a id="a-99"></a>四独绝无伦名无等等咒。<a id="a-9A"></a>二约功能释。<a id="a-9B"></a>一能破烦恼。<a id="a-9C"></a>二能破无明。<a id="a-9D"></a>三令因行满。<a id="a-9E"></a>四令果德圜。<a id="a-9F"></a>三就位释。<a id="a-9G"></a>一过凡。<a id="a-9H"></a>二越小。<a id="a-9I"></a>三超因。<a id="a-9J"></a>四齐果。<a id="a-9K"></a>谓无等之位互相济等。<a id="a-9L"></a>故云无等等。<a id="a-9M"></a>十地论云无等者。<a id="a-9N"></a>谓佛比余众生彼非等故。<a id="a-9O"></a>重言等者此彼法身等故。<a id="a-9P"></a>何故不但说无等耶。<a id="a-9Q"></a>示现等正觉故。</p>
  <p id="a9R">能除一切苦真实不虚二总结胜能。<a id="a-9S"></a>谓三苦八苦一切苦也。<a id="a-9T"></a>又分段变易。<a id="a-9U"></a>亦云一切苦也。<a id="a-9V"></a>除苦决定故云真实不虚也。<a id="a-9W"></a>上来广略不同。<a id="a-9X"></a>总明显了般若竟。</p>
  <p id="a9Y">故说般若波罗蜜多咒即说咒曰自下第二段明秘密般若。<a id="a-9Z"></a>于中有二。<a id="a-9a"></a>初牒前起后。<a id="a-9b"></a>二正说咒词。<a id="a-9c"></a>今初也。<a id="a-9d"></a>前云是大神咒。<a id="a-9e"></a>未显咒词故今说之。</p>
  <p id="a9f">羯谛羯谛波罗羯谛波罗僧羯谛菩提萨婆诃。</p>
  <p id="a9g">二正说咒词。<a id="a-9h"></a>此有二义。<a id="a-9i"></a>一不可释。<a id="a-9j"></a>以是诸佛秘语非因位所解。<a id="a-9k"></a>但当诵持除障增福。<a id="a-9l"></a>亦不须强释也。<a id="a-9m"></a>二若欲强释者。<a id="a-9n"></a>羯谛者。<a id="a-9o"></a>此云去也度也。<a id="a-9p"></a>即深慧功能。<a id="a-9q"></a>重言羯谛者。<a id="a-9r"></a>自度度他也。<a id="a-9s"></a>波罗羯谛者。<a id="a-9t"></a>波罗此云彼岸。<a id="a-9u"></a>即度所到处也。<a id="a-9v"></a>波罗僧羯谛者。<a id="a-9w"></a>僧者总也溥也。<a id="a-9x"></a>即谓自他溥度总到彼岸也。<a id="a-9y"></a>言菩提者。<a id="a-9z"></a>至何等彼岸。<a id="a-A0"></a>谓大菩提处也。<a id="a-A1"></a>言萨婆诃者。<a id="a-A2"></a>此云速疾令前所作速疾成就故也。</p>
  <p id="aA3">略释绝笔述怀颂曰　般若深邃　累劫难逢　随分赞释　冀会真宗。</p>
  <p id="aA4">般若波罗蜜多心经略疏　法藏。<a id="a-A5"></a>长安二年于京清禅寺。<a id="a-A6"></a>翻经之暇。<a id="a-A7"></a>属同礼部兼检校雍州长史荥阳郑公。<a id="a-A8"></a>清简成性忠孝自心。<a id="a-A9"></a>金柯玉叶之芳葩。<a id="a-AA"></a>九刊三王之重寄。<a id="a-AB"></a>羽仪朝序城堑法门。<a id="a-AC"></a>始自青衿迄于白首。<a id="a-AD"></a>持此心经数千万遍。<a id="a-AE"></a>心游妙义口诵灵文。<a id="a-AF"></a>再三殷勤令出略疏。<a id="a-AG"></a>辄以蠡管讵测高深云尔。</p>
 </body>
</html>