<!doctype html>
<html id="z3IBWzQ1bx" data-ver="1241">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">金刚般若经疏论纂要下</h1>
  <p id="a2"></p>
  <p id="a3">八断持说未脱苦果疑。<a id="a-4"></a>论云。<a id="a-5"></a>向说舍身。<a id="a-6"></a>苦身果报故福劣。<a id="a-7"></a>若尔依此法门持说诸菩萨行苦行。<a id="a-8"></a>亦是苦果。<a id="a-9"></a>云何此法不成苦果○断之文二。<a id="a-A"></a>初明超忍以断疑二○初明忍体。</p>
  <p id="aB">须菩提。<a id="a-C"></a>忍辱波罗蜜。<a id="a-D"></a>如来说非忍辱波罗蜜　忍到彼岸已离苦相。<a id="a-E"></a>况彼岸非岸谁苦谁忍△二明忍相二。<a id="a-F"></a>初引一生证极苦忍二。<a id="a-G"></a>初正明。</p>
  <p id="aH">何以故。<a id="a-I"></a>须菩提。<a id="a-J"></a>如我昔为歌利王割截身体。<a id="a-K"></a>我于尔时。<a id="a-L"></a>无我相无人相无众生相无寿者相　歌利。<a id="a-M"></a>此云极恶。<a id="a-N"></a>佛昔作仙山中修道。<a id="a-O"></a>王猎疲寝妃共礼仙。<a id="a-P"></a>王问得四果皆答不得。<a id="a-Q"></a>王怒割截天怒雨石。<a id="a-R"></a>王惧而忏悔。<a id="a-S"></a>仙证本无嗔。<a id="a-T"></a>王乃免害。<a id="a-U"></a>论云。<a id="a-V"></a>不但无苦而乃有乐。<a id="a-W"></a>以慈悲故○二反显。</p>
  <p id="aX">何以故。<a id="a-Y"></a>我于往昔节节支解时。<a id="a-Z"></a>若有我相人相众生相寿者相。<a id="a-a"></a>应生嗔恨　二引多生证相续忍。</p>
  <p id="ab">须菩提。<a id="a-c"></a>又念过去于五百世作忍辱仙人。<a id="a-d"></a>于尔所世。<a id="a-e"></a>无我相无人相无众生相无寿者相。<a id="a-f"></a>累苦故忍熟而　累苦故忍熟而乐。<a id="a-g"></a>但与正定慈悲相应故。<a id="a-h"></a>偈云。<a id="a-i"></a>离我及恚相。<a id="a-j"></a>实无有苦恼共乐有慈悲如是苦行果○二劝离相以安忍。<a id="a-k"></a>论云。<a id="a-l"></a>若有菩萨不离我相。<a id="a-m"></a>见苦行苦欲舍菩提心。<a id="a-n"></a>故劝离相。<a id="a-o"></a>无著云。<a id="a-p"></a>为对治不忍因缘有三种苦。<a id="a-q"></a>谓流转苦。<a id="a-r"></a>众生相违苦。<a id="a-s"></a>乏受用苦○文二○初总标。</p>
  <p id="at">是故须菩提。<a id="a-u"></a>菩萨应离一切相。<a id="a-v"></a>发阿耨多罗三藐三菩提心　若离相发心。<a id="a-w"></a>虽逢大苦即能不舍。<a id="a-x"></a>无著云。<a id="a-y"></a>离一切相者。<a id="a-z"></a>为离如是三苦相也○二别显二○初对治不忍流转苦。</p>
  <p id="a10">不应住色生心。<a id="a-11"></a>不应住声香味触法生心。<a id="a-12"></a>应生无所住心。<a id="a-13"></a>若心有住则为非住。<a id="a-14"></a>是故佛说。<a id="a-15"></a>菩萨心不应住色布施　初正明流是集谛。<a id="a-16"></a>转是苦谛。<a id="a-17"></a>无著云。<a id="a-18"></a>若着色等则于流转苦中疲乏。<a id="a-19"></a>故菩提心不生。<a id="a-1A"></a>后引证。<a id="a-1B"></a>引前说无住施。<a id="a-1C"></a>具含六度。<a id="a-1D"></a>证此文矣○二对治不忍相违苦。</p>
  <p id="a1E">须菩提。<a id="a-1F"></a>菩萨为利益一切众生应如是布施如来说一切诸相。<a id="a-1G"></a>即是非相。<a id="a-1H"></a>又说一切众生。<a id="a-1I"></a>则非众生　无著云。<a id="a-1J"></a>既为众生行施。<a id="a-1K"></a>云何于彼生嗔。<a id="a-1L"></a>由不能无众生想故。<a id="a-1M"></a>众生相违时即生疲乏故。<a id="a-1N"></a>显示人无我法无我。<a id="a-1O"></a>论云。<a id="a-1P"></a>诸相者众生相也。<a id="a-1Q"></a>非相者无我也。<a id="a-1R"></a>阴中见我是众生相。<a id="a-1S"></a>一切众生者五阴法也。<a id="a-1T"></a>非众生者。<a id="a-1U"></a>阴空故法无我也。<a id="a-1V"></a>乏受用苦配在后断。<a id="a-1W"></a>九断能证无体非因疑。<a id="a-1X"></a>论云。<a id="a-1Y"></a>于证果中无道。<a id="a-1Z"></a>云何彼于果为能作因○断之文二○初断疑。</p>
  <p id="a1a">须菩提。<a id="a-1b"></a>如来是真语者。<a id="a-1c"></a>实语者。<a id="a-1d"></a>如语者。<a id="a-1e"></a>不诳语者。<a id="a-1f"></a>不异语者　佛所有说皆如其事。<a id="a-1g"></a>今说证果何疑不然。<a id="a-1h"></a>真语者。<a id="a-1i"></a>说佛身大菩提法也。<a id="a-1j"></a>是真智故。<a id="a-1k"></a>实语者。<a id="a-1l"></a>说小乘四谛。<a id="a-1m"></a>谛是实义。<a id="a-1n"></a>如语者说大乘法有真如小乘无也。<a id="a-1o"></a>不异语者。<a id="a-1p"></a>说三世授记等事更无参差。<a id="a-1q"></a>佛将此四语不诳众生。<a id="a-1r"></a>是故秦译加不诳语○二离执。</p>
  <p id="a1s">须菩提。<a id="a-1t"></a>如来所得法。<a id="a-1u"></a>此法无实无虚　无实者。<a id="a-1v"></a>如言说性非有故。<a id="a-1w"></a>无虚者。<a id="a-1x"></a>不如言说自性故有○十断如遍有得无得疑。<a id="a-1y"></a>论云。<a id="a-1z"></a>若圣人以无为真如法得名。<a id="a-20"></a>彼真如一切时处恒有。<a id="a-21"></a>何故有得者有不得○断之文二○初举喻断疑。</p>
  <p id="a22">须菩提。<a id="a-23"></a>若菩萨心住于法而行布施。<a id="a-24"></a>如人入闇则无所见。<a id="a-25"></a>若菩萨心不住法而行布施。<a id="a-26"></a>如人有目日光明照见种种色　论云。<a id="a-27"></a>无智住法。<a id="a-28"></a>心不清净故不得。<a id="a-29"></a>有智不住法心清净故得。<a id="a-2A"></a>有目者如得对治法。<a id="a-2B"></a>日光者如所治闇尽能治现前。<a id="a-2C"></a>空喻真如。<a id="a-2D"></a>色喻性上万德○二赞经功德二○初总标。</p>
  <p id="a2E">须菩提。<a id="a-2F"></a>当来之世。<a id="a-2G"></a>若有善男子善女人。<a id="a-2H"></a>能于此经受持读诵。<a id="a-2I"></a>则为如来以佛智慧。<a id="a-2J"></a>悉知是人悉见是人。<a id="a-2K"></a>皆得成就无量无边功德　无著云。<a id="a-2L"></a>读诵者此说受持因故。<a id="a-2M"></a>为欲受故读。<a id="a-2N"></a>为欲持故诵。<a id="a-2O"></a>论云。<a id="a-2P"></a>受持修行。<a id="a-2Q"></a>依总持法故。<a id="a-2R"></a>读诵修行依闻慧广故。<a id="a-2S"></a>是则从他闻法内自思惟。<a id="a-2T"></a>得修行智也。<a id="a-2U"></a>故偈云修从他及内○二别显十。<a id="a-2V"></a>初舍命不如二○初舍命福。</p>
  <p id="a2W">须菩提。<a id="a-2X"></a>若有善男子善女人。<a id="a-2Y"></a>初日分以恒河沙等身布施。<a id="a-2Z"></a>中日分复以恒河沙等身布施。<a id="a-2a"></a>后日分亦以恒河沙等身布施。<a id="a-2b"></a>如是无量百千万亿劫。<a id="a-2c"></a>以身布施　偈云。<a id="a-2d"></a>以事及时大福中胜福德○二信经福。</p>
  <p id="a2e">若复有人。<a id="a-2f"></a>闻此经典信心不逆。<a id="a-2g"></a>其福胜彼。<a id="a-2h"></a>何况书写受持读诵为人解说　信经劣于持说。<a id="a-2i"></a>多命胜于前喻○二余乘不测。</p>
  <p id="a2j">须菩提。<a id="a-2k"></a>以要言之。<a id="a-2l"></a>是经有不可思议不可称量无边功德　偈云。<a id="a-2m"></a>非余者境界无著云。<a id="a-2n"></a>不可思议者唯自觉故。<a id="a-2o"></a>不可称量者。<a id="a-2p"></a>无有等及胜故○三依大心说。</p>
  <p id="a2q">如来为发大乘者。<a id="a-2r"></a>说为发最上乘者说　最上者一佛乘也○四具德能传。</p>
  <p id="a2s">若有人能受持读诵。<a id="a-2t"></a>广为人说。<a id="a-2u"></a>如来悉知是人悉见是人。<a id="a-2v"></a>皆得成就不可量不可称无有边不可思议功德。<a id="a-2w"></a>如是人等。<a id="a-2x"></a>则为荷担如来阿耨多罗三藐三菩提　成就等者。<a id="a-2y"></a>偈云。<a id="a-2z"></a>满足无上界。<a id="a-30"></a>荷担者。<a id="a-31"></a>无著云。<a id="a-32"></a>肩负菩提重担故○五乐小不堪。</p>
  <p id="a33">何以故。<a id="a-34"></a>须菩提。<a id="a-35"></a>若乐小法者。<a id="a-36"></a>着我见人见众生见寿者见。<a id="a-37"></a>则于此经不能听受读诵为人解说　六所在如塔。</p>
  <p id="a38">须菩提。<a id="a-39"></a>在在处处。<a id="a-3A"></a>若有此经。<a id="a-3B"></a>一切世间天人阿修罗所应供养。<a id="a-3C"></a>当知此处则为是塔。<a id="a-3D"></a>皆应恭敬作礼围绕。<a id="a-3E"></a>以诸华香而散其处　七转罪为佛。</p>
  <p id="a3F">复次须菩提。<a id="a-3G"></a>善男子善女人。<a id="a-3H"></a>受持读诵此经。<a id="a-3I"></a>若为人轻贱。<a id="a-3J"></a>是人先世罪业应堕恶道。<a id="a-3K"></a>以今世人轻贱故。<a id="a-3L"></a>先世罪业则为消灭。<a id="a-3M"></a>当得阿耨多罗三藐三菩提　轻贱者。<a id="a-3N"></a>总包于中或打或骂故。<a id="a-3O"></a>隋译云。<a id="a-3P"></a>轻贱甚轻贱。<a id="a-3Q"></a>无著云。<a id="a-3R"></a>此毁辱事有无量门故。<a id="a-3S"></a>复云。<a id="a-3T"></a>甚轻贱当得菩提者罪灭故○八超事多尊。<a id="a-3U"></a>论云。<a id="a-3V"></a>示现速证菩提法故○文二○初供佛多中全具福。</p>
  <p id="a3W">须菩提。<a id="a-3X"></a>我念过去无量阿僧祇劫。<a id="a-3Y"></a>于燃灯佛前。<a id="a-3Z"></a>得值八百四千万亿那由他诸佛。<a id="a-3a"></a>悉皆供养承事无空过者　那由他者。<a id="a-3b"></a>十亿为洛叉。<a id="a-3c"></a>十洛叉为俱胝。<a id="a-3d"></a>十俱胝为那由他○二持经多中少分福。</p>
  <p id="a3e">若复有人。<a id="a-3f"></a>于后末世。<a id="a-3g"></a>能受持读诵此经所得功德。<a id="a-3h"></a>于我所供养诸佛功德。<a id="a-3i"></a>百分不及一。<a id="a-3j"></a>千万亿分乃至算数譬喻。<a id="a-3k"></a>所不能及　九具闻则疑。</p>
  <p id="a3l">须菩提。<a id="a-3m"></a>若善男子善女人。<a id="a-3n"></a>于后末世有受持读诵此经。<a id="a-3o"></a>所得功德我若具说者。<a id="a-3p"></a>或有人闻心则狂乱。<a id="a-3q"></a>狐疑不信　十总结幽邃。</p>
  <p id="a3r">须菩提。<a id="a-3s"></a>当知是经义不可思议。<a id="a-3t"></a>果报亦不可思议　无著云。<a id="a-3u"></a>此显示彼福体及果体。<a id="a-3v"></a>不可测量故○十一断住修降伏是我疑。<a id="a-3w"></a>佛教我住修降伏。<a id="a-3x"></a>兼不住前十种疑执过患。<a id="a-3y"></a>若无我者谁人受教。<a id="a-3z"></a>谁人住修谁人如此离过云云。<a id="a-40"></a>亦云除微细执故。<a id="a-41"></a>偈云。<a id="a-42"></a>于内心修行存我为菩萨。<a id="a-43"></a>此即障于心违于不住道○断之文二○初问。</p>
  <p id="a44">尔时须菩提白佛言。<a id="a-45"></a>世尊。<a id="a-46"></a>善男子善女人发阿耨多罗三藐三菩提心。<a id="a-47"></a>云何应住。<a id="a-48"></a>云何降伏其心　二答三○初若名菩萨必无我。</p>
  <p id="a49">佛告须菩提。<a id="a-4A"></a>若善男子善女人。<a id="a-4B"></a>发阿耨多罗三藐三菩提心者。<a id="a-4C"></a>当生如是心。<a id="a-4D"></a>我应灭度一切众生。<a id="a-4E"></a>灭度一切众生已。<a id="a-4F"></a>而无有一众生实灭度者　二若有我相非菩萨。</p>
  <p id="a4G">何以故。<a id="a-4H"></a>若菩萨有我相人相众生相寿者相。<a id="a-4I"></a>则非菩萨　三能所俱即是菩提。</p>
  <p id="a4J">所以者何。<a id="a-4K"></a>须菩提。<a id="a-4L"></a>实无有法发阿耨多罗三藐三菩提心者　十二断佛因是有菩萨疑。<a id="a-4M"></a>论云。<a id="a-4N"></a>若无菩萨。<a id="a-4O"></a>云何释迦如来于燃灯佛所行菩萨行○断之文四○初举疑处。</p>
  <p id="a4P">须菩提于意云何。<a id="a-4Q"></a>如来于燃灯佛所。<a id="a-4R"></a>有法得阿耨多罗三藐三菩提不　降怨王请然灯佛入城。<a id="a-4S"></a>城中长幼尽迎。<a id="a-4T"></a>路泥善慧布发佛与授记。<a id="a-4U"></a>故举此问○二断疑念。</p>
  <p id="a4V">不也世尊。<a id="a-4W"></a>如我解佛所说义。<a id="a-4X"></a>佛于燃灯佛所。<a id="a-4Y"></a>无有法得阿耨多罗三藐三菩提　善慧彼时都无所得。<a id="a-4Z"></a>离诸分别由无法故得记。<a id="a-4a"></a>若有法者。<a id="a-4b"></a>是有相心。<a id="a-4c"></a>不顺菩提佛不与记○三印决定。</p>
  <p id="a4d">佛言如是如是。<a id="a-4e"></a>须菩提实无有法如来得阿耨多罗三藐三菩提　论云。<a id="a-4f"></a>我于彼时所修诸行。<a id="a-4g"></a>无有一法得阿耨多罗三藐三菩提。<a id="a-4h"></a>功德施论引佛说云。<a id="a-4i"></a>若见于佛即见自身。<a id="a-4j"></a>见身清净见佛清净。<a id="a-4k"></a>见一切智智皆悉清净。<a id="a-4l"></a>是中见清净智亦复清净。<a id="a-4m"></a>是名见佛。<a id="a-4n"></a>我如是见然灯如来。<a id="a-4o"></a>得无生忍。<a id="a-4p"></a>一切智智明了现前。<a id="a-4q"></a>即得受记。<a id="a-4r"></a>是受记声不至于耳。<a id="a-4s"></a>亦非余智之所能知。<a id="a-4t"></a>我于此时亦非惛懵无觉。<a id="a-4u"></a>然无所得○四反覆释。</p>
  <p id="a4v">须菩提。<a id="a-4w"></a>若有法如来得阿耨多罗三藐三菩提者。<a id="a-4x"></a>燃灯佛则不与我授记。<a id="a-4y"></a>汝于来世。<a id="a-4z"></a>当得作佛号释迦牟尼。<a id="a-50"></a>以实无有法得阿耨多罗三藐三菩提。<a id="a-51"></a>是故然灯佛与我授记作是言。<a id="a-52"></a>汝于来世。<a id="a-53"></a>当得作佛号释迦牟尼　无著云。<a id="a-54"></a>若正觉法可说。<a id="a-55"></a>如彼然灯所说者。<a id="a-56"></a>我于彼时便得正觉。<a id="a-57"></a>然灯则不记言来世当得。<a id="a-58"></a>以法不可说故。<a id="a-59"></a>我于彼时不得正觉。<a id="a-5A"></a>是故记言来世当得○十三断无因则无佛法疑。<a id="a-5B"></a>于中三。<a id="a-5C"></a>初断一向无佛疑。<a id="a-5D"></a>论云。<a id="a-5E"></a>若无菩提即无诸佛如来。<a id="a-5F"></a>有如是谤。<a id="a-5G"></a>谓一向无佛。<a id="a-5H"></a>为断此疑故。<a id="a-5I"></a>云如来者即是真如○断之文二○初显真如是佛故非无。</p>
  <p id="a5J">何以故。<a id="a-5K"></a>如来者即诸法如义　无著云。<a id="a-5L"></a>如清净故名为如来。<a id="a-5M"></a>犹如真金　二明佛即菩提故无得。</p>
  <p id="a5N">若有人言。<a id="a-5O"></a>如来得阿耨多罗三藐三菩提。<a id="a-5P"></a>须菩提实无有法佛得阿耨多罗三藐三菩提　先标错解。<a id="a-5Q"></a>魏云。<a id="a-5R"></a>若有人言。<a id="a-5S"></a>如来得阿耨菩提者。<a id="a-5T"></a>是人不实语。<a id="a-5U"></a>后释正见。<a id="a-5V"></a>偈云。<a id="a-5W"></a>菩提彼行等。<a id="a-5X"></a>谓等前菩萨行无得也。<a id="a-5Y"></a>无著云。<a id="a-5Z"></a>或谓然灯如来所。<a id="a-5a"></a>于法不得正觉。<a id="a-5b"></a>世尊后时自得正觉。<a id="a-5c"></a>为离此取故。<a id="a-5d"></a>云若人言等○二断一向无法疑。<a id="a-5e"></a>论云。<a id="a-5f"></a>有人谤言。<a id="a-5g"></a>若无因行。<a id="a-5h"></a>则如来不得阿耨菩提。<a id="a-5i"></a>为断此疑故。<a id="a-5j"></a>云如来所得等○断之文二○初遣执遮疑。</p>
  <p id="a5k">须菩提。<a id="a-5l"></a>如来所得阿耨多罗三藐三菩提。<a id="a-5m"></a>于是中无实无虚　论云。<a id="a-5n"></a>无色等相故。<a id="a-5o"></a>彼即菩提相故。<a id="a-5p"></a>无著云。<a id="a-5q"></a>显真如无二故。<a id="a-5r"></a>谓言说故。<a id="a-5s"></a>谓彼正觉不无世间言说故○二释义断疑。</p>
  <p id="a5t">是故如来说一切法。<a id="a-5u"></a>皆是佛法。<a id="a-5v"></a>须菩提所言一切法者。<a id="a-5w"></a>即非一切法。<a id="a-5x"></a>是故名一切法　论云。<a id="a-5y"></a>一切法者。<a id="a-5z"></a>皆真如体故皆佛法。<a id="a-60"></a>即非者由色等法即真如故。<a id="a-61"></a>即非色等法真如。<a id="a-62"></a>常无色等诸相故。<a id="a-63"></a>是名者即是真如法自性矣○三显真佛真法体。</p>
  <p id="a64">须菩提。<a id="a-65"></a>譬如人身长大。<a id="a-66"></a>须菩提言世尊。<a id="a-67"></a>如来说人身长大。<a id="a-68"></a>则为非大身。<a id="a-69"></a>是名大身　偈云。<a id="a-6A"></a>依彼法身佛故说大身喻。<a id="a-6B"></a>身离一切障及遍一切境。<a id="a-6C"></a>功德及大体故。<a id="a-6D"></a>即说大身非身即是身。<a id="a-6E"></a>是故说大身。<a id="a-6F"></a>论云。<a id="a-6G"></a>非身者无有诸相故。<a id="a-6H"></a>大身者有真如体故。<a id="a-6I"></a>无著云。<a id="a-6J"></a>摄一切众生大身故。<a id="a-6K"></a>于彼身中安立非自非他故○十四断无人度生严土疑。<a id="a-6L"></a>论云。<a id="a-6M"></a>若无菩萨者。<a id="a-6N"></a>诸佛亦不成菩提。<a id="a-6O"></a>众生亦不入涅槃。<a id="a-6P"></a>亦无清净佛土。<a id="a-6Q"></a>何故诸菩萨发心。<a id="a-6R"></a>欲令众生入涅槃。<a id="a-6S"></a>起心修行清净佛土○断之文三。<a id="a-6T"></a>初遮度生念三○初明失念。</p>
  <p id="a6U">须菩提。<a id="a-6V"></a>菩萨亦如是。<a id="a-6W"></a>若作是言。<a id="a-6X"></a>我当灭度无量众生。<a id="a-6Y"></a>则不名菩萨　偈云。<a id="a-6Z"></a>不达真法界。<a id="a-6a"></a>起度众生意。<a id="a-6b"></a>及清净国土。<a id="a-6c"></a>生心即是倒○二明无人。</p>
  <p id="a6d">何以故。<a id="a-6e"></a>须菩提。<a id="a-6f"></a>实无有法名为菩萨　无法名菩萨。<a id="a-6g"></a>岂有我度众生○三引前说。</p>
  <p id="a6h">是故佛说一切法。<a id="a-6i"></a>无我无人无众生无寿者　二遮严土念二○初明失念。</p>
  <p id="a6j">须菩提。<a id="a-6k"></a>若菩萨作是言。<a id="a-6l"></a>我当庄严佛土。<a id="a-6m"></a>是不名菩萨　二释所以。</p>
  <p id="a6n">何以故。<a id="a-6o"></a>如来说庄严佛土者。<a id="a-6p"></a>即非庄严是名庄严　三释成菩萨。</p>
  <p id="a6q">须菩提。<a id="a-6r"></a>若菩萨通达无我法者。<a id="a-6s"></a>如来说名真是菩萨　论云。<a id="a-6t"></a>若起度众生严土之心。<a id="a-6u"></a>即是颠倒非菩萨者。<a id="a-6v"></a>起何等心名为菩萨。<a id="a-6w"></a>故经言通达等。<a id="a-6x"></a>无著云。<a id="a-6y"></a>谓人无我法无我○十五断诸佛不见诸法疑。<a id="a-6z"></a>论云。<a id="a-70"></a>前说菩萨不见彼是众生。<a id="a-71"></a>不见我为菩萨。<a id="a-72"></a>不见清净佛土。<a id="a-73"></a>若如是则诸佛不见诸法○断之文二。<a id="a-74"></a>初约能见五眼明见净。<a id="a-75"></a>偈云。<a id="a-76"></a>虽不见诸法。<a id="a-77"></a>非无了境眼。<a id="a-78"></a>诸佛五种实。<a id="a-79"></a>以见彼颠倒○文五○初肉眼。</p>
  <p id="a7A">须菩提。<a id="a-7B"></a>于意云何。<a id="a-7C"></a>如来有肉眼不。<a id="a-7D"></a>如是世尊。<a id="a-7E"></a>如来有肉眼　肉团中有清净色。<a id="a-7F"></a>见障内色名为肉眼。<a id="a-7G"></a>佛具诸根故有肉眼○二天眼。</p>
  <p id="a7H">须菩提于意云何。<a id="a-7I"></a>如来有天眼不。<a id="a-7J"></a>如是世尊。<a id="a-7K"></a>如来有天眼　于肉眼边引净天眼。<a id="a-7L"></a>　见障外色。<a id="a-7M"></a>依大般若。<a id="a-7N"></a>佛肉眼能见人中无数世界。<a id="a-7O"></a>不唯障内。<a id="a-7P"></a>若佛天眼能见诸天所有细色。<a id="a-7Q"></a>除见天外见人等事名肉眼矣。<a id="a-7R"></a>净名云。<a id="a-7S"></a>唯佛世尊得真天眼。<a id="a-7T"></a>照见恒沙佛土不以二相○三慧眼。</p>
  <p id="a7U">须菩提于意云何。<a id="a-7V"></a>如来有慧眼不。<a id="a-7W"></a>如是世尊。<a id="a-7X"></a>如来有慧眼　以根本智照真理故○四法眼。</p>
  <p id="a7Y">须菩提于意云何。<a id="a-7Z"></a>如来有法眼不。<a id="a-7a"></a>如是世尊。<a id="a-7b"></a>如来有法眼　后得智说法度人○五佛眼。</p>
  <p id="a7c">须菩提于意云何。<a id="a-7d"></a>如来有佛眼不。<a id="a-7e"></a>如是世尊。<a id="a-7f"></a>如来有佛眼　前四在佛总名佛眼。<a id="a-7g"></a>又见佛性圆极名为佛眼○无著云。<a id="a-7h"></a>为令知见净胜故。<a id="a-7i"></a>显示有五种眼。<a id="a-7j"></a>略说有四种。<a id="a-7k"></a>谓色摄第一谛摄世谛摄一切种一切应知摄○古德偈云。<a id="a-7l"></a>天眼通非碍。<a id="a-7m"></a>肉眼碍非通。<a id="a-7n"></a>法眼唯观俗。<a id="a-7o"></a>慧眼直缘空。<a id="a-7p"></a>佛眼如千日。<a id="a-7q"></a>照异体还同○二约所知诸心明智净五○初约一个恒河以数沙。</p>
  <p id="a7r">须菩提于意云何。<a id="a-7s"></a>如恒河中所有沙。<a id="a-7t"></a>佛说是沙不。<a id="a-7u"></a>如是世尊。<a id="a-7v"></a>如来说是沙　二约一河中沙以数河。</p>
  <p id="a7w">须菩提于意云何。<a id="a-7x"></a>如一恒河中所有沙。<a id="a-7y"></a>有如是沙等恒河　三约沙河中沙以数界。</p>
  <p id="a7z">是诸恒河所有沙数佛世界。<a id="a-80"></a>如是宁为多不。<a id="a-81"></a>甚多世尊　四约尔所界中所有生。</p>
  <p id="a82">佛告须菩提。<a id="a-83"></a>尔所国土中所有众生　五约一一众生所有心三○初总明染净以标悉知。</p>
  <p id="a84">若干种心如来悉知　无著云。<a id="a-85"></a>若干种心者有二种。<a id="a-86"></a>谓染及净。<a id="a-87"></a>即共欲心离欲心等○二会妄归真以释悉知。</p>
  <p id="a88">何以故。<a id="a-89"></a>如来说诸心皆为非心。<a id="a-8A"></a>是名为心　大云云。<a id="a-8B"></a>由一切妄心依真如体都无其性。<a id="a-8C"></a>佛证真如故悉知之。<a id="a-8D"></a>诸心者标指。<a id="a-8E"></a>非心者妄识本空。<a id="a-8F"></a>是名心者真心不灭。<a id="a-8G"></a>若本论释则与此殊。<a id="a-8H"></a>偈云。<a id="a-8I"></a>种种颠倒识。<a id="a-8J"></a>以离于实念。<a id="a-8K"></a>不住彼实智。<a id="a-8L"></a>是故说颠倒○三推破杂染以释非心。</p>
  <p id="a8M">所以者何。<a id="a-8N"></a>须菩提。<a id="a-8O"></a>过去心不可得。<a id="a-8P"></a>现在心不可得。<a id="a-8Q"></a>未来心不可得　无著云。<a id="a-8R"></a>过去已灭故。<a id="a-8S"></a>未来未有故。<a id="a-8T"></a>现在第一义故○十六断福德例心颠倒疑。<a id="a-8U"></a>论云。<a id="a-8V"></a>向说心住颠倒皆不可得。<a id="a-8W"></a>若如是福德亦是颠倒。<a id="a-8X"></a>何名善法○断之文二○初问福答福。</p>
  <p id="a8Y">须菩提于意云何。<a id="a-8Z"></a>若有人满三千大千世界七宝。<a id="a-8a"></a>以用布施。<a id="a-8b"></a>是人以是因缘得福多不。<a id="a-8c"></a>如是世尊。<a id="a-8d"></a>此人以是因缘得福甚多　以是离相无倒行施因缘。<a id="a-8e"></a>成无漏福离于二障。<a id="a-8f"></a>既非颠倒故得福多○二反释顺释。</p>
  <p id="a8g">须菩提若福德有实如来不说德福德多。<a id="a-8h"></a>以福德无故。<a id="a-8i"></a>如来说得福德多　偈云。<a id="a-8j"></a>佛智慧为本。<a id="a-8k"></a>非颠倒功德。<a id="a-8l"></a>论云。<a id="a-8m"></a>显示福非颠倒。<a id="a-8n"></a>佛智为本故福有者取相也。<a id="a-8o"></a>福无者离相也。<a id="a-8p"></a>问福性空故福多者前说妄心性空。<a id="a-8q"></a>妄亦应多。<a id="a-8r"></a>答福以佛智为本。<a id="a-8s"></a>顺于性空故悟性空。<a id="a-8t"></a>福则甚多。<a id="a-8u"></a>心识颠倒。<a id="a-8v"></a>违于性空故悟性空。<a id="a-8w"></a>则心识都尽。<a id="a-8x"></a>十七断无为何有相好疑。<a id="a-8y"></a>论云。<a id="a-8z"></a>若诸佛以无为得名。<a id="a-90"></a>云何诸佛成就相好。<a id="a-91"></a>而名为佛。<a id="a-92"></a>此约法身佛故以为疑○断之文二○初由无身故现身。</p>
  <p id="a93">须菩提于意云何。<a id="a-94"></a>佛可以具足色身见不。<a id="a-95"></a>不也世尊。<a id="a-96"></a>如来不应以具足色身见。<a id="a-97"></a>何以故。<a id="a-98"></a>如来说具足色身。<a id="a-99"></a>即非具足色身。<a id="a-9A"></a>是名具足色身　即随形好也。<a id="a-9B"></a>如镜中无物方能现物故。<a id="a-9C"></a>论云。<a id="a-9D"></a>法身毕竟非色身非诸相。<a id="a-9E"></a>然相好二种。<a id="a-9F"></a>亦非不佛。<a id="a-9G"></a>此二不离法身故。<a id="a-9H"></a>是故此二亦得言无。<a id="a-9I"></a>故说非身。<a id="a-9J"></a>亦得言有。<a id="a-9K"></a>故说成就○二由无相故现相。</p>
  <p id="a9L">须菩提。<a id="a-9M"></a>于意云何。<a id="a-9N"></a>如来可以具足诸相见不。<a id="a-9O"></a>不也世尊。<a id="a-9P"></a>如来不应以具足诸相见。<a id="a-9Q"></a>何以故。<a id="a-9R"></a>如来说诸相具足即非具足。<a id="a-9S"></a>是名诸相具足　即三十二相也。<a id="a-9T"></a>一一如前色身中说。<a id="a-9U"></a>十八断无身何以说法疑。<a id="a-9V"></a>论云。<a id="a-9W"></a>若如来色身相好不可得见。<a id="a-9X"></a>云何言如来说法○断之文三○初遮错解。</p>
  <p id="a9Y">须菩提。<a id="a-9Z"></a>汝勿谓如来作是念。<a id="a-9a"></a>我当有所说法。<a id="a-9b"></a>莫作是念　谷中无人能作音声故○二释所以。</p>
  <p id="a9c">何以故。<a id="a-9d"></a>若人言如来有所说法。<a id="a-9e"></a>即为谤佛。<a id="a-9f"></a>不能解我所说故　世尊达诸法空毕竟无执。<a id="a-9g"></a>今言有说。<a id="a-9h"></a>是谤佛执法也○三示正见。</p>
  <p id="a9i">须菩提说法者。<a id="a-9j"></a>无法可说。<a id="a-9k"></a>是名说法　偈云。<a id="a-9l"></a>如佛法亦然所说二差别。<a id="a-9m"></a>不离于法界。<a id="a-9n"></a>说法无自相。<a id="a-9o"></a>大云云若言无说是真说法。<a id="a-9p"></a>若言有说不名说法。<a id="a-9q"></a>是谤佛故○十九断无法如何修证疑。<a id="a-9r"></a>论云。<a id="a-9s"></a>如来不得一法。<a id="a-9t"></a>云何离上上证转。<a id="a-9u"></a>转得阿耨菩提。<a id="a-9v"></a>为断此疑示现非证法。<a id="a-9w"></a>名为阿耨菩提○断之文三○初以无法为正觉。</p>
  <p id="a9x">须菩提白佛言世尊。<a id="a-9y"></a>得阿耨多罗三藐三菩提。<a id="a-9z"></a>为无所得耶。<a id="a-A0"></a>佛言如是。<a id="a-A1"></a>如是。<a id="a-A2"></a>须菩提。<a id="a-A3"></a>我于阿耨多罗三藐三菩提。<a id="a-A4"></a>乃至无有少法可得。<a id="a-A5"></a>是名阿耨多罗三藐三菩提　偈云。<a id="a-A6"></a>彼处无少法知菩提无上。<a id="a-A7"></a>论云。<a id="a-A8"></a>彼菩提处无有一法可证。<a id="a-A9"></a>名为阿耨菩提○二以平等为正觉。</p>
  <p id="aAA">复次须菩提。<a id="a-AB"></a>是法平等。<a id="a-AC"></a>无有高下。<a id="a-AD"></a>是名阿耨多罗三藐三菩提　偈云。<a id="a-AE"></a>法界不增减。<a id="a-AF"></a>论云。<a id="a-AG"></a>是法平等是故名无上。<a id="a-AH"></a>以更无上上故○三以正助修正觉。</p>
  <p id="aAI">以无我无人无众生无寿者。<a id="a-AJ"></a>修一切善法。<a id="a-AK"></a>则得阿耨多罗三藐三菩提。<a id="a-AL"></a>须菩提。<a id="a-AM"></a>所言善法者。<a id="a-AN"></a>如来说即非善法。<a id="a-AO"></a>是名善法　无我等。<a id="a-AP"></a>是了因即正道也。<a id="a-AQ"></a>修一切善法是缘因。<a id="a-AR"></a>即助道也。<a id="a-AS"></a>即得阿耨菩提是正觉也。<a id="a-AT"></a>所言善法者标指也。<a id="a-AU"></a>即非等者。<a id="a-AV"></a>论云。<a id="a-AW"></a>彼法无有漏法。<a id="a-AX"></a>故名非善法。<a id="a-AY"></a>以有无漏法。<a id="a-AZ"></a>故名为善法○二十断所说无记非因疑。<a id="a-Aa"></a>论云。<a id="a-Ab"></a>若修一切善法得阿耨菩提者。<a id="a-Ac"></a>则所说法不能得菩提。<a id="a-Ad"></a>以是无记法故○断者。</p>
  <p id="aAe">须菩提。<a id="a-Af"></a>若三千大千世界中。<a id="a-Ag"></a>所有诸须弥山王。<a id="a-Ah"></a>如是等七宝聚。<a id="a-Ai"></a>有人持用布施。<a id="a-Aj"></a>若人以此般若波罗蜜经。<a id="a-Ak"></a>乃至四句偈等。<a id="a-Al"></a>受持读诵为他人说。<a id="a-Am"></a>于前福德百分不及一。<a id="a-An"></a>百千万亿分。<a id="a-Ao"></a>乃至算数譬喻所不能及　偈云。<a id="a-Ap"></a>虽言无记法。<a id="a-Aq"></a>而说是彼因。<a id="a-Ar"></a>是故一法宝胜无量珍宝论云。<a id="a-As"></a>以离所说法不能得大菩提故。<a id="a-At"></a>此法能为菩提因。<a id="a-Au"></a>又言。<a id="a-Av"></a>汝法是无记。<a id="a-Aw"></a>而我法是记。<a id="a-Ax"></a>是故胜舍无量七宝○二十一断平等云何度生疑。<a id="a-Ay"></a>论云。<a id="a-Az"></a>若法平等无高下者。<a id="a-B0"></a>云何如来度众生○断之文四○初遮其错解。</p>
  <p id="aB1">须菩提于意云何。<a id="a-B2"></a>汝等勿谓。<a id="a-B3"></a>如来作是念。<a id="a-B4"></a>我当度众生须菩提。<a id="a-B5"></a>莫作是念　二示其正见。</p>
  <p id="aB6">何以故。<a id="a-B7"></a>实无有众生如来度者　偈云。<a id="a-B8"></a>平等真法界。<a id="a-B9"></a>佛不度众生。<a id="a-BA"></a>以名共彼阴。<a id="a-BB"></a>不离于法界。<a id="a-BC"></a>论云。<a id="a-BD"></a>众生假名与五阴共不离法界○三反释所以。</p>
  <p id="aBE">若有众生如来度者。<a id="a-BF"></a>如来则有我人众生寿者　论云。<a id="a-BG"></a>若如来有如是心。<a id="a-BH"></a>五阴中有众生可度者。<a id="a-BI"></a>此是取相过。<a id="a-BJ"></a>无著云。<a id="a-BK"></a>如来如尔炎而知。<a id="a-BL"></a>是故若有众生想则为有我取○四展转拂迹。</p>
  <p id="aBM">须菩提。<a id="a-BN"></a>如来说有我者则非有我。<a id="a-BO"></a>而凡夫之人以为有我。<a id="a-BP"></a>须菩提。<a id="a-BQ"></a>凡夫者如来说则非凡夫　二十二断以相比之真佛疑。<a id="a-BR"></a>论云。<a id="a-BS"></a>虽相成就不可得见如来而以见相成就。<a id="a-BT"></a>比智则知如来法身○断之文五○初问以相表佛。</p>
  <p id="aBU">须菩提于意云何。<a id="a-BV"></a>可以三十二相观如来不　二答因苗识根。</p>
  <p id="aBW">须菩提言。<a id="a-BX"></a>如是如是。<a id="a-BY"></a>以三十二相观如来大云云。<a id="a-BZ"></a>前悟色身今迷法身。<a id="a-Ba"></a>意谓法身既流出相身。<a id="a-Bb"></a>即由此相。<a id="a-Bc"></a>知佛证得无相法身○三难凡圣不分。</p>
  <p id="aBd">佛言须菩提。<a id="a-Be"></a>若以三十二相。<a id="a-Bf"></a>观如来者。<a id="a-Bg"></a>转轮圣王则是如来　偈云。<a id="a-Bh"></a>非是色身相。<a id="a-Bi"></a>可比知如来。<a id="a-Bj"></a>诸佛唯法身。<a id="a-Bk"></a>转轮王非佛○四悟佛非相见。</p>
  <p id="aBl">须菩提白佛言世尊。<a id="a-Bm"></a>如我解佛所说义。<a id="a-Bn"></a>不应以三十二相观如来　五即见闻不及。</p>
  <p id="aBo">尔时世尊而说偈言。<a id="a-Bp"></a>若以色见我。<a id="a-Bq"></a>以音声求我。<a id="a-Br"></a>是人行邪道。<a id="a-Bs"></a>不能见如来　魏加后偈云。<a id="a-Bt"></a>彼如来妙体。<a id="a-Bu"></a>即法身诸佛。<a id="a-Bv"></a>法身不可见。<a id="a-Bw"></a>彼识不能知。<a id="a-Bx"></a>偈云。<a id="a-By"></a>唯见色闻声。<a id="a-Bz"></a>是人不知佛。<a id="a-C0"></a>以真如法身。<a id="a-C1"></a>非是识境故。<a id="a-C2"></a>无著云。<a id="a-C3"></a>以彼法真如相故。<a id="a-C4"></a>非如言说而知。<a id="a-C5"></a>唯自证知故。<a id="a-C6"></a>二十三断佛果非关福相疑。<a id="a-C7"></a>由前相比法身是失。<a id="a-C8"></a>又闻以色见声求是邪。<a id="a-C9"></a>遂作念云。<a id="a-CA"></a>佛果一向无相无为。<a id="a-CB"></a>若尔则修福德之因。<a id="a-CC"></a>但成相果。<a id="a-CD"></a>相果既非佛果。<a id="a-CE"></a>佛果则不以具相而得。<a id="a-CF"></a>故佛果毕竟不关福相。<a id="a-CG"></a>故论云。<a id="a-CH"></a>有人起如是心。<a id="a-CI"></a>若不依福德得大菩提。<a id="a-CJ"></a>如是诸菩萨。<a id="a-CK"></a>则失福德。<a id="a-CL"></a>及失果报○断之文四。<a id="a-CM"></a>初遮毁相之念。</p>
  <p id="aCN">须菩提汝若作是念。<a id="a-CO"></a>如来不以具足相故。<a id="a-CP"></a>得阿耨多罗三藐三菩提。<a id="a-CQ"></a>须菩提莫作是念。<a id="a-CR"></a>如来不以具足相故。<a id="a-CS"></a>得阿耨多罗三藐三菩提　华严经云。<a id="a-CT"></a>色身非是佛。<a id="a-CU"></a>音声亦复然。<a id="a-CV"></a>亦不离色声。<a id="a-CW"></a>见佛神通力。<a id="a-CX"></a>肇云。<a id="a-CY"></a>不偏在色声故言非。<a id="a-CZ"></a>非不身相故复言是。<a id="a-Ca"></a>大云云。<a id="a-Cb"></a>若言如来不以相具断灭见矣。<a id="a-Cc"></a>故佛止云莫作是念○二出毁相之过。</p>
  <p id="aCd">须菩提汝若作是念。<a id="a-Ce"></a>发阿耨多罗三藐三菩提心者。<a id="a-Cf"></a>说诸法断灭。<a id="a-Cg"></a>莫作是念　毁相则堕断灭。<a id="a-Ch"></a>断灭是损减之过。<a id="a-Ci"></a>断见边见之过。<a id="a-Cj"></a>○三明福相不失。</p>
  <p id="aCk">何以故。<a id="a-Cl"></a>发阿耨多罗三藐三菩提心者。<a id="a-Cm"></a>于法不说断灭相　无著云。<a id="a-Cn"></a>于法不说断灭者。<a id="a-Co"></a>谓如所住法而通达。<a id="a-Cp"></a>不断一切生死影像法。<a id="a-Cq"></a>于涅槃自在行。<a id="a-Cr"></a>利益众生事。<a id="a-Cs"></a>此中为遮一向寂静故。<a id="a-Ct"></a>显示不住涅槃。<a id="a-Cu"></a>偈云不失功德因及彼胜果报。<a id="a-Cv"></a>论云。<a id="a-Cw"></a>虽不依福德。<a id="a-Cx"></a>得真菩提而不失福德及彼果报。<a id="a-Cy"></a>以能成就智慧庄严功德庄严○四明不失所以二○初明得忍故不失。</p>
  <p id="aCz">须菩提。<a id="a-D0"></a>若菩萨以满恒河沙等世界七宝布施。<a id="a-D1"></a>若复有人知一切法无我。<a id="a-D2"></a>得成于忍。<a id="a-D3"></a>此菩萨胜前菩萨所得功德　论云。<a id="a-D4"></a>有人起如是心。<a id="a-D5"></a>诸菩萨得出世智。<a id="a-D6"></a>失彼福德及以果报。<a id="a-D7"></a>为遮此故。<a id="a-D8"></a>偈云。<a id="a-D9"></a>得胜忍不失以得无垢果。<a id="a-DA"></a>无我者二种无我也○一明不受故不失二○初正明。</p>
  <p id="aDB">须菩提。<a id="a-DC"></a>以诸菩萨不受福德故　论云。<a id="a-DD"></a>彼福德得有漏果报。<a id="a-DE"></a>故可诃也。<a id="a-DF"></a>无著云。<a id="a-DG"></a>此显示不着生死故。<a id="a-DH"></a>若住生死即受福德○二征释。</p>
  <p id="aDI">须菩提。<a id="a-DJ"></a>白佛言世尊。<a id="a-DK"></a>云何菩萨不受福德。<a id="a-DL"></a>须菩提。<a id="a-DM"></a>菩萨所作福德。<a id="a-DN"></a>不应贪着。<a id="a-DO"></a>是故说不受福德　二十四断化身出现受福疑。<a id="a-DP"></a>论云。<a id="a-DQ"></a>若诸菩萨不受福德。<a id="a-DR"></a>云何诸菩萨福德众生受用○断之文二○初斥错解。</p>
  <p id="aDS">须菩提。<a id="a-DT"></a>若有人言。<a id="a-DU"></a>如来若来若去若坐若卧。<a id="a-DV"></a>是人不解我所说义　偈云。<a id="a-DW"></a>是福德应报。<a id="a-DX"></a>为化诸众生。<a id="a-DY"></a>自然如是业。<a id="a-DZ"></a>诸佛现十方○二示正见。</p>
  <p id="aDa">何以故。<a id="a-Db"></a>如来者无所从来。<a id="a-Dc"></a>亦无所去。<a id="a-Dd"></a>故名如来　偈云。<a id="a-De"></a>去来化身佛。<a id="a-Df"></a>如来常不动。<a id="a-Dg"></a>大云云。<a id="a-Dh"></a>众生心水若清净。<a id="a-Di"></a>则见佛来。<a id="a-Dj"></a>来无所从。<a id="a-Dk"></a>浊则见双林示灭。<a id="a-Dl"></a>则云佛去。<a id="a-Dm"></a>去无可至。<a id="a-Dn"></a>肇云。<a id="a-Do"></a>解极会如体无方所。<a id="a-Dp"></a>缘至物现来无所从。<a id="a-Dq"></a>感毕为隐亦何所去○二十五断法身化身有异疑。<a id="a-Dr"></a>据前不可以化相此知法身。<a id="a-Ds"></a>法身无去来坐卧。<a id="a-Dt"></a>即似真化异。<a id="a-Du"></a>据遮断灭之念。<a id="a-Dv"></a>又显不失福相。<a id="a-Dw"></a>即似真化一故成疑也。<a id="a-Dx"></a>此约微尘世界。<a id="a-Dy"></a>委释非一非异义。<a id="a-Dz"></a>以断此疑○文二初约尘界破一异五○初细末方便破粗色。</p>
  <p id="aE0">须菩提。<a id="a-E1"></a>若善男子善女人。<a id="a-E2"></a>以三千大千世界碎为微尘。<a id="a-E3"></a>于意云何。<a id="a-E4"></a>是微尘众宁为多不。<a id="a-E5"></a>甚多世尊　偈云。<a id="a-E6"></a>于是法界处。<a id="a-E7"></a>非一亦非异。<a id="a-E8"></a>论云。<a id="a-E9"></a>彼诸佛如来。<a id="a-EA"></a>于真如法界中。<a id="a-EB"></a>非一处住亦非异处住。<a id="a-EC"></a>为示此义故。<a id="a-ED"></a>说世界碎为微尘。<a id="a-EE"></a>故偈云。<a id="a-EF"></a>世界作微尘。<a id="a-EG"></a>此喻示彼义○无著云。<a id="a-EH"></a>为破名色身故说界尘等。<a id="a-EI"></a>于中细末方便及无所见方便。<a id="a-EJ"></a>尘甚多者。<a id="a-EK"></a>是细末方便○大云云。<a id="a-EL"></a>即是析尘至于细末。<a id="a-EM"></a>以此方便破粗色矣。<a id="a-EN"></a>此言微尘依大乘宗。<a id="a-EO"></a>于一抟色假想分析。<a id="a-EP"></a>至极略色为尘。<a id="a-EQ"></a>非小乘宗实尘矣○二不念方便破微尘。</p>
  <p id="aER">何以故。<a id="a-ES"></a>若是微尘众实有者。<a id="a-ET"></a>佛则不说是微尘众。<a id="a-EU"></a>所以者何。<a id="a-EV"></a>佛说微尘众。<a id="a-EW"></a>则非微尘众。<a id="a-EX"></a>是名微尘众　论云。<a id="a-EY"></a>尘碎为末故非一处。<a id="a-EZ"></a>尘众聚故故非异处。<a id="a-Ea"></a>如是佛住法界中。<a id="a-Eb"></a>非一处住非异处住○又若尘众实有者。<a id="a-Ec"></a>世间凡夫悉亦自知。<a id="a-Ed"></a>何须佛说。<a id="a-Ee"></a>秖为不知体不成就。<a id="a-Ef"></a>故佛说矣。<a id="a-Eg"></a>故无著云。<a id="a-Eh"></a>世尊说非者。<a id="a-Ei"></a>以此聚体不成就故。<a id="a-Ej"></a>若异此者。<a id="a-Ek"></a>佛虽不说亦自知是聚○三不念方便破世界。</p>
  <p id="aEl">世尊。<a id="a-Em"></a>如来所说三千大千世界。<a id="a-En"></a>则非世界。<a id="a-Eo"></a>是名世界　本论破世界不实之义可知。<a id="a-Ep"></a>无著云。<a id="a-Eq"></a>此破名身世界者。<a id="a-Er"></a>众生世界○四俱约尘界破和合。</p>
  <p id="aEs">何以故。<a id="a-Et"></a>若世界实有者。<a id="a-Eu"></a>则是一合相。<a id="a-Ev"></a>如来说一合相则非一合相。<a id="a-Ew"></a>是名一合相　论云。<a id="a-Ex"></a>若实有一世界。<a id="a-Ey"></a>如来则不说三千界。<a id="a-Ez"></a>大云云。<a id="a-F0"></a>若实有一世界。<a id="a-F1"></a>冥然是一一和合矣。<a id="a-F2"></a>是则不合有多差别。<a id="a-F3"></a>今既佛说三千。<a id="a-F4"></a>明非冥然一矣。<a id="a-F5"></a>故约三千破一界也○无著云。<a id="a-F6"></a>为并说若世界若微尘界故。<a id="a-F7"></a>有二种抟取。<a id="a-F8"></a>为一抟取及差别搏取。<a id="a-F9"></a>大云云。<a id="a-FA"></a>此明尘众及众生类俱名世界。<a id="a-FB"></a>一合相者。<a id="a-FC"></a>即是抟取。<a id="a-FD"></a>抟取为一故云和合。<a id="a-FE"></a>故此一合有二抟取。<a id="a-FF"></a>一者一抟取。<a id="a-FG"></a>即是世界和合为一。<a id="a-FH"></a>二差别抟取。<a id="a-FI"></a>即是微尘有众多极微。<a id="a-FJ"></a>名为差别。<a id="a-FK"></a>非一合者第一义中二界无实故。<a id="a-FL"></a>五佛印无中妄执有。</p>
  <p id="aFM">须菩提。<a id="a-FN"></a>一合相者则是不可说。<a id="a-FO"></a>但凡夫之人贪着其事　论云。<a id="a-FP"></a>以彼聚集无物可取。<a id="a-FQ"></a>虚妄分别故云妄取。<a id="a-FR"></a>若有实者即是正见。<a id="a-FS"></a>无著云。<a id="a-FT"></a>世谛说抟取。<a id="a-FU"></a>第一义不可说。<a id="a-FV"></a>彼小儿凡夫如言说取。<a id="a-FW"></a>大云云。<a id="a-FX"></a>执见五蕴取其和合。<a id="a-FY"></a>是贪着事迷于事法起烦恼矣○二约止观破我法二。<a id="a-FZ"></a>初除我执二。<a id="a-Fa"></a>初斥错解。</p>
  <p id="aFb">须菩提。<a id="a-Fc"></a>若人言佛说我见人见众生见寿者见。<a id="a-Fd"></a>须菩提于意云何。<a id="a-Fe"></a>是人解我所说义不。<a id="a-Ff"></a>世尊。<a id="a-Fg"></a>是人不解如来所说义　二遣言执。</p>
  <p id="aFh">何以故。<a id="a-Fi"></a>世尊说我见人见众生见寿者见。<a id="a-Fj"></a>则非我见。<a id="a-Fk"></a>人见。<a id="a-Fl"></a>众生见。<a id="a-Fm"></a>寿者见。<a id="a-Fn"></a>是名我见。<a id="a-Fo"></a>人见。<a id="a-Fp"></a>众生见。<a id="a-Fq"></a>寿者见　论云。<a id="a-Fr"></a>我见虚妄分别。<a id="a-Fs"></a>佛说即是不见。<a id="a-Ft"></a>无著云。<a id="a-Fu"></a>此显示如所不分别。<a id="a-Fv"></a>云何显示如。<a id="a-Fw"></a>外道说我。<a id="a-Fx"></a>如来说为我见故。<a id="a-Fy"></a>安置人无我。<a id="a-Fz"></a>又为说有此我见故。<a id="a-G0"></a>安置法无我。<a id="a-G1"></a>如是观察菩萨入相应三昧时。<a id="a-G2"></a>不复分别。<a id="a-G3"></a>即此观察为入方便○二除法执二○初除分别。</p>
  <p id="aG4">须菩提。<a id="a-G5"></a>发阿耨多罗三藐三菩提心者。<a id="a-G6"></a>于一切法应如是知。<a id="a-G7"></a>如是见如是信解。<a id="a-G8"></a>不生法相　无著云。<a id="a-G9"></a>此显示何人无分别。<a id="a-GA"></a>于何法不分别。<a id="a-GB"></a>何方便不分别○此显示增上心增上智故。<a id="a-GC"></a>于无分别中知见胜解○于中若智依止奢摩他故知。<a id="a-GD"></a>依止毗钵舍那故见。<a id="a-GE"></a>此二依止三摩提故胜解。<a id="a-GF"></a>以三摩提自在故。<a id="a-GG"></a>解内攀缘影像。<a id="a-GH"></a>彼名胜解○云何无分别。<a id="a-GI"></a>此正显无分别。<a id="a-GJ"></a>大云云。<a id="a-GK"></a>前之方便是加行智。<a id="a-GL"></a>今不分别是根本智。<a id="a-GM"></a>即亲证真如离能所取。<a id="a-GN"></a>名不分别○二显本寂。</p>
  <p id="aGO">须菩提所言法相者。<a id="a-GP"></a>如来说即非法相。<a id="a-GQ"></a>是名法相　无著云。<a id="a-GR"></a>此显示法相中。<a id="a-GS"></a>不共义及相应义。<a id="a-GT"></a>如前已说。<a id="a-GU"></a>二十六断化身说法无福疑。<a id="a-GV"></a>因闻真化非一非异。<a id="a-GW"></a>意云。<a id="a-GX"></a>若就非一化唯虚假。<a id="a-GY"></a>若就非异又唯冥合归一。<a id="a-GZ"></a>法身即化身终无自体。<a id="a-Ga"></a>若尔即所说法受持演说无福○断之文二○初明说法功德。</p>
  <p id="aGb">须菩提。<a id="a-Gc"></a>若有人满无量阿僧祇世界七宝持用布施。<a id="a-Gd"></a>若有善男子善女人。<a id="a-Ge"></a>发菩萨心者。<a id="a-Gf"></a>持于此经乃至四句偈等。<a id="a-Gg"></a>受持读诵为人演说。<a id="a-Gh"></a>其福胜彼　偈云。<a id="a-Gi"></a>化身示现福非无无尽福。<a id="a-Gj"></a>论云。<a id="a-Gk"></a>虽诸佛自然化身作业。<a id="a-Gl"></a>而彼诸佛化身说法。<a id="a-Gm"></a>有无量无尽无漏功德○二明说法不染。</p>
  <p id="aGn">云何为人演说。<a id="a-Go"></a>不取于相。<a id="a-Gp"></a>如如不动　无著云。<a id="a-Gq"></a>为说法不染故。<a id="a-Gr"></a>以有如是大利益故决定演说。<a id="a-Gs"></a>如是演说即无所染○云何演说等者。<a id="a-Gt"></a>显示不可言说故。<a id="a-Gu"></a>若异此者则为染说。<a id="a-Gv"></a>以颠倒义故。<a id="a-Gw"></a>又说时不求信敬等。<a id="a-Gx"></a>亦为无染说法○大云云。<a id="a-Gy"></a>若能不以生灭心行说实相法。<a id="a-Gz"></a>则如彼真如。<a id="a-H0"></a>故曰如如。<a id="a-H1"></a>又心如境如故曰如如。<a id="a-H2"></a>不动者则无染义○二十七断入寂如何说法疑。<a id="a-H3"></a>论云。<a id="a-H4"></a>若诸佛如来常为众生说法。<a id="a-H5"></a>云何言如来入涅槃○断者。</p>
  <p id="aH6">何以故。<a id="a-H7"></a>一切有为法。<a id="a-H8"></a>如梦幻泡影。<a id="a-H9"></a>如露亦如电。<a id="a-HA"></a>应作如是观　释此文为三。<a id="a-HB"></a>初约两论释。<a id="a-HC"></a>魏本中九喻。<a id="a-HD"></a>魏本云。<a id="a-HE"></a>一切有为法。<a id="a-HF"></a>如星翳灯幻。<a id="a-HG"></a>露泡梦电云。<a id="a-HH"></a>应作如是观○于中文二。<a id="a-HI"></a>初约本论断疑。<a id="a-HJ"></a>偈云。<a id="a-HK"></a>非有为非离。<a id="a-HL"></a>诸如来涅槃。<a id="a-HM"></a>九种有为法。<a id="a-HN"></a>妙智正观故。<a id="a-HO"></a>论云。<a id="a-HP"></a>诸佛得涅槃化身说法故非有为。<a id="a-HQ"></a>非离有为。<a id="a-HR"></a>何故示现世间而不住有为。<a id="a-HS"></a>由妙智正观。<a id="a-HT"></a>有为如九喻虚假故○二兼无著释相。<a id="a-HU"></a>无著云此偈显示四有为相。<a id="a-HV"></a>文四○一自性相。<a id="a-HW"></a>此见相。<a id="a-HX"></a>二用识为体。<a id="a-HY"></a>生死根本故。<a id="a-HZ"></a>文三○一星喻见。<a id="a-Ha"></a>无著云。<a id="a-Hb"></a>无智暗中有彼光故。<a id="a-Hc"></a>有智明中无彼光故○二翳喻相。<a id="a-Hd"></a>论云。<a id="a-He"></a>如目有翳。<a id="a-Hf"></a>则见毛轮等色。<a id="a-Hg"></a>观有为法亦尔。<a id="a-Hh"></a>以颠倒见故。<a id="a-Hi"></a>无著云。<a id="a-Hj"></a>人法我见如翳。<a id="a-Hk"></a>以取无义故○三灯喻识。<a id="a-Hl"></a>灯约膏油相续不绝。<a id="a-Hm"></a>识依贪爱生死无休○二着所住味相。<a id="a-Hn"></a>论云幻喻所依住处。<a id="a-Ho"></a>以器世间种种差别。<a id="a-Hp"></a>无一体实故。<a id="a-Hq"></a>无著云。<a id="a-Hr"></a>味着颠倒境故。<a id="a-Hs"></a>大云云。<a id="a-Ht"></a>幻出城郭诳人。<a id="a-Hu"></a>识变山河不实故○三随顺过失相。<a id="a-Hv"></a>自身及受用是过失。<a id="a-Hw"></a>观此无常是名随顺。<a id="a-Hx"></a>又解云。<a id="a-Hy"></a>随顺身受即是过失。<a id="a-Hz"></a>文二○初露喻身。<a id="a-I0"></a>论云。<a id="a-I1"></a>身亦如是少时住故。<a id="a-I2"></a>二泡喻受。<a id="a-I3"></a>论云。<a id="a-I4"></a>所受用事亦复如是。<a id="a-I5"></a>以受想因三法不定故。<a id="a-I6"></a>无著云。<a id="a-I7"></a>显示随顺苦体。<a id="a-I8"></a>以受如泡故。<a id="a-I9"></a>功德施云。<a id="a-IA"></a>观察寿如水泡。<a id="a-IB"></a>或始生未成体。<a id="a-IC"></a>或才生。<a id="a-ID"></a>或暂停住。<a id="a-IE"></a>即归散灭○四随顺出离相。<a id="a-IF"></a>无著云。<a id="a-IG"></a>随顺人法无我故得出离。<a id="a-IH"></a>文三○初梦喻过去。<a id="a-II"></a>无著云。<a id="a-IJ"></a>彼过去行以所念处故如梦。<a id="a-IK"></a>论云。<a id="a-IL"></a>应观过去所有集造同于梦境。<a id="a-IM"></a>但唯念性故。<a id="a-IN"></a>功德施云。<a id="a-IO"></a>观察作者。<a id="a-IP"></a>如梦中随见闻之境。<a id="a-IQ"></a>以念分别熏习住故。<a id="a-IR"></a>虽无作者。<a id="a-IS"></a>种种境界分明现前。<a id="a-IT"></a>如是众生无始时来。<a id="a-IU"></a>有诸烦恼善不善业熏习而住。<a id="a-IV"></a>虽无我是能作者。<a id="a-IW"></a>而现无涯生死等事○二电喻现在。<a id="a-IX"></a>论云。<a id="a-IY"></a>以刹那不住故。<a id="a-IZ"></a>功德施云。<a id="a-Ia"></a>观察心如电生时即灭。<a id="a-Ib"></a>三云喻未来。<a id="a-Ic"></a>论云。<a id="a-Id"></a>以于子时阿黎耶识。<a id="a-Ie"></a>与一切法为种子根本。<a id="a-If"></a>无著云。<a id="a-Ig"></a>彼粗恶种子似虚空。<a id="a-Ih"></a>引心出故如云○无著云。<a id="a-Ii"></a>如是知三世行则达无我。<a id="a-Ij"></a>此显示随顺出离相。<a id="a-Ik"></a>大云云。<a id="a-Il"></a>过未无体现又不住。<a id="a-Im"></a>则三世空达无我矣○二约诸经显诸虚假喻之大意。<a id="a-In"></a>佛说一切法空。<a id="a-Io"></a>疑云。<a id="a-Ip"></a>云何现见一切境界。<a id="a-Iq"></a>故说如幻。<a id="a-Ir"></a>幻法虽无分明可见。<a id="a-Is"></a>又疑云。<a id="a-It"></a>幻法既无人何爱着。<a id="a-Iu"></a>故说如阳焰。<a id="a-Iv"></a>渴鹿谓之水爱着奔趣。<a id="a-Iw"></a>又疑云。<a id="a-Ix"></a>渴鹿毕竟不得水。<a id="a-Iy"></a>贪者如何皆得受用。<a id="a-Iz"></a>故说如梦。<a id="a-J0"></a>梦中所见亦得受用。<a id="a-J1"></a>又疑云。<a id="a-J2"></a>梦造善恶寤无业报。<a id="a-J3"></a>梦打尊长寤无忧惧。<a id="a-J4"></a>故说如影如响。<a id="a-J5"></a>虽全无体。<a id="a-J6"></a>明镜对色空谷对声。<a id="a-J7"></a>妍媸高低一一皆应。<a id="a-J8"></a>必无杂乱必无参差。<a id="a-J9"></a>又疑云。<a id="a-JA"></a>苦都无实。<a id="a-JB"></a>菩萨何以作利乐事。<a id="a-JC"></a>故说如化。<a id="a-JD"></a>谓变化者。<a id="a-JE"></a>虽知不实而化事○三会通秦译经本。<a id="a-JF"></a>梦幻泡影空理全彰。<a id="a-JG"></a>露电二喻无常。<a id="a-JH"></a>足显悟真空。<a id="a-JI"></a>则不住诸相。<a id="a-JJ"></a>观生灭则警策修行。<a id="a-JK"></a>妙符破相之宗。<a id="a-JL"></a>巧示亡情之观○魏译九喻秦本略者。<a id="a-JM"></a>以星灯有体云种含生。<a id="a-JN"></a>恐难契空心。<a id="a-JO"></a>潜滋相想。<a id="a-JP"></a>取意之译妙在兹焉○第三流通分。</p>
  <p id="aJQ">佛说是经已。<a id="a-JR"></a>长老须菩提。<a id="a-JS"></a>及诸比丘比丘尼优婆塞优婆夷。<a id="a-JT"></a>一切世间天人阿修罗。<a id="a-JU"></a>闻佛所说皆大欢喜。<a id="a-JV"></a>信受奉行　尼者此云女也。<a id="a-JW"></a>优婆塞此云近事男。<a id="a-JX"></a>优婆夷此云近事女。<a id="a-JY"></a>亲近比丘比丘尼而承事故。<a id="a-JZ"></a>阿修罗此云非天。<a id="a-Ja"></a>皆大等者。<a id="a-Jb"></a>文殊所问经云。<a id="a-Jc"></a>有三种义欢喜奉行。<a id="a-Jd"></a>一说者清净。<a id="a-Je"></a>不为取着利养所染。<a id="a-Jf"></a>二所说清净。<a id="a-Jg"></a>以如实知法体。<a id="a-Jh"></a>三得果清净○无著云。<a id="a-Ji"></a>若闻如是义。<a id="a-Jj"></a>于大乘无觉。<a id="a-Jk"></a>我念过于石究竟无因故。<a id="a-Jl"></a>天亲云。<a id="a-Jm"></a>诸佛希有总持法。<a id="a-Jn"></a>不可称量深句义。<a id="a-Jo"></a>从尊者闻及广说。<a id="a-Jp"></a>回此功德施群生。<a id="a-Jq"></a>大云云。<a id="a-Jr"></a>大圣说经妙理斯毕。<a id="a-Js"></a>二空圆极四众奉行。<a id="a-Jt"></a>肇云。<a id="a-Ju"></a>同听齐悟法喜荡心。<a id="a-Jv"></a>服玩遵式永崇不朽。<a id="a-Jw"></a>资圣云。<a id="a-Jx"></a>般若深经三世佛母。<a id="a-Jy"></a>闻经四句以超恶趣之因。<a id="a-Jz"></a>一念净持必获菩提之记。<a id="a-K0"></a>故人天异类莫不虔受奉行矣。</p>
 </body>
</html>