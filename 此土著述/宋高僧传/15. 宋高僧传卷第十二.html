<!doctype html>
<html id="z3IBWT71Jw" data-ver="1158">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第十二</h1>
  <h2 id="a2">习禅篇第三之五(正传二十人附见四人)</h2>
  <h2 id="a3">唐杭州大慈山寰中传</h2>
  <p id="a4">释寰中。<a id="a-5"></a>姓卢氏。<a id="a-6"></a>河东蒲阪人也。<a id="a-7"></a>禀灵特异挺质殊伦。<a id="a-8"></a>身支佣亭顶骨圆峻。<a id="a-9"></a>其声若钟响其色犹脂凝。<a id="a-A"></a>学通终古辞实丰赡。<a id="a-B"></a>年二十五随计中甲科。<a id="a-C"></a>然未塞其怀。<a id="a-D"></a>复思再捷。<a id="a-E"></a>无何遭母之忧。<a id="a-F"></a>遂庐于墓所。<a id="a-G"></a>及服阕径往北京童子寺出家。<a id="a-H"></a>二稔未周诸经皆览。<a id="a-I"></a>明年往嵩岳登戒肄习律部。<a id="a-J"></a>于兹博通忽慕上乘。<a id="a-K"></a>决往百丈山深得玄旨。<a id="a-L"></a>后隐南岳常乐寺。<a id="a-M"></a>结茅于山椒谏议大夫崖公深重其操。<a id="a-N"></a>因别立方丈。<a id="a-O"></a>虞渊景晞一饭永日。<a id="a-P"></a>然其乏水羸瓶远求。<a id="a-Q"></a>俄尔深宵有虎嗥啸庐侧。<a id="a-R"></a>诘旦视之。<a id="a-S"></a>果滥泉坼地而涌足其汲用。<a id="a-T"></a>后之杭浙江之北有山号大慈。<a id="a-U"></a>居未久檀信爰臻。<a id="a-V"></a>旋成巨院。<a id="a-W"></a>四方僧侣参礼如云。<a id="a-X"></a>属武宗废教。<a id="a-Y"></a>中衣短褐。<a id="a-Z"></a>或请居戴氏别墅焉。<a id="a-a"></a>大中壬申岁太守刘公。<a id="a-b"></a>首命剃染重盛禅林。<a id="a-c"></a>壬午岁二月十五日嘱累声毕而终。<a id="a-d"></a>时渐溽暑验其身一无变异。<a id="a-e"></a>而顶门燠润。<a id="a-f"></a>冬窆于塔所。<a id="a-g"></a>享年八十三。<a id="a-h"></a>法腊五十四。<a id="a-i"></a>有说常乐寺山虎跑泉。<a id="a-j"></a>当中公灭日。<a id="a-k"></a>忽焉干涸。<a id="a-l"></a>异哉。<a id="a-m"></a>止资中之受用耳。<a id="a-n"></a>至乾符丁酉岁。<a id="a-o"></a>敕谥大师号性空。<a id="a-p"></a>塔名定慧也。<a id="a-q"></a>缙云太守段成式为真赞焉。</p>
  <p data-pb></p>
  <h2 id="ar">唐洛阳韶山寰普传</h2>
  <p id="as">寰普者。<a id="a-t"></a>不知何许人也。<a id="a-u"></a>禀形淳粹克性谦冲。<a id="a-v"></a>居于丑夷下风请业。<a id="a-w"></a>汪汪然其识度辄难拟议。<a id="a-x"></a>具戒之后经论温寻。<a id="a-y"></a>然后杖锡南游澧阳。<a id="a-z"></a>遇夹山而得心契。<a id="a-10"></a>有参学举问。<a id="a-11"></a>垂手携归。<a id="a-12"></a>不使一机失其开诱。<a id="a-13"></a>其所不荐劝令披览经法。<a id="a-14"></a>亦近秀寂之遗风耳。</p>
  <p data-pb></p>
  <h2 id="a15">唐衡山昂头峰日照传</h2>
  <p id="a16">日照。<a id="a-17"></a>姓刘氏。<a id="a-18"></a>岐下人也。<a id="a-19"></a>家世豪盛。<a id="a-1A"></a>幼承庭训博览经籍。<a id="a-1B"></a>复于庄老而宿慧发挥。<a id="a-1C"></a>思从释子。<a id="a-1D"></a>即往长安大兴善寺昙光法师下。<a id="a-1E"></a>禀学纳戒。<a id="a-1F"></a>传受经法靡所不精。<a id="a-1G"></a>因游嵩岳问圆通之诀。<a id="a-1H"></a>欣然趋入。<a id="a-1I"></a>后游南岳登昂头峰。<a id="a-1J"></a>直拔苍翠便有终焉之志。<a id="a-1K"></a>庵居二十载。<a id="a-1L"></a>属会昌武宗毁教。<a id="a-1M"></a>照深入岩窟。<a id="a-1N"></a>饭栗饮流而延喘息。<a id="a-1O"></a>大中宣宗重兴佛法。<a id="a-1P"></a>率徒六十许人。<a id="a-1Q"></a>还就昂头山旧基。<a id="a-1R"></a>结苫盖构舍宇。<a id="a-1S"></a>复居一十五年。<a id="a-1T"></a>学人波委。<a id="a-1U"></a>咸通中示灭。<a id="a-1V"></a>春秋一百八岁。<a id="a-1W"></a>至三年二月三日入塔立碑存焉。<a id="a-1X"></a>天下谓其禅学为昂头照是欤。</p>
  <p data-pb></p>
  <h2 id="a1Y">唐朗州德山院宣鉴传</h2>
  <p id="a1Z">宣鉴。<a id="a-1a"></a>姓周氏。<a id="a-1b"></a>剑南人也。<a id="a-1c"></a>生恶荤膻少多英敏。<a id="a-1d"></a>宿赍异操恳愿出尘。<a id="a-1e"></a>大龙不屈于小庭。<a id="a-1f"></a>俊鹗必腾其层汉。<a id="a-1g"></a>既除美饰当预僧流。<a id="a-1h"></a>从受近圆即穷律藏。<a id="a-1i"></a>其诸性相贯习偕通。<a id="a-1j"></a>闻重湖间禅道大兴。<a id="a-1k"></a>乃杭志云游造龙潭信禅师。<a id="a-1l"></a>则石头宗师之二叶也。<a id="a-1m"></a>始唯独居一室。<a id="a-1n"></a>鉴强供侍之。<a id="a-1o"></a>一夕龙潭持一枝火授鉴。<a id="a-1p"></a>鉴接而行。<a id="a-1q"></a>数步且曰。<a id="a-1r"></a>久闻龙潭。<a id="a-1s"></a>到来龙之与潭俱不见欤。<a id="a-1t"></a>信曰。<a id="a-1u"></a>子亲到矣。<a id="a-1v"></a>机与教符。<a id="a-1w"></a>日亲丈室三十余年。<a id="a-1x"></a>后止澧阳居。<a id="a-1y"></a>无何属武宗搜扬。<a id="a-1z"></a>洎大中还复法仪。<a id="a-20"></a>咸通初武陵太守薛延望坚请始居德山。<a id="a-21"></a>其道芬馨四海禅徒辐凑。<a id="a-22"></a>伏腊堂中常有半千人矣。<a id="a-23"></a>其于训授天险海深难窥边际。<a id="a-24"></a>雪峰参见鉴深肯重。<a id="a-25"></a>以咸通六年乙酉岁十二月三日。<a id="a-26"></a>忽告诸徒曰。<a id="a-27"></a>扪空追响劳汝神邪。<a id="a-28"></a>梦觉觉非复有何事。<a id="a-29"></a>言讫安坐而化。<a id="a-2A"></a>春秋八十四。<a id="a-2B"></a>僧腊六十五。<a id="a-2C"></a>身据床坐。<a id="a-2D"></a>卓然七日如生在焉。<a id="a-2E"></a>天下言激箭之禅道者。<a id="a-2F"></a>有德山门风焉。<a id="a-2G"></a>今襄邓汉东法孙极盛者是。</p>
  <p data-pb></p>
  <h2 id="a2H">唐明州栖心寺藏奂传</h2>
  <p id="a2I">释藏奂。<a id="a-2J"></a>俗姓朱氏。<a id="a-2K"></a>苏州华亭人也。<a id="a-2L"></a>母方娠及诞常闻异香。<a id="a-2M"></a>为儿时尝堕井。<a id="a-2N"></a>有神人接持而出。<a id="a-2O"></a>丱岁出家礼道旷禅师。<a id="a-2P"></a>及弱冠诣嵩岳受具。<a id="a-2Q"></a>母每思念涕泣。<a id="a-2R"></a>因一目不视。<a id="a-2S"></a>迨其归省即日而明。<a id="a-2T"></a>母丧哀毁庐墓间颇有征祥。<a id="a-2U"></a>孝感如是。<a id="a-2V"></a>由此显名。<a id="a-2W"></a>寻游方访道。<a id="a-2X"></a>复诣五泄山遇灵默大师。<a id="a-2Y"></a>一言辨析旨趣符合。<a id="a-2Z"></a>显晦之道日月之所然也。<a id="a-2a"></a>会昌人中衰而复盛。<a id="a-2b"></a>唯奂居之荧不能惑。<a id="a-2c"></a>焚不能热溺不能濡者也。<a id="a-2d"></a>洎周洛再构长寿寺。<a id="a-2e"></a>敕度居焉。<a id="a-2f"></a>时内典焚毁梵夹煨烬。<a id="a-2g"></a>手缉散落实为大藏。<a id="a-2h"></a>寻南海杨公收典姑苏。<a id="a-2i"></a>请奂归于故林以建精舍。<a id="a-2j"></a>大中十二年鄞水檀越任景求。<a id="a-2k"></a>舍宅为院迎奂居之。<a id="a-2l"></a>剡寇求甫率徒二千。<a id="a-2m"></a>执兵昼入。<a id="a-2n"></a>奂瞑目宴坐色且无挠。<a id="a-2o"></a>盗众皆悸慑叩头谢道。<a id="a-2p"></a>寇平州奏请改额为栖心寺。<a id="a-2q"></a>以旌奂之德焉。<a id="a-2r"></a>凡一动止禅者必集。<a id="a-2s"></a>环堂拥榻堵立云会奂学识泉涌指鉴岐分。<a id="a-2t"></a>诘难排纵之众。<a id="a-2u"></a>攻坚索隐之士。<a id="a-2v"></a>皆立褰苦雾坐泮坚冰。<a id="a-2w"></a>一言入神永破沈惑。<a id="a-2x"></a>以咸通七年秋八月三日。<a id="a-2y"></a>现疾告终。<a id="a-2z"></a>享年七十七。<a id="a-30"></a>僧腊五十七。<a id="a-31"></a>预命香水剃发。<a id="a-32"></a>谓弟子曰。<a id="a-33"></a>吾七日在矣。<a id="a-34"></a>及期而灭。<a id="a-35"></a>门人号慕乃权窆天童岩。<a id="a-36"></a>已周三载。<a id="a-37"></a>一日异香凝空远近郁烈。<a id="a-38"></a>弟子相谓曰。<a id="a-39"></a>昔师嘱累令三载后当焚我身。<a id="a-3A"></a>今异香若此。<a id="a-3B"></a>乃发塔视之。<a id="a-3C"></a>俨若平生。<a id="a-3D"></a>以其年八月三日依西域法焚之。<a id="a-3E"></a>获舍利数千粒。<a id="a-3F"></a>其色红翠。<a id="a-3G"></a>十三年弟子戒休。<a id="a-3H"></a>赍舍利述行状。<a id="a-3I"></a>诣阙请谥。<a id="a-3J"></a>奉敕褒诔易名曰心鉴。<a id="a-3K"></a>塔曰寿相。<a id="a-3L"></a>奂在洛下长寿寺。<a id="a-3M"></a>谓众曰。<a id="a-3N"></a>昔四明天童山僧昙粹是吾前生也。<a id="a-3O"></a>有坟塔存焉。<a id="a-3P"></a>相去辽远人有疑者。<a id="a-3Q"></a>及追验事实皆如其言。<a id="a-3R"></a>初任生将迎奂。<a id="a-3S"></a>人或难之。<a id="a-3T"></a>对曰。<a id="a-3U"></a>治宅之始有异僧令大其门。<a id="a-3V"></a>二十年之后当有圣者居之。<a id="a-3W"></a>比奂至止果二十年矣。<a id="a-3X"></a>又奂将离姑苏。<a id="a-3Y"></a>为徒众留拥。<a id="a-3Z"></a>乃以棕拂与之曰。<a id="a-3a"></a>吾在此矣。<a id="a-3b"></a>汝何疑焉。<a id="a-3c"></a>暨乎潜行众方谕其深旨。<a id="a-3d"></a>又令寺之西北隅可为五百墩以镇之。<a id="a-3e"></a>或曰。<a id="a-3f"></a>力何可致。<a id="a-3g"></a>奂曰。<a id="a-3h"></a>不然作一墩植五株柏可也。<a id="a-3i"></a>凡微言奥旨皆此类也。<a id="a-3j"></a>刺史崔琪撰塔碑。<a id="a-3k"></a>金华县尉邵朗题额焉。</p>
  <h2 id="a3l">唐真定府临济院义玄传</h2>
  <p id="a3m">释义玄。<a id="a-3n"></a>俗姓邢。<a id="a-3o"></a>曹州南华人也。<a id="a-3p"></a>参学诸方不惮艰苦。<a id="a-3q"></a>因见黄檗山运禅师。<a id="a-3r"></a>鸣啄同时了然通彻。<a id="a-3s"></a>乃北归乡土。<a id="a-3t"></a>俯徇赵人之请。<a id="a-3u"></a>住子城南临济焉。<a id="a-3v"></a>罢唱经论之徒皆亲堂室示人心要。<a id="a-3w"></a>颇与德山相类。<a id="a-3x"></a>以咸通七年丙戌岁四月十日示灭。<a id="a-3y"></a>敕谥慧照大师。<a id="a-3z"></a>塔号澄虚。<a id="a-40"></a>言教颇行于世。<a id="a-41"></a>今恒阳号临济禅宗焉。</p>
  <h2 id="a42">唐洛京广爱寺从谏传(鉴宗)</h2>
  <p id="a43">释从谏。<a id="a-44"></a>姓张氏。<a id="a-45"></a>本南阳人也。<a id="a-46"></a>徙居广陵生于淮甸焉。<a id="a-47"></a>为性倜傥器宇崇峙。<a id="a-48"></a>于闾里间为时畏服。<a id="a-49"></a>遇相工曰。<a id="a-4A"></a>子身长八尺眉目秀朗。<a id="a-4B"></a>他日必荷荣寄。<a id="a-4C"></a>谏曰。<a id="a-4D"></a>心不愿仕于荣寄何有。<a id="a-4E"></a>相工曰。<a id="a-4F"></a>所寄荷不可测也。<a id="a-4G"></a>越壮室之年。<a id="a-4H"></a>忽深信佛理。<a id="a-4I"></a>遂舍妻孥求僧披剃焉。<a id="a-4J"></a>甫登戒地颇护心珠。<a id="a-4K"></a>因悟禅那顿了玄理。<a id="a-4L"></a>方数十载同好之者自远而来请问。<a id="a-4M"></a>谏一一指订俾其开觉。<a id="a-4N"></a>寻游洛下广爱寺挂锡。<a id="a-4O"></a>时禅客鳞集。<a id="a-4P"></a>如孝子之事父母焉。<a id="a-4Q"></a>洛中有请谏设食。<a id="a-4R"></a>必排位对宾头卢尊者。<a id="a-4S"></a>其为人之钦奉皆此类矣。<a id="a-4T"></a>属会昌四年诏废佛塔庙。<a id="a-4U"></a>令沙门复桑梓。<a id="a-4V"></a>亦例澄汰。<a id="a-4W"></a>乃乌帽麻衣潜于皇甫氏之温泉别业后冈上。<a id="a-4X"></a>乔木骈郁巨石砥平。<a id="a-4Y"></a>谏于夏中常就此入定。<a id="a-4Z"></a>或补毳事。<a id="a-4a"></a>忽遇颓云驶雨霆电击石烈风兼至。<a id="a-4b"></a>凡在此者惊奔恐慑。<a id="a-4c"></a>谏唯欣然加趺而坐。<a id="a-4d"></a>若无所闻者。<a id="a-4e"></a>或问谏曰。<a id="a-4f"></a>恶畜生何尔。<a id="a-4g"></a>大中初宣皇诏兴释氏。<a id="a-4h"></a>谏还归洛邑旧居。<a id="a-4i"></a>其子一日自广陵来觐。<a id="a-4j"></a>适与谏遇于院门。<a id="a-4k"></a>威貌严庄不复可识。<a id="a-4l"></a>乃问曰。<a id="a-4m"></a>从谏大德所居。<a id="a-4n"></a>谏指之东南可寻。<a id="a-4o"></a>其子既去。<a id="a-4p"></a>遂阖门不出。<a id="a-4q"></a>其割裂爱网又若此也。<a id="a-4r"></a>咸通七年丙戌岁夏五月。<a id="a-4s"></a>忽出诣檀越家。<a id="a-4t"></a>辞别曰。<a id="a-4u"></a>善建福业。<a id="a-4v"></a>贫道秋初当远行。<a id="a-4w"></a>故相闻耳。<a id="a-4x"></a>至秋七月朔旦。<a id="a-4y"></a>旦盥手焚香念慈氏如来已。<a id="a-4z"></a>右胁而卧。<a id="a-50"></a>呼门人玄章诫之曰。<a id="a-51"></a>人身难得而易失。<a id="a-52"></a>急急于物无心无为流转。<a id="a-53"></a>无生灭法一切现存。<a id="a-54"></a>今乃生也有涯。<a id="a-55"></a>暂与尔别。<a id="a-56"></a>是日无疾而化。<a id="a-57"></a>行年八十余矣。<a id="a-58"></a>玄章等奉遗旨。<a id="a-59"></a>送尸于建春门外尸陀林中施诸鸟兽。<a id="a-5A"></a>三日复视之肌貌如生。<a id="a-5B"></a>一无近者。<a id="a-5C"></a>遂以饼饵覆之。<a id="a-5D"></a>经宿有狐狼迹。<a id="a-5E"></a>唯啖所覆身且俨如。<a id="a-5F"></a>乃议用外国法焚之。<a id="a-5G"></a>收合余烬起白塔于道傍。<a id="a-5H"></a>人尤归信香火不绝焉。<a id="a-5I"></a>次有杭州径山院释鉴宗。<a id="a-5J"></a>湖州长城人也。<a id="a-5K"></a>姓钱氏。<a id="a-5L"></a>即礼部侍郎徽之孙。<a id="a-5M"></a>父晟有疾。<a id="a-5N"></a>宗割股肉馈啖之绐云。<a id="a-5O"></a>他畜之肉。<a id="a-5P"></a>未几病间。<a id="a-5Q"></a>孝誉闻于亲里。<a id="a-5R"></a>乃求出家。<a id="a-5S"></a>时州开元寺有上都临坛十望大德内供奉高闲。<a id="a-5T"></a>闲善草隶。<a id="a-5U"></a>尝对懿宗御前书。<a id="a-5V"></a>甚高华望。<a id="a-5W"></a>宗誓礼为师。<a id="a-5X"></a>后出学涉通净名思益经。<a id="a-5Y"></a>遂常讲习。<a id="a-5Z"></a>闲公亦示其笔法。<a id="a-5a"></a>渐得凤毛焉。<a id="a-5b"></a>倏往谒盐官悟空大师。<a id="a-5c"></a>随众参请顿彻心源。<a id="a-5d"></a>却复故乡劝人营福。<a id="a-5e"></a>咸通三年辛巳巡历名山。<a id="a-5f"></a>遂止天目东峰径山焉。<a id="a-5g"></a>道俗归心恢扬法教。<a id="a-5h"></a>出弟子尤者天童山咸启。<a id="a-5i"></a>敕赐紫衣。<a id="a-5j"></a>背山行满皆分枝化物。<a id="a-5k"></a>至七年丙戌闰三月五日示灭。<a id="a-5l"></a>迁塔于大寂岩下。<a id="a-5m"></a>梁乾化五年吴越国王尚父钱氏表请。<a id="a-5n"></a>追谥大师曰无上。<a id="a-5o"></a>祖门传号为径山第二祖。<a id="a-5p"></a>时吴兴沈修者。<a id="a-5q"></a>自号白牙先生。<a id="a-5r"></a>述德为赞记焉。</p>
  <h2 id="a5s">唐洪州洞山良价传</h2>
  <p id="a5t">释良价。<a id="a-5u"></a>俗姓俞氏。<a id="a-5v"></a>会稽诸暨人也。<a id="a-5w"></a>少孺从师于五泄山寺。<a id="a-5x"></a>年至二十一。<a id="a-5y"></a>方往嵩山具戒焉。<a id="a-5z"></a>登即游方见南泉禅师。<a id="a-60"></a>深领玄契。<a id="a-61"></a>续造云岩疑滞顿寝。<a id="a-62"></a>大中末于斯丰山大行禅法。<a id="a-63"></a>后盛化豫章高安洞山。<a id="a-64"></a>今筠州也。<a id="a-65"></a>价以咸通十年己丑三月朔旦。<a id="a-66"></a>命剃发披衣令鸣钟奄然而往。<a id="a-67"></a>时弟子辈悲号。<a id="a-68"></a>价忽开目而起曰。<a id="a-69"></a>夫出家之人心不依物。<a id="a-6A"></a>是真修行。<a id="a-6B"></a>劳生息死于悲何有。<a id="a-6C"></a>沦丧于情太粗着乎。<a id="a-6D"></a>召主事僧令营斋。<a id="a-6E"></a>斋毕吾其逝矣。<a id="a-6F"></a>然众心恋慕从延其日。<a id="a-6G"></a>至于七辰食具方备。<a id="a-6H"></a>价亦随斋。<a id="a-6I"></a>谓众曰。<a id="a-6J"></a>此斋名愚痴也。<a id="a-6K"></a>盖责其无般若欤及僧唱随意曰。<a id="a-6L"></a>僧家勿事。<a id="a-6M"></a>太率临行之际喧动如斯。<a id="a-6N"></a>至八日浴讫端坐而绝。<a id="a-6O"></a>春秋六十三。<a id="a-6P"></a>法腊四十二。<a id="a-6Q"></a>敕谥禅师曰悟本。<a id="a-6R"></a>塔号慧觉矣。</p>
  <p id="a6S">系曰。<a id="a-6T"></a>其却留累日古亦有之。<a id="a-6U"></a>如价之来去自由者。<a id="a-6V"></a>近世一人而已。</p>
  <p data-pb></p>
  <h2 id="a6W">唐苏州藏廙传</h2>
  <p id="a6X">藏廙俗姓程。<a id="a-6Y"></a>衢州信安人也。<a id="a-6Z"></a>幼岁神气朗畅貌质魁然。<a id="a-6a"></a>元和中告亲求出家。<a id="a-6b"></a>志不可却。<a id="a-6c"></a>直造长沙岳麓投灵智律师。<a id="a-6d"></a>请事剃染。<a id="a-6e"></a>智师察其强愿不群。<a id="a-6f"></a>乃摄度之。<a id="a-6g"></a>既披法服寻于武陵开元寺智总律师受具足尸罗。<a id="a-6h"></a>当长庆三年也。<a id="a-6i"></a>因听律范旋穷篇聚。<a id="a-6j"></a>语同业曰。<a id="a-6k"></a>教门繁广然有总门。<a id="a-6l"></a>总门之急勿过舍筏。<a id="a-6m"></a>遂遍参禅宗。<a id="a-6n"></a>遇马素门下高足住龙牙山。<a id="a-6o"></a>知廙法器。<a id="a-6p"></a>异日告之曰。<a id="a-6q"></a>蕴界不真佛生非我。<a id="a-6r"></a>子之正本当何所名。<a id="a-6s"></a>复从谁得。<a id="a-6t"></a>廙一言领会千辙同归。<a id="a-6u"></a>龙牙曰。<a id="a-6v"></a>我法眼不蒙掩矣。<a id="a-6w"></a>既遂所求大得安静。<a id="a-6x"></a>却回柯山。<a id="a-6y"></a>盖避会昌之搜扬也。<a id="a-6z"></a>至大中六年。<a id="a-70"></a>郡收崔公寿重之。<a id="a-71"></a>于州龙兴寺别构禅室延居之。<a id="a-72"></a>数年北至嘉禾。<a id="a-73"></a>信士归依请留住至德伽蓝。<a id="a-74"></a>又往姑苏。<a id="a-75"></a>时崔公钧作守此郡。<a id="a-76"></a>闻廙名久。<a id="a-77"></a>请居南禅院。<a id="a-78"></a>咸通八年浙西廉使周公宝。<a id="a-79"></a>命住招隐寺。<a id="a-7A"></a>其年秋却返嘉禾。<a id="a-7B"></a>信士吕京舍别墅造今永安院。<a id="a-7C"></a>时乾符中群寇纷纭禅侣分散。<a id="a-7D"></a>廙曰。<a id="a-7E"></a>盗终不至此。<a id="a-7F"></a>及期寇从别道行。<a id="a-7G"></a>果无所损。<a id="a-7H"></a>其先见如此。<a id="a-7I"></a>五年十月十二日。<a id="a-7J"></a>满院阴云雉鸣乌噪。<a id="a-7K"></a>安坐而化。<a id="a-7L"></a>弟子号哭却稣。<a id="a-7M"></a>至六年三月中辰前。<a id="a-7N"></a>别众后终。<a id="a-7O"></a>享年八十二。<a id="a-7P"></a>僧腊五十六。<a id="a-7Q"></a>时澹交为廙作真赞。<a id="a-7R"></a>至乾宁中僧神赞进状乞追谥号塔名。<a id="a-7S"></a>名士吴重裕书碑。</p>
  <p data-pb></p>
  <h2 id="a7T">唐福州怡山院大安传</h2>
  <p id="a7U">大安。<a id="a-7V"></a>姓陈氏。<a id="a-7W"></a>闽城人也。<a id="a-7X"></a>幼年入道顿拂尘蒙。<a id="a-7Y"></a>元和十二年敕建州浦城县乾元寺置兜率坛。<a id="a-7Z"></a>始全戒足。<a id="a-7a"></a>时天雨桂子及地生朱草。<a id="a-7b"></a>刺史元锡手疏其瑞上达冕旒。<a id="a-7c"></a>遂回御礼。<a id="a-7d"></a>诏改凤栖寺。<a id="a-7e"></a>号灵感坛焉。<a id="a-7f"></a>安因往洪井路出上元。<a id="a-7g"></a>忽逢一老父曰。<a id="a-7h"></a>子往南昌必有所得。<a id="a-7i"></a>及咨参律学夜闻二僧谈论。<a id="a-7j"></a>遽了三乘之旨。<a id="a-7k"></a>乃以所习付之同人。<a id="a-7l"></a>之临川见石巩山慧藏禅师。<a id="a-7m"></a>藏之提唱必持弓弩以拟学人。<a id="a-7n"></a>安服拜未兴。<a id="a-7o"></a>唱曰。<a id="a-7p"></a>看箭。<a id="a-7q"></a>安神色不挠答对不差。<a id="a-7r"></a>石巩乃投弩曰。<a id="a-7s"></a>几年射始中半人也矣。<a id="a-7t"></a>安游五台入龙池沐浴。<a id="a-7u"></a>虽久寖涟漪。<a id="a-7v"></a>殊无奋暴雨雹之怪。<a id="a-7w"></a>观者惊悚。<a id="a-7x"></a>后止沩山礼大圆禅师。<a id="a-7y"></a>复证前闻而为量果也。<a id="a-7z"></a>时豫章廉使赠太尉崔贞孝公。<a id="a-80"></a>则魏公之季父。<a id="a-81"></a>深契玄机敦安之道。<a id="a-82"></a>飞疏召之。<a id="a-83"></a>厥誉愈昌。<a id="a-84"></a>咸通十四年。<a id="a-85"></a>诏宜号延圣大师。<a id="a-86"></a>赐紫袈裟一副。<a id="a-87"></a>中和二年示疾所止法堂。<a id="a-88"></a>巨梁中折。<a id="a-89"></a>三年癸卯十月二十二日。<a id="a-8A"></a>坐化于怡山丈室。<a id="a-8B"></a>春秋九十一。<a id="a-8C"></a>腊六十七。<a id="a-8D"></a>续诏赠圆智大师。<a id="a-8E"></a>塔号证真。<a id="a-8F"></a>安不尝唾地不处温房。<a id="a-8G"></a>随化而衣天雨而浴。<a id="a-8H"></a>咨法弟子慧长。<a id="a-8I"></a>入关扬安之德。<a id="a-8J"></a>故有追谥也。<a id="a-8K"></a>博陵司空相国仰慕前烈。<a id="a-8L"></a>遂著文颂德。<a id="a-8M"></a>诗人周朴笃重安。<a id="a-8N"></a>时入山致礼焉。</p>
  <p data-pb></p>
  <h2 id="a8O">唐长沙石霜山庆诸传(洪諲令达)</h2>
  <p id="a8P">庆诸。<a id="a-8Q"></a>俗姓陈。<a id="a-8R"></a>庐陵新淦玉笥乡人也。<a id="a-8S"></a>乃祖厥考咸不为吏。<a id="a-8T"></a>清言放荡焉。<a id="a-8U"></a>诸始十三礼绍銮禅翁为师。<a id="a-8V"></a>于洪井西山剃[髟/采]。<a id="a-8W"></a>二十三往嵩山受具戒便就东洛学毗柰耶。<a id="a-8X"></a>既知听制。<a id="a-8Y"></a>终谓渐宗。<a id="a-8Z"></a>回抵南岳入大沩山。<a id="a-8a"></a>次届云岩遇道吾。<a id="a-8b"></a>垂问知意方为二夏之僧。<a id="a-8c"></a>得石霜山便议终焉之志。<a id="a-8d"></a>道吾躬至石霜山日勤执侍往还问答。<a id="a-8e"></a>语在别录。<a id="a-8f"></a>诸貌古气真世无能识。<a id="a-8g"></a>时洞山新灭。<a id="a-8h"></a>俄为远方禅侣围绕。<a id="a-8i"></a>因入深山无人之境。<a id="a-8j"></a>结茅宴坐。<a id="a-8k"></a>时众追寻。<a id="a-8l"></a>倏有见者皆号哭交请出为吾曹。<a id="a-8m"></a>诸将安往。<a id="a-8n"></a>由是晨夕被游学者扣击。<a id="a-8o"></a>可无希声以应之乎。<a id="a-8p"></a>如是二十年间。<a id="a-8q"></a>堂中老宿长坐不卧。<a id="a-8r"></a>屹若椔杌。<a id="a-8s"></a>天下谓之石霜枯木众是也。<a id="a-8t"></a>南方谓之丛林者。<a id="a-8u"></a>翻禅那为功德丛林也。<a id="a-8v"></a>为四方清则者无出其右。<a id="a-8w"></a>以光启四年戊申岁二月己亥示疾终于山院。<a id="a-8x"></a>享龄八十二。<a id="a-8y"></a>僧腊五十九。<a id="a-8z"></a>越三月十五日葬于寺西北隅二百许步。<a id="a-90"></a>门弟子等结坟塔作螺髻形。<a id="a-91"></a>夏四月一日广化寺释子处讷。<a id="a-92"></a>追慕往德恐遗美声。<a id="a-93"></a>命南岳玄泰纂录言行。<a id="a-94"></a>诸方弟子分行其道焉。<a id="a-95"></a>敕谥普会大师。<a id="a-96"></a>塔曰法相。<a id="a-97"></a>次余杭径山院释洪諲。<a id="a-98"></a>俗姓吴。<a id="a-99"></a>吴兴人也。<a id="a-9A"></a>年才十九于开元寺礼无上大师出家落饰。<a id="a-9B"></a>精加佛事罔怠巾瓶。<a id="a-9C"></a>二十二遣往嵩岳会善寺受满足律仪。<a id="a-9D"></a>俾诵大比丘戒。<a id="a-9E"></a>匝七日念终。<a id="a-9F"></a>遂习毗尼寻传经讲。<a id="a-9G"></a>自谓为僧有逸群事业。<a id="a-9H"></a>而归礼本师。<a id="a-9I"></a>曰汝于十二时中将何报答四恩三有。<a id="a-9J"></a>諲闻斯诘怃然失措。<a id="a-9K"></a>三日忘食。<a id="a-9L"></a>本师却招诱提耳方明本事。<a id="a-9M"></a>如是往还云岳次沩山。<a id="a-9N"></a>各为切磋。<a id="a-9O"></a>蔚成匠手。<a id="a-9P"></a>俄而会昌中例遭黜退。<a id="a-9Q"></a>众人悲泣者。<a id="a-9R"></a>惋叹者。<a id="a-9S"></a>諲晏如也。<a id="a-9T"></a>曰大丈夫钟此厄会。<a id="a-9U"></a>岂非命也。<a id="a-9V"></a>夫何作儿女之情乎。<a id="a-9W"></a>时于长沙。<a id="a-9X"></a>遇信士罗晏。<a id="a-9Y"></a>召居家供施。<a id="a-9Z"></a>盖諲执白衣比丘法初无差失。<a id="a-9a"></a>涉于二载若门宾焉。<a id="a-9b"></a>大中初除灭法之律。<a id="a-9c"></a>乃复厥议。<a id="a-9d"></a>还故乡西峰院。<a id="a-9e"></a>至咸通六年上径山觐本师。<a id="a-9f"></a>明年无上大师迁神。<a id="a-9g"></a>众请諲嗣其法位。<a id="a-9h"></a>始唯百许僧。<a id="a-9i"></a>后盈千数。<a id="a-9j"></a>于时四众共居肃然无过。<a id="a-9k"></a>僖宗皇帝赐院额曰乾符镇国。<a id="a-9l"></a>中和三年仍赐紫袈裟。<a id="a-9m"></a>景福二年吴越国王尚父钱氏奏举登赐法济大师。<a id="a-9n"></a>光化四年九月二十八日辞众而卒。<a id="a-9o"></a>霅溪戚长史写貌。<a id="a-9p"></a>武肃王为真赞传法弟子庐山栖贤寺寂公。<a id="a-9q"></a>临川义直。<a id="a-9r"></a>功臣院令达。<a id="a-9s"></a>达于两浙大行道化。<a id="a-9t"></a>卒谥归寂大师焉。<a id="a-9u"></a>初諲有先见之明。<a id="a-9v"></a>武肃王家居石鉴山。<a id="a-9w"></a>及就戍应募为军。<a id="a-9x"></a>諲一见握手。<a id="a-9y"></a>屏左右而谓之曰。<a id="a-9z"></a>好自爱他日贵极当与佛法为主。<a id="a-A0"></a>后累立战功为杭牧。<a id="a-A1"></a>故奏署諲师号。<a id="a-A2"></a>见必拜跪。<a id="a-A3"></a>檀施丰厚异于常数。<a id="a-A4"></a>终时执丧礼念微时之言矣。</p>
  <h2 id="aA5">唐洪州云居山道膺传</h2>
  <p id="aA6">释道膺。<a id="a-A7"></a>姓王氏。<a id="a-A8"></a>蓟门玉田人也。<a id="a-A9"></a>生而特异神彩朗然。<a id="a-AA"></a>处于重丱崆峒禀气。<a id="a-AB"></a>宿心拔俗。<a id="a-AC"></a>争离火宅之门。<a id="a-AD"></a>拭目寻师。<a id="a-AE"></a>遂摄锻金之子。<a id="a-AF"></a>师授经法诵彻复求。<a id="a-AG"></a>年偶蹉跎二十五方于范阳延寿寺受具足戒。<a id="a-AH"></a>乃令习声闻律仪。<a id="a-AI"></a>膺叹曰。<a id="a-AJ"></a>大丈夫可为桎梏所拘邪。<a id="a-AK"></a>由是拥线衲振锡环。<a id="a-AL"></a>萃翠微山问道。<a id="a-AM"></a>三载宴居。<a id="a-AN"></a>忽睹二使者。<a id="a-AO"></a>冠服颇异。<a id="a-AP"></a>勉膺曰。<a id="a-AQ"></a>胡弗南方参知识邪。<a id="a-AR"></a>未几有僧自豫章至。<a id="a-AS"></a>盛称洞上禅师言要。<a id="a-AT"></a>膺感动神机遂专造焉。<a id="a-AU"></a>如是洞上垂接复能领会。<a id="a-AV"></a>曾问曰。<a id="a-AW"></a>我闻思大禅师向倭国为王。<a id="a-AX"></a>虚耶实耶。<a id="a-AY"></a>对曰。<a id="a-AZ"></a>若是思师佛亦不作。<a id="a-Aa"></a>况国王乎。<a id="a-Ab"></a>自尔洞上印许。<a id="a-Ac"></a>初住三峰。<a id="a-Ad"></a>后就云居提唱。<a id="a-Ae"></a>时唐之季钟氏。<a id="a-Af"></a>据有洪井倾委信诚。<a id="a-Ag"></a>每一延请入州。<a id="a-Ah"></a>则预洁甘子堂以礼之。<a id="a-Ai"></a>乃表于昭宗。<a id="a-Aj"></a>赐紫袈裟一副并师号焉。<a id="a-Ak"></a>都不留意。<a id="a-Al"></a>所化之徒寒暑相交。<a id="a-Am"></a>不下一千余众。<a id="a-An"></a>牛头香树围绕者皆是栴檀。<a id="a-Ao"></a>金翅鸟王轩翔者不齐尺鷃。<a id="a-Ap"></a>四方馈供千里风从。<a id="a-Aq"></a>如荆南帅成汭。<a id="a-Ar"></a>遣赍檀施。<a id="a-As"></a>动盈钜万。<a id="a-At"></a>以天复元年辛酉秋示疾。<a id="a-Au"></a>至明年正月三日而化焉。<a id="a-Av"></a>豫章南平王钟氏供其丧葬。<a id="a-Aw"></a>时诸道禅子各。<a id="a-Ax"></a>依乡土所尚者。<a id="a-Ay"></a>随灵龛到处列花树帐幔粉面之馔。<a id="a-Az"></a>谓之卓祭。<a id="a-B0"></a>一期凶礼之盛勿过于时也猗欤。<a id="a-B1"></a>膺出世度人满足三十年。<a id="a-B2"></a>遗爱可知也。</p>
  <h2 id="aB3">唐缙云连云院有缘传</h2>
  <p id="aB4">释有缘。<a id="a-B5"></a>俗姓凭。<a id="a-B6"></a>东川梓潼人也。<a id="a-B7"></a>小学之年往成都福感寺事定兰开士。<a id="a-B8"></a>即宣宗师矣随侍出入多在内中。<a id="a-B9"></a>一旦宣召。<a id="a-BA"></a>帝以笔书其衫背云。<a id="a-BB"></a>此童子与朕有缘由兹召体矣。<a id="a-BC"></a>大中九年遇白公敏中出镇益部开戒坛。<a id="a-BD"></a>即于净众寺具尸罗也。<a id="a-BE"></a>续于京辇听习经律。<a id="a-BF"></a>五腊后身披布褐手执墨敕。<a id="a-BG"></a>海内游行参见。<a id="a-BH"></a>小马神照。<a id="a-BI"></a>凡同时丛林禅祖无不礼谒者。<a id="a-BJ"></a>乃居除州华山。<a id="a-BK"></a>及南游至武夷山。<a id="a-BL"></a>时廉使李诲为筑禅室。<a id="a-BM"></a>乾符三年至缙云龙泉大赛山立院。<a id="a-BN"></a>因奏祠部给额号龙安。<a id="a-BO"></a>敕度七僧。<a id="a-BP"></a>住十八载。<a id="a-BQ"></a>安而能迁止连云院焉。<a id="a-BR"></a>太守卢约者。<a id="a-BS"></a>以谌谅之诚请入州开元寺别院。<a id="a-BT"></a>四事供施焉。<a id="a-BU"></a>天祐丁卯岁四月八日示疾。<a id="a-BV"></a>至六月朔日终于廨署。<a id="a-BW"></a>报龄七十三。<a id="a-BX"></a>腊五十二遗旨嘱制置扬习司空主丧务。<a id="a-BY"></a>于寺南园茶毗火灭散分舍利数百粒。<a id="a-BZ"></a>后收四十九粒并遗骨一瓶瘗于石塔。<a id="a-Ba"></a>晋开运三年乙巳岁。<a id="a-Bb"></a>文泰律师撰塔碑焉。</p>
  <h2 id="aBc">唐福州雪峰广福院义存传</h2>
  <p id="aBd">释义存。<a id="a-Be"></a>长庆二年壬寅生于泉州南安县曾氏。<a id="a-Bf"></a>自王父而下皆友僧亲佛清净谨愿。<a id="a-Bg"></a>存生而鼻逆荤血。<a id="a-Bh"></a>乳抱中或闻钟磬或见僧像。<a id="a-Bi"></a>其容必动。<a id="a-Bj"></a>以是别垂爱于膝下。<a id="a-Bk"></a>九岁请出家。<a id="a-Bl"></a>怒而未允。<a id="a-Bm"></a>十二从家君游蒲田玉润寺。<a id="a-Bn"></a>有律师庆玄持行高洁。<a id="a-Bo"></a>遽拜之曰。<a id="a-Bp"></a>我师也。<a id="a-Bq"></a>遂留为童侍焉。<a id="a-Br"></a>十七落发来谒芙蓉山恒照大师。<a id="a-Bs"></a>见而奇之。<a id="a-Bt"></a>故止其所。<a id="a-Bu"></a>至宣宗中兴释氏。<a id="a-Bv"></a>其道也涅而不缁。<a id="a-Bw"></a>其身也褎然而出。<a id="a-Bx"></a>北游吴楚梁宋燕秦。<a id="a-By"></a>受具足戒于幽州宝刹寺。<a id="a-Bz"></a>讫巡名山扣诸禅宗。<a id="a-C0"></a>突兀飘飖云翔鸟逝。<a id="a-C1"></a>爰及武陵一面德山。<a id="a-C2"></a>止于珍重而出。<a id="a-C3"></a>其徒数百咸莫测之。<a id="a-C4"></a>德山曰。<a id="a-C5"></a>斯无阶也吾得之矣。<a id="a-C6"></a>咸通六年归于芙蓉之故山。<a id="a-C7"></a>其年圆寂大师亦自沩山拥徒至于怡山王真君上升之地。<a id="a-C8"></a>其徒孰(就师已嗣德山)累累而疑关。<a id="a-C9"></a>存拒而久之。<a id="a-CA"></a>则有行实者。<a id="a-CB"></a>始以存同而议曰。<a id="a-CC"></a>我之道魏魏乎。<a id="a-CD"></a>法门围绕之所不可造次。<a id="a-CE"></a>其地宜若布金之形胜可矣。<a id="a-CF"></a>府之西二百里有山焉。<a id="a-CG"></a>环控四邑峭拔万仞。<a id="a-CH"></a>崷崒以支圆碧。<a id="a-CI"></a>培楼以[瓜*見]群青。<a id="a-CJ"></a>怪石古松栖蛰龟鹤。<a id="a-CK"></a>灵湫邃壑隐见龙雷。<a id="a-CL"></a>山之巅先冬而雪盛夏而寒。<a id="a-CM"></a>其树皆别垂藤萝。<a id="a-CN"></a>[卄/丰]茸而以为之衣。<a id="a-CO"></a>交错而不呈其形奇姿异景不可殚状。<a id="a-CP"></a>虽霍童武夷无以加之。<a id="a-CQ"></a>实闽越之神秀而古仙之未攸居。<a id="a-CR"></a>诚有待于我也。<a id="a-CS"></a>祈以偕行去。<a id="a-CT"></a>秋七月穿云蹑藓陟险升幽。<a id="a-CU"></a>将及之。<a id="a-CV"></a>存曰。<a id="a-CW"></a>真吾居也。<a id="a-CX"></a>其夕山之神果效灵。<a id="a-CY"></a>翌日岩谷爽朗烟霞飞动。<a id="a-CZ"></a>云庵既立月构旋隆。<a id="a-Ca"></a>繇是柅法轮于无为。<a id="a-Cb"></a>树空门于有地行实乃请名其山曰雪峰。<a id="a-Cc"></a>以其冬雪夏寒取鹫岭猴江之义。<a id="a-Cd"></a>斯则庚寅逮于乙未。<a id="a-Ce"></a>存以山而道任。<a id="a-Cf"></a>山以存而名出。<a id="a-Cg"></a>天下之释子不计华夏。<a id="a-Ch"></a>趋之若召。<a id="a-Ci"></a>乾符中观察使京兆韦公。<a id="a-Cj"></a>中和中司空颖川陈公。<a id="a-Ck"></a>每渴醍醐而不克就饮。<a id="a-Cl"></a>交使驰恳。<a id="a-Cm"></a>存为之入府从人愿也。<a id="a-Cn"></a>其时内官有复命于京语其道。<a id="a-Co"></a>其侪之拔俗悟空者。<a id="a-Cp"></a>请蜕浮华而来脱屣。<a id="a-Cq"></a>僖宗皇帝闻之。<a id="a-Cr"></a>翰林学士访于闽人陈延效得其实奏。<a id="a-Cs"></a>于是乃锡真觉大师之号。<a id="a-Ct"></a>仍以紫袈裟俾延效授焉。<a id="a-Cu"></a>存受之如不受。<a id="a-Cv"></a>衣之如不衣。<a id="a-Cw"></a>居累夏。<a id="a-Cx"></a>辛亥岁朔遽然杖屦。<a id="a-Cy"></a>其徒启而不答。<a id="a-Cz"></a>云以随之。<a id="a-D0"></a>东浮于丹丘四明。<a id="a-D1"></a>明年属王侍中之始据闽越。<a id="a-D2"></a>乃洗兵于法雨致礼于禅林。<a id="a-D3"></a>馥存之道常东望顶手。<a id="a-D4"></a>后二年自吴还闽大加礼异。<a id="a-D5"></a>及闽王王氏誓众养民之外雅隆其道。<a id="a-D6"></a>凡斋僧构刹必请问焉。<a id="a-D7"></a>为之增宇设像。<a id="a-D8"></a>铸钟以严其山。<a id="a-D9"></a>优施以充其众。<a id="a-DA"></a>时则迎而馆之于府之东西甲第。<a id="a-DB"></a>每将俨油幢聆法论未尝不移时。<a id="a-DC"></a>仅乎一纪勤勤恳恳。<a id="a-DD"></a>熊罴之士因之投迹檀那。<a id="a-DE"></a>渔猎之逸其或弭心鳞羽。<a id="a-DF"></a>戊辰年春三月示疾。<a id="a-DG"></a>闽王走医。<a id="a-DH"></a>医至粒药以授存曰。<a id="a-DI"></a>吾非疾也。<a id="a-DJ"></a>不可罔子之工。<a id="a-DK"></a>卒不饵之。<a id="a-DL"></a>其后札偈以遗法子。<a id="a-DM"></a>函翰以别王庭。<a id="a-DN"></a>夏五月二日鸟兽悲鸣云木惨悴。<a id="a-DO"></a>其夜十有八刻时灭度。<a id="a-DP"></a>俗寿八十有七。<a id="a-DQ"></a>僧腊五十有九。<a id="a-DR"></a>以其月十五日塔而藏之。<a id="a-DS"></a>尔日奔走闽之僧尼士庶。<a id="a-DT"></a>巷无居人。<a id="a-DU"></a>闽王涟如出涕。<a id="a-DV"></a>且曰。<a id="a-DW"></a>师其舍予一何遽乎。<a id="a-DX"></a>遣子延禀躬祭奠之。<a id="a-DY"></a>复斋僧焉。<a id="a-DZ"></a>存之行化四十余年。<a id="a-Da"></a>四方之僧争趋法席者不可胜算矣冬夏不减一千五百。<a id="a-Db"></a>徒之环足其趋也。<a id="a-Dc"></a>驰而愈离。<a id="a-Dd"></a>辩而愈惑。<a id="a-De"></a>其庶几者。<a id="a-Df"></a>一曰师备。<a id="a-Dg"></a>拥徒于玄沙(今安国也)次曰可休。<a id="a-Dh"></a>拥徒于越州洞岩。<a id="a-Di"></a>次曰智孚。<a id="a-Dj"></a>拥徒于信州鹅湖。<a id="a-Dk"></a>其四曰惠棱。<a id="a-Dl"></a>拥徒于泉州招庆。<a id="a-Dm"></a>其五曰神晏。<a id="a-Dn"></a>住福州之鼓山分灯化物。<a id="a-Do"></a>皆膺圣奖赐紫袈裟。<a id="a-Dp"></a>而玄沙级宗一大师焉。</p>
  <p id="aDq">系曰。<a id="a-Dr"></a>雪峰道也恢廓乎骏奔四海学人。<a id="a-Ds"></a>所出门生形色不类何邪。<a id="a-Dt"></a>玄沙乘楞严而入道。<a id="a-Du"></a>识见天殊。<a id="a-Dv"></a>其犹谚曰青成蓝蓝谢青。<a id="a-Dw"></a>师何尝在明经。<a id="a-Dx"></a>故有过师之说。<a id="a-Dy"></a>一则雪峰自述塔铭。<a id="a-Dz"></a>已尽其致也。<a id="a-E0"></a>一则玄沙安立三句决择群见。<a id="a-E1"></a>极成洞过欤。<a id="a-E2"></a>今江表多尚斯学。<a id="a-E3"></a>此学虚通无系了达逍遥勿拘。<a id="a-E4"></a>知乘急也。<a id="a-E5"></a>雪峰化众切乎杜默禅坐。<a id="a-E6"></a>知戒急也。<a id="a-E7"></a>其能各舍一缓以成一全。<a id="a-E8"></a>则可乎。</p>
  <p data-pb></p>
  <h2 id="aE9">唐澧州苏溪元安传</h2>
  <p id="aEA">元安。<a id="a-EB"></a>俗姓淡。<a id="a-EC"></a>凤翔游麟人也。<a id="a-ED"></a>丱年于岐阳怀恩寺从兄祐律师出家。<a id="a-EE"></a>唯经与论无不穷核。<a id="a-EF"></a>乃问道翠微次临济。<a id="a-EG"></a>各餐法味不饫香积之盂也。<a id="a-EH"></a>斲雕复朴逍遥自如。<a id="a-EI"></a>闻夹山道盛德至。<a id="a-EJ"></a>造澧阳当稽问轇轕。<a id="a-EK"></a>又增明净。<a id="a-EL"></a>后开乐普山寻居苏溪。<a id="a-EM"></a>答詶请益多偶句华美。<a id="a-EN"></a>为四海传焉。<a id="a-EO"></a>以昭宗光化元年戊午十二月迁灭。<a id="a-EP"></a>享寿六十五。<a id="a-EQ"></a>法腊四十六矣。<a id="a-ER"></a>临终告众颇多警策辞句云。</p>
  <p data-pb></p>
  <h2 id="aES">唐明州雪窦院恒通传(招贤岑师)</h2>
  <p id="aET">恒通。<a id="a-EU"></a>俗姓李。<a id="a-EV"></a>邢州平恩人也。<a id="a-EW"></a>家传士族幼而知学。<a id="a-EX"></a>苏秦显达犹怀二顷之田。<a id="a-EY"></a>元亮孤高不羡五斗之禄。<a id="a-EZ"></a>纵越掞天掷地拖紫腰金。<a id="a-Ea"></a>瞬息浮华岂裨来业父母终礼。<a id="a-Eb"></a>年甫十三潜入鹊山访道依师。<a id="a-Ec"></a>既罢丘坟唯披释典。<a id="a-Ed"></a>精虔忏诵。<a id="a-Ee"></a>恳侍巾瓶不弭初终。<a id="a-Ef"></a>蒙恩剃度。<a id="a-Eg"></a>年二十于本州开元寺具戒后。<a id="a-Eh"></a>往京兆荐福寺听习经律。<a id="a-Ei"></a>七八年间寻穷藏教。<a id="a-Ej"></a>乃曰。<a id="a-Ek"></a>摩腾入汉译著斯文。<a id="a-El"></a>圣胄来梁复明何事。<a id="a-Em"></a>因辞北阙迳请南方。<a id="a-En"></a>遇招贤岑大师。<a id="a-Eo"></a>大师问曰。<a id="a-Ep"></a>何处人也。<a id="a-Eq"></a>曰邢州人也。<a id="a-Er"></a>招贤曰。<a id="a-Es"></a>我道不从彼来。<a id="a-Et"></a>通曰。<a id="a-Eu"></a>和尚还住此无。<a id="a-Ev"></a>于是有滞皆伸无疑不决。<a id="a-Ew"></a>后指洞山石霜皆往参焉。<a id="a-Ex"></a>招贤示灭。<a id="a-Ey"></a>通以弟子礼事之咸通末游宣城。<a id="a-Ez"></a>尚书崔寓素奉禅门攀迎庄肃。<a id="a-F0"></a>睹通仪表拔俗问答往还。<a id="a-F1"></a>崔甚悦服。<a id="a-F2"></a>于谢仙山奏置禅院号瑞圣。<a id="a-F3"></a>请以居之。<a id="a-F4"></a>四方毳衲之徒不邀自聚。<a id="a-F5"></a>博陵方议奏荐师号。<a id="a-F6"></a>坚让遂寝。<a id="a-F7"></a>中和末文德初群寇兢起。<a id="a-F8"></a>通领徒至四明。<a id="a-F9"></a>大顺二年郡牧黄君晟。<a id="a-FA"></a>请留居雪窦焉。<a id="a-FB"></a>蔚然盛化。<a id="a-FC"></a>天祐二年七月示疾。<a id="a-FD"></a>越九日躬入浴室。<a id="a-FE"></a>却坐绳床。<a id="a-FF"></a>集众焚香勤勤付嘱。<a id="a-FG"></a>合掌而逝。<a id="a-FH"></a>春秋七十二夏腊五十二以其年八月七日迁石塔于院之西南二百余步。<a id="a-FI"></a>或曰。<a id="a-FJ"></a>通临终言我庞勋也。<a id="a-FK"></a>此非也。<a id="a-FL"></a>高僧无作为行录而无此</p>
  <p data-pb></p>
  <h2 id="aFM">唐袁州仰山慧寂传</h2>
  <p id="aFN">慧寂。<a id="a-FO"></a>俗姓叶。<a id="a-FP"></a>韶州须昌人也。<a id="a-FQ"></a>登年十五恳请出家。<a id="a-FR"></a>父母都不听允止。<a id="a-FS"></a>十七再求。<a id="a-FT"></a>堂亲犹豫未决。<a id="a-FU"></a>其夜有白光二道。<a id="a-FV"></a>从曹溪发来直贯其舍。<a id="a-FW"></a>时父母乃悟是子至诚之所感也。<a id="a-FX"></a>寂乃断左无名指及小指。<a id="a-FY"></a>器藉跪致堂阶曰。<a id="a-FZ"></a>答谢劬劳如此。<a id="a-Fa"></a>父母其不可留舍之。<a id="a-Fb"></a>依南华寺通禅师下削染。<a id="a-Fc"></a>年及十八尚为息慈。<a id="a-Fd"></a>营持道具行寻知识。<a id="a-Fe"></a>先见耽源。<a id="a-Ff"></a>数年良有所得。<a id="a-Fg"></a>后参大沩山禅师。<a id="a-Fh"></a>提诱哀之栖泊十四五载而足跋。<a id="a-Fi"></a>时号跛脚驱乌。<a id="a-Fj"></a>凡于商攉多示其相。<a id="a-Fk"></a>时韦胄就寂请伽陀。<a id="a-Fl"></a>乃将纸画规圆相。<a id="a-Fm"></a>圆围下注云。<a id="a-Fn"></a>思而知之落第二头。<a id="a-Fo"></a>云不思。<a id="a-Fp"></a>而知落第三首。<a id="a-Fq"></a>乃封呈达。<a id="a-Fr"></a>自尔有若干势以示学人。<a id="a-Fs"></a>谓之仰山门风也。<a id="a-Ft"></a>海众抠衣得道者不可胜计。<a id="a-Fu"></a>往往有神异之者。<a id="a-Fv"></a>条来忽去。<a id="a-Fw"></a>人皆不测。<a id="a-Fx"></a>后敕追谥大师曰智通塔号妙光矣。<a id="a-Fy"></a>今传仰山法示成图相行于代也。</p>
  <h2 id="aFz">唐天台紫凝山慧恭传</h2>
  <p id="aG0">释慧恭。<a id="a-G1"></a>俗姓罗氏。<a id="a-G2"></a>福州闽人也。<a id="a-G3"></a>家传儒素不交非类。<a id="a-G4"></a>母妊之初。<a id="a-G5"></a>梦所居涌出浮图上参于天。<a id="a-G6"></a>迨恭诞生嶷然聪悟。<a id="a-G7"></a>年十七举进士。<a id="a-G8"></a>名随计车将到京阙。<a id="a-G9"></a>因游终南山奉日寺。<a id="a-GA"></a>目祖师遗像释然世网。<a id="a-GB"></a>遂求出家。<a id="a-GC"></a>操执僧事备历艰辛。<a id="a-GD"></a>二十有二适值新创安国寺受具足戒。<a id="a-GE"></a>寻乃游方。<a id="a-GF"></a>缘崄涉荒而无难色。<a id="a-GG"></a>尝遇黑蛇伤指。<a id="a-GH"></a>不求医而毒螫自销。<a id="a-GI"></a>见魑魅占山。<a id="a-GJ"></a>谕罪福而妖物遄息。<a id="a-GK"></a>至武陵德山诣宣鉴禅师。<a id="a-GL"></a>领会风飞。<a id="a-GM"></a>由兹道合。<a id="a-GN"></a>因挂锡施门人礼。<a id="a-GO"></a>鉴公顺世后游玉山至信州。<a id="a-GP"></a>刺史营西禅院而礼之。<a id="a-GQ"></a>其徒数百人。<a id="a-GR"></a>居岁余。<a id="a-GS"></a>以郛郭喧繁复入福州长溪马冠山。<a id="a-GT"></a>自马冠抵泉州富阳山。<a id="a-GU"></a>所至之所檀施臻集。<a id="a-GV"></a>徒侣解钵禅坊立就。<a id="a-GW"></a>其为士庶向奉如此。<a id="a-GX"></a>景福三年与门人游天台。<a id="a-GY"></a>州牧京兆杜雄留之而止。<a id="a-GZ"></a>杜因创瑞龙院于紫凝山。<a id="a-Ga"></a>祈恭兴扬法席以悟沦迷。<a id="a-Gb"></a>缁俗云驰。<a id="a-Gc"></a>香花山积。<a id="a-Gd"></a>天复三年癸亥十二月午时。<a id="a-Ge"></a>命众声钟。<a id="a-Gf"></a>顾瞻左右。<a id="a-Gg"></a>促言云去。<a id="a-Gh"></a>加趺瞑目俨然而化。<a id="a-Gi"></a>春秋八十四。<a id="a-Gj"></a>僧夏六十二。<a id="a-Gk"></a>阐圆顿之宗居道德之最。<a id="a-Gl"></a>殁无易名塔无题榜。<a id="a-Gm"></a>足见浮名为桎梏耳。<a id="a-Gn"></a>门人上足师遂植松负土力崇塔庙。<a id="a-Go"></a>所谓法空不坏因缘矣。<a id="a-Gp"></a>因缘有之孝行曷伤于道云。</p>
  <h2 id="aGq">唐杭州龙泉院文喜传</h2>
  <p id="aGr">释文喜。<a id="a-Gs"></a>姓朱氏。<a id="a-Gt"></a>嘉禾御儿人也。<a id="a-Gu"></a>母氏方娠梦吞桃三蔕。<a id="a-Gv"></a>至诞弥不味荤膻。<a id="a-Gw"></a>七岁诣本邑常乐寺僧清国下出家。<a id="a-Gx"></a>国即喜之渭阳也。<a id="a-Gy"></a>勒诵经并忏又十卷。<a id="a-Gz"></a>方遂削染。<a id="a-H0"></a>往越州开元寺学法华经。<a id="a-H1"></a>集天台文句即时敷演。<a id="a-H2"></a>则救螘分中便能讲训也。<a id="a-H3"></a>开成二年届赵郡受近圆登习四分律。<a id="a-H4"></a>属会昌澄汰变素服。<a id="a-H5"></a>内秘之心无改。<a id="a-H6"></a>遇大中初年例重忏度。<a id="a-H7"></a>于盐官齐丰寺讲说。<a id="a-H8"></a>后往礼大慈山性空禅师。<a id="a-H9"></a>诲之曰。<a id="a-HA"></a>子何不学善财遍参乎。<a id="a-HB"></a>咸通壬午岁至豫章观音院见仰山。<a id="a-HC"></a>喜于言下了其心契。<a id="a-HD"></a>仰山令典常住。<a id="a-HE"></a>一日有异貌僧就求斋食。<a id="a-HF"></a>喜减己食馈之。<a id="a-HG"></a>仰山预知。<a id="a-HH"></a>故问曰。<a id="a-HI"></a>此果位僧求食。<a id="a-HJ"></a>汝供给周旋否。<a id="a-HK"></a>答曰。<a id="a-HL"></a>辍己分回施。<a id="a-HM"></a>曰汝大得利益。<a id="a-HN"></a>七年旋浙右止千顷山。<a id="a-HO"></a>筑室居之。<a id="a-HP"></a>十年余杭刘严合马。<a id="a-HQ"></a>征请居龙泉古城院。<a id="a-HR"></a>凡十一年。<a id="a-HS"></a>乾符己亥岁巢寇掠地至余杭。<a id="a-HT"></a>喜避地湖州余不亭。<a id="a-HU"></a>刺史杜孺休请住仁王院。<a id="a-HV"></a>光启三年武肃王钱氏。<a id="a-HW"></a>始牧杭郡降疏请住龙泉廨署。<a id="a-HX"></a>今慈光院是也。<a id="a-HY"></a>大顺元年威胜军节使董昌武肃王同年发表荐论。<a id="a-HZ"></a>两赐紫衣。<a id="a-Ha"></a>乾宁四年奏师号曰无著。<a id="a-Hb"></a>光化三年示疾。<a id="a-Hc"></a>十月二十七日加趺坐而终于州郭廨署。<a id="a-Hd"></a>春秋八十。<a id="a-He"></a>僧夏六十。<a id="a-Hf"></a>终时方丈上发白色光。<a id="a-Hg"></a>竹树变白。<a id="a-Hh"></a>十一月二十二日迁塔于灵隐山西坞。<a id="a-Hi"></a>喜形貌古朴骨强而瘦。<a id="a-Hj"></a>戒德禅门真知识也。<a id="a-Hk"></a>初喜寓居霅川。<a id="a-Hl"></a>广明元年夏有蝗飞翳天下食田苗。<a id="a-Hm"></a>喜自将拄杖悬挂袈裟标于畎浍中。<a id="a-Hn"></a>其虫将下遂厉声叱之。<a id="a-Ho"></a>悉翻飞而去。<a id="a-Hp"></a>十顷之苗斯年独稔。<a id="a-Hq"></a>其感通如此。<a id="a-Hr"></a>或云所传得马祖细衲袈裟以为信宝矣。<a id="a-Hs"></a>迁葬之后。<a id="a-Ht"></a>天复二年壬戌八月中。<a id="a-Hu"></a>宣城帅田頵应杭将计思叛涣。<a id="a-Hv"></a>纵兵大掠。<a id="a-Hw"></a>发喜塔见肉身不坏如入禅定发爪俱长。<a id="a-Hx"></a>武肃王奇之。<a id="a-Hy"></a>遣裨将邵志祭。<a id="a-Hz"></a>后重封瘗焉。</p>
  <h2 id="aI0">唐明州伏龙山惟靖传</h2>
  <p id="aI1">释惟靖。<a id="a-I2"></a>吴门人也。<a id="a-I3"></a>年三十许。<a id="a-I4"></a>形奇貌古且类憨痴。<a id="a-I5"></a>入国宁寺巡僧房唱曰。<a id="a-I6"></a>要人出家请留。<a id="a-I7"></a>下至经藏院见二众阇黎大德慧政。<a id="a-I8"></a>便跪拜伸诚愿容执侍。<a id="a-I9"></a>政公允纳与翦饰。<a id="a-IA"></a>于天台受具。<a id="a-IB"></a>暂归谢政。<a id="a-IC"></a>便寻访名山。<a id="a-ID"></a>有知识处必经寒燠。<a id="a-IE"></a>自尔勤于禅法未尝发言。<a id="a-IF"></a>即居定光禅师废金地道场。<a id="a-IG"></a>侵星赴禅林寺晨粥而多虎豹随到寺门。<a id="a-IH"></a>虎踞地若伺候。<a id="a-II"></a>靖出复随至金地迟明巨迹极多靖恐人知以锄灭虎迹。<a id="a-IJ"></a>俄患背疽困睡。<a id="a-IK"></a>有鸩鸟粪于疮所。<a id="a-IL"></a>非久全愈。<a id="a-IM"></a>又虞冰雪备粳粒半斗。<a id="a-IN"></a>每日以铫合菜煮食。<a id="a-IO"></a>置粳于地窖中。<a id="a-IP"></a>过期用米常满不耗。<a id="a-IQ"></a>靖乃筑之而云。<a id="a-IR"></a>吾被此物知非理也。<a id="a-IS"></a>寻居伏龙山。<a id="a-IT"></a>山可瞰海峰势岧峣。<a id="a-IU"></a>昔僧鉴诸曾隐于是。<a id="a-IV"></a>诸即唐王相国之母弟也。<a id="a-IW"></a>能文习道。<a id="a-IX"></a>刺史多往谒之。<a id="a-IY"></a>靖续遁此山。<a id="a-IZ"></a>刺史黄晟常请出州。<a id="a-Ia"></a>供施繁委。<a id="a-Ib"></a>末于奉川北山置院。<a id="a-Ic"></a>示疾坐终。<a id="a-Id"></a>享龄七十余。<a id="a-Ie"></a>窆于山下。<a id="a-If"></a>茔塔存焉。</p>
 </body>
</html>