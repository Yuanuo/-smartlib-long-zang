<!doctype html>
<html id="z3IBWTG1K2" data-ver="1315">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第十八</h1>
  <h2 id="a2">感通篇第六之一(正传十五人附见三人)</h2>
  <h2 id="a3">后魏西凉府檀特师传</h2>
  <p id="a4">释檀特师者。<a id="a-5"></a>一名慧丰。<a id="a-6"></a>不知何许人也。<a id="a-7"></a>身虽剃染率略无检制。<a id="a-8"></a>饮酒啖肉语默无常。<a id="a-9"></a>逆论来事后必如言。<a id="a-A"></a>居于武威肆意狂逸。<a id="a-B"></a>时宇文仲和为刺史。<a id="a-C"></a>请之入州。<a id="a-D"></a>历观厩库乃云。<a id="a-E"></a>何意畜他官物邪。<a id="a-F"></a>仲和不谕其旨。<a id="a-G"></a>怒之不令在城。<a id="a-H"></a>未几仲和拒不受代。<a id="a-I"></a>朝延令独孤信擒之。<a id="a-J"></a>仲和身死资财没官。<a id="a-K"></a>周文闻之降书召之。<a id="a-L"></a>檀特至岐州。<a id="a-M"></a>会齐神武来寇玉壁。<a id="a-N"></a>檀特曰。<a id="a-O"></a>狗岂能到龙门邪。<a id="a-P"></a>神武果不至龙门而还。<a id="a-Q"></a>侯景未叛。<a id="a-R"></a>东魏之前忽捉一杖。<a id="a-S"></a>杖头刻为猕猴形。<a id="a-T"></a>令其面常向西日夜弄旃。<a id="a-U"></a>又索一角弓牵挽之。<a id="a-V"></a>俄而侯景启降。<a id="a-W"></a>寻复背叛归梁。<a id="a-X"></a>皆可征验。<a id="a-Y"></a>至大统十七年春初。<a id="a-Z"></a>忽着一布帽。<a id="a-a"></a>周文左右惊问之。<a id="a-b"></a>檀特曰。<a id="a-c"></a>汝亦着王亦着也。<a id="a-d"></a>至三月而魏文帝崩。<a id="a-e"></a>复取一白绢帽戴之。<a id="a-f"></a>左右复问之。<a id="a-g"></a>檀特曰。<a id="a-h"></a>汝亦着王亦着也未畿丞相夫人薨。<a id="a-i"></a>后复戴问对同前。<a id="a-j"></a>寻丞相第二子武邑公薨。<a id="a-k"></a>其事验多如此也。<a id="a-l"></a>俄而病卒。<a id="a-m"></a>周文命葬之。</p>
  <p data-pb></p>
  <h2 id="an">后魏晋阳河秃师传</h2>
  <p id="ao">河秃师者。<a id="a-p"></a>不详何许人也。<a id="a-q"></a>魏孝昌中于晋阳市肆间行往。<a id="a-r"></a>乍愚乍智。<a id="a-s"></a>作沙门形。<a id="a-t"></a>时人不测。<a id="a-u"></a>止呼为河秃师。<a id="a-v"></a>及齐神武诞第二子洋。<a id="a-w"></a>文宣帝也。<a id="a-x"></a>武明太后见家贫甚。<a id="a-y"></a>与亲戚言及家计。<a id="a-z"></a>正忧饥冻死耳。<a id="a-10"></a>洋方生数月尚未能言。<a id="a-11"></a>欻言曰得活。<a id="a-12"></a>二字分明。<a id="a-13"></a>太后左右大惊而不敢言。<a id="a-14"></a>谓为妖怪。<a id="a-15"></a>时传秃师神异射事多中。<a id="a-16"></a>巧诱而至。<a id="a-17"></a>太后意占其儿子早言为怪。<a id="a-18"></a>乃遍见诸子。<a id="a-19"></a>文襄魏永熙后旁以禄位历问之。<a id="a-1A"></a>至洋再三举手指天而已。<a id="a-1B"></a>口无所言。<a id="a-1C"></a>若诸子皆别无举措矣。<a id="a-1D"></a>后不测其终。</p>
  <h2 id="a1E">陈新罗国玄光传</h2>
  <p id="a1F">释玄光者。<a id="a-1G"></a>海东熊州人也。<a id="a-1H"></a>少而颖悟顿厌俗尘。<a id="a-1I"></a>决求名师专修梵行。<a id="a-1J"></a>迨夫成长愿越沧溟求中土禅法。<a id="a-1K"></a>于是观光陈国利往衡山。<a id="a-1L"></a>见思大和尚开物成化。<a id="a-1M"></a>神解相参。<a id="a-1N"></a>思师察其所由。<a id="a-1O"></a>密授法华安乐行门。<a id="a-1P"></a>光利若神锥无坚不犯。<a id="a-1Q"></a>新犹劫贝有染皆鲜。<a id="a-1R"></a>禀而奉行勤而罔忒。<a id="a-1S"></a>俄证法华三昧。<a id="a-1T"></a>请求印可。<a id="a-1U"></a>思为证之。<a id="a-1V"></a>汝之所证真实不虚。<a id="a-1W"></a>善护念之令法增长。<a id="a-1X"></a>汝还本土施设善权。<a id="a-1Y"></a>好负螟蛉皆成蜾蠃。<a id="a-1Z"></a>光礼而垂泣。<a id="a-1a"></a>自尔返锡江南。<a id="a-1b"></a>属本国舟舰附载离岸。<a id="a-1c"></a>时则彩云乱目雅乐沸空。<a id="a-1d"></a>绛节霓旌传呼而至。<a id="a-1e"></a>空中声云。<a id="a-1f"></a>天帝召海东玄光禅师。<a id="a-1g"></a>光拱手避让。<a id="a-1h"></a>唯见青衣前导。<a id="a-1i"></a>少选入宫城。<a id="a-1j"></a>且非人间官府。<a id="a-1k"></a>羽卫之设也。<a id="a-1l"></a>无非鳞介。<a id="a-1m"></a>参杂鬼神。<a id="a-1n"></a>或曰。<a id="a-1o"></a>今日天帝降龙王宫请师说亲证法门。<a id="a-1p"></a>吾曹水府蒙师利益。<a id="a-1q"></a>既登宝殿次陟高台。<a id="a-1r"></a>如问而谈略经七日。<a id="a-1s"></a>然后王躬送别。<a id="a-1t"></a>其船泛洋不进。<a id="a-1u"></a>光复登船。<a id="a-1v"></a>船人谓经半日而已。<a id="a-1w"></a>光归熊州翁山。<a id="a-1x"></a>卓锡结茅乃成梵刹。<a id="a-1y"></a>同声相应得法者蛰户爰开。<a id="a-1z"></a>乐小回心慕膻者螘连倏至。<a id="a-20"></a>其如升堂受莂者一人。<a id="a-21"></a>入火光三昧一人。<a id="a-22"></a>入水光三昧二人。<a id="a-23"></a>互得其二种法门。<a id="a-24"></a>从发者彰三昧名耳。<a id="a-25"></a>其诸门生譬如众鸟附须弥山皆同一色也。<a id="a-26"></a>光末之灭罔知攸往。<a id="a-27"></a>南岳祖构影堂。<a id="a-28"></a>内图二十八人。<a id="a-29"></a>光居一焉。<a id="a-2A"></a>天台国清寺祖堂亦然。</p>
  <p id="a2B">系曰。<a id="a-2C"></a>夫约佛灭后验入道之人。<a id="a-2D"></a>以教理行果四法明之则无逃隐矣。<a id="a-2E"></a>去圣弥近者修行成果位证也。<a id="a-2F"></a>去圣稍遥者学教易见理亲也。<a id="a-2G"></a>其更绵邈者学教不精见理非谛。<a id="a-2H"></a>夫一念不生前后际断。<a id="a-2I"></a>斯顿心成佛也。<a id="a-2J"></a>理佛具足行布施行。<a id="a-2K"></a>曾未尝述行佛。<a id="a-2L"></a>具体而微。<a id="a-2M"></a>东夏自六祖已来。<a id="a-2N"></a>多谈禅理少谈禅行焉。<a id="a-2O"></a>非南能不说行。<a id="a-2P"></a>且令见道如救头然。<a id="a-2Q"></a>之故。<a id="a-2R"></a>南岳思师切在兼修乘戒俱急。<a id="a-2S"></a>是以学者验诸行果。<a id="a-2T"></a>其如入火光三昧者。<a id="a-2U"></a>处胎经中以禅定摄意入火界三昧刹土洞然。<a id="a-2V"></a>愚夫谓是遭焚。<a id="a-2W"></a>若入水界三昧。<a id="a-2X"></a>愚夫见谓为水投物于中。<a id="a-2Y"></a>菩萨心如虚空不觉触娆者。<a id="a-2Z"></a>此非二乘所能究尽也。<a id="a-2a"></a>斯乃急于行果焉无令口说而身意不修何由助道耶。</p>
  <p data-pb></p>
  <h2 id="a2b">隋江都宫法喜传</h2>
  <p id="a2c">法喜。<a id="a-2d"></a>南海人也。<a id="a-2e"></a>形容寝陋短弱迂疏。<a id="a-2f"></a>可年四十许。<a id="a-2g"></a>岭表耆老咸言。<a id="a-2h"></a>儿童时见识之颜貌如今无异。<a id="a-2i"></a>蛮蜒间相传云。<a id="a-2j"></a>已三百岁矣。<a id="a-2k"></a>亦自言。<a id="a-2l"></a>旧识庐山慧远法师。<a id="a-2m"></a>说晋宋朝事历历如信宿前耳。<a id="a-2n"></a>平素时悄然见人必语语必含深意。<a id="a-2o"></a>吉凶之征有如影响。<a id="a-2p"></a>人亦不欲与喜相见。<a id="a-2q"></a>惧直言灾恶忤逆意也。<a id="a-2r"></a>陈朝马静为广州刺史。<a id="a-2s"></a>方上任喜直入州上厅事。<a id="a-2t"></a>画地作马头形。<a id="a-2u"></a>以示其子而去。<a id="a-2v"></a>静本扶风名族。<a id="a-2w"></a>雄勇多武略。<a id="a-2x"></a>不闲事体。<a id="a-2y"></a>及临州也每出行部从甲士数万。<a id="a-2z"></a>旌旗剑戟若虹霓映乎霜雪。<a id="a-30"></a>言以此可用威边徼。<a id="a-31"></a>其奢僣过度。<a id="a-32"></a>王者之不若。<a id="a-33"></a>被人诬告谋反。<a id="a-34"></a>静惧即遣妻子百余人入朝示无图变。<a id="a-35"></a>陈主犹惑遣临汝侯观其形势。<a id="a-36"></a>曰必有反状便可行戮。<a id="a-37"></a>实无逆谋直往代之。<a id="a-38"></a>临汝利其财产至州不验是非。<a id="a-39"></a>静恃心无异束手诣临汝。<a id="a-3A"></a>便叱左右擒而斩之。<a id="a-3B"></a>此画地之明效矣。<a id="a-3C"></a>喜之先见皆同此类。<a id="a-3D"></a>炀帝闻之追来扬州。<a id="a-3E"></a>未久宫内树一堂新成。<a id="a-3F"></a>喜匆匆升堂。<a id="a-3G"></a>观览俄惊走下阶唱言。<a id="a-3H"></a>几压杀。<a id="a-3I"></a>其日夜阑大雨堂崩。<a id="a-3J"></a>毙者数人。<a id="a-3K"></a>其后又于宫内环走言索羊头帝闻恶之责以狂言。<a id="a-3L"></a>敕锁着一室数日。<a id="a-3M"></a>三卫于市见喜坦率游行。<a id="a-3N"></a>还奏敕所司覆验禁闭之处。<a id="a-3O"></a>门锁如故。<a id="a-3P"></a>守当者云喜见在室内。<a id="a-3Q"></a>于是开户见袈裟覆一聚白骨。<a id="a-3R"></a>其锁贯项骨不脱。<a id="a-3S"></a>帝甚惊怪。<a id="a-3T"></a>敕遣长史王恒疾往验之。<a id="a-3U"></a>袈裟覆白骨骨皆钩锁相连。<a id="a-3V"></a>铁锁縻其项骨。<a id="a-3W"></a>帝闻愕然称叹。<a id="a-3X"></a>尤增信重。<a id="a-3Y"></a>敕令勿轻摇荡。<a id="a-3Z"></a>曰圣者神变无方。<a id="a-3a"></a>至暮喜还在室。<a id="a-3b"></a>或言或笑。<a id="a-3c"></a>守门复奏。<a id="a-3d"></a>帝令脱锁纵其所适。<a id="a-3e"></a>有于一日赴数家斋食。<a id="a-3f"></a>或时饮酒啖肉都无拘忌。<a id="a-3g"></a>俄而有疾。<a id="a-3h"></a>常所卧床自撤荐席。<a id="a-3i"></a>[打-丁+親]箦而欹寝。<a id="a-3j"></a>令人于下铺炭甚炽。<a id="a-3k"></a>数日而终。<a id="a-3l"></a>半身焦烂。<a id="a-3m"></a>葬于香山寺侧。<a id="a-3n"></a>后四年南海郡奏。<a id="a-3o"></a>喜见还在郡。<a id="a-3p"></a>敕遣开棺空无所有矣。</p>
  <h2 id="a3q">隋洺州钦师传</h2>
  <p id="a3r">释钦师者。<a id="a-3s"></a>不知何许人也。<a id="a-3t"></a>大业中至广平形神乖谬造次难知。<a id="a-3u"></a>发语不常既往爰中。<a id="a-3v"></a>见灵通寺树甎浮图五级。<a id="a-3w"></a>欲务高敞工作肴杂。<a id="a-3x"></a>钦望而笑。<a id="a-3y"></a>谓寺众曰。<a id="a-3z"></a>造此奚为。<a id="a-40"></a>众曰。<a id="a-41"></a>功德佛事须用壮观。<a id="a-42"></a>法师何斯怪问耶。<a id="a-43"></a>笑曰。<a id="a-44"></a>造烽火楼也。<a id="a-45"></a>当时缁伍互相非之曰。<a id="a-46"></a>风狂辈言何可取。<a id="a-47"></a>至九年塔尚未成。<a id="a-48"></a>贼寇四起州官警严。<a id="a-49"></a>于浮图上置候望烽火。<a id="a-4A"></a>方信钦言不妄矣。<a id="a-4B"></a>在所耆旧亦不知钦从何而来。<a id="a-4C"></a>止宿之处亦无踪迹。<a id="a-4D"></a>然则时时变身在豕彘之牢。<a id="a-4E"></a>即随豚狶群队童子。<a id="a-4F"></a>马世达等数人睹钦始变之时。<a id="a-4G"></a>乃停留伺察意更观其复人形也。<a id="a-4H"></a>后果忽复形。<a id="a-4I"></a>却于看人之后大叫曰。<a id="a-4J"></a>尔辈欲何所观耶。<a id="a-4K"></a>群人惊愕合掌拜之其变无常皆若此也。<a id="a-4L"></a>及天下丧乱。<a id="a-4M"></a>亦失钦声迹矣。</p>
  <p id="a4N">系曰。<a id="a-4O"></a>魏隋之僧且多应现者何。<a id="a-4P"></a>通曰。<a id="a-4Q"></a>菩萨作用随类化身。<a id="a-4R"></a>以神通为游戏耳。<a id="a-4S"></a>于游戏而利益世主焉。<a id="a-4T"></a>或曰。<a id="a-4U"></a>魏齐陈隋与宣师耳目相接。<a id="a-4V"></a>胡不入续传耶。<a id="a-4W"></a>通曰。<a id="a-4X"></a>有所不知盖阙如也。<a id="a-4Y"></a>亦犹大宋文轨既同土疆斯广。<a id="a-4Z"></a>日有奇异良难遍知。<a id="a-4a"></a>纵有某僧也其奈史氏未编传家无据。<a id="a-4b"></a>故亦阙如弗及录者。<a id="a-4c"></a>留俟后贤者也。</p>
  <p data-pb></p>
  <h2 id="a4d">唐泗州普光王寺僧伽传(木叉慧俨慧岸)</h2>
  <p id="a4e">僧伽者。<a id="a-4f"></a>葱岭北何国人也。<a id="a-4g"></a>自言俗姓何氏。<a id="a-4h"></a>亦犹僧会本康居国人便命为康僧会也。<a id="a-4i"></a>然合有胡梵姓名。<a id="a-4j"></a>名既梵音。<a id="a-4k"></a>姓涉华语。<a id="a-4l"></a>详其何国在碎叶国东北。<a id="a-4m"></a>是碎叶附庸耳。<a id="a-4n"></a>伽在本土少而出家。<a id="a-4o"></a>为僧之后誓志游方。<a id="a-4p"></a>始至西凉府。<a id="a-4q"></a>次历江淮。<a id="a-4r"></a>当龙朔初年也。<a id="a-4s"></a>登即隶名于山阳龙兴寺。<a id="a-4t"></a>自此始露神异。<a id="a-4u"></a>初将弟子慧俨同至临淮。<a id="a-4v"></a>就信义坊居人乞地下标。<a id="a-4w"></a>志之言。<a id="a-4x"></a>决于此处建立伽蓝。<a id="a-4y"></a>遂穴土获古碑。<a id="a-4z"></a>乃齐国香积寺也。<a id="a-50"></a>得金像衣叶刻普照王佛字。<a id="a-51"></a>居人叹异云。<a id="a-52"></a>天眼先见。<a id="a-53"></a>吾曹安得不舍乎。<a id="a-54"></a>其碑像由贞元长庆中两遭灾火。<a id="a-55"></a>因亡踪矣。<a id="a-56"></a>尝卧贺跋氏家。<a id="a-57"></a>身忽长其床榻各三尺许。<a id="a-58"></a>莫不惊怪。<a id="a-59"></a>次现十一面观音形。<a id="a-5A"></a>其家举族欣庆倍加信重。<a id="a-5B"></a>遂舍宅焉。<a id="a-5C"></a>其香积寺基。<a id="a-5D"></a>即今寺是也。<a id="a-5E"></a>由此奇异之踪旋萌不止。<a id="a-5F"></a>中宗孝和帝景龙二年遣使诏赴内道场。<a id="a-5G"></a>帝御法筵言谈造膝。<a id="a-5H"></a>占对休咎契若合符。<a id="a-5I"></a>仍褒饰其寺曰普光王。<a id="a-5J"></a>四年庚戌示疾。<a id="a-5K"></a>敕自内中往荐福寺安置。<a id="a-5L"></a>三月二日俨然坐亡。<a id="a-5M"></a>神彩犹生止瞑目耳。<a id="a-5N"></a>俗龄八十三。<a id="a-5O"></a>法腊罔知。<a id="a-5P"></a>在本国三十年。<a id="a-5Q"></a>化唐土五十三载。<a id="a-5R"></a>帝惨悼黯然。<a id="a-5S"></a>于时秽气充塞。<a id="a-5T"></a>而形体宛如。<a id="a-5U"></a>多现灵迹。<a id="a-5V"></a>敕有司给绢三百疋俾归葬淮上。<a id="a-5W"></a>令群官祖送。<a id="a-5X"></a>士庶填[門@壹]。<a id="a-5Y"></a>五月五日抵于今所。<a id="a-5Z"></a>帝以仰慕不忘。<a id="a-5a"></a>因问万回师曰彼僧伽者。<a id="a-5b"></a>何人也。<a id="a-5c"></a>对曰。<a id="a-5d"></a>观音菩萨化身也。<a id="a-5e"></a>经可不云乎。<a id="a-5f"></a>应以比丘身得度者。<a id="a-5g"></a>故现之沙门相也。<a id="a-5h"></a>初伽化行江表止嘉禾灵光寺。<a id="a-5i"></a>彼泽国也。<a id="a-5j"></a>民家渔梁矰弋交午。<a id="a-5k"></a>伽苦敦喻。<a id="a-5l"></a>其诸杀业陷堕于人。<a id="a-5m"></a>宜疾别图生计。<a id="a-5n"></a>时有裂网折竿者多矣。<a id="a-5o"></a>伽闲而宴息。<a id="a-5p"></a>见神告曰。<a id="a-5q"></a>天方亢阳百姓苗死。<a id="a-5r"></a>身胡藏其懒龙耶。<a id="a-5s"></a>伽曰。<a id="a-5t"></a>为之奈何。<a id="a-5u"></a>神曰。<a id="a-5v"></a>若今夕但小指出窗隙外。<a id="a-5w"></a>其如人何。<a id="a-5x"></a>伽依之。<a id="a-5y"></a>其夜霆击异常。<a id="a-5z"></a>质明视指微有红线脉焉。<a id="a-60"></a>伽曰。<a id="a-61"></a>吾与此壤无缘。<a id="a-62"></a>乃行抵晋陵。<a id="a-63"></a>见国祥寺荒废。<a id="a-64"></a>乃留衣于殿梁而去。<a id="a-65"></a>后人闻异香芬馥。<a id="a-66"></a>伽尝记之曰。<a id="a-67"></a>伊寺有人王重兴去。<a id="a-68"></a>三十年后果</p>
  <p data-pb></p>
  <h2 id="a69">唐嵩岳少林寺慧安传</h2>
  <p id="a6A">释慧安。<a id="a-6B"></a>姓卫氏。<a id="a-6C"></a>荆州支江人也。<a id="a-6D"></a>其貌端雅绀[髟/采]青目。<a id="a-6E"></a>降神乃隋开皇初年也。<a id="a-6F"></a>安受性宽裕不染俗尘。<a id="a-6G"></a>修学法门无不该贯。<a id="a-6H"></a>文帝十七年敕条括天下私度僧尼。<a id="a-6I"></a>勘安云。<a id="a-6J"></a>本无名姓亡入山谷。<a id="a-6K"></a>大业中开通济渠追集夫丁。<a id="a-6L"></a>饥殍相望。<a id="a-6M"></a>安巡乞多钵食救其病乏。<a id="a-6N"></a>存济者众。<a id="a-6O"></a>炀帝闻之诏安。<a id="a-6P"></a>遂潜入太和山。<a id="a-6Q"></a>至帝幸江都海内扰攘。<a id="a-6R"></a>乃杖锡登衡岳寺行头陀法。<a id="a-6S"></a>贞观中。<a id="a-6T"></a>至蕲州礼忍大师。<a id="a-6U"></a>麟德元年游终南山石壁而止。<a id="a-6V"></a>时所居原谷之间早霜伤苗稼。<a id="a-6W"></a>安居处独无。<a id="a-6X"></a>四十里外皆苦青女之灾矣天皇大帝闻而召焉。<a id="a-6Y"></a>安不奉诏。<a id="a-6Z"></a>永淳二年至滑台草亭居止。<a id="a-6a"></a>中坐绳床四方坦露。<a id="a-6b"></a>敕造寺以处之。<a id="a-6c"></a>号招提是也。<a id="a-6d"></a>如是却还家乡玉泉寺。<a id="a-6e"></a>时神秀禅师新归寂。<a id="a-6f"></a>咸请住持安弗从命。<a id="a-6g"></a>天后圣历二年四月告门人学众曰。<a id="a-6h"></a>各归闭户。<a id="a-6i"></a>至三更有神人至。<a id="a-6j"></a>扈卫森森和铃鉠鉠。<a id="a-6k"></a>风雨偕至。<a id="a-6l"></a>其神旋绕其院数遭。<a id="a-6m"></a>安与之语丁宁教诫再拜而去。<a id="a-6n"></a>或问其故曰。<a id="a-6o"></a>吾为嵩山神受菩萨戒也。<a id="a-6p"></a>天后尝问安甲子。<a id="a-6q"></a>对曰。<a id="a-6r"></a>不记也。<a id="a-6s"></a>曰何不记耶。<a id="a-6t"></a>乃曰。<a id="a-6u"></a>生死之身如循环乎。<a id="a-6v"></a>环无起尽何用记为。<a id="a-6w"></a>而又此心流注中间无闲。<a id="a-6x"></a>见沤起灭者亦妄想耳。<a id="a-6y"></a>从初识至动相灭时。<a id="a-6z"></a>亦只如此。<a id="a-70"></a>何年月可记耶。<a id="a-71"></a>天后稽颡焉。<a id="a-72"></a>闻安阙井。<a id="a-73"></a>敕为凿焉。<a id="a-74"></a>安曰。<a id="a-75"></a>此下有赤祥慎其伤物。<a id="a-76"></a>将及泉见虾蟆金色。<a id="a-77"></a>蠢然出沮洳间。<a id="a-78"></a>合其悬记。<a id="a-79"></a>帝倍加钦重。<a id="a-7A"></a>殆中宗神龙二年九月敕令中官赐紫袈裟并绢。<a id="a-7B"></a>度弟子二七人。<a id="a-7C"></a>复诏安并静禅师入中禁受供施。<a id="a-7D"></a>三年赐摩纳一副。<a id="a-7E"></a>便辞归少林寺。<a id="a-7F"></a>至景龙三年三月三日嘱门人曰。<a id="a-7G"></a>吾死已将尸向林间待野火自焚之。<a id="a-7H"></a>勿违吾愿。<a id="a-7I"></a>俄尔万回和尚来。<a id="a-7J"></a>见安猖狂执手言论移刻。<a id="a-7K"></a>旁侍倾耳都不体会。<a id="a-7L"></a>至八日闭户偃身而寂。<a id="a-7M"></a>春秋一百三十许岁。<a id="a-7N"></a>起开皇二年至景龙三年故也。<a id="a-7O"></a>火焚尸毕收舍利八十粒。<a id="a-7P"></a>内五粒红紫色进内。<a id="a-7Q"></a>余散施。<a id="a-7R"></a>随力造塔。<a id="a-7S"></a>先天二年。<a id="a-7T"></a>门人建浮图焉。</p>
  <h2 id="a7U">唐虢州阌乡万回传</h2>
  <p id="a7V">释万回。<a id="a-7W"></a>俗姓张氏。<a id="a-7X"></a>虢州阌乡人也。<a id="a-7Y"></a>年尚弱龄白痴不语。<a id="a-7Z"></a>父母哀其浊气。<a id="a-7a"></a>为邻里儿童所侮。<a id="a-7b"></a>终无相竞之态。<a id="a-7c"></a>然口自呼万回。<a id="a-7d"></a>因尔字焉且不言寒暑。<a id="a-7e"></a>见贫贱不加其慢富贵不足其恭。<a id="a-7f"></a>东西狂走终日不息。<a id="a-7g"></a>或笑或哭略无定容。<a id="a-7h"></a>口角恒滴涎沫。<a id="a-7i"></a>人皆异之。<a id="a-7j"></a>不好华侈尤少言语。<a id="a-7k"></a>言必谶记事过乃知。<a id="a-7l"></a>年始十岁兄戍辽阳。<a id="a-7m"></a>一云安西久无消息。<a id="a-7n"></a>母忧之甚。<a id="a-7o"></a>乃为设斋祈福。<a id="a-7p"></a>回倏白母曰。<a id="a-7q"></a>兄安极易知耳。<a id="a-7r"></a>奚用忧为。<a id="a-7s"></a>因裹斋余出门径去。<a id="a-7t"></a>际晚而归。<a id="a-7u"></a>执其兄书云。<a id="a-7v"></a>平善。<a id="a-7w"></a>问其所由默而无对。<a id="a-7x"></a>去来万里。<a id="a-7y"></a>后时兄归云。<a id="a-7z"></a>此日与回言适从家来。<a id="a-80"></a>因授饼饵其啖而返。<a id="a-81"></a>举家惊喜。<a id="a-82"></a>自尔人皆改观。<a id="a-83"></a>声闻朝延。<a id="a-84"></a>中宗孝和皇帝。<a id="a-85"></a>诏见崇重。<a id="a-86"></a>神龙二年敕别度。<a id="a-87"></a>回一人而已。<a id="a-88"></a>自高宗末天后时。<a id="a-89"></a>常诏入内道场。<a id="a-8A"></a>赐绵绣衣裳。<a id="a-8B"></a>宫人供事。<a id="a-8C"></a>先为儿时。<a id="a-8D"></a>于阌乡兴国寺累瓦石为佛塔入内之后其塔遂放光明。<a id="a-8E"></a>因建大阁而覆之。<a id="a-8F"></a>然其施作皆不可辄量。<a id="a-8G"></a>出言则必有其故。<a id="a-8H"></a>敕赐号为法云公。<a id="a-8I"></a>外人莫可得见。<a id="a-8J"></a>先是天后朝任酷吏行罗织事。<a id="a-8K"></a>官稍高隆者日别妻子。<a id="a-8L"></a>博陵崔玄暐位望俱极。<a id="a-8M"></a>其母庐氏贤而忧之曰。<a id="a-8N"></a>汝可一日迎万回。<a id="a-8O"></a>此僧宝志之流。<a id="a-8P"></a>以可观其举止知其祸福也。<a id="a-8Q"></a>乃召到家。<a id="a-8R"></a>母垂泣作礼兼施中金匕筯一双。<a id="a-8S"></a>回忽下阶掷其匕筯向堂屋上。<a id="a-8T"></a>掉臂而去。<a id="a-8U"></a>一家谓为不祥。<a id="a-8V"></a>经数日令升屋取之。<a id="a-8W"></a>匕筯下得书一卷。<a id="a-8X"></a>观之乃谶纬书也。<a id="a-8Y"></a>遽令焚之。<a id="a-8Z"></a>数日有司忽来其家大索图谶。<a id="a-8a"></a>不获得雪。<a id="a-8b"></a>时酷吏多令盗投蛊道物。<a id="a-8c"></a>及伪造秘谶用以诬人。<a id="a-8d"></a>还令诬告得实屠戮。<a id="a-8e"></a>籍没其家者多。<a id="a-8f"></a>崔氏非圣人掷匕筯何由知其伪图谶也。<a id="a-8g"></a>中宗末尝骂韦后为反悖逆。<a id="a-8h"></a>斫尔头去寻而诛死太平公主为造宅于怀远坊中与主宅前后尔。<a id="a-8i"></a>又孝和亲送金城公主出降吐蕃幸始平回出迎驾。<a id="a-8j"></a>时崔日用武平一宋之问沈佺期岑羲薛稷。<a id="a-8k"></a>皆肃揖郑重。<a id="a-8l"></a>问讯诸公曰。<a id="a-8m"></a>各欲求圣人一言以定吉凶。<a id="a-8n"></a>摭沈背曰。<a id="a-8o"></a>汝真才子。<a id="a-8p"></a>沈不胜其喜。<a id="a-8q"></a>曰圣人与我受记。<a id="a-8r"></a>诸子不可更争。<a id="a-8s"></a>又谓武曰。<a id="a-8t"></a>与汝作名佛童。<a id="a-8u"></a>当无忧也。<a id="a-8v"></a>目羲稷有不善之色。<a id="a-8w"></a>岑以马避之。<a id="a-8x"></a>目稷云。<a id="a-8y"></a>此多是野狐。<a id="a-8z"></a>其言何足惧也。<a id="a-90"></a>乃顾云。<a id="a-91"></a>汝亦不免及羲稷之诛。<a id="a-92"></a>人益贵重。<a id="a-93"></a>同时有僧伽化迹不恒。<a id="a-94"></a>中宗问回曰。<a id="a-95"></a>此何人也。<a id="a-96"></a>回曰。<a id="a-97"></a>观音之化身也。<a id="a-98"></a>贞观中三藏奘师西归云。<a id="a-99"></a>天竺有石藏寺。<a id="a-9A"></a>奘入时见一空房。<a id="a-9B"></a>有胡床锡杖而已。<a id="a-9C"></a>因问此房大德咸曰。<a id="a-9D"></a>此僧缘阙法事罚在东方国名震旦。<a id="a-9E"></a>地号阌乡。<a id="a-9F"></a>于兹万回矣。<a id="a-9G"></a>奘归求见回。<a id="a-9H"></a>便设礼问西域。<a id="a-9I"></a>宛如目瞩。<a id="a-9J"></a>奘将访其家。<a id="a-9K"></a>回谓母曰。<a id="a-9L"></a>有客至请备蔬食俄而奘至神异之迹多此类也。<a id="a-9M"></a>正谏大夫明崇俨者。<a id="a-9N"></a>道术之士。<a id="a-9O"></a>谓人曰。<a id="a-9P"></a>万回神僧也。<a id="a-9Q"></a>玄宗潜龙时。<a id="a-9R"></a>与门人张暐等同谒。<a id="a-9S"></a>回见帝甚至亵黩。<a id="a-9T"></a>将漆杖呼且逐之。<a id="a-9U"></a>同往者皆被驱出。<a id="a-9V"></a>曳帝入反扃其户。<a id="a-9W"></a>悉如常人更无他重。<a id="a-9X"></a>摭背曰。<a id="a-9Y"></a>五十年天子自爱。<a id="a-9Z"></a>已后即不知也。<a id="a-9a"></a>张公等门外历历闻其言。<a id="a-9b"></a>故倾心翼戴焉。<a id="a-9c"></a>五十年后盖指禄山之祸也。<a id="a-9d"></a>睿宗在邸时。<a id="a-9e"></a>或游行人间。<a id="a-9f"></a>回于聚落街衢中高声曰。<a id="a-9g"></a>天子来。<a id="a-9h"></a>或曰圣人来。<a id="a-9i"></a>其处信宿闲。<a id="a-9j"></a>帝必经过徘徊也。<a id="a-9k"></a>惠庄太子乃睿宗第二子也。<a id="a-9l"></a>天后曾抱示回曰。<a id="a-9m"></a>此儿是西域大树精养之。<a id="a-9n"></a>宜兄弟也。<a id="a-9o"></a>安乐公主玄宗之季妹。<a id="a-9p"></a>附会韦后。<a id="a-9q"></a>热可炙手。<a id="a-9r"></a>道路惧焉。<a id="a-9s"></a>回望车骑连唾之曰。<a id="a-9t"></a>腥腥不可近也。<a id="a-9u"></a>不旋踵而祸灭。<a id="a-9v"></a>及之帝愈知回非常人也。<a id="a-9w"></a>出二官人日夕侍奉之。<a id="a-9x"></a>特敕于集贤院图形焉。<a id="a-9y"></a>暨回垂卒。<a id="a-9z"></a>而大呼遣求本乡河水。<a id="a-A0"></a>门人徒侣求觅无所。<a id="a-A1"></a>回曰。<a id="a-A2"></a>堂前即是河水。<a id="a-A3"></a>何不取耶。<a id="a-A4"></a>众于阶下掘井。<a id="a-A5"></a>河水涌出。<a id="a-A6"></a>饮毕而终。<a id="a-A7"></a>回宅坊中井皆碱苦。<a id="a-A8"></a>唯此井甘美。<a id="a-A9"></a>后有假托或称小万回。<a id="a-AA"></a>以惑市里多至诛死焉。<a id="a-AB"></a>至于终后右常侍徐彦伯为碑。<a id="a-AC"></a>立阌乡玉涧西路矣。</p>
  <p id="aAD">系曰。<a id="a-AE"></a>日行万里非人必矣。<a id="a-AF"></a>为鬼神邪。<a id="a-AG"></a>为仙术邪。<a id="a-AH"></a>通曰。<a id="a-AI"></a>观行知人。<a id="a-AJ"></a>回无邪行。<a id="a-AK"></a>非鬼神也。<a id="a-AL"></a>无故作意。<a id="a-AM"></a>非仙术也。<a id="a-AN"></a>此得通耳。<a id="a-AO"></a>故智度论中此通有四。<a id="a-AP"></a>一身能飞行如鸟无碍。<a id="a-AQ"></a>二移远令近不往而到。<a id="a-AR"></a>三彼没此出。<a id="a-AS"></a>四一念能至。<a id="a-AT"></a>或曰。<a id="a-AU"></a>四中回具何等。<a id="a-AV"></a>通曰。<a id="a-AW"></a>俱有哉。<a id="a-AX"></a>故号如意通矣。<a id="a-AY"></a>瑜伽论神境同也。<a id="a-AZ"></a>云或罗汉有大堪能现三神变焉。</p>
  <p data-pb></p>
  <h2 id="aAa">唐齐州灵岩寺道鉴传</h2>
  <p id="aAb">释道鉴。<a id="a-Ac"></a>姓冯氏。<a id="a-Ad"></a>吴郡人未知从来。<a id="a-Ae"></a>而居历下灵岩山寺。<a id="a-Af"></a>踪迹神异不测僧也。<a id="a-Ag"></a>元和中有冯生者。<a id="a-Ah"></a>亦吴郡人也。<a id="a-Ai"></a>以明经调选未捷。<a id="a-Aj"></a>因侨寄长安。<a id="a-Ak"></a>一日见老僧来诣。<a id="a-Al"></a>冯居谓之曰。<a id="a-Am"></a>汝吾姓也。<a id="a-An"></a>因相与往还。<a id="a-Ao"></a>仅于岁余遂注拟作尉于东越。<a id="a-Ap"></a>方务治装。<a id="a-Aq"></a>鉴负锡来告去。<a id="a-Ar"></a>冯问师去安所诣乎。<a id="a-As"></a>鉴曰。<a id="a-At"></a>吾庐在齐州灵岩之西庑下。<a id="a-Au"></a>薄游神京至今正十年矣。<a id="a-Av"></a>幸得与子游。<a id="a-Aw"></a>今归旧所。<a id="a-Ax"></a>故来相别。<a id="a-Ay"></a>然吾子尉于越乡。<a id="a-Az"></a>道出灵岩寺下。<a id="a-B0"></a>当宜一访我也。<a id="a-B1"></a>冯诺之曰。<a id="a-B2"></a>谨受教矣。<a id="a-B3"></a>数日冯出关东之赴任。<a id="a-B4"></a>至灵岩寺门立马望曰。<a id="a-B5"></a>岂非鉴师所居寺乎。<a id="a-B6"></a>即入访之。<a id="a-B7"></a>时一僧在庭。<a id="a-B8"></a>冯问。<a id="a-B9"></a>道鉴上人庐舍安在。<a id="a-BA"></a>僧曰。<a id="a-BB"></a>此寺无道鉴。<a id="a-BC"></a>冯疑异默而计曰。<a id="a-BD"></a>鉴公纯直岂欺我乎。<a id="a-BE"></a>于是独游寺中。<a id="a-BF"></a>行至西庑下。<a id="a-BG"></a>忽见壁画一僧与鉴师貌同。<a id="a-BH"></a>冯大惊嗟。<a id="a-BI"></a>鉴师果异人欤。<a id="a-BJ"></a>且能降神与我交。<a id="a-BK"></a>久之视其真相旁题云　冯氏子吴郡人也。<a id="a-BL"></a>年十岁学浮图法。<a id="a-BM"></a>以道行有闻。<a id="a-BN"></a>卒年七十八。<a id="a-BO"></a>冯阅其题方悟云。<a id="a-BP"></a>汝吾姓也。<a id="a-BQ"></a>言非谬矣一说苏州西去城二十许里。<a id="a-BR"></a>有灵岩山寺西北庑下画沙门形云。<a id="a-BS"></a>是梁天监十五年作游方居士状。<a id="a-BT"></a>经过山寺寓过宵宿。<a id="a-BU"></a>而于僧厨借笔砚。<a id="a-BV"></a>僧众皆不留意。<a id="a-BW"></a>诘旦僧遍搜索而亡有客。<a id="a-BX"></a>见殿隅画一梵僧。<a id="a-BY"></a>面骨权奇肤色皴黑。<a id="a-BZ"></a>眉长且垂眸子电转。<a id="a-Ba"></a>眦间青白。<a id="a-Bb"></a>昂鼻方口。<a id="a-Bc"></a>张唇露齿擎拳倚右肩之上。<a id="a-Bd"></a>身屈可长一丈五寸。<a id="a-Be"></a>衣粗衲袈裟臂擐大珠徒跣。<a id="a-Bf"></a>众见惊慑莫测其来。<a id="a-Bg"></a>远近咸格有焚香礼叹者。<a id="a-Bh"></a>有请福禳灾者。<a id="a-Bi"></a>或于晴夜殿中析窣闻有行道之声。<a id="a-Bj"></a>由是鸟雀不敢污践檐楹之间矣。<a id="a-Bk"></a>然则乡人谓之灵岩和尚。<a id="a-Bl"></a>或云灵岩圣僧。<a id="a-Bm"></a>尝见形谓一老姥曰。<a id="a-Bn"></a>贫道好食茭粽。<a id="a-Bo"></a>疑是圣者。<a id="a-Bp"></a>翌日持簟入殿供养。<a id="a-Bq"></a>乞今年别三月三日民竞送之。<a id="a-Br"></a>以菰蒋叶角黍米[卄/瀹]之。<a id="a-Bs"></a>吴人谓之茭粽也。<a id="a-Bt"></a>唐先天二年陆鲁公子疾。<a id="a-Bu"></a>医工未验。<a id="a-Bv"></a>公忧虑增剧。<a id="a-Bw"></a>门遇一僧分卫屈入。<a id="a-Bx"></a>遂索水器含噀之即时病间。<a id="a-By"></a>鲁公喜赠物颇丰。<a id="a-Bz"></a>了不回视。<a id="a-C0"></a>遂问和尚居处何寺。<a id="a-C1"></a>答曰。<a id="a-C2"></a>贫道住苏州吴县西灵岩寺。<a id="a-C3"></a>郎君为官江表望入寺相寻。<a id="a-C4"></a>斯须已去。<a id="a-C5"></a>未久调补尚书刑部郎。<a id="a-C6"></a>续迁桂州廉使。<a id="a-C7"></a>常念当年救病之僧。<a id="a-C8"></a>迂路姑苏入灵岩寺觅焉。<a id="a-C9"></a>乃说其形貌。<a id="a-CA"></a>合寺僧云。<a id="a-CB"></a>非此所有。<a id="a-CC"></a>陆尽日徘徊不忍去。<a id="a-CD"></a>忽于殿中见圣者形曰。<a id="a-CE"></a>往年疗某者此僧也。<a id="a-CF"></a>寺僧说其由致通感难知。<a id="a-CG"></a>陆舍钱数万备香火之资。<a id="a-CH"></a>却留旬日供养方去。<a id="a-CI"></a>又寺中净人每于像前占烛灯。<a id="a-CJ"></a>添油助烬意盗油涂发耳。<a id="a-CK"></a>居无何其发焦卷而堕。<a id="a-CL"></a>傍人劝令礼忏。<a id="a-CM"></a>别买麻膏增炷平复如初。<a id="a-CN"></a>又武宗将废佛教也。<a id="a-CO"></a>近寺有陆宣者梦圣者云。<a id="a-CP"></a>受弟子供施年深今来相别。<a id="a-CQ"></a>且归西天去也。<a id="a-CR"></a>宣急命画工图写真貌。<a id="a-CS"></a>至会昌五年毁拆寺宇。<a id="a-CT"></a>方知告别之意焉。<a id="a-CU"></a>距咸通七年蝗灾。<a id="a-CV"></a>尔时弥空亘野食人苗稼。<a id="a-CW"></a>至于入人家食缯帛之物。<a id="a-CX"></a>百姓彷徨莫能为计。<a id="a-CY"></a>时民人吴延让等。<a id="a-CZ"></a>率耆艾数十百人。<a id="a-Ca"></a>诣像前焚香泣告。<a id="a-Cb"></a>即日虫飞越境焉。<a id="a-Cc"></a>乾符五年寺众当诣阙乞钟归寺。<a id="a-Cd"></a>差僧选日登途。<a id="a-Ce"></a>圣者先入右神策军本局。<a id="a-Cf"></a>预陈嘱托。<a id="a-Cg"></a>及正请钟僧到见。<a id="a-Ch"></a>司吏怪问。<a id="a-Ci"></a>数日前有僧来云。<a id="a-Cj"></a>隶苏州灵岩山寺。<a id="a-Ck"></a>其僧曰某。<a id="a-Cl"></a>行无伴侣。<a id="a-Cm"></a>后右军胥因事游吴。<a id="a-Cn"></a>见壁画云。<a id="a-Co"></a>此是七月中曾来司内计会钟僧也。<a id="a-Cp"></a>然吴中极彰灵异。<a id="a-Cq"></a>且不测厥由。<a id="a-Cr"></a>曾有梵僧来礼画像云。<a id="a-Cs"></a>智积菩萨何缘在此。<a id="a-Ct"></a>叹嗟弥久。<a id="a-Cu"></a>而自此号智积应身也。</p>
  <p id="aCv">系曰。<a id="a-Cw"></a>同异之说史氏多之。<a id="a-Cx"></a>今详寺曰灵岩。<a id="a-Cy"></a>僧画像此为同也。<a id="a-Cz"></a>州曰历下始苏。<a id="a-D0"></a>遇者曰陆与冯。<a id="a-D1"></a>此为异焉。<a id="a-D2"></a>斯盖见闻不齐记录因别也。<a id="a-D3"></a>原夫圣人之应身也。<a id="a-D4"></a>或南或北。<a id="a-D5"></a>或汉或胡。<a id="a-D6"></a>或平常之形。<a id="a-D7"></a>或怪差之质。<a id="a-D8"></a>故令闻见必也有殊。<a id="a-D9"></a>复使传扬自然多说。<a id="a-DA"></a>譬犹千里之外望日月。<a id="a-DB"></a>以皆同其时。<a id="a-DC"></a>边旁云物状貌有异耳。<a id="a-DD"></a>既是不思议应现矣。<a id="a-DE"></a>则随缘赴感。<a id="a-DF"></a>肆是难同可发例云。<a id="a-DG"></a>所传闻异辞也。</p>
  <p data-pb></p>
  <h2 id="aDH">唐武陵开元寺慧昭传</h2>
  <p id="aDI">释慧昭。<a id="a-DJ"></a>未详何许人。<a id="a-DK"></a>其为僧也。<a id="a-DL"></a>性僻而高。<a id="a-DM"></a>恒修禅定。<a id="a-DN"></a>貌颇衰羸。<a id="a-DO"></a>好言人之休戚。<a id="a-DP"></a>而皆必中。<a id="a-DQ"></a>与人交言且不驯狎。<a id="a-DR"></a>闭关自处左右无侍童。<a id="a-DS"></a>每日乞食。<a id="a-DT"></a>里人有八十余者云。<a id="a-DU"></a>昭居此六十余年。<a id="a-DV"></a>其容貌无异于少时昔日也。<a id="a-DW"></a>但不知其甲子。<a id="a-DX"></a>元和中有陈广者。<a id="a-DY"></a>由孝廉调为武陵官。<a id="a-DZ"></a>而酷好浮图氏。<a id="a-Da"></a>一日因诣寺尽访诸僧。<a id="a-Db"></a>昭见广且悲且喜曰。<a id="a-Dc"></a>陈君何来之晚乎。<a id="a-Dd"></a>广愕然自揣。<a id="a-De"></a>平生不识此僧。<a id="a-Df"></a>何言来晚。<a id="a-Dg"></a>乃曰未尝与师游。<a id="a-Dh"></a>何责迟暮。<a id="a-Di"></a>昭曰。<a id="a-Dj"></a>此非仓卒可言。<a id="a-Dk"></a>当为子一夕静话方尽此意。<a id="a-Dl"></a>广甚惊异。<a id="a-Dm"></a>后时诣昭宿。<a id="a-Dn"></a>因请其事。<a id="a-Do"></a>昭曰。<a id="a-Dp"></a>我刘氏子。<a id="a-Dq"></a>宋孝文帝之玄孙也曾祖鄱阳王休业祖士弘。<a id="a-Dr"></a>并详于史氏。<a id="a-Ds"></a>先人文学自负。<a id="a-Dt"></a>为齐竟陵王子良所知。<a id="a-Du"></a>子良招集贤俊文学之士。<a id="a-Dv"></a>而先人预焉。<a id="a-Dw"></a>后仕齐梁之间为会稽令。<a id="a-Dx"></a>吾生于梁普通七年夏五月。<a id="a-Dy"></a>年三十方仕于陈。<a id="a-Dz"></a>至宣帝时为卑官。<a id="a-E0"></a>不为人知。<a id="a-E1"></a>徒与沈彦文为诗酒之交。<a id="a-E2"></a>后长沙王叔坚与始兴王叔陵。<a id="a-E3"></a>皆多聚宾客大为声势。<a id="a-E4"></a>各恃权宠有不平心。<a id="a-E5"></a>吾与彦文俱在长沙之门下。<a id="a-E6"></a>及叔陵被诛。<a id="a-E7"></a>吾惧不免。<a id="a-E8"></a>因皆销声。<a id="a-E9"></a>匿迹于林谷。<a id="a-EA"></a>拾橡栗而食。<a id="a-EB"></a>掬溪涧而饮。<a id="a-EC"></a>衣一短褐虽寒暑不易。<a id="a-ED"></a>以待所忧之所定。<a id="a-EE"></a>无何有一老沙门至吾所居曰。<a id="a-EF"></a>子骨法甚奇当无疾耳。<a id="a-EG"></a>彦文再拜请其药曰。<a id="a-EH"></a>子无刘君之寿奈何。<a id="a-EI"></a>虽服吾药亦无所补遂。<a id="a-EJ"></a>告别将去。<a id="a-EK"></a>复谓我曰。<a id="a-EL"></a>尘俗以名利相胜。<a id="a-EM"></a>竟何有哉。<a id="a-EN"></a>唯释氏可以舍此矣。<a id="a-EO"></a>恭纳其言。<a id="a-EP"></a>自是不知人事。<a id="a-EQ"></a>凡十五年。<a id="a-ER"></a>又与彦文俱至建业。<a id="a-ES"></a>时陈氏已亡宫阙尽毁。<a id="a-ET"></a>台城牢落荆榛蔽路。<a id="a-EU"></a>景阳并塞结绮基颓。<a id="a-EV"></a>文物衣冠荡然而尽。<a id="a-EW"></a>故老相遇相携而泣。<a id="a-EX"></a>且曰。<a id="a-EY"></a>一人无良已至于是。<a id="a-EZ"></a>隋氏所灭良可悲乎。<a id="a-Ea"></a>又闻后主及诸王皆入长安。<a id="a-Eb"></a>乃率沈挈一囊。<a id="a-Ec"></a>乞食于路以至关中。<a id="a-Ed"></a>吾长沙王之故客也。<a id="a-Ee"></a>恩遇甚厚。<a id="a-Ef"></a>闻其迁往瓜州。<a id="a-Eg"></a>则径往就谒。<a id="a-Eh"></a>长沙王长于绮纨而早贵盛。<a id="a-Ei"></a>虽流放之际尚不事生业。<a id="a-Ej"></a>时方与沈妃酣饮。<a id="a-Ek"></a>吾与沈再拜于前。<a id="a-El"></a>长沙悲恸久之。<a id="a-Em"></a>沥泣而起乃谓吾曰。<a id="a-En"></a>一日家国沦亡骨肉播迁。<a id="a-Eo"></a>岂非天乎。<a id="a-Ep"></a>吾自此且留晋昌氐羌之塞数年。<a id="a-Eq"></a>而长沙殂又数年彦文亡。<a id="a-Er"></a>吾因剔[髟/采]为僧。<a id="a-Es"></a>遁迹会稽山佛寺。<a id="a-Et"></a>凡二十年。<a id="a-Eu"></a>时已百岁矣。<a id="a-Ev"></a>虽容体枯瘠而筋力不衰。<a id="a-Ew"></a>尚日行百里。<a id="a-Ex"></a>因与一僧同至长安。<a id="a-Ey"></a>时唐高祖已有天下。<a id="a-Ez"></a>建号武德。<a id="a-F0"></a>至六年吾自此或居京洛或游江左至于三蜀五岭无不住焉。<a id="a-F1"></a>殆今二百九十年矣。<a id="a-F2"></a>虽烈寒酷热未尝有微恙。<a id="a-F3"></a>贞元末于此寺梦一丈夫。<a id="a-F4"></a>衣冠甚盛。<a id="a-F5"></a>熟视乃长沙也。<a id="a-F6"></a>吾迎延坐话旧。<a id="a-F7"></a>伤感如平生时。<a id="a-F8"></a>而谓吾曰。<a id="a-F9"></a>后十年我之六世孙广当官于此郡。<a id="a-FA"></a>师其念之。<a id="a-FB"></a>乃问之曰。<a id="a-FC"></a>王今何为。<a id="a-FD"></a>曰冥官极尊。<a id="a-FE"></a>既而又泣曰。<a id="a-FF"></a>师存而我之六世矣悲夫。<a id="a-FG"></a>吾梦觉因纪君之名于经笥中。<a id="a-FH"></a>至去岁凡十年。<a id="a-FI"></a>乃以君之名氏访于郡人。<a id="a-FJ"></a>尚怪君之未至。<a id="a-FK"></a>昨因乞食里中。<a id="a-FL"></a>遇邑吏访之。<a id="a-FM"></a>果得焉及君之来。<a id="a-FN"></a>又依然长沙之貌也。<a id="a-FO"></a>然自梦及今十一年矣。<a id="a-FP"></a>故讶君之晚也。<a id="a-FQ"></a>已而悲惋泣下数行。<a id="a-FR"></a>因出经笥示之。<a id="a-FS"></a>广再拜愿执屦锡为弟子。<a id="a-FT"></a>昭曰。<a id="a-FU"></a>君且去。<a id="a-FV"></a>翌日当再来。<a id="a-FW"></a>广受教而还。<a id="a-FX"></a>明日至其居。<a id="a-FY"></a>昭已遁去莫知其适时。<a id="a-FZ"></a>元和十一年也。<a id="a-Fa"></a>至大和初广为巴州掾。<a id="a-Fb"></a>于山南道路逢昭。<a id="a-Fc"></a>惊喜再拜曰。<a id="a-Fd"></a>愿弃官请从师为物外之游。<a id="a-Fe"></a>昭亦许之。<a id="a-Ff"></a>其夕偕舍于逆旅。<a id="a-Fg"></a>至天将曙。<a id="a-Fh"></a>广早起而省昭已去矣。<a id="a-Fi"></a>广茫然若有所丧。<a id="a-Fj"></a>神情沮败。<a id="a-Fk"></a>自是尽不知所往也。<a id="a-Fl"></a>然则昭自梁普通七年生。<a id="a-Fm"></a>于时岁在丙午。<a id="a-Fn"></a>下至唐元和十年乙未。<a id="a-Fo"></a>凡二百九十年。<a id="a-Fp"></a>则与昭言如合符契焉。</p>
  <p id="aFq">系曰。<a id="a-Fr"></a>慧昭既三百年住世也。<a id="a-Fs"></a>前不可测后未可涯。<a id="a-Ft"></a>与夫宾头罗睺尊者一贯。<a id="a-Fu"></a>胡不念恩地之裔孙邪。<a id="a-Fv"></a>通曰。<a id="a-Fw"></a>神仙隔一尘。<a id="a-Fx"></a>犹未可与之游。<a id="a-Fy"></a>且广是具缚凡夫。<a id="a-Fz"></a>昭为度世上士。<a id="a-G0"></a>飞鸢与渊鱼踪迹相远。<a id="a-G1"></a>此何怪欤。</p>
  <p data-pb></p>
  <h2 id="aG2">唐岸禅师传</h2>
  <p id="aG3">岸禅师。<a id="a-G4"></a>并州人也。<a id="a-G5"></a>约净土为真归之地。<a id="a-G6"></a>行方等忏服勤无缺。<a id="a-G7"></a>微有疾作禅观不亏。<a id="a-G8"></a>见观音势至二菩萨现于空中持久不灭。<a id="a-G9"></a>岸召境内画人无能画者。<a id="a-GA"></a>忽有二人云。<a id="a-GB"></a>从西京来欲往五台。<a id="a-GC"></a>自乐输工画菩萨形相缋事毕赠鞋二緉。<a id="a-GD"></a>忽隐无踪。<a id="a-GE"></a>岸知西方缘熟。<a id="a-GF"></a>告诸弟子云。<a id="a-GG"></a>吾今往生。<a id="a-GH"></a>谁可偕行。<a id="a-GI"></a>有小童子稽颡曰。<a id="a-GJ"></a>愿随师去。<a id="a-GK"></a>乃令往辞父母父母谓为戏言。<a id="a-GL"></a>而令沐浴着净衣入道场念佛。<a id="a-GM"></a>须臾而终。<a id="a-GN"></a>岸责曰。<a id="a-GO"></a>何得前行。<a id="a-GP"></a>时岸索笔赞二菩萨曰。<a id="a-GQ"></a>观音助远接。<a id="a-GR"></a>势至辅遥迎。<a id="a-GS"></a>宝瓶冠上显。<a id="a-GT"></a>化佛顶前明。<a id="a-GU"></a>俱游十方刹。<a id="a-GV"></a>持华候九生。<a id="a-GW"></a>愿以慈悲手。<a id="a-GX"></a>提奖共西行。<a id="a-GY"></a>述赞已别诸弟子入道场。<a id="a-GZ"></a>命门徒助吾念佛。<a id="a-Ga"></a>端坐而终。<a id="a-Gb"></a>春秋八十。<a id="a-Gc"></a>时垂拱元年正月七日也。</p>
  <h2 id="aGd">唐会稽永欣寺后僧会传</h2>
  <p id="aGe">释后僧会者。<a id="a-Gf"></a>本康居国人也。<a id="a-Gg"></a>以吴赤乌年中谒大帝。<a id="a-Gh"></a>初吴人未识僧形。<a id="a-Gi"></a>止曰胡人入境。<a id="a-Gj"></a>乃祈舍利。<a id="a-Gk"></a>已令帝开悟末主天纪四年。<a id="a-Gl"></a>会尸解真身隐焉。<a id="a-Gm"></a>至唐高宗永徽中见形于越。<a id="a-Gn"></a>称是游方僧。<a id="a-Go"></a>而神气瑰异眉高隆准。<a id="a-Gp"></a>颐峭眸碧而瘦露奇骨。<a id="a-Gq"></a>真梵容也。<a id="a-Gr"></a>见者悚然罔知阶位。<a id="a-Gs"></a>时寺纲紏诘其厥由。<a id="a-Gt"></a>骂而驱逐会行及门。<a id="a-Gu"></a>乃语之曰。<a id="a-Gv"></a>吾康僧会也。<a id="a-Gw"></a>苟能留吾真体福尔伽蓝。<a id="a-Gx"></a>[跳-兆+麗]步之间立而息绝。<a id="a-Gy"></a>既而青目微瞑精爽不销举手如迎揖焉。<a id="a-Gz"></a>足跨似欲行焉。<a id="a-H0"></a>众议偃其灵躯窴于窀穸。<a id="a-H1"></a>人力殚矣略不倾移。<a id="a-H2"></a>虽色身坚牢而强事胶漆。<a id="a-H3"></a>迁于胜地别立崇堂。<a id="a-H4"></a>时越人竞以香华灯明。<a id="a-H5"></a>缯彩旛盖果实衣器。<a id="a-H6"></a>请祈心愿。<a id="a-H7"></a>多谐人意。<a id="a-H8"></a>初越之军旅多寓永欣。<a id="a-H9"></a>其妇女生产兵士荤血触污僧蓝。<a id="a-HA"></a>人不堪其淹秽。<a id="a-HB"></a>会乃化形往谒闽廉使李若初。<a id="a-HC"></a>且曰。<a id="a-HD"></a>君侯即领越之藩条。<a id="a-HE"></a>托为迁之军旅语罢拂衣而去。<a id="a-HF"></a>寻失踪迹。<a id="a-HG"></a>李公喜而骇。<a id="a-HH"></a>且记其言。<a id="a-HI"></a>后果赴是郡。<a id="a-HJ"></a>及上事讫便谒灵迹认于时言者则斯僧也。<a id="a-HK"></a>命撤军家勒就营幕。<a id="a-HL"></a>又疋妇夜临蓐席。<a id="a-HM"></a>且无脂烛。<a id="a-HN"></a>邻无隙光。<a id="a-HO"></a>俄有一僧秉烛自牖而入。<a id="a-HP"></a>其夫旦入永欣。<a id="a-HQ"></a>认会貌即是授火救产厄之僧。<a id="a-HR"></a>自尔民间多就求男女焉。<a id="a-HS"></a>属会昌毁永欣也。<a id="a-HT"></a>唯今大善独留号开元矣。<a id="a-HU"></a>遂移会身入是寺中。<a id="a-HV"></a>大中之后有昙休律师。<a id="a-HW"></a>为会别创堂宇广其供具。<a id="a-HX"></a>又尝就闾阎家求草屦。<a id="a-HY"></a>至今越人多以芒鞋油旛上献。<a id="a-HZ"></a>感应[月*(夸-大+八)]蚃。<a id="a-Ha"></a>各赴人家不可周述。<a id="a-Hb"></a>今号超化大师。<a id="a-Hc"></a>从永徽至今未尝阙其供施焉。<a id="a-Hd"></a>沙门虚受为碑纪述焉。</p>
  <p id="aHe">系曰。<a id="a-Hf"></a>蔡邕是张衡后身。<a id="a-Hg"></a>智威本徐陵前事。<a id="a-Hh"></a>验皆昭晰理且弗虚。<a id="a-Hi"></a>至于圣人功用自在此亡彼出。<a id="a-Hj"></a>利见无方。<a id="a-Hk"></a>僧会捐世既遐唐来化越。<a id="a-Hl"></a>立逝屹然异中之异。<a id="a-Hm"></a>苟非应物现形如水中月。<a id="a-Hn"></a>孰能预于是乎。</p>
  <p data-pb></p>
  <h2 id="aHo">唐京兆法海寺道英传</h2>
  <p id="aHp">道英。<a id="a-Hq"></a>不知何许人也。<a id="a-Hr"></a>戒德克全名振天邑。<a id="a-Hs"></a>住寺在布政坊。<a id="a-Ht"></a>咸亨中见鬼物寺主慧简。<a id="a-Hu"></a>尝曰。<a id="a-Hv"></a>晓见二人行不践地。<a id="a-Hw"></a>入英院焉。<a id="a-Hx"></a>简怪而问之。<a id="a-Hy"></a>英曰。<a id="a-Hz"></a>向者秦庄襄王使使传语。<a id="a-I0"></a>饥虚甚久。<a id="a-I1"></a>以师大慈欲望排食并从者三百人。<a id="a-I2"></a>勿辞劳也。<a id="a-I3"></a>吾以报云。<a id="a-I4"></a>后日晓具馔。<a id="a-I5"></a>可来专相候耳。<a id="a-I6"></a>简闻之言。<a id="a-I7"></a>以酒助之及期果来。<a id="a-I8"></a>侍从甚严。<a id="a-I9"></a>坐食仓黄谓英曰。<a id="a-IA"></a>弟子不食八十年矣。<a id="a-IB"></a>英问其故。<a id="a-IC"></a>答曰。<a id="a-ID"></a>吾生来不无故误其如灭东周绝姬祀。<a id="a-IE"></a>或责以功德。<a id="a-IF"></a>吾平日未有佛法可以忏度。<a id="a-IG"></a>唯以赦宥矜宣炰独塞之。<a id="a-IH"></a>终为未补。<a id="a-II"></a>以福少罪多受对未毕。<a id="a-IJ"></a>今此一餐。<a id="a-IK"></a>更四十年方复得食。<a id="a-IL"></a>因历指座上云。<a id="a-IM"></a>此是白起王翦。<a id="a-IN"></a>为杀害多罪报未终。<a id="a-IO"></a>又云。<a id="a-IP"></a>此陈轸以虚诈故。<a id="a-IQ"></a>英曰。<a id="a-IR"></a>王何不从人索食而甘虚腹。<a id="a-IS"></a>此奚可忍乎。<a id="a-IT"></a>王曰。<a id="a-IU"></a>慈心人少。<a id="a-IV"></a>余人不相见。<a id="a-IW"></a>吾缘贵人不可妄行崇祸。<a id="a-IX"></a>所以然也。<a id="a-IY"></a>英指酒曰。<a id="a-IZ"></a>寺主简公将献。<a id="a-Ia"></a>深有所愧。<a id="a-Ib"></a>垂去谓英曰。<a id="a-Ic"></a>甚感此行伤费。<a id="a-Id"></a>餍饫可知。<a id="a-Ie"></a>弟子有少物即送相偿。<a id="a-If"></a>城东通化门外尖冢。<a id="a-Ig"></a>以其锐上而高大。<a id="a-Ih"></a>是吾栖神之所。<a id="a-Ii"></a>世人不知妄云吕不韦墓耳。<a id="a-Ij"></a>英曰。<a id="a-Ik"></a>往遭赤眉开发何有物来。<a id="a-Il"></a>曰贼取不得。<a id="a-Im"></a>英曰。<a id="a-In"></a>贫道非发丘中郎。<a id="a-Io"></a>是出家人无用物所。<a id="a-Ip"></a>必勿将来。<a id="a-Iq"></a>言讫长揖而去。<a id="a-Ir"></a>英感下趣如此。<a id="a-Is"></a>罔知终毕。</p>
  <h2 id="aIt">唐京兆法秀传</h2>
  <p id="aIu">释法秀者未详何许人也。<a id="a-Iv"></a>居于京寺游游咸镐之间。<a id="a-Iw"></a>以劝率众缘多成善务。<a id="a-Ix"></a>至老未尝休懈。<a id="a-Iy"></a>开元末梦人云。<a id="a-Iz"></a>将手巾袈裟各五百条。<a id="a-J0"></a>可于回向寺中布施。<a id="a-J1"></a>觉后问左右。<a id="a-J2"></a>并云无回向寺。<a id="a-J3"></a>及募人制造巾衣。<a id="a-J4"></a>又遍询老旧僧俗。<a id="a-J5"></a>莫有此伽蓝否。<a id="a-J6"></a>时有一僧。<a id="a-J7"></a>形质魁梧人都不识。<a id="a-J8"></a>报云。<a id="a-J9"></a>我知回向寺处。<a id="a-JA"></a>问要何所须并人伴等。<a id="a-JB"></a>答曰。<a id="a-JC"></a>但赍所施物名香一斤即可矣。<a id="a-JD"></a>遂依言授物。<a id="a-JE"></a>与秀偕行。<a id="a-JF"></a>其僧径入终南山。<a id="a-JG"></a>约行二日至极深峻。<a id="a-JH"></a>初无所睹复进程见碾石一具。<a id="a-JI"></a>惊曰。<a id="a-JJ"></a>此人迹不到何有此物。<a id="a-JK"></a>乃于其上焚所赍香。<a id="a-JL"></a>再三致礼。<a id="a-JM"></a>哀诉从午至夕谷中雾气弥浸。<a id="a-JN"></a>咫尺不辨。<a id="a-JO"></a>逡巡开霁。<a id="a-JP"></a>当半崖间有朱门纷壁绿牖琁题。<a id="a-JQ"></a>刹飞天矫之旛。<a id="a-JR"></a>楼直觚棱之影。<a id="a-JS"></a>少选见一寺分明云际。<a id="a-JT"></a>三门而悬巨牓曰回向寺。<a id="a-JU"></a>秀与僧喜甚。<a id="a-JV"></a>攀陟遂到。<a id="a-JW"></a>时已黄昏。<a id="a-JX"></a>而闻钟磬唱萨之声。<a id="a-JY"></a>门者诘其所从。<a id="a-JZ"></a>迟回引入见一老僧。<a id="a-Ja"></a>慰问再三倡言曰。<a id="a-Jb"></a>唐皇帝万福否。<a id="a-Jc"></a>处分令别僧相随历房散手巾袈裟。<a id="a-Jd"></a>唯余一分。<a id="a-Je"></a>指一房空榻。<a id="a-Jf"></a>无人有衣服坐席。<a id="a-Jg"></a>似有所适者。<a id="a-Jh"></a>既而却见老僧。<a id="a-Ji"></a>若纲任之首。<a id="a-Jj"></a>曰其往外者当已来矣。<a id="a-Jk"></a>其僧与秀复欲至彼授手巾等。<a id="a-Jl"></a>一房但空榻者。<a id="a-Jm"></a>亦无人也。<a id="a-Jn"></a>又具言之。<a id="a-Jo"></a>者僧笑令坐。<a id="a-Jp"></a>顾彼房内取尺八来。<a id="a-Jq"></a>至乃玉尺八也。<a id="a-Jr"></a>老僧曰。<a id="a-Js"></a>汝见彼胡僧否。<a id="a-Jt"></a>曰见已。<a id="a-Ju"></a>曰此是将来权代汝主者。<a id="a-Jv"></a>京师当乱人死无数。<a id="a-Jw"></a>此胡名磨灭王。<a id="a-Jx"></a>其一室是汝主房也。<a id="a-Jy"></a>汝主在寺以爱吹尺八。<a id="a-Jz"></a>罚在人间。<a id="a-K0"></a>此常所吹者也。<a id="a-K1"></a>今限将满。<a id="a-K2"></a>即却来矣。<a id="a-K3"></a>明日遣就斋。<a id="a-K4"></a>斋讫曰。<a id="a-K5"></a>汝当回可将此尺八并袈裟手巾与汝主自收也。<a id="a-K6"></a>秀礼拜而还。<a id="a-K7"></a>童子送出。<a id="a-K8"></a>才数十步云雾四合。<a id="a-K9"></a>则不复见寺矣。<a id="a-KA"></a>乃持手巾袈裟玉尺八进上玄宗。<a id="a-KB"></a>召见具述本末。<a id="a-KC"></a>帝大感悦凝神久之。<a id="a-KD"></a>取笛吹之宛是先所御者。<a id="a-KE"></a>后数年果有禄山之祸。<a id="a-KF"></a>秀所见胡僧即禄山也。<a id="a-KG"></a>秀感其所遇精进倍切。<a id="a-KH"></a>不知所终。<a id="a-KI"></a>世传终南山圣寺又有回向也。</p>
  <p id="aKJ">系曰。<a id="a-KK"></a>昔梁武遣送袈裟入海上山。<a id="a-KL"></a>法秀诣回向寺燕师命使寻竹林圣寺。<a id="a-KM"></a>此三缘者名殊而事一。<a id="a-KN"></a>莫是互相改作同截鹤续凫否。<a id="a-KO"></a>通曰。<a id="a-KP"></a>圣人之作。<a id="a-KQ"></a>犹门内造车门外合辙。<a id="a-KR"></a>虽千万里之远事亦符合者。<a id="a-KS"></a>盖无异路。<a id="a-KT"></a>故如樵子观仙棋烂柯。<a id="a-KU"></a>非止王质。<a id="a-KV"></a>有多人遇棋且姓名不同为烂斧柯者不一。<a id="a-KW"></a>今送衣入圣寺。<a id="a-KX"></a>多者亦如此也。</p>
  <p data-pb></p>
  <h2 id="aKY">唐滑州龙兴寺普明传</h2>
  <p id="aKZ">释普明。<a id="a-Ka"></a>不知何许人也。<a id="a-Kb"></a>或云西域之僧。<a id="a-Kc"></a>每谈禅法举攉玄微。<a id="a-Kd"></a>莫可测其沉寥之高远欤。<a id="a-Ke"></a>大历初年受胙县人请居阿兰若。<a id="a-Kf"></a>学者螘聚尘中往来。<a id="a-Kg"></a>白衣礼而施之。<a id="a-Kh"></a>日以千计。<a id="a-Ki"></a>或一睹相自然惩忿窒欲。<a id="a-Kj"></a>食葚怀音沿善革恶。<a id="a-Kk"></a>以岁计无央数也。<a id="a-Kl"></a>右仆射义成军节度使贾耽者本谪仙也。<a id="a-Km"></a>优游道学率略空门。<a id="a-Kn"></a>才觌明也若羊祜之识旧环。<a id="a-Ko"></a>蔡顺之见慈母焉。<a id="a-Kp"></a>降心延请住州寺。<a id="a-Kq"></a>迎引倾郭巷无居人。<a id="a-Kr"></a>由是为人说法。<a id="a-Ks"></a>虽老不疲行疾如风。<a id="a-Kt"></a>质貌轻壮。<a id="a-Ku"></a>以贞元八年壬申闰十二月十日。<a id="a-Kv"></a>嘱付门徒奄然坐灭。<a id="a-Kw"></a>生年或云三百岁。<a id="a-Kx"></a>以其年百岁者见之。<a id="a-Ky"></a>颜容不易之故。<a id="a-Kz"></a>依天竺法火化。<a id="a-L0"></a>收舍利二七粒。<a id="a-L1"></a>坚固圆明。<a id="a-L2"></a>群信于明所居禅庭立塔一所。<a id="a-L3"></a>后迁座于塔下焉。<a id="a-L4"></a>明亡之后十年王师西征安静边塞。<a id="a-L5"></a>滑人有材勇者柴清。<a id="a-L6"></a>因觇猃狁深入虏庭。<a id="a-L7"></a>巡逻者多乃昼伏夜动。<a id="a-L8"></a>迷方失路迂直不分。<a id="a-L9"></a>清见明在前导若老马之先驱焉。<a id="a-LA"></a>及抵汉城忽然不见。<a id="a-LB"></a>归州就塔作礼。<a id="a-LC"></a>遐迩传之。</p>
 </body>
</html>