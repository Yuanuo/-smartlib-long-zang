<!doctype html>
<html id="z3IBWSx1Jp" data-ver="900">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第五</h1>
  <h2 id="a2">义解篇第二之二(正传十四人附见五人)</h2>
  <h2 id="a3">周洛京佛授记寺法藏传(大仪)</h2>
  <p id="a4">释法藏。<a id="a-5"></a>字贤首。<a id="a-6"></a>姓康康居人也。<a id="a-7"></a>风度奇正利智绝伦。<a id="a-8"></a>薄游长安弥露锋颖。<a id="a-9"></a>寻应名僧义学之选。<a id="a-A"></a>属奘师译经。<a id="a-B"></a>始预其间。<a id="a-C"></a>后因笔受证义润文见识不同而出译场。<a id="a-D"></a>至天后朝传译首登其数。<a id="a-E"></a>实叉难陀赍华严梵夹至同义净复礼译出新经。<a id="a-F"></a>又于义净译场与胜庄大仪证义。<a id="a-G"></a>昔者炖煌杜顺传华严法界观。<a id="a-H"></a>与弟子智俨讲授此晋译之本。<a id="a-I"></a>智俨付藏。<a id="a-J"></a>藏为则天讲新华严经。<a id="a-K"></a>至天帝网义十重玄门海印三昧门。<a id="a-L"></a>六相和合义门普眼境界门。<a id="a-M"></a>此诸义章皆是华严总别义网。<a id="a-N"></a>帝于此茫然未决。<a id="a-O"></a>藏乃指镇殿金狮子为喻。<a id="a-P"></a>因撰义门。<a id="a-Q"></a>径捷易解。<a id="a-R"></a>号金师子章。<a id="a-S"></a>列十门总别之相。<a id="a-T"></a>帝遂开悟其旨。<a id="a-U"></a>又为学不了者设巧便。<a id="a-V"></a>取鉴十面八方安排。<a id="a-W"></a>上下各一。<a id="a-X"></a>相去一丈余。<a id="a-Y"></a>面面相对中安一佛像。<a id="a-Z"></a>燃一炬以照之。<a id="a-a"></a>互影交光。<a id="a-b"></a>学者因晓刹海涉入无尽之义。<a id="a-c"></a>藏之善巧化诱。<a id="a-d"></a>皆此类也。<a id="a-e"></a>其如宣翻之寄亦未能舍。<a id="a-f"></a>盖帝王归信缁伍所凭之故。<a id="a-g"></a>洎诸梵僧罢译。<a id="a-h"></a>帝于圣历二年已亥十月八日。<a id="a-i"></a>诏藏于佛授记寺讲大经。<a id="a-j"></a>至华藏世界品。<a id="a-k"></a>讲堂及寺中地皆震动。<a id="a-l"></a>都维那僧恒景具表闻奏。<a id="a-m"></a>敕云。<a id="a-n"></a>昨请敷演微言阐扬秘赜。<a id="a-o"></a>初译之日梦甘露以呈祥。<a id="a-p"></a>开讲之辰感地动以标异。<a id="a-q"></a>斯乃如来降迹。<a id="a-r"></a>用符九会之文。<a id="a-s"></a>岂朕庸虚敢当六种之震。<a id="a-t"></a>披览来状欣惕于怀云。<a id="a-u"></a>其为帝王所重实称非虚。<a id="a-v"></a>所以华严一宗付授澄观。<a id="a-w"></a>推藏为第三祖也。<a id="a-x"></a>着般若心经疏。<a id="a-y"></a>为时所贵天下流行。<a id="a-z"></a>复号康藏国师是欤。</p>
  <p data-pb></p>
  <h2 id="a10">唐荆州玉泉寺恒景传</h2>
  <p id="a11">释恒景。<a id="a-12"></a>姓文氏。<a id="a-13"></a>当阳人也。<a id="a-14"></a>贞观二十二年敕度听习三藏。<a id="a-15"></a>一闻能诵如说而行。<a id="a-16"></a>初就文纲律师隶业毗尼。<a id="a-17"></a>后入覆舟山玉泉寺。<a id="a-18"></a>追智者禅师习止观门。<a id="a-19"></a>于寺之南十里别立精舍。<a id="a-1A"></a>号龙兴是也。<a id="a-1B"></a>自天后中宗朝。<a id="a-1C"></a>三被诏入内供养为受戒师。<a id="a-1D"></a>以景龙三年奏乞归山。<a id="a-1E"></a>敕允其请。<a id="a-1F"></a>诏中书门下及学士。<a id="a-1G"></a>于林光宫观内道场设斋。<a id="a-1H"></a>先时追召天下高僧兼义行者二十余人。<a id="a-1I"></a>常于内殿修福。<a id="a-1J"></a>至是散斋。<a id="a-1K"></a>仍送景并道俊玄奘各还故乡。<a id="a-1L"></a>帝亲赋诗。<a id="a-1M"></a>学士应和。<a id="a-1N"></a>即中书令李峤中书舍人李又等数人。<a id="a-1O"></a>时景等捧诗振锡而行。<a id="a-1P"></a>天下荣之。<a id="a-1Q"></a>景撰顺了义论二卷摄正法论七卷佛性论二卷。<a id="a-1R"></a>学其宗者如渴之受浆。<a id="a-1S"></a>至先天元年九月二十五日卒于所住寺。<a id="a-1T"></a>春秋七十九。<a id="a-1U"></a>弟子奉葬于寺之西原也。</p>
  <p id="a1V">系曰。<a id="a-1W"></a>江陵玄奘与三藏法师。<a id="a-1X"></a>形影相接相去几何然其名同实异。<a id="a-1Y"></a>亦犹蔺相如得强秦之所畏。<a id="a-1Z"></a>马相如令杨雄之追慕。<a id="a-1a"></a>然则各有所长短亦可见也。</p>
  <p data-pb></p>
  <h2 id="a1b">唐中岳嵩阳寺一行传</h2>
  <p id="a1c">一行。<a id="a-1d"></a>俗姓张。<a id="a-1e"></a>钜鹿人也。<a id="a-1f"></a>本名遂则。<a id="a-1g"></a>唐初佐命剡国公公谨之支孙也。<a id="a-1h"></a>丱岁不群聪黠明利。<a id="a-1i"></a>有老成之风。<a id="a-1j"></a>读书不再览已暗诵矣。<a id="a-1k"></a>因遇普寂禅师大行禅要。<a id="a-1l"></a>归心者众。<a id="a-1m"></a>乃悟世幻礼寂为师出家剃染。<a id="a-1n"></a>所诵经法无不精讽。<a id="a-1o"></a>寂师尝设大会。<a id="a-1p"></a>远近沙门如期必至。<a id="a-1q"></a>计逾千众。<a id="a-1r"></a>时有征士卢鸿隐居于别峰。<a id="a-1s"></a>道高学富。<a id="a-1t"></a>朝廷累降蒲轮。<a id="a-1u"></a>终辞不起。<a id="a-1v"></a>大会主事先请鸿为导文序赞邑社。<a id="a-1w"></a>是日鸿自袖出其文。<a id="a-1x"></a>置之机案。<a id="a-1y"></a>钟梵既作。<a id="a-1z"></a>鸿谓寂公曰。<a id="a-20"></a>某为数千百言。<a id="a-21"></a>况其字僻文古。<a id="a-22"></a>请求朗俊者宣之。<a id="a-23"></a>当须面指擿而授之。<a id="a-24"></a>寂公呼行。<a id="a-25"></a>伸纸览而微笑复置机案。<a id="a-26"></a>鸿怪其轻脱。<a id="a-27"></a>及僧聚于堂中。<a id="a-28"></a>行乃攘袂而进。<a id="a-29"></a>抗音典裁一无遗误。<a id="a-2A"></a>鸿愕视久之。</p>
  <p data-pb></p>
  <h2 id="a2B">唐京兆西崇福寺智升传</h2>
  <p id="a2C">智升。<a id="a-2D"></a>未祥何许人也。<a id="a-2E"></a>义理悬通二乘俱学。<a id="a-2F"></a>然于毗尼尤善其宗。<a id="a-2G"></a>此外文性愈高博达今古。<a id="a-2H"></a>每慊聂道真道安至于明佺宣律师。<a id="a-2I"></a>各着大藏目录记其翻传年代人物者。<a id="a-2J"></a>谓之晋录魏汉等录。<a id="a-2K"></a>乃于开元十八年岁次庚午。<a id="a-2L"></a>撰开元释教录二十卷。<a id="a-2M"></a>最为精要何耶。<a id="a-2N"></a>诸师于同本异出旧目新名。<a id="a-2O"></a>多惑其文真伪相乱。<a id="a-2P"></a>或一经为两本。<a id="a-2Q"></a>或支品作别翻。<a id="a-2R"></a>一一裁量少无过者。<a id="a-2S"></a>如其旧录江泌女子诵出经。<a id="a-2T"></a>黜而不留。<a id="a-2U"></a>可谓藻鉴杜塞妖伪之源有兹独断。<a id="a-2V"></a>后之圆照贞元录也。<a id="a-2W"></a>文体意宗相岠不知几百数里哉。<a id="a-2X"></a>麟德中道宣出内典录十卷。<a id="a-2Y"></a>靖迈出图纪四卷。<a id="a-2Z"></a>升各续一卷。<a id="a-2a"></a>经法之谱无出升之右矣。</p>
  <p data-pb></p>
  <h2 id="a2b">唐中大云寺圆晖传(怀远崇廙)</h2>
  <p id="a2c">圆晖。<a id="a-2d"></a>未详何许人也。<a id="a-2e"></a>关辅之间声名籍甚。<a id="a-2f"></a>精研性相善达诸宗。<a id="a-2g"></a>幼于俱舍一门最为锐意。<a id="a-2h"></a>时礼部侍郎贾曾归心释氏。<a id="a-2i"></a>好乐斯文。<a id="a-2j"></a>多命晖谈此宗相。<a id="a-2k"></a>然其难者则非想见。<a id="a-2l"></a>惑繁者则得非得章。<a id="a-2m"></a>爰请晖师略伸梗概。<a id="a-2n"></a>究其光师疏义繁极难寻。<a id="a-2o"></a>又圣善寺怀远律师。<a id="a-2p"></a>愿心相合。<a id="a-2q"></a>因节略古疏。<a id="a-2r"></a>颂则再牒而释论乃有引而具注。<a id="a-2s"></a>甚为径捷。<a id="a-2t"></a>学者易知。<a id="a-2u"></a>后有崇廙。<a id="a-2v"></a>着金华钞十卷以解焉。<a id="a-2w"></a>光宝二师之后。<a id="a-2x"></a>晖公间出。<a id="a-2y"></a>两河间二京道江表燕齐楚蜀盛行晖疏焉。</p>
  <p data-pb></p>
  <h2 id="a2z">唐京兆华严寺玄逸传</h2>
  <p id="a30">玄逸姓窦氏。<a id="a-31"></a>即玄宗神武皇帝从外父也。<a id="a-32"></a>繁柯懿叶莫我与京。<a id="a-33"></a>昆友侄弟多升朝列。<a id="a-34"></a>或以靡丽自持。<a id="a-35"></a>或以官荣相抗。<a id="a-36"></a>逸乃风神秀朗萧洒拔俗。<a id="a-37"></a>悟色空之迹到真寂之场。<a id="a-38"></a>糠秕膏粱ㄠ么轩冕。<a id="a-39"></a>既而形厕缁伍学追上流。<a id="a-3A"></a>秘藏香龛披阅通理。<a id="a-3B"></a>一日喟然兴叹曰。<a id="a-3C"></a>去圣日远编简倒错。<a id="a-3D"></a>或止存夏五。<a id="a-3E"></a>或滥在鲁鱼。<a id="a-3F"></a>加以笔札偷行。<a id="a-3G"></a>校雠丧句。<a id="a-3H"></a>若犍度失其夹叶。<a id="a-3I"></a>犹礼记脱错后先。<a id="a-3J"></a>日见乖讹迷而不复。<a id="a-3K"></a>有一于此。<a id="a-3L"></a>彝伦攸[敲-高+睪]。<a id="a-3M"></a>遂据古今所撰目录。<a id="a-3N"></a>及勘诸经。<a id="a-3O"></a>披文已浩于几案。<a id="a-3P"></a>积卷仍溢于堂宇。<a id="a-3Q"></a>字舛者详义而纶之。<a id="a-3R"></a>品差者赜理而纲之。<a id="a-3S"></a>星霜累迁功业克着。<a id="a-3T"></a>非夫心断金石志坚冰蘖者。<a id="a-3U"></a>曷登此哉。<a id="a-3V"></a>既综结其科目。<a id="a-3W"></a>谅条而不紊也。<a id="a-3X"></a>都为三十卷。<a id="a-3Y"></a>号释教广品历章焉。<a id="a-3Z"></a>考其大小乘经律论并东西土贤圣集共一千八十部。<a id="a-3a"></a>以蒲州共城二邑纸书。<a id="a-3b"></a>校知多少缚定品次。<a id="a-3c"></a>俾后世无闷焉。<a id="a-3d"></a>其章颇成伦要。<a id="a-3e"></a>备预不虞。<a id="a-3f"></a>古之善制。<a id="a-3g"></a>有乐陵尹灵琛为序。<a id="a-3h"></a>逸后不知所终。</p>
  <p data-pb></p>
  <h2 id="a3i">唐长安青龙寺道氤传</h2>
  <p id="a3j">道氤。<a id="a-3k"></a>俗姓长孙。<a id="a-3l"></a>长安高陵人也。<a id="a-3m"></a>父容殿中侍御史。<a id="a-3n"></a>母马氏梦五色云覆顶。<a id="a-3o"></a>因有娠焉。<a id="a-3p"></a>母常听讲读大乘经晓夜不辍。<a id="a-3q"></a>意行太任之胎教也。<a id="a-3r"></a>逮乎诞弥异香芬馥。<a id="a-3s"></a>成于童稚。<a id="a-3t"></a>神气俊秀学问详明。<a id="a-3u"></a>应进士科一举擢第。<a id="a-3v"></a>名喧曰下。<a id="a-3w"></a>才调清奇荣耀亲里。<a id="a-3x"></a>后有梵僧扣门分卫。<a id="a-3y"></a>饭讫愿寓宵宿。<a id="a-3z"></a>氤接之谈话。<a id="a-40"></a>言皆诣理。<a id="a-41"></a>梵僧称叹。<a id="a-42"></a>明晓辞诀方出门。<a id="a-43"></a>闪然不见。<a id="a-44"></a>氤由此无调选之心矣。<a id="a-45"></a>乞愿出家。<a id="a-46"></a>将知良珠度寸。<a id="a-47"></a>虽有百仞之水不能掩其云也。<a id="a-48"></a>何君亲而能阻入道之猛别心焉。<a id="a-49"></a>乃礼京招福寺慎言律师为师。<a id="a-4A"></a>请益无替。<a id="a-4B"></a>及登戒法旋学律科。<a id="a-4C"></a>又隶经论。<a id="a-4D"></a>如是内外偕通矣。<a id="a-4E"></a>时有兴善寺复礼法师善属文。<a id="a-4F"></a>谓氤曰籍汝少俊可为余造西方赞一本。<a id="a-4G"></a>遂襞纸援毫略不停缀。<a id="a-4H"></a>斯须已就。<a id="a-4I"></a>其辞典丽。<a id="a-4J"></a>清净佛国境物庄严。<a id="a-4K"></a>临文若现前矣。<a id="a-4L"></a>礼师读讫顾左右诸德曰。<a id="a-4M"></a>奇才秀句吾辈莫能测也。<a id="a-4N"></a>自后服膺窗案昼夜精励。<a id="a-4O"></a>辩给难詶善于立破。<a id="a-4P"></a>礼师仰其风规。<a id="a-4Q"></a>尝于稠人广众中宣言曰。<a id="a-4R"></a>氤之论端势若泉涌。<a id="a-4S"></a>从此闻天供奉朝廷。<a id="a-4T"></a>玄宗幸雒。<a id="a-4U"></a>敕与良秀法修随驾。<a id="a-4V"></a>御史李竫同请氤于天宫寺讲净业障经。<a id="a-4W"></a>其疏亦氤之著述也。<a id="a-4X"></a>时一行禅师国之师匠。<a id="a-4Y"></a>过虑将来佛法谁堪捍御谁可阐扬。<a id="a-4Z"></a>奏召天下英髦学兼内外者。<a id="a-4a"></a>集于洛京福先寺。<a id="a-4b"></a>大建论场。<a id="a-4c"></a>氤为众推许。<a id="a-4d"></a>乃首登座于瑜伽唯识因明百法等论。<a id="a-4e"></a>竖立大义六科。<a id="a-4f"></a>敌论诸师茫然屈伏。<a id="a-4g"></a>一行惊异曰。<a id="a-4h"></a>大法梁栋伊人应焉。<a id="a-4i"></a>余心有凭。<a id="a-4j"></a>死亦足矣。<a id="a-4k"></a>及乎大驾西还敕令扈从。<a id="a-4l"></a>乃有小疾上表。<a id="a-4m"></a>帝降中使赐药并方诏曰。<a id="a-4n"></a>法师将息。<a id="a-4o"></a>朕此药并方甚好。<a id="a-4p"></a>服食必差。<a id="a-4q"></a>所患痊愈早来西京。<a id="a-4r"></a>其顾遇也若此。<a id="a-4s"></a>仍属此际一行迁神。<a id="a-4t"></a>敕令东宫已下京官九品已上并送至铜人原蓝田设斋。<a id="a-4u"></a>推氤表白。<a id="a-4v"></a>法事方毕。<a id="a-4w"></a>宰相张燕公说执氤手曰。<a id="a-4x"></a>释门俊彦宇内罕匹。<a id="a-4y"></a>幸附口录向所导文一本置于箧笥。<a id="a-4z"></a>由是其文流行天下也。<a id="a-50"></a>开元十八年于花萼楼对御定二教优劣。<a id="a-51"></a>氤雄论奋发河倾海注。<a id="a-52"></a>道士尹谦对答失次。<a id="a-53"></a>理屈辞殚论宗乖舛。<a id="a-54"></a>帝再三叹羡。<a id="a-55"></a>诏赐绢伍伯匹用充法施。<a id="a-56"></a>别集对御论衡一本盛传于代。<a id="a-57"></a>后撰大乘法宝五门名教并信法仪各一卷唯识疏六卷法华经疏六卷御注金刚经疏六卷。<a id="a-58"></a>初玄宗注经。<a id="a-59"></a>至若有人先世罪业应堕恶道乃至罪业则为消灭。<a id="a-5A"></a>虽提兔翰颇见狐疑。<a id="a-5B"></a>虑贻谬解之愆或作余师之义。<a id="a-5C"></a>遂诏氤决择经之功力剖判是非。<a id="a-5D"></a>奏曰。<a id="a-5E"></a>佛力经力十圣三贤亦不可测。<a id="a-5F"></a>陛下曩于般若会中闻熏不一。<a id="a-5G"></a>更沈注想自发现行。<a id="a-5H"></a>帝于是豁然若忆畴昔。<a id="a-5I"></a>下笔不休终无滞碍也。<a id="a-5J"></a>续宣氤造疏矣。<a id="a-5K"></a>四海向风学徒鳞萃。<a id="a-5L"></a>于青龙寺执新疏。<a id="a-5M"></a>听者数盈千计。<a id="a-5N"></a>至于西明崇福二寺。<a id="a-5O"></a>讲堂悉用香泥。<a id="a-5P"></a>筑自水际至于土面。<a id="a-5Q"></a>庄严之盛京中甲焉。<a id="a-5R"></a>开元二十八年有疾将终。<a id="a-5S"></a>遣门弟子赍遗表云。<a id="a-5T"></a>某末品轻生虚均雨露。<a id="a-5U"></a>得陪缁伍许自精修。<a id="a-5V"></a>虽常袒右肩无施举袂之役。<a id="a-5W"></a>而执锡舒步得蠲负载之劳。<a id="a-5X"></a>属以时畅玄功德扬真化。<a id="a-5Y"></a>不谓勤劬慕学造次养生。<a id="a-5Z"></a>今月十六日苦肠忽加汤药无救。<a id="a-5a"></a>泉门自掩安沐尧风。<a id="a-5b"></a>夜台一归宁逢舜日。<a id="a-5c"></a>有定瘗于苍陇。<a id="a-5d"></a>无再谒于丹墀云。<a id="a-5e"></a>时帝览恻怛。<a id="a-5f"></a>遣中使内给事贾文瑰。<a id="a-5g"></a>将绢五十匹就院吊赠宣口敕。<a id="a-5h"></a>奉问氤弟子等。<a id="a-5i"></a>适闻法师迁神寂灭。<a id="a-5j"></a>痛惜良深。<a id="a-5k"></a>未审拟于何处安厝。<a id="a-5l"></a>赐到绢帛等。<a id="a-5m"></a>圣恩追悼。<a id="a-5n"></a>生荣死哀光于僧伍。<a id="a-5o"></a>俗寿七十三。<a id="a-5p"></a>僧腊五十三。<a id="a-5q"></a>以其年秋八月十二日葬于终南山阴逍遥园侧。<a id="a-5r"></a>白塔存焉。</p>
  <p data-pb></p>
  <h2 id="a5s">唐京师安国寺良贲传</h2>
  <p id="a5t">良贲。<a id="a-5u"></a>姓郭氏。<a id="a-5v"></a>河中虞乡人也。<a id="a-5w"></a>世袭冠裳。<a id="a-5x"></a>法门之流不标祖祢。<a id="a-5y"></a>故阙如也。<a id="a-5z"></a>贲识鉴渊旷风表峻越。<a id="a-60"></a>外通坟典内善经论。<a id="a-61"></a>义解之性人罕加焉。<a id="a-62"></a>永泰中不空盛行传译。<a id="a-63"></a>实难其人。<a id="a-64"></a>贲预其翻度。<a id="a-65"></a>代宗请为菩萨戒师。<a id="a-66"></a>因新出仁王护国经。<a id="a-67"></a>敕令撰疏解判曲尽经意。<a id="a-68"></a>以所住寺为疏目。<a id="a-69"></a>曰青龙也。<a id="a-6A"></a>原夫是经已当三译。<a id="a-6B"></a>一晋太始三年。<a id="a-6C"></a>法护译一卷。<a id="a-6D"></a>名仁王般若。<a id="a-6E"></a>次秦罗什出。<a id="a-6F"></a>名仁王护国般若波罗蜜。<a id="a-6G"></a>次梁承圣三年。<a id="a-6H"></a>真谛于洪州宝因寺译。<a id="a-6I"></a>名仁王般若。<a id="a-6J"></a>并疏六卷。<a id="a-6K"></a>然则晋本初翻方言尚隔。<a id="a-6L"></a>梁朝所译隐而不行。<a id="a-6M"></a>伪秦之经传流宇内。<a id="a-6N"></a>奈何止言波罗蜜而阙多字。<a id="a-6O"></a>则是亏其到义。<a id="a-6P"></a>是以肃宗皇帝斋心沐德。<a id="a-6Q"></a>请不空重译。<a id="a-6R"></a>及肃皇晏驾代宗成先圣之愿言。<a id="a-6S"></a>诏兴译务。<a id="a-6T"></a>敕军容使鱼朝恩监护。<a id="a-6U"></a>于南桃园。<a id="a-6V"></a>起乎告朔。<a id="a-6W"></a>终乎望日。<a id="a-6X"></a>帝御承明殿灌顶道场。<a id="a-6Y"></a>躬执旧经对译新本。<a id="a-6Z"></a>而复为序冠于经首。<a id="a-6a"></a>仍敕贲造疏通经。<a id="a-6b"></a>贲上表曰。<a id="a-6c"></a>学孤先哲有玷清流。<a id="a-6d"></a>叨接翻传谬膺笔受。<a id="a-6e"></a>幸扬天阙亲奉德音。<a id="a-6f"></a>令于大明宫南桃园修疏赞演。<a id="a-6g"></a>宸光曲照不容避席。<a id="a-6h"></a>穷玄珠于贝叶。<a id="a-6i"></a>但益惭惶。<a id="a-6j"></a>捧白璧于丹墀。<a id="a-6k"></a>宁胜报敩。<a id="a-6l"></a>仰酬皇泽俯课忠勤。<a id="a-6m"></a>既竭愚诚庶昭玄造。<a id="a-6n"></a>贲勤勤笔削三卷克成。<a id="a-6o"></a>奏乞流行。<a id="a-6p"></a>复上笺疏。<a id="a-6q"></a>今年二月二十一日。<a id="a-6r"></a>恩命令在内园修撰经疏。<a id="a-6s"></a>微僧寡学惧不称旨。<a id="a-6t"></a>洗心涤虑扣寂求音。<a id="a-6u"></a>发明起自于天言。<a id="a-6v"></a>加被仰凭于佛力。<a id="a-6w"></a>咸约经论演畅真宗。<a id="a-6x"></a>亦犹集群玉于昆山纳大川于溟海。<a id="a-6y"></a>火生于木。<a id="a-6z"></a>与两曜而俱明。<a id="a-70"></a>识转于如。<a id="a-71"></a>体一相而等照。<a id="a-72"></a>成道者法也。<a id="a-73"></a>载法者经也。<a id="a-74"></a>释经者疏也。<a id="a-75"></a>广度群有同于大通。<a id="a-76"></a>是菩提心如陛下意。<a id="a-77"></a>所撰经疏缮写毕功。<a id="a-78"></a>文过万言部有三卷。<a id="a-79"></a>施行窃惭于愚见。<a id="a-7A"></a>裁成冀答于圣恩。<a id="a-7B"></a>并念诵仪轨一卷。<a id="a-7C"></a>承明殿讲密严经。<a id="a-7D"></a>对御记一卷同进上。<a id="a-7E"></a>轻尘玄览。<a id="a-7F"></a>只畏无任。<a id="a-7G"></a>答诏云。<a id="a-7H"></a>法师智炬高明辞峰迥秀。<a id="a-7I"></a>亲凭梵夹宣阐微言。<a id="a-7J"></a>幽赜真宗演成章疏。<a id="a-7K"></a>开如来之秘藏。<a id="a-7L"></a>示群有之迷津。<a id="a-7M"></a>贯玉联珠钩深致远。<a id="a-7N"></a>再三披阅颇谓精详。<a id="a-7O"></a>传之招提永为法宝也。<a id="a-7P"></a>皇命褒扬释门翕盛。<a id="a-7Q"></a>又属章信寺初成报疏。<a id="a-7R"></a>服膺者常数百众。<a id="a-7S"></a>虽纸贵如玉无以加焉。<a id="a-7T"></a>其在安国寺讲筵官供不匮。<a id="a-7U"></a>数年之内归学如林。<a id="a-7V"></a>大历七年正月不空奏请入目录。<a id="a-7W"></a>敕依。<a id="a-7X"></a>贲于六年徙居集州。<a id="a-7Y"></a>教授传经不遑宁处。<a id="a-7Z"></a>至十二年三月十日无疾枕肱终于符阳。<a id="a-7a"></a>春秋六十一。<a id="a-7b"></a>夏腊二十九。<a id="a-7c"></a>宕渠嘉川之人。<a id="a-7d"></a>哀悼法梁摧折。<a id="a-7e"></a>阇维收灰中舍利百余粒。<a id="a-7f"></a>遗表中进念诵仪对御记二卷。<a id="a-7g"></a>以其先进者遂留在内中之故。<a id="a-7h"></a>令门弟子赍之重进。<a id="a-7i"></a>后于上都城东置坟塔焉。<a id="a-7j"></a>即大历十三年也。<a id="a-7k"></a>贲累朝供奉应制。<a id="a-7l"></a>辞辩富赡学问高深。<a id="a-7m"></a>末涂沦踬。<a id="a-7n"></a>同利涉之徙移。<a id="a-7o"></a>若神会之流外。<a id="a-7p"></a>吁哉。</p>
  <h2 id="a7q">唐越州礼宗传</h2>
  <p id="a7r">释礼宗。<a id="a-7s"></a>俗姓宋。<a id="a-7t"></a>会稽人也。<a id="a-7u"></a>道气酋壮志求玄微。<a id="a-7v"></a>愿遂出尘决除鞅绊。<a id="a-7w"></a>闻长寿寺和尚通达禅观。<a id="a-7x"></a>往叩其关。<a id="a-7y"></a>学习之心未尝少懈。<a id="a-7z"></a>师诲之曰。<a id="a-80"></a>汝之出尘有大利益。<a id="a-81"></a>可谓良玉度尺。<a id="a-82"></a>虽有十仞之土不能揜其光矣。<a id="a-83"></a>乃奋藻摅华注涅槃经。<a id="a-84"></a>怀铅握椠周于二载挫锐解纷怡然理顺。<a id="a-85"></a>遂成夹注八十卷焉。<a id="a-86"></a>及郑卿尚书典郡。<a id="a-87"></a>闻其盛名致疏往请。<a id="a-88"></a>确然拒而不赴。<a id="a-89"></a>景龙二年有御史大夫冯思。<a id="a-8A"></a>忽尔暴终入一处。<a id="a-8B"></a>有二童子持簿领冯。<a id="a-8C"></a>庭对判官厅。<a id="a-8D"></a>按覆罪愆。<a id="a-8E"></a>令望彼巨树。<a id="a-8F"></a>枝柯可覆数亩。<a id="a-8G"></a>判官身旁旧识者张思义。<a id="a-8H"></a>招手呼冯曰。<a id="a-8I"></a>吾是汝舅。<a id="a-8J"></a>曾为洛阳仓吏。<a id="a-8K"></a>被长官越格诬杀。<a id="a-8L"></a>兼假贷太平寺中钱及油面。<a id="a-8M"></a>于今未脱。<a id="a-8N"></a>汝所坐者不合于天后宫中乱越致此暴卒。<a id="a-8O"></a>可发愿造涅槃经铸钟。<a id="a-8P"></a>登即关奏判放却还人世。<a id="a-8Q"></a>临行张语冯曰。<a id="a-8R"></a>在阎浮一日造功德得福无量。<a id="a-8S"></a>胡忍一生不修功德耶。<a id="a-8T"></a>此涅槃经者礼宗大师注解。<a id="a-8U"></a>从天台传授。<a id="a-8V"></a>每有善神守护。<a id="a-8W"></a>时张差押冯往诸司考校轻重生处。<a id="a-8X"></a>嘱之曰。<a id="a-8Y"></a>汝去洛城道光坊内十字街第三宅。<a id="a-8Z"></a>是吾家。<a id="a-8a"></a>家有池亭竹树。<a id="a-8b"></a>为问妻儿安否。<a id="a-8c"></a>冯起寻经本未获而又死。<a id="a-8d"></a>经三日立限。<a id="a-8e"></a>归写经铸钟。<a id="a-8f"></a>工毕冯在世得四十八年终。<a id="a-8g"></a>宗亡春秋九十七焉。</p>
  <h2 id="a8h">唐钱塘天竺寺法诜传</h2>
  <p id="a8i">释法诜。<a id="a-8j"></a>姓孙氏。<a id="a-8k"></a>母初梦吞明珠。<a id="a-8l"></a>遂黜鱼恶荤。<a id="a-8m"></a>诞弥厥月生有异表。<a id="a-8n"></a>十五辞亲从师依年受具。<a id="a-8o"></a>行学一集蔚为教宗。<a id="a-8p"></a>卷伊吕立功之致。<a id="a-8q"></a>陋黄绮肆志之适。<a id="a-8r"></a>遗形理性与山木为群。<a id="a-8s"></a>故地恩贞大师嘱之以华严经菩萨戒起信论。<a id="a-8t"></a>心以静铣智与经冥。<a id="a-8u"></a>一夕梦乘大艑直截沧溟。<a id="a-8v"></a>横山当前峻与天极。<a id="a-8w"></a>不觉孤帆鸢戾怀襄上济。<a id="a-8x"></a>峰竦竦而忽高。<a id="a-8y"></a>云溶溶而在下。<a id="a-8z"></a>既寤形若委衣流汗轻醒。<a id="a-90"></a>自此句义不思而得。<a id="a-91"></a>一部全文常现心境。<a id="a-92"></a>事事无碍之旨如贯华焉。<a id="a-93"></a>天宝六年于苏州常乐寺缋卢舍那像化示群品。<a id="a-94"></a>大历二年于常州龙兴寺讲。<a id="a-95"></a>才登法座忽有异光如曳红缕。<a id="a-96"></a>渐明渐大萦旋杳空。<a id="a-97"></a>久修行者会中先睹。<a id="a-98"></a>前后讲大经十遍。<a id="a-99"></a>撰仪记十二卷。<a id="a-9A"></a>大历十三年十一月七日。<a id="a-9B"></a>沙门慧觉梦巨塔陷地二级。<a id="a-9C"></a>无何诜示疾而终。<a id="a-9D"></a>春秋六十一。<a id="a-9E"></a>慧命四十二。<a id="a-9F"></a>受法弟子太初付以香罏谈柄。<a id="a-9G"></a>浔阳正觉。<a id="a-9H"></a>会稽神秀。<a id="a-9I"></a>亦犹儒氏之有游夏焉。<a id="a-9J"></a>诜初讲天竺寺。<a id="a-9K"></a>盛阐华严。<a id="a-9L"></a>时越僧澄观就席决疑深得幽趣。<a id="a-9M"></a>及终吴兴皎然为碑。<a id="a-9N"></a>[邱-丘+千]城肃公为颂。<a id="a-9O"></a>合扬其美哉。</p>
  <h2 id="a9P">唐京师兴善寺潜真传(道超)</h2>
  <p id="a9Q">释潜真。<a id="a-9R"></a>字义璋。<a id="a-9S"></a>姓王氏。<a id="a-9T"></a>太原华族。<a id="a-9U"></a>后徙为夏州朔方崇道乡人也。<a id="a-9V"></a>考珍真即仲子也。<a id="a-9W"></a>年在学数业尚典坟。<a id="a-9X"></a>幼好佛书抑从天性。<a id="a-9Y"></a>甫及弱冠投迹空门。<a id="a-9Z"></a>开元二十六年隶名于本城灵觉寺。<a id="a-9a"></a>明年纳具戒。<a id="a-9b"></a>自此听习律乘涉游论海。<a id="a-9c"></a>凡曰讲筵无不探赜。<a id="a-9d"></a>属代宗朝。<a id="a-9e"></a>新译文殊师利菩萨佛刹庄严经。<a id="a-9f"></a>敕真造疏。<a id="a-9g"></a>奏云。<a id="a-9h"></a>此经凡有三译。<a id="a-9i"></a>一西晋太熙中。<a id="a-9j"></a>法护翻名佛土严净经。<a id="a-9k"></a>文势多古语简理幽。<a id="a-9l"></a>二天后久视中。<a id="a-9m"></a>实叉难陀于清禅寺翻名文殊受记经。<a id="a-9n"></a>三即今大历六年所译也。<a id="a-9o"></a>伏惟宝应元圣文武皇帝陛下。<a id="a-9p"></a>天垂帝箓。<a id="a-9q"></a>人归宝图。<a id="a-9r"></a>德厚乾坤。<a id="a-9s"></a>明侔日月。<a id="a-9t"></a>仁恕滋物。<a id="a-9u"></a>夷狄仰德。<a id="a-9v"></a>而输诚慈惠。<a id="a-9w"></a>利生正教。<a id="a-9x"></a>承风而演化。<a id="a-9y"></a>顷者鄜坊节度使兼御史中丞杜冕。<a id="a-9z"></a>奏为国请诸大乘经。<a id="a-A0"></a>明诏下于祇园。<a id="a-A1"></a>梵旨开于贝叶。<a id="a-A2"></a>因请三藏不空译此经等数十部。<a id="a-A3"></a>续有敕下天下梵宇。<a id="a-A4"></a>各置文殊菩萨像。<a id="a-A5"></a>以旌圣功也。<a id="a-A6"></a>又诏以文殊菩萨为上座。<a id="a-A7"></a>皆三藏所请。<a id="a-A8"></a>三藏学究瑜伽解穷法印。<a id="a-A9"></a>身口意业秘密修持。<a id="a-AA"></a>戒定慧学显通宣畅。<a id="a-AB"></a>唐梵文字声韵具知。<a id="a-AC"></a>传译此经善符圣旨。<a id="a-AD"></a>文质相兼璨然可观。<a id="a-AE"></a>潜真识智愚昧学艺庸浅。<a id="a-AF"></a>幸陪清众谬在翻传。<a id="a-AG"></a>虚空藏经课虚润色。<a id="a-AH"></a>猥蒙驱策述疏赞扬。<a id="a-AI"></a>虽文义荒芜已传京邑。<a id="a-AJ"></a>今之所作盖有由焉。<a id="a-AK"></a>有金阁寺大德道超禅师。<a id="a-AL"></a>学尽法源行契心本。<a id="a-AM"></a>亲睹灵境密承圣慈。<a id="a-AN"></a>故久在清凉属兴净业。<a id="a-AO"></a>仍于现处建窣堵波。<a id="a-AP"></a>寻觐法缘来诣京国。<a id="a-AQ"></a>以此经为大事。<a id="a-AR"></a>以大圣为本师。<a id="a-AS"></a>显扬圣德无过此者。<a id="a-AT"></a>乃稽首三藏誓传大圣法门。<a id="a-AU"></a>不以潜真庸虚。<a id="a-AV"></a>转祈和尚邀令述作。<a id="a-AW"></a>和尚不念前之鄙陋。<a id="a-AX"></a>又令赞释此经。<a id="a-AY"></a>窃恐难契真诠。<a id="a-AZ"></a>敢不尽其愚讷。<a id="a-Aa"></a>即大历八年十一月疏成奏过。<a id="a-Ab"></a>真学通内外性相融明。<a id="a-Ac"></a>考覆幽玄研精教理。<a id="a-Ad"></a>探赜今古比校亲疏。<a id="a-Ae"></a>分别异同归于一义。<a id="a-Af"></a>辩犹泉涌思入虚凝。<a id="a-Ag"></a>直笔而书记于绝唱。<a id="a-Ah"></a>结成三卷。<a id="a-Ai"></a>以作准绳。<a id="a-Aj"></a>现在未来永无疑网矣。<a id="a-Ak"></a>又述菩提心义发菩提心戒各一卷三聚净戒及十善法戒共一卷。<a id="a-Al"></a>兼禀承不空秘教。<a id="a-Am"></a>入曼拏罗。<a id="a-An"></a>登灌顶坛。<a id="a-Ao"></a>受成佛印。<a id="a-Ap"></a>显密二教皆闻博赡。<a id="a-Aq"></a>关内河东代历四朝阐扬妙旨弟子繁多。<a id="a-Ar"></a>加复纲纪兴善保寿二处伽蓝。<a id="a-As"></a>惩劝僧尼真有力也以贞干四年戊辰五月十四日。<a id="a-At"></a>遗诫门人以疾而卧。<a id="a-Au"></a>二十一日右胁累足。<a id="a-Av"></a>口诵弥陀佛号。<a id="a-Aw"></a>终于兴善寺本院。<a id="a-Ax"></a>春秋七十一。<a id="a-Ay"></a>僧夏四十九云。</p>
  <h2 id="aAz">唐代州五台山清凉寺澄观传</h2>
  <p id="aB0">释澄观。<a id="a-B1"></a>姓夏侯氏。<a id="a-B2"></a>越州山阴人也。<a id="a-B3"></a>年甫十一依宝林寺(今应天山)霈禅师出家。<a id="a-B4"></a>诵法华经。<a id="a-B5"></a>十四遇恩得度。<a id="a-B6"></a>便隶此寺。<a id="a-B7"></a>观俊朗高逸。<a id="a-B8"></a>弗可以细务拘。<a id="a-B9"></a>遂遍寻名山旁求秘藏。<a id="a-BA"></a>梯航既具壶奥必臻。<a id="a-BB"></a>乾元中依润州栖霞寺醴律师学相部律。<a id="a-BC"></a>本州依昙一隶南山律。<a id="a-BD"></a>诣金陵玄璧法师传关河三论。<a id="a-BE"></a>三论之盛于江表观之力也。<a id="a-BF"></a>大历中就瓦棺寺传起信涅槃。<a id="a-BG"></a>又于淮南法藏受海东起信疏义。<a id="a-BH"></a>却复天竺诜法师门。<a id="a-BI"></a>温习华严大经。<a id="a-BJ"></a>七年往剡溪。<a id="a-BK"></a>从成都慧量法师覆寻三论。<a id="a-BL"></a>十年就苏州。<a id="a-BM"></a>从湛然法师习天台止观法华维摩等经疏。<a id="a-BN"></a>解从上智性自天然。<a id="a-BO"></a>所学之文如昨抛舍。<a id="a-BP"></a>鲍静记井。<a id="a-BQ"></a>蔡邕后身。<a id="a-BR"></a>信可知矣。<a id="a-BS"></a>又谒牛头山忠师径山钦师洛阳无名师。<a id="a-BT"></a>咨决南宗禅法。<a id="a-BU"></a>复见慧云禅师了北宗玄理。<a id="a-BV"></a>观自谓己曰。<a id="a-BW"></a>五地圣人身证真如栖心佛境。<a id="a-BX"></a>于后得智中起世俗念学世间技艺。<a id="a-BY"></a>况吾学地能忘是心。<a id="a-BZ"></a>遂翻习经传子史小学苍雅天竺悉昙诸部异执四围五明秘咒仪轨至于篇颂笔语书踪。<a id="a-Ba"></a>一皆博综。<a id="a-Bb"></a>多能之性自天纵之。<a id="a-Bc"></a>大历十一年誓游五台。<a id="a-Bd"></a>一一巡礼祥瑞愈繁。<a id="a-Be"></a>仍往峨嵋求见普贤。<a id="a-Bf"></a>登险陟高备观圣像。<a id="a-Bg"></a>却还五台居大华严寺。<a id="a-Bh"></a>专行方等忏法。<a id="a-Bi"></a>时寺主贤林请讲大经。<a id="a-Bj"></a>并演诸论。<a id="a-Bk"></a>因慨华严旧疏文繁义约。<a id="a-Bl"></a>惙然长想。<a id="a-Bm"></a>况文殊主智普贤主理。<a id="a-Bn"></a>二圣合为毗卢遮那。<a id="a-Bo"></a>万行兼通即是华严之义也。<a id="a-Bp"></a>吾既游普贤之境界。<a id="a-Bq"></a>泊妙吉之乡原。<a id="a-Br"></a>不疏毗卢有辜二圣矣。<a id="a-Bs"></a>观将撰疏。<a id="a-Bt"></a>俄于寤寐之间见一金人。<a id="a-Bu"></a>当阳挺立以手迎抱之。<a id="a-Bv"></a>无何咀嚼都尽。<a id="a-Bw"></a>觉即汗流自喜。<a id="a-Bx"></a>吞纳光明遍照之征也。<a id="a-By"></a>起兴元元年正月。<a id="a-Bz"></a>贞元三年十二月毕功。<a id="a-C0"></a>成二十轴。<a id="a-C1"></a>乃饭千僧以落成也。<a id="a-C2"></a>后常思付授。<a id="a-C3"></a>忽夜梦身化为龙。<a id="a-C4"></a>矫首于南台。<a id="a-C5"></a>蟠尾于山北。<a id="a-C6"></a>拏攫碧落鳞鬣耀日。<a id="a-C7"></a>须臾蜿蜓化为千数小龙。<a id="a-C8"></a>腾耀青冥分散而去。<a id="a-C9"></a>盖取象乎教法支分流布也。<a id="a-CA"></a>四年春正月寺主贤林请讲新疏。<a id="a-CB"></a>七年河东节度使李公自良。<a id="a-CC"></a>复请于崇福寺讲。<a id="a-CD"></a>德宗降中使李辅光。<a id="a-CE"></a>宣诏入都。<a id="a-CF"></a>与罽宾三藏般若。<a id="a-CG"></a>译乌荼国王所进华严后分四十卷。<a id="a-CH"></a>观苦辞请明年入敕允。<a id="a-CI"></a>及具行至蒲津。<a id="a-CJ"></a>中令梁公留安居。<a id="a-CK"></a>遂于中条山栖岩寺住。<a id="a-CL"></a>寺有禅客拳眉翦发。<a id="a-CM"></a>字曰痴人。<a id="a-CN"></a>披短褐操长策狂歌杂语。<a id="a-CO"></a>凡所指厈皆多应验。<a id="a-CP"></a>观未至之前狂僧驱众僧。<a id="a-CQ"></a>洒扫曰。<a id="a-CR"></a>不久菩萨来此。<a id="a-CS"></a>复次壁画散脂大将及山麋之怪。<a id="a-CT"></a>往往不息。<a id="a-CU"></a>观既止此寺。<a id="a-CV"></a>二事俱静。<a id="a-CW"></a>五月内中使霍仙鸣。<a id="a-CX"></a>传宣催入。<a id="a-CY"></a>观至。<a id="a-CZ"></a>帝颇敦重。<a id="a-Ca"></a>延入译场刊正。<a id="a-Cb"></a>又诏令造疏。<a id="a-Cc"></a>遂于终南草堂寺编成十卷。<a id="a-Cd"></a>进呈。<a id="a-Ce"></a>敕令两街各讲一遍为疏。<a id="a-Cf"></a>时堂前池生五枝合欢莲华。<a id="a-Cg"></a>一华皆有三节。<a id="a-Ch"></a>人咸叹伏。<a id="a-Ci"></a>寻译守护国界主经。<a id="a-Cj"></a>观缀文润色。<a id="a-Ck"></a>顺宗在春宫。<a id="a-Cl"></a>尝垂教令述了义一卷心要一卷。<a id="a-Cm"></a>并食肉得罪因缘。<a id="a-Cn"></a>洎至长安频加礼接。<a id="a-Co"></a>朝臣归向。<a id="a-Cp"></a>则齐相国杭韦太常渠牟皆结交最深。<a id="a-Cq"></a>故相武元衡郑絪李吉甫权德舆李逢吉中书舍人钱徽兵部侍郎归登襄阳节度使严绶越州观察使孟简洪州韦丹。<a id="a-Cr"></a>咸慕高风。<a id="a-Cs"></a>或从戒训。<a id="a-Ct"></a>以元和年卒。<a id="a-Cu"></a>春秋七十余。<a id="a-Cv"></a>弟子传法者一百许人。<a id="a-Cw"></a>余堪讲者千数。<a id="a-Cx"></a>观尝于新创云花寺般若阁下。<a id="a-Cy"></a>画华藏世界图相。<a id="a-Cz"></a>又着随疏演义四十卷。<a id="a-D0"></a>允齐相请述华严经纲要一卷法界玄鉴一卷三圣圆融观一卷华严法华楞伽中观论等别行小钞疏共三十卷。<a id="a-D1"></a>设无遮大会十二中。<a id="a-D2"></a>其诸塑缋形像缮写经典不可殚述。<a id="a-D3"></a>门人清氵记观平时行状云。<a id="a-D4"></a>观恒发十愿。<a id="a-D5"></a>一长止方丈但三衣钵不畜长。<a id="a-D6"></a>二当代名利弃之如遗。<a id="a-D7"></a>三目不视女人。<a id="a-D8"></a>四身影不落俗家。<a id="a-D9"></a>五未舍执受长诵法华经。<a id="a-DA"></a>六长读大乘经典普施含灵。<a id="a-DB"></a>七长讲华严大经。<a id="a-DC"></a>八一生昼夜不卧。<a id="a-DD"></a>九不邀名惑众伐善。<a id="a-DE"></a>十不退大慈悲普救法界。<a id="a-DF"></a>观逮尽形期。<a id="a-DG"></a>恒依愿而修行也。</p>
  <h2 id="aDH">唐京师西明寺良秀传(谈筵)</h2>
  <p id="aDI">释良秀。<a id="a-DJ"></a>姓郭氏。<a id="a-DK"></a>蒲津人也。<a id="a-DL"></a>年及佩觿挺然离俗。<a id="a-DM"></a>乃往中条山柏梯寺披削。<a id="a-DN"></a>诵通经业受具律仪。<a id="a-DO"></a>誓以传讲为己事。<a id="a-DP"></a>勤苦忘疲。<a id="a-DQ"></a>三藏俱寻九流外赡。<a id="a-DR"></a>于时籍甚孰不钦崇。<a id="a-DS"></a>贞元四年奉诏与罽宾国般若三藏。<a id="a-DT"></a>同译大乘理趣六波罗蜜经十卷。<a id="a-DU"></a>至五年二月四日解座。<a id="a-DV"></a>写本进过。<a id="a-DW"></a>寻奉德宗敕。<a id="a-DX"></a>令秀造疏上表云。<a id="a-DY"></a>去年十一月二十八日。<a id="a-DZ"></a>右街功德使王希迁。<a id="a-Da"></a>奉宣令良秀等修撰新翻大乘理趣六波罗蜜经疏者。<a id="a-Db"></a>伏闻至道同源圣人一贯。<a id="a-Dc"></a>大雄示相演妙音于独园。<a id="a-Dd"></a>宝位分身霈湛恩于双阙。<a id="a-De"></a>开佛日于圣日。<a id="a-Df"></a>降丝纶于法轮。<a id="a-Dg"></a>所以扬化慈航致人寿域。<a id="a-Dh"></a>不然岂得握真符而契合。<a id="a-Di"></a>应休运以感通。<a id="a-Dj"></a>况以此经如来之密印群生之度门。<a id="a-Dk"></a>得白马之宝函启青龙之秘藏。<a id="a-Dl"></a>是第一义理去筌蹄。<a id="a-Dm"></a>于最后乘说无分别。<a id="a-Dn"></a>加以天文焕发睿思昭回真如契心已阐微于释氏。<a id="a-Do"></a>般若制序谅缵文于太宗。<a id="a-Dp"></a>慈云溥润于大根。<a id="a-Dq"></a>湛露垂滋于贝叶。<a id="a-Dr"></a>良秀等。<a id="a-Ds"></a>材惟末学性异生知。<a id="a-Dt"></a>谬寄讨论伏增殒越。<a id="a-Du"></a>上承严旨徒侧管以窥天。<a id="a-Dv"></a>虔奉本师惧升堂而鼓瑟。<a id="a-Dw"></a>所修撰疏一部。<a id="a-Dx"></a>谨附王希迁随表奉进。<a id="a-Dy"></a>伏乞圣慈许令同修疏沙门谈筵于当寺赞演及流布中外所冀落落真言示丹青于新学。<a id="a-Dz"></a>明明像教流粉泽于将来。<a id="a-E0"></a>帝览奏敕内给事毛瑛琦。<a id="a-E1"></a>宣慰良秀谈筵道恒等。<a id="a-E2"></a>宜共赐绢九十匹。<a id="a-E3"></a>至可领取。<a id="a-E4"></a>比修疏义甚大勤劳也。<a id="a-E5"></a>秋热兼问。<a id="a-E6"></a>师等各平安好在。<a id="a-E7"></a>秀之辞笔义端时少伦匹。<a id="a-E8"></a>终没罔知时代焉。</p>
  <h2 id="aE9">唐京师西明寺慧琳传</h2>
  <p id="aEA">释慧琳。<a id="a-EB"></a>姓裴氏。<a id="a-EC"></a>疏勒国人也。<a id="a-ED"></a>始事不空三藏为室洒。<a id="a-EE"></a>内持密藏外究儒流。<a id="a-EF"></a>印度声明支那诂训靡不精奥。<a id="a-EG"></a>尝谓翻梵成华。<a id="a-EH"></a>华皆典故。<a id="a-EI"></a>典故则西干细语也。<a id="a-EJ"></a>遂引用字林字统声类三苍切韵玉篇诸经杂史。<a id="a-EK"></a>参合佛意详察是非。<a id="a-EL"></a>撰成大藏音义一百卷。<a id="a-EM"></a>起贞元四年迄元和五载方得绝笔。<a id="a-EN"></a>贮其本于西明藏中。<a id="a-EO"></a>京邑之间一皆宗仰。<a id="a-EP"></a>琳以元和十五年庚子卒于所住。<a id="a-EQ"></a>春秋八十四矣。<a id="a-ER"></a>殆大中五年有奏请入藏流行。<a id="a-ES"></a>近以海中高丽国虽三韩夷族偏尚释门。<a id="a-ET"></a>周显德中遣使赍金。<a id="a-EU"></a>入浙中求慧琳经音义。<a id="a-EV"></a>时无此本故有阙如。</p>
 </body>
</html>