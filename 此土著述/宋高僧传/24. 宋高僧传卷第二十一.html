<!doctype html>
<html id="z3IBWTK1K5" data-ver="1135">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第二十一</h1>
  <h2 id="a2">感通篇第六之四(正传十八人附见三人)</h2>
  <h2 id="a3">唐五台山法华院神英传</h2>
  <p id="a4">释神英。<a id="a-5"></a>罔知姓氏。<a id="a-6"></a>沧州人也。<a id="a-7"></a>宿缘悟道丱岁从师。<a id="a-8"></a>讽诵精勤日夜匪懈。<a id="a-9"></a>年当应法受具。<a id="a-A"></a>后乃枝锡萍游寻访知识。<a id="a-B"></a>早通玄话兼擅论经。<a id="a-C"></a>相次参神会禅师。<a id="a-D"></a>谓英曰。<a id="a-E"></a>汝于五台山有缘速。<a id="a-F"></a>宜往彼瞻礼文殊兼访遗迹。<a id="a-G"></a>既承指授。<a id="a-H"></a>以开元四年六月中旬到山瞻礼。<a id="a-I"></a>于僧厨止泊。<a id="a-J"></a>一日食毕游于西林。<a id="a-K"></a>忽见一院题曰法华。<a id="a-L"></a>英遂入中见多宝塔一座。<a id="a-M"></a>玮晔繁华如法华经说同也。<a id="a-N"></a>其四门玉石功德细妙光彩。<a id="a-O"></a>神工罕测。<a id="a-P"></a>后面有护国仁王楼。<a id="a-Q"></a>上有玉石文殊普贤之像。<a id="a-R"></a>前有三门一十三间。<a id="a-S"></a>内门两畔有行宫道场。<a id="a-T"></a>是文殊普贤仪仗。<a id="a-U"></a>三门外状台山十寺。<a id="a-V"></a>杳然物外观瞻浩荡神情恍[怡-台+敞]。<a id="a-W"></a>英试出院又见众僧。<a id="a-X"></a>且非恒所见者。<a id="a-Y"></a>而多诡异。<a id="a-Z"></a>疑豫未决。<a id="a-a"></a>遂出门东行可三十步。<a id="a-b"></a>忽闻闭户铿然。<a id="a-c"></a>回目视之了无一物。<a id="a-d"></a>英乃悲泣曰。<a id="a-e"></a>此大圣警悟我邪。<a id="a-f"></a>于此地必有缘矣。<a id="a-g"></a>遂于仿佛多宝塔处。<a id="a-h"></a>结庵而止。<a id="a-i"></a>乃发愿曰。<a id="a-j"></a>我依化院建置一所住持。<a id="a-k"></a>日居月诸信施如林归依者众。<a id="a-l"></a>遂召工匠有高价者。<a id="a-m"></a>誓不酬之。<a id="a-n"></a>乃于易州千里取乎玉石用造功德。<a id="a-o"></a>细妙光莹功侔所见。<a id="a-p"></a>其壁乃王府友吴道子之迹。<a id="a-q"></a>六法绝妙为世所尚。<a id="a-r"></a>此院前后工毕。<a id="a-s"></a>因号法华耳。<a id="a-t"></a>英说法住持。<a id="a-u"></a>其齐整若剪裁焉后无疾召门人嘱付而终。<a id="a-v"></a>春秋七十五。<a id="a-w"></a>今坟塔存矣。</p>
  <p data-pb></p>
  <h2 id="ax">唐五台山华严寺牛云传</h2>
  <p id="ay">牛云。<a id="a-z"></a>俗姓赵。<a id="a-10"></a>雁门人也。<a id="a-11"></a>童蒙之岁有似神不足。<a id="a-12"></a>遣入乡校终日不知一字。<a id="a-13"></a>惟见僧尼合掌有畏惮之貌。<a id="a-14"></a>年甫十二。<a id="a-15"></a>二亲送往五台华严寺善住阁院。<a id="a-16"></a>出家礼净觉为师。<a id="a-17"></a>每令负薪汲水。<a id="a-18"></a>时众轻其朴钝。<a id="a-19"></a>多以谑浪归之。<a id="a-1A"></a>年满受具益难诵习。<a id="a-1B"></a>及年三十有六乃言曰。<a id="a-1C"></a>我闻台上恒有文殊现形。<a id="a-1D"></a>我今跣足而去。<a id="a-1E"></a>傥见文殊惟求聪明学诵经法耳。<a id="a-1F"></a>时冒寒雪情无退屈。<a id="a-1G"></a>至东台顶见一老人然火而坐。<a id="a-1H"></a>云问曰。<a id="a-1I"></a>如此雪寒从何而来。<a id="a-1J"></a>老人曰。<a id="a-1K"></a>吾从川下来。<a id="a-1L"></a>云曰。<a id="a-1M"></a>从何道上何无屦迹。<a id="a-1N"></a>曰吾雪前来。<a id="a-1O"></a>老人却问云曰。<a id="a-1P"></a>有何心愿犯雪徒跣而至。<a id="a-1Q"></a>岂不苦也。<a id="a-1R"></a>云曰。<a id="a-1S"></a>吾虽为僧自恨昏钝不能诵念经法。<a id="a-1T"></a>此来欲求见文殊只乞聪明果报。<a id="a-1U"></a>老人曰。<a id="a-1V"></a>奇哉。<a id="a-1W"></a>又曰。<a id="a-1X"></a>此处不见文殊更欲何之。<a id="a-1Y"></a>云曰。<a id="a-1Z"></a>欲上北台</p>
  <p data-pb></p>
  <h2 id="a1a">唐五台山清凉寺道义传</h2>
  <p id="a1b">释道义。<a id="a-1c"></a>江东衢州人也。<a id="a-1d"></a>开元中至台山于清凉寺粥院居止。<a id="a-1e"></a>典座普请运柴负重登高。<a id="a-1f"></a>颇有难色。<a id="a-1g"></a>义将竹鞋一緉转贸人荷担。<a id="a-1h"></a>因披三事纳衣。<a id="a-1i"></a>东北而行可五里。<a id="a-1j"></a>来于楞伽山下逢一老僧。<a id="a-1k"></a>其貌古陋引一童子。<a id="a-1l"></a>名字觉一。<a id="a-1m"></a>老僧前行。<a id="a-1n"></a>童子呼请义东边寺内啜茶去。<a id="a-1o"></a>乃相随入寺遍礼诸院。<a id="a-1p"></a>见大阁三层上下九间总如金色闪烁其目。<a id="a-1q"></a>老僧令遣义早还所止。<a id="a-1r"></a>山寒难住。<a id="a-1s"></a>唯诺辞出寺。<a id="a-1t"></a>行及百步回顾唯是山林。<a id="a-1u"></a>乃知化寺也。<a id="a-1v"></a>却回长安。<a id="a-1w"></a>大历元载具此事由奏宝应元圣文武皇帝。<a id="a-1x"></a>蒙敕置金阁寺。<a id="a-1y"></a>宣十节度助缘。<a id="a-1z"></a>遂召盖造都料。<a id="a-20"></a>一僧名纯陀。<a id="a-21"></a>为度土木造金阁一寺。<a id="a-22"></a>陀元是西域那烂陀寺喜鹊院僧。<a id="a-23"></a>寺成后敕赐不空三藏焉。<a id="a-24"></a>义不测其终。</p>
  <h2 id="a25">唐五台山竹林寺法照传</h2>
  <p id="a26">释法照。<a id="a-27"></a>不知何许人也。<a id="a-28"></a>大历二年栖止衡州云峰寺。<a id="a-29"></a>勤修不懈。<a id="a-2A"></a>于僧堂内粥钵中忽睹五彩祥云。<a id="a-2B"></a>云内现山寺。<a id="a-2C"></a>寺之东北五十里已来有山。<a id="a-2D"></a>山下有涧。<a id="a-2E"></a>涧北有石门。<a id="a-2F"></a>入可五里有寺。<a id="a-2G"></a>金牓题云大圣竹林寺。<a id="a-2H"></a>虽目击分明而心怀陨获。<a id="a-2I"></a>他日斋时还于钵中五色云内现其五台诸寺。<a id="a-2J"></a>尽是金地无有山林秽恶。<a id="a-2K"></a>纯是池台楼观众宝庄严。<a id="a-2L"></a>文殊一万圣众而处其中。<a id="a-2M"></a>又现诸佛净国。<a id="a-2N"></a>食毕方灭。<a id="a-2O"></a>心疑未决。<a id="a-2P"></a>归院问僧。<a id="a-2Q"></a>还有曾游五台山已否。<a id="a-2R"></a>时有嘉延昙晖二师言曾到。<a id="a-2S"></a>言与钵内所见一皆符合。<a id="a-2T"></a>然尚未得台山消息。<a id="a-2U"></a>暨四年夏于衡州湖东寺内有高楼台。<a id="a-2V"></a>九旬起五会念佛道场。<a id="a-2W"></a>六月二日未时。<a id="a-2X"></a>遥见祥云弥覆台寺。<a id="a-2Y"></a>云中有诸楼阁。<a id="a-2Z"></a>阁中有数梵僧。<a id="a-2a"></a>各长丈许。<a id="a-2b"></a>执锡行道。<a id="a-2c"></a>衡州举郭咸见弥陀佛与文殊普贤一万菩萨俱在此会。<a id="a-2d"></a>其身高大。<a id="a-2e"></a>见之者皆深泣血设礼。<a id="a-2f"></a>至酉方灭。<a id="a-2g"></a>照其日晚于道场外遇一老人。<a id="a-2h"></a>告照云。<a id="a-2i"></a>师先发愿往金色世界奉觐大圣。<a id="a-2j"></a>今何不去。<a id="a-2k"></a>照怪而答曰。<a id="a-2l"></a>时难路艰何可往也。<a id="a-2m"></a>老人言。<a id="a-2n"></a>但亟去。<a id="a-2o"></a>道路固无留难。<a id="a-2p"></a>言讫不见。<a id="a-2q"></a>照惊入道场重发诚愿。<a id="a-2r"></a>夏满约往前。<a id="a-2s"></a>任是火聚冰何终无退衄。<a id="a-2t"></a>至八月十三日。<a id="a-2u"></a>于南岳与同志数人惠然肯来。<a id="a-2v"></a>果无沮碍。<a id="a-2w"></a>则五年四月五日到五台县遥见佛光寺南数道白光。<a id="a-2x"></a>六日到佛光寺。<a id="a-2y"></a>果如钵中所见略无差脱。<a id="a-2z"></a>其夜四更见一道光从北山下来射照。<a id="a-30"></a>照忙入堂内。<a id="a-31"></a>乃问众云此何祥也。<a id="a-32"></a>吉凶焉在。<a id="a-33"></a>有僧答言。<a id="a-34"></a>此大圣不思议光。<a id="a-35"></a>常答有缘。<a id="a-36"></a>照闻已即具威仪寻光至寺。<a id="a-37"></a>东北五十里间果有山。<a id="a-38"></a>山下有涧。<a id="a-39"></a>涧北有一石门。<a id="a-3A"></a>见二青衣可年八九岁。<a id="a-3B"></a>颜貌端正立于门首。<a id="a-3C"></a>一称善财二曰难陀。<a id="a-3D"></a>相见欢喜问讯设礼。<a id="a-3E"></a>引照入门。<a id="a-3F"></a>向北行五里已来。<a id="a-3G"></a>见一金门楼。<a id="a-3H"></a>渐至门所乃是一寺。<a id="a-3I"></a>寺前有大金牓。<a id="a-3J"></a>题曰大圣竹林寺。<a id="a-3K"></a>一如钵中所见者。<a id="a-3L"></a>方圆可二十里。<a id="a-3M"></a>一百二十院皆有宝塔庄严。<a id="a-3N"></a>其地纯是黄金。<a id="a-3O"></a>流渠华树充满其中。<a id="a-3P"></a>照入寺至讲堂中。<a id="a-3Q"></a>见文殊在西普贤在东。<a id="a-3R"></a>各据师子之座。<a id="a-3S"></a>说法之音历历可听。<a id="a-3T"></a>文殊左右菩萨万余。<a id="a-3U"></a>普贤亦无数菩萨围绕。<a id="a-3V"></a>照至二贤前作礼问言。<a id="a-3W"></a>末代凡夫去圣时遥知识转劣垢障尤深。<a id="a-3X"></a>佛性无由显现佛法浩浣。<a id="a-3Y"></a>未审修行于何法门最为其要。<a id="a-3Z"></a>唯愿大圣断我疑网。<a id="a-3a"></a>文殊报言。<a id="a-3b"></a>汝今念佛。<a id="a-3c"></a>今正是时。<a id="a-3d"></a>诸修行门无过念佛。<a id="a-3e"></a>供养三宝福慧双修。<a id="a-3f"></a>此之二门最为径要。<a id="a-3g"></a>所以者何。<a id="a-3h"></a>我于过去劫中因观佛故。<a id="a-3i"></a>因念佛故。<a id="a-3j"></a>因供养故。<a id="a-3k"></a>今得一切种智。<a id="a-3l"></a>是故一切诸法般若波罗蜜甚深禅定。<a id="a-3m"></a>乃至诸佛。<a id="a-3n"></a>皆从念佛而生。<a id="a-3o"></a>故知念佛诸法之王。<a id="a-3p"></a>汝当常念无上法王令无休息。<a id="a-3q"></a>照又问。<a id="a-3r"></a>当云何念。<a id="a-3s"></a>文殊言。<a id="a-3t"></a>此世界西有阿弥陀佛。<a id="a-3u"></a>彼佛愿力不可思议。<a id="a-3v"></a>汝当继念令无间断。<a id="a-3w"></a>命终之后决定往生永不退转。<a id="a-3x"></a>说是语已。<a id="a-3y"></a>时二大圣各舒金手摩照顶为授记别。<a id="a-3z"></a>汝已念佛故不久证无上正等菩提。<a id="a-40"></a>若善男女等愿疾成佛者无过念佛。<a id="a-41"></a>则能速证无上菩提。<a id="a-42"></a>语已时二大圣互说伽陀。<a id="a-43"></a>照闻已欢喜踊跃疑网悉除。<a id="a-44"></a>又更作礼。<a id="a-45"></a>礼已合掌。<a id="a-46"></a>文殊言。<a id="a-47"></a>汝可往诣诸菩萨院次第巡礼。<a id="a-48"></a>授教已次第瞻礼。<a id="a-49"></a>遂至七宝果园。<a id="a-4A"></a>其果才熟其大如碗。<a id="a-4B"></a>便取食之。<a id="a-4C"></a>食已身意泰然。<a id="a-4D"></a>造大圣前作礼辞退。<a id="a-4E"></a>还见二青衣送至门外。<a id="a-4F"></a>礼已举头遂失所在。<a id="a-4G"></a>倍增悲感乃立石记至今存焉。<a id="a-4H"></a>复至四月八日。<a id="a-4I"></a>于华严寺西楼下安止。<a id="a-4J"></a>洎十三日照与五十余僧同往金刚窟。<a id="a-4K"></a>到无著见大圣处。<a id="a-4L"></a>处心礼三十五佛名。<a id="a-4M"></a>照礼才十遍。<a id="a-4N"></a>忽见其处广博严净琉璃宫殿。<a id="a-4O"></a>文殊普贤一万菩萨及佛陀波利。<a id="a-4P"></a>居在一处。<a id="a-4Q"></a>照见已惟自庆喜。<a id="a-4R"></a>随众归寺。<a id="a-4S"></a>其夜三更于华严院西楼上。<a id="a-4T"></a>忽见寺东山半有五圣灯。<a id="a-4U"></a>其大方尺余。<a id="a-4V"></a>照咒言。<a id="a-4W"></a>请分百灯归一畔。<a id="a-4X"></a>便分如愿。<a id="a-4Y"></a>重谓分为千炬。<a id="a-4Z"></a>言讫便分千数。<a id="a-4a"></a>行行相对遍于山半。<a id="a-4b"></a>又更独诣金刚窟所。<a id="a-4c"></a>愿见大圣。<a id="a-4d"></a>三更尽到见梵僧。<a id="a-4e"></a>称是佛陀波利。<a id="a-4f"></a>引之入圣寺。<a id="a-4g"></a>语在觉救传。<a id="a-4h"></a>至十二月初。<a id="a-4i"></a>遂于华严寺华严院入念佛道场。<a id="a-4j"></a>绝粒要期誓生净土。<a id="a-4k"></a>至于七日初夜正念佛时。<a id="a-4l"></a>又见一梵僧入乎道场。<a id="a-4m"></a>告云。<a id="a-4n"></a>汝所见台山境界何故不说。<a id="a-4o"></a>言讫不见。<a id="a-4p"></a>照疑此僧亦拟不说。<a id="a-4q"></a>翌日申时正念诵次又见一梵僧。<a id="a-4r"></a>年可八十。<a id="a-4s"></a>乃言照曰。<a id="a-4t"></a>师所见台山灵异。<a id="a-4u"></a>胡不流布普示众生令使见闻发菩提心获大利乐乎。<a id="a-4v"></a>照曰。<a id="a-4w"></a>实无心秘蔽圣道恐生疑谤。<a id="a-4x"></a>故所以不说。<a id="a-4y"></a>僧云。<a id="a-4z"></a>大圣文殊见在此山。<a id="a-50"></a>尚招人谤。<a id="a-51"></a>况汝所见境界。<a id="a-52"></a>但使众生见闻之者发菩提心作毒鼓缘耳。<a id="a-53"></a>照闻斯语便随忆念录之。<a id="a-54"></a>时江东释慧从。<a id="a-55"></a>以大历六年正月内。<a id="a-56"></a>与华严寺崇晖明谦等三十余人。<a id="a-57"></a>随照至金刚窟所。<a id="a-58"></a>亲示般若院立石标记。<a id="a-59"></a>于时徒众诚心瞻仰。<a id="a-5A"></a>悲喜未已。<a id="a-5B"></a>遂闻钟声。<a id="a-5C"></a>其音雅亮节解分明。<a id="a-5D"></a>众皆闻之惊异尤甚。<a id="a-5E"></a>验乎所见不虚。<a id="a-5F"></a>故书于屋壁。<a id="a-5G"></a>普使见闻同发胜心共期佛慧。<a id="a-5H"></a>自后照又依所见化竹林寺题额处建寺一区。<a id="a-5I"></a>庄严精丽便号竹林焉。<a id="a-5J"></a>又大历十二年九月十三日。<a id="a-5K"></a>照与弟子八人于东台睹白光数四。<a id="a-5L"></a>次有异云叆叇。<a id="a-5M"></a>云开见五色通身光。<a id="a-5N"></a>光内有圆光红色文殊乘青毛师子。<a id="a-5O"></a>众皆明见。<a id="a-5P"></a>乃霏微下雪。<a id="a-5Q"></a>及五色圆光遍于山谷。<a id="a-5R"></a>其同见弟子纯一惟秀归政智远沙弥惟英优婆塞张希俊等。<a id="a-5S"></a>照后笃巩其心修炼无旷。<a id="a-5T"></a>不知其终。<a id="a-5U"></a>绛州兵掾王士詹述圣寺记云。</p>
  <p id="a5V">系曰。<a id="a-5W"></a>佛成就三身必居三土。<a id="a-5X"></a>显正依报庄严故。<a id="a-5Y"></a>菩萨未沾国土名。<a id="a-5Z"></a>但云住处。<a id="a-5a"></a>修净佛国因随生佛家。<a id="a-5b"></a>故华严经有菩萨住处品焉。<a id="a-5c"></a>经云。<a id="a-5d"></a>唯佛一人居净土此下不僣上也。<a id="a-5e"></a>若八字陀罗尼经云文殊大愿力与佛同境界。<a id="a-5f"></a>境界净则说法净。<a id="a-5g"></a>则三土义齐也。<a id="a-5h"></a>问诸经中佛住王舍城等。<a id="a-5i"></a>可非住处邪。<a id="a-5j"></a>通曰。<a id="a-5k"></a>此义同名别。<a id="a-5l"></a>或可上得兼下也。<a id="a-5m"></a>又如兜率宫院是补处净域宝陀落清凉支提等山。<a id="a-5n"></a>皆是菩萨净识所变刹土也。<a id="a-5o"></a>若然者净土与住处义同名异耳。<a id="a-5p"></a>如法照入竹林圣寺见文殊净境也。<a id="a-5q"></a>诸于山岭见老人童子等。<a id="a-5r"></a>则秽土见圣人。</p>
  <p data-pb></p>
  <h2 id="a5s">唐清凉山秘魔岩常遇传</h2>
  <p id="a5t">常遇。<a id="a-5u"></a>俗姓阴。<a id="a-5v"></a>苑阳人也。<a id="a-5w"></a>出家于燕北安集寺。<a id="a-5x"></a>襟怀洒落道貌清奇。<a id="a-5y"></a>晦迹林泉避脱声利。<a id="a-5z"></a>大中四年杖锡离燕孤征朔雪。<a id="a-60"></a>祁冱千里径涉五峰。<a id="a-61"></a>诣华严寺菩萨堂瞩文殊睟容。<a id="a-62"></a>施右手中指。<a id="a-63"></a>沃以香膏爇以星焰。<a id="a-64"></a>光腾半日怡颜宛然。<a id="a-65"></a>次遍游圣境终始两期。<a id="a-66"></a>其所睹祥瑞不可胜纪。<a id="a-67"></a>后至西台遇古圣迹曰秘魔岩。<a id="a-68"></a>乃文殊降龙之处也。<a id="a-69"></a>遇稽首之际忽见轻云金光。<a id="a-6A"></a>烂烂骇目。<a id="a-6B"></a>渐分稃灕方势如城。<a id="a-6C"></a>咸曰金色世界也。<a id="a-6D"></a>化事毕复问其处。<a id="a-6E"></a>僧曰。<a id="a-6F"></a>是地古德尝止。<a id="a-6G"></a>国赠金光照大师。<a id="a-6H"></a>名节孤峻神异不测。<a id="a-6I"></a>载录图记人具尔瞻。<a id="a-6J"></a>遇悲喜交感久而不已。<a id="a-6K"></a>始结茅兹地涤虑澄神。<a id="a-6L"></a>入三摩呬多四十九日。<a id="a-6M"></a>鸟排华雨人萃香云扬袂抠衣归依若市。<a id="a-6N"></a>乃创兴佛庙僧宇。<a id="a-6O"></a>十有七年不下山顶。<a id="a-6P"></a>日以九会杂华五部等法。<a id="a-6Q"></a>玩味精课不遗寸阴。<a id="a-6R"></a>觉圣力潜通道出凡境。<a id="a-6S"></a>事或礼问他见莫寻。<a id="a-6T"></a>士向庶归克念如圣。<a id="a-6U"></a>洎懿皇运末。<a id="a-6V"></a>遇易旧规。<a id="a-6W"></a>或拊掌大咍。<a id="a-6X"></a>或击石异语。<a id="a-6Y"></a>类不轻之海记。<a id="a-6Z"></a>同楚客之佯狂。<a id="a-6a"></a>及祸发中原寇盗交骋夷撤宫壶銮辂蒙尘。<a id="a-6b"></a>因省师言。<a id="a-6c"></a>其若合契矣。<a id="a-6d"></a>时属河东武皇遥向真德就山致信。<a id="a-6e"></a>迨文德元年夏四月。<a id="a-6f"></a>命宪州刺史马师素传意邀请遇曰。<a id="a-6g"></a>浮世之宠辱我何累哉。<a id="a-6h"></a>坚拒远征确乎不拔。<a id="a-6i"></a>以其年七月十八日召门弟子曰。<a id="a-6j"></a>尔可检护戒足。<a id="a-6k"></a>好住余生。<a id="a-6l"></a>吾与汝决矣言讫俨然蝉蜕。<a id="a-6m"></a>俗岁七十二。<a id="a-6n"></a>僧夏五十一。<a id="a-6o"></a>门人太文等哀恸哽绝。<a id="a-6p"></a>龙纪初祀四月十八日。<a id="a-6q"></a>阇维获设利罗凡数十粒。<a id="a-6r"></a>文公坚贮孝思旌建灵塔。<a id="a-6s"></a>衔哀出入投诣天府。<a id="a-6t"></a>武皇赗赠加等。<a id="a-6u"></a>文武崇烈及岚宪等州牧守。<a id="a-6v"></a>例刻清俸。<a id="a-6w"></a>俾助良因建乎坟塔。<a id="a-6x"></a>即以九月二十五日封窆基隧也。</p>
  <h2 id="a6y">唐成都府永安传</h2>
  <p id="a6z">释永安。<a id="a-70"></a>眉州洪雅人也。<a id="a-71"></a>身裁么么面色黧皯。<a id="a-72"></a>言音鄙恶而识量宽舒。<a id="a-73"></a>大抵不可赀也。<a id="a-74"></a>大中八年三月中诣成都云。<a id="a-75"></a>造谒府帅白公敏中。<a id="a-76"></a>请奏寺额。<a id="a-77"></a>以其足跋肩舆而至。<a id="a-78"></a>人皆未尝见其登圊而旋溺也。<a id="a-79"></a>故时呼为无漏师。<a id="a-7A"></a>安置圣寿寺中。<a id="a-7B"></a>且十日白中令俾差僧五六。<a id="a-7C"></a>昼夜互守之而伺察焉。<a id="a-7D"></a>内外饮食亦略同常人。<a id="a-7E"></a>而无解衣去二行之意详其十辰之积。<a id="a-7F"></a>便旋何所。<a id="a-7G"></a>毕不可知司徒白公奏额。<a id="a-7H"></a>到日便辞归眉郡。<a id="a-7I"></a>判官卢求见之谓为小沙弥耳。<a id="a-7J"></a>人云此师年已八十余矣。</p>
  <p id="a7K">系曰。<a id="a-7L"></a>蜀人谓安公为无漏师者非也。<a id="a-7M"></a>夫断烦恼不复随增。<a id="a-7N"></a>故永无种习。<a id="a-7O"></a>乃称之无漏。<a id="a-7P"></a>今以饮食之余归于九孔。<a id="a-7Q"></a>安公止二窍不流耳。<a id="a-7R"></a>瑜伽云无内逼恼分也然其位次忍住难知。<a id="a-7S"></a>啜茹如常何缘不流二窍。<a id="a-7T"></a>观夫对法论中。<a id="a-7U"></a>有清净依止住。<a id="a-7V"></a>食示现依止住食二种。<a id="a-7W"></a>则罗汉菩萨佛也。<a id="a-7X"></a>若然者安公是示现依止住食。<a id="a-7Y"></a>虽食不食滓秽奚生。<a id="a-7Z"></a>必也正名以召其体哉。</p>
  <p data-pb></p>
  <h2 id="a7a">唐衢州灵石寺慧闻传</h2>
  <p id="a7b">慧闻。<a id="a-7c"></a>信安人也。<a id="a-7d"></a>多劝勉檀那以福业为最。<a id="a-7e"></a>常言未预圣位。<a id="a-7f"></a>于五道中流转。<a id="a-7g"></a>非福何凭。<a id="a-7h"></a>尝于濲江铸丈八金身像。<a id="a-7i"></a>州未听许铜何从致。<a id="a-7j"></a>且曰。<a id="a-7k"></a>待大施主。<a id="a-7l"></a>居无何有清溪县夫妻二人。<a id="a-7m"></a>将嫁资鉴来舍。<a id="a-7n"></a>闻为誓咒之曰。<a id="a-7o"></a>此鉴鼓铸若当佛心前。<a id="a-7p"></a>乃是夫妻发心之至也。<a id="a-7q"></a>迨脱摹露像。<a id="a-7r"></a>果然鉴当佛心胸间矣。<a id="a-7s"></a>又尝往豫章。<a id="a-7t"></a>劝化获黄金数镒。<a id="a-7u"></a>俄遇贼劫掠。<a id="a-7v"></a>事急遂投金水中曰。<a id="a-7w"></a>虑损君子福田。<a id="a-7x"></a>请自捞摝舍闻。<a id="a-7y"></a>闻去贼徒泳水求之不得。<a id="a-7z"></a>及闻到州。<a id="a-80"></a>金冥然已在其院中。<a id="a-81"></a>若役人用匠不避讥嫌。<a id="a-82"></a>得物见多自提鱼贯彘肩饲工人焉。<a id="a-83"></a>又山路虎豹闻或逢之。<a id="a-84"></a>将杖叩其脑曰。<a id="a-85"></a>汝勿害人。<a id="a-86"></a>吾造功德何不入缘。<a id="a-87"></a>明日虎衔野猪投闻前。<a id="a-88"></a>弭尾而去。<a id="a-89"></a>凡举事皆成。<a id="a-8A"></a>归信如流。<a id="a-8B"></a>率多奇异焉。</p>
  <p data-pb></p>
  <h2 id="a8C">唐朔方灵武下院无漏传</h2>
  <p id="a8D">释无漏。<a id="a-8E"></a>姓金氏。<a id="a-8F"></a>新罗国王第三子也。<a id="a-8G"></a>本土以其地居嫡长将立储副。<a id="a-8H"></a>而漏幼募延陵之让。<a id="a-8I"></a>故愿为释迦法王子耳。<a id="a-8J"></a>遂逃附海舰达于华土。<a id="a-8K"></a>欲游五竺礼佛八塔。<a id="a-8L"></a>既度沙漠涉于阗已西至葱岭之墟入大伽蓝。<a id="a-8M"></a>其中比丘皆不测之僧也。<a id="a-8N"></a>问漏攸往之意。<a id="a-8O"></a>未有奇节。<a id="a-8P"></a>而诣天竺。<a id="a-8Q"></a>僧曰。<a id="a-8R"></a>旧记无名未可辄去。<a id="a-8S"></a>此有毒龙池可往教化。<a id="a-8T"></a>如其有验方利涉也。<a id="a-8U"></a>漏依请登池岸。<a id="a-8V"></a>唯见一胡床。<a id="a-8W"></a>乃据而坐。<a id="a-8X"></a>至夜将艾。<a id="a-8Y"></a>霆雷交作。<a id="a-8Z"></a>其怪物吐气。<a id="a-8a"></a>蓬勃种种变现眩曜无恒。<a id="a-8b"></a>漏瞑目不摇。<a id="a-8c"></a>譬如建木挺拔。<a id="a-8d"></a>岂微风可能倾动邪。<a id="a-8e"></a>持久乃有巨蛇骧首于膝上。<a id="a-8f"></a>漏悲悯之极为受三归而去。<a id="a-8g"></a>复作老人形来致谢曰。<a id="a-8h"></a>蒙师度脱义无久居。<a id="a-8i"></a>吾三日后舍鳞介苦依。<a id="a-8j"></a>得生胜处。<a id="a-8k"></a>此去南有磐石。<a id="a-8l"></a>是弟子舍形之所。<a id="a-8m"></a>亦望闲预相寻遗骸可矣。<a id="a-8n"></a>后见长伟而夭矫僵于石上欤。<a id="a-8o"></a>寺僧咸默许之。<a id="a-8p"></a>又曰。<a id="a-8q"></a>必须愿往天竺者。<a id="a-8r"></a>此有观音圣像。<a id="a-8s"></a>祷无虚应可祈告之。<a id="a-8t"></a>得吉祥兆可去勿疑。<a id="a-8u"></a>漏乃立于像前入于禅定。<a id="a-8v"></a>如是度四十九日。<a id="a-8w"></a>身婴虚肿略无倾倚。<a id="a-8x"></a>旋有鼠儿犹弹丸许。<a id="a-8y"></a>咋左胫溃。<a id="a-8z"></a>黄色薄脓可累斗而愈。<a id="a-90"></a>漏限满获应。<a id="a-91"></a>群僧语之曰观师化缘合在唐土。<a id="a-92"></a>心存化物所利滋多。<a id="a-93"></a>足倦游方空加闻见不可强化。<a id="a-94"></a>师所知乎。<a id="a-95"></a>漏意其贤圣之言必无唐发。<a id="a-96"></a>如是却回临行谓漏曰。<a id="a-97"></a>逢兰即住。<a id="a-98"></a>所还之路山名贺兰。<a id="a-99"></a>乃冯前记遂入其中。<a id="a-9A"></a>得白草谷结茅栖止。<a id="a-9B"></a>无何安史兵乱两京版荡。<a id="a-9C"></a>玄宗幸蜀。<a id="a-9D"></a>肃宗训兵灵武。<a id="a-9E"></a>帝屡梦有金色人念宝胜佛于御前。<a id="a-9F"></a>翌日以梦中事问左右。<a id="a-9G"></a>或对曰。<a id="a-9H"></a>有沙门行迹不群居于北山。<a id="a-9I"></a>兼恒诵此佛号。<a id="a-9J"></a>肃宗乃宣征不起。<a id="a-9K"></a>命朔方副元帅中书令郭子仪亲往谕之。<a id="a-9L"></a>漏乃爰来。<a id="a-9M"></a>帝视之曰。<a id="a-9N"></a>真梦中人也。<a id="a-9O"></a>迨乎羯虏荡平翠华旋复。<a id="a-9P"></a>置之内寺供养。<a id="a-9Q"></a>谅乎猴轻金锁鸟厌雕笼。<a id="a-9R"></a>累上表章愿还旧隐。<a id="a-9S"></a>帝心眷重答诏迟留。<a id="a-9T"></a>未遂归山。<a id="a-9U"></a>俄云示灭焉。<a id="a-9V"></a>一日忽于内门右阖之上化成双足。<a id="a-9W"></a>形不及地者数尺。<a id="a-9X"></a>阍吏上奏。<a id="a-9Y"></a>帝乘步辇亲临其所。<a id="a-9Z"></a>得遗表乞归葬旧隐山之下。<a id="a-9a"></a>即时依可。<a id="a-9b"></a>葬务官供。<a id="a-9c"></a>乃宣卸门扇置之设奠。<a id="a-9d"></a>遣中使监护。<a id="a-9e"></a>卤簿送导。<a id="a-9f"></a>先是漏行化多由怀远县。<a id="a-9g"></a>因置廨署。<a id="a-9h"></a>谓之下院丧至此神座不可辄举。<a id="a-9i"></a>众议移入构别堂宇安之。<a id="a-9j"></a>则上元三年也。<a id="a-9k"></a>至今真体端然曾无变坏。<a id="a-9l"></a>所卧中禁户扇。<a id="a-9m"></a>乃当时之现瑞者存焉。</p>
  <h2 id="a9n">唐杭州灵隐寺宝达传</h2>
  <p id="a9o">释宝达者。<a id="a-9p"></a>不知何许人也。<a id="a-9q"></a>遁是名山高乎道望。<a id="a-9r"></a>号刹利法师。<a id="a-9s"></a>以持密咒为恒务。<a id="a-9t"></a>其院中有印沙床照佛鉴。<a id="a-9u"></a>往者浙江也。<a id="a-9v"></a>惊涛巨浪为害实深。<a id="a-9w"></a>其潮大至则激射今湖上诸山焉。<a id="a-9x"></a>达哀其桑麻之地悉变为江。<a id="a-9y"></a>遂诵咒止涛神之患。<a id="a-9z"></a>一夜江涛中有伟人。<a id="a-A0"></a>玄冠朱衣导从甚繁而至。<a id="a-A1"></a>谓达曰。<a id="a-A2"></a>弟子是吴伍员。<a id="a-A3"></a>复仇雪耻者。<a id="a-A4"></a>非他人也。<a id="a-A5"></a>师慈心为物。<a id="a-A6"></a>员已闻命矣言讫而灭。<a id="a-A7"></a>明日寺僧怪问。<a id="a-A8"></a>昨夜车马之喧为谁。<a id="a-A9"></a>具言其事。<a id="a-AA"></a>其冥感神理多此类也。<a id="a-AB"></a>自尔西岸沙涨弥年。<a id="a-AC"></a>还为百姓殖利。<a id="a-AD"></a>时所推称翕然敷化。<a id="a-AE"></a>后罔知所终。</p>
  <p id="aAF">系曰。<a id="a-AG"></a>印沙床者何。<a id="a-AH"></a>通曰。<a id="a-AI"></a>有道之士居山必非宝器。<a id="a-AJ"></a>疑其范筑江沙巧成坐榻欤。<a id="a-AK"></a>照佛鉴者何。<a id="a-AL"></a>通曰。<a id="a-AM"></a>即鉴灯耳。<a id="a-AN"></a>以其陆鸿渐贞元中多游是山述记。<a id="a-AO"></a>记达师节俭而明心之调度也。</p>
  <p data-pb></p>
  <h2 id="aAP">唐代州北台山隐峰传(亡名雉鸠和尚)</h2>
  <p id="aAQ">释隐峰。<a id="a-AR"></a>俗姓邓氏。<a id="a-AS"></a>建州邵武人也。<a id="a-AT"></a>稚岁憨狂不徇父母之命。<a id="a-AU"></a>出家纳法后往观方。<a id="a-AV"></a>见池阳南泉禅师令取澡罐。<a id="a-AW"></a>提举相应为愿公所许焉。<a id="a-AX"></a>终认嗣马禅师耳。<a id="a-AY"></a>峰元和中言游五台山。<a id="a-AZ"></a>路出淮西。<a id="a-Aa"></a>属吴元济阻兵违拒王命官军与贼遇交锋未决胜负。<a id="a-Ab"></a>峰曰。<a id="a-Ac"></a>我去解其杀戮。<a id="a-Ad"></a>乃掷锡空中飞身冉冉随去。<a id="a-Ae"></a>介两军阵过。<a id="a-Af"></a>战士各观僧飞腾。<a id="a-Ag"></a>不觉抽戈匣刃焉。<a id="a-Ah"></a>既而游遍灵迹。<a id="a-Ai"></a>忽于金刚窟前倒立而死。<a id="a-Aj"></a>亭亭然其直如植。<a id="a-Ak"></a>时议灵穴之前当舁就爇。<a id="a-Al"></a>屹定如山并力不动。<a id="a-Am"></a>远近瞻睹惊叹希奇。<a id="a-An"></a>峰有妹为尼。<a id="a-Ao"></a>入五台嗔目咄之曰。<a id="a-Ap"></a>老兄畴昔为不循法律。<a id="a-Aq"></a>死且荧惑于人。<a id="a-Ar"></a>时众已知。<a id="a-As"></a>妹虽骨肉岂敢携贰。<a id="a-At"></a>请从恒度。<a id="a-Au"></a>以手轻攘偾然而仆。<a id="a-Av"></a>遂荼毗之收舍利入塔。<a id="a-Aw"></a>号邓隐峰。<a id="a-Ax"></a>遗一颂云。<a id="a-Ay"></a>独弦琴子为君弹。<a id="a-Az"></a>松柏长青不怯寒。<a id="a-B0"></a>金矿相和性自别。<a id="a-B1"></a>任向君前试取看。</p>
  <p id="aB2">系曰。<a id="a-B3"></a>僵尸累足于事一同。<a id="a-B4"></a>立逝坐亡为修三昧。<a id="a-B5"></a>此者头搘厚载履蹈青冥。<a id="a-B6"></a>逆恒理以难知谅。<a id="a-B7"></a>是人而不测若斯倒置。<a id="a-B8"></a>振古一人。<a id="a-B9"></a>其妹尼之攘也若屈平为女[((彰-章)/女)*頁]之骂焉。<a id="a-BA"></a>如幻之功善权大矣。<a id="a-BB"></a>或曰。<a id="a-BC"></a>淮西之役唐书胡弗载隐峰飞锡解阵邪。<a id="a-BD"></a>通曰。<a id="a-BE"></a>小说所传或得其实。<a id="a-BF"></a>是故春秋一经。<a id="a-BG"></a>五家作传可得同乎。</p>
  <p id="aBH">又汉州开化寺释亡名。<a id="a-BI"></a>先因入寺见瑞应交现。<a id="a-BJ"></a>遂誓舍身克苦为期。<a id="a-BK"></a>忽于殿中焚香次。<a id="a-BL"></a>俄睹地屋皆为琉璃色。<a id="a-BM"></a>有菩萨乘五色云。<a id="a-BN"></a>下庭中曰。<a id="a-BO"></a>汝极坚至必当得道。<a id="a-BP"></a>吾求证汝。<a id="a-BQ"></a>亡名叩头礼拜。<a id="a-BR"></a>斯须不见。<a id="a-BS"></a>寺僧至云。<a id="a-BT"></a>学院内皆变琉璃色。<a id="a-BU"></a>叹嗟不已。<a id="a-BV"></a>其僧复勤节行焉。</p>
  <p id="aBW">又邓州有僧亡名。<a id="a-BX"></a>年且衰朽游行穰邓州间。<a id="a-BY"></a>日食二雉鸠。<a id="a-BZ"></a>僧俗共非之。<a id="a-Ba"></a>老僧终无避回。<a id="a-Bb"></a>尝馔羞之次有贫士求餐。<a id="a-Bc"></a>分其二足与之食。<a id="a-Bd"></a>食讫老僧盥漱双鸠从口而出。<a id="a-Be"></a>一则能行。<a id="a-Bf"></a>一则匍匐在地贫士惊怪亦吐其饭其鸠二足复全。<a id="a-Bg"></a>其僧实不食此禽。<a id="a-Bh"></a>自尔众人崇重号曰南阳鴙鸠和尚也。<a id="a-Bi"></a>有叹之曰。<a id="a-Bj"></a>昔青城山香阇黎饮酒啖肴。<a id="a-Bk"></a>然后吐出鸡羊肉。<a id="a-Bl"></a>皆化作本形。<a id="a-Bm"></a>飞鸣而入坑穴中同也。</p>
  <p data-pb></p>
  <h2 id="aBn">唐兴元府梁山寺上座亡名传</h2>
  <p id="aBo">释亡名者。<a id="a-Bp"></a>不知何许人也。<a id="a-Bq"></a>居褒城西数十里。<a id="a-Br"></a>号中梁山。<a id="a-Bs"></a>数峰回负翠碧凝空。<a id="a-Bt"></a>处于厥中。<a id="a-Bu"></a>行终诡异言语不常。<a id="a-Bv"></a>恒见者弗惊。<a id="a-Bw"></a>乍亲者可怪。<a id="a-Bx"></a>平常酷嗜酒而食肉。<a id="a-By"></a>粗重公行。<a id="a-Bz"></a>又纲任众事且多折中。<a id="a-C0"></a>僧亦畏焉。<a id="a-C1"></a>号为上座。<a id="a-C2"></a>时群缁。<a id="a-C3"></a>伍一皆仿习。<a id="a-C4"></a>唯此无惧。<a id="a-C5"></a>上座察知而兴叹曰。<a id="a-C6"></a>未住净心地何敢逆行。<a id="a-C7"></a>逆行非诸人境界。<a id="a-C8"></a>且世云。<a id="a-C9"></a>金以火试。<a id="a-CA"></a>待吾一日一时试过。<a id="a-CB"></a>开成中忽作大饼招集徒众曰。<a id="a-CC"></a>与汝曹游尸陀林去。<a id="a-CD"></a>盖城外山野多坟冢。<a id="a-CE"></a>人所弃尸于此。<a id="a-CF"></a>故云也。<a id="a-CG"></a>上座踞地舒饼。<a id="a-CH"></a>裹腐烂死尸向口便啖。<a id="a-CI"></a>俊快之状颇嘉。<a id="a-CJ"></a>同游诸僧皆掩鼻唾地而走。<a id="a-CK"></a>上座大叫曰。<a id="a-CL"></a>汝等能餧此肉。<a id="a-CM"></a>方可餧他肉也已。<a id="a-CN"></a>自此缁徒警悟化成精苦焉。<a id="a-CO"></a>远近归信。<a id="a-CP"></a>时右仆射柳仲郢任梁府。<a id="a-CQ"></a>亲往礼重。<a id="a-CR"></a>终时云年可八九十。<a id="a-CS"></a>真影存于山寺。<a id="a-CT"></a>至今梁益三辅间止呼为兴元上座云。<a id="a-CU"></a>奇踪异迹不少。<a id="a-CV"></a>未极详焉。</p>
  <p id="aCW">系曰。<a id="a-CX"></a>上座始则尔之教矣。<a id="a-CY"></a>后则民胥效矣。<a id="a-CZ"></a>曾不知果证之人。<a id="a-Ca"></a>逆化于物终作佛事。<a id="a-Cb"></a>用警未萌。<a id="a-Cc"></a>故若归其实。<a id="a-Cd"></a>乃对法论中诸大威德菩萨示现食力住故也。<a id="a-Ce"></a>如有妄云得果此例而行。<a id="a-Cf"></a>则如何野干鸣拟学师子吼者乎。</p>
  <p data-pb></p>
  <h2 id="aCg">唐太原崇福寺文爽传</h2>
  <p id="aCh">文爽。<a id="a-Ci"></a>不详姓氏何许人也。<a id="a-Cj"></a>早解尘缨抉开爱网。<a id="a-Ck"></a>从师问道。<a id="a-Cl"></a>天然不睡。<a id="a-Cm"></a>纵困惫之极亦唯趺坐。<a id="a-Cn"></a>此行长坐头陀也。<a id="a-Co"></a>后独栖丘陇间。<a id="a-Cp"></a>霖雨浃旬旁无童侍。<a id="a-Cq"></a>有蛇入爽手中蟠屈。<a id="a-Cr"></a>时有人召斋。<a id="a-Cs"></a>彼怪至时不赴。<a id="a-Ct"></a>主重来请。<a id="a-Cu"></a>见蛇惊惧失声。<a id="a-Cv"></a>蛇乃徐徐而下。<a id="a-Cw"></a>固命往食。<a id="a-Cx"></a>爽辞过中不食。<a id="a-Cy"></a>终夕翌日有狼。<a id="a-Cz"></a>呀张其口。<a id="a-D0"></a>奋跃欲噬咋之状者三。<a id="a-D1"></a>爽悯其饥火所熬。<a id="a-D2"></a>复自念曰。<a id="a-D3"></a>秽囊无吝施汝一餐。<a id="a-D4"></a>愿疾成坚固之身。<a id="a-D5"></a>汝受吾施同归善会。<a id="a-D6"></a>斯须狼乃弭耳而退。<a id="a-D7"></a>及乎卒日。<a id="a-D8"></a>空中钟磬交响。<a id="a-D9"></a>迟久方息。<a id="a-DA"></a>门徒乡人聚送殡之。<a id="a-DB"></a>尔日有旙数十口。<a id="a-DC"></a>蔽空前导。<a id="a-DD"></a>异香普熏。<a id="a-DE"></a>举</p>
  <p data-pb></p>
  <h2 id="aDF">唐福州保福寺本净传</h2>
  <p id="aDG">释本净者。<a id="a-DH"></a>未详何许人也。<a id="a-DI"></a>道气高抗人睹肃然。<a id="a-DJ"></a>响闽岭多禅宗知识。<a id="a-DK"></a>故历参之。<a id="a-DL"></a>闻长溪县霍童山多神仙洞府。<a id="a-DM"></a>乃经中所谓天冠菩萨领徒侣居此说华严性海法。<a id="a-DN"></a>采樵者多闻天乐异香鸟兽之瑞。<a id="a-DO"></a>然山中不容凡恶。<a id="a-DP"></a>故多被斥逐。<a id="a-DQ"></a>净入山结茅为室。<a id="a-DR"></a>有石穴谓之毒窟。<a id="a-DS"></a>净居于穴侧。<a id="a-DT"></a>其龙夭矫而出变现无恒。<a id="a-DU"></a>遂呼召之而驯扰焉。<a id="a-DV"></a>又诸猛虎横路为害采樵者不敢深入。<a id="a-DW"></a>净抚其头。<a id="a-DX"></a>诫约丁宁弭耳而去。<a id="a-DY"></a>尝清宵有九人冠帻裤褶称寄宿。<a id="a-DZ"></a>尽纳诸庵内。<a id="a-Da"></a>明旦告辞。<a id="a-Db"></a>偕化为鹤。<a id="a-Dc"></a>鸣唳空中而去。<a id="a-Dd"></a>净罔知其终也。</p>
  <h2 id="aDe">唐成都府法聚寺法江传(兴善寺异僧)</h2>
  <p id="aDf">释法江者。<a id="a-Dg"></a>江东人也。<a id="a-Dh"></a>来游岷蜀居于法聚寺。<a id="a-Di"></a>寺即隋蜀王秀之造也。<a id="a-Dj"></a>寺内有仁寿中文帝树舍利塔。<a id="a-Dk"></a>江以慈悯为怀。<a id="a-Dl"></a>多逆知其来言无少误。<a id="a-Dm"></a>尝在房中谓门人曰。<a id="a-Dn"></a>外有万余人尽戴帽形且挛[足*雚]。<a id="a-Do"></a>从吾乞救。<a id="a-Dp"></a>汝速出寺外求之不见人物。<a id="a-Dq"></a>弟子怪师之言何其倒乱。<a id="a-Dr"></a>徙倚之间有数十人。<a id="a-Ds"></a>荷檐竹器中螺子至。<a id="a-Dt"></a>江曰。<a id="a-Du"></a>此之是欤。<a id="a-Dv"></a>命取钱赎之投于水中矣。</p>
  <p id="aDw">又长安大兴善寺本隋舍卫寺也。<a id="a-Dx"></a>至唐先天中火灾殿宇荡然。<a id="a-Dy"></a>唯遗基耳。<a id="a-Dz"></a>明庆中东明观道士李荣者。<a id="a-E0"></a>本巴西人也。<a id="a-E1"></a>好事薄徒多与释子争竞优劣。<a id="a-E2"></a>荣来玄都观。<a id="a-E3"></a>因率黄冠指其灰烬而嘲之曰。<a id="a-E4"></a>道善何曾善。<a id="a-E5"></a>言兴且不兴。<a id="a-E6"></a>如来烧赤尽唯有一群僧。<a id="a-E7"></a>僧中有愤其异宗讥诮者。<a id="a-E8"></a>急慕劝重新缔构复广于前。<a id="a-E9"></a>十二亩之地。<a id="a-EA"></a>化缘虽日盈千万计未能成。<a id="a-EB"></a>僧众搔首躇蹰。<a id="a-EC"></a>未知何理克成。<a id="a-ED"></a>忽有一僧。<a id="a-EE"></a>衣服粗弊形容憔悴。<a id="a-EF"></a>负一破囊入缘言。<a id="a-EG"></a>速了佛殿步骤而去。<a id="a-EH"></a>启视之则黄金也。<a id="a-EI"></a>校耒之一千两矣。<a id="a-EJ"></a>时人奇之。<a id="a-EK"></a>由此檀施日繁。<a id="a-EL"></a>殿速成矣。</p>
  <p data-pb></p>
  <h2 id="aEM">唐彭州九陇茶笼山罗僧传</h2>
  <p id="aEN">罗僧者。<a id="a-EO"></a>蜀圣寺。<a id="a-EP"></a>中得果位人也。<a id="a-EQ"></a>尝寝疾于五台山。<a id="a-ER"></a>同会僧人俱不测也。<a id="a-ES"></a>而瞻视之曾无怠慢。<a id="a-ET"></a>将及九旬而病愈。<a id="a-EU"></a>临诀之际曰。<a id="a-EV"></a>深感所苦而烦看视。<a id="a-EW"></a>今遂平复由师之力。<a id="a-EX"></a>我住在剑外九陇郡之茶笼山尔。<a id="a-EY"></a>异日游方无忘相访也。<a id="a-EZ"></a>暮岁而至蜀。<a id="a-Ea"></a>历访群峰遍讯老樵辈。<a id="a-Eb"></a>且曰。<a id="a-Ec"></a>未尝闻兹山名。<a id="a-Ed"></a>乃叹曰。<a id="a-Ee"></a>噫病禅之妄也。<a id="a-Ef"></a>将回遇山童曰。<a id="a-Eg"></a>某是彼岩之聚沙者。<a id="a-Eh"></a>即前导而去。<a id="a-Ei"></a>俄睹殿塔俨空房廊环肃。<a id="a-Ej"></a>果值昔之卧病者。<a id="a-Ek"></a>迎门叙故。<a id="a-El"></a>日将暮矣。<a id="a-Em"></a>而谓之曰。<a id="a-En"></a>兹寺非得漏尽通不能至此。<a id="a-Eo"></a>尔以我宿缘一谐遘止。<a id="a-Ep"></a>言寄宵乎。<a id="a-Eq"></a>斯为未可尔。<a id="a-Er"></a>其克勤修证至此胡难。<a id="a-Es"></a>乃命旧童送师归去。<a id="a-Et"></a>其僧回望但见岩壁峭峻杉桧莽苍而已。<a id="a-Eu"></a>则开成中也。<a id="a-Ev"></a>时</p>
  <p data-pb></p>
  <h2 id="aEw">唐明州奉化县契此传</h2>
  <p id="aEx">释契此者。<a id="a-Ey"></a>不详氏族。<a id="a-Ez"></a>或云四明人也。<a id="a-F0"></a>形裁腲脮蹙頞皤腹。<a id="a-F1"></a>言语无恒寝卧随处。<a id="a-F2"></a>常以杖荷布囊入廛肆。<a id="a-F3"></a>见物则乞至于醯酱鱼葅才接入口。<a id="a-F4"></a>分少许入囊。<a id="a-F5"></a>号为长汀子布袋师也。<a id="a-F6"></a>曾于雪中卧而身上无雪。<a id="a-F7"></a>人以此奇之。<a id="a-F8"></a>有偈云。<a id="a-F9"></a>弥勒真弥勒时人皆不识等句。<a id="a-FA"></a>人言。<a id="a-FB"></a>慈氏垂迹也。<a id="a-FC"></a>又于大桥上立。<a id="a-FD"></a>或问和尚在此何为。<a id="a-FE"></a>曰我在此觅人。<a id="a-FF"></a>常就人乞啜。<a id="a-FG"></a>其店则物售。<a id="a-FH"></a>袋囊中皆百一供身具也。<a id="a-FI"></a>示人吉凶必现相表兆。<a id="a-FJ"></a>亢阳即曳高齿木屐。<a id="a-FK"></a>市桥上竖膝而眠。<a id="a-FL"></a>水潦则系湿草屦。<a id="a-FM"></a>人以此验知。<a id="a-FN"></a>以天复中终于奉川。<a id="a-FO"></a>乡邑共埋之。<a id="a-FP"></a>后有他州见此公。<a id="a-FQ"></a>亦荷布袋行。<a id="a-FR"></a>江浙之间多图画其像焉。</p>
  <h2 id="aFS">唐邺都开元寺智辩传</h2>
  <p id="aFT">释智辩。<a id="a-FU"></a>不知何许人也。<a id="a-FV"></a>少而英伟长勤梵学。<a id="a-FW"></a>凡诸经论一听入神。<a id="a-FX"></a>其所讲宣也音辩浏亮。<a id="a-FY"></a>每临台座自谓超绝。<a id="a-FZ"></a>所患者听众无几。<a id="a-Fa"></a>虞其以水传器。<a id="a-Fb"></a>器器不空繄我独无。<a id="a-Fc"></a>乃辜佛意。<a id="a-Fd"></a>遂负箱帙遍历名山以询智者。<a id="a-Fe"></a>末至衡岳寺憩息月余。<a id="a-Ff"></a>尝于寺闲斋。<a id="a-Fg"></a>独自寻绎疏义。<a id="a-Fh"></a>复自咎责曰。<a id="a-Fi"></a>所解义理莫违圣意乎。<a id="a-Fj"></a>况思兀然。<a id="a-Fk"></a>偶举首见老僧振锡而入曰。<a id="a-Fl"></a>师读何经论穷何义理。<a id="a-Fm"></a>辩疑其名岳之内车辙原中罗汉混凡曾何可测。<a id="a-Fn"></a>乃自述本缘。<a id="a-Fo"></a>因加悔责。<a id="a-Fp"></a>又曰。<a id="a-Fq"></a>傥蒙贤达指南请受甘心。<a id="a-Fr"></a>钤口结舌不复开演矣。<a id="a-Fs"></a>老僧笑曰。<a id="a-Ft"></a>师识至广岂不知此义。<a id="a-Fu"></a>大圣犹不能度无缘之人。<a id="a-Fv"></a>况其初心乎。<a id="a-Fw"></a>师只是与众生无缘耳。<a id="a-Fx"></a>辩曰。<a id="a-Fy"></a>岂终世若此乎。<a id="a-Fz"></a>老僧曰。<a id="a-G0"></a>吾试为尔结缘。<a id="a-G1"></a>遂问辩。<a id="a-G2"></a>今有几赀粮耶。<a id="a-G3"></a>辩曰。<a id="a-G4"></a>自北徂南。<a id="a-G5"></a>裂裳裹足。<a id="a-G6"></a>已经万里。<a id="a-G7"></a>所赍皆罄竭矣。<a id="a-G8"></a>见受持九条衣而已。<a id="a-G9"></a>老僧曰。<a id="a-GA"></a>只此可矣。<a id="a-GB"></a>必宜鬻之以所易之直皆作麋饼油食之调。<a id="a-GC"></a>辩如言作之。<a id="a-GD"></a>约数十人食遂相与至埛野之中散掇饼饵。<a id="a-GE"></a>焚香长跪。<a id="a-GF"></a>咒曰。<a id="a-GG"></a>今日食我施者。<a id="a-GH"></a>愿当来之世与我为法属。<a id="a-GI"></a>我当教之得至菩提。<a id="a-GJ"></a>言讫乌鸟乱下啄拾地上。<a id="a-GK"></a>蝼螘蝇蚃莫征其数。<a id="a-GL"></a>老僧曰。<a id="a-GM"></a>尔后二十年方可归开法席。<a id="a-GN"></a>今且周游未宜讲说也。<a id="a-GO"></a>言讫而去辩由是精进道力不倦研摩。<a id="a-GP"></a>义味滋多。<a id="a-GQ"></a>志在传授。<a id="a-GR"></a>至二十年。<a id="a-GS"></a>却归河比。<a id="a-GT"></a>盛化邺中。<a id="a-GU"></a>听众盈千数人。<a id="a-GV"></a>皆年二十已来。<a id="a-GW"></a>其老者无二三人焉。</p>
  <p id="aGX">系曰。<a id="a-GY"></a>中有末位变定难移。<a id="a-GZ"></a>今世所修必招当果。<a id="a-Ga"></a>今智辩依异僧之教。<a id="a-Gb"></a>令二十年后待听徒。<a id="a-Gc"></a>一如其言。<a id="a-Gd"></a>如此则当生修当生果。<a id="a-Ge"></a>故弗诬矣。<a id="a-Gf"></a>诗曰。<a id="a-Gg"></a>俟河之清人寿几何。<a id="a-Gh"></a>将知永寿之人河清屡见矣。</p>
  <p data-pb></p>
  <h2 id="aGi">唐凤翔府宁师传</h2>
  <p id="aGj">释宁师者。<a id="a-Gk"></a>岐阳人也。<a id="a-Gl"></a>亡其名。<a id="a-Gm"></a>时以姓呼之耳。<a id="a-Gn"></a>往来无恒止出处如常僧。<a id="a-Go"></a>昭宗即位初年。<a id="a-Gp"></a>居山寺中。<a id="a-Gq"></a>忽暴终安卧。<a id="a-Gr"></a>体暖忽忽如烂寝焉。<a id="a-Gs"></a>僧徒环守不敢殡敛。<a id="a-Gt"></a>三日而苏。<a id="a-Gu"></a>众惊奔问之曰。<a id="a-Gv"></a>我为冥司追摄。<a id="a-Gw"></a>初见一判官。<a id="a-Gx"></a>云和尚寿在而无禄。<a id="a-Gy"></a>乃召吏语之与检覆。<a id="a-Gz"></a>吏曰。<a id="a-H0"></a>只有干荷叶三石。<a id="a-H1"></a>因令注于簿。<a id="a-H2"></a>又命一人引之巡历观游。<a id="a-H3"></a>去乃入一门见数殿。<a id="a-H4"></a>各有牓于是徙步至一殿署云李克用。<a id="a-H5"></a>于牖间。<a id="a-H6"></a>窥有一黑龙眇一目。<a id="a-H7"></a>中立铁柱连锁絷维之。<a id="a-H8"></a>次一殿署曰朱全忠。<a id="a-H9"></a>乃青鞟白额虎锁系如初而前有食啖人血狼藉之状。<a id="a-HA"></a>次署曰王建。<a id="a-HB"></a>黄金床上卧一白兔焉。<a id="a-HC"></a>次署曰李茂贞。<a id="a-HD"></a>具冠冕如王者。<a id="a-HE"></a>左右数侍女焉。<a id="a-HF"></a>次署曰杨行密。<a id="a-HG"></a>窗牖痹黑不能细瞻。<a id="a-HH"></a>问使者曰。<a id="a-HI"></a>此诸怪状者何邪。<a id="a-HJ"></a>曰将来王者也。<a id="a-HK"></a>旁厢数殿望之黯黯。<a id="a-HL"></a>使者不容引去还至本所。<a id="a-HM"></a>判官厅事谓使者曰。<a id="a-HN"></a>好送师回。<a id="a-HO"></a>但多转念功德经。<a id="a-HP"></a>宁问曰。<a id="a-HQ"></a>孰是功德经曰。<a id="a-HR"></a>金刚般若是欤。<a id="a-HS"></a>此经冥间济拔功力无比。<a id="a-HT"></a>及乎稣醒。<a id="a-HU"></a>四顾久之。<a id="a-HV"></a>乃述前事。<a id="a-HW"></a>闻者骇然遂闻于官。<a id="a-HX"></a>后岐帅怪宏迂而妄。<a id="a-HY"></a>都不之信。<a id="a-HZ"></a>厥后茂贞果封秦王。<a id="a-Ha"></a>李克用枉滥杀戮号独眼龙也。<a id="a-Hb"></a>朱氏革于唐命。<a id="a-Hc"></a>残害安忍傅翼择肉。<a id="a-Hd"></a>非虎而何。<a id="a-He"></a>蜀王建属兔阻兵自固。<a id="a-Hf"></a>天祐丁卯僣伪号以金饰床也。<a id="a-Hg"></a>诸皆符合。<a id="a-Hh"></a>宁自此每断中。<a id="a-Hi"></a>唯荷叶汤而已。<a id="a-Hj"></a>其诸食馔逆口不餐。<a id="a-Hk"></a>秦陇之人往往请宁入冥预言吉凶。<a id="a-Hl"></a>更无蹉跌。<a id="a-Hm"></a>或请斋争办净池嫰荷。<a id="a-Hn"></a>号为入冥和尚。<a id="a-Ho"></a>终于岐下。</p>
  <p id="aHp">系曰。<a id="a-Hq"></a>入冥之说与梦略同。<a id="a-Hr"></a>穆王将化人欢宴。<a id="a-Hs"></a>秦穆得上帝剪鹑。<a id="a-Ht"></a>形在人间神游上界。<a id="a-Hu"></a>前言既发后事必然。<a id="a-Hv"></a>是知六候八征谅非虚也。<a id="a-Hw"></a>宁师入冥。<a id="a-Hx"></a>与后唐马珣见天符下以潞王为天子无异。<a id="a-Hy"></a>宁所见殿中物象题牓终符其述。<a id="a-Hz"></a>谓之为梦想。<a id="a-I0"></a>梦想有征。<a id="a-I1"></a>谓之为神游。<a id="a-I2"></a>神游不谬。<a id="a-I3"></a>将知觉梦惟一。<a id="a-I4"></a>明昧有殊。<a id="a-I5"></a>如摄论云。<a id="a-I6"></a>如梦等觉时一切处唯有识也。<a id="a-I7"></a>有若古莽国多眠五旬一觉以梦为实以觉为妄。<a id="a-I8"></a>若然者觉之所为为梦之先兆也。<a id="a-I9"></a>而取实于梦中。<a id="a-IA"></a>真实也。<a id="a-IB"></a>梦觉反用其犹一欤。<a id="a-IC"></a>宁师非妄者。<a id="a-ID"></a>果梁革唐命。<a id="a-IE"></a>二李王杨皆与天子抗衡。<a id="a-IF"></a>诸殿远望者得非余割据群雄偏霸者乎。<a id="a-IG"></a>所食荷叶与隋僧法庆同。<a id="a-IH"></a>故幽冥等录中康何德次李山龙入冥而返说事。<a id="a-II"></a>皆验焉经云犹如睡梦人知一切诸物有身不移本处是也。</p>
 </body>
</html>