<!doctype html>
<html id="z3IBWSr1Jk" data-ver="139">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传序</h1>
  <p id="a2">臣闻。<a id="a-3"></a>贤劫绵长世间宏廓。<a id="a-4"></a>天与时而不尽。<a id="a-5"></a>地受富以无疆。<a id="a-6"></a>最灵之气牣于中。<a id="a-7"></a>大圣之师居于上。<a id="a-8"></a>伟哉。<a id="a-9"></a>释迦方隐弥勒未来。<a id="a-A"></a>其间出命世之人。<a id="a-B"></a>此际多分身之圣。<a id="a-C"></a>肆为僧相喜示沙门。<a id="a-D"></a>言与行而可观。<a id="a-E"></a>椠兼觚。<a id="a-F"></a>而争录。<a id="a-G"></a>是以王巾僧史。<a id="a-H"></a>孙绰道贤摹列传以周流。<a id="a-I"></a>象世家而布濩。<a id="a-J"></a>盖欲希颜之者慕蔺之俦成飞锡之应真作曳山之上士。<a id="a-K"></a>时则裴子野着众僧传。<a id="a-L"></a>释法济撰高逸沙门传。<a id="a-M"></a>陆杲述沙门传。<a id="a-N"></a>释宝唱立名僧传。<a id="a-O"></a>斯皆河图作洪范之椎轮。<a id="a-P"></a>土鼓为咸池之坏器。<a id="a-Q"></a>焉知来者靡旷其人。<a id="a-R"></a>慧皎刊修用实行潜光之目。<a id="a-S"></a>道宣缉缀续高而不名之风。<a id="a-T"></a>令六百载行道之人弗坠于地者矣。<a id="a-U"></a>爰自贞观命章之后西明绝笔已还。<a id="a-V"></a>此作蔑闻。<a id="a-W"></a>斯文将缺。<a id="a-X"></a>时有再至。<a id="a-Y"></a>肃杀过而繁华来。<a id="a-Z"></a>世无久虚。<a id="a-a"></a>地天奏而圣明出。<a id="a-b"></a>我应运统天睿文英武大圣至明广孝皇帝陛下。<a id="a-c"></a>阳龙挺德斗电均威。<a id="a-d"></a>践大道也。<a id="a-e"></a>牺黄输执御之劳。<a id="a-f"></a>多天才也。<a id="a-g"></a>周孔行弟子之职。<a id="a-h"></a>讲信修睦崇德报功。<a id="a-i"></a>一统无遗百王有愧。<a id="a-j"></a>四海若窥于掌内。<a id="a-k"></a>万机皆发于宸衷。<a id="a-l"></a>然而玄牝留神。<a id="a-m"></a>释天淡虑。<a id="a-n"></a>长生授术。<a id="a-o"></a>时开太一之坛。<a id="a-p"></a>续法延期。<a id="a-q"></a>僧度倍千之戒。<a id="a-r"></a>浮图揭汉。<a id="a-s"></a>梵夹翻华。<a id="a-t"></a>将佛国之同风。<a id="a-u"></a>与玉京而合制。<a id="a-v"></a>慨兹释侣代有其人。<a id="a-w"></a>思景行之莫闻。<a id="a-x"></a>实纪录之弥旷。<a id="a-y"></a>臣等谬膺良选。<a id="a-z"></a>俱乏史才。<a id="a-10"></a>空门不出于董狐。<a id="a-11"></a>弱手难探于禹穴。<a id="a-12"></a>而乃循十科之旧例。<a id="a-13"></a>辑万行之新名。<a id="a-14"></a>或案诔铭。<a id="a-15"></a>或征志记。<a id="a-16"></a>或问輶轩之使者。<a id="a-17"></a>或询耆旧之先民。<a id="a-18"></a>研磨将经论。<a id="a-19"></a>略同仇校。<a id="a-1A"></a>与史书悬合。<a id="a-1B"></a>勒成三帙。<a id="a-1C"></a>上副九重列僧宝之瑰奇知佛家之富贵。<a id="a-1D"></a>昔者嘉祥笔削。<a id="a-1E"></a>尽美善于东南。<a id="a-1F"></a>澄照纂修。<a id="a-1G"></a>足英髦于关辅。<a id="a-1H"></a>盖是拘于墟也。<a id="a-1I"></a>传不习乎。<a id="a-1J"></a>岂若皇朝也。<a id="a-1K"></a>八极张罗。<a id="a-1L"></a>举之则无物不至。<a id="a-1M"></a>四夷弭伏。<a id="a-1N"></a>求之则何事不供。<a id="a-1O"></a>臣等分面征搜。<a id="a-1P"></a>各涂构集。<a id="a-1Q"></a>如见一家之好。<a id="a-1R"></a>且无诸国之殊。<a id="a-1S"></a>所以成十科者易同拾取。<a id="a-1T"></a>其正传五百三十三人。<a id="a-1U"></a>附见一百三十人。<a id="a-1V"></a>矧复逐科尽处。<a id="a-1W"></a>象史论以摅辞。<a id="a-1X"></a>因事言时。<a id="a-1Y"></a>为传家之系断。<a id="a-1Z"></a>厥号有宋高僧传焉。<a id="a-1a"></a>庶几乎铜马为式选千里之骏驹。<a id="a-1b"></a>竹编见书实六和之年表。<a id="a-1c"></a>观之者务进。<a id="a-1d"></a>悟之者思齐。<a id="a-1e"></a>皆登三藐之山。<a id="a-1f"></a>悉入萨云之海。<a id="a-1g"></a>永资圣历俱助皇明。<a id="a-1h"></a>齐爱日之炳光。<a id="a-1i"></a>应嵩山之呼寿云尔。<a id="a-1j"></a>时端拱元年乾明节。<a id="a-1k"></a>臣僧赞宁等谨上译经篇第一(变梵成华。<a id="a-1l"></a>通凡入圣。<a id="a-1m"></a>法轮斯转。<a id="a-1n"></a>诸佛所师)义解篇第二(寻文见义。<a id="a-1o"></a>得意忘言。<a id="a-1p"></a>三慧克全。<a id="a-1q"></a>二依当转)习禅篇第三(修至无念。<a id="a-1r"></a>善恶都亡。<a id="a-1s"></a>亡其所亡。<a id="a-1t"></a>常住安乐)明律篇第四(严而少恩。<a id="a-1u"></a>正而急护。<a id="a-1v"></a>婴守三业。<a id="a-1w"></a>同彼金汤)护法篇第五(家有良吏。<a id="a-1x"></a>守藏何虞。<a id="a-1y"></a>法有名师。<a id="a-1z"></a>外御其侮)感通篇第六(逆于常理。<a id="a-20"></a>感而遂通。<a id="a-21"></a>化于世间。<a id="a-22"></a>观之难测)遗身篇第七(难舍易捐。<a id="a-23"></a>施中第一。<a id="a-24"></a>以秽漏体。<a id="a-25"></a>回金刚身)读诵篇第八(十种法师。<a id="a-26"></a>此为高大。<a id="a-27"></a>染枸橼花。<a id="a-28"></a>果时瓤赤)兴福篇第九(为己为他。<a id="a-29"></a>福生罪灭。<a id="a-2A"></a>有为之善。<a id="a-2B"></a>其利博哉)杂科声德十(统摄诸科。<a id="a-2C"></a>同归高尚。<a id="a-2D"></a>唱导之匠。<a id="a-2E"></a>光显佛乘)</p>
 </body>
</html>