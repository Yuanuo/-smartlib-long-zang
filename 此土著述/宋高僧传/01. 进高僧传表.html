<!doctype html>
<html id="z3IBWSm1Ji" data-ver="67">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">进高僧传表</h1>
  <p id="a2">臣僧赞宁等言。<a id="a-3"></a>自太平兴国七年。<a id="a-4"></a>伏奉敕旨。<a id="a-5"></a>俾修高僧传与新译经同入藏者。<a id="a-6"></a>臣等遐求事迹博采碑文。<a id="a-7"></a>今已撰集成三十卷。<a id="a-8"></a>谨诣阙庭进上。<a id="a-9"></a>益琅函而更广。<a id="a-A"></a>延玉历以弥长。<a id="a-B"></a>臣等诚忧诚恐兢惕之至。<a id="a-C"></a>臣等闻浑仪之外别有释天。<a id="a-D"></a>法海之中多生僧宝。<a id="a-E"></a>释天可则。<a id="a-F"></a>阿难记事而载言。<a id="a-G"></a>僧宝堪称。<a id="a-H"></a>慧皎为篇而作传。<a id="a-I"></a>猗欤我佛号大遍知。<a id="a-J"></a>知教法之无依。<a id="a-K"></a>委帝王之有力。<a id="a-L"></a>当二千载之后。<a id="a-M"></a>属一万年之初。<a id="a-N"></a>伏惟应运统天睿文英武大圣至明广孝皇帝陛下。<a id="a-O"></a>神龙在天爱日升上。<a id="a-P"></a>土疆开辟四夷请吏。<a id="a-Q"></a>而贡琛时律均和。<a id="a-R"></a>百谷登敖而栖亩。<a id="a-S"></a>耕籍田而又劝。<a id="a-T"></a>赐酺饮以咸欢。<a id="a-U"></a>儒术特兴玄风爰振。<a id="a-V"></a>是以麒麟非中国之物。<a id="a-W"></a>白雉非草莽之禽。<a id="a-X"></a>今游苑囿之间。<a id="a-Y"></a>且类牢笼之畜。<a id="a-Z"></a>近以从澶至濮黄河牵一带之清。<a id="a-a"></a>自古及今青史载千年之应。<a id="a-b"></a>斯盖陛下来从不动之地示为长寿之王。<a id="a-c"></a>翻译成经。<a id="a-d"></a>制甚深之御序。<a id="a-e"></a>回文作颂。<a id="a-f"></a>演无尽之法音。<a id="a-g"></a>仍降凤书令编僧史。<a id="a-h"></a>属此雍熙之运。<a id="a-i"></a>伸其贞观之风合选兼才。<a id="a-j"></a>岂当末学。<a id="a-k"></a>得不擒犀截角搴翠删毛。<a id="a-l"></a>精求出类之人。<a id="a-m"></a>取法表年之史。<a id="a-n"></a>所恨空门。<a id="a-o"></a>寡学释胄何知。<a id="a-p"></a>或有可观实录。<a id="a-q"></a>聊摹于陈寿。<a id="a-r"></a>如苞深失戾经。<a id="a-s"></a>宜罪于马迁。<a id="a-t"></a>副陛下遗贤必取之心。<a id="a-u"></a>助陛下坠典咸修之美。<a id="a-v"></a>今遇乾明圣节。<a id="a-w"></a>谨令弟子赐紫显忠同元受敕相国寺赐紫智轮进纳。<a id="a-x"></a>伏乞睿慈略赐御览。<a id="a-y"></a>恭惟圣主是文章之主。<a id="a-z"></a>微臣非惇史之臣。<a id="a-10"></a>傥示天机令知凡例。<a id="a-11"></a>如得操北斗而斟酌。<a id="a-12"></a>或示刀圭执南箕而簸扬方除糠糩。<a id="a-13"></a>臣等冒黩天颜无任惶惧激切屏营之至。<a id="a-14"></a>谨言。</p>
 </body>
</html>