<!doctype html>
<html id="z3IBWTW1KD" data-ver="888">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第二十九</h1>
  <h2 id="a2">杂科声德篇第十之一(正传二十六人附见六人)</h2>
  <h2 id="a3">南宋钱塘灵隐寺智一传</h2>
  <p id="a4">释智一者。<a id="a-5"></a>不详何许人也。<a id="a-6"></a>居灵隐寺之半峰。<a id="a-7"></a>精守戒范而善长啸。<a id="a-8"></a>啸终乃牵曳其声。<a id="a-9"></a>杳入云际。<a id="a-A"></a>如吹笳叶若揭游丝。<a id="a-B"></a>徐举徐扬载哀载咽。<a id="a-C"></a>飕飗凄切听者悲凉。<a id="a-D"></a>谓之哀松之梵。<a id="a-E"></a>颇生物善。<a id="a-F"></a>或在像前赞咏流靡。<a id="a-G"></a>于灵山涧边养一白猿。<a id="a-H"></a>有时蓦山踰涧久而不还。<a id="a-I"></a>一乃吮吻张喉作梵呼之则猿至矣。<a id="a-J"></a>时人谓之白猿梵。<a id="a-K"></a>召一公为猿父。<a id="a-L"></a>犹狙公也。<a id="a-M"></a>其后涧边群狙聚焉。<a id="a-N"></a>每至众僧斋讫。<a id="a-O"></a>敛生饭送猿台所。<a id="a-P"></a>后令山童呼三二声。<a id="a-Q"></a>则群猿竞至。<a id="a-R"></a>洎乎唐武宗废教。<a id="a-S"></a>伊寺毁除焉。<a id="a-T"></a>鞠为茂草之墟饭猿于台。<a id="a-U"></a>事皆堙灭一师不详所终。</p>
  <p data-pb></p>
  <h2 id="aV">元魏洛阳慧凝传</h2>
  <p id="aW">释慧凝。<a id="a-X"></a>未知何许人也。<a id="a-Y"></a>栖止洛邑而无异艺。<a id="a-Z"></a>正修练心戒耳尝得疾暴终七日而苏起说冥间报应。<a id="a-a"></a>及见区分更无毫发之差。<a id="a-b"></a>所睹者五沙门。<a id="a-c"></a>一是宝明寺智圣。<a id="a-d"></a>以坐禅苦行得升天堂。<a id="a-e"></a>次一是般若寺道品。<a id="a-f"></a>以诵涅槃经四十卷同前智圣次是融觉寺昙谟最。<a id="a-g"></a>称讲涅槃华严经领徒千数。<a id="a-h"></a>琰摩王曰。<a id="a-i"></a>讲经者心怀彼我以骄陵物。<a id="a-j"></a>比丘中第一粗行。<a id="a-k"></a>今唯试坐禅诵经最曰。<a id="a-l"></a>贫道立身已来唯好讲导不能禅诵。<a id="a-m"></a>王曰。<a id="a-n"></a>付司。<a id="a-o"></a>即有青衣数辈。<a id="a-p"></a>拥送最向西北门。<a id="a-q"></a>屋舍皆黑。<a id="a-r"></a>似非好处。<a id="a-s"></a>次是禅林寺道恒。<a id="a-t"></a>唱云。<a id="a-u"></a>教导劝诱四辈檀越造一切经人中像十躯。<a id="a-v"></a>王曰。<a id="a-w"></a>沙门之体必须摄心守道志在禅诵不干世事不务喧繁。<a id="a-x"></a>虽造经像止欲得他财物。<a id="a-y"></a>既得财物贪心即起。<a id="a-z"></a>既长贪行三毒炽然具足烦恼。<a id="a-10"></a>与最同入黑门。<a id="a-11"></a>第五是灵觉寺宝明。<a id="a-12"></a>自称未出家时。<a id="a-13"></a>尝作陇西太守造灵觉寺。<a id="a-14"></a>即弃官入道。<a id="a-15"></a>虽不禅诵礼拜不阙。<a id="a-16"></a>王曰。<a id="a-17"></a>卿作刺史之日。<a id="a-18"></a>曲理枉法劫夺民财。<a id="a-19"></a>假作此寺非卿之力。<a id="a-1A"></a>何劳说此。<a id="a-1B"></a>亦付青衣送入黑门矣。<a id="a-1C"></a>凝由此省悟。<a id="a-1D"></a>最先见王属吏检寻名籍误追摄耳。<a id="a-1E"></a>时胡太后闻之。<a id="a-1F"></a>遭黄门侍郎徐纥依凝之说。<a id="a-1G"></a>散访验寺额并僧名。<a id="a-1H"></a>有无奏报。<a id="a-1I"></a>云城东有宝明寺。<a id="a-1J"></a>城内有般若寺。<a id="a-1K"></a>城西有融觉禅林灵觉三寺。<a id="a-1L"></a>并智圣道品昙谟最道弘宝明等。<a id="a-1M"></a>皆实有之。<a id="a-1N"></a>太后称叹久之。<a id="a-1O"></a>诏请坐禅诵经者一百僧。<a id="a-1P"></a>常在内殿供养焉。<a id="a-1Q"></a>续有诏不听比丘持经像左街路乞索。<a id="a-1R"></a>如私有财物造经像者任意。<a id="a-1S"></a>凝入白鹿山隐居修道。<a id="a-1T"></a>自此京邑城下比丘多修禅观诵持大部经法焉。</p>
  <p id="a1U">系曰。<a id="a-1V"></a>昙谟最坐讲法而人我因入黑门中。<a id="a-1W"></a>若禅诵者人我随增。<a id="a-1X"></a>知亦不免。<a id="a-1Y"></a>最与道士姜斌争论护法之功。<a id="a-1Z"></a>可补前过。<a id="a-1a"></a>无谓传法之人皆堕负处。<a id="a-1b"></a>胡后偏见不亡。<a id="a-1c"></a>吁哉。</p>
  <p data-pb></p>
  <h2 id="a1d">唐成都府法聚寺员相传</h2>
  <p id="a1e">员相。<a id="a-1f"></a>蜀人也。<a id="a-1g"></a>七岁出家。<a id="a-1h"></a>博综内外善属文。<a id="a-1i"></a>时号奇童。<a id="a-1j"></a>内修律范人无间然。<a id="a-1k"></a>龙朔元年有疾而终于此寺。<a id="a-1l"></a>将启手足。<a id="a-1m"></a>房内长虹若练而飞上天。<a id="a-1n"></a>寺塔铃索无风自鸣。<a id="a-1o"></a>其大门屋壁画剥落。<a id="a-1p"></a>每夜有鼓角声。<a id="a-1q"></a>经百余日方息。<a id="a-1r"></a>从此鸟雀不栖其屋咸亨四年甘露降于讲堂前棕榈树焉。<a id="a-1s"></a>相终弟子收文集三十余卷。<a id="a-1t"></a>寺</p>
  <p data-pb></p>
  <h2 id="a1u">唐越州妙喜寺僧达传</h2>
  <p id="a1v">释僧达。<a id="a-1w"></a>姓王氏。<a id="a-1x"></a>会稽人也。<a id="a-1y"></a>稚齿英奇不参戏弄。<a id="a-1z"></a>于龟山妙喜道场出俗。<a id="a-20"></a>其寺南梁初建。<a id="a-21"></a>后乐游方见黄梅忍禅师。<a id="a-22"></a>若枯苗得雨。<a id="a-23"></a>随顺修禅罔有休懈遇印宗禅师重磨心鉴光州见道岸律师。<a id="a-24"></a>更励律仪。<a id="a-25"></a>四众依归如水宗海。<a id="a-26"></a>开元七年示疾而终。<a id="a-27"></a>春秋八十二云。</p>
  <h2 id="a28">唐京兆神鼎传</h2>
  <p id="a29">释神鼎者。<a id="a-2A"></a>不详何许人也。<a id="a-2B"></a>狂狷而纯直发垂眉际。<a id="a-2C"></a>每持一斗巡长安市中。<a id="a-2D"></a>乞丐得食就而食之。<a id="a-2E"></a>人或施粗帛币布锦绮罗縠。<a id="a-2F"></a>并缀联衣上而着且无选择。<a id="a-2G"></a>尝入寺中见利贞法师讲。<a id="a-2H"></a>于座前倾听少时。<a id="a-2I"></a>而问贞曰。<a id="a-2J"></a>万物定已否。<a id="a-2K"></a>贞曰定。<a id="a-2L"></a>鼎曰。<a id="a-2M"></a>阇梨若言定何因高岸为谷深谷为陵。<a id="a-2N"></a>有死即生有生即死。<a id="a-2O"></a>万物相纠六道轮回何得定耶。<a id="a-2P"></a>贞曰万物不定。<a id="a-2Q"></a>鼎曰。<a id="a-2R"></a>若不定何不指天为地呼地为天。<a id="a-2S"></a>召星为月命月为星。<a id="a-2T"></a>何得不定耶。<a id="a-2U"></a>贞无以应之。<a id="a-2V"></a>时众惊其辩发如流贞公奥学被挫其锋。<a id="a-2W"></a>颇形惭色。<a id="a-2X"></a>张文成见之叹嗟。<a id="a-2Y"></a>谓之曰。<a id="a-2Z"></a>观法师迅辩即是菩萨行位人也。<a id="a-2a"></a>鼎曰。<a id="a-2b"></a>菩萨得之不喜失之不怨。<a id="a-2c"></a>挞之不怒辱之不嗔。<a id="a-2d"></a>鼎今乞得即喜不得即怨挞之即怒辱之即嗔。<a id="a-2e"></a>由此观之去菩萨远矣。<a id="a-2f"></a>时药错愕合掌而散焉。</p>
  <p id="a2g">系曰。<a id="a-2h"></a>答人之问迟巧不如拙速。<a id="a-2i"></a>今传家隔几百年辄伸詶对。<a id="a-2j"></a>通曰。<a id="a-2k"></a>谷变陵迁生来死往。<a id="a-2l"></a>万类相纠五道轮回。<a id="a-2m"></a>正是不迁之法可非定耶经云。<a id="a-2n"></a>世间相常住是也。<a id="a-2o"></a>又言。<a id="a-2p"></a>天地星月各据其伦终归磨灭。<a id="a-2q"></a>可非不定耶。<a id="a-2r"></a>经云。<a id="a-2s"></a>劫火洞然大千俱坏是也。<a id="a-2t"></a>今不坏世间相而谈实相。<a id="a-2u"></a>可非定不定耶。<a id="a-2v"></a>虽定不定俱解脱相欤。<a id="a-2w"></a>又言有喜怒非菩萨者。<a id="a-2x"></a>菩萨虽喜怒非喜怒。<a id="a-2y"></a>非菩萨而谁也。<a id="a-2z"></a>今聊雪利贞之郁悒欤。</p>
  <p data-pb></p>
  <h2 id="a30">唐京兆泓师传</h2>
  <p id="a31">泓师者。<a id="a-32"></a>齐安人也。<a id="a-33"></a>神龙中来游京辇。<a id="a-34"></a>简傲自持而罕言语。<a id="a-35"></a>语则瑰怪。<a id="a-36"></a>颇善地理之学占择茔兆。<a id="a-37"></a>郭景淳一行之亚焉。<a id="a-38"></a>而出入于郧公韦安石之门。<a id="a-39"></a>与韦既密。<a id="a-3A"></a>一日谓之曰。<a id="a-3B"></a>贫道于凤楼原见一段地。<a id="a-3C"></a>约二十亩。<a id="a-3D"></a>有龙起伏之形势。<a id="a-3E"></a>有藏此者。<a id="a-3F"></a>必累世居台鼎。<a id="a-3G"></a>韦曰。<a id="a-3H"></a>老夫有别墅在城南。<a id="a-3I"></a>候闲隙陪国师访地。<a id="a-3J"></a>问其价几何。<a id="a-3K"></a>同游林泉。<a id="a-3L"></a>又资高兴。<a id="a-3M"></a>异日韦寻前约方命驾次。<a id="a-3N"></a>韦公夫人曰。<a id="a-3O"></a>令公为天子大臣。<a id="a-3P"></a>国师通阴阳术数。<a id="a-3Q"></a>奈何潜游郭外而营生藏。<a id="a-3R"></a>非所宜也。<a id="a-3S"></a>遂止。<a id="a-3T"></a>韦曰。<a id="a-3U"></a>舍弟滔有中殇男未葬。<a id="a-3V"></a>便示此地。<a id="a-3W"></a>泓曰。<a id="a-3X"></a>如贤弟得此地不得他将相。<a id="a-3Y"></a>止列卿而已。<a id="a-3Z"></a>滔买葬中殇。<a id="a-3a"></a>后为太常卿礼仪使而卒。<a id="a-3b"></a>泓每行视山原。<a id="a-3c"></a>即为图状。<a id="a-3d"></a>尝自洛东言于张说曰。<a id="a-3e"></a>缺门道左有好山冈丞相可用之。<a id="a-3f"></a>说曰。<a id="a-3g"></a>已位极人臣吉孰过此。<a id="a-3h"></a>泓曰。<a id="a-3i"></a>无人胜此。<a id="a-3j"></a>遂咨源监察乾曜曰。<a id="a-3k"></a>先人有遗旨矣。<a id="a-3l"></a>后曜请假东洛。<a id="a-3m"></a>迁奉而回。<a id="a-3n"></a>已经年矣。<a id="a-3o"></a>泓再经缺门。<a id="a-3p"></a>其地已成茔兆。<a id="a-3q"></a>问居人曰。<a id="a-3r"></a>源氏之松柏也。<a id="a-3s"></a>泓曰。<a id="a-3t"></a>冥数合归源氏。<a id="a-3u"></a>坐可待其变化。<a id="a-3v"></a>不数年曜果登庸焉。<a id="a-3w"></a>泓曾诫燕公曰。<a id="a-3x"></a>宅勿于西北隅取土。<a id="a-3y"></a>后成坑三二处为穴。<a id="a-3z"></a>泓惊谓燕公曰。<a id="a-40"></a>祸事令公富贵一身耳。<a id="a-41"></a>更二十年祸及贤郎耳。<a id="a-42"></a>及均垍受禄山伪官。<a id="a-43"></a>肃宗复京以减死论。<a id="a-44"></a>太上皇苦执令处斩。<a id="a-45"></a>皆符泓言。<a id="a-46"></a>然中睿朝。<a id="a-47"></a>皆崇重泓号国师。<a id="a-48"></a>占相之言未尝差谬。</p>
  <p data-pb></p>
  <h2 id="a49">唐洛阳罔极寺慧日传(真法师)</h2>
  <p id="a4A">慧日。<a id="a-4B"></a>俗姓辛氏。<a id="a-4C"></a>东莱人也。<a id="a-4D"></a>中宗朝得度。<a id="a-4E"></a>及登具足后遇义净三藏造一乘之极。<a id="a-4F"></a>躬诣竺干。<a id="a-4G"></a>心恒羡慕。<a id="a-4H"></a>日遂誓游西域。<a id="a-4I"></a>始者泛舶渡海自经三载。<a id="a-4J"></a>东南海中诸国昆仑佛誓师子洲等。<a id="a-4K"></a>经过略遍乃达天竺。<a id="a-4L"></a>礼谒圣迹。<a id="a-4M"></a>寻求梵本。<a id="a-4N"></a>访善知识一十三年。<a id="a-4O"></a>咨禀法训思欲利人。<a id="a-4P"></a>振锡还乡独影孤征。<a id="a-4Q"></a>雪岭胡乡又涉四载。<a id="a-4R"></a>既经多苦深厌阎浮。<a id="a-4S"></a>何国何方有乐无苦。<a id="a-4T"></a>何法何行能速见佛。<a id="a-4U"></a>遍问天竺三藏。<a id="a-4V"></a>学者所说皆赞净土。<a id="a-4W"></a>复合金口。<a id="a-4X"></a>其于速疾是一生路。<a id="a-4Y"></a>尽此报身必得往生极乐世界。<a id="a-4Z"></a>亲得奉事阿弥陀佛。<a id="a-4a"></a>闻已顶受。<a id="a-4b"></a>渐至北印度健驮罗国。<a id="a-4c"></a>王城东北有一大</p>
  <p data-pb></p>
  <h2 id="a4d">唐越州大禹寺神迥传</h2>
  <p id="a4e">神迥。<a id="a-4f"></a>未详何许人也。<a id="a-4g"></a>幼入法流齐庄自任。<a id="a-4h"></a>节高行峭不恶而严。<a id="a-4i"></a>晚年慕称心寺大义律师。<a id="a-4j"></a>同习三观于天台宗。<a id="a-4k"></a>得旨于左溪禅师。<a id="a-4l"></a>即宝应年中也。<a id="a-4m"></a>加以辞笔宏赡华藻纷纭。<a id="a-4n"></a>为朗师真影赞法华经文句序。<a id="a-4o"></a>冠绝于时为世所贵。<a id="a-4p"></a>不详厥终焉。</p>
  <p data-pb></p>
  <h2 id="a4q">唐京兆镇国寺纯陀传</h2>
  <p id="a4r">纯陀者。<a id="a-4s"></a>本西域人也。<a id="a-4t"></a>梵名无由。<a id="a-4u"></a>翻就华言也。<a id="a-4v"></a>从游京邑人所钦重。<a id="a-4w"></a>上元中便云东渡。<a id="a-4x"></a>人见之颜容若童稚之色。<a id="a-4y"></a>言已年六百岁矣。<a id="a-4z"></a>或谓为八十岁人也。<a id="a-50"></a>言谈气壮举动不衰。<a id="a-51"></a>代宗皇帝闻之诏入。<a id="a-52"></a>礼遇极丰俾求留年之道。<a id="a-53"></a>陀曰。<a id="a-54"></a>心神好静。<a id="a-55"></a>今为尘境汨之。<a id="a-56"></a>何从冥寂乎。<a id="a-57"></a>若离简静外欲望留年如登木采芙蕖。<a id="a-58"></a>其可得乎。<a id="a-59"></a>陛下欲长年。<a id="a-5A"></a>由简洁安神。<a id="a-5B"></a>神安则寿永。<a id="a-5C"></a>寡欲则身安。<a id="a-5D"></a>术斯已往贫道所不知也。<a id="a-5E"></a>帝由是笃重之。<a id="a-5F"></a>以永泰三年预知必逝。<a id="a-5G"></a>遣弟子赍衣钵进上。<a id="a-5H"></a>帝赐弟子紫衣。<a id="a-5I"></a>陀终于镇国寺焉。</p>
  <h2 id="a5J">唐天台山国清寺道邃传</h2>
  <p id="a5K">释道邃。<a id="a-5L"></a>不知何许人也。<a id="a-5M"></a>幽识远晤执志有恒。<a id="a-5N"></a>悬解真宗不由邪术。<a id="a-5O"></a>末传隋智者教道素得玄微。<a id="a-5P"></a>荆溪之门沓难窥望。<a id="a-5Q"></a>大历中湛然师委付止观辅行记。<a id="a-5R"></a>得以敷扬。<a id="a-5S"></a>若神骥之可以致远也。<a id="a-5T"></a>于时同门元浩迥知畏服不能争长矣。<a id="a-5U"></a>贞元二十一年。<a id="a-5V"></a>日本国沙门最澄者。<a id="a-5W"></a>亦东夷卉服中刚决明敏僧也。<a id="a-5X"></a>泛溟涬达江东。<a id="a-5Y"></a>慕天台之法门。<a id="a-5Z"></a>求顗师之禅决。<a id="a-5a"></a>属邃讲训委曲指教。<a id="a-5b"></a>澄得旨矣。<a id="a-5c"></a>乃尽缮写一行教法东归。<a id="a-5d"></a>虑其或问从何而闻得谁所印俾防疑误。<a id="a-5e"></a>乃造邦伯作援证焉。<a id="a-5f"></a>时台州刺史陆淳判云。<a id="a-5g"></a>最澄阇梨形虽异域性实同源。<a id="a-5h"></a>特禀生知触类玄解。<a id="a-5i"></a>远传天台教旨。<a id="a-5j"></a>又遇龙象邃公。<a id="a-5k"></a>总万行于一心。<a id="a-5l"></a>了殊涂于三观。<a id="a-5m"></a>亲承秘密理绝名言。<a id="a-5n"></a>犹虑他方学徒未能信受所请印记。<a id="a-5o"></a>安可不任为凭云澄泛海到国。<a id="a-5p"></a>赍教法指一山为天台。<a id="a-5q"></a>号一寺为国清。<a id="a-5r"></a>风行电照斯教大行。<a id="a-5s"></a>倭僧遥尊邃为祖师。<a id="a-5t"></a>后终于住寺焉。</p>
  <h2 id="a5u">唐怀安郡西隐山进平传</h2>
  <p id="a5v">释进平。<a id="a-5w"></a>姓吴氏京兆人也。<a id="a-5x"></a>早出家于永安山明福院。<a id="a-5y"></a>风表端雅。<a id="a-5z"></a>诸经大论皆所研寻。<a id="a-60"></a>销文炼注令人乐闻。<a id="a-61"></a>末思禅观。<a id="a-62"></a>于洛下遇荷泽会师了悟。<a id="a-63"></a>且曰甚矣不自外知者所知难乎哉。<a id="a-64"></a>后至唐州遂居西隐山。<a id="a-65"></a>刺史郑文简请入城阐扬宗旨。<a id="a-66"></a>示灭年八十一。<a id="a-67"></a>大历十四年三月入塔。</p>
  <h2 id="a68">唐宁州南山二圣院道隐传</h2>
  <p id="a69">释道隐。<a id="a-6A"></a>姓王氏。<a id="a-6B"></a>彭原人也。<a id="a-6C"></a>风宇高峙情性宏淡。<a id="a-6D"></a>少脱尘劳誓从冲漠。<a id="a-6E"></a>既循师范因愿游方。<a id="a-6F"></a>得荷泽师顿明心要。<a id="a-6G"></a>迨旋乡土道声洋洋。<a id="a-6H"></a>慕其法者若登华阴之市也。<a id="a-6I"></a>匪召员臻。<a id="a-6J"></a>檀施丰洽郁成精舍焉。<a id="a-6K"></a>以大历十三年三月晦。<a id="a-6L"></a>嘱累四部。<a id="a-6M"></a>从于中夜趺坐而终。<a id="a-6N"></a>春秋七十二。<a id="a-6O"></a>法腊三十五。<a id="a-6P"></a>弟子辩真建塔缄藏焉今师资二座全身不朽矣。<a id="a-6Q"></a>议者以为得道真正。<a id="a-6R"></a>其器亦然。<a id="a-6S"></a>譬犹炼丹之鼎药成鼎亦化金矣。<a id="a-6T"></a>在华严有诸菩萨成就如虚空忍得无来身。<a id="a-6U"></a>以无去故。<a id="a-6V"></a>得不生身。<a id="a-6W"></a>以不灭故。<a id="a-6X"></a>得不聚身。<a id="a-6Y"></a>以无散坏故。<a id="a-6Z"></a>其隐师之谓欤。</p>
  <h2 id="a6a">唐温州陶山道晤传</h2>
  <p id="a6b">释道晤者。<a id="a-6c"></a>不知何许人也。<a id="a-6d"></a>高趣放荡识量难赀。<a id="a-6e"></a>末住永嘉陶山侧精舍。<a id="a-6f"></a>则隐居修真诰之所也。<a id="a-6g"></a>大历中代宗为陶真君树此精舍。<a id="a-6h"></a>晤于此进修靡怠。<a id="a-6i"></a>人亦倾仰一夕跏趺而卒。<a id="a-6j"></a>身肉无沮如入三昧。<a id="a-6k"></a>议不焚葬后五年忽举右手。<a id="a-6l"></a>状若传香。<a id="a-6m"></a>州官民庶异之。<a id="a-6n"></a>以事奏。<a id="a-6o"></a>敕赐紫袈裟。<a id="a-6p"></a>谥曰实相大师。<a id="a-6q"></a>至今塔中州民祈祷旛华填委焉。</p>
  <p id="a6r">系曰。<a id="a-6s"></a>凡诸入灭举其指者。<a id="a-6t"></a>盖示其得四沙门果之数也。<a id="a-6u"></a>昔求那跋摩举二指而灭。<a id="a-6v"></a>言已证二果欤。<a id="a-6w"></a>其次法京垂灭屈三指慧景反握二指。<a id="a-6x"></a>捋之还屈。<a id="a-6y"></a>今晤之伸指岂不同诸。</p>
  <p data-pb></p>
  <h2 id="a6z">唐京兆欢喜传(无侧)</h2>
  <p id="a70">欢喜。<a id="a-71"></a>不知何许人也。<a id="a-72"></a>性无羁束慈忍宽和。<a id="a-73"></a>人未尝见其愠色。<a id="a-74"></a>故号之焉。<a id="a-75"></a>观国之光至于京辇。<a id="a-76"></a>贵达下民延之少见违拒。<a id="a-77"></a>言语不常事迹难测。<a id="a-78"></a>德宗皇帝闻而重之。<a id="a-79"></a>兴元十二年敕永泰寺置戒坛度僧。<a id="a-7A"></a>时喜与保唐禅宗。<a id="a-7B"></a>别敕令受戒。<a id="a-7C"></a>缁伍荣之。<a id="a-7D"></a>至其年六月十九日卒于本寺焉。<a id="a-7E"></a>有会稽云门寺释无侧者。<a id="a-7F"></a>外国人。<a id="a-7G"></a>未知葱岭南北生也。<a id="a-7H"></a>若胡若梵乌可分诸。<a id="a-7I"></a>建中中越碛东游。<a id="a-7J"></a>得意则止度其冬夏。<a id="a-7K"></a>后栖越溪云门寺修道然善体人意。<a id="a-7L"></a>号利智梵僧焉。<a id="a-7M"></a>相传则是康宝月道人后身也。<a id="a-7N"></a>必尝以事征验而知。<a id="a-7O"></a>与名德相遇谈话终夕吴兴皎然题侧房壁云。<a id="a-7P"></a>越山千万云门绝。<a id="a-7Q"></a>西僧貌古还名月。<a id="a-7R"></a>清朝扫石行道归。<a id="a-7S"></a>林下眠禅看松雪。<a id="a-7T"></a>其高邈之状在昼辞焉。</p>
  <p data-pb></p>
  <h2 id="a7U">唐湖州杼山皎然传(福琳)</h2>
  <p id="a7V">皎然。<a id="a-7W"></a>名昼。<a id="a-7X"></a>姓谢氏。<a id="a-7Y"></a>长城人。<a id="a-7Z"></a>康乐侯十世孙也。<a id="a-7a"></a>幼负异才性与道合。<a id="a-7b"></a>初脱羁绊渐加削染。<a id="a-7c"></a>登戒于灵隐戒坛守直律师边听毗尼道。<a id="a-7d"></a>特所留心于篇什中。<a id="a-7e"></a>吟咏情性。<a id="a-7f"></a>所谓造其微矣。<a id="a-7g"></a>文章俊丽。<a id="a-7h"></a>当时号为释门伟器哉。<a id="a-7i"></a>后博访名山。<a id="a-7j"></a>法席罕不登听者。<a id="a-7k"></a>然其兼攻并进。<a id="a-7l"></a>子史经书各臻其极。<a id="a-7m"></a>凡所游历京师则公相敦重。<a id="a-7n"></a>诸郡则邦伯所钦。<a id="a-7o"></a>莫非始</p>
  <p data-pb></p>
  <h2 id="a7p">唐安陆定安山怀空传</h2>
  <p id="a7q">怀空。<a id="a-7r"></a>俗姓商氏。<a id="a-7s"></a>河阳人也。<a id="a-7t"></a>膏粱之子幼且矜庄。<a id="a-7u"></a>乃辞所亲。<a id="a-7v"></a>就本州大都山广福院出家。<a id="a-7w"></a>大明禅师默识空之器局不常。<a id="a-7x"></a>教诵群经。<a id="a-7y"></a>纳法之后观方京都。<a id="a-7z"></a>属北秀禅师阐化。<a id="a-80"></a>造而决疑。<a id="a-81"></a>后往安陆定安山。<a id="a-82"></a>倏遇一叟。<a id="a-83"></a>劝空镇压此川我沾大利。<a id="a-84"></a>乃结茅而止。<a id="a-85"></a>前叟即土地神耳。<a id="a-86"></a>寻因村民逐虎入山。<a id="a-87"></a>见空欢喜。<a id="a-88"></a>而白之曰。<a id="a-89"></a>此中多虎暴村落不安。<a id="a-8A"></a>愿和尚示以息灾之法。<a id="a-8B"></a>空曰。<a id="a-8C"></a>虎亦众生也。<a id="a-8D"></a>若屠害于彼彼必来报。<a id="a-8E"></a>迭相偿报。<a id="a-8F"></a>何时断期乎。<a id="a-8G"></a>老僧为诸君计者善可禳去。<a id="a-8H"></a>乡人曰。<a id="a-8I"></a>愚下无知唯教所在。<a id="a-8J"></a>空曰。<a id="a-8K"></a>汝归舍同心陈置道场施设大会。<a id="a-8L"></a>空预法筵。<a id="a-8M"></a>至日之夕矣。<a id="a-8N"></a>有一虎于庵前瞑目伏地。<a id="a-8O"></a>空曰。<a id="a-8P"></a>咄哉恶类。<a id="a-8Q"></a>一报未灭。<a id="a-8R"></a>更增宿殃。<a id="a-8S"></a>噬人伦也。<a id="a-8T"></a>天不见诛。<a id="a-8U"></a>死当堕狱。<a id="a-8V"></a>吾悯汝哉。<a id="a-8W"></a>虎被责已。<a id="a-8X"></a>忽迟回而逝。<a id="a-8Y"></a>明日斋散上山。<a id="a-8Z"></a>其虎在庵前领其七子。<a id="a-8a"></a>将斋余掷之。<a id="a-8b"></a>各食讫为其忏悔。<a id="a-8c"></a>七虎相次俱亡。<a id="a-8d"></a>百姓胥悦。<a id="a-8e"></a>且曰。<a id="a-8f"></a>从师居此俗无疵疠。<a id="a-8g"></a>仍年谷熟致拜而退。<a id="a-8h"></a>时张辽大夫为州牧。<a id="a-8i"></a>遣府吏慕容兴。<a id="a-8j"></a>往请入州。<a id="a-8k"></a>空谢病不起。<a id="a-8l"></a>部领工匠为建禅宫毕。<a id="a-8m"></a>示疾而终。<a id="a-8n"></a>享年八十三。<a id="a-8o"></a>贞元三年三月十六日火葬收舍利入塔焉。</p>
  <p data-pb></p>
  <h2 id="a8p">唐澧州慧演传</h2>
  <p id="a8q">慧演。<a id="a-8r"></a>姓苗氏。<a id="a-8s"></a>襄阳人也。<a id="a-8t"></a>父为东平紏曹。<a id="a-8u"></a>演幼入开元寺闻经欢喜。<a id="a-8v"></a>求于辩章法师所度脱。<a id="a-8w"></a>章日讲涅槃经。<a id="a-8x"></a>演常随听入神。<a id="a-8y"></a>既通深义复能讲谈。<a id="a-8z"></a>一日结侣同游华下。<a id="a-90"></a>思登毛女峰观仙掌。<a id="a-91"></a>路出洛中乃参荷泽祖师通达大观。<a id="a-92"></a>因入南岳。<a id="a-93"></a>遂住澧阳。<a id="a-94"></a>江南得道者多矣。<a id="a-95"></a>贞元十二年终。<a id="a-96"></a>享龄七十九云。</p>
  <p data-pb></p>
  <h2 id="a97">唐荆州国昌寺行觉传(皓玉)</h2>
  <p id="a98">行觉。<a id="a-99"></a>姓刘氏。<a id="a-9A"></a>钜鹿人也。<a id="a-9B"></a>稚岁英敏立不易方。<a id="a-9C"></a>负志出家亲难沮劝。<a id="a-9D"></a>早投本部永泰伽蓝受业。<a id="a-9E"></a>纳戒后于洛都遇会禅师开悟玄理秉心矫迹。<a id="a-9F"></a>游方见江陵古寺殿宇摧堕阒而无人。<a id="a-9G"></a>觉卸囊挂锡。<a id="a-9H"></a>明日见樵夫。<a id="a-9I"></a>惊怪言。<a id="a-9J"></a>此是国昌寺。<a id="a-9K"></a>废已三周。<a id="a-9L"></a>将知人事相因道从缘会。<a id="a-9M"></a>学者至矣。<a id="a-9N"></a>乡人来矣。<a id="a-9O"></a>郁成一寺。<a id="a-9P"></a>时节使崔尚书请召入城。<a id="a-9Q"></a>谢而不赴。<a id="a-9R"></a>檀施继臻。<a id="a-9S"></a>乃兴盛化。<a id="a-9T"></a>贞元十五年告终。<a id="a-9U"></a>年九十二。<a id="a-9V"></a>荆楚之人营塔焉。<a id="a-9W"></a>又南岳山释皓玉者赵氏之子上党人也。<a id="a-9X"></a>出尘于法清寺。<a id="a-9Y"></a>后于荷泽会下大明心印。<a id="a-9Z"></a>入岳中兰若养道。<a id="a-9a"></a>衡阳太守王展员外倾重。<a id="a-9b"></a>终时年八十余。<a id="a-9c"></a>兴元中入塔云。<a id="a-9d"></a>&lt;</p>
  <p data-pb></p>
  <h2 id="a9e">唐鄂州开元寺玄晏传</h2>
  <p id="a9f">玄晏。<a id="a-9g"></a>江夏人也。<a id="a-9h"></a>姓李氏。<a id="a-9i"></a>祖善而博识多学注文选。<a id="a-9j"></a>行讲集于梁宋之间。<a id="a-9k"></a>李邕北海太守唐书有传。<a id="a-9l"></a>晏稚昧之龄决志离俗。<a id="a-9m"></a>至德初年诵经高第。<a id="a-9n"></a>依僧崇真剃落配住开元寺。<a id="a-9o"></a>大历三年从大阇梨真悟受具足法。<a id="a-9p"></a>便寻律范。<a id="a-9q"></a>目不视靡曼。<a id="a-9r"></a>足不履邪径。<a id="a-9s"></a>于四仪中无终食之间违教仪形。<a id="a-9t"></a>峭拔眉目秀朗如孤鸿野鹤独立迥泽。<a id="a-9u"></a>望风瞻想自有远致。<a id="a-9v"></a>性多分剂。<a id="a-9w"></a>苟与恶比丘共住。<a id="a-9x"></a>遑遑然如以佉陀罗炭浴身也。<a id="a-9y"></a>不出户牖焚香扫地。<a id="a-9z"></a>端坐尽日人不堪其忧。<a id="a-A0"></a>而晏居之。<a id="a-A1"></a>以为三禅之乐不敌也。<a id="a-A2"></a>晏少习毗尼长学金刚。<a id="a-A3"></a>解空破相臻极玄奥。<a id="a-A4"></a>而闻律藏有一时外学之说。<a id="a-A5"></a>或赋诗一章。<a id="a-A6"></a>运思标拔孤游境外。<a id="a-A7"></a>彭城刘长卿名重五言。<a id="a-A8"></a>大嗟赏之。<a id="a-A9"></a>由是风云草木每有赋咏。<a id="a-AA"></a>辄为工文者之所吟讽也。<a id="a-AB"></a>晏房舍在寺之北隅。<a id="a-AC"></a>颇为湫陋。<a id="a-AD"></a>凡当时名士共营草堂。<a id="a-AE"></a>有若陈郡袁滋赵郡李则卢来卿于文炫蔡直。<a id="a-AF"></a>偕檀舍同缔构也。<a id="a-AG"></a>鄂岳连师何公旌其行业。<a id="a-AH"></a>请居晋安。<a id="a-AI"></a>不移其志。<a id="a-AJ"></a>建中伊始符载与杨衡李演。<a id="a-AK"></a>约晏为尘外之侣焉。<a id="a-AL"></a>以贞元十六年九月十四日示灭。<a id="a-AM"></a>春秋五十八。<a id="a-AN"></a>僧腊三十四。<a id="a-AO"></a>迁塔于黄鹤山南原也。</p>
  <p data-pb></p>
  <h2 id="aAP">唐南岳澄心传</h2>
  <p id="aAQ">释澄心。<a id="a-AR"></a>姓朱氏。<a id="a-AS"></a>东海人也。<a id="a-AT"></a>厥父任济源令。<a id="a-AU"></a>天宝中安史之乱遇害。<a id="a-AV"></a>心稚齿随母氏至河内贫极。<a id="a-AW"></a>母即从人。<a id="a-AX"></a>心不乐随嫁。<a id="a-AY"></a>心之志气不群。<a id="a-AZ"></a>乃投应福寺智明法师求教勖披削。<a id="a-Aa"></a>登戒后云游鸟宿。<a id="a-Ab"></a>务急参玄。<a id="a-Ac"></a>于秀师高足门下了其法要。<a id="a-Ad"></a>乃观诸方名迹。<a id="a-Ae"></a>遂止衡岳。<a id="a-Af"></a>请益之僧摩肩骈足。<a id="a-Ag"></a>时太守吴宪忠。<a id="a-Ah"></a>请心入州治。<a id="a-Ai"></a>谢而不行。<a id="a-Aj"></a>再命栖于龙兴寺。<a id="a-Ak"></a>来问道者丈室恒满。<a id="a-Al"></a>贞元十八年壬午十一月示灭。<a id="a-Am"></a>春秋七十六。<a id="a-An"></a>以其月二十七日入塔云。</p>
  <h2 id="aAo">唐杭州天竺寺道齐传(法如)</h2>
  <p id="aAp">释道齐。<a id="a-Aq"></a>俗姓赵氏。<a id="a-Ar"></a>钱塘人也。<a id="a-As"></a>幼而察慧器度浩然。<a id="a-At"></a>入于庠序经籍淹通。<a id="a-Au"></a>偶立当衢见僧分卫行讽净名经。<a id="a-Av"></a>冥然喜之。<a id="a-Aw"></a>且召入家设食。<a id="a-Ax"></a>问僧为居何寺。<a id="a-Ay"></a>答曰。<a id="a-Az"></a>定水伽蓝。<a id="a-B0"></a>因请父母出家。<a id="a-B1"></a>母曰。<a id="a-B2"></a>吾生汝时梦手擎日月。<a id="a-B3"></a>尝占是梦。<a id="a-B4"></a>云贵子有五等之分。<a id="a-B5"></a>脱或舍家。<a id="a-B6"></a>吾无望矣。<a id="a-B7"></a>由是往定水从师。<a id="a-B8"></a>年十七进具习毗尼法。<a id="a-B9"></a>复投灵隐寺学华严经义。<a id="a-BA"></a>自尔于天竺寺修习禅定行杜多行。<a id="a-BB"></a>其山有石窟。<a id="a-BC"></a>齐于中坐。<a id="a-BD"></a>忽巨蟒矫首唅呀为吞噬之状。<a id="a-BE"></a>愀然不动。<a id="a-BF"></a>时有虎豹近于石室。<a id="a-BG"></a>群鹿时时驯扰。<a id="a-BH"></a>又山椒乏水。<a id="a-BI"></a>以锡杖剟地其泉迸流。<a id="a-BJ"></a>实供其用。<a id="a-BK"></a>贞元二十一年。<a id="a-BL"></a>四方学者劝请讲华严经。<a id="a-BM"></a>时雪飘飞。<a id="a-BN"></a>忽生华二本。<a id="a-BO"></a>状塞灲蕖。<a id="a-BP"></a>熠爚光发。<a id="a-BQ"></a>观者嗟叹见所未见。<a id="a-BR"></a>齐道誉惟馨。<a id="a-BS"></a>其节俭恶衣恶食人所不胜。<a id="a-BT"></a>后终于山寺焉。<a id="a-BU"></a>又唐太行山释法如。<a id="a-BV"></a>俗姓韩。<a id="a-BW"></a>慈州人也。<a id="a-BX"></a>少为商贾心从平准。<a id="a-BY"></a>至今东京相国寺发心。<a id="a-BZ"></a>依洪思法师出家。<a id="a-Ba"></a>隶业偕通。<a id="a-Bb"></a>遂往嵩少间游于洛邑。<a id="a-Bc"></a>遇神会祖师授其心诀。<a id="a-Bd"></a>后登太行山。<a id="a-Be"></a>见马头峰下可以栖神。<a id="a-Bf"></a>结茅而止。<a id="a-Bg"></a>有褚塾戍将王文信。<a id="a-Bh"></a>率众建精庐焉。<a id="a-Bi"></a>刺史李亚卿中丞命入城。<a id="a-Bj"></a>不赴示寂。<a id="a-Bk"></a>报龄八十九。<a id="a-Bl"></a>元和六年三月迁塔云。</p>
  <h2 id="aBm">唐金陵庄严寺慧涉传</h2>
  <p id="aBn">释慧涉。<a id="a-Bo"></a>俗姓谢氏。<a id="a-Bp"></a>会稽人也。<a id="a-Bq"></a>即东晋太傅安之后。<a id="a-Br"></a>是知杰气英灵间代而出。<a id="a-Bs"></a>律梁拔俗异世岂无。<a id="a-Bt"></a>涉为人清素戒节孤峻。<a id="a-Bu"></a>好寂为乐不栖名闻。<a id="a-Bv"></a>以大历之初。<a id="a-Bw"></a>于金陵庄严寺遇牛头山忠禅师。<a id="a-Bx"></a>一言知归。<a id="a-By"></a>遂命入室授其法要。<a id="a-Bz"></a>服膺道化。<a id="a-C0"></a>待之弥载。<a id="a-C1"></a>不惮其劳。<a id="a-C2"></a>洎忠捐世踵武兹岭。<a id="a-C3"></a>无游人境。<a id="a-C4"></a>一衣方丈操节弥高。<a id="a-C5"></a>自是以来问道者众。<a id="a-C6"></a>四维方域无不沾洽。<a id="a-C7"></a>五十年中翕然归德。<a id="a-C8"></a>以长庆二年终于山院。<a id="a-C9"></a>春秋八十有二。<a id="a-CA"></a>门弟子惟晏等。<a id="a-CB"></a>奉全师礼建塔于寺之西北。<a id="a-CC"></a>勒铭纪德。<a id="a-CD"></a>若考师之艺文。<a id="a-CE"></a>则草堂庐岳各美于当代矣。</p>
  <h2 id="aCF">唐京兆千福寺云邃传(清源)</h2>
  <p id="aCG">释云邃。<a id="a-CH"></a>不知何许人也。<a id="a-CI"></a>通综经论解将行兼。<a id="a-CJ"></a>仍贯群书号为该博。<a id="a-CK"></a>好远泛爱人无间然。<a id="a-CL"></a>累朝诏入内道场。<a id="a-CM"></a>顺宗已来掌领译务。<a id="a-CN"></a>宪宗初句当右街诸寺观释道二教事。<a id="a-CO"></a>别敕充西明千福两寺上座。<a id="a-CP"></a>风猷淹雅纲任肃然。<a id="a-CQ"></a>昔贤以道生比郭林宗。<a id="a-CR"></a>遂公有焉。<a id="a-CS"></a>次润州栖霞寺释清源。<a id="a-CT"></a>姓凭。<a id="a-CU"></a>南徐延陵人也。<a id="a-CV"></a>稚年贞素长亦弗群。<a id="a-CW"></a>俗态不拘法流爰入。<a id="a-CX"></a>造涉公为弟子焉。<a id="a-CY"></a>学赡经律人罕畴匹。<a id="a-CZ"></a>栖于摄山积其龄稔。<a id="a-Ca"></a>长庆初工部尚书李相国德裕镇于浙西。<a id="a-Cb"></a>洗心道域延居京口。<a id="a-Cc"></a>咨禀禅要雅契夙心。<a id="a-Cd"></a>及赞皇去郡。<a id="a-Ce"></a>返锡栖霞终于住寺。</p>
  <h2 id="aCf">唐京师保寿寺法真传</h2>
  <p id="aCg">释法真。<a id="a-Ch"></a>不知何许人也。<a id="a-Ci"></a>器识悠深学问宏博。<a id="a-Cj"></a>研穷梵典旁赜儒书。<a id="a-Ck"></a>讲导之余吟咏情性。<a id="a-Cl"></a>公卿贵士无不宗奉。<a id="a-Cm"></a>洎长庆中帝颇锐怀佛事。<a id="a-Cn"></a>真屡膺召命内殿祗奉。<a id="a-Co"></a>四年赴禁中道场。<a id="a-Cp"></a>睿武昭愍皇帝御于法席顾问三宝功能。<a id="a-Cq"></a>真得应对。<a id="a-Cr"></a>而辩给圜转援据粲然。<a id="a-Cs"></a>帝悦。<a id="a-Ct"></a>因请云。<a id="a-Cu"></a>久废坛度僧未全法者皆老朽。<a id="a-Cv"></a>盖两江间兵革未偃之故。<a id="a-Cw"></a>寻诏两街佛寺各置僧尼受戒坛场。<a id="a-Cx"></a>自三月十日始至四月十日停。<a id="a-Cy"></a>仍令两街功德使各选择有戒行僧谓之大德者。<a id="a-Cz"></a>考试僧尼等经。<a id="a-D0"></a>僧能暗诵一百五十纸。<a id="a-D1"></a>尼一百纸。<a id="a-D2"></a>即令与度。<a id="a-D3"></a>真频奉敕修功德。<a id="a-D4"></a>故遂奏请。<a id="a-D5"></a>真之德望实唱导之元。<a id="a-D6"></a>罔知终所。</p>
  <h2 id="aD7">唐吕后山道场宁贲传</h2>
  <p id="aD8">释宁贲。<a id="a-D9"></a>姓李氏。<a id="a-DA"></a>陇西人也。<a id="a-DB"></a>家于毫州蒙城。<a id="a-DC"></a>幼奉释尊而不言乎簪组之绪。<a id="a-DD"></a>无得称其代讳焉。<a id="a-DE"></a>贲所吐论皆以觉了不取诸相。<a id="a-DF"></a>心通定慧而尽虚空。<a id="a-DG"></a>无以边中可测。<a id="a-DH"></a>无以文字求我。<a id="a-DI"></a>因往洪州寻道一祖帅。<a id="a-DJ"></a>见而奇之语而异之。<a id="a-DK"></a>大乘法器得其人矣。<a id="a-DL"></a>遂乃具戒作入室弟子。<a id="a-DM"></a>师资数岁道议殊伦。<a id="a-DN"></a>欲往天台。<a id="a-DO"></a>至越吕后山岑廖曰。<a id="a-DP"></a>即是诸佛住处。<a id="a-DQ"></a>何必天台也。<a id="a-DR"></a>贲菩提直干挺秀七尺。<a id="a-DS"></a>村豪里宿睹其异状归依瞻仰。<a id="a-DT"></a>老幼争先同味醍醐。<a id="a-DU"></a>疾病皆愈。<a id="a-DV"></a>是时多有行路[糸*留]戾欲暴僧徒。<a id="a-DW"></a>贲乃引之而前。<a id="a-DX"></a>威之而退。<a id="a-DY"></a>惊骇仪貌礼足归依。<a id="a-DZ"></a>调御山林魔邪慑伏。<a id="a-Da"></a>不下岩岭近万余辰。<a id="a-Db"></a>德远道高僧徒弥众。<a id="a-Dc"></a>先时居处隘陋兼无殿堂。<a id="a-Dd"></a>众议经营任人资福。<a id="a-De"></a>远村穷墅亦竞助缘。<a id="a-Df"></a>土石木工程材售巧。<a id="a-Dg"></a>约山横栋临涧飞檐。<a id="a-Dh"></a>斤师斧子鸟立猿[馬/衣]。<a id="a-Di"></a>揆景促力。<a id="a-Dj"></a>星再回天殿堂成矣。<a id="a-Dk"></a>佛像列矣。<a id="a-Dl"></a>精耀俯仰照山姹云。<a id="a-Dm"></a>人天不殊别开佛土。<a id="a-Dn"></a>大和二年六月七日。<a id="a-Do"></a>远闻道场之内有鼓鞞丝竹之声。<a id="a-Dp"></a>是夜二更恬然化灭。<a id="a-Dq"></a>生形七十五。<a id="a-Dr"></a>炎腊四十一。<a id="a-Ds"></a>是月权殡于杉园礼也。<a id="a-Dt"></a>斋祭殊品哀号震山。<a id="a-Du"></a>惨树色于禅枝。<a id="a-Dv"></a>咽水声于石穴。<a id="a-Dw"></a>物尚知感人情可量。<a id="a-Dx"></a>大和五年九月茶毗。<a id="a-Dy"></a>建塔于道场巽山禀先意也。</p>
  <h2 id="aDz">唐阆州长乐寺法融传</h2>
  <p id="aE0">释法融。<a id="a-E1"></a>姓严氏。<a id="a-E2"></a>阆中人也。<a id="a-E3"></a>稚齿好朴素恶华楚之服。<a id="a-E4"></a>父训令秉笔便画佛形像。<a id="a-E5"></a>至于聚戏搏沙为塔。<a id="a-E6"></a>所作无非佛事。<a id="a-E7"></a>年甫十三见释子抠其衣坐执经卷。<a id="a-E8"></a>苦求出家。<a id="a-E9"></a>依长乐寺慧休法师为弟子。<a id="a-EA"></a>经诵偕通。<a id="a-EB"></a>乃沾戒善遂讲南山律钞。<a id="a-EC"></a>后游云水。<a id="a-ED"></a>见嵩岳普寂禅道风行。<a id="a-EE"></a>密付心印。<a id="a-EF"></a>往弋阳福宁寺放荡闲居。<a id="a-EG"></a>学道者麏至。<a id="a-EH"></a>以大和九年示疾而终。<a id="a-EI"></a>春秋八十九。<a id="a-EJ"></a>其年正月十日门人奉神座入塔焉。</p>
 </body>
</html>