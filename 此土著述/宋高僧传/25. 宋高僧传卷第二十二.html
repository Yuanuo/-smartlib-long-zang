<!doctype html>
<html id="z3IBWTN1K6" data-ver="872">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第二十二</h1>
  <h2 id="a2">感通篇第六之五(正传十三人附见五人)</h2>
  <h2 id="a3">后唐韶州灵树院如敏传</h2>
  <p id="a4">释如敏。<a id="a-5"></a>闽人也。<a id="a-6"></a>始见安禅师。<a id="a-7"></a>遂盛化岭外。<a id="a-8"></a>诚多异迹。<a id="a-9"></a>其为人也宽绰纯笃无故寡言。<a id="a-A"></a>深悯迷愚率行激劝。<a id="a-B"></a>刘氏偏霸番禺。<a id="a-C"></a>每迎召敏入请问多逆知其来。<a id="a-D"></a>验同合契。<a id="a-E"></a>广主奕世奉以周旋时时礼见。<a id="a-F"></a>有疑不决直往询访。<a id="a-G"></a>敏亦无嫌忌启发口占然皆准的时谓之为乞愿。<a id="a-H"></a>乃私署为知圣大师。<a id="a-I"></a>初敏以一苦行为侍者。<a id="a-J"></a>颇副心意。<a id="a-K"></a>呼之曰所由也。<a id="a-L"></a>一日随登山脊间。<a id="a-M"></a>却之潜令下山。<a id="a-N"></a>回顾见敏入地焉。<a id="a-O"></a>苦行隐草中覆其形。<a id="a-P"></a>久伺之乃出往迎之。<a id="a-Q"></a>问曰师焉往乎曰吾与山王有旧。<a id="a-R"></a>邀命言话来如是。<a id="a-S"></a>时或亡者乃穴地而出。<a id="a-T"></a>严诫之曰。<a id="a-U"></a>所由无宜外说泄吾闲务。<a id="a-V"></a>后终于住院。<a id="a-W"></a>全身不散。<a id="a-X"></a>丧塔官供。<a id="a-Y"></a>今号灵树禅师真身塔是欤。</p>
  <p id="aZ">系曰。<a id="a-a"></a>灵树如遇大安。<a id="a-b"></a>必寿腊绵长。<a id="a-c"></a>出人常限。<a id="a-d"></a>疑此亦所闻异辞矣。</p>
  <p data-pb></p>
  <h2 id="ae">后唐天台山全宰传</h2>
  <p id="af">全宰。<a id="a-g"></a>姓沈氏。<a id="a-h"></a>钱塘人也。<a id="a-i"></a>孩抱之间不喜荤血。<a id="a-j"></a>其母累睹善征。<a id="a-k"></a>劝投径山法济大师削染。<a id="a-l"></a>及修禅观亭亭高竦不杂风尘。<a id="a-m"></a>慕十二头陀以饰其行。<a id="a-n"></a>谚曰宰道者焉。<a id="a-o"></a>迨乎诸方参请。<a id="a-p"></a>得石霜禅师印证密加保任。<a id="a-q"></a>入天台山闇岩。<a id="a-r"></a>以永其志也。<a id="a-s"></a>伊岩与寒山子所隐对峙。<a id="a-t"></a>皆魑魅木怪所丛萃其间。<a id="a-u"></a>宰之居也二十余年。<a id="a-v"></a>恶鸟革音山精让窟。<a id="a-w"></a>其出入经行鬼神执役。<a id="a-x"></a>或扫其路或侍其旁。<a id="a-y"></a>或代汲泉或供采果。<a id="a-z"></a>时时人见宰未尝言。<a id="a-10"></a>后天成五年径山禅侣往迎归镇国院居。<a id="a-11"></a>终于出家本院焉。</p>
  <p data-pb></p>
  <h2 id="a12">晋巴东怀浚传</h2>
  <p id="a13">怀浚者。<a id="a-14"></a>不知何许人。<a id="a-15"></a>其为僧也憨而且狂。<a id="a-16"></a>乃逆知未兆之事。<a id="a-17"></a>其应如神。<a id="a-18"></a>乾宁中无何至巴东。<a id="a-19"></a>浚且能草圣。<a id="a-1A"></a>笔法天然。<a id="a-1B"></a>或于寺观店肆壁书佛经道法。<a id="a-1C"></a>以至歌诗鄙俚之词。<a id="a-1D"></a>靡不集其笔端矣。<a id="a-1E"></a>与之语阿唯而已。<a id="a-1F"></a>里人以神圣待之。<a id="a-1G"></a>刺史于公患其惑众。<a id="a-1H"></a>系狱诘之。<a id="a-1I"></a>乃以诗通状。<a id="a-1J"></a>辞意在闽川之西东。<a id="a-1K"></a>然章句靡丽。<a id="a-1L"></a>州将异而释之。<a id="a-1M"></a>又详其旨疑在海中。<a id="a-1N"></a>得非杯渡之流乎。<a id="a-1O"></a>行旅经过必维舟而谒焉。<a id="a-1P"></a>辩其上下峡之吉凶贸易经求物之利钝。<a id="a-1Q"></a>客子恳祈。<a id="a-1R"></a>唯书三五行。<a id="a-1S"></a>终不明言。<a id="a-1T"></a>其事微密验。<a id="a-1U"></a>时荆南大校周崇宾谒之。<a id="a-1V"></a>书遗曰。<a id="a-1W"></a>付皇都勘。<a id="a-1X"></a>尔后入贡因王师南讨。<a id="a-1Y"></a>遂絷南府。<a id="a-1Z"></a>终就戮也。<a id="a-1a"></a>押牙孙道能谒之。<a id="a-1b"></a>书字曰。<a id="a-1c"></a>付竹林寺。<a id="a-1d"></a>其年物故营葬于古竹林寺基也。<a id="a-1e"></a>皇甫铉知州。<a id="a-1f"></a>乃画一人荷杖一女子在旁。<a id="a-1g"></a>寻为取民家女。<a id="a-1h"></a>遭讼锢身入府矣。<a id="a-1i"></a>有穆昭嗣者。<a id="a-1j"></a>波斯种也。<a id="a-1k"></a>幼好药术随父谒之。<a id="a-1l"></a>乃画道士乘云提一匏壶书云。<a id="a-1m"></a>指挥使高某牒衙推。<a id="a-1n"></a>穆生后以医术有效。<a id="a-1o"></a>南平王高从诲令其去道从儒。<a id="a-1p"></a>简授摄府衙推。<a id="a-1q"></a>属王师伐荆州。<a id="a-1r"></a>浚乃为诗上南平王曰。<a id="a-1s"></a>马头渐入扬州路。<a id="a-1t"></a>亲眷应须洗眼看。<a id="a-1u"></a>是年高氏输诚于淮海。<a id="a-1v"></a>遂解重围。<a id="a-1w"></a>其他异迹多此类也。<a id="a-1x"></a>尝一日题庭前芭蕉叶云。<a id="a-1y"></a>今日还债业。<a id="a-1z"></a>州县无更勘穷往来多见殊不介意。<a id="a-20"></a>忽为人所害身首异处。<a id="a-21"></a>刺史为其茶毗焉。</p>
  <h2 id="a22">晋阆州光国院行遵传</h2>
  <p id="a23">释行遵。<a id="a-24"></a>福州闽王王氏之仲子。<a id="a-25"></a>后唐庄宗即位入洛进方物。<a id="a-26"></a>因留京邸。<a id="a-27"></a>同光末会明宗将入。<a id="a-28"></a>兵乱相仍。<a id="a-29"></a>乃自剪饰变服为僧。<a id="a-2A"></a>窜身巴蜀。<a id="a-2B"></a>逮晋开运中。<a id="a-2C"></a>状貌若七十余。<a id="a-2D"></a>然壮力不衰。<a id="a-2E"></a>或询其年腊则必杜默。<a id="a-2F"></a>于阆中寓光国禅院。<a id="a-2G"></a>院徒以律法住持。<a id="a-2H"></a>人不之知遵之能否。<a id="a-2I"></a>有李氏子家命斋。<a id="a-2J"></a>饮啖之次欻起出门。<a id="a-2K"></a>叫噪若有所责。<a id="a-2L"></a>谓李曰。<a id="a-2M"></a>今夜有火自东南至于西北街。<a id="a-2N"></a>邻居咸令备之。<a id="a-2O"></a>是夕果然煨烬无遗。<a id="a-2P"></a>众聚问其故。<a id="a-2Q"></a>曰昨一妇女衣红秉炬而过。<a id="a-2R"></a>老僧恨追不及耳。<a id="a-2S"></a>又于赵法曹家指桃树下云。<a id="a-2T"></a>有如许钱不言其数。<a id="a-2U"></a>赵乃召人。<a id="a-2V"></a>发之。<a id="a-2W"></a>畚锸方兴适遇客至。<a id="a-2X"></a>为家僮所取。<a id="a-2Y"></a>喧喧之际尽化为青泥。<a id="a-2Z"></a>人各争得百余。<a id="a-2a"></a>后圬墁之。<a id="a-2b"></a>门壁坏往往而有焉。<a id="a-2c"></a>遵或经人冢墓知其家吉凶。<a id="a-2d"></a>至于风角鸟兽闻见之间。<a id="a-2e"></a>预言灾福后必契合。<a id="a-2f"></a>故州闾远近咸以预言用为口实。<a id="a-2g"></a>终于晋安玉山缁徒为其茶毗焉。</p>
  <h2 id="a2h">晋襄州亡名传</h2>
  <p id="a2i">释亡名。<a id="a-2j"></a>不知何许人也。<a id="a-2k"></a>观方问道不惮艰辛。<a id="a-2l"></a>胜境名山必约巡访矣。<a id="a-2m"></a>天福中至襄州禅院挂锡。<a id="a-2n"></a>与一僧循良守法。<a id="a-2o"></a>同九旬禁足。<a id="a-2p"></a>其人庠序言多诡激。<a id="a-2q"></a>称名曰法本。<a id="a-2r"></a>朝昏共处。<a id="a-2s"></a>心雅相于若久要之法属焉。<a id="a-2t"></a>法本云。<a id="a-2u"></a>出家习学即在邺都西山竹林寺。<a id="a-2v"></a>寺前有石柱。<a id="a-2w"></a>他日有暇必请相访。<a id="a-2x"></a>其僧追念前约因往寻问。<a id="a-2y"></a>洎至山下村中投一兰若止宿。<a id="a-2z"></a>问彼僧曰。<a id="a-30"></a>此去竹林寺近远。<a id="a-31"></a>僧乃遥指孤峰之侧曰。<a id="a-32"></a>彼处是也。<a id="a-33"></a>古老相传昔圣贤所居之地。<a id="a-34"></a>今但有名存耳。<a id="a-35"></a>故无精庐净舍。<a id="a-36"></a>立佛安僧之所也。<a id="a-37"></a>僧疑之。<a id="a-38"></a>诘旦而往。<a id="a-39"></a>既睹竹丛。<a id="a-3A"></a>丛中果有石柱。<a id="a-3B"></a>茫然不知其涯涘。<a id="a-3C"></a>僧忆法本临别之言。<a id="a-3D"></a>但扣其柱即见其人。<a id="a-3E"></a>遂以小杖击柱数声。<a id="a-3F"></a>乃觉风云四起咫尺莫窥。<a id="a-3G"></a>俄尔豁开楼台对耸。<a id="a-3H"></a>身在三门之下逡巡。<a id="a-3I"></a>法本自内而出。<a id="a-3J"></a>见之甚喜。<a id="a-3K"></a>问南中之旧事说襄邓之土风。<a id="a-3L"></a>乃引度重门升秘殿。<a id="a-3M"></a>领参尊宿若纲任焉。<a id="a-3N"></a>顾问再三。<a id="a-3O"></a>法本曰。<a id="a-3P"></a>早年襄阳同时禁足。<a id="a-3Q"></a>曾期相访。<a id="a-3R"></a>故及山门也。<a id="a-3S"></a>尊宿曰善。<a id="a-3T"></a>可饭后请出。<a id="a-3U"></a>在此无座。<a id="a-3V"></a>言无凡僧之位次也。<a id="a-3W"></a>食毕法本送至三门相别。<a id="a-3X"></a>既而天地昏暗不知所向。<a id="a-3Y"></a>顷之宛在竹丛石柱之侧。<a id="a-3Z"></a>余并莫睹。<a id="a-3a"></a>其僧出述其事。<a id="a-3b"></a>罔知伊僧其终焉。</p>
  <p id="a3c">系曰。<a id="a-3d"></a>入竹林僧何人也。<a id="a-3e"></a>通曰。<a id="a-3f"></a>遇仙之士亦仙之士。<a id="a-3g"></a>圣寺之游岂容凡秽。<a id="a-3h"></a>一则显圣寺之在人间。<a id="a-3i"></a>一则知圣僧之参缁伍。<a id="a-3j"></a>无轻僧宝凡圣混然。<a id="a-3k"></a>此传新述于数人。<a id="a-3l"></a>振古已闻于几处。<a id="a-3m"></a>且如此齐武平中释圆通曾瞻讲下僧病。<a id="a-3n"></a>其僧夏满病差。<a id="a-3o"></a>约来邺中鼓山竹林寺。<a id="a-3p"></a>事迹略同。<a id="a-3q"></a>此盖前后到圣寺也。</p>
  <p data-pb></p>
  <h2 id="a3r">汉洛阳告成县狂僧传(曹和尚)</h2>
  <p id="a3s">狂僧者。<a id="a-3t"></a>晋开运中遍於邑下乞石矿灰。<a id="a-3u"></a>日夜驱荷入大小留二山中。<a id="a-3v"></a>谓行人乡叟曰。<a id="a-3w"></a>要造宫阙。<a id="a-3x"></a>然莫之测也。<a id="a-3y"></a>皆谓为风狂。<a id="a-3z"></a>有何准据。<a id="a-40"></a>如是运至数千石封闭甚固。<a id="a-41"></a>其后乡人不意。<a id="a-42"></a>此僧绝乎踪迹。<a id="a-43"></a>属乾祐初汉祖既入今东京即位。<a id="a-44"></a>不逾年而崩。<a id="a-45"></a>当是时也诏卜睿陵于大留山下。<a id="a-46"></a>计虑者云　瓦数百万。<a id="a-47"></a>此山之内可陶而烧。<a id="a-48"></a>其如矿灰乌可得乎。<a id="a-49"></a>俄有里胥曰。<a id="a-4A"></a>此地元有僧积藏灰可数千石。<a id="a-4B"></a>准用应足。<a id="a-4C"></a>按行使山陵毕用无孑遗。<a id="a-4D"></a>其僧也非狂由此方证之矣。<a id="a-4E"></a>又镇州释曹和尚者。<a id="a-4F"></a>恒阳人也。<a id="a-4G"></a>不常居处言语紏纷。<a id="a-4H"></a>败襦穿屦垢面黯肤。<a id="a-4I"></a>号风狂散逸之伦也。<a id="a-4J"></a>齐赵人皆不测而多重旃。<a id="a-4K"></a>或召食。<a id="a-4L"></a>食毕默然而去。<a id="a-4M"></a>其状犹不醉而怒欤。<a id="a-4N"></a>府帅安重荣作镇数年。<a id="a-4O"></a>讽军吏州民例请朝廷立德政碑。<a id="a-4P"></a>碑石将树之日。<a id="a-4Q"></a>其状屹然。<a id="a-4R"></a>曹和尚指之大笑曰。<a id="a-4S"></a>立不得立不得。<a id="a-4T"></a>人皆相目失色。<a id="a-4U"></a>主者驱逐。<a id="a-4V"></a>曹犹口不绝声焉。<a id="a-4W"></a>至重荣潜萌不轨秣马利兵垂将作逆。<a id="a-4X"></a>朝廷讨灭。<a id="a-4Y"></a>碑寻毁之。<a id="a-4Z"></a>凡所指斥犹响答声也。<a id="a-4a"></a>后不测所终。</p>
  <p data-pb></p>
  <h2 id="a4b">周伪蜀净众寺僧缄传(大慈寺亡名)</h2>
  <p id="a4c">僧缄者。<a id="a-4d"></a>俗名缄也。<a id="a-4e"></a>姓王氏京兆人。<a id="a-4f"></a>少而察慧辞气绝群。<a id="a-4g"></a>大中十一年杜审权下对策成事。<a id="a-4h"></a>秘书监冯涓即同年也。<a id="a-4i"></a>乾符中巢寇充斥。<a id="a-4j"></a>随流避乱。<a id="a-4k"></a>至渚宫投中。<a id="a-4l"></a>今成汭。<a id="a-4m"></a>汭攻淮海不利。<a id="a-4n"></a>遂削发出家。<a id="a-4o"></a>属雷满据荆州。<a id="a-4p"></a>襄州赵凝攻破之。<a id="a-4q"></a>梁祖遣高季昌诛灭焉。<a id="a-4r"></a>江陵遂属高氏。<a id="a-4s"></a>缄避地夔峡间。<a id="a-4t"></a>后唐同光三年入蜀。<a id="a-4u"></a>寻访冯涓已死矣。<a id="a-4v"></a>遂居净众寺。<a id="a-4w"></a>而髭发皓然且面色红润逍遥。<a id="a-4x"></a>然人不测其情伪。<a id="a-4y"></a>有华阳进士王处厚者。<a id="a-4z"></a>乙卯岁于伪蜀落第。<a id="a-50"></a>则周显德二</p>
  <p data-pb></p>
  <h2 id="a51">周杭州湖光院师简传</h2>
  <p id="a52">师简。<a id="a-53"></a>姓赵氏。<a id="a-54"></a>丹丘人也。<a id="a-55"></a>弗循戒范放肆恬然。<a id="a-56"></a>拥破纳衣多诵词偈。<a id="a-57"></a>好悬记杭越间灾福。<a id="a-58"></a>初无信者验犹合符。<a id="a-59"></a>于一行景淳山经地理别得径门。<a id="a-5A"></a>常言。<a id="a-5B"></a>昔泰山道辩相塳得术。<a id="a-5C"></a>余无取焉。<a id="a-5D"></a>喜为人迁山相冢。<a id="a-5E"></a>吉凶如其言。<a id="a-5F"></a>居无定所。<a id="a-5G"></a>多游族姓家。<a id="a-5H"></a>言腹饥。<a id="a-5I"></a>便求鸡肉餐。<a id="a-5J"></a>此外得美酒啜数杯而去。<a id="a-5K"></a>初无言谢。<a id="a-5L"></a>然长于勒书大字题牌。<a id="a-5M"></a>寺观门额书成相之。<a id="a-5N"></a>吉凶随言。<a id="a-5O"></a>久近验之。<a id="a-5P"></a>始居杭西湖旁院。<a id="a-5Q"></a>无疾而终。<a id="a-5R"></a>后有行客自长沙市中。<a id="a-5S"></a>见携手话旧。<a id="a-5T"></a>寄言与崇寿院主。<a id="a-5U"></a>汝先负钱若干。<a id="a-5V"></a>今放汝。<a id="a-5W"></a>我眠床刍荐下层有纸裹肉脯屑。<a id="a-5X"></a>必应腐败。<a id="a-5Y"></a>为弃之。<a id="a-5Z"></a>院僧依言果然见之。<a id="a-5a"></a>因写貌供养。<a id="a-5b"></a>简曾言。<a id="a-5c"></a>尖头屋已后火化去。<a id="a-5d"></a>及州南塔戊午岁被天火爇之。<a id="a-5e"></a>应言无爽矣。</p>
  <h2 id="a5f">宋明州乾符寺王罗汉传</h2>
  <p id="a5g">释王罗汉者。<a id="a-5h"></a>不测之僧也。<a id="a-5i"></a>酷嗜彘肉。<a id="a-5j"></a>出言若风狂。<a id="a-5k"></a>后亦多验云。<a id="a-5l"></a>尝嚗衣有盗者。<a id="a-5m"></a>将欲搴之。<a id="a-5n"></a>低头佯睡。<a id="a-5o"></a>有物人就之乞终无吝色。<a id="a-5p"></a>及开宝初年六月内忽坐终。<a id="a-5q"></a>三日后漆布之。<a id="a-5r"></a>忽闻两颊间鸣咤声。<a id="a-5s"></a>皆云溃烂。<a id="a-5t"></a>夜寄梦与数人曰。<a id="a-5u"></a>布漆我昏闷。<a id="a-5v"></a>如何开焉。<a id="a-5w"></a>明日召漆工剥起。<a id="a-5x"></a>肉色红白有圆粒舍利堕落。<a id="a-5y"></a>收而供养。<a id="a-5z"></a>至今肉身存于本寺。<a id="a-60"></a>时僧正赞宁作碑纪异。<a id="a-61"></a>汉南国王钱氏。<a id="a-62"></a>私易名为密修神化尊者。</p>
  <h2 id="a63">宋潭州延寿院宗合传(道因)</h2>
  <p id="a64">释宗合。<a id="a-65"></a>闽越人也。<a id="a-66"></a>游岳泛湘以求知识焉。<a id="a-67"></a>其为僧也介立而寡欲群居终日。<a id="a-68"></a>唯笑而已。<a id="a-69"></a>南楚之人且多信重。<a id="a-6A"></a>后居延寿院。<a id="a-6B"></a>故谏议大夫贾公玼判军府。<a id="a-6C"></a>闻之往谒见。<a id="a-6D"></a>言话不接。<a id="a-6E"></a>舆人议曰。<a id="a-6F"></a>得道之人岂入恒量度中耶。<a id="a-6G"></a>贾乃坚请往文殊院住持。<a id="a-6H"></a>尔日登座聊举禅要而散。<a id="a-6I"></a>明日告众曰。<a id="a-6J"></a>有故暂出。<a id="a-6K"></a>诸贤不宜留难。<a id="a-6L"></a>其装束若行脚状。<a id="a-6M"></a>渡彭蠡至黄州驿前。<a id="a-6N"></a>屹然立终。<a id="a-6O"></a>遐迩奔竞观礼。<a id="a-6P"></a>时马铺使臣为营丧务造塔于立终处。<a id="a-6Q"></a>则开宝二年也。<a id="a-6R"></a>今号真身院是欤。<a id="a-6S"></a>又渑池大安寺释道因。<a id="a-6T"></a>不知何许人也。<a id="a-6U"></a>游处渑池瀍涧之间。<a id="a-6V"></a>自言。<a id="a-6W"></a>出家人守俭则少于人。<a id="a-6X"></a>与畜类为同行。<a id="a-6Y"></a>则无是非盈耳。<a id="a-6Z"></a>尝养一乌犬出入起卧不相忘舍。<a id="a-6a"></a>每食以铁钵就火而炊。<a id="a-6b"></a>麋熟与犬同食。<a id="a-6c"></a>或前或后。<a id="a-6d"></a>行止奇异人莫能测。<a id="a-6e"></a>一旦僧亡犬亦坐毙。<a id="a-6f"></a>今大安寺塑其像而肉身两存。<a id="a-6g"></a>开宝中也。<a id="a-6h"></a>洛下崇信。<a id="a-6i"></a>香华满龛焉。</p>
  <h2 id="a6j">宋卬州大邑灵鹫山寺点点师传</h2>
  <p id="a6k">释点点师者。<a id="a-6l"></a>不知何许人也。<a id="a-6m"></a>孟氏广政中隐卬南大邑山寺。<a id="a-6n"></a>多游廛肆中。<a id="a-6o"></a>虽事削染恒若风狂。<a id="a-6p"></a>或与人接必指点而言。<a id="a-6q"></a>故目是称焉。<a id="a-6r"></a>有命斋食者。<a id="a-6s"></a>酒肉不间率以为常。<a id="a-6t"></a>俚人亦不之厌也。<a id="a-6u"></a>日之夕矣乃市黄白麻纸笔墨置怀袖以归。<a id="a-6v"></a>行数里。<a id="a-6w"></a>沉酣而至瞑矣。<a id="a-6x"></a>所居之室虽有外户且无四壁。<a id="a-6y"></a>入后阖扉人不得造。<a id="a-6z"></a>初邻僧小童蹑足伺之。<a id="a-70"></a>见秉烛箕踞陈纸笔于前诃责大书。<a id="a-71"></a>莫晓其文字。<a id="a-72"></a>往往咄嗟如决断处置。<a id="a-73"></a>久之明闇间熟视闪烁若有人森列。<a id="a-74"></a>状如曹吏。<a id="a-75"></a>则襦裳非世之服饰。<a id="a-76"></a>观者怖惧而退。<a id="a-77"></a>诘旦微询其事。<a id="a-78"></a>怒而弗答。<a id="a-79"></a>居数载卬。<a id="a-7A"></a>笮之人咸神异之后。<a id="a-7B"></a>不知其终。</p>
  <p id="a7C">系曰。<a id="a-7D"></a>点点师而能劾鬼。<a id="a-7E"></a>别无高洁轨生物善。<a id="a-7F"></a>亦与古人判冥司事者同邪。<a id="a-7G"></a>通曰。<a id="a-7H"></a>所作在心。<a id="a-7I"></a>如不从正道力中生。<a id="a-7J"></a>则与五斗米道同。<a id="a-7K"></a>如不从有心符禁中起。<a id="a-7L"></a>则感鬼神归信驱策之耳。<a id="a-7M"></a>故善戒经云。<a id="a-7N"></a>若须神通应感化度为示神足。<a id="a-7O"></a>庄严论中。<a id="a-7P"></a>菩萨以神通变化而为戏喜。<a id="a-7Q"></a>又或此是辟支行位人也。<a id="a-7R"></a>故论云。<a id="a-7S"></a>独觉依彼。<a id="a-7T"></a>彼村落乞食。<a id="a-7U"></a>以身济度。<a id="a-7V"></a>不以语言。<a id="a-7W"></a>示现种种神通境界。<a id="a-7X"></a>为令诽谤者归向故。</p>
  <p data-pb></p>
  <h2 id="a7Y">宋天台山智者禅院行满传</h2>
  <p id="a7Z">行满者。<a id="a-7a"></a>万州南浦人也。<a id="a-7b"></a>羁贯成童厥性明点。<a id="a-7c"></a>笃辞所亲求为佛子。<a id="a-7d"></a>受戒方毕。<a id="a-7e"></a>闻重湖间禅道隆盛石霜之门济济多士。<a id="a-7f"></a>遂往求解。<a id="a-7g"></a>属诸禅师弃代满往豫章观诸法席。<a id="a-7h"></a>既得安然。<a id="a-7i"></a>次闻天台灵圣之迹。<a id="a-7j"></a>由是结束游之。<a id="a-7k"></a>栖华顶峰下智者院知众僧茶窖。<a id="a-7l"></a>见人怡怿。<a id="a-7m"></a>居几十载未睹其愠色。<a id="a-7n"></a>卧一土床。<a id="a-7o"></a>空其下烧粪扫而暖之。<a id="a-7p"></a>每日脱衣就床。<a id="a-7q"></a>则蚤[虱-(乏-之+虫)+蟲]蛰蜇焉唼之。<a id="a-7r"></a>及餧饲得所。<a id="a-7s"></a>还着衣如故。<a id="a-7t"></a>或人潜扪其衣。<a id="a-7u"></a>蚤虱寂无踪矣。<a id="a-7v"></a>先是居房槛外。<a id="a-7w"></a>有巨松横枝之上寄生小树。<a id="a-7x"></a>每遇满出坐也。<a id="a-7y"></a>其寄生木必袅袅而侧。<a id="a-7z"></a>时谓此树作礼茶头也。<a id="a-80"></a>或不信者专伺满出。<a id="a-81"></a>则纷纷然。<a id="a-82"></a>满去则屹立亭亭更无动摇。<a id="a-83"></a>虽随众食量少分而止四十年内人未见其便溺。<a id="a-84"></a>以开宝中预向人说。<a id="a-85"></a>我当行矣令众僧念文殊名号相助。<a id="a-86"></a>默焉坐化。<a id="a-87"></a>春秋年可八十余。<a id="a-88"></a>满多作偈颂以唱道焉。</p>
  <h2 id="a89">宋魏府卯斋院法圆传(矿师李通玄)</h2>
  <p id="a8A">释法圆。<a id="a-8B"></a>俗姓郝。<a id="a-8C"></a>真定元氏人也宿殖之缘出尘无滞。<a id="a-8D"></a>后唐长兴二年投本府观音院勤勤诵习。<a id="a-8E"></a>师与落发。<a id="a-8F"></a>间岁受满足戒。<a id="a-8G"></a>后策枝负囊巡礼诸方。<a id="a-8H"></a>至韶山挂锡看大藏经焉。<a id="a-8I"></a>晋开运三载却来本生地寓天王院。<a id="a-8J"></a>越来年契丹犯阙。<a id="a-8K"></a>戎王耶律德光。<a id="a-8L"></a>回至常山栾城而死。<a id="a-8M"></a>永康王兀谷代为蕃国之主。<a id="a-8N"></a>时旋军自镇州董戎。<a id="a-8O"></a>北返留酋长麻答耶律解里守于下京。<a id="a-8P"></a>即常山也。<a id="a-8Q"></a>晋之臣寮兵士尽在斯矣。<a id="a-8R"></a>汉儿将帅谋逐丑虏。<a id="a-8S"></a>其计未决两分街巷。<a id="a-8T"></a>汉人在蕃之中者。<a id="a-8U"></a>蕃人先发无少长皆被屠戮之。<a id="a-8V"></a>天王院八僧殊死。<a id="a-8W"></a>圆预其数也。<a id="a-8X"></a>其时见杀者尤众。<a id="a-8Y"></a>初圆引颈两受刃。<a id="a-8Z"></a>如击木石。<a id="a-8a"></a>然圆呼曰。<a id="a-8b"></a>猛乞一剑。<a id="a-8c"></a>遂身首异处。<a id="a-8d"></a>至暮圆如梦中忽睹晚照。<a id="a-8e"></a>亦微悟被戮。<a id="a-8f"></a>意之自谓。<a id="a-8g"></a>死已冥寞亦见日月。<a id="a-8h"></a>逡巡举一臂。<a id="a-8i"></a>试扪其头。<a id="a-8j"></a>乃觉如故。<a id="a-8k"></a>再三疑之不敢摇动。<a id="a-8l"></a>虑其分落也。<a id="a-8m"></a>又谓血凝所缀。<a id="a-8n"></a>重扪之绕颈有痕缝。<a id="a-8o"></a>如线许大。<a id="a-8p"></a>终身如此。<a id="a-8q"></a>时城中既逐出蕃部稍定。<a id="a-8r"></a>傍人扶起诘朝归院。<a id="a-8s"></a>院僧方将食粥。<a id="a-8t"></a>见圆谓为鬼物。<a id="a-8u"></a>一皆奔散。<a id="a-8v"></a>迟久审得其实。<a id="a-8w"></a>喜言再生。<a id="a-8x"></a>远迩观礼且叹希奇。<a id="a-8y"></a>常山之人竞陈供施。<a id="a-8z"></a>圆自后复往诸方居无定所。<a id="a-90"></a>暨周显德中寓大名府成安县卯斋院温寻藏教。<a id="a-91"></a>以开宝六年忽谓众曰。<a id="a-92"></a>人生虚幻何能久长。<a id="a-93"></a>物极则迁。<a id="a-94"></a>生死涅槃必无少别。<a id="a-95"></a>遂不数日而长逝。<a id="a-96"></a>黑白之众若丧所亲。<a id="a-97"></a>及送就茶毗日。<a id="a-98"></a>感舍利若黍粟之皂粒焉。<a id="a-99"></a>春秋七十四。<a id="a-9A"></a>法腊五十一。<a id="a-9B"></a>时范鲁公质亲问圆厥由。<a id="a-9C"></a>深加郑重。<a id="a-9D"></a>再询履行。<a id="a-9E"></a>则大藏经已两过披读矣。<a id="a-9F"></a>又福州楞伽寺矿师者。<a id="a-9G"></a>海坛戍卒之子。<a id="a-9H"></a>厥初母氏怀娠冥然不喜荤胾。<a id="a-9I"></a>洎乎诞育岐嶷异常不哜鱼肉。<a id="a-9J"></a>年及八岁甘嗜野菜。<a id="a-9K"></a>若锄斸种者。<a id="a-9L"></a>即言杀伤物命。<a id="a-9M"></a>每见家厨亨燀毛鳞。<a id="a-9N"></a>则手掬沙灰投于爨镬。<a id="a-9O"></a>贵其不食。<a id="a-9P"></a>自言。<a id="a-9Q"></a>开元寺塔隋朝中我造也。<a id="a-9R"></a>多说未萌事后皆契合。<a id="a-9S"></a>便请出家因披法服。<a id="a-9T"></a>顶有香气如爇沉檀。<a id="a-9U"></a>号为圣僧。<a id="a-9V"></a>时侍御史皇甫政为留后。<a id="a-9W"></a>请入府署。<a id="a-9X"></a>因作肉[飢-几+追]子百数。<a id="a-9Y"></a>唯一是素者。<a id="a-9Z"></a>盘器交错悉陈于前。<a id="a-9a"></a>意验其凡圣耳。<a id="a-9b"></a>矿临筵径拈素者啖之。<a id="a-9c"></a>余者手拂而作。<a id="a-9d"></a>时皇甫部曲一皆惊叹。<a id="a-9e"></a>每出街巷众人围绕。<a id="a-9f"></a>自言。<a id="a-9g"></a>寿止十三当定归灭。<a id="a-9h"></a>至是果终。<a id="a-9i"></a>遂于寺前火化倾城士女哭泣。<a id="a-9j"></a>依轮王法树浮图焉。<a id="a-9k"></a>复次唐开元中太原东北有李通玄者。<a id="a-9l"></a>言是唐之帝胄。<a id="a-9m"></a>不知何王院之子孙。<a id="a-9n"></a>轻乎轻冕尚彼林泉。<a id="a-9o"></a>举动之间不可量度。<a id="a-9p"></a>身长七尺余。<a id="a-9q"></a>形貌紫色眉长过目。<a id="a-9r"></a>髭鬓如画发绀而螺旋。<a id="a-9s"></a>唇红润齿密致。<a id="a-9t"></a>戴桦皮冠衣大布缝掖之制。<a id="a-9u"></a>腰不束带足不蹑履。<a id="a-9v"></a>虽冬无皴皲之患。<a id="a-9w"></a>夏无垢汗之侵。<a id="a-9x"></a>放旷自得靡所拘绊。<a id="a-9y"></a>而该博古今洞精儒释。<a id="a-9z"></a>发于辞气若铿巨钟。<a id="a-A0"></a>而倾心华藏未始辍怀。<a id="a-A1"></a>每览诸家疏义繁衍学者穷年无功进取。<a id="a-A2"></a>开元七年春赍新华严经。<a id="a-A3"></a>曳筇自定襄而至并部盂县之西南同颖乡大贤村高山奴家。<a id="a-A4"></a>止于偏房中。<a id="a-A5"></a>造论演畅华严。<a id="a-A6"></a>不出户庭几于三载。<a id="a-A7"></a>高与邻里怪而不测。<a id="a-A8"></a>每日食枣十颗柏叶饼一枚。<a id="a-A9"></a>余无所须其后移于南谷马家古佛堂侧。<a id="a-AA"></a>立小土屋闲处宴息焉。<a id="a-AB"></a>高氏供枣饼亦至。<a id="a-AC"></a>尝赍其论并经往韩氏庄。<a id="a-AD"></a>即冠盖村也。<a id="a-AE"></a>中路遇一虎。<a id="a-AF"></a>玄见之抚其背。<a id="a-AG"></a>所负经论搭载去土龛中。<a id="a-AH"></a>其虎弭耳而去。<a id="a-AI"></a>其处无泉可汲用。<a id="a-AJ"></a>会暴风雨拔老松去。<a id="a-AK"></a>可百尺余成池。<a id="a-AL"></a>约深丈许。<a id="a-AM"></a>其味香甘。<a id="a-AN"></a>至今呼为长者泉。<a id="a-AO"></a>里人多因愆阳临之祈雨。<a id="a-AP"></a>或多应焉。<a id="a-AQ"></a>又造论之时室无脂烛。<a id="a-AR"></a>每夜秉翰于口两角出白色光。<a id="a-AS"></a>长尺余。<a id="a-AT"></a>炳然通照。<a id="a-AU"></a>以为恒矣。<a id="a-AV"></a>自到土龛俄有二女子衣赀布。<a id="a-AW"></a>以白布为惨头。<a id="a-AX"></a>韶颜都雅馈食一奁于龛前。<a id="a-AY"></a>玄食之而已。<a id="a-AZ"></a>凡经五载至于纸墨供送无亏。<a id="a-Aa"></a>及论成亡矣。<a id="a-Ab"></a>所造论四十卷。<a id="a-Ac"></a>总括八十卷经之文义。<a id="a-Ad"></a>次决疑论四卷。<a id="a-Ae"></a>绾十会果因之玄要。<a id="a-Af"></a>列五十三位之法门。<a id="a-Ag"></a>一日乡人聚饮酒之次。<a id="a-Ah"></a>玄来谓之。<a id="a-Ai"></a>曰汝等好住吾今去矣乡人惊怪谓为他适。<a id="a-Aj"></a>乃曰。<a id="a-Ak"></a>吾终矣。<a id="a-Al"></a>皆悲泣恋慕送至土龛。<a id="a-Am"></a>曰去住常也。<a id="a-An"></a>乡人下坡。<a id="a-Ao"></a>回顾其处云雾昏暗。<a id="a-Ap"></a>至子时俨然坐亡龛中。<a id="a-Aq"></a>白色光从顶出上彻太虚。<a id="a-Ar"></a>即开元十八年暮春二十八日也。<a id="a-As"></a>报龄九十六。<a id="a-At"></a>达旦数人登山见其龛室内。<a id="a-Au"></a>蛇虺填满莫得而前。<a id="a-Av"></a>相与启告蛇虺交散。<a id="a-Aw"></a>耆少追感结舆迎于大山之北　石为城。<a id="a-Ax"></a>而葬之。<a id="a-Ay"></a>神福山逝多林兰若方山是也。<a id="a-Az"></a>葬日有二斑鹿双白鹤杂类鸟兽。<a id="a-B0"></a>若悲恋之状焉。<a id="a-B1"></a>大历九年六月内有僧广超。<a id="a-B2"></a>到兰若收论二本。<a id="a-B3"></a>召书生就山缮写。<a id="a-B4"></a>将入汾川流行。<a id="a-B5"></a>其论由兹而盛。<a id="a-B6"></a>至大中中。<a id="a-B7"></a>闽越僧志宁将论注于经下。<a id="a-B8"></a>成一百二十卷。<a id="a-B9"></a>论有会释七卷不入注文。<a id="a-BA"></a>亦写附于初也。<a id="a-BB"></a>宋乾德丁卯岁。<a id="a-BC"></a>闽僧惠研重更条理立名曰华严经合论。<a id="a-BD"></a>行于世人所贵重焉。</p>
  <p id="aBE">系曰。<a id="a-BF"></a>北齐内侍刘谦之随王子入台山焚身。<a id="a-BG"></a>谦之七日行道。<a id="a-BH"></a>感复丈夫相。<a id="a-BI"></a>冥悟华严义。<a id="a-BJ"></a>乃造论六百卷。<a id="a-BK"></a>久亡。<a id="a-BL"></a>至李长者之化行晋土。<a id="a-BM"></a>神变无方。<a id="a-BN"></a>率由应以此身而为说法也。<a id="a-BO"></a>或曰。<a id="a-BP"></a>李论中加乎十会。<a id="a-BQ"></a>经且阙焉。<a id="a-BR"></a>依梵字生解可非迷名耶何长者说法之有。<a id="a-BS"></a>通曰。<a id="a-BT"></a>十会理有宜俟后到之经。<a id="a-BU"></a>所解南无言离中虚也。<a id="a-BV"></a>此配法观心也。<a id="a-BW"></a>若知触物皆心方了心性。<a id="a-BX"></a>故经云。<a id="a-BY"></a>知一切即心自性。<a id="a-BZ"></a>则成就慧身不由他悟。<a id="a-Ba"></a>此乃心境如如则平等无碍也观李之判教该博。<a id="a-Bb"></a>可不知华言义耶。<a id="a-Bc"></a>尝闻幽州僧惠明鸠诸伪经并华严论同焚者。<a id="a-Bd"></a>盖法门不相入耳。<a id="a-Be"></a>伪经可爇。<a id="a-Bf"></a>李论难焚。<a id="a-Bg"></a>伊非小圣境界也。<a id="a-Bh"></a>亦犹杨墨之说与儒相违行方外者复憎孔孟。<a id="a-Bi"></a>水火相恶未始有极。<a id="a-Bj"></a>苟问通人分曹并进无相夺伦哉。</p>
  <p id="aBk">论曰。<a id="a-Bl"></a>丹成转数。<a id="a-Bm"></a>服则登仙。<a id="a-Bn"></a>慧炼功夫验之果证。<a id="a-Bo"></a>若或名未标于箓籍。<a id="a-Bp"></a>力未合于经王。<a id="a-Bq"></a>乌以经举此身出过凡世。<a id="a-Br"></a>徒秖眩曜肉眼惊忙猿心。<a id="a-Bs"></a>所谓释氏之俦高下异尔。<a id="a-Bt"></a>亦乃譬同群象也。<a id="a-Bu"></a>牙能抵触鼻善卷舒。<a id="a-Bv"></a>力却九牛奔过驷马矣。<a id="a-Bw"></a>别有阿耨池岸香醉山阴象。<a id="a-Bx"></a>则鼓双翼以飞腾。<a id="a-By"></a>用七支而巧便。<a id="a-Bz"></a>与夫海山之象百倍绝伦。<a id="a-C0"></a>厥号蔼罗伐拏。<a id="a-C1"></a>象中龙也。<a id="a-C2"></a>谅知沙门有所感通斯之谓欤。<a id="a-C3"></a>若夫能感所通。<a id="a-C4"></a>则修行力至必有天神给侍是也。<a id="a-C5"></a>能通所感。<a id="a-C6"></a>则我施神变现示于他是也。<a id="a-C7"></a>能所俱感通则三乘极果。<a id="a-C8"></a>无不感通也。<a id="a-C9"></a>昔梁慧皎为传创立神异一科。<a id="a-CA"></a>此唯该摄究极位之圣贤也。<a id="a-CB"></a>或资次征祥阶降奇特。<a id="a-CC"></a>当收不尽。<a id="a-CD"></a>固有缺然。<a id="a-CE"></a>及乎宣师不相沿袭。<a id="a-CF"></a>乃厘革为感通。<a id="a-CG"></a>盖取诸感而遂通通则智性。<a id="a-CH"></a>修则感欤果乃通也。<a id="a-CI"></a>核斯理长无不包括。<a id="a-CJ"></a>亦犹班固增加九流变书为志同也。<a id="a-CK"></a>复譬圣人重卦不亦愈于始画者乎。<a id="a-CL"></a>然则前不仰观俯察后可变通此非宣师之能据嘉祥变例而能矣。<a id="a-CM"></a>原夫室静生虚白。<a id="a-CN"></a>心静则神通。<a id="a-CO"></a>儒玄所能我道奚若。<a id="a-CP"></a>引发静虑自在现前。<a id="a-CQ"></a>法不喧嚣万缘都泯。<a id="a-CR"></a>智门开处六通由是生焉。<a id="a-CS"></a>动相灭时五眼附兹照矣。<a id="a-CT"></a>目连运用彰何第一之名。<a id="a-CU"></a>那律观瞻有是半头之见迷卢入其芥子。<a id="a-CV"></a>海水噏于毫端。<a id="a-CW"></a>不思议时凡夫之心口两丧神通生处诸佛之境界一如。<a id="a-CX"></a>复次我教法中以信解修证为准的至若译经传法生信也。<a id="a-CY"></a>义解习禅悟解也。<a id="a-CZ"></a>明律护法修行也。<a id="a-Ca"></a>神异感通果证也。<a id="a-Cb"></a>孰言像末无行果乎。<a id="a-Cc"></a>亦从多分说也。<a id="a-Cd"></a>秖如檀特刻杖表侯景之西归。<a id="a-Ce"></a>河秃指天知文襄之南面光师入安乐之行弟子证三昧之门。<a id="a-Cf"></a>泗上僧伽十九类身之应现。<a id="a-Cg"></a>万回尊者五千余里之往来。<a id="a-Ch"></a>诸方更有其异名。<a id="a-Ci"></a>此刹弥观其奇迹。<a id="a-Cj"></a>难拘定态莫检恒形。<a id="a-Ck"></a>从愿海而起身。<a id="a-Cl"></a>元惟智积。<a id="a-Cm"></a>自意生而分质。<a id="a-Cn"></a>素是康僧。<a id="a-Co"></a>岸睹菩萨之迎生英致秦襄之就食。<a id="a-Cp"></a>留年不测示迹无方。<a id="a-Cq"></a>或扬化于数朝。<a id="a-Cr"></a>或受龄于三百。<a id="a-Cs"></a>或令窖祠而堕。<a id="a-Ct"></a>或得御笛而回。<a id="a-Cu"></a>圭戒岳神安救唐相。<a id="a-Cv"></a>或漉龙儿而至。<a id="a-Cw"></a>或擎销骨而征。<a id="a-Cx"></a>入圣寺门认诸葛亮。<a id="a-Cy"></a>或神光出口。<a id="a-Cz"></a>或怪物沉河。<a id="a-D0"></a>丰干识其文殊。<a id="a-D1"></a>无相免其任侠。<a id="a-D2"></a>梦送浮图而渡海。<a id="a-D3"></a>身分窑窟以安禅。<a id="a-D4"></a>或放毫相之光。<a id="a-D5"></a>或令公主之诞。<a id="a-D6"></a>或获珠之烁烁。<a id="a-D7"></a>或扰虎之耽耽。<a id="a-D8"></a>或记宰臣。<a id="a-D9"></a>或移巢鹊。<a id="a-DA"></a>寿过百岁身隐五台。<a id="a-DB"></a>或谶草书。<a id="a-DC"></a>或求听众。<a id="a-DD"></a>或隐形而留影。<a id="a-DE"></a>或见母而便生。<a id="a-DF"></a>或题异辞。<a id="a-DG"></a>或语虓兽。<a id="a-DH"></a>记韦公之灭度。<a id="a-DI"></a>惊张渎之夜归。<a id="a-DJ"></a>不濡其服而渡溪。<a id="a-DK"></a>不泄其秽而恒食。<a id="a-DL"></a>或倒立而死。<a id="a-DM"></a>或直吐其鸠。<a id="a-DN"></a>或身首异处而还连。<a id="a-DO"></a>或半年坐亡而复起。<a id="a-DP"></a>若以法轮启迪。<a id="a-DQ"></a>多作沙门之形。<a id="a-DR"></a>设如异迹化成。<a id="a-DS"></a>或作老叟之貌(寒山拾得)疮痍可恶疥疠堪嫌。<a id="a-DT"></a>或逆逜于恒流。<a id="a-DU"></a>或诪张于下类。<a id="a-DV"></a>伊皆难测。<a id="a-DW"></a>孰曰易知。<a id="a-DX"></a>将逆取顺之由。<a id="a-DY"></a>反权合道之意耳。<a id="a-DZ"></a>或曰。<a id="a-Da"></a>感通之说近怪乎。<a id="a-Db"></a>对曰。<a id="a-Dc"></a>怪则怪矣。<a id="a-Dd"></a>在人伦之外也。<a id="a-De"></a>苟近人情之怪。<a id="a-Df"></a>乃反常背道之徒欤。<a id="a-Dg"></a>此之怪也。<a id="a-Dh"></a>非心所测。<a id="a-Di"></a>非口所宣。<a id="a-Dj"></a>能至其涯畔矣。<a id="a-Dk"></a>令神仙鬼物皆怪者也。<a id="a-Dl"></a>仙则修炼成怪。<a id="a-Dm"></a>鬼则自然为怪。<a id="a-Dn"></a>佛法中之怪则异于是。<a id="a-Do"></a>何耶。<a id="a-Dp"></a>动经生劫依正法而修。<a id="a-Dq"></a>致自然显无漏果位中之运用也。<a id="a-Dr"></a>知此怪正怪也。<a id="a-Ds"></a>在人情则谓之怪。<a id="a-Dt"></a>在诸圣则谓之通。<a id="a-Du"></a>感而遂通。<a id="a-Dv"></a>故目篇也。<a id="a-Dw"></a>故智论云。<a id="a-Dx"></a>以禅定力服智慧药。<a id="a-Dy"></a>得其力已遂化众生。<a id="a-Dz"></a>复置世界于一毛。<a id="a-E0"></a>疑海水为五味。<a id="a-E1"></a>故曰缘法察境。<a id="a-E2"></a>唯寂乃照。<a id="a-E3"></a>始验佛门龙象间代一生出而摄诸不惭愧也矣。</p>
 </body>
</html>