<!doctype html>
<html id="z3IBWTO1K7" data-ver="1158">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第二十三</h1>
  <h2 id="a2">遗身篇第七(正传二十二人附见二人)</h2>
  <h2 id="a3">唐汾州僧藏传</h2>
  <p id="a4">释僧藏者。<a id="a-5"></a>西河人也。<a id="a-6"></a>弱龄拔俗气茂神清。<a id="a-7"></a>允迪循良恪居下位。<a id="a-8"></a>迨沾戒善密护根尘。<a id="a-9"></a>见仁祠必礼之。<a id="a-A"></a>逢硕德则尽礼。<a id="a-B"></a>苟遇僧俗施拜。<a id="a-C"></a>乃俯偻而走。<a id="a-D"></a>如回避令长焉。<a id="a-E"></a>若当众务也则同净人。<a id="a-F"></a>屈己犹臧获焉。<a id="a-G"></a>见他人故衣则潜加浣濯。<a id="a-H"></a>别事纽缝。<a id="a-I"></a>至于炎暑乃脱衣入草莽间。<a id="a-J"></a>从蛟蚋虻蛭唼啮虿芥。<a id="a-K"></a>血流忍而汗洽。<a id="a-L"></a>而恒念弥陀佛号。<a id="a-M"></a>虽巧历者不能定算数矣。<a id="a-N"></a>确志冥心未尝少缺。<a id="a-O"></a>及预知报尽谓瞻病者曰。<a id="a-P"></a>山僧多幸得诸天人次第来迎。<a id="a-Q"></a>藏又言吾瞑目闻往净土聚诸上善人散花方回此耳。<a id="a-R"></a>正当舍寿合掌念佛。<a id="a-S"></a>安然而终矣。</p>
  <p data-pb></p>
  <h2 id="aT">唐汉东山光寺正寿传(慥禅师)</h2>
  <p id="aU">释正寿者。<a id="a-V"></a>不知何许人也。<a id="a-W"></a>风仪峻整节概高强。<a id="a-X"></a>肩锡曳囊宗师皆谒。<a id="a-Y"></a>然以因缘相扣附丽有归。<a id="a-Z"></a>于南塔慥禅师门。<a id="a-a"></a>决开疑网。<a id="a-b"></a>密修资益。<a id="a-c"></a>后寿杜默于随部山寺。<a id="a-d"></a>人皆不识。<a id="a-e"></a>时谯王重福者。<a id="a-f"></a>中宗次子也。<a id="a-g"></a>神龙初韦庶人谮云。<a id="a-h"></a>与张易之兄弟构成重润之罪。<a id="a-i"></a>迁均州刺史。<a id="a-j"></a>密加防守不听视事。<a id="a-k"></a>韦后临朝添兵士捍卫。<a id="a-l"></a>及韦氏被诛睿宗即位。<a id="a-m"></a>转集州刺史未行。<a id="a-n"></a>然忽忽不乐。<a id="a-o"></a>而归心于慥禅师。<a id="a-p"></a>为其造生藏塔。<a id="a-q"></a>举高七十尺。<a id="a-r"></a>极为宏壮。<a id="a-s"></a>于时慥师疾已危笃。<a id="a-t"></a>谯王使问师后孰继高躅。<a id="a-u"></a>慥曰。<a id="a-v"></a>贫道有正寿在。<a id="a-w"></a>王问。<a id="a-x"></a>诸僧谁为正寿。<a id="a-y"></a>或曰。<a id="a-z"></a>和尚有弟子在山光迹韬晦。<a id="a-10"></a>王遣使召到。<a id="a-11"></a>寿白慥师曰。<a id="a-12"></a>喜王为檀越。<a id="a-13"></a>其塔已成。<a id="a-14"></a>某欲为先试得否慥曰。<a id="a-15"></a>善为否试。<a id="a-16"></a>是时寿摄衣合掌入塔敛容瞑目。<a id="a-17"></a>结加趺坐便即灭度。<a id="a-18"></a>全身不散。<a id="a-19"></a>时号为试塔和尚。<a id="a-1A"></a>谯王闻已叹嗟终日。<a id="a-1B"></a>曰弟子犹尔。<a id="a-1C"></a>乃别议改图。<a id="a-1D"></a>为慥禅师营构焉。</p>
  <p id="a1E">系曰。<a id="a-1F"></a>先人有夺人之心。<a id="a-1G"></a>寿公先其慥矣。<a id="a-1H"></a>夫直往者必能迳来也。<a id="a-1I"></a>业累弗羁樊笼弗罩。<a id="a-1J"></a>脱羁开罩生死自由。<a id="a-1K"></a>既然自由已跻果位矣。<a id="a-1L"></a>俗谛观之寿公出蓝之青也矣。<a id="a-1M"></a>而能乘心矫迹出其师之前。<a id="a-1N"></a>一日千里。<a id="a-1O"></a>其是之谓乎。</p>
  <p data-pb></p>
  <h2 id="a1P">唐五台山善住阁院无染传</h2>
  <p id="a1Q">无染者。<a id="a-1R"></a>不委氏族何许人也。<a id="a-1S"></a>从中条山受业。<a id="a-1T"></a>讲四分律涅槃经因明百法论。<a id="a-1U"></a>善者从之。<a id="a-1V"></a>恒念华严经。<a id="a-1W"></a>至说诸菩萨住处东北方金色世界。<a id="a-1X"></a>文殊菩萨与一万圣众。<a id="a-1Y"></a>从昔已来止住其中而演说法。<a id="a-1Z"></a>或现老人。<a id="a-1a"></a>或为童子。<a id="a-1b"></a>近闻佛陀波利自西国来。<a id="a-1c"></a>不倦流沙无辞雪岭。<a id="a-1d"></a>而寻圣迹。<a id="a-1e"></a>高宗朝至台山思量岭。<a id="a-1f"></a>启告扣礼乃见老人。<a id="a-1g"></a>即文殊也。<a id="a-1h"></a>利虽云面接未决心疑。<a id="a-1i"></a>令却往西国取经。<a id="a-1j"></a>诣金刚窟入文殊境界。<a id="a-1k"></a>于今不回。<a id="a-1l"></a>古德既尔。<a id="a-1m"></a>吾岂无缘乎。<a id="a-1n"></a>染乃从彼发迹遍访名公。<a id="a-1o"></a>成遇禅宗穷乎理性。<a id="a-1p"></a>或经法席探彼玄微。<a id="a-1q"></a>以贞元七年到台山善住阁院。<a id="a-1r"></a>时有僧智頵为台山十寺都检校守。<a id="a-1s"></a>僧长之初也。<a id="a-1t"></a>遂挂锡栖心誓不出山。<a id="a-1u"></a>每念文殊化境非凡者之可胜。<a id="a-1v"></a>岂宜懈怠。<a id="a-1w"></a>冬即采薪供众。<a id="a-1x"></a>夏即跣足登游。<a id="a-1y"></a>春秋不移二十余[示*異]。<a id="a-1z"></a>前后七十余遍。<a id="a-20"></a>游历诸台睹化现金桥宝塔钟磬圆光莫穷其际。<a id="a-21"></a>且曰。<a id="a-22"></a>松柏之鼠不知堂密中有美枞乎。<a id="a-23"></a>言更有愈于诸瑞。<a id="a-24"></a>吾得少未为足也。<a id="a-25"></a>最后于中台东忽见一寺。<a id="a-26"></a>额号福生。<a id="a-27"></a>内有梵僧数可万计。<a id="a-28"></a>染从头礼拜</p>
  <p data-pb></p>
  <h2 id="a29">唐成都府福感寺定兰传</h2>
  <p id="a2A">定兰。<a id="a-2B"></a>姓杨氏。<a id="a-2C"></a>成都人也。<a id="a-2D"></a>本阛阓间凶恶屠沽类。<a id="a-2E"></a>天与厥性悔往前非。<a id="a-2F"></a>誓预六和化行三蜀。<a id="a-2G"></a>当尔时也咸归信焉。<a id="a-2H"></a>造伽蓝一号圣寿欤。<a id="a-2I"></a>其缘未发。<a id="a-2J"></a>乃藏于佣保中耳。<a id="a-2K"></a>而父母早亡无资可以追往。<a id="a-2L"></a>每遇讳辰兰悲哭咽绝。<a id="a-2M"></a>辄裸露入青城山。<a id="a-2N"></a>纵蚊蚋虻蝇唼咋肤体。<a id="a-2O"></a>且云。<a id="a-2P"></a>舍内财也用答劬劳。<a id="a-2Q"></a>蜀中有黑白蟆。<a id="a-2R"></a>形如粟。<a id="a-2S"></a>[口*(一/巾)]人口及肉。<a id="a-2T"></a>而少见者。<a id="a-2U"></a>次则刺血写经。<a id="a-2V"></a>后则炼臂至于拔耳剜目餧饲鸷鸟猛兽。<a id="a-2W"></a>既而行步非扶导而触物颠踬。<a id="a-2X"></a>后有异人。<a id="a-2Y"></a>掌擎物若珠颗然。<a id="a-2Z"></a>内空眦中。<a id="a-2a"></a>斯须瞻瞩如故。<a id="a-2b"></a>冥告曰。<a id="a-2c"></a>南天王还师眼珠矣。<a id="a-2d"></a>远近惊骇。<a id="a-2e"></a>常谓人曰。<a id="a-2f"></a>吾闻善戒经中名为无上施。<a id="a-2g"></a>吾愿勤行速要上果矣。<a id="a-2h"></a>大中三年。<a id="a-2i"></a>宣宗诏入内供养。<a id="a-2j"></a>仰其感应之故以优礼奉之。<a id="a-2k"></a>弟子有缘恒执事左右。<a id="a-2l"></a>六年二月中。<a id="a-2m"></a>又愿焚然肩膊。<a id="a-2n"></a>帝累劝勉。<a id="a-2o"></a>年耆且务久长修炼。<a id="a-2p"></a>兰不奉诏。<a id="a-2q"></a>遂焚焉而绝。<a id="a-2r"></a>有缘表请易名建塔。<a id="a-2s"></a>敕谥觉性也。<a id="a-2t"></a>塔号悟真也。<a id="a-2u"></a>蜀都止呼定兰塔院。<a id="a-2v"></a>于今香火不绝云。</p>
  <h2 id="a2w">唐福州黄檗山建福寺鸿休传(景先)</h2>
  <p id="a2x">释鸿休。<a id="a-2y"></a>不知何许人也。<a id="a-2z"></a>神宇标挺玄机斡运。<a id="a-30"></a>居闽黄檗山寺。<a id="a-31"></a>丛萃毳客。<a id="a-32"></a>示教之外[慌-芒+口]然怡乐。<a id="a-33"></a>恒言。<a id="a-34"></a>宿债须偿。<a id="a-35"></a>偿尽则何忧何惧。<a id="a-36"></a>物我俱逍遥矣。<a id="a-37"></a>人皆不喻其旨。<a id="a-38"></a>及广明之际巢寇充斥。<a id="a-39"></a>休出寺外脱纳衣于松下磬石之上。<a id="a-3A"></a>言曰。<a id="a-3B"></a>誓不污清净之地。<a id="a-3C"></a>而安详引颈待刃。<a id="a-3D"></a>刃下无血。<a id="a-3E"></a>贼翻惊异罗拜忏悔焉。<a id="a-3F"></a>门弟子景先阇维其尸。<a id="a-3G"></a>收舍利七颗。<a id="a-3H"></a>囊而宝之。<a id="a-3I"></a>有笃信者以菽粒如数易之。<a id="a-3J"></a>追之靡及。<a id="a-3K"></a>遂往筮焉。<a id="a-3L"></a>占之曰。<a id="a-3M"></a>死生贵贱罔分吾卦。<a id="a-3N"></a>在靡在之失宁失矣。<a id="a-3O"></a>孰知其然也。<a id="a-3P"></a>洎获置之于塔。<a id="a-3Q"></a>分之七粒缄于琉璃器中。<a id="a-3R"></a>莹然光色时僧清豁著文作颂纪德焉。</p>
  <h2 id="a3S">唐鄂州岩头院全豁传</h2>
  <p id="a3T">释全豁。<a id="a-3U"></a>俗姓柯氏。<a id="a-3V"></a>泉州人也。<a id="a-3W"></a>少而挺秀。<a id="a-3X"></a>器度宏远而疏略。<a id="a-3Y"></a>礼清源谊公为师。<a id="a-3Z"></a>往长安造西明寺照公。<a id="a-3a"></a>与受满足法。<a id="a-3b"></a>即于左街保寿寺。<a id="a-3c"></a>听寻经律决择纲宗。<a id="a-3d"></a>垂成讲导。<a id="a-3e"></a>振锡南指。<a id="a-3f"></a>诣武陵德山。<a id="a-3g"></a>药病相应更无疑滞。<a id="a-3h"></a>后居所邻洞庭。<a id="a-3i"></a>地曰卧龙。<a id="a-3j"></a>乃筑室而投憩焉。<a id="a-3k"></a>徒侣影随。<a id="a-3l"></a>又居唐年山。<a id="a-3m"></a>山有石岩巉崪。<a id="a-3n"></a>立院号岩头欤。<a id="a-3o"></a>凡所施用皆削繁总兀然而坐任众围绕。<a id="a-3p"></a>曰汝何不思惟家中有多少事。<a id="a-3q"></a>实于逆顺之境证得超越之相者。<a id="a-3r"></a>豁值光启已来中原多事诸侯角立狂贼来剽掠。<a id="a-3s"></a>众皆回避。<a id="a-3t"></a>豁惟晏如。<a id="a-3u"></a>贼责弗供馈。<a id="a-3v"></a>忿怒俾挥刃之。<a id="a-3w"></a>曾无惧色。<a id="a-3x"></a>当光启丁未岁夏四月八日。<a id="a-3y"></a>门人权葬。<a id="a-3z"></a>葬后收焚之。<a id="a-40"></a>获舍利七七粒。<a id="a-41"></a>僖宗赐谥曰清严。<a id="a-42"></a>塔号出尘。<a id="a-43"></a>葬事檀越田咏兄弟率财营构。<a id="a-44"></a>南岳释玄泰撰碑颂德。<a id="a-45"></a>提唱斗峻。<a id="a-46"></a>时号岩头法道。<a id="a-47"></a>难其领会焉。</p>
  <p id="a48">系曰。<a id="a-49"></a>休豁二师何临难无苟免乎。<a id="a-4A"></a>通曰。<a id="a-4B"></a>凡夫之难是菩萨之易。<a id="a-4C"></a>经生累舍。<a id="a-4D"></a>此乌悕哉。<a id="a-4E"></a>昔安世高累累偿债。<a id="a-4F"></a>去若拂尘业累才轻。<a id="a-4G"></a>苦依身尽换坚固之体耳。<a id="a-4H"></a>神仙或从刃殒者。<a id="a-4I"></a>谓之剑解。<a id="a-4J"></a>况其正修证果之人。<a id="a-4K"></a>观待道理不以不令终为耻也。</p>
  <p data-pb></p>
  <h2 id="a4L">唐吴郡嘉兴法空王寺元慧传</h2>
  <p id="a4M">释元慧。<a id="a-4N"></a>俗姓陆氏。<a id="a-4O"></a>晋平原内史机之裔孙也。<a id="a-4P"></a>父丹文林郎云骑尉温州紏曹慧。<a id="a-4Q"></a>即仲子也。<a id="a-4R"></a>髫龄颖悟长而温润。<a id="a-4S"></a>畏作枯龟思为瘦雁。<a id="a-4T"></a>以开成二年辞亲。<a id="a-4U"></a>于法空王寺依清进为弟子。<a id="a-4V"></a>会昌元年往恒阳纳戒法。<a id="a-4W"></a>方习毗尼。<a id="a-4X"></a>入礼五台。<a id="a-4Y"></a>仍观众瑞。<a id="a-4Z"></a>二年归宁嘉禾居建兴寺。<a id="a-4a"></a>立志持三白法讽诵五部曼拏罗。<a id="a-4b"></a>于臂上爇香炷。<a id="a-4c"></a>五年例遭澄汰权隐白衣。<a id="a-4d"></a>大中初还入法门。<a id="a-4e"></a>至七年重建法空王寺。<a id="a-4f"></a>又然香于臂供养报恩山佛牙。<a id="a-4g"></a>次往天台山度石桥。<a id="a-4h"></a>利有攸往略无忧虞焉。<a id="a-4i"></a>咸通中随送佛中指骨舍利往凤翔重真寺。<a id="a-4j"></a>炼左拇指。<a id="a-4k"></a>口诵法华经其指不踰月复生如故。<a id="a-4l"></a>乾宁三年。<a id="a-4m"></a>偶云乖悆。<a id="a-4n"></a>九月二十八日归寂于尊胜院。<a id="a-4o"></a>报龄七十八。<a id="a-4p"></a>僧腊五十八。<a id="a-4q"></a>弟子端肃等奉神座葬之吴会之间。<a id="a-4r"></a>谓为三白和尚焉。<a id="a-4s"></a>其礼拜诵持不胜其计。<a id="a-4t"></a>如别录也。</p>
  <p id="a4u">系曰。<a id="a-4v"></a>炼大拇指火尽灰飞。<a id="a-4w"></a>如何于焦炭之末。<a id="a-4x"></a>骨肉随生不久如故。<a id="a-4y"></a>此与火中莲华同种而异态耳。<a id="a-4z"></a>何谓三白。<a id="a-50"></a>通曰。<a id="a-51"></a>事理二种。<a id="a-52"></a>一白饭白水白盐事也。<a id="a-53"></a>二身不遍触。<a id="a-54"></a>口诵真经。<a id="a-55"></a>意不妄缘。<a id="a-56"></a>此三明白非黑业也。<a id="a-57"></a>故亨此名欤。</p>
  <p data-pb></p>
  <h2 id="a58">唐京兆菩提寺束草师传</h2>
  <p id="a59">释束草师者。<a id="a-5A"></a>无何而至京兆平康坊内菩提寺。<a id="a-5B"></a>其为人也。<a id="a-5C"></a>形不足而神俊。<a id="a-5D"></a>吟啸自得罕接时人。<a id="a-5E"></a>且不言名姓。<a id="a-5F"></a>常负束[葶-丁+呆]坐卧于两廊下。<a id="a-5G"></a>不乐住房舍。<a id="a-5H"></a>或云此头陀行也。<a id="a-5I"></a>经数年寺内纲任劝其住房。<a id="a-5J"></a>或有诮其狼藉。<a id="a-5K"></a>曰尔厌我邪。<a id="a-5L"></a>世不堪恋何可长也。<a id="a-5M"></a>其夕遂以束[葶-丁+呆]焚身。<a id="a-5N"></a>至明唯灰烬耳。<a id="a-5O"></a>且无遗骸。<a id="a-5P"></a>略尽污涂之臭。<a id="a-5Q"></a>又无延燎惊咤之声。<a id="a-5R"></a>计其少[葶-丁+呆]不能焚此全躯。<a id="a-5S"></a>既无孑遗。<a id="a-5T"></a>然其起三昧火而自焚也。<a id="a-5U"></a>众皆称叹民多观礼焉。<a id="a-5V"></a>京邑信士遂塑其灰为僧形。<a id="a-5W"></a>置于佛殿偏傍。<a id="a-5X"></a>世号束草师。<a id="a-5Y"></a>祷祈多应焉。</p>
  <p id="a5Z">系曰。<a id="a-5a"></a>处胎经中菩萨禅定摄意入火界三昧。<a id="a-5b"></a>愚惑众生谓为菩萨遭劫火烧是也。<a id="a-5c"></a>比丘实未及此。<a id="a-5d"></a>无象此以惑人。<a id="a-5e"></a>如能用少刍[卄/(黑*告)]能焚巨骸。<a id="a-5f"></a>则可信矣。<a id="a-5g"></a>故书曰。<a id="a-5h"></a>民无胥诪张为幻。<a id="a-5i"></a>吁哉。</p>
  <p data-pb></p>
  <h2 id="a5j">唐南岳兰若行明传</h2>
  <p id="a5k">释行明。<a id="a-5l"></a>俗姓鲁。<a id="a-5m"></a>吴郡长洲人也。<a id="a-5n"></a>幼从师于本部。<a id="a-5o"></a>后游方问道。<a id="a-5p"></a>然其耿介轩昂啸傲自放。<a id="a-5q"></a>初历五台峨嵋礼金色银二世界菩萨。<a id="a-5r"></a>皆随心应现。<a id="a-5s"></a>由此登天台陟罗浮。<a id="a-5t"></a>入衡岳游梓潼。<a id="a-5u"></a>属唐季湘之左右割裂。<a id="a-5v"></a>争寻常而未息。<a id="a-5w"></a>靡有宁岁。<a id="a-5x"></a>于是栖祝融峰下有终焉之志。<a id="a-5y"></a>止七宝台。<a id="a-5z"></a>与玄泰布纳为交契。<a id="a-60"></a>其性之好恶泰亦罔抗其轻重焉。<a id="a-61"></a>尝谓道友曰。<a id="a-62"></a>吾不愿随僧崖焚之于木楼。<a id="a-63"></a>不欲作屈原葬之于鱼腹。<a id="a-64"></a>终誓投躯学萨埵太子超多劫而成圣果。<a id="a-65"></a>可不务乎。<a id="a-66"></a>屡屡言之都不之信。<a id="a-67"></a>忽于林薄间委身虓虎前。<a id="a-68"></a>争竞食之。<a id="a-69"></a>须臾肉尽。<a id="a-6A"></a>时泰公收其残骼焚之而获舍利。<a id="a-6B"></a>乃撷华酌水为文祭之。<a id="a-6C"></a>辞中明其勇猛能捐内财。<a id="a-6D"></a>破悭法成檀度未舍已舍当舍三轮顿空。<a id="a-6E"></a>取大果若俯拾芥焉。</p>
  <p id="a6F">系曰。<a id="a-6G"></a>佛敕比丘施众生食。<a id="a-6H"></a>二世顺益感果非轻。<a id="a-6I"></a>若其明公成大檀度远悭贪也。<a id="a-6J"></a>成大勇猛得无畏也。<a id="a-6K"></a>成三轮空无为功德也。<a id="a-6L"></a>成难舍心净佛土也一掷其躯其利博哉。<a id="a-6M"></a>譬犹善赏者费少而劝多。<a id="a-6N"></a>其是之谓乎。</p>
  <p data-pb></p>
  <h2 id="a6O">晋太原永和三学院息尘传</h2>
  <p id="a6P">释息尘。<a id="a-6Q"></a>姓杨氏。<a id="a-6R"></a>并州人也。<a id="a-6S"></a>父迁贸有无营利而已。<a id="a-6T"></a>其母氏尝梦人服装伟丽称寄宵宿。<a id="a-6U"></a>便觉娠妊。<a id="a-6V"></a>生而有异童稚不群。<a id="a-6W"></a>每闻钟呗之音凝神侧耳。<a id="a-6X"></a>年方十二因梦金人瑰奇之状。<a id="a-6Y"></a>引之入精庐。<a id="a-6Z"></a>明旦告白二亲恳求出家。<a id="a-6a"></a>未允之前泣而不食。<a id="a-6b"></a>父母悯其天然情何厌塞。<a id="a-6c"></a>遂曲顺之。<a id="a-6d"></a>即投草堂院从师诵净名经菩萨戒。<a id="a-6e"></a>达宵不寐。<a id="a-6f"></a>将周一祀。<a id="a-6g"></a>舍本讽通。<a id="a-6h"></a>年当十七便听习维摩讲席。<a id="a-6i"></a>粗知大义。<a id="a-6j"></a>及乎弱冠乃圆上品。<a id="a-6k"></a>执持律范曾无缺然。<a id="a-6l"></a>年二十三文义斡通。<a id="a-6m"></a>于崇福寺宗感法师胜集传授。<a id="a-6n"></a>复学因明唯识不亏敷演。<a id="a-6o"></a>学徒颖脱者数人。<a id="a-6p"></a>崇福寺辩才大师从式最为高足。<a id="a-6q"></a>于天祐二年。<a id="a-6r"></a>李氏奄有河东。<a id="a-6s"></a>武皇帝请居大安寺净土院。<a id="a-6t"></a>四事供养。<a id="a-6u"></a>专览藏教修炼上生业。<a id="a-6v"></a>设无遮大斋前后五会。<a id="a-6w"></a>尘尝以身饲狼虎入山谷中。<a id="a-6x"></a>其兽近嗅而奔走。<a id="a-6y"></a>又于林薄裸体以啖蚊虻。<a id="a-6z"></a>乃游仙岩岳寺养道栖神。<a id="a-70"></a>复看大藏经。<a id="a-71"></a>匝设斋然一指伸其报庆。<a id="a-72"></a>彼寺有圣观音菩萨像。<a id="a-73"></a>长烛七灯香华供献。<a id="a-74"></a>后被诸生就请下山。<a id="a-75"></a>城内传扬大论。<a id="a-76"></a>四序无辍。<a id="a-77"></a>逐月设沐浴。<a id="a-78"></a>临河就沼投饲水族。<a id="a-79"></a>以己哒嚫旋赎羽毛。<a id="a-7A"></a>沉潜高明以遂生性。<a id="a-7B"></a>或施牢狱人食。<a id="a-7C"></a>或赈惠贫乏。<a id="a-7D"></a>或捐旛盖于净明金藏二塔。<a id="a-7E"></a>后唐长兴二年众请于大安国寺后。<a id="a-7F"></a>建三学院一所。<a id="a-7G"></a>供待四方听众。<a id="a-7H"></a>时又讲华严新经。<a id="a-7I"></a>传授于崇福寺继晖法师。<a id="a-7J"></a>由是三年不出院门。<a id="a-7K"></a>一字一礼华严经。<a id="a-7L"></a>一遍字字礼大佛名经。<a id="a-7M"></a>共一百二十卷。<a id="a-7N"></a>复炼一指。<a id="a-7O"></a>前后计然五指。<a id="a-7P"></a>时晋高祖潜跃晋阳。<a id="a-7Q"></a>最多钦重。<a id="a-7R"></a>洎乎龙飞尘每入洛京朝觐必延内殿。<a id="a-7S"></a>从容锡赉颇丰。<a id="a-7T"></a>帝赐紫服并懿号。<a id="a-7U"></a>固让方俞。<a id="a-7V"></a>尘闻凤翔府法门寺有佛中指骨节真身。<a id="a-7W"></a>乃辞帝往岐阳瞻礼。<a id="a-7X"></a>睹其希奇。<a id="a-7Y"></a>又然一指。<a id="a-7Z"></a>尘之双手唯存二指耳。<a id="a-7a"></a>续于天柱寺。<a id="a-7b"></a>就楚伦法师学俱舍论。<a id="a-7c"></a>方经数日。<a id="a-7d"></a>微有疾生。<a id="a-7e"></a>至七月二十七日辰时枕肱而逝。<a id="a-7f"></a>俗年六十三。<a id="a-7g"></a>腊四十四。<a id="a-7h"></a>平常唯衣大布不蓄盈长。<a id="a-7i"></a>六时礼佛未曾少缺。<a id="a-7j"></a>陇坻之间闻其示灭。<a id="a-7k"></a>黑白二众具威仪送。<a id="a-7l"></a>焚之得舍利数百粒弟子以灵骨归于太原。<a id="a-7m"></a>晋祖敕葬于晋水之西山。<a id="a-7n"></a>小塔至今存焉。</p>
  <p id="a7o">系曰。<a id="a-7p"></a>尘师捐舍讵能愈其精进乎。<a id="a-7q"></a>脱落浮荣岂能胜其义解乎。<a id="a-7r"></a>若然者不可以一名名矣。<a id="a-7s"></a>厥犹瞻卜华焉。<a id="a-7t"></a>色黄而矣。<a id="a-7u"></a>则真金谢其色。<a id="a-7v"></a>香芬而远则牛头愧其香。<a id="a-7w"></a>多名生乎一体者。<a id="a-7x"></a>其尘公欤。</p>
  <p data-pb></p>
  <h2 id="a7y">晋天台山平田寺道育传</h2>
  <p id="a7z">道育。<a id="a-80"></a>新罗国人也。<a id="a-81"></a>本国姓氏未所详练。<a id="a-82"></a>自唐景福壬子岁来游于天台。<a id="a-83"></a>迟回而挂锡于平田寺众堂中。<a id="a-84"></a>慈爱接物。<a id="a-85"></a>然终不舍岛夷。<a id="a-86"></a>言音。<a id="a-87"></a>恒持一钵受食。<a id="a-88"></a>食讫略经行。<a id="a-89"></a>而常坐胁不着席。<a id="a-8A"></a>日中洒扫殿廊料理常住得残羡之食。<a id="a-8B"></a>虽色恶气变收贮于器斋时自食与僧供湢浴煎茶。<a id="a-8C"></a>遇薪木中蠢蠢乃置之远地。<a id="a-8D"></a>护生偏切。<a id="a-8E"></a>所服皆大布纳。<a id="a-8F"></a>其重难荷。<a id="a-8G"></a>每至夏首秋末。<a id="a-8H"></a>日昳乃裸露胸背[月*坒]腨云。<a id="a-8I"></a>饲蚊蚋虻蛭杂色虫。<a id="a-8J"></a>螫啮至于血流于地。<a id="a-8K"></a>如是行之四十余载未尝少废。<a id="a-8L"></a>凡对晤宾客止云伊伊二字。<a id="a-8M"></a>殊不通华语。<a id="a-8N"></a>然其会认人意且无差脱。<a id="a-8O"></a>顶发垂白眉亦尨焉。<a id="a-8P"></a>身出绀赤色舍利。<a id="a-8Q"></a>有如珠颗。<a id="a-8R"></a>人或求之随意皆获。<a id="a-8S"></a>至晋天福三年戊戌岁十月十日。<a id="a-8T"></a>终于僧堂中。<a id="a-8U"></a>揣其年八十余耳。<a id="a-8V"></a>寺僧[臼/丌]上山后焚之。<a id="a-8W"></a>灰中得舍利不可胜数。<a id="a-8X"></a>或有得巨骨者。<a id="a-8Y"></a>后唐清泰二年曾游石梁。<a id="a-8Z"></a>回与育同宿堂内。<a id="a-8a"></a>时春煦亦烧榾柮柴以自熏灼。<a id="a-8b"></a>口中唠唠通夜不辍。<a id="a-8c"></a>或云。<a id="a-8d"></a>凡供养罗汉大斋日育则不食。<a id="a-8e"></a>人或见迎罗汉。<a id="a-8f"></a>时问何不去殿内受供。<a id="a-8g"></a>口云伊伊去。<a id="a-8h"></a>或云饲虫。<a id="a-8i"></a>时见群虎嗅之盘桓而去矣。</p>
  <h2 id="a8j">晋江州庐山香积庵景超传</h2>
  <p id="a8k">释景超。<a id="a-8l"></a>不知何许人也。<a id="a-8m"></a>素持戒范若护浮囊。<a id="a-8n"></a>性惟矢直言不面从。<a id="a-8o"></a>及乎游方役足选胜栖身。<a id="a-8p"></a>至于庐峰便有息行之意。<a id="a-8q"></a>惟诵法华鞠为恒务。<a id="a-8r"></a>九江之人且多景仰。<a id="a-8s"></a>尝礼华严经一字拜之。<a id="a-8t"></a>计已二遍。<a id="a-8u"></a>乃烧一指为灯供养。<a id="a-8v"></a>庆礼经周矣。<a id="a-8w"></a>次礼法华经同前。<a id="a-8x"></a>身肤内隐隐出舍利。<a id="a-8y"></a>磊落圆莹。<a id="a-8z"></a>或有求者。<a id="a-90"></a>坐席行地拾之无算。<a id="a-91"></a>天福中卒于庵中。<a id="a-92"></a>今坟塔在乎庐阜。<a id="a-93"></a>游者致礼嗟叹而已。</p>
  <p id="a94">系曰。<a id="a-95"></a>言遗身者。<a id="a-96"></a>必委弃全躯如萨埵王子是欤。<a id="a-97"></a>今以指为灯以肱擎炷。<a id="a-98"></a>何预斯例。<a id="a-99"></a>莫过幸否。<a id="a-9A"></a>通曰。<a id="a-9B"></a>炼指断肱是遗身之加行也。<a id="a-9C"></a>况复像末尤成难事。<a id="a-9D"></a>其犹守少分之廉隅入循吏传同也。</p>
  <p data-pb></p>
  <h2 id="a9E">晋凤翔府法门寺志通传</h2>
  <p id="a9F">释志通。<a id="a-9G"></a>俗姓张氏。<a id="a-9H"></a>右扶风著姓家之子也。<a id="a-9I"></a>早知遣世克务净门。<a id="a-9J"></a>选礼名师登于上品。<a id="a-9K"></a>诸方讲肆遍略留心。<a id="a-9L"></a>后唐之季兵革相寻。<a id="a-9M"></a>自此驾已东巡薄游洛下。<a id="a-9N"></a>遇嚩日啰三藏行瑜伽教法。<a id="a-9O"></a>通礼事之。<a id="a-9P"></a>乃欲陟天台罗浮。<a id="a-9Q"></a>遂辞三藏曰。<a id="a-9R"></a>吾此求翻译。<a id="a-9S"></a>属中原多事。<a id="a-9T"></a>子议南征奈何路梗何。<a id="a-9U"></a>通曰。<a id="a-9V"></a>泛天堑其如我何。<a id="a-9W"></a>三藏曰。<a id="a-9X"></a>苟去吴会间。<a id="a-9Y"></a>可付之梵夹。<a id="a-9Z"></a>或缘会传译。<a id="a-9a"></a>通曰。<a id="a-9b"></a>已闻命矣。<a id="a-9c"></a>以天福四年己亥岁天王锡命于吴越。<a id="a-9d"></a>遂附海舰达浙中。<a id="a-9e"></a>时文穆王钱氏奉朝廷之故。<a id="a-9f"></a>具威仪乐部迎通入府庭供养。<a id="a-9g"></a>于真身塔寺安置。<a id="a-9h"></a>施赉丰腆。<a id="a-9i"></a>通请往天台山。<a id="a-9j"></a>由是登赤城陟华顶。<a id="a-9k"></a>既而于智者道场挂锡。<a id="a-9l"></a>因览西方净土灵瑞传。<a id="a-9m"></a>变行回心愿生彼土。<a id="a-9n"></a>生常不背西坐。<a id="a-9o"></a>山中有招手石者。<a id="a-9p"></a>昔智顗梦其石上有僧临海上举手相招召之状。<a id="a-9q"></a>顗入天台见其僧名定光耳轮耸上过顶。<a id="a-9r"></a>亦不测之神僧也。<a id="a-9s"></a>乃相见乃问顗曰。<a id="a-9t"></a>还记得相招致否。<a id="a-9u"></a>顗曰。<a id="a-9v"></a>唯此石峻峙顾下无地。<a id="a-9w"></a>通登此投身愿速生净土。<a id="a-9x"></a>奋躯而堕一大树中。<a id="a-9y"></a>枝软干柔若有人扶接焉。<a id="a-9z"></a>殊无少损。<a id="a-A0"></a>乃再叩榼投之。<a id="a-A1"></a>落于岩下蒙茸草上。<a id="a-A2"></a>微有少伤。<a id="a-A3"></a>迟久苏矣。<a id="a-A4"></a>众僧谓为豺虎所啖。<a id="a-A5"></a>及见其犹殗殜然。<a id="a-A6"></a>舁就本道场。<a id="a-A7"></a>初通去不白众。<a id="a-A8"></a>遂分人各路寻觅。<a id="a-A9"></a>至螺溪民村有巫者。<a id="a-AA"></a>言事多验或就问焉。<a id="a-AB"></a>神曰。<a id="a-AC"></a>伊僧在西南方。<a id="a-AD"></a>现有金铠神扶卫不死。<a id="a-AE"></a>我到彼。<a id="a-AF"></a>神气尽矣。<a id="a-AG"></a>固难近也。<a id="a-AH"></a>皆符协神言。<a id="a-AI"></a>后往越州法华山。<a id="a-AJ"></a>默修净业。<a id="a-AK"></a>将欲化去。<a id="a-AL"></a>所止房地生白色物如傅粉焉。<a id="a-AM"></a>未几坐禅床而终。<a id="a-AN"></a>迁座阇维有五色烟覆于顶上。<a id="a-AO"></a>法华川中咸闻异香焉。</p>
  <p id="aAP">系曰。<a id="a-AQ"></a>昔薄拘罗有五不死。<a id="a-AR"></a>今通公二不死。<a id="a-AS"></a>昔法充投千仞香炉峰而不亡。<a id="a-AT"></a>通且同矣。<a id="a-AU"></a>得非天龙负翼不损一毛乎。<a id="a-AV"></a>而能延彼连持色心未断者。<a id="a-AW"></a>何俾其增修净土业耳。</p>
  <p data-pb></p>
  <h2 id="aAX">晋朔方灵武永福寺道舟传</h2>
  <p id="aAY">道舟。<a id="a-AZ"></a>姓管氏。<a id="a-Aa"></a>朔方回乐人也。<a id="a-Ab"></a>髫年聪雅庠序有仪。<a id="a-Ac"></a>虽诵诗书乐闻释典。<a id="a-Ad"></a>决志出家于龙兴寺孔雀王院。<a id="a-Ae"></a>爰得戒珠渐圆心月。<a id="a-Af"></a>吟哦呗赞嘹亮可听。<a id="a-Ag"></a>乃率信士造永兴寺。<a id="a-Ah"></a>功成不宰。<a id="a-Ai"></a>辞灵帅韩公洙入贺兰山白草谷。<a id="a-Aj"></a>立要持念感枯泉重涌有灵蛇游泳于中。<a id="a-Ak"></a>遂陟法台谈讲也。<a id="a-Al"></a>道俗蜂屯檀施山积。<a id="a-Am"></a>赞唱音响可遏行云。<a id="a-An"></a>犷悍之人若鸱鸮之革韵。<a id="a-Ao"></a>乃刺血昼大悲千手眼立像。<a id="a-Ap"></a>属其亢阳则绝食瞑目。<a id="a-Aq"></a>要期雨之通济方议充肠。<a id="a-Ar"></a>中和二年闻关辅扰攘。<a id="a-As"></a>乃于城南念定院塔下。<a id="a-At"></a>断左肱焚之供养大悲像。<a id="a-Au"></a>愿倒冒干戈中原塞上早</p>
  <p data-pb></p>
  <h2 id="aAv">汉洛京广爱寺洪真传</h2>
  <p id="aAw">洪真。<a id="a-Ax"></a>姓淳于氏。<a id="a-Ay"></a>滑州酸枣人也。<a id="a-Az"></a>幼悟尘劳决求出离。<a id="a-B0"></a>介然之性云鹤相高。<a id="a-B1"></a>师授法华经随文生解。<a id="a-B2"></a>铠甲精进伏其恚忿。<a id="a-B3"></a>或沾檀施回面舍旃。<a id="a-B4"></a>诵法华经约一万部诣朝门表乞焚全躯供养佛塔。<a id="a-B5"></a>帝命弗俞时。<a id="a-B6"></a>政出多门。<a id="a-B7"></a>或谮云惑众。<a id="a-B8"></a>或言不利国家。<a id="a-B9"></a>下敕严阻。<a id="a-BA"></a>真叹曰。<a id="a-BB"></a>善根殖浅魔障尤强。<a id="a-BC"></a>莫余敢止。<a id="a-BD"></a>遂退广爱寺罄舍衣盂作非时施。<a id="a-BE"></a>愿毕当年无疾坐灭。<a id="a-BF"></a>经数日颜貌如生。<a id="a-BG"></a>迁就茶毗。<a id="a-BH"></a>唯舌根不坏益更鲜红。<a id="a-BI"></a>时众观之叹希有事。<a id="a-BJ"></a>春秋五十二伊洛之问重之如在。</p>
  <p data-pb></p>
  <h2 id="aBK">周钱塘报恩寺慧明传</h2>
  <p id="aBL">慧明。<a id="a-BM"></a>俗姓蒋。<a id="a-BN"></a>钱塘人也。<a id="a-BO"></a>研核三学渐入精微。<a id="a-BP"></a>后登闽越殆至临川。<a id="a-BQ"></a>礼文益禅师深符正理。<a id="a-BR"></a>悟先所宗不免生灭情见。<a id="a-BS"></a>后回浙隐天台白沙立草寮。<a id="a-BT"></a>有雪峰长庆之风。<a id="a-BU"></a>到者皆崩角摧锋。<a id="a-BV"></a>谓明为魔说。<a id="a-BW"></a>汉乾祐中自山出时。<a id="a-BX"></a>翠岩参公率诸禅伯。<a id="a-BY"></a>于僧主思宪院定其臧否。<a id="a-BZ"></a>明之口给无能挫衄。<a id="a-Ba"></a>寻汉南国王钱氏造大报恩寺。<a id="a-Bb"></a>请以住持。<a id="a-Bc"></a>假号圆通普照禅师。<a id="a-Bd"></a>然行玄沙正眼非明曷能致此。<a id="a-Be"></a>显德中卒。<a id="a-Bf"></a>时酷暑俾欲葬之。<a id="a-Bg"></a>有弟子永安曰。<a id="a-Bh"></a>知师唯我也。<a id="a-Bi"></a>请焚之得舍利五色。<a id="a-Bj"></a>一皆圆净。<a id="a-Bk"></a>初明炼指为灯。<a id="a-Bl"></a>于天台供养。<a id="a-Bm"></a>后相继烧三指而勤持课。<a id="a-Bn"></a>胁疏衽席。<a id="a-Bo"></a>时说法焉。<a id="a-Bp"></a>性且刚直言多忤物。<a id="a-Bq"></a>是其所短也。</p>
  <p data-pb></p>
  <h2 id="aBr">周晋州慈云寺普静传</h2>
  <p id="aBs">普静。<a id="a-Bt"></a>姓茹氏。<a id="a-Bu"></a>晋州洪洞人也。<a id="a-Bv"></a>少出家于本郡惠澄法师。<a id="a-Bw"></a>暗诵诸经明持秘咒。<a id="a-Bx"></a>思升白品愿剪青螺。<a id="a-By"></a>既下方坛而循律检。<a id="a-Bz"></a>往礼凤翔法门寺真身。<a id="a-C0"></a>乃于睢阳听涉。<a id="a-C1"></a>赴龙兴寺讲训徒侣。<a id="a-C2"></a>若鳣鲔之宗蛟龙焉。<a id="a-C3"></a>又允琴台请转梵轮。<a id="a-C4"></a>安而能迁复于陈蔡曹亳宿泗。<a id="a-C5"></a>各随缘奖导。<a id="a-C6"></a>回于今东京扬化。<a id="a-C7"></a>善者从之。<a id="a-C8"></a>晋天福癸卯岁。<a id="a-C9"></a>心之怀土还复故乡。<a id="a-CA"></a>遂断食发愿。<a id="a-CB"></a>愿舍千身速登正觉。<a id="a-CC"></a>至周显德二年。<a id="a-CD"></a>遇请真身入寺。<a id="a-CE"></a>遂陈状于州牧杨君愿焚躯供养。<a id="a-CF"></a>杨君允其意。<a id="a-CG"></a>乃往广胜寺。<a id="a-CH"></a>倾州民人。<a id="a-CI"></a>或献之香果。<a id="a-CJ"></a>或引以旛华。<a id="a-CK"></a>或泣泪相随。<a id="a-CL"></a>或呗声前导。<a id="a-CM"></a>至四月八日。<a id="a-CN"></a>真身塔前广发大愿曰。<a id="a-CO"></a>愿焚千身。<a id="a-CP"></a>今千中之一也。<a id="a-CQ"></a>徐入柴庵自分火炬。<a id="a-CR"></a>时则烟飞惨色香霭愁云。<a id="a-CS"></a>举众叹嗟群黎悲泣享寿六十有九。<a id="a-CT"></a>弟子等收合余烬供养焉。</p>
  <h2 id="aCU">宋衡阳大圣寺守贤传</h2>
  <p id="aCV">释守贤。<a id="a-CW"></a>姓丘氏。<a id="a-CX"></a>泉州永春人也。<a id="a-CY"></a>少而聪达渊懿沉厚。<a id="a-CZ"></a>誓投吉祥院从师披剪焉。<a id="a-Ca"></a>后游学栖云门禅师道场明了心决。<a id="a-Cb"></a>趋彼衡阳众推说法。<a id="a-Cc"></a>纳衣练若之人。<a id="a-Cd"></a>若百州之会于朝夕池矣。<a id="a-Ce"></a>贤不衣缯纩布衣皮裤而已。<a id="a-Cf"></a>度伏腊必无更易。<a id="a-Cg"></a>胁不着席。<a id="a-Ch"></a>唯坐藤床瞑目通宵。<a id="a-Ci"></a>除有问者。<a id="a-Cj"></a>随其启发雍容自持。<a id="a-Ck"></a>乾德中告众曰。<a id="a-Cl"></a>吾有债愿未酬心终不了。<a id="a-Cm"></a>明日入南窑山投身饲虎。<a id="a-Cn"></a>弟子辈去寻见双胫皮裤缠且存耳。<a id="a-Co"></a>收阇维之得舍利无数。<a id="a-Cp"></a>报龄七十四。<a id="a-Cq"></a>今小浮图藏遗体焉。</p>
  <h2 id="aCr">宋天台山般若寺师蕴传</h2>
  <p id="aCs">释师蕴。<a id="a-Ct"></a>金华人也。<a id="a-Cu"></a>厥性真率不好封植。<a id="a-Cv"></a>遇事属情有多讦直。<a id="a-Cw"></a>梁龙德中与德韶禅师结侣遐征。<a id="a-Cx"></a>游访名师胜境。<a id="a-Cy"></a>至于北代清凉山冥心巡礼。<a id="a-Cz"></a>后登苍梧野陟祝融峰。<a id="a-D0"></a>然韶师或随或否。<a id="a-D1"></a>回于浙来还栖息韶师法会。<a id="a-D2"></a>其为人也稠人广众往往滑稽。<a id="a-D3"></a>有好戏噱者则狎之胶漆如也。<a id="a-D4"></a>故高达之者置之于度外矣。<a id="a-D5"></a>唯韶师默而识之。<a id="a-D6"></a>谓人曰。<a id="a-D7"></a>蕴公痴狂吾不测其边际焉。<a id="a-D8"></a>因有疾求僧作忏悔文。<a id="a-D9"></a>诵经及密咒。<a id="a-DA"></a>各论几百藏为度。<a id="a-DB"></a>方知其密持之不懈。<a id="a-DC"></a>尝谓道友曰。<a id="a-DD"></a>吾生无益于人欲投宴坐峰不然石梁下。<a id="a-DE"></a>所愿早预贤圣之俦也。<a id="a-DF"></a>其道友多沮其计。<a id="a-DG"></a>以开宝六年七月内无疾坐终。<a id="a-DH"></a>如入禅定。<a id="a-DI"></a>时炎蒸停尸二七日。<a id="a-DJ"></a>身无欹侧窍无气秽。<a id="a-DK"></a>及迁神座就寺之东隅阇维。<a id="a-DL"></a>煨烬中收舍利外舌根不坏。<a id="a-DM"></a>灰寒拾之如红芙蕖色。<a id="a-DN"></a>柔软可怜。<a id="a-DO"></a>或曰。<a id="a-DP"></a>伊僧别无奇异。<a id="a-DQ"></a>此物偶存。<a id="a-DR"></a>乃重燔爇其舌。<a id="a-DS"></a>随同火色。<a id="a-DT"></a>迟久还如莲叶。<a id="a-DU"></a>遂议结小塔于寺中缄藏。<a id="a-DV"></a>后有不信者。<a id="a-DW"></a>重烧锻凡数十过矣。<a id="a-DX"></a>蕴生不言姓氏年齿。<a id="a-DY"></a>人以貌取之。<a id="a-DZ"></a>则年八十余矣。</p>
  <h2 id="aDa">宋杭州真身宝塔寺绍岩传</h2>
  <p id="aDb">释绍岩。<a id="a-Dc"></a>俗姓刘。<a id="a-Dd"></a>雍州人也。<a id="a-De"></a>母张氏始娠梦寤甚奇。<a id="a-Df"></a>及生也神姿瑰伟。<a id="a-Dg"></a>至长也器度宏深。<a id="a-Dh"></a>七岁苦求出家于高安禅师。<a id="a-Di"></a>十八进具于怀晖律师。<a id="a-Dj"></a>凡百经书览同温习。<a id="a-Dk"></a>自是游诸方圣迹。<a id="a-Dl"></a>洎入吴会栖息天台四明山。<a id="a-Dm"></a>与德韶禅师共决疑滞于临川益公。<a id="a-Dn"></a>遂于钱塘湖水心寺挂锡。<a id="a-Do"></a>恒讽持法华经无昼夜。<a id="a-Dp"></a>俄感陆地庭间生莲华。<a id="a-Dq"></a>举城人瞻瞩。<a id="a-Dr"></a>岩亟命搴而蹂之。<a id="a-Ds"></a>以建隆二年辛酉。<a id="a-Dt"></a>经愿云满誓同药王。<a id="a-Du"></a>焚身以供养。<a id="a-Dv"></a>时汉南国王钱氏。<a id="a-Dw"></a>笃重归心苦留乃止。<a id="a-Dx"></a>寻潜遁投身曹娥江。<a id="a-Dy"></a>用饲鱼腹。<a id="a-Dz"></a>会有渔者拯之。<a id="a-E0"></a>云有神人扶足求溺弗可。<a id="a-E1"></a>衣敷水面而惊涛迅激。<a id="a-E2"></a>岩如坐宝台。<a id="a-E3"></a>然。<a id="a-E4"></a>水火二缘俱为未济。<a id="a-E5"></a>恒怏惋其怀。<a id="a-E6"></a>乃於越法华山安置。<a id="a-E7"></a>续召于杭塔寺造上方净院以居之。<a id="a-E8"></a>开宝四年七月有疾不求药石。<a id="a-E9"></a>作偈累篇示门徒曰。<a id="a-EA"></a>吾诵经二万部。<a id="a-EB"></a>决以安养为期。<a id="a-EC"></a>跏趺坐亡。<a id="a-ED"></a>享龄七十三。<a id="a-EE"></a>法腊五十五。<a id="a-EF"></a>丧事官供茶毗于龙井山。<a id="a-EG"></a>获舍利无算。<a id="a-EH"></a>遗骨若玉莹然。<a id="a-EI"></a>遂收合作石函置于影堂。<a id="a-EJ"></a>大宁军节度使赠太师孙承祐为碑纪述焉。</p>
  <h2 id="aEK">宋天台山文辇传</h2>
  <p id="aEL">释文辇。<a id="a-EM"></a>永嘉郡平阳人也。<a id="a-EN"></a>邂逅求师受业于金华。<a id="a-EO"></a>纳具足律仪毕翘勤笃励。<a id="a-EP"></a>三乘之学一皆染渐。<a id="a-EQ"></a>因往缙云明昭禅师法会。<a id="a-ER"></a>不事繁云。<a id="a-ES"></a>扬眴之间决了无滞。<a id="a-ET"></a>末遇天台山德韶禅翁唱宗一大师之道。<a id="a-EU"></a>辇复谛受无疑。<a id="a-EV"></a>不为异缘牵转。<a id="a-EW"></a>故三十载随韶师听其进否。<a id="a-EX"></a>尝谓人曰。<a id="a-EY"></a>悟入之缘犹蠖屈之于叶也。<a id="a-EZ"></a>食黄则身黄。<a id="a-Ea"></a>食苍则身苍。<a id="a-Eb"></a>其屈伸之状无变。<a id="a-Ec"></a>吾初见明昭乃若是。<a id="a-Ed"></a>今学玄沙又如是。<a id="a-Ee"></a>此所谓殊涂而同归。<a id="a-Ef"></a>今更取佛言为定量之。<a id="a-Eg"></a>乃览大藏经三周遍。<a id="a-Eh"></a>自是已来逍遥无滞。<a id="a-Ei"></a>以太平兴国三年。<a id="a-Ej"></a>忽自操其斧。<a id="a-Ek"></a>言伐其檀。<a id="a-El"></a>巧结玲珑重攒。<a id="a-Em"></a>若题凑焉。<a id="a-En"></a>号曰浮图。<a id="a-Eo"></a>中开户入内趺坐。<a id="a-Ep"></a>自持火炬。<a id="a-Eq"></a>誓之曰。<a id="a-Er"></a>以此残喘焚之供养十方佛诸圣贤。<a id="a-Es"></a>言讫发焰亘空。<a id="a-Et"></a>其烟五色旋转氤氲。<a id="a-Eu"></a>犹闻诵经之声。<a id="a-Ev"></a>须臾始绝观者号哭。<a id="a-Ew"></a>灰寒收舍利不知颗数。<a id="a-Ex"></a>春秋八十四。<a id="a-Ey"></a>初辇尝谓善建寺僧说。<a id="a-Ez"></a>吾死已无占伽蓝可食之地。<a id="a-F0"></a>弗如自焚供养。<a id="a-F1"></a>望诸贤此时聚柴[卄/積]下念佛助我往生。<a id="a-F2"></a>只此相烦耳。<a id="a-F3"></a>今善建寺中累石为小塔焉。</p>
  <p id="aF4">系曰。<a id="a-F5"></a>小乘教以自杀犯重戒前诸方便罪。<a id="a-F6"></a>是以无敢操炬就燎者。<a id="a-F7"></a>然自杀二例。<a id="a-F8"></a>一畏杀。<a id="a-F9"></a>须结兰吉。<a id="a-FA"></a>二愿往生。<a id="a-FB"></a>强猛之心命终身往。<a id="a-FC"></a>兰吉可能作碍邪。<a id="a-FD"></a>复次大心一发百年闇室一灯能破。<a id="a-FE"></a>何罪之有。<a id="a-FF"></a>是故行人无以小道而拘大根者乎。</p>
  <p data-pb></p>
  <h2 id="aFG">宋临淮普照王寺怀德传</h2>
  <p id="aFH">释怀德。<a id="a-FI"></a>本江南人也。<a id="a-FJ"></a>髫年离俗谨愿饰身。<a id="a-FK"></a>诵通法华经得度。<a id="a-FL"></a>自尔虽登讲肆终以诵持为专务。<a id="a-FM"></a>晚游泗上礼僧伽塔像。<a id="a-FN"></a>属今上遣高品李神福赍旙华上供。<a id="a-FO"></a>并感应舍利至葬于新塔下基深窟中。<a id="a-FP"></a>德遂誓焚躯供养。<a id="a-FQ"></a>先罄舍衣囊供身之物。<a id="a-FR"></a>斋僧一中。<a id="a-FS"></a>然后自衣纸服身缠油蜡礼辞僧众。<a id="a-FT"></a>手持双烛登柴[卄/積]中。<a id="a-FU"></a>发火诵经。<a id="a-FV"></a>观者莫不挥涕。<a id="a-FW"></a>德至火炽熛高。<a id="a-FX"></a>其身聊侧。<a id="a-FY"></a>犹微闻诵经之声。<a id="a-FZ"></a>一城之人无不悲悼者。<a id="a-Fa"></a>淘汰舍利甚多。<a id="a-Fb"></a>乃太平兴国八年四月八日也。<a id="a-Fc"></a>使臣回奏。<a id="a-Fd"></a>上为之动容焉。<a id="a-Fe"></a>论曰。<a id="a-Ff"></a>界系之牢不无我所。<a id="a-Fg"></a>浮生之命连在色身。<a id="a-Fh"></a>皆自贵而轻他。<a id="a-Fi"></a>悉己多而彼少。<a id="a-Fj"></a>而增靳固。<a id="a-Fk"></a>但长悭贪。<a id="a-Fl"></a>若骊龙之吝珠。<a id="a-Fm"></a>犹[犛-未+牙]牛之爱尾。<a id="a-Fn"></a>孔惜翠羽麝护香脐也。<a id="a-Fo"></a>其如儒氏彝伦孔门徽典。<a id="a-Fp"></a>以己私之饥体曰父母之发肤。<a id="a-Fq"></a>不敢毁伤恒知保慎。<a id="a-Fr"></a>复有好自标遇三年不见于门生。<a id="a-Fs"></a>且事尊严一坐不垂于堂庑。<a id="a-Ft"></a>及乎心游方外教脱域中。<a id="a-Fu"></a>或大善之克成。<a id="a-Fv"></a>非小愆之能绊。<a id="a-Fw"></a>许友以死杀身成仁。<a id="a-Fx"></a>渐契不拘将邻直道。<a id="a-Fy"></a>至有黜礼乐薄忠信去健羡饮淳和。<a id="a-Fz"></a>乃有洗耳辞荣抱石沉水。<a id="a-G0"></a>与儒则一倍相反。<a id="a-G1"></a>于释则分寸相邻佛乃为物捐躯利生损命。<a id="a-G2"></a>与其不拔胫毛为利也。<a id="a-G3"></a>伏腊殊时。<a id="a-G4"></a>与其惜父母之亲体也。<a id="a-G5"></a>参辰各见如此乃验教之深浅行之是非。<a id="a-G6"></a>譬犹出泉货而既多入息利而不少。<a id="a-G7"></a>我世尊因地也。<a id="a-G8"></a>初唯减口次则脱身。<a id="a-G9"></a>车服越共弊之心。<a id="a-GA"></a>象马过借人之乘。<a id="a-GB"></a>辍食菜之地判受封之成。<a id="a-GC"></a>用若拂尘舍犹脱屣。<a id="a-GD"></a>复次唼肤待饫剜自副求。<a id="a-GE"></a>或指然一灯。<a id="a-GF"></a>或身均百脔。<a id="a-GG"></a>救羸虚之虎。<a id="a-GH"></a>化长伟之鱼。<a id="a-GI"></a>因超劫归弥勒之前。<a id="a-GJ"></a>先成佛享释迦之位。<a id="a-GK"></a>皆从旋习始外财而终内财。<a id="a-GL"></a>及熟善根变难舍而成易舍。<a id="a-GM"></a>夫辍外财外财难舍。<a id="a-GN"></a>难舍凡夫也。<a id="a-GO"></a>捐内财内财易弃。<a id="a-GP"></a>易弃菩萨也。<a id="a-GQ"></a>须知三世诸佛同赞此门。<a id="a-GR"></a>是真实修。<a id="a-GS"></a>是第一施。<a id="a-GT"></a>岂不见僧崖菩萨安详陟于柴楼。<a id="a-GU"></a>大志道人慷恺焚其腕骨。<a id="a-GV"></a>人皆难色。<a id="a-GW"></a>彼有易容。<a id="a-GX"></a>盖累世之曾为。<a id="a-GY"></a>致今生之又舍。<a id="a-GZ"></a>舍而复舍。<a id="a-Ga"></a>估七宝以非珍。<a id="a-Gb"></a>空而又空。<a id="a-Gc"></a>以三轮之绝轨。<a id="a-Gd"></a>乘兹度岸。<a id="a-Ge"></a>是曰真归。<a id="a-Gf"></a>得金刚坚固之身。<a id="a-Gg"></a>留玉粒驮都之应。<a id="a-Gh"></a>今之录也。<a id="a-Gi"></a>藏则当乎炎暑裸餧蚊虻。<a id="a-Gj"></a>寿则试其浮图坐中圆寂。<a id="a-Gk"></a>定兰感天王而还眼。<a id="a-Gl"></a>鸿休拒大盗以偿冤。<a id="a-Gm"></a>明饲兽而破悭。<a id="a-Gn"></a>超然灯而烬指。<a id="a-Go"></a>加其舌根不坏身溺不沈。<a id="a-Gp"></a>入薪塔而。<a id="a-Gq"></a>自焚露赤躯而受咋。<a id="a-Gr"></a>以前诸德也。<a id="a-Gs"></a>念业异熟为所依趣。<a id="a-Gt"></a>知身是幻幻体何凭。<a id="a-Gu"></a>悟质如沤沤形暂起。<a id="a-Gv"></a>幻从心造假伪相寻。<a id="a-Gw"></a>沤散水澄浮沉互有。<a id="a-Gx"></a>是故大圣几生所计。<a id="a-Gy"></a>小乘润生尽期。<a id="a-Gz"></a>贵息苦依思除我倒。<a id="a-H0"></a>非谓视同糠秕观若尘炱。<a id="a-H1"></a>譬之寄习学于茅庐附弯弧于土垛。<a id="a-H2"></a>为选登云之路。<a id="a-H3"></a>为求出塞之功。<a id="a-H4"></a>然后赐宅一区门罗八戟。<a id="a-H5"></a>方云贵土始利封侯。<a id="a-H6"></a>以其乳哺之囊转得那罗之器。<a id="a-H7"></a>亦复如是或曰。<a id="a-H8"></a>用斯声教化我中华。<a id="a-H9"></a>得非韩吏部所患非杨即墨而况加其佛乎。<a id="a-HA"></a>攻乎异端斯害孔炽。<a id="a-HB"></a>对曰。<a id="a-HC"></a>正谈仁义则道德相悬。<a id="a-HD"></a>正说苦空则忠信可薄。<a id="a-HE"></a>还借韩之譬况。<a id="a-HF"></a>坐井窥天非天之咎。<a id="a-HG"></a>孔门大旨未能知生焉能知死。<a id="a-HH"></a>庄子曰。<a id="a-HI"></a>劳我以生息我以死。<a id="a-HJ"></a>若观鼓盆而歌似知不死焉。<a id="a-HK"></a>二教曾不言人死神明不灭。<a id="a-HL"></a>随其善恶业缘受报。<a id="a-HM"></a>故有好丑。<a id="a-HN"></a>若由业因也。<a id="a-HO"></a>是用将粗易细以弱商强售苋陆之脆形。<a id="a-HP"></a>博华鬘之珍服。<a id="a-HQ"></a>既熏当种而起现行。<a id="a-HR"></a>生胜已生报强前报。<a id="a-HS"></a>刳肉眼而招佛眼。<a id="a-HT"></a>割凡躯而贸金躯。<a id="a-HU"></a>尼拘之子至微。<a id="a-HV"></a>荫车之形不少。<a id="a-HW"></a>是为真语。<a id="a-HX"></a>非谓食言。<a id="a-HY"></a>菩萨利他适足以学。<a id="a-HZ"></a>或曰。<a id="a-Ha"></a>夫行然炼。<a id="a-Hb"></a>善人则不疑。<a id="a-Hc"></a>其有不善之人。<a id="a-Hd"></a>惯尝刲割。<a id="a-He"></a>谓疼痛。<a id="a-Hf"></a>为诙谐。<a id="a-Hg"></a>堪受凌迟。<a id="a-Hh"></a>谓炙炮为戏剧。<a id="a-Hi"></a>或敩人而偶作。<a id="a-Hj"></a>或诳世而强为。<a id="a-Hk"></a>此则栽何善根。<a id="a-Hl"></a>自求辛螫耳。<a id="a-Hm"></a>对曰。<a id="a-Hn"></a>虽则顽民喜忍恶少耐伤。<a id="a-Ho"></a>且经念以然烧。<a id="a-Hp"></a>或浅诚而餧饲。<a id="a-Hq"></a>冥招善报。<a id="a-Hr"></a>已种良因。<a id="a-Hs"></a>以浮泛心得浮泛报。<a id="a-Ht"></a>昔有女子戏披袈裟。<a id="a-Hu"></a>婆罗门醉着法服。<a id="a-Hv"></a>其缘会遇道果终成也。<a id="a-Hw"></a>或曰。<a id="a-Hx"></a>义净传译重累再三。<a id="a-Hy"></a>今勿然炼。<a id="a-Hz"></a>伊人亲游西域备熟方宜。<a id="a-I0"></a>至乎教乘罔不详究。<a id="a-I1"></a>不许毁伤何邪。<a id="a-I2"></a>对曰。<a id="a-I3"></a>此专缚阿笈摩之教。<a id="a-I4"></a>安能沮坏摩诃衍法耶。<a id="a-I5"></a>设或略舍内财决定当圆檀度。<a id="a-I6"></a>故庄严论云。<a id="a-I7"></a>若能施自身命则为希有。<a id="a-I8"></a>成菩萨檀度也。<a id="a-I9"></a>将知四轮出世十善行时。<a id="a-IA"></a>有道则尧下足淳民。<a id="a-IB"></a>奉孝则曾家生令子。<a id="a-IC"></a>我圣上践祚之四载。<a id="a-ID"></a>两浙进阿育王盛释迦佛舍利塔。<a id="a-IE"></a>初于滋福殿供养。<a id="a-IF"></a>后迎入内道场。<a id="a-IG"></a>屡现奇瑞。<a id="a-IH"></a>八年二月望诏于开宝寺树木浮图仅登于尺。<a id="a-II"></a>先藏是塔于深甃中。<a id="a-IJ"></a>此日放神光亘烛天壤。<a id="a-IK"></a>时黑白众中有炼顶指者。<a id="a-IL"></a>有然香炷者。<a id="a-IM"></a>宣赐物有差。<a id="a-IN"></a>苟非大权菩萨大福天王。<a id="a-IO"></a>安能激劝下民而捐身宝者乎。<a id="a-IP"></a>直令此地螺髻见而珍宝成。<a id="a-IQ"></a>还觉其时鹫峰净而土田变。<a id="a-IR"></a>范云缀史纪数色之征祥。<a id="a-IS"></a>王劭编文书几州之葬塔。<a id="a-IT"></a>隋分舍利。<a id="a-IU"></a>唐瘗真身。<a id="a-IV"></a>比乎我朝。<a id="a-IW"></a>田陇与铁围争其疆畔耳。<a id="a-IX"></a>此篇所载。<a id="a-IY"></a>成传开宗。<a id="a-IZ"></a>令能忍难忍之人既亡若在。<a id="a-Ia"></a>使舍身受身之者虽死犹生。<a id="a-Ib"></a>图五芝于草木之前。<a id="a-Ic"></a>列四瑞于鳞毛之表。<a id="a-Id"></a>诗曰。<a id="a-Ie"></a>仪刑文王。<a id="a-If"></a>万邦作式者也。</p>
 </body>
</html>