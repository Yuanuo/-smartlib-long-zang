<!doctype html>
<html id="z3IBWT61Jv" data-ver="920">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第十一</h1>
  <h2 id="a2">习禅篇第三之四(正传二十一人附见四人)</h2>
  <h2 id="a3">唐洛京伏牛山自在传(一钵和尚南印)</h2>
  <p id="a4">释自在。<a id="a-5"></a>俗姓李。<a id="a-6"></a>吴兴人也。<a id="a-7"></a>生有奇瑞。<a id="a-8"></a>稍长坐则加趺。<a id="a-9"></a>亲党异之辞所爱投径山出家。<a id="a-A"></a>于新定登戒。<a id="a-B"></a>及诸方参学。<a id="a-C"></a>从南康道一禅师法席。<a id="a-D"></a>悬解真宗。<a id="a-E"></a>逸踪流辈道誉孔昭。<a id="a-F"></a>行止优游多隐山谷。<a id="a-G"></a>四方禅侣丛萃其门。<a id="a-H"></a>元和中居洛下香山。<a id="a-I"></a>与天然禅师为莫逆之交。<a id="a-J"></a>所游必好古。<a id="a-K"></a>思得前贤遗迹以快逸观。<a id="a-L"></a>龙门山得后魏三藏翻经处。<a id="a-M"></a>王屋山得稠禅师解虎斗处。<a id="a-N"></a>此山饮甘泉。<a id="a-O"></a>改为甘泉寺。<a id="a-P"></a>嵩山得梵法师马跑泉。<a id="a-Q"></a>居无恋着。<a id="a-R"></a>所著三伤歌辞理俱美。<a id="a-S"></a>警发迷蒙有益于代前。<a id="a-T"></a>蜀王氏伪乾德初。<a id="a-U"></a>有小军使陈公。<a id="a-V"></a>娶高中令骈诸孙女若人持不杀二十余年。<a id="a-W"></a>后在蜀为男婚娶。<a id="a-X"></a>礼须屠宰。<a id="a-Y"></a>高初不欲。<a id="a-Z"></a>亲戚言。<a id="a-a"></a>自己持戒行礼酒筵。<a id="a-b"></a>将何以娱宾也。<a id="a-c"></a>依违之际遂多庖割。<a id="a-d"></a>俄未浃旬得疾颇异。<a id="a-e"></a>口但慌言。<a id="a-f"></a>已而三宿。<a id="a-g"></a>还苏述冥间之事。<a id="a-h"></a>初被黑衣使者追摄入岐府城隍庙。<a id="a-i"></a>庙神峨冠大袖与一金甲武士唔坐。<a id="a-j"></a>使者领高见神。<a id="a-k"></a>武士言语纷纭让高破戒。<a id="a-l"></a>仍扼腕骂曰。<a id="a-m"></a>吾护戒神将也。<a id="a-n"></a>为汝二十年。<a id="a-o"></a>食寝不遑。<a id="a-p"></a>岂期忽起杀心顿亏戒检。<a id="a-q"></a>命虽未尽罪亦颇深。<a id="a-r"></a>须送冥司惩其故犯。<a id="a-s"></a>城隍神问高曰。<a id="a-t"></a>汝更修何善追赎过尤乎。<a id="a-u"></a>高常诵持上生经。<a id="a-v"></a>其数已多。<a id="a-w"></a>于时懵然都无记忆恐惧之间白曰。<a id="a-x"></a>诵得三伤颂一钵和尚歌。<a id="a-y"></a>遂合掌向神厉声而念。<a id="a-z"></a>神与武士耸耳擎拳立听。<a id="a-10"></a>颜色渐怡。<a id="a-11"></a>及卒章神皆涕泪。<a id="a-12"></a>乃谓高曰。<a id="a-13"></a>且归人间宜切营善。<a id="a-14"></a>拜辞未毕飒然起坐备陈厥事。<a id="a-15"></a>自此三伤一钵之歌颂。<a id="a-16"></a>人皆传写讽诵焉。<a id="a-17"></a>一钵和尚者。<a id="a-18"></a>歌词协理激劝忧思之深。<a id="a-19"></a>然文体涉里巷。<a id="a-1A"></a>岂加三伤之典雅乎。<a id="a-1B"></a>在遣弟子去江南选山水之最者。<a id="a-1C"></a>吾愿往中终老。<a id="a-1D"></a>到江州都昌县有好林泉回报。<a id="a-1E"></a>在行至叶县。<a id="a-1F"></a>道俗所留往隋州开元寺示灭。<a id="a-1G"></a>年八十一。<a id="a-1H"></a>则长庆元年也。</p>
  <p id="a1I">系曰。<a id="a-1J"></a>稽诸律藏。<a id="a-1K"></a>出家者犯戒则招二罪。<a id="a-1L"></a>一违制。<a id="a-1M"></a>二业道也。<a id="a-1N"></a>高氏在家素不受戒。<a id="a-1O"></a>无违制愆。<a id="a-1P"></a>俗容有业道罪。<a id="a-1Q"></a>宁得有护戒神邪。<a id="a-1R"></a>况高氏既持不杀。<a id="a-1S"></a>则冥然感止持无作之善生焉。<a id="a-1T"></a>因鲜克有终致遭幽责。<a id="a-1U"></a>告诸五众当畏护戒之神夫如是。<a id="a-1V"></a>明则有戒法。<a id="a-1W"></a>幽则有鬼神欤。</p>
  <p id="a1X">次成都府元和圣寿寺释南印。<a id="a-1Y"></a>姓张氏。<a id="a-1Z"></a>明寤之性受益无厌。<a id="a-1a"></a>得曹溪深旨无以为证。<a id="a-1b"></a>见净众寺会师。<a id="a-1c"></a>所谓落机之锦濯以增研。<a id="a-1d"></a>衔烛之龙行而破暗。<a id="a-1e"></a>印自江陵入蜀。<a id="a-1f"></a>于蜀江之南壖薙草结茆。<a id="a-1g"></a>众皆归仰渐成佛宇。<a id="a-1h"></a>贞元初年也。<a id="a-1i"></a>高司空崇文平刘辟之后。<a id="a-1j"></a>改此寺为元和圣寿。<a id="a-1k"></a>初名宝应也。<a id="a-1l"></a>印化缘将毕。<a id="a-1m"></a>于长庆初示疾入灭。<a id="a-1n"></a>营塔葬于寺中。<a id="a-1o"></a>会昌中毁塔。<a id="a-1p"></a>大中复于江北宝应旧基上创此寺。<a id="a-1q"></a>还名圣寿。<a id="a-1r"></a>印弟子传嗣有义俯复兴禅法焉。</p>
  <p data-pb></p>
  <h2 id="a1s">唐汾州开元寺无业传</h2>
  <p id="a1t">无业。<a id="a-1u"></a>姓杜氏。<a id="a-1v"></a>商州上洛人也。<a id="a-1w"></a>其母李氏忽闻空中。<a id="a-1x"></a>言曰。<a id="a-1y"></a>寄居得否。<a id="a-1z"></a>已而方娠诞生之夕异光满室。<a id="a-20"></a>及至成童不为戏弄。<a id="a-21"></a>行必直视坐即加趺。<a id="a-22"></a>商于缁徒见皆惊叹。<a id="a-23"></a>此无上法器。<a id="a-24"></a>速令出家绍隆三宝。<a id="a-25"></a>年至九岁启白父母。<a id="a-26"></a>依止本郡开元寺志本禅师。<a id="a-27"></a>乃授与金刚法华维摩思益华严等经。<a id="a-28"></a>五行俱下一诵无遗。<a id="a-29"></a>年十二得从剃落。<a id="a-2A"></a>凡参讲肆聊闻即解。<a id="a-2B"></a>同学有所未晓。<a id="a-2C"></a>随为剖析皆造玄关。<a id="a-2D"></a>至年二十受具足戒于襄州幽律师。<a id="a-2E"></a>其四分律疏一夏肄习便能敷演。<a id="a-2F"></a>兼为僧众讲涅槃经。<a id="a-2G"></a>法筵长开冬夏无倦。<a id="a-2H"></a>可谓生肇不泯琳远复兴。<a id="a-2I"></a>后闻洪州大寂禅门之上首。<a id="a-2J"></a>特往瞻礼。<a id="a-2K"></a>业身逾六尺。<a id="a-2L"></a>屹若山立。<a id="a-2M"></a>顾必凝睇声仵洪钟。<a id="a-2N"></a>大寂一见异之笑而言曰。<a id="a-2O"></a>巍巍佛堂其中无佛。<a id="a-2P"></a>业于是礼跪</p>
  <p data-pb></p>
  <h2 id="a2Q">唐长沙东寺如会传</h2>
  <p id="a2R">如会。<a id="a-2S"></a>韶州始兴人也。<a id="a-2T"></a>大历八年止国一禅师门下。<a id="a-2U"></a>后归大寂法集。<a id="a-2V"></a>时禅客仰慕决求心要。<a id="a-2W"></a>僧堂之内床榻为之陷折。<a id="a-2X"></a>时号折床会。<a id="a-2Y"></a>犹言凿佛床也。<a id="a-2Z"></a>后徇请居长沙东寺焉。<a id="a-2a"></a>自大寂去世其法门鼎盛时无可敌。<a id="a-2b"></a>谚谓东寺为禅窟。<a id="a-2c"></a>断可知矣。<a id="a-2d"></a>时相国崔公群慕会之风来谒于门。<a id="a-2e"></a>答对浏亮辞咸造理。<a id="a-2f"></a>自尔为师友之契。<a id="a-2g"></a>初群与皇甫镈。<a id="a-2h"></a>议上宪宗尊号。<a id="a-2i"></a>因被镈构出为湖南观察。<a id="a-2j"></a>闲豫归心于会也。<a id="a-2k"></a>至穆宗长庆癸卯岁终于寺。<a id="a-2l"></a>春秋八十。<a id="a-2m"></a>时井泉预枯异香馝馥。<a id="a-2n"></a>迁塔于城南。<a id="a-2o"></a>廉使李翱尽毁近城坟塔。<a id="a-2p"></a>唯留会所瘗浮图。<a id="a-2q"></a>以笔题曰。<a id="a-2r"></a>独留此塔以别贤愚矣。<a id="a-2s"></a>刘膳部轲着碑焉。<a id="a-2t"></a>敕谥传明大师。<a id="a-2u"></a>塔曰永际。<a id="a-2v"></a>亦呼所居为夹山和尚是欤。</p>
  <p data-pb></p>
  <h2 id="a2w">唐南阳丹霞山天然传</h2>
  <p id="a2x">天然。<a id="a-2y"></a>不知何许人也。<a id="a-2z"></a>少入法门而性梗槩。<a id="a-30"></a>谒见石头禅师默而识之。<a id="a-31"></a>思召其自体得实者。<a id="a-32"></a>为立名天然也。<a id="a-33"></a>乃躬执爨凡三年始遂落饰。<a id="a-34"></a>后于岳寺希律师受其戒法。<a id="a-35"></a>造江西大寂会。<a id="a-36"></a>寂以言诱之。<a id="a-37"></a>[(應-心)/言]答雅正。<a id="a-38"></a>大寂甚奇之。<a id="a-39"></a>次居天台华顶三年。<a id="a-3A"></a>又礼国一大师。<a id="a-3B"></a>元和中上龙门香山。<a id="a-3C"></a>与伏牛禅师为物外之交。<a id="a-3D"></a>后于慧林寺遇大寒。<a id="a-3E"></a>然乃焚木佛像以御之。<a id="a-3F"></a>人或讥之。<a id="a-3G"></a>曰吾茶毗舍利。<a id="a-3H"></a>曰木头何有。<a id="a-3I"></a>然曰。<a id="a-3J"></a>若尔者何责我乎。<a id="a-3K"></a>元和三年晨过天津桥横卧。<a id="a-3L"></a>会留守郑公出。<a id="a-3M"></a>呵之不去。<a id="a-3N"></a>乃徐仰曰。<a id="a-3O"></a>无事僧。<a id="a-3P"></a>留守异之。<a id="a-3Q"></a>乃奉束素衣两袭月</p>
  <p data-pb></p>
  <h2 id="a3R">唐常州芙蓉山太毓传</h2>
  <p id="a3S">太毓。<a id="a-3T"></a>姓范氏。<a id="a-3U"></a>金陵人也。<a id="a-3V"></a>年才一纪志在出家。<a id="a-3W"></a>乃礼牛头山忠禅师而师事焉。<a id="a-3X"></a>于是勇猛精进求其玄旨。<a id="a-3Y"></a>法器外朗神[怡-台+禁]内融。<a id="a-3Z"></a>虽明了一乘而具足万行。<a id="a-3a"></a>往雍京安国寺进受具戒。<a id="a-3b"></a>褎然出众。<a id="a-3c"></a>加复威仪整肃妙相殊特。<a id="a-3d"></a>如大海之不可测。<a id="a-3e"></a>如虚空之不可量。<a id="a-3f"></a>巡礼道场摄心净域。<a id="a-3g"></a>虽智能通达不假因师。<a id="a-3h"></a>而印可证明必从先觉。<a id="a-3i"></a>遂谒洪井大寂禅师。<a id="a-3j"></a>睹相而了达法身。<a id="a-3k"></a>刹那而顿成大道。<a id="a-3l"></a>于时天下佛法极盛无过洪府。<a id="a-3m"></a>座下贤圣比肩得道者。<a id="a-3n"></a>其数颇众。<a id="a-3o"></a>毓与天彻禅师大宣教禅师大智禅师。<a id="a-3p"></a>皆昆仲也。<a id="a-3q"></a>既而南北观方曾无告惮。<a id="a-3r"></a>俾广闻见闲养圣胎耳。<a id="a-3s"></a>元和十三年止于毗陵义兴芙蓉山。<a id="a-3t"></a>故得名于山焉。<a id="a-3u"></a>毓为缘作因有应无著。<a id="a-3v"></a>故所居感化所至悦随。<a id="a-3w"></a>道俗相望动盈万数。<a id="a-3x"></a>自此江南之人悟禅理者多矣。<a id="a-3y"></a>时相国崔公群坐失守出分司。<a id="a-3z"></a>后为华州由三峰出镇宣城。<a id="a-40"></a>其地虽迩其人则遐。<a id="a-41"></a>崔</p>
  <p data-pb></p>
  <h2 id="a42">唐南岳西园兰若昙藏传(灵彖超片)</h2>
  <p id="a43">昙藏。<a id="a-44"></a>不知何许人也。<a id="a-45"></a>得禅诀于大寂之门。<a id="a-46"></a>后见石头希迁禅师。<a id="a-47"></a>所谓再染谓之赪也。<a id="a-48"></a>贞元二年嘉遁于冲岳。<a id="a-49"></a>栖止峰之绝顶。<a id="a-4A"></a>晚年苦于脚疾。<a id="a-4B"></a>移下西园结茅。<a id="a-4C"></a>参请者繁炽。<a id="a-4D"></a>太和元年终于岳中。<a id="a-4E"></a>享龄七十。<a id="a-4F"></a>先是藏养一犬尤灵。<a id="a-4G"></a>尝夜经行息坐次。<a id="a-4H"></a>其犬衔藏之衣归房。<a id="a-4I"></a>乃于门阃旁伏守而吠。<a id="a-4J"></a>声不绝频奋身作猛噬之势。<a id="a-4K"></a>诘旦视之。<a id="a-4L"></a>东厨有大蟒蛇。<a id="a-4M"></a>身长数丈。<a id="a-4N"></a>蟠绕小舍为之岌嶪。<a id="a-4O"></a>呀张其口虓阚其声。<a id="a-4P"></a>毒气漫然。<a id="a-4Q"></a>侍者白藏亟去回避。<a id="a-4R"></a>藏曰。<a id="a-4S"></a>死而可逃何远之有。<a id="a-4T"></a>彼以毒来我以慈受。<a id="a-4U"></a>毒无自性激发则强。<a id="a-4V"></a>慈苟无缘冤亲一揆。<a id="a-4W"></a>无人无我法性俱空。<a id="a-4X"></a>言讫其蟒蛇按首徐行闪然不见。<a id="a-4Y"></a>又尝一夜有群盗。<a id="a-4Z"></a>其犬亦衔藏衣。<a id="a-4a"></a>藏语盗曰。<a id="a-4b"></a>诸君山叟茅舍有中意物任拈去。<a id="a-4c"></a>终无小吝之分。<a id="a-4d"></a>盗感其言散分下山矣。<a id="a-4e"></a>又荆州永泰寺释灵彖姓萧氏。<a id="a-4f"></a>兰陵人也。<a id="a-4g"></a>其胄裔则后梁为周所灭支属星分。<a id="a-4h"></a>彖父居长沙为编户矣。<a id="a-4i"></a>生彖宛有出尘之誓。<a id="a-4j"></a>遇诸禅会罕不登临。<a id="a-4k"></a>止泊维青优游自得。<a id="a-4l"></a>长庆元年住百家岩寺。<a id="a-4m"></a>未几徙步江陵。<a id="a-4n"></a>太守王潜请居永泰寺。<a id="a-4o"></a>太和三载六月二十三日终于住寺。<a id="a-4p"></a>春秋七十五。<a id="a-4q"></a>建塔于州北存焉。<a id="a-4r"></a>又释超岸。<a id="a-4s"></a>丹阳人也。<a id="a-4t"></a>先遇鹤林素禅师。<a id="a-4u"></a>处众拱默而已。<a id="a-4v"></a>天宝二载至抚州兰若得大寂开发。<a id="a-4w"></a>四方毳侣依之。</p>
  <h2 id="a4x">唐鄂州大寂院无等传</h2>
  <p id="a4y">释无等。<a id="a-4z"></a>姓李氏。<a id="a-50"></a>今东京尉氏人也。<a id="a-51"></a>负志卓荦辞气贞正。<a id="a-52"></a>少随父官于南康。<a id="a-53"></a>频游梵刹向僧瞻像。<a id="a-54"></a>往即忘归。<a id="a-55"></a>既作沙门遇道一禅师在龚公山学侣螘慕。<a id="a-56"></a>等求法于其间挺然出类。<a id="a-57"></a>元和七年游汉上。<a id="a-58"></a>后至武昌睹郡西黄鹄山奇秀。<a id="a-59"></a>遂结茅分卫。<a id="a-5A"></a>由此巴蜀荆襄尚玄理者。<a id="a-5B"></a>无远不至矣。<a id="a-5C"></a>大和元载属相国牛公僧孺出镇三江。<a id="a-5D"></a>闻等道香普熏遐迩。<a id="a-5E"></a>命驾枉问。<a id="a-5F"></a>风虎相须为法重人。<a id="a-5G"></a>牛公虑其兰若不隶名籍。<a id="a-5H"></a>特为秦题曰大寂也。<a id="a-5I"></a>憧憧往来堂无虚位。<a id="a-5J"></a>至四年十月示灭。<a id="a-5K"></a>年八十二。<a id="a-5L"></a>弟子誓通奉全身入塔焉。</p>
  <h2 id="a5M">唐天目山千顷院明觉传</h2>
  <p id="a5N">释明觉。<a id="a-5O"></a>俗姓猷。<a id="a-5P"></a>河内人也。<a id="a-5Q"></a>祖为官岭南。<a id="a-5R"></a>后徙居为建阳人也。<a id="a-5S"></a>觉儒家之子风流蕴藉好问求知。<a id="a-5T"></a>曾无倦懈。<a id="a-5U"></a>宿怀道性。<a id="a-5V"></a>闻道一禅师于佛迹岭行禅法。<a id="a-5W"></a>往造焉遂依投剃染。<a id="a-5X"></a>由此即愿观方。<a id="a-5Y"></a>衡岳天台四明遍尝法味。<a id="a-5Z"></a>复于径山留心请决。<a id="a-5a"></a>数夏负薪面皯手胝。<a id="a-5b"></a>下山至杭州大云寺。<a id="a-5c"></a>禁足院门。<a id="a-5d"></a>续移止湖畔青山顶。<a id="a-5e"></a>结庵而止。<a id="a-5f"></a>属范阳卢中丞向风躬谒。<a id="a-5g"></a>召归州治大云寺住持。<a id="a-5h"></a>元和十五年。<a id="a-5i"></a>避嫌远嚣隐天目山。<a id="a-5j"></a>是山也特秀基墟跨涉四郡。<a id="a-5k"></a>有上下龙潭深不可测。<a id="a-5l"></a>怪物往往出于中。<a id="a-5m"></a>有白鹿毛质诡异。<a id="a-5n"></a>土人谓为山神也觉遁是中檀信为禅宇。<a id="a-5o"></a>长庆三年春及冬至明年二月大旱。<a id="a-5p"></a>野火蔓延欲烧院。<a id="a-5q"></a>僧惶懅。<a id="a-5r"></a>觉曰。<a id="a-5s"></a>吾与此山有缘火当速灭。<a id="a-5t"></a>少选雷雨骤作其火都灭。<a id="a-5u"></a>远近惊叹。<a id="a-5v"></a>以太和五年七月十九日。<a id="a-5w"></a>示疾而亡。</p>
  <h2 id="a5x">唐杭州秦望山圆修传</h2>
  <p id="a5y">释圆修。<a id="a-5z"></a>姓潘氏。<a id="a-60"></a>福州闽人也。<a id="a-61"></a>生而岐嶷长而俊迈。<a id="a-62"></a>忽思拔俗寻事名师。<a id="a-63"></a>剔发变衣。<a id="a-64"></a>年满于嵩阳会善寺纳戒。<a id="a-65"></a>既而仪表容与日新厥德。<a id="a-66"></a>研穷经论。<a id="a-67"></a>俄约观方。<a id="a-68"></a>遇百丈山海禅师根教相符遂明心要。<a id="a-69"></a>持杯振锡而抵于杭。<a id="a-6A"></a>见秦望山峻极之势有长松枝繁结盖。<a id="a-6B"></a>遂栖止于松巅。<a id="a-6C"></a>时感鹊复巢于横枝。<a id="a-6D"></a>物我都忘。<a id="a-6E"></a>羽族驯狎。<a id="a-6F"></a>由兹不下近四十秋。<a id="a-6G"></a>每一太守到任。<a id="a-6H"></a>则就瞻仰。<a id="a-6I"></a>号鸟窠禅师焉。<a id="a-6J"></a>洎元和初邦伯裴常棣酷重其道。<a id="a-6K"></a>请下结庵者至于三四。<a id="a-6L"></a>或为参请者说法。<a id="a-6M"></a>裴侯命八属宰官同力造伽蓝。<a id="a-6N"></a>移废额曰招贤。<a id="a-6O"></a>以居之。<a id="a-6P"></a>太和七年癸丑岁九月二十二日端坐怡然归寂。<a id="a-6Q"></a>享年九十九。<a id="a-6R"></a>僧腊八十。<a id="a-6S"></a>杭之累政良守无不倾重。<a id="a-6T"></a>税驾树阴请谈玄极。<a id="a-6U"></a>不觉更仆移辰矣。<a id="a-6V"></a>今塔在石甑山下。<a id="a-6W"></a>南岳僧唯贞为塔铭焉。<a id="a-6X"></a>近有盗发其塔。<a id="a-6Y"></a>且多怪异。<a id="a-6Z"></a>止收得铭志而已。</p>
  <h2 id="a6a">唐池州南泉院普愿传</h2>
  <p id="a6b">释普愿。<a id="a-6c"></a>俗姓王。<a id="a-6d"></a>郑州新郑人也。<a id="a-6e"></a>其宗嗣于江西大寂。<a id="a-6f"></a>大寂师南岳观音让。<a id="a-6g"></a>让则曹溪之冡子也。<a id="a-6h"></a>于愿为大父。<a id="a-6i"></a>其高曾可知也。<a id="a-6j"></a>则南泉之禅有自来矣。<a id="a-6k"></a>愿在孕母不喜荤血。<a id="a-6l"></a>至德二年跪请于父母乞出家。<a id="a-6m"></a>脱然有去羁鞅之色。<a id="a-6n"></a>乃投密县大隈山大慧禅师受业。<a id="a-6o"></a>苦节笃励胼胝皲瘃。<a id="a-6p"></a>不敢为身主。<a id="a-6q"></a>其师异之。<a id="a-6r"></a>大历十二年愿春秋三十矣。<a id="a-6s"></a>诣嵩山会善寺暠律师受具。<a id="a-6t"></a>习相部旧章究毗尼篇聚之学。<a id="a-6u"></a>后游讲肆上楞伽顶入华严海会。<a id="a-6v"></a>抉中百门观之关钥。<a id="a-6w"></a>领玄机于疏论之外。<a id="a-6x"></a>当其锋者皆旗靡辙乱。<a id="a-6y"></a>大寂门下八百余人。<a id="a-6z"></a>每参听之后寻绎师说。<a id="a-70"></a>是非纷错。<a id="a-71"></a>愿或自默而语。<a id="a-72"></a>群论皆弭。<a id="a-73"></a>曰夫人不言乃言尔耳。<a id="a-74"></a>自后含景匿耀。<a id="a-75"></a>似不能言者。<a id="a-76"></a>人以其无法说或扣其关。<a id="a-77"></a>亦坚拒不泄。<a id="a-78"></a>时有密赜其机者。<a id="a-79"></a>微露头角。<a id="a-7A"></a>乃知其非无法说时未至矣。<a id="a-7B"></a>贞元十一年拄锡池阳南泉山。<a id="a-7C"></a>堙谷刊木以构禅宇蓑笠饭牛溷于牧童。<a id="a-7D"></a>斫山畬田种食以饶。<a id="a-7E"></a>足不下南泉三十年矣。<a id="a-7F"></a>夫洪钟不为莛撞发声。<a id="a-7G"></a>声之者故有待矣。<a id="a-7H"></a>太和年初宣使陆公亘前池阳太守。<a id="a-7I"></a>皆知其抗迹尘外为四方法眼。<a id="a-7J"></a>与护军彭城刘公。<a id="a-7K"></a>同迎请下山北面申礼。<a id="a-7L"></a>不经再岁。<a id="a-7M"></a>毳衣之子奔走道途不下数百人。<a id="a-7N"></a>太和甲寅岁十月二十一日示疾。<a id="a-7O"></a>十二月二十三日。<a id="a-7P"></a>有白虹贯于禅室后峰。<a id="a-7Q"></a>占之者得非南泉谢世乎。<a id="a-7R"></a>是日西峰巨石崩。<a id="a-7S"></a>声数十里当昼有乳虎绕禅林。<a id="a-7T"></a>而号。<a id="a-7U"></a>众咸异之。<a id="a-7V"></a>二十五日东方明告门人曰星翳灯幻亦久矣。<a id="a-7W"></a>勿谓吾有去来也。<a id="a-7X"></a>言讫而谢。<a id="a-7Y"></a>春秋八十七。<a id="a-7Z"></a>僧腊五十八。<a id="a-7a"></a>契元文畅等凡九百人。<a id="a-7b"></a>皆布衣墨巾泣血于山门。<a id="a-7c"></a>赴丧会葬者相继于路。<a id="a-7d"></a>哀号之声震于崖谷。<a id="a-7e"></a>乙卯岁门人奉全身于灵塔。<a id="a-7f"></a>从其教也。<a id="a-7g"></a>膳部员外郎史馆修撰。<a id="a-7h"></a>刘轲钦若前烈追德颂美焉。</p>
  <h2 id="a7i">唐澧阳云岩寺昙晟传</h2>
  <p id="a7j">释昙晟。<a id="a-7k"></a>俗姓王氏。<a id="a-7l"></a>钟陵建昌人也。<a id="a-7m"></a>始生有自然胎衣。<a id="a-7n"></a>右袒犹缁服焉。<a id="a-7o"></a>遂请出家于石门。<a id="a-7p"></a>年满具法。<a id="a-7q"></a>参见百丈山海禅师。<a id="a-7r"></a>二十年为侍者。<a id="a-7s"></a>职同庆喜法必我闻身若中涓心居散位。<a id="a-7t"></a>续受药山举发全了无疑。<a id="a-7u"></a>化徒孔勤。<a id="a-7v"></a>受益者众。<a id="a-7w"></a>以太和三年己酉十月二十七日示灭。<a id="a-7x"></a>敕谥大师号无相。<a id="a-7y"></a>塔名净胜焉。</p>
  <p id="a7z">系曰。<a id="a-80"></a>商那和修。<a id="a-81"></a>华言胎衣也。<a id="a-82"></a>以其生带衣而诞以缯肉。<a id="a-83"></a>而非幼为绷褓长且称身。<a id="a-84"></a>出家成法服。<a id="a-85"></a>至入灭阇维方为煨烬焉。<a id="a-86"></a>晟师之有胎衣止不及为婴儿已往之服耳。<a id="a-87"></a>此近叔离尼商那尊者也。<a id="a-88"></a>思过半矣。<a id="a-89"></a>何邪晟师去圣悬远。<a id="a-8A"></a>和修佛灭百年。<a id="a-8B"></a>将胎衣示有行果之徒也。<a id="a-8C"></a>今晟以胞袒络化其教理之世。<a id="a-8D"></a>不其难乎。<a id="a-8E"></a>故曰思过半矣。</p>
  <p data-pb></p>
  <h2 id="a8F">唐荆州福寿寺甄公传</h2>
  <p id="a8G">甄公。<a id="a-8H"></a>姓鲁氏。<a id="a-8I"></a>江陵人也。<a id="a-8J"></a>少而警慧。<a id="a-8K"></a>七岁诵通诗雅。<a id="a-8L"></a>遂应州举。<a id="a-8M"></a>三上中第未释褐。<a id="a-8N"></a>与沙门议论玄理。<a id="a-8O"></a>乃愿披缁。<a id="a-8P"></a>投福寿寺辩初法师以为模范。<a id="a-8Q"></a>后于洛京昭成寺讲法数座。<a id="a-8R"></a>因礼嵩山禅师通畅心决。<a id="a-8S"></a>方至丹阳茅山。<a id="a-8T"></a>寻挂锡于苏州楞伽山四远参玄者胼肩叠足矣。<a id="a-8U"></a>时白乐天牧是郡。<a id="a-8V"></a>接其谈道不觉披襟解带。<a id="a-8W"></a>心游无物之场得甄之阃阈矣遂坚请出水流寺。<a id="a-8X"></a>不乐安止。<a id="a-8Y"></a>以山水为娱情之趣耳。<a id="a-8Z"></a>太和三年示疾云终九十岁。<a id="a-8a"></a>以其年四月十七日入塔焉。</p>
  <p data-pb></p>
  <h2 id="a8b">唐赵州东院从谂传</h2>
  <p id="a8c">从谂。<a id="a-8d"></a>青州临淄人也。<a id="a-8e"></a>童稚之岁孤介弗群。<a id="a-8f"></a>越二亲之羁绊。<a id="a-8g"></a>超然离俗。<a id="a-8h"></a>乃投本州龙兴伽蓝从师剪落。<a id="a-8i"></a>寻往嵩山琉璃坛纳戒。<a id="a-8j"></a>师勉之听习于经律但染指而已。<a id="a-8k"></a>闻池阳愿禅师道化翕如。<a id="a-8l"></a>谂执心定志钻仰忘疲。<a id="a-8m"></a>南泉密付授之。<a id="a-8n"></a>灭迹匿端坦然安乐后于赵郡开物化迷大行禅道。<a id="a-8o"></a>以真定帅王氏阻兵封疆多梗。<a id="a-8p"></a>朝廷患之。<a id="a-8q"></a>王氏抗拒过制。<a id="a-8r"></a>而偏归心于谂。<a id="a-8s"></a>谂尝寄尘拂上王氏曰。<a id="a-8t"></a>王若问何处得此拂子。<a id="a-8u"></a>答道老僧平生用不尽者物。<a id="a-8v"></a>凡所举扬天下传之号赵州去道。<a id="a-8w"></a>语录大行为世所贵也。</p>
  <p data-pb></p>
  <h2 id="a8x">唐京兆华严寺智藏传</h2>
  <p id="a8y">智藏。<a id="a-8z"></a>姓黄氏。<a id="a-90"></a>豫章上高人也。<a id="a-91"></a>父为洪州椽。<a id="a-92"></a>藏随父入报国寺。<a id="a-93"></a>见供奉皓月讲涅槃经。<a id="a-94"></a>微体经意乐入佛门。<a id="a-95"></a>年甫十三割恩爱辞父母。<a id="a-96"></a>于开元寺宗法师所受学。<a id="a-97"></a>后修禅法证大寂一公宗要矣。<a id="a-98"></a>建中元年入长安。<a id="a-99"></a>庐元颢素奉其道。<a id="a-9A"></a>举奏入内供养。<a id="a-9B"></a>敕令住华严寺。<a id="a-9C"></a>辇毂之间玄学者孔炽。<a id="a-9D"></a>就藏之门若海水之归投琴之壑矣。<a id="a-9E"></a>太和九年终于住寺。<a id="a-9F"></a>三月十二日入塔焉。</p>
  <p data-pb></p>
  <h2 id="a9G">唐潭州道吾山圆智传</h2>
  <p id="a9H">圆智。<a id="a-9I"></a>俗姓张。<a id="a-9J"></a>豫章海昏人也。<a id="a-9K"></a>总丱之年顿求出离。<a id="a-9L"></a>礼涅槃和尚躬执鉼屦。<a id="a-9M"></a>爰登戒地誓叩禅门。<a id="a-9N"></a>见乎药山示其心决。<a id="a-9O"></a>后居长沙道吾山。<a id="a-9P"></a>海众相从犹蜂蚁之附王焉。<a id="a-9Q"></a>以太和九年乙卯九月十一日长逝。<a id="a-9R"></a>享年六十七。<a id="a-9S"></a>阇维得不灰之骨数片。<a id="a-9T"></a>脑盖一节特异而清莹。<a id="a-9U"></a>其色如金其响如铜。<a id="a-9V"></a>乃建塔于石霜山。<a id="a-9W"></a>敕谥修一大师宝相之塔。<a id="a-9X"></a>得其道者则普会焉。<a id="a-9Y"></a>智公初领悟药山宗旨。<a id="a-9Z"></a>俨师诲之曰。<a id="a-9a"></a>吾无宝玉大弓以为分器。<a id="a-9b"></a>今赏汝犊鼻一腰。<a id="a-9c"></a>虽云微末而表亲亵欤。<a id="a-9d"></a>南岳僧玄泰着碑颂。</p>
  <h2 id="a9e">唐明州大梅山法常传</h2>
  <p id="a9f">释法常。<a id="a-9g"></a>俗姓郑。<a id="a-9h"></a>襄阳人也。<a id="a-9i"></a>稚岁从师于荆之玉泉寺。<a id="a-9j"></a>凡百经书一览必暗诵更无遗忘。<a id="a-9k"></a>冠年受具足品于龙兴寺。<a id="a-9l"></a>容貌清峻性度刚敏。<a id="a-9m"></a>纳衣囊钵毕志卯斋。<a id="a-9n"></a>贞元十二年自天台之于四明余姚之南七十里。<a id="a-9o"></a>寓仙尉梅子真之旧隐焉。<a id="a-9p"></a>昔梅福初入山也见多龙穴。<a id="a-9q"></a>神蛇每吐气成楼阁。<a id="a-9r"></a>云雨晦冥。<a id="a-9s"></a>边有石库。<a id="a-9t"></a>内贮仙药神仙经籍。<a id="a-9u"></a>常寄宿于房。<a id="a-9v"></a>乃梦神人语之曰。<a id="a-9w"></a>君非凡夫。<a id="a-9x"></a>因话及石库中圣书悬记既往将来之事。<a id="a-9y"></a>受之者为地下主。<a id="a-9z"></a>不然为帝王之师傅矣。<a id="a-A0"></a>常谓之曰。<a id="a-A1"></a>石库之书非吾所好。<a id="a-A2"></a>昔僧稠不顾仙经。<a id="a-A3"></a>其卷自亡。<a id="a-A4"></a>吾以涅槃为乐。<a id="a-A5"></a>厥寿何止与天偕老耶。<a id="a-A6"></a>神曰。<a id="a-A7"></a>此地灵府俗气之人辄难居此立致变怪。<a id="a-A8"></a>常曰。<a id="a-A9"></a>吾寓迹于梅尉之乡非久据焉。<a id="a-AA"></a>因号梅山也。<a id="a-AB"></a>由是编苫伐木作覆形之调。<a id="a-AC"></a>居仅四十年。<a id="a-AD"></a>验实非常之人也。<a id="a-AE"></a>开成年初院成。<a id="a-AF"></a>徒侣辐凑请问决疑。<a id="a-AG"></a>可六七百纳徒矣。<a id="a-AH"></a>四年常忽示疾。<a id="a-AI"></a>九月十九日山林摇荡鸟兽悲鸣。<a id="a-AJ"></a>辞众而逝。<a id="a-AK"></a>报龄八十八。<a id="a-AL"></a>戒腊六十九。<a id="a-AM"></a>十月十九日焚于南涧。<a id="a-AN"></a>收舍利五色璨然圆转焉。<a id="a-AO"></a>常先隐梅岭。<a id="a-AP"></a>有僧求拄杖。<a id="a-AQ"></a>见之白盐官安禅师。<a id="a-AR"></a>曰。<a id="a-AS"></a>梅子熟矣。<a id="a-AT"></a>汝曹往寻。<a id="a-AU"></a>幸能疗渴也。<a id="a-AV"></a>进士江积为碑云尔。</p>
  <h2 id="aAW">唐扬州慧照寺崇演传</h2>
  <p id="aAX">释崇演。<a id="a-AY"></a>姓段氏。<a id="a-AZ"></a>东平人也。<a id="a-Aa"></a>出家于本州龙兴寺慧超法师之门。<a id="a-Ab"></a>游方问道见嵩阳善寂禅师。<a id="a-Ac"></a>示其心法。<a id="a-Ad"></a>后居都梁山。<a id="a-Ae"></a>当于淮浦。<a id="a-Af"></a>四面来商毳客影附焉。<a id="a-Ag"></a>相国李公绅镇抚广陵。<a id="a-Ah"></a>而性刚严少所接与偏轻释子。<a id="a-Ai"></a>或允相见必问难锋起。<a id="a-Aj"></a>只应不供者多咄叱而出。<a id="a-Ak"></a>绅遣衙吏章幼成传意。<a id="a-Al"></a>召演入府。<a id="a-Am"></a>詶对诣理谈论铿然。<a id="a-An"></a>绅惘然翻不测其畛域特加归信请居慧照寺。<a id="a-Ao"></a>化导同声相应仅于千众。<a id="a-Ap"></a>开成二年终于净院。<a id="a-Aq"></a>春秋八十四。<a id="a-Ar"></a>以十月二十三日全身入塔云。</p>
  <h2 id="aAs">唐杭州盐官海昌院齐安传</h2>
  <p id="aAt">释齐安。<a id="a-Au"></a>俗姓李。<a id="a-Av"></a>实唐帝系之英。<a id="a-Aw"></a>先人播越。<a id="a-Ax"></a>故生于海门郡焉。<a id="a-Ay"></a>深避世荣终秘氏族。<a id="a-Az"></a>安在胎母梦日兆详。<a id="a-B0"></a>既诞而神光下烛。<a id="a-B1"></a>数岁有异僧款门。<a id="a-B2"></a>召见摩顶曰。<a id="a-B3"></a>凤穴振仪龙宫藏宝。<a id="a-B4"></a>绍终之业其在斯乎。<a id="a-B5"></a>及臻丱角亟请出家。<a id="a-B6"></a>父母诃止。<a id="a-B7"></a>安曰。<a id="a-B8"></a>禄利之养止于亲尔。<a id="a-B9"></a>冥报之利不其远邪。<a id="a-BA"></a>圭组之荣止于家尔。<a id="a-BB"></a>济拔之益不其广邪。<a id="a-BC"></a>二亲感其言而顺从。<a id="a-BD"></a>遂依本郡云琮禅师。<a id="a-BE"></a>虽勒劳谦默和光同尘。<a id="a-BF"></a>而萤月殊晖鸡鹤异态。<a id="a-BG"></a>年满登具乃诣南岳智严律师。<a id="a-BH"></a>外检律仪内照实相。<a id="a-BI"></a>后闻南康龚公山大寂禅师随化度人慈缘幽感。<a id="a-BJ"></a>裹足振锡一日造焉。<a id="a-BK"></a>大寂欣其相依论持不倦。<a id="a-BL"></a>及其蜕去。<a id="a-BM"></a>安尽力送终。<a id="a-BN"></a>元和末安春秋已逾七十。<a id="a-BO"></a>而游越之萧山法乐寺。<a id="a-BP"></a>以其古制垣屋靡完。<a id="a-BQ"></a>补坏扶倾不克宴坐。<a id="a-BR"></a>时海昌有法昕者。<a id="a-BS"></a>缁林翘楚。<a id="a-BT"></a>于放生池壖废地。<a id="a-BU"></a>肇葺禅居焉。<a id="a-BV"></a>昕谦而不自有。<a id="a-BW"></a>延请安主之。<a id="a-BX"></a>四海参学者麝至焉。<a id="a-BY"></a>道化之盛翕然推伏。<a id="a-BZ"></a>安不言寒暑不下堂庑。<a id="a-Ba"></a>无流眄无倾听。<a id="a-Bb"></a>如此者盖有年矣。<a id="a-Bc"></a>而又挺身魁岸相好庄严。<a id="a-Bd"></a>眉毫绀垂颅骨圆耸。<a id="a-Be"></a>望之者如仰嵩华而揖沧溟。<a id="a-Bf"></a>曾无测其高深也。<a id="a-Bg"></a>以会昌二年壬戌十二月二十二日。<a id="a-Bh"></a>泊然宴坐俄尔示灭。<a id="a-Bi"></a>先时竹柏尽死。<a id="a-Bj"></a>至是精彩益振。<a id="a-Bk"></a>爰有清响叩户祥光满室。<a id="a-Bl"></a>如环佩之锵鸣。<a id="a-Bm"></a>若剑戟之交射。<a id="a-Bn"></a>瑞相尤繁事形别录。<a id="a-Bo"></a>又安悬知宣宗皇帝隐曜缁行将来法会。<a id="a-Bp"></a>预诫知事曰。<a id="a-Bq"></a>当有异人至此。<a id="a-Br"></a>禁杂言止横事。<a id="a-Bs"></a>恐累佛法。<a id="a-Bt"></a>明日行脚僧数人参礼。<a id="a-Bu"></a>安默识帝。<a id="a-Bv"></a>遂令维那高位安置。<a id="a-Bw"></a>礼殊他等。<a id="a-Bx"></a>安每接谈话益知贵气。<a id="a-By"></a>乃曰。<a id="a-Bz"></a>贫道谬为海众围绕患斋不供。<a id="a-C0"></a>就上座边求一供疏。<a id="a-C1"></a>帝为操翰摅辞。<a id="a-C2"></a>安览惊悚。<a id="a-C3"></a>知供养。<a id="a-C4"></a>僧赍去。<a id="a-C5"></a>所护丰厚殆与常度不同。<a id="a-C6"></a>乃语帝曰。<a id="a-C7"></a>时至矣无滞泥蟠。<a id="a-C8"></a>嘱以佛法后事而去。<a id="a-C9"></a>帝本宪宗第四子穆宗异母弟也。<a id="a-CA"></a>武宗恒惮忌之。<a id="a-CB"></a>沈之于宫厕。<a id="a-CC"></a>宦者仇公武。<a id="a-CD"></a>潜施拯护。<a id="a-CE"></a>俾髡发为僧纵之而逸。<a id="a-CF"></a>周游天下险阻备尝。<a id="a-CG"></a>因缘出授江陵少尹。<a id="a-CH"></a>实恶其在朝耳。<a id="a-CI"></a>武宗崩。<a id="a-CJ"></a>左神策军中尉杨公讽宰臣百官。<a id="a-CK"></a>迎而立之。<a id="a-CL"></a>闻安已终怆悼久之敕谥大师曰悟空。<a id="a-CM"></a>乃以御诗追悼。<a id="a-CN"></a>后右貂卢简求为建塔焉。</p>
  <h2 id="aCO">唐京师圣寿寺恒政传</h2>
  <p id="aCP">释恒政。<a id="a-CQ"></a>姓周氏。<a id="a-CR"></a>平原人也。<a id="a-CS"></a>未入法前随入乡校。<a id="a-CT"></a>殊不嗜书籍。<a id="a-CU"></a>或见佛经耽味不舍。<a id="a-CV"></a>后弃俗从师。<a id="a-CW"></a>就本州延和寺诠澄法师下受诵经法。<a id="a-CX"></a>既登戒已问道于嵩少。<a id="a-CY"></a>决了无壅。<a id="a-CZ"></a>遁迹三峰放荡自在。<a id="a-Ca"></a>无几入太一山中。<a id="a-Cb"></a>甫行风教学人螘慕。<a id="a-Cc"></a>太和中文宗皇帝酷嗜蜃蛤。<a id="a-Cd"></a>沿海官吏先时递进。<a id="a-Ce"></a>人亦劳止。<a id="a-Cf"></a>一日御馔中盈柈而进。<a id="a-Cg"></a>有擘不张呀者。<a id="a-Ch"></a>帝观其异即焚香祝之。<a id="a-Ci"></a>俄为菩萨形。<a id="a-Cj"></a>梵相克全仪容可爱遂致于金粟檀香合。<a id="a-Ck"></a>以玉绵锦覆之。<a id="a-Cl"></a>赐兴善寺令致礼之。<a id="a-Cm"></a>始宣问群臣斯何瑞也。<a id="a-Cn"></a>相国李公德裕奏曰。<a id="a-Co"></a>臣不足知。<a id="a-Cp"></a>唯知圣德昭应其诸佛理。<a id="a-Cq"></a>闻终南山有恒政禅师大明佛法博闻强识。<a id="a-Cr"></a>诏入宣问。<a id="a-Cs"></a>政曰贫道闻物无虚应。<a id="a-Ct"></a>此乃启沃陛下之信心耳。<a id="a-Cu"></a>故契经中应以此身得度者即现此身而为说法也。<a id="a-Cv"></a>帝曰。<a id="a-Cw"></a>菩萨身已见未闻说法。<a id="a-Cx"></a>政曰。<a id="a-Cy"></a>陛下睹此为常非常耶。<a id="a-Cz"></a>信非信耶。<a id="a-D0"></a>帝曰。<a id="a-D1"></a>希奇事朕深信焉。<a id="a-D2"></a>政曰。<a id="a-D3"></a>陛下已闻说法了。<a id="a-D4"></a>皇情悦豫得未曾有。<a id="a-D5"></a>敕天下寺院各立观音像以答殊休。<a id="a-D6"></a>其菩萨至会昌毁佛舍乃亡所在。<a id="a-D7"></a>因留政内道场中。<a id="a-D8"></a>累辞入山。<a id="a-D9"></a>宣住圣寿寺。<a id="a-DA"></a>至武宗即位忽入终南。<a id="a-DB"></a>或问其故。<a id="a-DC"></a>曰吾避仇乌可已乎哉。<a id="a-DD"></a>后终山舍年八十七。<a id="a-DE"></a>阇维收舍利四十九粒。<a id="a-DF"></a>以会昌三年九月四日入塔。<a id="a-DG"></a>后有废教之敕。<a id="a-DH"></a>政之先见若合符节焉。</p>
  <p id="aDI">系曰。<a id="a-DJ"></a>蜃蛤中胡得菩萨像乎。<a id="a-DK"></a>通曰。<a id="a-DL"></a>有所警发时一现耳。<a id="a-DM"></a>近闻伪唐李氏国境荐饥陂湖间多生蠯蚌。<a id="a-DN"></a>百姓竞取而食。<a id="a-DO"></a>其年免殍仆者十有七八。<a id="a-DP"></a>明年丰。<a id="a-DQ"></a>民犹采之。<a id="a-DR"></a>无何有获巨蚌可二尺余。<a id="a-DS"></a>提归擘磔击[卄/瀹]曾无少损。<a id="a-DT"></a>其人咒垂放之。<a id="a-DU"></a>俄自开张吐出佛像。<a id="a-DV"></a>长仅尺许。<a id="a-DW"></a>相好具全若真珠色。<a id="a-DX"></a>号曰珠佛焉。<a id="a-DY"></a>献李氏。<a id="a-DZ"></a>后遗与梵僧焉。<a id="a-Da"></a>此意所不及处。<a id="a-Db"></a>现形者盖经中化肉山鱼米以资饥馑。<a id="a-Dc"></a>岁既丰登。<a id="a-Dd"></a>胡不属厌。<a id="a-De"></a>故现相止足之地。</p>
  <p data-pb></p>
  <h2 id="aDf">唐大沩山灵祐传</h2>
  <p id="aDg">灵祐。<a id="a-Dh"></a>俗姓赵。<a id="a-Di"></a>祖父俱福州长溪人也。<a id="a-Dj"></a>祐丱年戏于前庭。<a id="a-Dk"></a>仰见瑞气祥云徘徊盘郁。<a id="a-Dl"></a>又如天乐清奏真身降灵。<a id="a-Dm"></a>衢巷谛观耆艾莫测。<a id="a-Dn"></a>俄有华巅之叟。<a id="a-Do"></a>状类罽宾之人。<a id="a-Dp"></a>谓家老曰。<a id="a-Dq"></a>此群灵众圣标异此童佛之真子也。<a id="a-Dr"></a>必当重光佛法。<a id="a-Ds"></a>久之弹指数四而去。<a id="a-Dt"></a>祐以椎髻短褐依本郡法恒律师。<a id="a-Du"></a>执劳每倍于役。<a id="a-Dv"></a>冠年剃发三年具戒。<a id="a-Dw"></a>时有钱塘上士义宾。<a id="a-Dx"></a>授其律科。<a id="a-Dy"></a>及入天台遇寒山子于途中。<a id="a-Dz"></a>乃谓祐曰。<a id="a-E0"></a>千山万水遇潭即止。<a id="a-E1"></a>获无价宝赈恤诸子祐顺途而念。<a id="a-E2"></a>危坐以思。<a id="a-E3"></a>旋造国清寺遇异人拾得。<a id="a-E4"></a>申系前意信若合符。<a id="a-E5"></a>遂诣泐潭谒大智师。<a id="a-E6"></a>顿了祖意。<a id="a-E7"></a>元和末随缘长沙。<a id="a-E8"></a>因过大沩山遂欲栖止。<a id="a-E9"></a>山与郡郭十舍而遥。<a id="a-EA"></a>夐无人烟比为兽窟。<a id="a-EB"></a>乃杂猿猱之间。<a id="a-EC"></a>橡栗充食。<a id="a-ED"></a>浃旬有山民见之群信共营梵宇。<a id="a-EE"></a>时襄阳连率李景让统摄湘潭。<a id="a-EF"></a>愿预良缘乃奏请山门号同庆寺。<a id="a-EG"></a>后相国裴公相亲道合。<a id="a-EH"></a>祐为遭会昌之澄汰。<a id="a-EI"></a>又遇相国崔公慎由。<a id="a-EJ"></a>崇重加礼。<a id="a-EK"></a>以大中癸酉岁正月九日盥漱毕。<a id="a-EL"></a>敷座瞑目而归灭焉。<a id="a-EM"></a>享年八十三。<a id="a-EN"></a>僧腊五十九。<a id="a-EO"></a>迁葬于山之右栀子园也。<a id="a-EP"></a>四镇北庭行军泾原等州节度使右散骑常侍卢简。<a id="a-EQ"></a>求为碑。<a id="a-ER"></a>李商隐题额焉。</p>
  <h2 id="aES">唐黄州九井玄策传</h2>
  <p id="aET">释玄策。<a id="a-EU"></a>俗姓鲁。<a id="a-EV"></a>会稽人也。<a id="a-EW"></a>幼随父商估。<a id="a-EX"></a>赴天台山光明会。<a id="a-EY"></a>乃隋朝智顗禅师立教。<a id="a-EZ"></a>年别九月。<a id="a-Ea"></a>远近州邑黑白二众鸠聚。<a id="a-Eb"></a>策睹殊异。<a id="a-Ec"></a>遂于禅林寺智广师下出家。<a id="a-Ed"></a>游方见江西大寂。<a id="a-Ee"></a>顿开翳障。<a id="a-Ef"></a>及遍参问睹黄陂九井山奇秀。<a id="a-Eg"></a>乃结茅为舍。<a id="a-Eh"></a>学侣若蝉之走明也。<a id="a-Ei"></a>或慰策曰。<a id="a-Ej"></a>师之耐寂寞如此乎。<a id="a-Ek"></a>策曰。<a id="a-El"></a>致道者忘心矣。<a id="a-Em"></a>吾乐甚哉。<a id="a-En"></a>以大中八年现疾而灭。<a id="a-Eo"></a>续敕谥大师曰圆寂。<a id="a-Ep"></a>塔名智觉焉。</p>
 </body>
</html>