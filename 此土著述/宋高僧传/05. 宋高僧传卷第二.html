<!doctype html>
<html id="z3IBWSt1Jm" data-ver="848">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第二</h1>
  <h2 id="a2">译经篇第一之二(正传十五人附见八人)</h2>
  <h2 id="a3">唐洛京圣善寺善无畏传(达摩掬多)</h2>
  <p id="a4">释善无畏。<a id="a-5"></a>本中印度人也。<a id="a-6"></a>释迦如来季父甘露饭王之后。<a id="a-7"></a>梵名戍婆揭罗僧诃。<a id="a-8"></a>华言净师子。<a id="a-9"></a>义翻为善无畏。<a id="a-A"></a>一云输波迦罗。<a id="a-B"></a>此名无畏。<a id="a-C"></a>亦义翻也。<a id="a-D"></a>其先自中天竺。<a id="a-E"></a>因国难分王乌荼。<a id="a-F"></a>父曰佛手王以畏生有神姿宿赍德艺故历试焉。<a id="a-G"></a>十岁统戎。<a id="a-H"></a>十三嗣位。<a id="a-I"></a>得军民之情。<a id="a-J"></a>昆弟嫉能称兵构乱。<a id="a-K"></a>阋墙斯甚。<a id="a-L"></a>薄伐临戎。<a id="a-M"></a>流矢及身掉轮伤顶。<a id="a-N"></a>天伦既败军法宜诛。<a id="a-O"></a>大义灭亲忍而曲赦。<a id="a-P"></a>乃抆泪白母。<a id="a-Q"></a>及告群臣曰。<a id="a-R"></a>向者亲征恩已断矣。<a id="a-S"></a>今欲让国全其义焉。<a id="a-T"></a>因致位于兄固求入道。<a id="a-U"></a>母哀许之。<a id="a-V"></a>密与传国宝珠。<a id="a-W"></a>犹诸侯之分器也。<a id="a-X"></a>南至海滨。<a id="a-Y"></a>遇殊胜招提得法华三昧。<a id="a-Z"></a>聚沙为塔。<a id="a-a"></a>仅一万所。<a id="a-b"></a>黑蛇伤指。<a id="a-c"></a>而无退息。<a id="a-d"></a>复寄身商船往游诸国。<a id="a-e"></a>密修禅诵口放白光。<a id="a-f"></a>无风三日舟行万里。<a id="a-g"></a>属商人遇盗危于并命。<a id="a-h"></a>畏恤其徒侣默讽真言。<a id="a-i"></a>七俱胝尊全现身相。<a id="a-j"></a>群盗果为他寇所歼。<a id="a-k"></a>寇乃露罪归依指踪夷险。<a id="a-l"></a>寻越穷荒。<a id="a-m"></a>又逾毒水才至中天竺境。<a id="a-n"></a>即遇其王。<a id="a-o"></a>王之夫人乃畏之女兄也。<a id="a-p"></a>因问舍位之由。<a id="a-q"></a>称叹不足。<a id="a-r"></a>是日携手同归。<a id="a-s"></a>慈云布阴一境丕变。<a id="a-t"></a>畏风仪爽俊聪睿超群。<a id="a-u"></a>解究五乘道该三学。<a id="a-v"></a>总持禅观妙达其源。<a id="a-w"></a>艺术伎能悉闻精练。<a id="a-x"></a>初诣那烂陀寺。<a id="a-y"></a>此云施无厌也。<a id="a-z"></a>像法之泉源众圣之会府。<a id="a-10"></a>畏乃舍传国宝珠莹于大像之额。<a id="a-11"></a>昼如月魄夜若曦轮焉。<a id="a-12"></a>寺有达摩掬多者。<a id="a-13"></a>掌定门之秘钥。<a id="a-14"></a>佩如来之密印。<a id="a-15"></a>颜如四十许。<a id="a-16"></a>其实八百岁也。<a id="a-17"></a>玄奘三藏昔曾见之。<a id="a-18"></a>畏投身接足。<a id="a-19"></a>奉为本师。<a id="a-1A"></a>一日侍食之次。<a id="a-1B"></a>旁有一僧。<a id="a-1C"></a>震旦人也。<a id="a-1D"></a>畏现其钵中见油饵尚温粟饭犹暖。<a id="a-1E"></a>愕而叹曰。<a id="a-1F"></a>东国去此十万余里。<a id="a-1G"></a>是彼朝熟而返也。<a id="a-1H"></a>掬多曰。<a id="a-1I"></a>汝能不言真可学焉。<a id="a-1J"></a>后乃授畏总持瑜伽三密教也。<a id="a-1K"></a>龙神围绕森在目前。<a id="a-1L"></a>其诸印契一时顿受。<a id="a-1M"></a>即日灌顶为人天师。<a id="a-1N"></a>称曰三藏。<a id="a-1O"></a>夫三藏之义者。<a id="a-1P"></a>则内为戒定慧。<a id="a-1Q"></a>外为经律论。<a id="a-1R"></a>以陀罗尼总摄之也。<a id="a-1S"></a>陀罗尼者。<a id="a-1T"></a>是菩提速疾之轮。<a id="a-1U"></a>解脱吉祥之海。<a id="a-1V"></a>三世诸佛生于此门。<a id="a-1W"></a>慧照所传一灯而已。<a id="a-1X"></a>根殊性异灯亦无边。<a id="a-1Y"></a>由是有百亿释迦微尘三昧。<a id="a-1Z"></a>菩萨以纲总摄于诸定。<a id="a-1a"></a>顿升阶位邻于大觉。<a id="a-1b"></a>此其旨也。<a id="a-1c"></a>于时畏周行大荒遍礼圣迹。<a id="a-1d"></a>不惮艰险。<a id="a-1e"></a>凡所履处皆三返焉。<a id="a-1f"></a>又入鸡足山为迦葉剃头。<a id="a-1g"></a>受观音摩顶。<a id="a-1h"></a>尝结夏于灵鹫。<a id="a-1i"></a>有猛兽前导。<a id="a-1j"></a>深入山穴。<a id="a-1k"></a>穴明如昼见牟尼像。<a id="a-1l"></a>左右侍者如生焉。<a id="a-1m"></a>时中印度大旱。<a id="a-1n"></a>请畏求雨。<a id="a-1o"></a>俄见观音在日轮中手执军持注水于地。<a id="a-1p"></a>时众欣感得未曾有。<a id="a-1q"></a>复锻金如贝叶写大般若经。<a id="a-1r"></a>镕中金为窣睹波。<a id="a-1s"></a>等佛身量焉。<a id="a-1t"></a>母以畏游方日久。<a id="a-1u"></a>谓为已殁。<a id="a-1v"></a>旦夕泣泪而丧其明。<a id="a-1w"></a>洎附信问安。<a id="a-1x"></a>朗然如故。<a id="a-1y"></a>五天之境自佛灭后外道峥嵘。<a id="a-1z"></a>九十六宗各专其见。<a id="a-20"></a>畏皆随所执破滞析疑。<a id="a-21"></a>解邪缚于心门。<a id="a-22"></a>舍迷津于觉路。<a id="a-23"></a>法云大小而均泽。<a id="a-24"></a>定水方圆而任器。<a id="a-25"></a>仆异学之旗鼓。<a id="a-26"></a>建心王之胜幢。<a id="a-27"></a>使彼以念制狂即身观佛。<a id="a-28"></a>掬多曰。<a id="a-29"></a>善男子。<a id="a-2A"></a>汝与震旦有缘。<a id="a-2B"></a>今可行矣。<a id="a-2C"></a>畏乃顶辞而去。<a id="a-2D"></a>至迦湿弥罗国。<a id="a-2E"></a>薄暮次河。<a id="a-2F"></a>而无桥梁。<a id="a-2G"></a>畏浮空以济。<a id="a-2H"></a>一日受请于长者家。<a id="a-2I"></a>俄有罗汉。<a id="a-2J"></a>降曰。<a id="a-2K"></a>我小乘之人。<a id="a-2L"></a>大德是登地菩萨。<a id="a-2M"></a>乃让席推尊。<a id="a-2N"></a>畏施之以名衣。<a id="a-2O"></a>升空而去。<a id="a-2P"></a>畏复至乌苌国。<a id="a-2Q"></a>有白鼠驯绕日献金钱。<a id="a-2R"></a>讲毗卢于突厥之庭。<a id="a-2S"></a>安禅定于可敦之树。<a id="a-2T"></a>法为金字列在空中。<a id="a-2U"></a>时突厥宫人以手按乳。<a id="a-2V"></a>乳为三道飞注畏口。<a id="a-2W"></a>畏乃合掌端容曰。<a id="a-2X"></a>我前生之母也。<a id="a-2Y"></a>又途中遭寇举刃三斫而肢体无伤。<a id="a-2Z"></a>挥剑者唯闻铜声而已。<a id="a-2a"></a>前登雪山大池。<a id="a-2b"></a>畏不悆。<a id="a-2c"></a>掬多自空而至曰。<a id="a-2d"></a>菩萨身同世间不舍生死。<a id="a-2e"></a>汝久离相宁有病耶。<a id="a-2f"></a>言讫冲天。<a id="a-2g"></a>畏洗然而愈。<a id="a-2h"></a>路出吐蕃。<a id="a-2i"></a>与商旅同次。<a id="a-2j"></a>胡人贪货率众合围。<a id="a-2k"></a>畏密运心印而蕃豪请罪。<a id="a-2l"></a>至大唐西境夜有神人曰。<a id="a-2m"></a>此东非弟子界也。<a id="a-2n"></a>文殊师利实护神州。<a id="a-2o"></a>礼足而灭。<a id="a-2p"></a>此亦犹迦毗罗神送连眉也。<a id="a-2q"></a>畏以驼负经至西州涉于河。<a id="a-2r"></a>龙陷驼足没于泉下。<a id="a-2s"></a>畏亦入泉三日。<a id="a-2t"></a>止住龙宫宣扬法化。<a id="a-2u"></a>开悟甚众。<a id="a-2v"></a>及牵驼出岸。<a id="a-2w"></a>经无沾湿焉。<a id="a-2x"></a>初畏途过北印度境。<a id="a-2y"></a>而声誉已达中国。<a id="a-2z"></a>睿宗乃诏若那及将军史献。<a id="a-30"></a>出玉门塞表以候来仪。<a id="a-31"></a>开元初。<a id="a-32"></a>玄宗梦与真僧相见。<a id="a-33"></a>姿状非常。<a id="a-34"></a>躬御丹青写之殿壁。<a id="a-35"></a>及畏至此与梦合符。<a id="a-36"></a>帝悦有缘。<a id="a-37"></a>饰内道场尊为教主。<a id="a-38"></a>自宁薛王已降皆跪席捧器焉。<a id="a-39"></a>宾大士于天宫。<a id="a-3A"></a>接梵筵于帝座。<a id="a-3B"></a>礼国师以广成之道。<a id="a-3C"></a>致人主于如来之乘。<a id="a-3D"></a>巍巍法门于斯为盛。<a id="a-3E"></a>时有术士。<a id="a-3F"></a>握鬼神之契。<a id="a-3G"></a>参变化之功。<a id="a-3H"></a>承诏御前角其神异。<a id="a-3I"></a>畏恬然不动。<a id="a-3J"></a>而术者手足无所施矣。<a id="a-3K"></a>开元四年丙辰。<a id="a-3L"></a>赍梵夹始届长安。<a id="a-3M"></a>敕于兴福寺南院安置。<a id="a-3N"></a>续宣住西明寺。<a id="a-3O"></a>问劳重叠锡贶异常。<a id="a-3P"></a>至五年丁巳。<a id="a-3Q"></a>奉诏于菩提院翻译。<a id="a-3R"></a>畏奏请名僧同参华梵。<a id="a-3S"></a>开题先译虚空藏求闻持法一卷。<a id="a-3T"></a>沙门悉达译语。<a id="a-3U"></a>无著笔受缀文。<a id="a-3V"></a>缮写进内。<a id="a-3W"></a>帝深加赏叹。<a id="a-3X"></a>有敕畏所将到梵本并令进上。<a id="a-3Y"></a>昔有沙门无行西游天竺。<a id="a-3Z"></a>学毕言归。<a id="a-3a"></a>方及北印不幸而卒。<a id="a-3b"></a>其所获夹叶悉在京都华严寺中。<a id="a-3c"></a>畏与一行禅师。<a id="a-3d"></a>于彼选得数本。<a id="a-3e"></a>并总持妙门。<a id="a-3f"></a>先所未译。<a id="a-3g"></a>十二年随驾入洛。<a id="a-3h"></a>复奉诏于福先寺译大毗卢遮那经。<a id="a-3i"></a>其经具足梵文有十万颂。<a id="a-3j"></a>畏所出者撮其要耳。<a id="a-3k"></a>曰大毗卢遮那成佛神变加持经七卷。<a id="a-3l"></a>沙门宝月译语。<a id="a-3m"></a>一行笔受删缀辞理。<a id="a-3n"></a>文质相半。<a id="a-3o"></a>妙谐深趣。<a id="a-3p"></a>上符佛意下契根缘。<a id="a-3q"></a>利益要门斯文为最。<a id="a-3r"></a>又出苏婆呼童子经三卷。<a id="a-3s"></a>苏悉地揭罗经三卷。<a id="a-3t"></a>二经具足咒毗柰耶也。<a id="a-3u"></a>即秘密禁戒焉。<a id="a-3v"></a>若未曾入曼荼罗者。<a id="a-3w"></a>不合辄读诵。<a id="a-3x"></a>犹未受具人盗听戒律也。<a id="a-3y"></a>所出虚空藏菩萨能满诸愿最胜心陀罗尼求闻持法一卷。<a id="a-3z"></a>即金刚顶梵本经成就一切义图略译少分耳。<a id="a-40"></a>畏性爱恬简静虑怡神。<a id="a-41"></a>时开禅观奖劝初学。<a id="a-42"></a>奉仪形者莲华敷于眼界。<a id="a-43"></a>禀言说者甘露润于心田。<a id="a-44"></a>超然觉明日有人矣。<a id="a-45"></a>法侣请谒。<a id="a-46"></a>唯尊奉长老宝思惟三藏而已。<a id="a-47"></a>此外皆行门人之礼焉。<a id="a-48"></a>一行禅师者。<a id="a-49"></a>帝王宗重时贤所归。<a id="a-4A"></a>定慧之余阴阳之妙。<a id="a-4B"></a>有所未决亦咨禀而后行。<a id="a-4C"></a>畏尝于本院铸铜为塔。<a id="a-4D"></a>手成模范。<a id="a-4E"></a>妙出人天。<a id="a-4F"></a>寺众以销治至广庭除深隘。<a id="a-4G"></a>虑风至火盛灾延宝坊。<a id="a-4H"></a>畏笑曰。<a id="a-4I"></a>无苦自当知也。<a id="a-4J"></a>鼓铸之日。<a id="a-4K"></a>果大雪蔽空。<a id="a-4L"></a>雾塔出罏瑞花飘席。<a id="a-4M"></a>众皆称叹焉。<a id="a-4N"></a>又属暑天亢旱。<a id="a-4O"></a>帝遣中官高力士。<a id="a-4P"></a>疾召畏祈雨。<a id="a-4Q"></a>畏曰。<a id="a-4R"></a>今旱数当然也。<a id="a-4S"></a>若苦召龙致雨。<a id="a-4T"></a>必暴适足所损。<a id="a-4U"></a>不可为也。<a id="a-4V"></a>帝强之曰。<a id="a-4W"></a>人苦暑病矣。<a id="a-4X"></a>虽风雷亦足快意。<a id="a-4Y"></a>辞不获已。<a id="a-4Z"></a>有司为陈请雨具。<a id="a-4a"></a>幡幢螺钹备焉。<a id="a-4b"></a>畏笑曰。<a id="a-4c"></a>斯不足以致雨。<a id="a-4d"></a>急撤之。<a id="a-4e"></a>乃盛一钵水以小刀搅之。<a id="a-4f"></a>梵言数百。<a id="a-4g"></a>咒之须臾有物如龙。<a id="a-4h"></a>其大如指。<a id="a-4i"></a>赤色矫首瞰水面复潜于钵底。<a id="a-4j"></a>畏且搅且咒。<a id="a-4k"></a>顷之有白气自钵而兴。<a id="a-4l"></a>迳上数尺。<a id="a-4m"></a>稍稍引去。<a id="a-4n"></a>畏谓力士曰。<a id="a-4o"></a>亟去雨至矣。<a id="a-4p"></a>力士驰去。<a id="a-4q"></a>回顾见白气疾旋自讲堂而西。<a id="a-4r"></a>若一匹素翻空而上。<a id="a-4s"></a>既而昏霾大风震电。<a id="a-4t"></a>力士才及天津桥。<a id="a-4u"></a>风雨随马而骤。<a id="a-4v"></a>街中大树多拔焉。<a id="a-4w"></a>力士入奏。<a id="a-4x"></a>而衣尽沾湿矣。<a id="a-4y"></a>帝稽首迎畏。<a id="a-4z"></a>再三致谢。<a id="a-50"></a>又邙山有巨蛇畏见之叹曰。<a id="a-51"></a>欲决潴洛阳城耶以天竺语咒数百声。<a id="a-52"></a>不日蛇死。<a id="a-53"></a>乃安禄山陷洛阳之兆也。<a id="a-54"></a>一说畏曾寓西明道宣律师房。<a id="a-55"></a>示为粗相。<a id="a-56"></a>宣颇嫌鄙之。<a id="a-57"></a>至中夜宣扪虱投于地。<a id="a-58"></a>畏连呼律师扑死佛子。<a id="a-59"></a>宣方知是大菩萨。<a id="a-5A"></a>诘旦摄衣作礼焉。<a id="a-5B"></a>若观此说。<a id="a-5C"></a>宣灭至开元中仅五十载矣。<a id="a-5D"></a>如畏出没无常非人之所测也。<a id="a-5E"></a>二十年求还西域。<a id="a-5F"></a>优诏不许。<a id="a-5G"></a>二十三年乙亥十月七日。<a id="a-5H"></a>右胁累足奄然而化。<a id="a-5I"></a>享龄九十九。<a id="a-5J"></a>僧腊八十。<a id="a-5K"></a>法侣凄凉皇心震悼。<a id="a-5L"></a>赠鸿胪卿。<a id="a-5M"></a>遣鸿胪丞李现具威仪。<a id="a-5N"></a>宾律师护丧事。<a id="a-5O"></a>二十八年十月三日。<a id="a-5P"></a>葬于龙门西山广化寺之庭焉。<a id="a-5Q"></a>定慧所熏全身不坏。<a id="a-5R"></a>会葬之日涕泗倾都。<a id="a-5S"></a>山川变色。<a id="a-5T"></a>僧俗弟子宝畏禅师明畏禅师荥阳郑氏琅邪王氏痛其安仰如丧考妣焉。<a id="a-5U"></a>乾元之初唐风再振。<a id="a-5V"></a>二禅师刻偈。<a id="a-5W"></a>诸信士营龛。<a id="a-5X"></a>弟子舍于旁。<a id="a-5Y"></a>有同孔墓之恋。<a id="a-5Z"></a>今观畏之遗形渐加缩小。<a id="a-5a"></a>黑皮隐隐骨其露焉。<a id="a-5b"></a>累朝旱涝皆就祈请。<a id="a-5c"></a>征验随生且多檀施。<a id="a-5d"></a>锦绣巾帊覆之如偃息耳。<a id="a-5e"></a>每一出龛置于低榻香汁浴之。<a id="a-5f"></a>洛中豪右争施弹帊净巾澡豆以资浴事。<a id="a-5g"></a>上禳祷多遣使臣往加供施。<a id="a-5h"></a>必称心愿焉。</p>
  <p data-pb></p>
  <h2 id="a5i">唐洛京智慧传</h2>
  <p id="a5j">智慧者。<a id="a-5k"></a>梵名般剌若也。<a id="a-5l"></a>姓憍答摩氏。<a id="a-5m"></a>北天竺迦毕试国人。<a id="a-5n"></a>颖悟天资。<a id="a-5o"></a>七岁发心。<a id="a-5p"></a>违侍二亲归依三宝。<a id="a-5q"></a>时从大德调伏军教诵四阿含满十万颂。<a id="a-5r"></a>阿毗达磨三万颂。<a id="a-5s"></a>及年应法随师往别国纳具足戒。<a id="a-5t"></a>诵萨婆多近四万颂。<a id="a-5u"></a>俱舍二万八千颂。<a id="a-5v"></a>又诵大婆沙兼通其义。<a id="a-5w"></a>七年于彼专习小乘。<a id="a-5x"></a>后诣中天竺那烂陀寺。<a id="a-5y"></a>禀学大乘唯识瑜伽中边</p>
  <p data-pb></p>
  <h2 id="a5z">唐玉华寺玄觉传</h2>
  <p id="a60">玄觉。<a id="a-61"></a>高昌国人也。<a id="a-62"></a>西土种姓未得闻焉。<a id="a-63"></a>学慕大乘从玄奘三藏研核经论。<a id="a-64"></a>亦于玉华宫参预翻译。<a id="a-65"></a>及大般若经向就。<a id="a-66"></a>同请翻宝积经。<a id="a-67"></a>奘辞惙然。<a id="a-68"></a>觉因梦。<a id="a-69"></a>一浮图庄严高大忽然摧倒。<a id="a-6A"></a>遂惊起告奘。<a id="a-6B"></a>奘曰。<a id="a-6C"></a>非汝身事。<a id="a-6D"></a>此吾灭之征耳。<a id="a-6E"></a>觉暗悲安仿。<a id="a-6F"></a>劝诸法侣竞求医药。<a id="a-6G"></a>觉后莫测终焉。</p>
  <p data-pb></p>
  <h2 id="a6H">唐益州多宝寺道因传(嵩公宝暹)</h2>
  <p id="a6I">道因。<a id="a-6J"></a>姓侯氏。<a id="a-6K"></a>濮阳人也。<a id="a-6L"></a>禀祜居醇含章纵哲。<a id="a-6M"></a>覃訏之岁粹采多奇。<a id="a-6N"></a>髫龀之辰殊姿特茂。<a id="a-6O"></a>孝爱之节慈顺之风。<a id="a-6P"></a>率志于斯因心以极。<a id="a-6Q"></a>年甫七岁丁于内艰。<a id="a-6R"></a>嗌粒绝浆殆乎灭性。<a id="a-6S"></a>成人之德见称州里。<a id="a-6T"></a>免丧之后思酬罔极。<a id="a-6U"></a>出家之志人莫我移便诣灵岩寺求师诵习。<a id="a-6V"></a>曾不浃旬通涅槃经二帙。<a id="a-6W"></a>举众惊骇谓为神童。<a id="a-6X"></a>落发已来。<a id="a-6Y"></a>砥砺其行揣摩义章。<a id="a-6Z"></a>即讲涅槃。<a id="a-6a"></a>宿齿名流咸所叹服。<a id="a-6b"></a>及升上品旋学律仪。<a id="a-6c"></a>又于彭城嵩法师所传摄大乘。<a id="a-6d"></a>嵩公懿德玄猷兰薰月映。<a id="a-6e"></a>门徒学侣鱼贯凫趋。<a id="a-6f"></a>讲室谈筵为之嚣隘。<a id="a-6g"></a>遂依科戒而为节文。<a id="a-6h"></a>年少沙门且令习律。<a id="a-6i"></a>晓四分者方许入听。<a id="a-6j"></a>因夏腊虽幼业行攸高独于众中迥见推揖。<a id="a-6k"></a>每敷摄论即令覆讲。<a id="a-6l"></a>后隐泰岳凡经四秋。<a id="a-6m"></a>将诣洛中。<a id="a-6n"></a>属昏李陵夷法纲严峻。<a id="a-6o"></a>僧无徒侣弗许游方。<a id="a-6p"></a>于是杖锡出山孑焉超迈。<a id="a-6q"></a>恐罗刑宪静念观音。<a id="a-6r"></a>少选之间有僧欻至。<a id="a-6s"></a>皓然白首请与偕行。<a id="a-6t"></a>迨至铜街暨于金地。<a id="a-6u"></a>俯仰之际莫知所在。<a id="a-6v"></a>咸谓善逝之力有感斯见。<a id="a-6w"></a>未几因避难三蜀居于多宝寺。<a id="a-6x"></a>好事者素闻道誉。<a id="a-6y"></a>乃命开筵摄论维摩。<a id="a-6z"></a>听者千数。<a id="a-70"></a>时有宝暹法师。<a id="a-71"></a>东海人也。<a id="a-72"></a>殖艺该洽尤善大乘。<a id="a-73"></a>昔在隋朝英尘久播。<a id="a-74"></a>学徒来请接武磨肩。<a id="a-75"></a>暹公傲尔其间。<a id="a-76"></a>仰之弥峻每至因之论席肃然改容。<a id="a-77"></a>沉吟久之方用酬遣。<a id="a-78"></a>因抗音驰辩雷惊波注。<a id="a-79"></a>尽妙穷微藏牙折角。<a id="a-7A"></a>益州总管邓国公窦琎行台左仆射替国公窦轨长史申国公高士廉范阳公卢承庆。<a id="a-7B"></a>及前后首僚西南岳牧。<a id="a-7C"></a>并国华朝秀重望崇班。<a id="a-7D"></a>共籍芳声俱申虔仰。<a id="a-7E"></a>乃于彭门山寺习道安居。<a id="a-7F"></a>此寺往经废毁院宇凋弊。<a id="a-7G"></a>因慨然构怀专事营缉。<a id="a-7H"></a>未移再稔蔚成净场。<a id="a-7I"></a>又以九部微言三界式仰。<a id="a-7J"></a>缅惟法尽将翳龙宫。<a id="a-7K"></a>遂于寺之北岩刻书经典。<a id="a-7L"></a>穷多罗之秘袠。<a id="a-7M"></a>尽毗尼之正文。<a id="a-7N"></a>纵尧世之洪水襄陵。<a id="a-7O"></a>任赵简之北山燎狩。<a id="a-7P"></a>必无他虑。<a id="a-7Q"></a>与劫齐休。<a id="a-7R"></a>既而清猷远畅峻业遐昭遂简宸衷乃纡天綍。<a id="a-7S"></a>追赴京邑止大慈恩寺。<a id="a-7T"></a>与玄奘法师翻译。<a id="a-7U"></a>校定梵本兼充证义。<a id="a-7V"></a>奘师偏奖赏之。<a id="a-7W"></a>每有难文同加参酌新翻弗坠因有力焉。<a id="a-7X"></a>慧日寺主楷法师者。<a id="a-7Y"></a>聪爽温赡声蔼鸿都。<a id="a-7Z"></a>首建法筵请开奥义。<a id="a-7a"></a>帝城缁俗具来咨禀。<a id="a-7b"></a>欣焉相顾得所未闻。<a id="a-7c"></a>因研几史籍尤好老庄。<a id="a-7d"></a>咀其菁华含其腴润。<a id="a-7e"></a>包四始于风律。<a id="a-7f"></a>综五声于文绪。<a id="a-7g"></a>故所讲训内外该通。<a id="a-7h"></a>其专业者涅槃华严大品维摩法华楞伽等经十地地持毗昙智度摄大乘对法佛地等论及四分等律。<a id="a-7i"></a>其摄论维摩仍着章疏。<a id="a-7j"></a>已而能事毕矣。<a id="a-7k"></a>示疾终于长安慧日寺。<a id="a-7l"></a>则显庆三年三月十一日也。<a id="a-7m"></a>春秋七十二。<a id="a-7n"></a>越明年正月旋神座于益部。<a id="a-7o"></a>二月八日窆于彭门光化寺石经之侧。<a id="a-7p"></a>道俗送葬数有数千。<a id="a-7q"></a>弟子玄凝等。<a id="a-7r"></a>嗣其香火。<a id="a-7s"></a>至龙朔中中台司藩大夫李俨制碑。<a id="a-7t"></a>欧阳通书焉。</p>
  <h2 id="a7u">唐波凌国智贤传(会宁)</h2>
  <p id="a7v">释若那跋陀罗。<a id="a-7w"></a>华言智贤。<a id="a-7x"></a>南海波凌(亦曰诃凌)国人也。<a id="a-7y"></a>善三藏学。<a id="a-7z"></a>麟德年中有成都沙门会宁。<a id="a-80"></a>欲往天竺观礼圣迹。<a id="a-81"></a>泛舶西游。<a id="a-82"></a>路经波凌。<a id="a-83"></a>遂与智贤同译涅槃后分二卷。<a id="a-84"></a>此于阿笈摩经内。<a id="a-85"></a>译出。<a id="a-86"></a>说世尊焚棺收设利罗等事。<a id="a-87"></a>与大涅槃颇不相涉。<a id="a-88"></a>译毕寄经达交州。<a id="a-89"></a>宁方之西域。<a id="a-8A"></a>至仪凤年初。<a id="a-8B"></a>交州都督梁难敌。<a id="a-8C"></a>遣使同会宁弟子运期。<a id="a-8D"></a>奉表进经入京。<a id="a-8E"></a>三年戊寅。<a id="a-8F"></a>大慈恩寺沙门灵会。<a id="a-8G"></a>于东宫启请施行。<a id="a-8H"></a>运期奉侍其师。<a id="a-8I"></a>因心莫比。<a id="a-8J"></a>师令赍经行化。<a id="a-8K"></a>故无暇影随往西域也。</p>
  <h2 id="a8L">唐洛京白马寺觉救传</h2>
  <p id="a8M">释佛陀多罗。<a id="a-8N"></a>华言觉救。<a id="a-8O"></a>北天竺罽宾人也。<a id="a-8P"></a>赍多罗夹誓化支那。<a id="a-8Q"></a>止洛阳白马寺。<a id="a-8R"></a>译出大方广圆觉了义经。<a id="a-8S"></a>此经近译不委何年。<a id="a-8T"></a>且隆道为怀务甄诈妄。<a id="a-8U"></a>但真诠不谬。<a id="a-8V"></a>岂假具知年月耶。<a id="a-8W"></a>救之行迹莫究其终。<a id="a-8X"></a>大和中圭峰密公着疏。<a id="a-8Y"></a>判解经本一卷后分二卷成部。<a id="a-8Z"></a>续又为钞演畅幽邃。<a id="a-8a"></a>今东京太原三蜀盛行讲演焉。</p>
  <h2 id="a8b">唐五台山佛陀波利传(顺贞)</h2>
  <p id="a8c">释佛陀波利。<a id="a-8d"></a>华言觉护。<a id="a-8e"></a>北印度罽宾国人。<a id="a-8f"></a>忘身徇道遍观灵迹。<a id="a-8g"></a>闻文殊师利在清凉山。<a id="a-8h"></a>远涉流沙躬来礼谒。<a id="a-8i"></a>以天皇仪凤元年丙子杖锡五台。<a id="a-8j"></a>虔诚礼拜悲泣雨泪。<a id="a-8k"></a>冀睹圣容。<a id="a-8l"></a>倏焉见一老翁从山而出。<a id="a-8m"></a>作婆罗门语谓波利曰。<a id="a-8n"></a>师何所求耶。<a id="a-8o"></a>波利答曰。<a id="a-8p"></a>闻文殊大士隐迹此山。<a id="a-8q"></a>从印度来欲求瞻礼。<a id="a-8r"></a>翁曰。<a id="a-8s"></a>师从彼国将佛顶尊胜陀罗尼经来否。<a id="a-8t"></a>此土众生多造诸罪。<a id="a-8u"></a>出家之辈亦多所犯。<a id="a-8v"></a>佛顶神咒除罪秘方。<a id="a-8w"></a>若不赍经徒来何益。<a id="a-8x"></a>纵见文殊亦何能识。<a id="a-8y"></a>师可还西国取彼经来流传此土。<a id="a-8z"></a>即是遍奉众圣广利群生。<a id="a-90"></a>拯接幽冥报诸佛恩也。<a id="a-91"></a>师取经来至。<a id="a-92"></a>弟子当示文殊居处。<a id="a-93"></a>波利闻已不胜喜跃。<a id="a-94"></a>裁抑悲泪向山更礼。<a id="a-95"></a>举头之顷不见老人。<a id="a-96"></a>波利惊愕倍增虔恪。<a id="a-97"></a>遂返本国取得经回。<a id="a-98"></a>既达帝城便求进见。<a id="a-99"></a>有司具奏。<a id="a-9A"></a>天皇赏其精诚崇斯秘典。<a id="a-9B"></a>下诏鸿胪寺典客令杜行顗与日照三藏于内共译。<a id="a-9C"></a>译讫嚫绢三十匹。<a id="a-9D"></a>经留在内。<a id="a-9E"></a>波利垂泣。<a id="a-9F"></a>奏曰。<a id="a-9G"></a>委弃身命志在利人。<a id="a-9H"></a>请帝流行是所望也。<a id="a-9I"></a>帝愍其专切。<a id="a-9J"></a>遂留所译之经还其梵本。<a id="a-9K"></a>波利得经弥复忻喜。<a id="a-9L"></a>乃向西明寺访得善梵语僧顺贞。<a id="a-9M"></a>奏乞重翻。<a id="a-9N"></a>帝俞其请。<a id="a-9O"></a>波利遂与顺贞对诸大德翻出。<a id="a-9P"></a>名曰佛顶尊胜陀罗尼经。<a id="a-9Q"></a>与前杜令所译者。<a id="a-9R"></a>咒韵经文少有同异。<a id="a-9S"></a>波利所愿既毕。<a id="a-9T"></a>却持梵本入于五台。<a id="a-9U"></a>莫知所之。<a id="a-9V"></a>或云。<a id="a-9W"></a>波利隐金刚窟今永兴龙首冈有波利藏舍利之所焉。<a id="a-9X"></a>大历中。<a id="a-9Y"></a>南岳云峰寺沙门法照。<a id="a-9Z"></a>入五台山礼金刚窟。<a id="a-9a"></a>夜之未央克责扑地。<a id="a-9b"></a>忽见一僧长七尺许。<a id="a-9c"></a>梵音朗畅。<a id="a-9d"></a>称是佛陀波利。<a id="a-9e"></a>问曰。<a id="a-9f"></a>阿师如此自苦得无劳乎。<a id="a-9g"></a>有何愿乐。<a id="a-9h"></a>照对曰。<a id="a-9i"></a>愿见文殊。<a id="a-9j"></a>曰若志力坚强真实无妄。<a id="a-9k"></a>汝可脱履于板上。<a id="a-9l"></a>咫尺圣颜令子得见。<a id="a-9m"></a>照遂瞑目。<a id="a-9n"></a>俄已入窟见一院。<a id="a-9o"></a>题额云金刚般若寺。<a id="a-9p"></a>字体酋健光色闪烁。<a id="a-9q"></a>其院皆是异宝庄严。<a id="a-9r"></a>名目不暇。<a id="a-9s"></a>楼观复沓殿宇连延。<a id="a-9t"></a>罘罳密致铃铎交鸣。<a id="a-9u"></a>可二百所。<a id="a-9v"></a>间有秘藏中缄金刚般若并一切经法。<a id="a-9w"></a>人物魁伟殆非常所睹也。<a id="a-9x"></a>文殊大圣处位尊严拥从旁午。<a id="a-9y"></a>宣言慰劳分茶赋食讫。<a id="a-9z"></a>波利引之出去。<a id="a-A0"></a>照苦乞在寺。<a id="a-A1"></a>波利不许。<a id="a-A2"></a>临别勉之。<a id="a-A3"></a>努力修进再来可住。<a id="a-A4"></a>照还至板上蹑履。<a id="a-A5"></a>回眸之际波利隐焉。</p>
  <p id="aA6">系曰。<a id="a-A7"></a>道家尸解说有多端。<a id="a-A8"></a>或隐真形而存假质。<a id="a-A9"></a>矧以登地大士漏尽罗汉。<a id="a-AA"></a>或此在他亡。<a id="a-AB"></a>或分身易态。<a id="a-AC"></a>皆以之为游戏耳。<a id="a-AD"></a>以之为利物焉。<a id="a-AE"></a>其佛陀波利出没无恒变化何极。<a id="a-AF"></a>出金刚窟接法照师。<a id="a-AG"></a>盖与之有缘闯然而现。<a id="a-AH"></a>故杜多迦葉久隐诸峰。<a id="a-AI"></a>晋法显往游灵。<a id="a-AJ"></a>鹫见于山下焉。</p>
  <p data-pb></p>
  <h2 id="aAK">唐尊法传</h2>
  <p id="aAL">尊法。<a id="a-AM"></a>西印度人也。<a id="a-AN"></a>梵云伽梵达磨。<a id="a-AO"></a>华云尊法。<a id="a-AP"></a>远踰沙碛来抵中华。<a id="a-AQ"></a>有传译之心。<a id="a-AR"></a>坚化导之愿。<a id="a-AS"></a>天皇永徽之岁翻出千手千眼观世音菩萨广大圆满无碍大悲心陀罗尼经一卷。<a id="a-AT"></a>经题但云西天竺伽梵达磨译。<a id="a-AU"></a>不标年代。<a id="a-AV"></a>推其本末疑是永徽显庆中也。<a id="a-AW"></a>又准千臂经序云。<a id="a-AX"></a>智通同此三藏译也。<a id="a-AY"></a>法后不知其终。</p>
  <p data-pb></p>
  <h2 id="aAZ">唐西京慧日寺无极高传(阿难律木叉师迦葉师)</h2>
  <p id="aAa">无极高。<a id="a-Ab"></a>中印度人。<a id="a-Ac"></a>梵云阿地瞿多。<a id="a-Ad"></a>华云无极高也。<a id="a-Ae"></a>出家氏族未凭书之。<a id="a-Af"></a>高学穷满字。<a id="a-Ag"></a>行洁圆珠。<a id="a-Ah"></a>精练五明妙通三藏。<a id="a-Ai"></a>永徽三年壬子岁正月。<a id="a-Aj"></a>自西印度赍梵夹来届长安。<a id="a-Ak"></a>敕令慈门寺安置。<a id="a-Al"></a>沙门大乘琮等十六人。<a id="a-Am"></a>英公李世绩鄂公尉迟德等十二人。<a id="a-An"></a>同请高于慧日寺浮图院。<a id="a-Ao"></a>建陀罗尼普集会坛。<a id="a-Ap"></a>所须供办。<a id="a-Aq"></a>法成之日屡现灵异。<a id="a-Ar"></a>京中道俗咸叹希逢。<a id="a-As"></a>沙门玄楷等固请翻其法本。<a id="a-At"></a>以四年癸丑至于五年。<a id="a-Au"></a>于慧日寺从金刚大道场经中。<a id="a-Av"></a>撮要而译。<a id="a-Aw"></a>集成一部名陀罗尼集经。<a id="a-Ax"></a>一十二卷。<a id="a-Ay"></a>玄楷笔受。<a id="a-Az"></a>于时有中印度大菩提寺阿难律木叉师迦葉师等。<a id="a-B0"></a>于经行寺译功德天法。<a id="a-B1"></a>编在集经第十卷内。<a id="a-B2"></a>故不别出焉。</p>
  <p data-pb></p>
  <h2 id="aB3">唐广州制止寺极量传</h2>
  <p id="aB4">极量。<a id="a-B5"></a>中印度人也。<a id="a-B6"></a>梵名般剌蜜帝。<a id="a-B7"></a>此言极量。<a id="a-B8"></a>怀道观方随缘济物。<a id="a-B9"></a>展转游化渐达支那(印度俗呼广府为支那。<a id="a-BA"></a>名帝京为摩诃支那也)乃于广州制止道场驻锡。<a id="a-BB"></a>众知传达祈请颇多。<a id="a-BC"></a>量以利乐为心。<a id="a-BD"></a>因敷秘赜。<a id="a-BE"></a>神龙元年乙巳五月二十三日。<a id="a-BF"></a>于灌顶部中诵出一品。<a id="a-BG"></a>名大佛顶如来密因修证了义诸菩萨万行首楞严经。<a id="a-BH"></a>译成一部十卷。<a id="a-BI"></a>乌苌国沙门弥伽释迦(释迦稍讹。<a id="a-BJ"></a>正云铄佉。<a id="a-BK"></a>此曰</p>
  <p data-pb></p>
  <h2 id="aBL">唐洛京大遍空寺实叉难陀传</h2>
  <p id="aBM">实叉难陀。<a id="a-BN"></a>一云施乞叉难陀。<a id="a-BO"></a>华言学喜。<a id="a-BP"></a>葱岭北于阗人也。<a id="a-BQ"></a>智度恢旷风格不群。<a id="a-BR"></a>善大小乘旁通异学。<a id="a-BS"></a>天后明扬佛日崇重大乘。<a id="a-BT"></a>以华严旧经处会未备。<a id="a-BU"></a>远闻于阗有斯梵本。<a id="a-BV"></a>发使求访并请译人。<a id="a-BW"></a>叉与经夹同臻帝阙。<a id="a-BX"></a>以证圣元年乙未。<a id="a-BY"></a>于东都大内大遍空寺翻译。<a id="a-BZ"></a>天后亲临法座焕发序文。<a id="a-Ba"></a>自运仙毫首题名品。<a id="a-Bb"></a>南印度沙门菩提流志沙门义净同宣梵本。<a id="a-Bc"></a>后付沙门复礼法藏等。<a id="a-Bd"></a>于佛授记寺译成八十卷。<a id="a-Be"></a>圣历二年功毕。<a id="a-Bf"></a>至久视庚子驾幸颍川三阳宫诏叉译大乘入楞伽经。<a id="a-Bg"></a>天后复制序焉。<a id="a-Bh"></a>又于京师清禅寺及东都佛授记寺。<a id="a-Bi"></a>译文殊授记等经。<a id="a-Bj"></a>前后总出一十九部沙门波仑玄轨等笔受。<a id="a-Bk"></a>沙门复礼等缀文。<a id="a-Bl"></a>沙门法宝恒景等证义。<a id="a-Bm"></a>太子中舍贾膺福监护。<a id="a-Bn"></a>长安四年。<a id="a-Bo"></a>叉以母氏衰老思归慰觐。<a id="a-Bp"></a>表书再上方俞敕御史霍嗣光送至于阗。<a id="a-Bq"></a>暨和帝龙兴有敕再征。<a id="a-Br"></a>景龙二年达于京辇。<a id="a-Bs"></a>帝屈万乘之尊。<a id="a-Bt"></a>亲迎于开远门外。<a id="a-Bu"></a>倾都缁侣备幡幢导引。<a id="a-Bv"></a>仍饰青象令乘之入城。<a id="a-Bw"></a>敕于大荐福寺安置。<a id="a-Bx"></a>未遑翻译。<a id="a-By"></a>遘疾弥留以景云元年十月十二日。<a id="a-Bz"></a>右胁累足而终。<a id="a-C0"></a>春秋五十九岁。<a id="a-C1"></a>有诏听依外国法葬。<a id="a-C2"></a>十一月十二日于开远门外古然灯台焚之。<a id="a-C3"></a>薪尽火灭其舌犹存。<a id="a-C4"></a>十二月二十三日。<a id="a-C5"></a>门人悲智敕使哥舒道元。<a id="a-C6"></a>送其余骸及斯灵舌还归于阗。<a id="a-C7"></a>起塔供养。<a id="a-C8"></a>后人复于茶毗之所起七层塔。<a id="a-C9"></a>土俗号为华严三藏塔焉。</p>
  <h2 id="aCA">周西京广福寺日照传</h2>
  <p id="aCB">释地婆诃罗。<a id="a-CC"></a>华言日照。<a id="a-CD"></a>中印度人也。<a id="a-CE"></a>洞明八藏博晓五明。<a id="a-CF"></a>戒行高奇学业勤悴。<a id="a-CG"></a>而咒术尤工。<a id="a-CH"></a>以天皇时来游此国。<a id="a-CI"></a>仪凤四年五月表请翻度所赍经夹。<a id="a-CJ"></a>仍准玄奘例。<a id="a-CK"></a>于一大寺别院安置。<a id="a-CL"></a>并大德三五人同译。<a id="a-CM"></a>至天后垂拱末。<a id="a-CN"></a>于两京东西太原寺(西太原寺后改西崇福寺。<a id="a-CO"></a>东太原寺后改大福先寺)及西京广福寺。<a id="a-CP"></a>译大乘显识经大乘五蕴论等凡一十八部。<a id="a-CQ"></a>沙门战陀般若提婆译语。<a id="a-CR"></a>沙门慧智证梵语。<a id="a-CS"></a>敕诸名德助其法化。<a id="a-CT"></a>沙门道成薄尘嘉尚圆测灵辩明恂怀度证义。<a id="a-CU"></a>沙门思玄复礼缀文笔受。<a id="a-CV"></a>天后亲敷睿藻制序冠首焉。<a id="a-CW"></a>照尝与觉护同翻佛顶。<a id="a-CX"></a>深体唐言善传佛意。<a id="a-CY"></a>每进新经锡赉丰厚。<a id="a-CZ"></a>后终于翻经小房。<a id="a-Ca"></a>享年七十五。<a id="a-Cb"></a>天后敕葬于洛阳龙门香山。<a id="a-Cc"></a>塔见存焉。</p>
  <h2 id="aCd">周洛京魏国东寺天智传</h2>
  <p id="aCe">释提云般若。<a id="a-Cf"></a>或云提云陀若那。<a id="a-Cg"></a>华言天智。<a id="a-Ch"></a>于阗国人也。<a id="a-Ci"></a>学通大小解兼真俗。<a id="a-Cj"></a>咒术禅门无不谙晓水昌元年来届于此。<a id="a-Ck"></a>谒天后于洛阳。<a id="a-Cl"></a>敕令就魏国东寺(后改大周东寺)翻译。<a id="a-Cm"></a>即以其年己丑至天授二年辛卯。<a id="a-Cn"></a>出华严经法界无差别论等六部七卷。<a id="a-Co"></a>沙门处一笔受。<a id="a-Cp"></a>沙门复礼缀文。<a id="a-Cq"></a>沙门德感慧俨法明恒景等证义。<a id="a-Cr"></a>智终年卒地莫得而闻。</p>
  <h2 id="aCs">周洛京佛授记寺慧智传(明佺)</h2>
  <p id="aCt">释慧智。<a id="a-Cu"></a>其父印度人。<a id="a-Cv"></a>婆罗门种。<a id="a-Cw"></a>因使游此方。<a id="a-Cx"></a>而生于智。<a id="a-Cy"></a>少而精勤有出俗之志。<a id="a-Cz"></a>天皇时从长年婆罗门僧。<a id="a-D0"></a>奉敕度为弟子。<a id="a-D1"></a>本既梵人善闲天竺书语。<a id="a-D2"></a>生于唐国复练此土言音。<a id="a-D3"></a>三藏地婆诃罗提云若那宝思惟等。<a id="a-D4"></a>所有翻译皆召智为证。<a id="a-D5"></a>兼令度语。<a id="a-D6"></a>后至长寿二年癸巳。<a id="a-D7"></a>智于东都佛授记寺自译观世音颂一卷。<a id="a-D8"></a>不详所终。<a id="a-D9"></a>有沙门明佺者。<a id="a-DA"></a>不知何许人。<a id="a-DB"></a>出家隶业悉在佛授记寺。<a id="a-DC"></a>尤善毗尼兼闲经论。<a id="a-DD"></a>天册万岁元年。<a id="a-DE"></a>敕令刊定经目。<a id="a-DF"></a>佺所专纂录。<a id="a-DG"></a>编次持疑。<a id="a-DH"></a>更与翻经大德二十余人。<a id="a-DI"></a>同共参正。<a id="a-DJ"></a>号曰大周经录焉。<a id="a-DK"></a>智升云。<a id="a-DL"></a>虽云刊定繁秽尤多。<a id="a-DM"></a>徒见流行。<a id="a-DN"></a>寔难凭准。<a id="a-DO"></a>盖此录支经别品杂沓不伦。<a id="a-DP"></a>致为升公之所黜矣。</p>
  <h2 id="aDQ">周洛京寂友传</h2>
  <p id="aDR">释弥陀山。<a id="a-DS"></a>华言寂友。<a id="a-DT"></a>睹货逻国人也。<a id="a-DU"></a>自幼出家。<a id="a-DV"></a>游诸印度遍学经论。<a id="a-DW"></a>楞伽俱舍最为穷核。<a id="a-DX"></a>志传像法不吝乡邦。<a id="a-DY"></a>杖锡孤征来臻诸夏。<a id="a-DZ"></a>因与实叉难陀共译大乘入楞伽经。<a id="a-Da"></a>又天授中与沙门法藏等译无垢净光陀罗尼经一卷。<a id="a-Db"></a>其经佛为劫比罗战荼婆罗门说。<a id="a-Dc"></a>延其寿命。<a id="a-Dd"></a>译毕进内。<a id="a-De"></a>寻辞帝归乡。<a id="a-Df"></a>天后以厚礼饯之。</p>
 </body>
</html>