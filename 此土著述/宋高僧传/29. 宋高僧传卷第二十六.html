<!doctype html>
<html id="z3IBWTS1KA" data-ver="958">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第二十六</h1>
  <h2 id="a2">兴福篇第九之一(正传十四人附见二人)</h2>
  <h2 id="a3">周京师法成传</h2>
  <p id="a4">释法成。<a id="a-5"></a>本姓王。<a id="a-6"></a>名守慎。<a id="a-7"></a>官至监察御史。<a id="a-8"></a>属天后猜贰信酷吏罗织。<a id="a-9"></a>乃避法官。<a id="a-A"></a>乞出家为僧。<a id="a-B"></a>苦节勤于化导。<a id="a-C"></a>声发响随行高质直。<a id="a-D"></a>长安中于京兆西市疏凿大坎。<a id="a-E"></a>号曰海池焉。<a id="a-F"></a>支分永安渠以注之。<a id="a-G"></a>以为放生之所。<a id="a-H"></a>池上佛屋经楼皆成所造。<a id="a-I"></a>穿池之际获古石铭云。<a id="a-J"></a>百年为市而后为池。<a id="a-K"></a>自隋朝置都立市。<a id="a-L"></a>至于时正一百年矣。<a id="a-M"></a>仪凤二年望气者云。<a id="a-N"></a>此坊有异气敕掘之得石函。<a id="a-O"></a>函内贮佛舍利万余粒。<a id="a-P"></a>光色粲烂而坚刚。<a id="a-Q"></a>敕于此处造光宅寺。<a id="a-R"></a>仍散舍利于京寺及诸州府。<a id="a-S"></a>各四十九粒武后于此始置七宝台。<a id="a-T"></a>遂改寺额。<a id="a-U"></a>成公居之行其激劝。<a id="a-V"></a>多以崇福为己任焉。</p>
  <p data-pb></p>
  <h2 id="aW">唐五台山昭果寺业方传</h2>
  <p id="aX">业方者。<a id="a-Y"></a>即解脱禅师之法孙也。<a id="a-Z"></a>身长七尺五寸。<a id="a-a"></a>古貌轩昂垂手过膝。<a id="a-b"></a>眉长数寸目有重瞳。<a id="a-c"></a>人望凛然。<a id="a-d"></a>礼诵无倦绍脱高躅。<a id="a-e"></a>动合无形不舍利物。<a id="a-f"></a>而再修梵宫。<a id="a-g"></a>时太原府有士女造立文殊像一躯。<a id="a-h"></a>将送入山。<a id="a-i"></a>到淲池河侧洪波泛涨方乃隔岸焚香启告。<a id="a-j"></a>河为流减。<a id="a-k"></a>过文殊毕水还弥溢。<a id="a-l"></a>后终建塔在寺西北一里。<a id="a-m"></a>肉身见存而多神异焉。</p>
  <p data-pb></p>
  <h2 id="an">唐上都青龙寺光仪传</h2>
  <p id="ao">光仪。<a id="a-p"></a>姓李氏。<a id="a-q"></a>本唐宗室也。<a id="a-r"></a>父琅琊王与越王起兵。<a id="a-s"></a>欲复本朝中兴帝道不克。<a id="a-t"></a>天后族诛之而无嚼类。<a id="a-u"></a>仪方在襁褓中。<a id="a-v"></a>乳母负之而逃。<a id="a-w"></a>后数年则天窃闻琅琊有子在民间。<a id="a-x"></a>购之逾急。<a id="a-y"></a>乳母将至扶风界中。<a id="a-z"></a>鬻女工以自给。<a id="a-10"></a>仪年八岁状貌不群神悟超拔。<a id="a-11"></a>乳母疑遭貌取而败。<a id="a-12"></a>且极忧疑。<a id="a-13"></a>乃造布襦置钱于腰腹间。<a id="a-14"></a>于桑林之下告之令去。<a id="a-15"></a>敕搜不慢。<a id="a-16"></a>吾虑俱死无益于事。<a id="a-17"></a>汝聪颖必可自立。<a id="a-18"></a>或一旦富贵无忘老姥。<a id="a-19"></a>言讫对泣。<a id="a-1A"></a>仪恸不自胜。<a id="a-1B"></a>乳母从此而逝矣。<a id="a-1C"></a>仪茫然行至逆旅与群儿戏。<a id="a-1D"></a>有郡守夫人往夫所住处方息。<a id="a-1E"></a>俱此见仪群聚且貌俊爽。<a id="a-1F"></a>因而怜之。<a id="a-1G"></a>召谓之曰。<a id="a-1H"></a>郎君家何在。<a id="a-1I"></a>而独行至此。<a id="a-1J"></a>仪绐之曰。<a id="a-1K"></a>庄邻于此。<a id="a-1L"></a>有时闲戏耳。<a id="a-1M"></a>夫人食之又给之钱。<a id="a-1N"></a>乃解衣而内其钱。<a id="a-1O"></a>日暮寻迳而去拟投村墅。<a id="a-1P"></a>遇一老僧。<a id="a-1Q"></a>呼曰。<a id="a-1R"></a>尔小子。<a id="a-1S"></a>汝今一身家已破灭。<a id="a-1T"></a>将奚所适。<a id="a-1U"></a>仪惊愕伫立。<a id="a-1V"></a>老僧又曰。<a id="a-1W"></a>出家闲旷且无忧畏。<a id="a-1X"></a>小子欲之乎。<a id="a-1Y"></a>仪曰。<a id="a-1Z"></a>素所愿也。<a id="a-1a"></a>老僧因携其手至大树阴。<a id="a-1b"></a>令礼十方佛。<a id="a-1c"></a>归依常住佛法僧已。<a id="a-1d"></a>因削其[髟/采]。<a id="a-1e"></a>又出袈裟以披服之。<a id="a-1f"></a>小大称其体。<a id="a-1g"></a>其执持收掩犹如几夏比丘。<a id="a-1h"></a>老僧喜曰。<a id="a-1i"></a>此习性使然。<a id="a-1j"></a>善持僧行。<a id="a-1k"></a>遂指东北曰。<a id="a-1l"></a>去此数里有伽蓝。<a id="a-1m"></a>汝直诣彼谒寺主云。<a id="a-1n"></a>我使汝为其弟子也。<a id="a-1o"></a>言毕老僧欻然亡矣。<a id="a-1p"></a>方知圣僧也。<a id="a-1q"></a>仪如言趋彼寺。<a id="a-1r"></a>主骇其言。<a id="a-1s"></a>因留之。<a id="a-1t"></a>经十年许。<a id="a-1u"></a>仪已洞明经律善其禅观。<a id="a-1v"></a>而属中宗即位唐室复兴。<a id="a-1w"></a>敕求琅琊王后。<a id="a-1x"></a>仪方向寺僧言之。<a id="a-1y"></a>时众大骇。<a id="a-1z"></a>因出诣扶风李使君。<a id="a-20"></a>即仪之诸父也。<a id="a-21"></a>见之悲喜。<a id="a-22"></a>乃舍之于家。<a id="a-23"></a>方以状闻。<a id="a-24"></a>固请不可。<a id="a-25"></a>使君有女年齿相侔。<a id="a-26"></a>一见仪而心悦愿致情曲。<a id="a-27"></a>仪恐慑而避焉。<a id="a-28"></a>他日会使君夫人出。<a id="a-29"></a>其女靓妆丽服。<a id="a-2A"></a>从者越多来而逼之。<a id="a-2B"></a>仪固拒百端终不屑就。<a id="a-2C"></a>绐之曰。<a id="a-2D"></a>身不洁。<a id="a-2E"></a>请沐浴待命。<a id="a-2F"></a>女许诺方令具汤沐。<a id="a-2G"></a>女出因闭关。<a id="a-2H"></a>女还排户。<a id="a-2I"></a>既不得入。<a id="a-2J"></a>自牖窥之。<a id="a-2K"></a>方持削发刀。<a id="a-2L"></a>顾而言曰。<a id="a-2M"></a>有于此根故为欲逼。<a id="a-2N"></a>今若除此何逼之为。<a id="a-2O"></a>女惧止之。<a id="a-2P"></a>不可。<a id="a-2Q"></a>遂断其势投之于地。<a id="a-2R"></a>仪亦闷绝。<a id="a-2S"></a>户既不开。<a id="a-2T"></a>俄而使君夫人俱到。<a id="a-2U"></a>女实情具告遂破户视之渐苏。<a id="a-2V"></a>命医工舁归蚕室。<a id="a-2W"></a>以火烧地苦酒沃之。<a id="a-2X"></a>坐之于上以膏傅之。<a id="a-2Y"></a>月余疮愈。<a id="a-2Z"></a>使君奏仪是琅琊王子。<a id="a-2a"></a>有敕命驿置至京。<a id="a-2b"></a>引见慰问优赍丰洽。<a id="a-2c"></a>诏袭父爵。<a id="a-2d"></a>仪恳让。<a id="a-2e"></a>誓愿为僧确乎不拔。<a id="a-2f"></a>中宗敕令领徒。<a id="a-2g"></a>任置兰若自恣化方。<a id="a-2h"></a>仪性好终南山。<a id="a-2i"></a>因居法兴寺。<a id="a-2j"></a>于诸谷口造庵寮兰若凡数十处。<a id="a-2k"></a>率由道声驰远谈说动人。<a id="a-2l"></a>或山行十里间缁素侍者常数千百人。<a id="a-2m"></a>迎候瞻待甚于权要卿相焉。<a id="a-2n"></a>仪恒居寂定。<a id="a-2o"></a>或言将来事以决吉凶。<a id="a-2p"></a>必无差忒。<a id="a-2q"></a>人益归之。<a id="a-2r"></a>开元二十三年六月二十三日。<a id="a-2s"></a>先嘱累弟子。<a id="a-2t"></a>当谨护身口勿事諠哗。<a id="a-2u"></a>祖师意无别事。<a id="a-2v"></a>静则真法现前。<a id="a-2w"></a>此外提唱皆不获已。<a id="a-2x"></a>言极激切。<a id="a-2y"></a>因北首而卧。<a id="a-2z"></a>枕肱右胁着席而亡。<a id="a-30"></a>此大涅槃之表兆也。<a id="a-31"></a>遗言令葬于少陵原南。<a id="a-32"></a>乃凿原成室而封之。<a id="a-33"></a>柩之发也异香芬馥。<a id="a-34"></a>状貌如生。<a id="a-35"></a>祖车出城白鹤数百鸣唳空中。<a id="a-36"></a>彩云依约覆车数十里。<a id="a-37"></a>道俗号啕多持孝服。<a id="a-38"></a>所葬之地遂建天宝寺。<a id="a-39"></a>弟子皆留而守之。</p>
  <p data-pb></p>
  <h2 id="a3A">唐镇州大悲寺自觉传</h2>
  <p id="a3B">自觉。<a id="a-3C"></a>博陵望都人也。<a id="a-3D"></a>稚齿厌于俗态。<a id="a-3E"></a>俄白亲老言。<a id="a-3F"></a>儿乐从佛求度世去。<a id="a-3G"></a>二亲惊愕咄咤俾去。<a id="a-3H"></a>然无惭怍再拜请命。<a id="a-3I"></a>乃强礼本部开元寺知钦。<a id="a-3J"></a>钦观其志气弗群。<a id="a-3K"></a>立字曰自觉。<a id="a-3L"></a>训之曰。<a id="a-3M"></a>汝闻名思义。<a id="a-3N"></a>答曰。<a id="a-3O"></a>佛种从缘起。<a id="a-3P"></a>唯听明诲矣。<a id="a-3Q"></a>既而诵经及格蒙度。<a id="a-3R"></a>至德二年年满镇州受具足法。<a id="a-3S"></a>即往灵寿县禅法寺习律经论。<a id="a-3T"></a>勤瘁九年。<a id="a-3U"></a>皆造微也。<a id="a-3V"></a>便言。<a id="a-3W"></a>当入太行山于一磐石上结茅庵三亩小溪为兰若。<a id="a-3X"></a>不亦快乎。<a id="a-3Y"></a>大历元年九月晦往平山县界得重林山院。<a id="a-3Z"></a>果应所求。<a id="a-3a"></a>遁迹自娱。<a id="a-3b"></a>至二年五月天其旱暵。<a id="a-3c"></a>觉则跣足经行。<a id="a-3d"></a>冬则右肩偏袒。<a id="a-3e"></a>其林薄山谷虎狼狃迹重复。<a id="a-3f"></a>唯拾果采蔬卯时一食。<a id="a-3g"></a>时恒阳节度使张君患炎旱。<a id="a-3h"></a>闻觉精苦。<a id="a-3i"></a>躬入山请其祈雨。<a id="a-3j"></a>张语之曰某无政术致累百姓。<a id="a-3k"></a>三年亢阳借苦引咎。<a id="a-3l"></a>自责良无补矣或云。<a id="a-3m"></a>龙王多依师听法忘其施雨愿师垂救旱之誓。<a id="a-3n"></a>有如白水如念苍生。<a id="a-3o"></a>请辍禅定略入军府。<a id="a-3p"></a>觉乃虔恪启告龙神。<a id="a-3q"></a>未移晷刻天辄大雨。<a id="a-3r"></a>二辰告足。<a id="a-3s"></a>张帅归向勤重。<a id="a-3t"></a>若孝子之事父母焉。<a id="a-3u"></a>觉始入法已来。<a id="a-3v"></a>学诸佛因中誓愿。<a id="a-3w"></a>其数亦四十九也。<a id="a-3x"></a>其一愿身长随大悲菩萨。<a id="a-3y"></a>次愿造铸大悲像寺。<a id="a-3z"></a>及乎发言响应。<a id="a-40"></a>檀施臻萃用赤金鼓铸成。<a id="a-41"></a>举高四十九尺。<a id="a-42"></a>梵相端严眼臂全具。<a id="a-43"></a>迨更年稔寺亦随成。<a id="a-44"></a>今城西山大寺是欤。<a id="a-45"></a>遂于坛前诵念至三更。<a id="a-46"></a>见神光二道作中金色于晃朗中见弥陀佛。<a id="a-47"></a>观音势至左右翼从。<a id="a-48"></a>佛垂金臂呼自觉声。<a id="a-49"></a>渐下云来摩其顶曰。<a id="a-4A"></a>守愿勿悛无宜懈废。<a id="a-4B"></a>利物为先。<a id="a-4C"></a>汝去吾随任从汝意。<a id="a-4D"></a>言毕云收杳无眹迹。<a id="a-4E"></a>觉以愿心酬毕。<a id="a-4F"></a>返山林之间择送终之处。<a id="a-4G"></a>贞元十一年二月望夜有神人现半身。<a id="a-4H"></a>若毗沙门状。<a id="a-4I"></a>谓曰。<a id="a-4J"></a>师今岁灭度矣。<a id="a-4K"></a>举手谢神人曰。<a id="a-4L"></a>往来定分吾闻命矣。<a id="a-4M"></a>其年六月十四日。<a id="a-4N"></a>奄归寂灭。<a id="a-4O"></a>门人欲奉神龛归山寺。<a id="a-4P"></a>州府人苦留。<a id="a-4Q"></a>终于大悲寺南迁塔焉。<a id="a-4R"></a>则十三年四月八日也。<a id="a-4S"></a>其大悲为恒阳奇事。<a id="a-4T"></a>感应潜通。<a id="a-4U"></a>至周显德初。<a id="a-4V"></a>敕铸九府圆法。<a id="a-4W"></a>天下铜像一例除毁。<a id="a-4X"></a>时州人相率出钱赎此像。<a id="a-4Y"></a>不允。<a id="a-4Z"></a>登即炉槖镕冶。<a id="a-4a"></a>真定之人莫不悲悼。<a id="a-4b"></a>时炭炽飞烟无之。<a id="a-4c"></a>从顶至胸旋收铜汁。<a id="a-4d"></a>斯须计料匠氏暴卒。<a id="a-4e"></a>自此罢工。<a id="a-4f"></a>迨宋太祖神德皇帝。<a id="a-4g"></a>追铸令全。<a id="a-4h"></a>代忏前事焉。</p>
  <h2 id="a4i">唐东京相国寺慧云传</h2>
  <p id="a4j">释慧云。<a id="a-4k"></a>姓姚氏。<a id="a-4l"></a>湖湘人也。<a id="a-4m"></a>性识精明气貌疏朗。<a id="a-4n"></a>高宗麟德元年。<a id="a-4o"></a>正十岁矣。<a id="a-4p"></a>邈然有出尘之志。<a id="a-4q"></a>二亲多厌沮之。<a id="a-4r"></a>其心匪席不可卷也。<a id="a-4s"></a>父哀其所愿。<a id="a-4t"></a>从往南岳初祖禅师禀承慈训。<a id="a-4u"></a>而能黠慧好味经教。<a id="a-4v"></a>沉默如也。<a id="a-4w"></a>至于弱冠于岳寺受具足法。<a id="a-4x"></a>自专护戒且善毗尼。<a id="a-4y"></a>寻罢讲科专营福事。<a id="a-4z"></a>发言响答化俗风从。<a id="a-50"></a>立事绝私士庶钦揖。<a id="a-51"></a>乃出重湖而游荆郢。<a id="a-52"></a>江南振锡浙汭携囊。<a id="a-53"></a>务在劝人令舍悭病。<a id="a-54"></a>随处盖造葺修寺宇二十余所。<a id="a-55"></a>皆功成不宰。<a id="a-56"></a>天后久视元年江北行化因缘未会。<a id="a-57"></a>长安元年来观梁苑。<a id="a-58"></a>夜宿繁台。<a id="a-59"></a>企望随河北岸有异气属天。<a id="a-5A"></a>质明入城寻睹。<a id="a-5B"></a>乃歙州司马宅西北园中池沼。<a id="a-5C"></a>云徙步临岸见澜漪中有天宫影。<a id="a-5D"></a>参差楼阁合沓珠璎。<a id="a-5E"></a>门牖彩绘而九重仪像逶迤而千状。<a id="a-5F"></a>直谓兜率之宫院矣。<a id="a-5G"></a>云睹兹异事喜贯心膺。<a id="a-5H"></a>吾闻智严经说。<a id="a-5I"></a>琉璃地上现宫殿之影。<a id="a-5J"></a>此不思议之境界也。<a id="a-5K"></a>今决拟建梵宫答其征瑞。<a id="a-5L"></a>乃挂锡于安业寺。<a id="a-5M"></a>神龙二年丙午往濮州属县报成寺。<a id="a-5N"></a>发愿为国摹写弥勒像。<a id="a-5O"></a>举高一丈八尺。<a id="a-5P"></a>募人出赤金。<a id="a-5Q"></a>于时施者委输逡巡若丘阜矣。<a id="a-5R"></a>遂振槖籥程巧工。<a id="a-5S"></a>一铸克成。<a id="a-5T"></a>相好奇特殆景龙四年庚戌六月属温王让位奉睿宗。<a id="a-5U"></a>叔父也。<a id="a-5V"></a>景云元年云于寺东廊南隅造别殿安圣容。<a id="a-5W"></a>始云治材方议版筑。<a id="a-5X"></a>檀越众议纷纭未成建树。<a id="a-5Y"></a>至二年辛亥于福慧寺经坊北。<a id="a-5Z"></a>贸新安典午郑景宅。<a id="a-5a"></a>方事兴工掘得古碑。<a id="a-5b"></a>则北齐天保六年乙亥岁置建国寺。<a id="a-5c"></a>乃高欢嗣子文宣帝也。<a id="a-5d"></a>睹之者皆惊叹。<a id="a-5e"></a>同舍利弗悲螘垤焉。<a id="a-5f"></a>采访使君称异再三。<a id="a-5g"></a>遂沿此记改福慧为建国寺。<a id="a-5h"></a>迎取安业圣容及殿材至寺。<a id="a-5i"></a>太极元年五月十三日。<a id="a-5j"></a>改元延和。<a id="a-5k"></a>是岁刑部尚书王志愔为采访使。<a id="a-5l"></a>至浚郊宣敕。<a id="a-5m"></a>应凡寺院无名额者并令毁撤。<a id="a-5n"></a>所有铜铁佛像收入近寺。<a id="a-5o"></a>云移所铸像及造殿宇门廊。<a id="a-5p"></a>犹亏彩缋。<a id="a-5q"></a>遇新敕乃辍工。<a id="a-5r"></a>云于弥勒像前泣泪焚香。<a id="a-5s"></a>重礼重告曰。<a id="a-5t"></a>若与此有缘当现奇瑞策悟群心。<a id="a-5u"></a>少顷像首上放金色光照曜天地。<a id="a-5v"></a>满城士庶皆叹希有。<a id="a-5w"></a>是时生谤毁者随丧两目。<a id="a-5x"></a>又有舌肿一尺许者。<a id="a-5y"></a>远近传闻争来瞻礼。<a id="a-5z"></a>舍施如山乃全胜概。<a id="a-60"></a>像坐垂趺人观稽颡。<a id="a-61"></a>涉恶报者云望像为其悔过。<a id="a-62"></a>斯须失明者重视。<a id="a-63"></a>舌卷者能言。<a id="a-64"></a>皆愿为寺之奴持钟扫地也。<a id="a-65"></a>采访使王志愔贺兰务同录祥瑞。<a id="a-66"></a>奏闻睿宗潜符梦想。<a id="a-67"></a>有敕改建国之牓为相国。<a id="a-68"></a>盖取诸帝由相王龙飞故也。<a id="a-69"></a>仍敕佛授记寺大德明干。<a id="a-6A"></a>同共检校功德勿令州府烦扰。<a id="a-6B"></a>中书舍人贾曾侍郎崔沼给事中卢逸中书侍郎平章事岑羲。<a id="a-6C"></a>皆捐俸禄共构因缘。<a id="a-6D"></a>或启发心之元。<a id="a-6E"></a>或施外护之力。<a id="a-6F"></a>先天中行传神于潞邸。<a id="a-6G"></a>玄宗即位。<a id="a-6H"></a>至八月十五日上皇御书寺额。<a id="a-6I"></a>奉诏令大德真谛并弟子二人品官一人赍敕赐幡华及寺额至。<a id="a-6J"></a>迎受悬挂。<a id="a-6K"></a>云道化梁园身荣福树。<a id="a-6L"></a>百龄有限四相交迁。<a id="a-6M"></a>终于寺之别院。<a id="a-6N"></a>葬今京之东郊寺庄塔亭存焉。<a id="a-6O"></a>时号造寺祖师。<a id="a-6P"></a>云去世后天宝四载造大阁号排云。<a id="a-6Q"></a>肃宗至德年中造东塔号普满者。<a id="a-6R"></a>至代宗大历十年毕工。<a id="a-6S"></a>或云造塔。<a id="a-6T"></a>僧能分身行化难测品阶。<a id="a-6U"></a>文殊维摩是王府友吴道子装塑。<a id="a-6V"></a>又开元十四年。<a id="a-6W"></a>玄宗东封回敕车政道往于阗国。<a id="a-6X"></a>摹写天王样就寺壁画焉。<a id="a-6Y"></a>僧智俨募众画西库北壁。<a id="a-6Z"></a>三乘入道位次皆称奇绝。<a id="a-6a"></a>今之殿宇皆大顺年火灾之后盖造。<a id="a-6b"></a>宋太祖重修。<a id="a-6c"></a>翰林待诏高益笔迹壁画。<a id="a-6d"></a>时推笔墨之妙矣。</p>
  <h2 id="a6e">唐杭州华严寺玄览传(慧昶守如)</h2>
  <p id="a6f">释玄览。<a id="a-6g"></a>姓褚氏。<a id="a-6h"></a>其先河南人也。<a id="a-6i"></a>食菜于钱塘。<a id="a-6j"></a>因是家焉。<a id="a-6k"></a>览诞膺明德。<a id="a-6l"></a>生而悬解。<a id="a-6m"></a>深达实相。<a id="a-6n"></a>以崇善本。<a id="a-6o"></a>自初念至于舍家师承慧昶。<a id="a-6p"></a>昶师德无不满众用皆足。<a id="a-6q"></a>年高行尊久为师范。<a id="a-6r"></a>及见览无一息之间违仁。<a id="a-6s"></a>告门人曰。<a id="a-6t"></a>无上之道清净为本。<a id="a-6u"></a>有能一念用其心。<a id="a-6v"></a>吾未见学不足者。<a id="a-6w"></a>江表无真僧久矣。<a id="a-6x"></a>或以此子为法鼓耶。<a id="a-6y"></a>俾遐迩闻之。<a id="a-6z"></a>其预为达匠之所甄异也如此。<a id="a-70"></a>其本邑有故华严寺。<a id="a-71"></a>览以包桑之地近于玄礼师之先茔。<a id="a-72"></a>属隋室不竞法宇弛颓。<a id="a-73"></a>名将壑迁迹亦时废。<a id="a-74"></a>属于唐初募信人重建。<a id="a-75"></a>文明岁有敕许还旧额。<a id="a-76"></a>广轮制度兼移基址背山临水往返形胜览初以具戒依天竺。<a id="a-77"></a>次以僧录住一闲居。<a id="a-78"></a>后以耆德统华严三寺。<a id="a-79"></a>次第同致于道。<a id="a-7A"></a>道无不在。<a id="a-7B"></a>因教有迁也。<a id="a-7C"></a>览尝以悯物慈济为己任。<a id="a-7D"></a>遂议寺前平湖之通川为放生池。<a id="a-7E"></a>时太守袁从礼因兹劝勉。<a id="a-7F"></a>深入慈门以禁六里。<a id="a-7G"></a>司马杨敏言感梦。<a id="a-7H"></a>又广至十里。<a id="a-7I"></a>是以揵鬐掉尾。<a id="a-7J"></a>噞喁浮沉不虞其害。<a id="a-7K"></a>得遂生性焉。<a id="a-7L"></a>览又以经像为最则殿前画四像。<a id="a-7M"></a>慈氏为首。<a id="a-7N"></a>铸金铜像三百五十座。<a id="a-7O"></a>弥陀为首。<a id="a-7P"></a>写经二千余轴。<a id="a-7Q"></a>金字涅槃经为首。<a id="a-7R"></a>如是功德以顺现报。<a id="a-7S"></a>故王考宗追赠。<a id="a-7T"></a>和州刺史右散骑常侍封舒国公无量则览之元昆也。<a id="a-7U"></a>量修学之日临平湖龙见。<a id="a-7V"></a>无不往观。<a id="a-7W"></a>舒公晏然不离书案。<a id="a-7X"></a>气度如此。<a id="a-7Y"></a>明皇初年舒公侍讲。<a id="a-7Z"></a>帝嘉尚之。<a id="a-7a"></a>归觐太夫人。<a id="a-7b"></a>年已期赜。<a id="a-7c"></a>昆季皆以华皓晨昏之地说法而已。<a id="a-7d"></a>览以开元二十二年示疾。<a id="a-7e"></a>终于临平所造寺。<a id="a-7f"></a>春秋八十四。<a id="a-7g"></a>僧明了大觉普贤神满怀逊皆参预法流。<a id="a-7h"></a>奉法器藏于细砺洞之下基。<a id="a-7i"></a>工部侍郎徐安贞撰碑颂德焉。<a id="a-7j"></a>又闽中爱同寺释守如。<a id="a-7k"></a>多事劝诱。<a id="a-7l"></a>越上之民归若廛聚焉。<a id="a-7m"></a>崇树精庐以为济众。<a id="a-7n"></a>急在利他。<a id="a-7o"></a>开元十年于寺营浴室。<a id="a-7p"></a>患地势陡高清泉在下桔槔无用汲引步遥终以为劳。<a id="a-7q"></a>思虑不迨无由改作。<a id="a-7r"></a>忽一宵下流顿涸距造浴室所二十余步清泉迸出。<a id="a-7s"></a>时谓神功冥作移此泉耳。<a id="a-7t"></a>七闽之民罔不归信。<a id="a-7u"></a>终于温室之偏房矣。</p>
  <h2 id="a7v">唐东阳清泰寺玄朗传</h2>
  <p id="a7w">释玄朗。<a id="a-7x"></a>字慧明。<a id="a-7y"></a>姓傅氏。<a id="a-7z"></a>其先浦阳郡江夏太守拯公之后。<a id="a-80"></a>曹魏世避地于江左。<a id="a-81"></a>则梁大士翕之六代孙。<a id="a-82"></a>遂为乌伤人也。<a id="a-83"></a>母葛氏初妊梦乘羊车飞空蹑虚。<a id="a-84"></a>而觉身重。<a id="a-85"></a>自兹已后荤血恶闻。<a id="a-86"></a>殆乎产蓐亦如初寐。<a id="a-87"></a>觉后心轻体安。<a id="a-88"></a>婴儿不啼莞尔而笑。<a id="a-89"></a>九岁出家。<a id="a-8A"></a>师授其经日过七纸。<a id="a-8B"></a>如意元年闰五月十九日敕度配清泰寺。<a id="a-8C"></a>弱冠远寻光州岸律师受满足戒。<a id="a-8D"></a>旋学律范。<a id="a-8E"></a>又博览经论搜求异同。<a id="a-8F"></a>尤切涅槃。<a id="a-8G"></a>常恨古人虽有章疏。<a id="a-8H"></a>判断未为平允。<a id="a-8I"></a>往在会稽妙喜寺。<a id="a-8J"></a>与印宗禅师商确秘要。<a id="a-8K"></a>虽互相述许大旨未周。<a id="a-8L"></a>闻天台一宗可以清众滞。<a id="a-8M"></a>可以趣一理。<a id="a-8N"></a>因诣东阳天宫寺慧威法师。<a id="a-8O"></a>威禀承括州智威。<a id="a-8P"></a>时传威是徐陵后身灌顶师之高足也。<a id="a-8Q"></a>朗亲附之不患贫苦。<a id="a-8R"></a>达法华净名大论止观禅门等。<a id="a-8S"></a>凡一宗之教迹研核至精。<a id="a-8T"></a>后依恭禅师重修观法。<a id="a-8U"></a>博达儒书兼闲道宗。<a id="a-8V"></a>无不该览。<a id="a-8W"></a>虽通诸见独以止观以为入道之程。<a id="a-8X"></a>作安心之域。<a id="a-8Y"></a>虽众圣继想而以观音悲智为事行良津。<a id="a-8Z"></a>游心十乘谛冥三观。<a id="a-8a"></a>四悉利物六即体遍。<a id="a-8b"></a>虽致心物表身厌人寰情捐旧庐志栖林壑。<a id="a-8c"></a>唯十八种十二头陀。<a id="a-8d"></a>隐左溪岩。<a id="a-8e"></a>因以为号。<a id="a-8f"></a>独坐一室。<a id="a-8g"></a>三十余秋。<a id="a-8h"></a>麻纻为衣粝蔬充食。<a id="a-8i"></a>有愿生兜率宫必资福事。<a id="a-8j"></a>乃构殿壁。<a id="a-8k"></a>缋观音宾头卢像。<a id="a-8l"></a>乃焚香敛念。<a id="a-8m"></a>便感五色神光。<a id="a-8n"></a>道俗俱瞻叹未曾有。<a id="a-8o"></a>此后或猿玃来而捧钵。<a id="a-8p"></a>或飞鸟息以听经。<a id="a-8q"></a>时有盲狗来至山门。<a id="a-8r"></a>长嗥宛转于地。<a id="a-8s"></a>朗悯之焚香精诚为狗忏悔。<a id="a-8t"></a>不踰旬日双目豁明。<a id="a-8u"></a>至开元十六年。<a id="a-8v"></a>刺史王上客屈朗出山暂居城下。<a id="a-8w"></a>朗辞疾仍归本居。<a id="a-8x"></a>厥后诲人匪倦讲不待众。<a id="a-8y"></a>一郁多罗四十余年。<a id="a-8z"></a>一尼师坛终身不易。<a id="a-90"></a>食无重味居必偏厦。<a id="a-91"></a>非因寻经典不然一烛。<a id="a-92"></a>非因觐圣容不行一步。<a id="a-93"></a>其细行修心盖徇律法之制。<a id="a-94"></a>遂得远域沙门邻境耆耋拥室填门。<a id="a-95"></a>若冬阳夏阴弗召而自至也。<a id="a-96"></a>其寺宇凋弊。<a id="a-97"></a>乃指授僧灵禀建其殿宇。<a id="a-98"></a>形像累二甎塔。<a id="a-99"></a>缋事不用牛胶。<a id="a-9A"></a>悉调香汁。<a id="a-9B"></a>天台之教鼎盛何莫由斯也。<a id="a-9C"></a>一日顾谓门人曰。<a id="a-9D"></a>吾众事云毕年旦暮焉。<a id="a-9E"></a>以天宝十三年九月十九日薄疾而终。<a id="a-9F"></a>春秋八十有二。<a id="a-9G"></a>僧夏六十一。<a id="a-9H"></a>置塔于岩所。<a id="a-9I"></a>生常撰法华经科文二卷。<a id="a-9J"></a>付法弟子衢州龙丘寺道宾。<a id="a-9K"></a>净安寺慧从。<a id="a-9L"></a>越州法华寺法源神邕。<a id="a-9M"></a>常州福业寺守真。<a id="a-9N"></a>苏州报恩寺道遵。<a id="a-9O"></a>明州大宝寺道原。<a id="a-9P"></a>婺州开元寺清辩。<a id="a-9Q"></a>龆年慕道志意求师。<a id="a-9R"></a>不踰三年思过半矣。<a id="a-9S"></a>行其道者号左溪焉。<a id="a-9T"></a>第其传法号五祖矣。<a id="a-9U"></a>禹山沙门神迥着乎真赞矣。</p>
  <p id="a9V">系曰。<a id="a-9W"></a>观其唐世已上求戒者。<a id="a-9X"></a>得自选名德为师。<a id="a-9Y"></a>近代官度以引次排之。<a id="a-9Z"></a>立司存主之。<a id="a-9a"></a>不由己也。<a id="a-9b"></a>朗之求戒不其是乎。<a id="a-9c"></a>如是师资相练恩义所生。<a id="a-9d"></a>脱临事请为则喻同野马也。</p>
  <p data-pb></p>
  <h2 id="a9e">唐湖州佛川寺慧明传</h2>
  <p id="a9f">慧明。<a id="a-9g"></a>俗姓陈氏。<a id="a-9h"></a>汉太丘长寔之后。<a id="a-9i"></a>世居颖川。<a id="a-9j"></a>永嘉南渡祖为司徒掾。<a id="a-9k"></a>曾祖仲文有佐命于陈封丹阳公。<a id="a-9l"></a>祖为双溪谷熟二县令。<a id="a-9m"></a>考为兰陵长。<a id="a-9n"></a>乃为兰陵人也。<a id="a-9o"></a>明母氏初感之日如持佛戒。<a id="a-9p"></a>足恶履于荤园口不尝于鲜器。<a id="a-9q"></a>神梦仿佛如闻法音。<a id="a-9r"></a>既而诞焉。<a id="a-9s"></a>年渐及丱方祈舍俗。<a id="a-9t"></a>父母偕听。<a id="a-9u"></a>至受具时即开元七年也。<a id="a-9v"></a>习学律藏尝谓人曰。<a id="a-9w"></a>昔者繁刑首作伯成子遁焉。<a id="a-9x"></a>吾虽不舍律仪而恶乎诤论纷纷。<a id="a-9y"></a>若心印心之法。<a id="a-9z"></a>至矣哉。<a id="a-A0"></a>乃西诣方岩顿开心地。<a id="a-A1"></a>天宝中有愿于清凉山。<a id="a-A2"></a>淮汴阻兵明即旋策与禅客遇同游宛陵。<a id="a-A3"></a>于上石门置兰若三所。<a id="a-A4"></a>有大[虥-儿+巾]来扰如抚尨焉。<a id="a-A5"></a>时荐饥。<a id="a-A6"></a>群盗欲至必号呼先告。<a id="a-A7"></a>往往有征焉。<a id="a-A8"></a>先是此乡好弋猎。<a id="a-A9"></a>明化之皆焚罝网器仗矣。<a id="a-AA"></a>至天宝五年爰止乎鱼陂道场。<a id="a-AB"></a>有瑀公者。<a id="a-AC"></a>白土史宗之流。<a id="a-AD"></a>迹迩行辙世莫之识。<a id="a-AE"></a>始相见曰。<a id="a-AF"></a>南祖传教菩萨来何晚耶。<a id="a-AG"></a>他日同登鱼陂峰顶。<a id="a-AH"></a>见东南有山苍琅独秀。<a id="a-AI"></a>谓瑀公曰。<a id="a-AJ"></a>吾与此山宿有缘矣。<a id="a-AK"></a>天宝八年有制度人。<a id="a-AL"></a>州将韦南金举高行黑白状。<a id="a-AM"></a>请隶名州中宁化道场。<a id="a-AN"></a>明固辞改隶佛川。<a id="a-AO"></a>即畴昔鱼陂所望之峰。<a id="a-AP"></a>梁吴均故宅之所。<a id="a-AQ"></a>地志云。<a id="a-AR"></a>青山南掘得古佛二躯。<a id="a-AS"></a>莫知年代。<a id="a-AT"></a>获像之地灵泉涌起。<a id="a-AU"></a>因名佛川焉。<a id="a-AV"></a>泉侧有吴王古祠。<a id="a-AW"></a>风俗淫祀滥以牺牲。<a id="a-AX"></a>于是明夜泊庙间雷雨荐至林摧瓦飞。<a id="a-AY"></a>顷之雨收月在。<a id="a-AZ"></a>见一丈夫容卫甚盛。<a id="a-Aa"></a>明曰。<a id="a-Ab"></a>居士生为贤人死为明神。<a id="a-Ac"></a>奈何使苍生每被血食。<a id="a-Ad"></a>岂知此事殃尔业耶。</p>
  <p data-pb></p>
  <h2 id="aAe">唐湖州大云寺子瑀传</h2>
  <p id="aAf">子瑀。<a id="a-Ag"></a>字真瑛。<a id="a-Ah"></a>姓沈氏。<a id="a-Ai"></a>吴兴德清人也。<a id="a-Aj"></a>其先亡国于沈。<a id="a-Ak"></a>因以为氏。<a id="a-Al"></a>春秋沉子之后也。<a id="a-Am"></a>瑀生而聪慧不以师授。<a id="a-An"></a>年未总角辞亲出家。<a id="a-Ao"></a>以如意年中大赦度人。<a id="a-Ap"></a>坏衣削[髟/采]煤炱世事。<a id="a-Aq"></a>于洛京大福先寺受戒。<a id="a-Ar"></a>勤勤祈请假寐。<a id="a-As"></a>三日之夕见有神人俨然在目。<a id="a-At"></a>倏往忽来或同或异。<a id="a-Au"></a>得非至诚乎。<a id="a-Av"></a>于是烛如来灯佩菩萨印。<a id="a-Aw"></a>证圣中归于大云道场。<a id="a-Ax"></a>坚执律柄僧纲厘举。<a id="a-Ay"></a>不亦宜哉。<a id="a-Az"></a>瑀素履纯厖无咎无誉。<a id="a-B0"></a>使天下之士有外道焉。<a id="a-B1"></a>有阐提焉。<a id="a-B2"></a>心如飘风言若泉涌挠我圣教挤我妙门。<a id="a-B3"></a>瑀示以从容诱以方便。<a id="a-B4"></a>莫不稽首挫色而闻命焉。<a id="a-B5"></a>常礼一万五千佛名。<a id="a-B6"></a>兼慈悲忏。<a id="a-B7"></a>日夜一匝。<a id="a-B8"></a>或二日三日一匝。<a id="a-B9"></a>夜有圣僧九人降于礼忏之所。<a id="a-BA"></a>相与行道弹指而去。<a id="a-BB"></a>或夜无灯烛。<a id="a-BC"></a>心口是念圆光照室如坐月中。<a id="a-BD"></a>如此则往往有之。<a id="a-BE"></a>瑀慨德清遍邑未有塔寺。<a id="a-BF"></a>遂锐怀营构。<a id="a-BG"></a>一唱齐和乃成精宇。<a id="a-BH"></a>前后写经三藏。<a id="a-BI"></a>凡一万六千卷。<a id="a-BJ"></a>天宝初临安足法师。<a id="a-BK"></a>死经三宿。<a id="a-BL"></a>将入地狱。<a id="a-BM"></a>冥中见瑀引至王所。<a id="a-BN"></a>谓王曰。<a id="a-BO"></a>此人能讲涅槃经。<a id="a-BP"></a>王宜宥之。<a id="a-BQ"></a>王曰。<a id="a-BR"></a>唯闻岩仑师能讲。<a id="a-BS"></a>不闻此师名何也。<a id="a-BT"></a>如是再三。<a id="a-BU"></a>王不能屈。<a id="a-BV"></a>因赦之。<a id="a-BW"></a>曾是乡人施[牛*?]牛者。<a id="a-BX"></a>天然不孕因而出乳其通感如是。<a id="a-BY"></a>以十一年秋禅坐而终。<a id="a-BZ"></a>十二年春将启灵龛欲焚之。<a id="a-Ba"></a>容色不变如生。<a id="a-Bb"></a>虽少林孕髭蕲春育发。<a id="a-Bc"></a>何独嘉也。<a id="a-Bd"></a>大理评事摄监察御史姚淡主客郎中姚泲刺史杨慧才偕归信焉。</p>
  <p data-pb></p>
  <h2 id="aBe">唐明州慈溪香山寺惟实传</h2>
  <p id="aBf">惟实。<a id="a-Bg"></a>姓汤氏。<a id="a-Bh"></a>富阳人。<a id="a-Bi"></a>其为人也。<a id="a-Bj"></a>杜多其行禅观其心。<a id="a-Bk"></a>淡然静居长坐不寐。<a id="a-Bl"></a>初母氏抑其愿心不容披削。<a id="a-Bm"></a>既而笼开鸟逝岸穴泉飞。<a id="a-Bn"></a>学善财之遍参。<a id="a-Bo"></a>同迦葉之练行。<a id="a-Bp"></a>天宝中往明州若[山*(奧-釆+米)]山。<a id="a-Bq"></a>夜闻冥告曰。<a id="a-Br"></a>达蓬圣迹名山宜矣。<a id="a-Bs"></a>翌日且登其山。<a id="a-Bt"></a>岩洞窈窕石壁削成。<a id="a-Bu"></a>秀异之多实维灵境。<a id="a-Bv"></a>有大佛足迹。<a id="a-Bw"></a>询其山叟。<a id="a-Bx"></a>则曰。<a id="a-By"></a>彼开元年中始现斯瑞。<a id="a-Bz"></a>遂愿栖此有终焉之志。<a id="a-C0"></a>时属海寇袁</p>
  <p data-pb></p>
  <h2 id="aC1">唐朔方灵武龙兴寺增忍传</h2>
  <p id="aC2">释增忍。<a id="a-C3"></a>俗姓史氏。<a id="a-C4"></a>沛国陈留人也。<a id="a-C5"></a>典谒之年登其乡校。<a id="a-C6"></a>百氏简策寓目入神。<a id="a-C7"></a>艺文且工。<a id="a-C8"></a>乃随计吏数举不捷。<a id="a-C9"></a>会昌初薄游塞垣访古贺兰山。<a id="a-CA"></a>中得净地者白草谷。<a id="a-CB"></a>内发菩提心。<a id="a-CC"></a>顿挂儒冠直归释氏。<a id="a-CD"></a>乃薙草结茅为舍。<a id="a-CE"></a>倍切精进。<a id="a-CF"></a>羌胡之族竞臻供献酥酪。<a id="a-CG"></a>至五载节使李彦佐嘉其名节。<a id="a-CH"></a>于龙兴寺建别院号白草焉。<a id="a-CI"></a>盖取其始修道之本地也。<a id="a-CJ"></a>忍刺血写诸经。<a id="a-CK"></a>大中七年李公虑其枯悴。<a id="a-CL"></a>躬往敦论曰。<a id="a-CM"></a>师何独善一身行小乘行。<a id="a-CN"></a>胡不延惜生性任持教法。<a id="a-CO"></a>所利博哉。<a id="a-CP"></a>忍执情胶固遂着三教毁伤论以见志。<a id="a-CQ"></a>帅览而益加崇重。<a id="a-CR"></a>九年因读大悲经。<a id="a-CS"></a>究寻四十二臂。<a id="a-CT"></a>至无畏手疑而结坛。<a id="a-CU"></a>浃旬祷请。<a id="a-CV"></a>自空中现其正印双拳历历可观。<a id="a-CW"></a>遂命画工绘写此臂焉。<a id="a-CX"></a>或有讥谤者。<a id="a-CY"></a>忍再精悫虔告。<a id="a-CZ"></a>画工濯笔铜碗中忽感宝性华一朵。<a id="a-Ca"></a>枝趺鬘叶一皆鲜明。<a id="a-Cb"></a>睹者惊叹。<a id="a-Cc"></a>至咸通十二年七月十日。<a id="a-Cd"></a>示灭于白草院。<a id="a-Ce"></a>春秋五十九。<a id="a-Cf"></a>以十月十七日。<a id="a-Cg"></a>藏神于水馆之南建塔焉。<a id="a-Ch"></a>初忍刺血写经。<a id="a-Ci"></a>总二百八十三卷。<a id="a-Cj"></a>画卢舍那。<a id="a-Ck"></a>阁三十五尺。<a id="a-Cl"></a>门一丈六尺。<a id="a-Cm"></a>起样画大悲功德三轴。<a id="a-Cn"></a>自着大悲论六卷。<a id="a-Co"></a>并藏诸箧笥焉。<a id="a-Cp"></a>后节使唐恒夫。<a id="a-Cq"></a>仰其遗迹奏乞旌劝。<a id="a-Cr"></a>敕谥大师曰广慧。<a id="a-Cs"></a>塔曰念定。<a id="a-Ct"></a>弟子无辙亦致远之高足。<a id="a-Cu"></a>赍血书经二卷瑞华碗一枚诣阙奏呈。<a id="a-Cv"></a>宣赐紫衣。<a id="a-Cw"></a>天复中终。<a id="a-Cx"></a>及梁乾化初。<a id="a-Cy"></a>中书令西平王韩公逊录遗迹奏闻。<a id="a-Cz"></a>太祖敕致谥曰法空。<a id="a-D0"></a>别赐紫方袍。<a id="a-D1"></a>塞垣荣之。<a id="a-D2"></a>后唐同光中从事薛昭纪为碑焉。</p>
  <h2 id="aD3">唐京兆荷恩寺文瓒传</h2>
  <p id="aD4">释文瓒。<a id="a-D5"></a>姓张氏。<a id="a-D6"></a>晋阳人也。<a id="a-D7"></a>天姿整恪。<a id="a-D8"></a>幼事师于并州崇福寺。<a id="a-D9"></a>学该群籍控带三乘。<a id="a-DA"></a>至若金版银绳之箓。<a id="a-DB"></a>龙韬象秘之文。<a id="a-DC"></a>罔不耰耘情田波涛口海。<a id="a-DD"></a>宣畅皇化对扬天休。<a id="a-DE"></a>一皆悦服。<a id="a-DF"></a>诏为翻译并河南佛授记寺兼京兆安国荷恩崇福等寺大德。<a id="a-DG"></a>好修福事。<a id="a-DH"></a>设无遮一百会。<a id="a-DI"></a>凡圣混淆一皆等施。<a id="a-DJ"></a>纵风云连起及至斋日必晴明晏然。<a id="a-DK"></a>感动人只福无唐设。<a id="a-DL"></a>春秋六十余。<a id="a-DM"></a>卒于本院。<a id="a-DN"></a>境内苦雾如泣。<a id="a-DO"></a>数日不解焉。</p>
  <h2 id="aDP">唐太原府崇福寺怀玉传</h2>
  <p id="aDQ">释怀玉。<a id="a-DR"></a>姓许。<a id="a-DS"></a>并州人也。<a id="a-DT"></a>少而警利日览千言。<a id="a-DU"></a>早露锋芒迥拔侪类。<a id="a-DV"></a>及其长也戒节踰峻梵场龟鉴。<a id="a-DW"></a>志在修葺无间彼此。<a id="a-DX"></a>夏墟寺宇。<a id="a-DY"></a>经有阙而必补。<a id="a-DZ"></a>像有凋而遍修。<a id="a-Da"></a>三任纪纲特有崇建。<a id="a-Db"></a>仍校雠大藏经二十余本。<a id="a-Dc"></a>祁寒盛暑不废晨暮。<a id="a-Dd"></a>增饰净土院。<a id="a-De"></a>兴事任力转加殊丽。<a id="a-Df"></a>代宗嘉之。<a id="a-Dg"></a>委为灌顶道场主。<a id="a-Dh"></a>真言秘诀有所在矣。<a id="a-Di"></a>春秋六十三。<a id="a-Dj"></a>卒于本院云。</p>
  <h2 id="aDk">唐晋州大梵寺代病师传</h2>
  <p id="aDl">释代病者。<a id="a-Dm"></a>台州天台人也。<a id="a-Dn"></a>姓陈氏。<a id="a-Do"></a>以其尝发大愿尽一报代众生之病。<a id="a-Dp"></a>致本名不显矣。<a id="a-Dq"></a>诞育之辰祥光充室。<a id="a-Dr"></a>邻里异焉。<a id="a-Ds"></a>七岁丧父。<a id="a-Dt"></a>哀毁几于灭性。<a id="a-Du"></a>白母求出家母才艰阻遂断一指。<a id="a-Dv"></a>亲党敦劝。<a id="a-Dw"></a>偏亲乃送于国清寺。<a id="a-Dx"></a>因戒法登满誓志观方。<a id="a-Dy"></a>初止今东京。<a id="a-Dz"></a>次于河阳。<a id="a-E0"></a>为民救旱。<a id="a-E1"></a>按经缋八龙王。<a id="a-E2"></a>立道场启祝毕投诸河。<a id="a-E3"></a>举众咸睹画像沈跃不定。<a id="a-E4"></a>斯须云起肤寸雷雨大作。<a id="a-E5"></a>千里告足。<a id="a-E6"></a>自此归心者众。<a id="a-E7"></a>先是三城间多暴风雹。<a id="a-E8"></a>动伤苗稼稃灕。<a id="a-E9"></a>号为毒龙为之也。<a id="a-EA"></a>代病为诵密语。<a id="a-EB"></a>后经岁序都亡是患。<a id="a-EC"></a>盟津民立堂宇若生祠焉。<a id="a-ED"></a>大历元年。<a id="a-EE"></a>登太行游霍山。<a id="a-EF"></a>乃深入幽邃结茅而居。<a id="a-EG"></a>有盗其盂食。<a id="a-EH"></a>俄见二虎据路。<a id="a-EI"></a>会逢代病。<a id="a-EJ"></a>盗叩头陈悔。<a id="a-EK"></a>慰谕毕因摩挲虎头。<a id="a-EL"></a>如是累伏猛兽。<a id="a-EM"></a>其盗本樵子。<a id="a-EN"></a>愿依附为苦行焉。<a id="a-EO"></a>其中山神庙晋绛之间传其肸蚃。<a id="a-EP"></a>代病入庙劝其受归戒。<a id="a-EQ"></a>绝烹燀牲牢。<a id="a-ER"></a>其神石像屡屡随劝领首。<a id="a-ES"></a>顾其神妇略无俞答之状。<a id="a-ET"></a>遂剃神之发毁撤神妇。<a id="a-EU"></a>乡人怪之闻白州邑。<a id="a-EV"></a>太守怒之曰。<a id="a-EW"></a>此唐高祖初起至此。<a id="a-EX"></a>久困阴雨其神见形示路以迎义师。<a id="a-EY"></a>厥后砻石为像。<a id="a-EZ"></a>荐飨无亏。<a id="a-Ea"></a>此之髡师无状敢尔。<a id="a-Eb"></a>俾系闭于嘉泉寺扃键且严。<a id="a-Ec"></a>至二十日启关寂然禅定。<a id="a-Ed"></a>倾城咸往观礼。<a id="a-Ee"></a>或声磬舒徐而起。<a id="a-Ef"></a>太守急召之不来。<a id="a-Eg"></a>以至约令断头。<a id="a-Eh"></a>代病斩一指以付使者。<a id="a-Ei"></a>太守感之。<a id="a-Ej"></a>躬就迎请。<a id="a-Ek"></a>移置大梵寺。<a id="a-El"></a>别营甎浮图以藏其指节矣。<a id="a-Em"></a>由是檀信骈肩蹑踵。<a id="a-En"></a>有窴毒于酒者。<a id="a-Eo"></a>贿贫女往施之。<a id="a-Ep"></a>代病已知。<a id="a-Eq"></a>贫女绐之曰。<a id="a-Er"></a>妾家酝觉美。<a id="a-Es"></a>酌施和尚求福。<a id="a-Et"></a>况以佛不逆众生愿。<a id="a-Eu"></a>代病曰。<a id="a-Ev"></a>汝亦是佛。<a id="a-Ew"></a>然贫女惧反饮具以情告。<a id="a-Ex"></a>代病执杯啜之。<a id="a-Ey"></a>俄尔酒气及两胫足地为之坟裂。<a id="a-Ez"></a>闻者惊怪。<a id="a-F0"></a>以酒供养自兹始也。<a id="a-F1"></a>汾隰西河人有疾。<a id="a-F2"></a>止给与净水饮之必瘳。<a id="a-F3"></a>凡属荐饥必募粮设食。<a id="a-F4"></a>后于赵州救斯荒歉。<a id="a-F5"></a>作施食道场前后八会。<a id="a-F6"></a>遐迩赖之道感多类。<a id="a-F7"></a>以贞元十九年秋七月八日奄然跏趺示灭。<a id="a-F8"></a>四众初谓如嘉泉寺之禅定欤。<a id="a-F9"></a>香华供养。<a id="a-FA"></a>至于隔岁肤肉渐坚。<a id="a-FB"></a>方知永逝。<a id="a-FC"></a>遂漆布缋画之。<a id="a-FD"></a>武宗废塔像无巨细皆毁除。<a id="a-FE"></a>或议之移入陶窖中。<a id="a-FF"></a>既而生瑞草一本。<a id="a-FG"></a>其状亭亭若盖。<a id="a-FH"></a>盘错萦纡庇其风雨而有余也。<a id="a-FI"></a>宣宗即位佛事中兴。<a id="a-FJ"></a>纲紏比丘造小亭。<a id="a-FK"></a>移真形窴于此。<a id="a-FL"></a>先于嘉泉寺断指节。<a id="a-FM"></a>已过百龄筋肉甲爪光润且如金色。<a id="a-FN"></a>或属兵革城陷指亡。<a id="a-FO"></a>后有赍出逃难。<a id="a-FP"></a>事息归还。<a id="a-FQ"></a>亦阴福其逋亡者。<a id="a-FR"></a>至今平阳人崇信焉。</p>
 </body>
</html>