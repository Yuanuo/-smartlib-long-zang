<!doctype html>
<html id="z3IBWT41Ju" data-ver="998">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第十</h1>
  <h2 id="a2">习禅篇第三之三(正传十六人附见八人)</h2>
  <h2 id="a3">唐洪州开元寺道一传(智藏)</h2>
  <p id="a4">释道一。<a id="a-5"></a>姓马氏。<a id="a-6"></a>汉州人也华以喻性不植于高原。<a id="a-7"></a>浪以辩识发明于溟海。<a id="a-8"></a>生而凝重虎视牛行。<a id="a-9"></a>舌过鼻准足文大字。<a id="a-A"></a>根尘虽同于法体。<a id="a-B"></a>相表特异于幻形。<a id="a-C"></a>既云在凡之境。<a id="a-D"></a>亦应随机之教。<a id="a-E"></a>年方稚孺厌视尘躅脱落爱取。<a id="a-F"></a>游步恬旷。<a id="a-G"></a>削发于资州唐和尚。<a id="a-H"></a>受具于渝州圆律师示威仪之旨晓开制之端。<a id="a-I"></a>浣衣锻金观门都错。<a id="a-J"></a>大龙香象羁绊则难。<a id="a-K"></a>权变无方机缘有待　闻衡岳有让禅师即曹溪六祖之前后也。<a id="a-L"></a>于是出岷峨玉垒之深阻。<a id="a-M"></a>诣灵桂贞篁之幽寂。<a id="a-N"></a>一见让公。<a id="a-O"></a>泯然无际顿门不俟于三请。<a id="a-P"></a>作者是齐于七人。<a id="a-Q"></a>以为法离文字犹传蠹露。<a id="a-R"></a>圣无方所亦寄清源。<a id="a-S"></a>遂于临川栖南康龚公二山。<a id="a-T"></a>所游无滞随摄而化。<a id="a-U"></a>先是此峰岫间魑魅丛居。<a id="a-V"></a>人莫敢近。<a id="a-W"></a>犯之者炎衅立生。<a id="a-X"></a>当一宴息于是。<a id="a-Y"></a>有神衣紫玄冠致礼言。<a id="a-Z"></a>舍此地为清净梵场。<a id="a-a"></a>语终不见。<a id="a-b"></a>自尔猛鸷毒螫变心驯扰。<a id="a-c"></a>沓贪背僧即事廉让。<a id="a-d"></a>郡守河东裴公家奉正信躬勤咨禀。<a id="a-e"></a>降英明简贵之重穷智术慧解之能。<a id="a-f"></a>每至海霞敛空山月凝照。<a id="a-g"></a>心与境寂道随悟深。<a id="a-h"></a>自明者在乎周物。<a id="a-i"></a>博施者期乎济众。<a id="a-j"></a>居无何。<a id="a-k"></a>裴公移典庐江寿春二牧。<a id="a-l"></a>于其进修惟勤率化不坠。<a id="a-m"></a>大历中圣恩溥洽。<a id="a-n"></a>隶名于开元精舍。<a id="a-o"></a>其时连率路公耹风景慕。<a id="a-p"></a>以钟陵之壤巨镇奥区。<a id="a-q"></a>政有易柱之弦。<a id="a-r"></a>人同凑毂。<a id="a-s"></a>禅宗戾止降祥则多顺而无违。<a id="a-t"></a>居仅十祀。<a id="a-u"></a>日临扶桑高山先照。<a id="a-v"></a>云起肤寸大雨均沾。<a id="a-w"></a>建中中有诏僧如所隶将归旧壤。<a id="a-x"></a>元戎鲍公密留不遣。<a id="a-y"></a>至戊辰岁举措如常。<a id="a-z"></a>而请沐浴讫。<a id="a-10"></a>俨然加趺归寂。<a id="a-11"></a>享年八十。<a id="a-12"></a>僧腊五十。<a id="a-13"></a>先于建昌鄙山名石门。<a id="a-14"></a>环以绝巘呀为洞壑。<a id="a-15"></a>平坦在中幽偏自久。<a id="a-16"></a>是谋薪火尘劫之会。<a id="a-17"></a>非议冈阜地灵之吉。<a id="a-18"></a>亚相观察使陇西李公。<a id="a-19"></a>藩寄严厉素所钦承。<a id="a-1A"></a>于以率徒。<a id="a-1B"></a>依归缅怀助理。<a id="a-1C"></a>爰用营福道在观化情存饰终。<a id="a-1D"></a>辍诸侯之旌旗。<a id="a-1E"></a>资释子之幢盖。<a id="a-1F"></a>其时日变明悔人萃遐迩。<a id="a-1G"></a>楫覆水而为陆。<a id="a-1H"></a>炬通宵而成昼。<a id="a-1I"></a>山门子来财施如积。<a id="a-1J"></a>邑里僧供饭香普熏。<a id="a-1K"></a>自昔华严归真于嵩阳善导瘗塔于秦岭。<a id="a-1L"></a>礼视[齋-小+衣]斩人倾国城。<a id="a-1M"></a>哀送之盛今则三之。<a id="a-1N"></a>初于林中经行座下开示。<a id="a-1O"></a>平等垂法不标于四科。<a id="a-1P"></a>安恬告尽刻期于二月。<a id="a-1Q"></a>此明一终之先兆也。<a id="a-1R"></a>示疾云逝俾葬远山。<a id="a-1S"></a>凡百攀援愿留近郭。<a id="a-1T"></a>终遂穷僻式遵理命。<a id="a-1U"></a>此又明一晦迹之素诚也。<a id="a-1V"></a>将归灵龛。<a id="a-1W"></a>爰溯浅濑。<a id="a-1X"></a>人力未济舟行为迟。<a id="a-1Y"></a>膏雨骤下于远空。<a id="a-1Z"></a>穷溪遄变于深涉。<a id="a-1a"></a>此又明一通神之应感也。<a id="a-1b"></a>惟一知真在空无我于有。<a id="a-1c"></a>是二俱离。<a id="a-1d"></a>假一为乘示生死者人能作佛。<a id="a-1e"></a>辨邪正者魔亦似圣。<a id="a-1f"></a>现身不留于大士。<a id="a-1g"></a>负手俄萎于哲人。<a id="a-1h"></a>弟子智藏镐英崇泰等奉其丧纪。<a id="a-1i"></a>宪宗追谥曰大寂禅师。<a id="a-1j"></a>丹阳公包佶为碑纪述。<a id="a-1k"></a>权德舆为塔铭。<a id="a-1l"></a>今海昏县影堂存焉。<a id="a-1m"></a>又唐虔州西堂释智藏。<a id="a-1n"></a>姓廖氏。<a id="a-1o"></a>虔化人也。<a id="a-1p"></a>生有奇表。<a id="a-1q"></a>亲党异其伟器。<a id="a-1r"></a>八岁从师。<a id="a-1s"></a>道趣高邈随大寂移居龚公山后。<a id="a-1t"></a>谒径山国一禅师。<a id="a-1u"></a>与其谈论周旋。<a id="a-1v"></a>人皆改观。<a id="a-1w"></a>属元戎路嗣恭请大寂居府。<a id="a-1x"></a>藏乃回郡。<a id="a-1y"></a>得大寂付授纳袈裟。<a id="a-1z"></a>时亚相李公兼国相齐公映中郎裴公通皆倾心顺教。<a id="a-20"></a>元和九年四月八日终。<a id="a-21"></a>春秋八十。<a id="a-22"></a>夏腊五十五。<a id="a-23"></a>即迁于塔。<a id="a-24"></a>谏议大夫韦绶。<a id="a-25"></a>追问藏言行编入图经。<a id="a-26"></a>太守李渤请旌表。<a id="a-27"></a>至长庆元年谥大觉禅师云。</p>
  <p data-pb></p>
  <h2 id="a28">唐宣州灵汤泉兰若志满传</h2>
  <p id="a29">志满。<a id="a-2A"></a>姓康氏。<a id="a-2B"></a>洛阳人也。<a id="a-2C"></a>幼少之年属其家命沙门陈佛会。<a id="a-2D"></a>满意乐不舍。<a id="a-2E"></a>遂投颖川龙兴寺出家。<a id="a-2F"></a>闻洛下神会禅师法席繁盛。<a id="a-2G"></a>得了心要。<a id="a-2H"></a>南游到黄山灵汤泉所。<a id="a-2I"></a>结茅茨。<a id="a-2J"></a>而止。<a id="a-2K"></a>后采黄连乡人见满喜跃。<a id="a-2L"></a>满问。<a id="a-2M"></a>此何处耶。<a id="a-2N"></a>乡人曰。<a id="a-2O"></a>黄连山属宣城也。<a id="a-2P"></a>愿师镇此。<a id="a-2Q"></a>柰何虎豹多害。<a id="a-2R"></a>满曰。<a id="a-2S"></a>虎亦有佛性。<a id="a-2T"></a>乃焚香祝厌之。<a id="a-2U"></a>由兹弭息遂成大禅院。<a id="a-2V"></a>后示寂。<a id="a-2W"></a>春秋九十一。<a id="a-2X"></a>永贞元年入塔焉。</p>
  <p data-pb></p>
  <h2 id="a2Y">唐沂州宝真院光瑶传(道坚)</h2>
  <p id="a2Z">光瑶。<a id="a-2a"></a>姓周氏。<a id="a-2b"></a>北京人也。<a id="a-2c"></a>幼钟荼蓼都不胜情。<a id="a-2d"></a>誓志出家。<a id="a-2e"></a>舍讲肆入禅林。<a id="a-2f"></a>凡向宗师悉从求益。<a id="a-2g"></a>末遭会禅师。<a id="a-2h"></a>金[鏍-糸+廾]抉瞙明视十方。<a id="a-2i"></a>后到沂水蒙山结草成庵。<a id="a-2j"></a>怡然宴坐。<a id="a-2k"></a>郐费之人翕然从化。<a id="a-2l"></a>时慎邑大夫知重首创禅宫。<a id="a-2m"></a>次兖州节使王僚尚书躬请入州行化。<a id="a-2n"></a>奏着额号宝真。<a id="a-2o"></a>学侣憧憧多沾大利。<a id="a-2p"></a>元和二年示灭。<a id="a-2q"></a>享年九十二云。<a id="a-2r"></a>又唐襄州慈恩寺释道坚。<a id="a-2s"></a>姓王氏。<a id="a-2t"></a>丹阳人也。<a id="a-2u"></a>初发心于牛头山慧忠禅祖。<a id="a-2v"></a>大历元年栖隐池州南泉山。<a id="a-2w"></a>后诣襄汉泊慈恩寺。<a id="a-2x"></a>元和初载相国燕公镇于汉南。<a id="a-2y"></a>深相钦重。<a id="a-2z"></a>问道周勤。<a id="a-30"></a>施供繁沓。<a id="a-31"></a>遂于凤林关外造寺请居。<a id="a-32"></a>二年示灭。<a id="a-33"></a>春秋七十三云。</p>
  <p data-pb></p>
  <h2 id="a34">唐扬州华林寺灵坦传</h2>
  <p id="a35">灵坦。<a id="a-36"></a>姓武氏。<a id="a-37"></a>太原文水人也。<a id="a-38"></a>则天太后侄孙。<a id="a-39"></a>父讳宣。<a id="a-3A"></a>洛阳县令。<a id="a-3B"></a>母夏侯氏。<a id="a-3C"></a>初妊坦也梦神僧授与宝鉴表里莹然。<a id="a-3D"></a>且曰。<a id="a-3E"></a>吾以此寄汝善保护之。<a id="a-3F"></a>及诞亲无所苦。<a id="a-3G"></a>年甫七岁诵习毕通应童子举。<a id="a-3H"></a>十三从宦旋升太子通事舍人。<a id="a-3I"></a>如是悦学不休。<a id="a-3J"></a>三教之书弥增洞达。<a id="a-3K"></a>然而恒嗟朽宅誓入空门。<a id="a-3L"></a>已备大乘之资粮。<a id="a-3M"></a>终到涅槃之境域。<a id="a-3N"></a>于时洛都盛化荷泽寺神会禅师也。<a id="a-3O"></a>方遮普寂之光渐没秀师之道。<a id="a-3P"></a>坦往参焉。<a id="a-3Q"></a>会施善诱顿见其心。<a id="a-3R"></a>默而许之。<a id="a-3S"></a>容其执侍。<a id="a-3T"></a>父母不能回其意飞扬莫系始末研磨得破疑滞。<a id="a-3U"></a>天宝初载召坦曰。<a id="a-3V"></a>吾有一句是祖祖相传至曹溪。<a id="a-3W"></a>曹溪付吾。<a id="a-3X"></a>汝谛受之。<a id="a-3Y"></a>吾当有留难。<a id="a-3Z"></a>遂辞游方焉。<a id="a-3a"></a>未几果敕移会于弋阳。<a id="a-3b"></a>坦遂向庐州浮槎寺览大藏经。<a id="a-3c"></a>后闻忠国师自南阳诏入。<a id="a-3d"></a>于大历五年礼觐之。<a id="a-3e"></a>八年欲出关。<a id="a-3f"></a>忠奏曰。<a id="a-3g"></a>此人是贫道同门。<a id="a-3h"></a>俱神会弟子敕赐号曰大悲。<a id="a-3i"></a>兼赍墨敕。<a id="a-3j"></a>行化至梁园。<a id="a-3k"></a>时相国田公神功供养逦迤。<a id="a-3l"></a>适维扬六合方叹大法凌夷。<a id="a-3m"></a>忽闻空中声云。<a id="a-3n"></a>开心地即见菩萨如文殊像曰。<a id="a-3o"></a>与汝印验。<a id="a-3p"></a>令举项以掌按之寻。<a id="a-3q"></a>观有四指赤痕。<a id="a-3r"></a>其印迹恒现。<a id="a-3s"></a>又止润州江中金山。<a id="a-3t"></a>今泽心也。<a id="a-3u"></a>其山北面有一龙穴。<a id="a-3v"></a>常吐毒气如云。<a id="a-3w"></a>有近者多病或毙。<a id="a-3x"></a>坦居之毒云灭迹。<a id="a-3y"></a>又于江阴定山结庵。<a id="a-3z"></a>俄闻有赞叹之声。<a id="a-40"></a>视之则白龟二。<a id="a-41"></a>坦为受归戒。<a id="a-42"></a>又见二大白蛇身长数丈。<a id="a-43"></a>亦为受戒忏悔。<a id="a-44"></a>如是却往吴兴林山造一兰若。</p>
  <p data-pb></p>
  <h2 id="a45">唐唐州紫玉山道通传</h2>
  <p id="a46">道通。<a id="a-47"></a>姓何氏。<a id="a-48"></a>庐江人。<a id="a-49"></a>其为童也持重寡辞。<a id="a-4A"></a>见佛形像必对礼叹咏不舍。<a id="a-4B"></a>因父宦于泉州南安。<a id="a-4C"></a>便求舍丱披缁诵经。<a id="a-4D"></a>合格敕度之。<a id="a-4E"></a>当天宝初载也。<a id="a-4F"></a>时道一禅师肇化建阳佛迹岩聚徒。<a id="a-4G"></a>通往焉。<a id="a-4H"></a>一师于临川南康龚公山。<a id="a-4I"></a>亦影随而去。<a id="a-4J"></a>然誓游方吴越之间。<a id="a-4K"></a>台明山谷靡不登陟。<a id="a-4L"></a>迨乎回锡江西[泳-永+防]潭山门。<a id="a-4M"></a>励心僧务不惮勤苦。<a id="a-4N"></a>贞元二年往南岳见石头禅师。<a id="a-4O"></a>犹采缕加朱蓝之色也。<a id="a-4P"></a>四年大寂禅师垂欲归化。<a id="a-4Q"></a>昌言曰。<a id="a-4R"></a>夫玉石润山秀利益汝道业。<a id="a-4S"></a>遇可居之。<a id="a-4T"></a>通闻此言。<a id="a-4U"></a>且同隐谶。<a id="a-4V"></a>殊不详练。<a id="a-4W"></a>其年秋与伏牛山自在禅师同游京洛。<a id="a-4X"></a>回至唐州西。<a id="a-4Y"></a>有山峰孤林密四绝人烟实有尘外之趣。<a id="a-4Z"></a>乃问乡人。<a id="a-4a"></a>云此山是紫玉山。<a id="a-4b"></a>通方忆大寂之悬记。<a id="a-4c"></a>我合居是峰也。<a id="a-4d"></a>乃陟崔嵬见山脊有石方正其色紫玉莹然。<a id="a-4e"></a>叹曰号紫玉者合其称也。<a id="a-4f"></a>先师之言非虚记也。<a id="a-4g"></a>挂锡解囊。<a id="a-4h"></a>参学之徒雾集。<a id="a-4i"></a>始则诛茅构舍。<a id="a-4j"></a>刺史李道古作意为建禅宫焉。<a id="a-4k"></a>元和八年弟子金藏出参礼百丈山海禅师。<a id="a-4l"></a>回见通。<a id="a-4m"></a>通愀然作色。<a id="a-4n"></a>汝其来矣。<a id="a-4o"></a>此山有主也。<a id="a-4p"></a>曳杖径去襄州。<a id="a-4q"></a>道俗皆迎至七月十五日无疾而终。<a id="a-4r"></a>春秋八十三。<a id="a-4s"></a>一云故相国于頔最所归心尚书李翱礼重焉。</p>
  <p data-pb></p>
  <h2 id="a4t">唐雍京章敬寺怀晖传</h2>
  <p id="a4u">怀晖。<a id="a-4v"></a>姓谢氏。<a id="a-4w"></a>泉州人也。<a id="a-4x"></a>宿植根深出尘志远。<a id="a-4y"></a>迨乎进具乃尚云游。<a id="a-4z"></a>贞元初礼洪州大寂禅师。<a id="a-50"></a>顿明心要时彭城刘济颇德晖互相推证。<a id="a-51"></a>后潜岨崃山。<a id="a-52"></a>次寓齐州灵岩寺。<a id="a-53"></a>又移卜百家岩。<a id="a-54"></a>泉石幽奇。<a id="a-55"></a>苦于禅子请问繁杂。<a id="a-56"></a>上中条山行禅法。<a id="a-57"></a>为法者蹑迹而往。<a id="a-58"></a>蒲津人皆化之。<a id="a-59"></a>元和三年宪宗诏入于章敬寺毗卢遮那院安置。<a id="a-5A"></a>则大历中敕应天下名僧大德三学通赡者。<a id="a-5B"></a>并丛萃其中。<a id="a-5C"></a>属诞辰多于此修斋度僧焉。<a id="a-5D"></a>晖既居上院为人说禅要。<a id="a-5E"></a>朝寮名士日来参问。<a id="a-5F"></a>复诏入麟德殿赐斋推居上座。<a id="a-5G"></a>元和十年乙未冬示疾。<a id="a-5H"></a>十二月十一日灭度。<a id="a-5I"></a>春秋六十二。<a id="a-5J"></a>越明年二月。<a id="a-5K"></a>门人智朗志操等。<a id="a-5L"></a>奉全身葬于灞桥北原。<a id="a-5M"></a>敕谥大宣教禅师。<a id="a-5N"></a>立碑于寺门。<a id="a-5O"></a>岳阳司仓贾岛为文述德焉。</p>
  <h2 id="a5P">唐京兆兴善寺惟宽传(宝修)</h2>
  <p id="a5Q">释惟宽。<a id="a-5R"></a>姓祝氏。<a id="a-5S"></a>衢州信安人也。<a id="a-5T"></a>祖曰安。<a id="a-5U"></a>考曰皎。<a id="a-5V"></a>生十三岁。<a id="a-5W"></a>见杀生者尽然不忍食。<a id="a-5X"></a>退而出家求翦发于僧昙。<a id="a-5Y"></a>受尸罗于僧崇。<a id="a-5Z"></a>学毗尼于僧如。<a id="a-5a"></a>证大乘法于止观。<a id="a-5b"></a>成最上乘于大寂道一。<a id="a-5c"></a>贞元六年始行化于闽越间。<a id="a-5d"></a>岁余而回心改服者百数。<a id="a-5e"></a>七年伏猛虎于会稽。<a id="a-5f"></a>作滕家道场。<a id="a-5g"></a>八年与山神受归戒于鄱阳。<a id="a-5h"></a>作回向道场。<a id="a-5i"></a>十三年感非人于少林寺。<a id="a-5j"></a>二十一年作有为功德于卫国寺。<a id="a-5k"></a>明年施无为功德于天宫寺。<a id="a-5l"></a>元和四年宪宗章武皇帝。<a id="a-5m"></a>诏于安国寺。<a id="a-5n"></a>五年问道于麟德殿。<a id="a-5o"></a>其年复灵泉于不空三藏池。<a id="a-5p"></a>十二年二月晦。<a id="a-5q"></a>大说于传法堂讫奄然而化。<a id="a-5r"></a>报龄六十三。<a id="a-5s"></a>僧夏三十九。<a id="a-5t"></a>归葬于[灞-雨+襾]陵西原。<a id="a-5u"></a>诏谥曰大彻禅师。<a id="a-5v"></a>塔号元和正真。<a id="a-5w"></a>初宽说心要法三十年。<a id="a-5x"></a>度黑白众殆及百千万。<a id="a-5y"></a>应病授药安可既乎。<a id="a-5z"></a>白乐天为宫赞时。<a id="a-60"></a>遇宽四诣法堂。<a id="a-61"></a>每来垂一问。<a id="a-62"></a>宽答如流。<a id="a-63"></a>白君以师事之。<a id="a-64"></a>门弟子殆千余。<a id="a-65"></a>得法者三十九。<a id="a-66"></a>入室受遗寄者曰义崇圆照焉唐罗浮山释宝修。<a id="a-67"></a>俗姓周。<a id="a-68"></a>资州人也。<a id="a-69"></a>从师于纯德寺志求玄理。<a id="a-6A"></a>于蕲州忍大师法裔决了重疑。<a id="a-6B"></a>后爱罗浮山石室安止。<a id="a-6C"></a>檀越为造梵宇蔚成大寺。<a id="a-6D"></a>一日告门人曰。<a id="a-6E"></a>因缘相逼。<a id="a-6F"></a>愀然不乐众咸莫测。<a id="a-6G"></a>顺宗皇帝。<a id="a-6H"></a>深重佛宗。<a id="a-6I"></a>知修之名。<a id="a-6J"></a>诏入京与三藏击问。<a id="a-6K"></a>并答翻译之意。<a id="a-6L"></a>朗畅如流。<a id="a-6M"></a>乃留居辇下三年。<a id="a-6N"></a>终于京寺云。</p>
  <h2 id="a6O">唐天台山佛窟岩遗则传</h2>
  <p id="a6P">释遗则。<a id="a-6Q"></a>俗氏长孙。<a id="a-6R"></a>京兆长安人也。<a id="a-6S"></a>祖冽鄂州司马。<a id="a-6T"></a>考利涉隐居金陵。<a id="a-6U"></a>则弱不杂俗。<a id="a-6V"></a>恬恬终日而无所营。<a id="a-6W"></a>始从张怀瓘学草书。<a id="a-6X"></a>独尽笔妙。<a id="a-6Y"></a>雅耽经史尤乐佛书。<a id="a-6Z"></a>以为得吾心。<a id="a-6a"></a>一朝捐家业从牛头山慧忠。<a id="a-6b"></a>忠所谓牛头六祖也。<a id="a-6c"></a>始天竺达磨以释氏心要至。<a id="a-6d"></a>传其道者有曹溪能嵩山秀。<a id="a-6e"></a>学能者谓之南宗学。<a id="a-6f"></a>学秀者谓之北宗学。<a id="a-6g"></a>而信祖又以其道传慧融。<a id="a-6h"></a>融得之居牛头山。<a id="a-6i"></a>弟子以传授。<a id="a-6j"></a>由是达磨心法有牛头学。<a id="a-6k"></a>则既传忠之道。<a id="a-6l"></a>精观久之。<a id="a-6m"></a>以为天地无物也。<a id="a-6n"></a>我无物也。<a id="a-6o"></a>虽无物未尝无物也。<a id="a-6p"></a>此则圣人如影百姓如梦孰为死生哉。<a id="a-6q"></a>至人以是能独照。<a id="a-6r"></a>能为万物主。<a id="a-6s"></a>吾知之矣。<a id="a-6t"></a>遂南游天台至佛窟岩盖薜荔荐落叶而尸居。<a id="a-6u"></a>饮山流饭木实而充虚。<a id="a-6v"></a>虎豹以为宾。<a id="a-6w"></a>麋鹿以为徒。<a id="a-6x"></a>兀然如枯。<a id="a-6y"></a>其后剫木者见之转相告。<a id="a-6z"></a>有慕其道者曰。<a id="a-70"></a>道者未有弟子。<a id="a-71"></a>相率为筑室。<a id="a-72"></a>图佛安僧。<a id="a-73"></a>蔚为精舍焉。<a id="a-74"></a>故元和已来传则道者。<a id="a-75"></a>又自以为佛窟学。<a id="a-76"></a>佛窟之号自则始也。<a id="a-77"></a>一坐四十年。<a id="a-78"></a>大官名侯赍书问讯檀舍。<a id="a-79"></a>则未尝有报谢。<a id="a-7A"></a>礼拜者未尝而作起。<a id="a-7B"></a>时岁在庚戌。<a id="a-7C"></a>季夏十有三日。<a id="a-7D"></a>召弟子曰。<a id="a-7E"></a>汝其勉之。<a id="a-7F"></a>至十五日夜遂坐殁。<a id="a-7G"></a>是夜山下人闻若山崩。<a id="a-7H"></a>旦望之则彩云翔泊于岩上。<a id="a-7I"></a>父老皆泣曰。<a id="a-7J"></a>师死矣。<a id="a-7K"></a>已而视之果然。<a id="a-7L"></a>凡则二十岁为僧腊。<a id="a-7M"></a>五十有八而终。<a id="a-7N"></a>善属文。<a id="a-7O"></a>始授道于钟山。<a id="a-7P"></a>序集融祖师文三卷。<a id="a-7Q"></a>为宝志释题二十四章。<a id="a-7R"></a>南游傅大士遗风序。<a id="a-7S"></a>又无生等义。<a id="a-7T"></a>凡所著述辞理粲然。<a id="a-7U"></a>其他歌诗数十篇皆行于世。<a id="a-7V"></a>则元居瀑布泉西佛窟本院建龛塔。<a id="a-7W"></a>会昌中例毁之。<a id="a-7X"></a>其院为道门所有。<a id="a-7Y"></a>后开元寺僧正法光。<a id="a-7Z"></a>于咸通乙酉岁。<a id="a-7a"></a>遂徙碑于今所。<a id="a-7b"></a>河南尹韩又伪碑文。</p>
  <h2 id="a7c">唐婺州五泄山灵默传(志闲)</h2>
  <p id="a7d">释灵默。<a id="a-7e"></a>俗姓宣。<a id="a-7f"></a>毗陵人也。<a id="a-7g"></a>本成立之岁悦学忘疲。<a id="a-7h"></a>约以射策。<a id="a-7i"></a>登第以荣亲里。<a id="a-7j"></a>承豫章马大师聚众敷演造禅关。<a id="a-7k"></a>马师振容而示相。<a id="a-7l"></a>默密契玄机。<a id="a-7m"></a>便求披剃。<a id="a-7n"></a>若熟痈之待刺耳。<a id="a-7o"></a>受具之后苦练行门确乎不拔。<a id="a-7p"></a>贞元初入天台山中。<a id="a-7q"></a>有隋智者兰若一十二所。<a id="a-7r"></a>悬记之曰。<a id="a-7s"></a>此地严妙非杂器所栖。<a id="a-7t"></a>若能居此与吾无异。<a id="a-7u"></a>默因住白砂道场经于二载。<a id="a-7v"></a>猛虎来驯近林产子意有所依。<a id="a-7w"></a>又住东道场。<a id="a-7x"></a>地僻人稀。<a id="a-7y"></a>山神一夜震雷暴雨悬崖委坠。<a id="a-7z"></a>投明大树倒欹庵侧树枝交络。<a id="a-80"></a>茅苫略无少损。<a id="a-81"></a>遐迩闻旃皆来观叹。<a id="a-82"></a>后游东白山。<a id="a-83"></a>俄然中毒。<a id="a-84"></a>而不求医。<a id="a-85"></a>闭关宴坐。<a id="a-86"></a>未几毒化流汗而滴乃复常矣。<a id="a-87"></a>行次浦阳盛化。<a id="a-88"></a>有阳灵戍将李望。<a id="a-89"></a>请默居五泄焉。<a id="a-8A"></a>元和初亢阳田畯惶惶。<a id="a-8B"></a>默沿涧见青蛇夭矫瞪目如视行人不动。<a id="a-8C"></a>咄之曰。<a id="a-8D"></a>百姓溪竭苗死。<a id="a-8E"></a>汝胡不施雨救民邪。<a id="a-8F"></a>至夜果大雨合境云足。<a id="a-8G"></a>民荷其赐属平昌孟简中丞廉问浙东废管内兰若。<a id="a-8H"></a>学徒散逸。<a id="a-8I"></a>时暨阳令李胄状举灵山许重造院。<a id="a-8J"></a>十三年三月二十三日。<a id="a-8K"></a>澡沐焚香端坐绳床。<a id="a-8L"></a>嘱累时众溘然而绝。<a id="a-8M"></a>寿龄七十二。<a id="a-8N"></a>法腊四十一。<a id="a-8O"></a>高僧志闲道行峭拔文辞婉丽。<a id="a-8P"></a>亦江左之英达。<a id="a-8Q"></a>为默行录焉。</p>
  <h2 id="a8R">唐荆州天皇寺道悟传(崇信)</h2>
  <p id="a8S">释道悟。<a id="a-8T"></a>姓张氏。<a id="a-8U"></a>婺州东阳人也。<a id="a-8V"></a>受天粹气为王子。<a id="a-8W"></a>生而神俊长而谨愿。<a id="a-8X"></a>年十四金翅始毛麒麟方角。<a id="a-8Y"></a>启白尊老将求出家。<a id="a-8Z"></a>慈爱之旨不见听许。<a id="a-8a"></a>辄损薄常膳日唯一食。<a id="a-8b"></a>虽体腹羸馁弥年益坚。<a id="a-8c"></a>父母不获已而许之。<a id="a-8d"></a>遂往明州大德剃落。<a id="a-8e"></a>年二十五依杭州竹林寺大德具戒。<a id="a-8f"></a>以勇猛力扶牢强心。<a id="a-8g"></a>于六度门修诸梵行。<a id="a-8h"></a>常以为疗膏肓者资上妙药。<a id="a-8i"></a>开暗冥者求善知识。<a id="a-8j"></a>不假舟楫其济渡乎。<a id="a-8k"></a>遂蹶然振策投径山国一禅师。<a id="a-8l"></a>悟礼足始毕密受宗要。<a id="a-8m"></a>于语言处识衣中珠。<a id="a-8n"></a>身心豁然真妄皆遣。<a id="a-8o"></a>断诸疑滞无畏自在。<a id="a-8p"></a>直见佛性中无缁磷。<a id="a-8q"></a>服勤五载随亦印可。<a id="a-8r"></a>俾其法雨润诸丛林。<a id="a-8s"></a>悟蓄力向晦罙入深阻。<a id="a-8t"></a>实冀一飞摩霄。<a id="a-8u"></a>乃转遁于余姚大梅山。<a id="a-8v"></a>是时大历十一年也。<a id="a-8w"></a>层崖绝壑天籁萧瑟夐无邻落。<a id="a-8x"></a>七日不食。<a id="a-8y"></a>至诚则通物感乃灵。<a id="a-8z"></a>猱[狂-王+廷]豰玃更馈橡栗。<a id="a-90"></a>异日野夫操斧言伐其楚。<a id="a-91"></a>偶所遭睹。<a id="a-92"></a>骇动悚息驰谕朋曹。<a id="a-93"></a>谓为神奇。<a id="a-94"></a>曾不旬朔诣者成市。<a id="a-95"></a>凭嵌倚峭且构危栋。<a id="a-96"></a>赀粮供具环绕方丈。<a id="a-97"></a>猛虎耽耽侣出族游。<a id="a-98"></a>一来座侧敛折肢体。<a id="a-99"></a>其类驯扰可知也。<a id="a-9A"></a>夫语法者无阶渐。<a id="a-9B"></a>涉功者有浅深。<a id="a-9C"></a>木踰钻而见火。<a id="a-9D"></a>鉴勤磨而照胆。<a id="a-9E"></a>理必然矣。<a id="a-9F"></a>是以扫尘累遁岩薮。<a id="a-9G"></a>服形体遗昼夜。<a id="a-9H"></a>精严不息趣无上道。<a id="a-9I"></a>其有旨哉。<a id="a-9J"></a>如是者三四年矣。<a id="a-9K"></a>将翔云表虑羽毛之颓铩。<a id="a-9L"></a>欲归宝所疑道涂之乖错。<a id="a-9M"></a>故重有咨访会其真宗。<a id="a-9N"></a>建中初诣钟陵马大师。<a id="a-9O"></a>二年秋谒石头上士。<a id="a-9P"></a>於戏自径山抵衡岳。<a id="a-9Q"></a>凡三遇哲匠矣。<a id="a-9R"></a>至此即造父习御郢人运斤。<a id="a-9S"></a>两虚其心相与[脂-匕+民]合。<a id="a-9T"></a>白月映太阳齐照。<a id="a-9U"></a>洪河注大海一味。<a id="a-9V"></a>仲尼谓颜子亚圣。<a id="a-9W"></a>然灯与释迦授记。<a id="a-9X"></a>根果成熟名称普闻。<a id="a-9Y"></a>如须弥山特立大海。<a id="a-9Z"></a>繇是近佛恢张胜因。<a id="a-9a"></a>凡诸国土缘会则答。<a id="a-9b"></a>始卜于澧阳。<a id="a-9c"></a>次居于澋口。<a id="a-9d"></a>终栖于当阳柴紫山。<a id="a-9e"></a>即五百罗汉翱翔地也。<a id="a-9f"></a>柽松蓊郁以含风。<a id="a-9g"></a>崖巘巉岩而造天。<a id="a-9h"></a>驾潋滟之紫霞。<a id="a-9i"></a>枕清冷之玉泉。<a id="a-9j"></a>鸾凤不集于蓬藋。<a id="a-9k"></a>至人必宅于势胜。<a id="a-9l"></a>诚如是也。<a id="a-9m"></a>洪钟待叩童蒙求我。<a id="a-9n"></a>川流星聚。<a id="a-9o"></a>虚往实归。<a id="a-9p"></a>或接武于林樾。<a id="a-9q"></a>或骈肩于庐舍。<a id="a-9r"></a>户外之屦烂其室盈矣。<a id="a-9s"></a>荆州雄藩也。<a id="a-9t"></a>都人士女动亿万计。<a id="a-9u"></a>莫不擎跪稽首向风作焉。<a id="a-9v"></a>崇业上首以状于连帅而邀之。<a id="a-9w"></a>不违愿力聿来赴请。<a id="a-9x"></a>屩及于虚落。<a id="a-9y"></a>锡及于都城。<a id="a-9z"></a>白黑为之步骤。<a id="a-A0"></a>幡幢为之轇轕。<a id="a-A1"></a>生难遭想得未曾有。<a id="a-A2"></a>彼优波鞠多者。<a id="a-A3"></a>夫何足云。<a id="a-A4"></a>有天皇寺者。<a id="a-A5"></a>据郡之左。<a id="a-A6"></a>标异他刹。<a id="a-A7"></a>号为名蓝。<a id="a-A8"></a>困于人火荡为煨烬。<a id="a-A9"></a>僧坊主灵鉴族而谋之。<a id="a-AA"></a>以为满人攸居必能福我。<a id="a-AB"></a>夫荷担大事蔑弃小瑕。<a id="a-AC"></a>乃中宵默往肩舆而至二寺夕有所失朝有所得。<a id="a-AD"></a>诤论锋起达于尊官。<a id="a-AE"></a>重于返复毕安其处。<a id="a-AF"></a>江陵尹右仆射裴公缙绅清重。<a id="a-AG"></a>拥旄统众。<a id="a-AH"></a>风望眄睐当时准程。<a id="a-AI"></a>驱车盛礼问法勤至。<a id="a-AJ"></a>悟神气洒落安详自处。<a id="a-AK"></a>徐以软语为之献酬。<a id="a-AL"></a>必中精微洞过肯綮。<a id="a-AM"></a>又常秉贞操不修逢迎。<a id="a-AN"></a>一无卑贵坐而揖对。<a id="a-AO"></a>裴公讶其峻拔征其善趣。<a id="a-AP"></a>谓抗俗之志当径挺如是邪。<a id="a-AQ"></a>悟以为是法平等不见主客。<a id="a-AR"></a>岂效世谛与人居而局狭邪。<a id="a-AS"></a>裴公理冥意会投诚归命既见仁者我心则降。<a id="a-AT"></a>如热得濯躁愦冰散。<a id="a-AU"></a>自是禅宗之盛无如此者。<a id="a-AV"></a>元和丁亥岁有背痛疾。<a id="a-AW"></a>命弟子先期告终。<a id="a-AX"></a>以夏四月晦奄然入灭。<a id="a-AY"></a>春秋六十。<a id="a-AZ"></a>僧腊三十五。<a id="a-Aa"></a>以其年八月五日。<a id="a-Ab"></a>葬之郡东隅。<a id="a-Ac"></a>灵龛建塔从僧礼也。<a id="a-Ad"></a>悟身长七尺。<a id="a-Ae"></a>神韵孤杰手文鱼跃顶骨犀起行在于璎珞志在于华严。<a id="a-Af"></a>度人说法雄健猛利。<a id="a-Ag"></a>其一旨云。<a id="a-Ah"></a>垢净共住水波同体。<a id="a-Ai"></a>触境迷着浩然忘归三世平等本来清净。<a id="a-Aj"></a>一念不起即见佛心。<a id="a-Ak"></a>其悟解超顿为若此也先是烟焰之末殿宇不立。<a id="a-Al"></a>顾缁褐且亏瞻礼密。<a id="a-Am"></a>念结构罔知权舆。<a id="a-An"></a>禅宴之际若值神物。<a id="a-Ao"></a>自道祠舍滨江水焉。<a id="a-Ap"></a>凡我疆畛富于松梓。<a id="a-Aq"></a>悉愿倾倒施僧伽蓝。<a id="a-Ar"></a>命工觇之宛若符契。<a id="a-As"></a>于是斩巨栋干修楹。<a id="a-At"></a>撑崖拄壑云屯井构。<a id="a-Au"></a>时维秋杪水用都涸。<a id="a-Av"></a>徒众敛手块然无谋。<a id="a-Aw"></a>会一夕雨至万株并进。<a id="a-Ax"></a>晨发江浒暮抵寺门。<a id="a-Ay"></a>剞劂之际动无乏者。<a id="a-Az"></a>其余廊庑床案。<a id="a-B0"></a>靡非幽赞。<a id="a-B1"></a>事邻语怪阙而不书其感摄灵只皆此类也。<a id="a-B2"></a>比丘慧真文贲等禅子幽闲。<a id="a-B3"></a>皆入室得悟之者。<a id="a-B4"></a>或继坐道场。<a id="a-B5"></a>或分枝化导。<a id="a-B6"></a>时太常协律符载著文颂德焉。<a id="a-B7"></a>世号天皇门风也。<a id="a-B8"></a>又唐澧州龙潭禅院释崇信。<a id="a-B9"></a>未详氏族。<a id="a-BA"></a>信在俗为渚宫胡饼师之子。<a id="a-BB"></a>弱龄宛异神府宽然。<a id="a-BC"></a>昔天皇寺悟禅师。<a id="a-BD"></a>隐耀藏光人莫我测。<a id="a-BE"></a>信家居寺巷。<a id="a-BF"></a>恒曰提饼笥馈悟公斋食。<a id="a-BG"></a>食毕且留一饼曰。<a id="a-BH"></a>吾惠汝以荫子孙。<a id="a-BI"></a>信一日自念曰。<a id="a-BJ"></a>饼是我持去。<a id="a-BK"></a>何以返遗我邪。<a id="a-BL"></a>莫别有旨乎。<a id="a-BM"></a>遂拱手问焉。<a id="a-BN"></a>悟公曰。<a id="a-BO"></a>是汝持来复汝何咎。<a id="a-BP"></a>信闻似有惊怪。<a id="a-BQ"></a>因劝出家便求摄受。<a id="a-BR"></a>曰尔昔崇福善今信吾言。<a id="a-BS"></a>故名之也。<a id="a-BT"></a>由是躬于井臼供亿服勤。<a id="a-BU"></a>乃问悟云。<a id="a-BV"></a>未蒙指示心要。<a id="a-BW"></a>悟公云。<a id="a-BX"></a>时时相示。<a id="a-BY"></a>信餐禀斯言如游子之还家。<a id="a-BZ"></a>若贫人之得宝。<a id="a-Ba"></a>直从荆渚乃诣澧阳龙潭栖止。<a id="a-Bb"></a>因李翱尚书激扬。<a id="a-Bc"></a>时乃出世。<a id="a-Bd"></a>后德山鉴师出其门。<a id="a-Be"></a>宗风大盛矣。</p>
  <h2 id="aBf">唐邺都圆寂传(掘多)</h2>
  <p id="aBg">释圆寂。<a id="a-Bh"></a>不知何许人也。<a id="a-Bi"></a>恒以禅观为务勤修匪懈。<a id="a-Bj"></a>就嵩山老安禅师请决心疑。<a id="a-Bk"></a>一皆明焕寂化行相部依附者多。<a id="a-Bl"></a>久居天平等山。<a id="a-Bm"></a>稠禅师往迹无不遍寻。<a id="a-Bn"></a>时大司空严绶倾心信重。<a id="a-Bo"></a>享寿一百五十五岁。<a id="a-Bp"></a>咸亨二年己巳岁生按咸亨二年辛未。<a id="a-Bq"></a>合云总章二年己巳也。</p>
  <p id="aBr">世号无生和尚是欤。<a id="a-Bs"></a>寂之高岸恒不欲人致礼邀请。<a id="a-Bt"></a>必有不可犯之色。<a id="a-Bu"></a>时或非之。<a id="a-Bv"></a>然则志意修则骄富贵。<a id="a-Bw"></a>道义重则轻王公。<a id="a-Bx"></a>非其傲诞势使然也。<a id="a-By"></a>释掘多者。<a id="a-Bz"></a>印度人也。<a id="a-C0"></a>从踰沙碛向慕神州。<a id="a-C1"></a>不问狄鞮旋。<a id="a-C2"></a>通华语而尚禅定。<a id="a-C3"></a>径谒曹溪能师。<a id="a-C4"></a>机教相接犹弱丧还家焉。<a id="a-C5"></a>多游五台路由定襄。<a id="a-C6"></a>历村见一禅者结庵独坐。<a id="a-C7"></a>问之曰。<a id="a-C8"></a>子在此奚为。<a id="a-C9"></a>曰吾观静。<a id="a-CA"></a>多曰。<a id="a-CB"></a>观者何人。<a id="a-CC"></a>静者何物。<a id="a-CD"></a>得非劳子之形役子之虑乎。<a id="a-CE"></a>其僧茫昧拱默而已。<a id="a-CF"></a>作礼数四请垂启发。<a id="a-CG"></a>多曰子出谁门邪。<a id="a-CH"></a>曰神秀大师。<a id="a-CI"></a>多曰。<a id="a-CJ"></a>我西域异道。<a id="a-CK"></a>寔繁有徒。<a id="a-CL"></a>最下劣者不堕此见。<a id="a-CM"></a>兀然空坐蓐烂身疲。<a id="a-CN"></a>初无深益。<a id="a-CO"></a>子莫起如是见立如是论。<a id="a-CP"></a>早往韶阳请决所疑。<a id="a-CQ"></a>能曰。<a id="a-CR"></a>子何不自观自静邪。<a id="a-CS"></a>不观相不观如子游历日用自然安乐也。<a id="a-CT"></a>一如多所言。<a id="a-CU"></a>略无少异。<a id="a-CV"></a>伊僧抉开罗网。<a id="a-CW"></a>多后莫知攸往。</p>
  <p data-pb></p>
  <h2 id="aCX">唐袁州阳岐山甄叔传</h2>
  <p id="aCY">甄叔不知何许人也。<a id="a-CZ"></a>幼而聪敏倜傥不羁。<a id="a-Ca"></a>心目融明具大人相。<a id="a-Cb"></a>观生死轮上见九地群迷。<a id="a-Cc"></a>犹如蟭螟处在蚊睫。<a id="a-Cd"></a>受胜妙欲似嚼蜡无味。<a id="a-Ce"></a>遂投簪削顶。<a id="a-Cf"></a>具佛幖帜求正觉了义。<a id="a-Cg"></a>扣大寂禅师。<a id="a-Ch"></a>一造玄机万虑都寂。<a id="a-Ci"></a>乃曰。<a id="a-Cj"></a>群灵本源假名为佛。<a id="a-Ck"></a>体竭形消而不灭。<a id="a-Cl"></a>金流朴散而常存。<a id="a-Cm"></a>性海无风惊波自涌。<a id="a-Cn"></a>心虚绝兆万象齐照。<a id="a-Co"></a>体斯理者不言而遍历沙界。<a id="a-Cp"></a>不用而功益玄化。<a id="a-Cq"></a>如何背觉反合尘劳。<a id="a-Cr"></a>于阴界中。<a id="a-Cs"></a>妄自囚系。<a id="a-Ct"></a>于是形同水月流浪人天哉。<a id="a-Cu"></a>叔见宜春阳岐山群峰四合。<a id="a-Cv"></a>叹曰。<a id="a-Cw"></a>坤元作镇造我法城。<a id="a-Cx"></a>才发一言千岩响答。<a id="a-Cy"></a>松开月殿星布云廊。<a id="a-Cz"></a>青岚域中化出金界。<a id="a-D0"></a>始从宴坐四十余年。<a id="a-D1"></a>满室金光昼夜常照。<a id="a-D2"></a>于是化缘已毕机感难留。<a id="a-D3"></a>元和庚子岁正月十三日。<a id="a-D4"></a>忽弃尘区还归大定。<a id="a-D5"></a>门弟子如坦良宝等。<a id="a-D6"></a>心没悲海哀声动山。<a id="a-D7"></a>如月隐天群星失耀。<a id="a-D8"></a>大集众木[卄/積]为香楼。<a id="a-D9"></a>用作茶毗。<a id="a-DA"></a>获舍利七百粒。<a id="a-DB"></a>于东峰下建窣堵波。<a id="a-DC"></a>上足任运者命志闲。<a id="a-DD"></a>为碑纪述矣。</p>
  <h2 id="aDE">唐新吴百丈山怀海传</h2>
  <p id="aDF">释怀海。<a id="a-DG"></a>闽人也。<a id="a-DH"></a>少离朽宅长游顿门。<a id="a-DI"></a>禀自天然不由激劝。<a id="a-DJ"></a>闻大寂始化南康。<a id="a-DK"></a>操心依附。<a id="a-DL"></a>虚往实归果成宗匠。<a id="a-DM"></a>后檀信请居新吴界。<a id="a-DN"></a>有山峻极可千尺许。<a id="a-DO"></a>号百丈欤。<a id="a-DP"></a>海既居之禅客无远不至。<a id="a-DQ"></a>堂室隘矣。<a id="a-DR"></a>且曰。<a id="a-DS"></a>吾行大乘法。<a id="a-DT"></a>岂宜以诸部阿笈摩教为随行邪。<a id="a-DU"></a>或曰。<a id="a-DV"></a>瑜伽论璎珞经是大乘戒律。<a id="a-DW"></a>胡不依随乎。<a id="a-DX"></a>海曰。<a id="a-DY"></a>吾于大小乘中。<a id="a-DZ"></a>博约折中设规务归于善焉。<a id="a-Da"></a>乃创意不循律制。<a id="a-Db"></a>别立禅居。<a id="a-Dc"></a>初自达磨传法至六祖已来。<a id="a-Dd"></a>得道眼者号长老。<a id="a-De"></a>同西域道高腊长者呼须菩提也。<a id="a-Df"></a>然多居律寺中。<a id="a-Dg"></a>唯别院异耳。<a id="a-Dh"></a>又令不论高下尽入僧堂。<a id="a-Di"></a>堂中设长连床。<a id="a-Dj"></a>施椸架挂搭道具。<a id="a-Dk"></a>卧必斜枕床唇。<a id="a-Dl"></a>谓之带刀睡。<a id="a-Dm"></a>为其坐禅既久。<a id="a-Dn"></a>略偃亚而已。<a id="a-Do"></a>朝参夕聚饮食随宜。<a id="a-Dp"></a>示节俭也。<a id="a-Dq"></a>行普请法示上下均力也。<a id="a-Dr"></a>长老居方丈。<a id="a-Ds"></a>同维摩之一室也。<a id="a-Dt"></a>不立佛殿唯树法堂。<a id="a-Du"></a>表法超言象也。<a id="a-Dv"></a>其诸制度与毗尼师一倍相翻。<a id="a-Dw"></a>天下禅宗如风偃草。<a id="a-Dx"></a>禅门独行由海之始也。<a id="a-Dy"></a>以元和九年甲午岁正月十七日归寂。<a id="a-Dz"></a>享年九十五矣。<a id="a-E0"></a>穆宗长庆元年。<a id="a-E1"></a>敕谥大智禅师。<a id="a-E2"></a>塔曰大宝胜轮焉。</p>
  <p id="aE3">系曰。<a id="a-E4"></a>自汉传法居处不分禅律。<a id="a-E5"></a>是以通禅达法者皆居一寺中。<a id="a-E6"></a>院有别耳。<a id="a-E7"></a>至乎百丈立制出意用方便。<a id="a-E8"></a>亦头陀之流也。<a id="a-E9"></a>矫枉从端乃简易之业也。<a id="a-EA"></a>所言自我作古。<a id="a-EB"></a>古故也。<a id="a-EC"></a>故事也。<a id="a-ED"></a>如立事克成则云自此始也。<a id="a-EE"></a>不成则云无自立辟。<a id="a-EF"></a>今海公作古。<a id="a-EG"></a>天下随之者益多而损少之故也谥海公为大智不其然乎。<a id="a-EH"></a>语曰。<a id="a-EI"></a>利不百不变格。<a id="a-EJ"></a>将知变斯格厥利多矣。<a id="a-EK"></a>弥沙塞律有诸。<a id="a-EL"></a>虽非佛制诸方为清净者不得不行也。</p>
  <p data-pb></p>
  <h2 id="aEM">唐潭州翠微院恒月传(真亮)</h2>
  <p id="aEN">恒月。<a id="a-EO"></a>姓韩氏。<a id="a-EP"></a>上党人也。<a id="a-EQ"></a>厥父为土监商。<a id="a-ER"></a>西江往还俄遇剽略溺死。<a id="a-ES"></a>月虽幼弱念父葬于鱼腹。<a id="a-ET"></a>母又再行。<a id="a-EU"></a>乃决志出家求报恩育。<a id="a-EV"></a>受教于圣善寺慧初。<a id="a-EW"></a>得度已造嵩山禅会。<a id="a-EX"></a>便启发心要。<a id="a-EY"></a>后访道寻师靡惮夷险。<a id="a-EZ"></a>抵望湖山翠微严下古院挂锡。<a id="a-Ea"></a>四方学者如蜂得王。<a id="a-Eb"></a>翕然盛化。<a id="a-Ec"></a>建中元年示疾而终。<a id="a-Ed"></a>春秋七十九。<a id="a-Ee"></a>其年三月十二日迁塔焉。<a id="a-Ef"></a>洛京广爱寺释真亮。<a id="a-Eg"></a>姓侯氏。<a id="a-Eh"></a>景城人也。<a id="a-Ei"></a>家训儒雅辞彩粲然洁素持操与群少年有异。<a id="a-Ej"></a>忽以樊笼为厌。<a id="a-Ek"></a>且曰。<a id="a-El"></a>去情除馑是所愿也。<a id="a-Em"></a>遂于本州开元寺智休师下披染服。<a id="a-En"></a>然其刈薪汲水率先于人。<a id="a-Eo"></a>习行头陀行。<a id="a-Ep"></a>受具已游嵩少。<a id="a-Eq"></a>遇普寂奖训顿开蒙昧。<a id="a-Er"></a>入龙门山居而禅默。<a id="a-Es"></a>问津者交集声望日隆。<a id="a-Et"></a>属留守尚书王公铎保厘。<a id="a-Eu"></a>闻而钦奉。<a id="a-Ev"></a>召入广爱寺别住居焉。<a id="a-Ew"></a>示人禅观匪倦教诏。<a id="a-Ex"></a>得道者亦多矣。<a id="a-Ey"></a>以贞元四年十一月三日。<a id="a-Ez"></a>忽告门人。<a id="a-F0"></a>以桑榆</p>
  <p data-pb></p>
  <h2 id="aF1">唐襄州夹石山思公传(昙真)</h2>
  <p id="aF2">释思公。<a id="a-F3"></a>姓李氏。<a id="a-F4"></a>恒阳人也。<a id="a-F5"></a>早出家于本府龙兴寺。<a id="a-F6"></a>得度后游伊洛间。<a id="a-F7"></a>见普寂禅师开畅禅法。<a id="a-F8"></a>寂始见提诱寻彻钩深。<a id="a-F9"></a>至南雍隐夹石山。<a id="a-FA"></a>翛然自处。<a id="a-FB"></a>属牛公观政汉南闻其声绩。<a id="a-FC"></a>请入城。<a id="a-FD"></a>谢病不应其命。<a id="a-FE"></a>牛帅亦不夺其志。<a id="a-FF"></a>檀施相望学众侁侁。<a id="a-FG"></a>若栴檀之围绕焉。<a id="a-FH"></a>以兴元初年示疾归灭。<a id="a-FI"></a>春秋八十四焉。<a id="a-FJ"></a>毫州安国院释昙真。<a id="a-FK"></a>姓陈。<a id="a-FL"></a>维青人也。<a id="a-FM"></a>少小随父往彭城鬻枣于逆旅而亡所怙。<a id="a-FN"></a>真叹恨无依。<a id="a-FO"></a>乃投徐大云寺为僧。<a id="a-FP"></a>其土是嵩法师之后经论薮泽。<a id="a-FQ"></a>真玩习该通。<a id="a-FR"></a>后游胜境入嵩山学禅观已至任城。<a id="a-FS"></a>邂逅李中丞讽赴职谯郡。<a id="a-FT"></a>接真谈道抵掌盱衡如披云雾。<a id="a-FU"></a>李恨相识之晚。<a id="a-FV"></a>请以同行。<a id="a-FW"></a>时聚风亭月。<a id="a-FX"></a>观谈道达旦。<a id="a-FY"></a>李后入为京尹。<a id="a-FZ"></a>因从容称奏真道成德至。<a id="a-Fa"></a>德皇下诏征。<a id="a-Fb"></a>而不奉诏。<a id="a-Fc"></a>贞元七年四月示灭。<a id="a-Fd"></a>门人建塔云。</p>
  <h2 id="aFe">唐定州大像山定真院石藏传</h2>
  <p id="aFf">释石藏。<a id="a-Fg"></a>姓吕。<a id="a-Fh"></a>汉东人也。<a id="a-Fi"></a>年邻小学露成人之度。<a id="a-Fj"></a>跪告堂亲愿为佛子。<a id="a-Fk"></a>遂志入开元寺削染受戒。<a id="a-Fl"></a>克愿礼嵩山寂禅师豁悟禅法。<a id="a-Fm"></a>至中山大像峰间石室。<a id="a-Fn"></a>孤坐冥寂数夏安然。<a id="a-Fo"></a>同好者望风而至。<a id="a-Fp"></a>蔚成丛众。<a id="a-Fq"></a>陶化博陵人咸欣戴。<a id="a-Fr"></a>会州帅李公卓。<a id="a-Fs"></a>翘仰之切。<a id="a-Ft"></a>命入城住贵亲玄论。<a id="a-Fu"></a>谢云。<a id="a-Fv"></a>野性难拘。<a id="a-Fw"></a>不闲礼法。<a id="a-Fx"></a>恐玷威陵。<a id="a-Fy"></a>卓躬登山访问。<a id="a-Fz"></a>款密交谈深开昏昧。<a id="a-G0"></a>遂奏院题额曰定真焉。<a id="a-G1"></a>藏预白众诀别。<a id="a-G2"></a>明日坐亡。<a id="a-G3"></a>春秋八十三。<a id="a-G4"></a>贞元十六年正月入塔。<a id="a-G5"></a>立碑颂德云。</p>
 </body>
</html>