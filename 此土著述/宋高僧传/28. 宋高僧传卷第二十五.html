<!doctype html>
<html id="z3IBWTQ1K9" data-ver="1015">
 <head>
  <meta charset="utf-8">
  <meta author="赞宁">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">宋高僧传卷第二十五</h1>
  <h2 id="a2">读诵篇第八之二(正传二十一人附见五人)</h2>
  <h2 id="a3">唐并州石壁寺明度传</h2>
  <p id="a4">释明度。<a id="a-5"></a>未知何许人也。<a id="a-6"></a>经论步学三业恪勤。<a id="a-7"></a>诵金刚般若。<a id="a-8"></a>资为净分。<a id="a-9"></a>慈济为心。<a id="a-A"></a>迨贞观末有鸽巢于屋楹乳养二雏。<a id="a-B"></a>度每以余粥就窠哺之。<a id="a-C"></a>复咒之曰。<a id="a-D"></a>乘我经力羽翼速成。<a id="a-E"></a>忽早学飞堕地偕殒。<a id="a-F"></a>度乃瘗之。<a id="a-G"></a>旬余梦二小儿曰。<a id="a-H"></a>儿等本受卵生小类。<a id="a-I"></a>蒙上人为养育诵持回向。<a id="a-J"></a>今转生人道。<a id="a-K"></a>距此寺东十里间。<a id="a-L"></a>某家是也。<a id="a-M"></a>度默志之。<a id="a-N"></a>至十月满往访此家。<a id="a-O"></a>男妇果[孿-子+孖]生二子。<a id="a-P"></a>入视之。<a id="a-Q"></a>数日遂呼曰鸽儿。<a id="a-R"></a>一时回头应诺。<a id="a-S"></a>岁余能言。<a id="a-T"></a>皆得成长。<a id="a-U"></a>度未知终所。</p>
  <p data-pb></p>
  <h2 id="aV">唐梓州慧义寺清虚传</h2>
  <p id="aW">清虚。<a id="a-X"></a>姓唐氏。<a id="a-Y"></a>梓州人也。<a id="a-Z"></a>立性刚决桀黠难防。<a id="a-a"></a>忽回心长诵金刚般若。<a id="a-b"></a>三业偕齐无有懈怠。<a id="a-c"></a>尝于山林持讽。<a id="a-d"></a>有七鹿驯扰若倾听焉。<a id="a-e"></a>声息而去。<a id="a-f"></a>又邻居失火连甍灰烬。<a id="a-g"></a>唯虚之屋飙焰飞过。<a id="a-h"></a>略无焦灼。<a id="a-i"></a>长安二年独游蓝田悟真寺。<a id="a-j"></a>上方北院旧无井泉。<a id="a-k"></a>人力不及。<a id="a-l"></a>远取于涧。<a id="a-m"></a>挈瓶荷瓮运致极劳。<a id="a-n"></a>时华严大师法藏。<a id="a-o"></a>闻虚持经灵验乃请祈泉。<a id="a-p"></a>即入弥勒阁内焚香。<a id="a-q"></a>经声达旦者三。<a id="a-r"></a>忽心中似见三玉女在阁西北山腹以刀子剜地随便有水。<a id="a-s"></a>虚熟记其处遂趋起掘之。<a id="a-t"></a>果获甘泉。<a id="a-u"></a>用之不竭。<a id="a-v"></a>四年从少林寺坐夏山顶。<a id="a-w"></a>有一佛室甚宽敞。<a id="a-x"></a>人无敢到者。<a id="a-y"></a>云鬼神居宅焉。<a id="a-z"></a>尝有律师恃其戒行夜往念律。<a id="a-10"></a>见一巨人以矛刺之。<a id="a-11"></a>狼狈下山逡巡气绝。<a id="a-12"></a>又持火头金刚咒僧。<a id="a-13"></a>时所宗重。<a id="a-14"></a>众谓之曰。<a id="a-15"></a>君咒力无双能宿彼否。<a id="a-16"></a>曰斯焉足惧。<a id="a-17"></a>于是赍香火入坐持咒。<a id="a-18"></a>俄而神出以手揽足。<a id="a-19"></a>投之涧下。<a id="a-1A"></a>七日不语精神昏倒。<a id="a-1B"></a>虚闻之曰。<a id="a-1C"></a>下趣鬼物敢尔。<a id="a-1D"></a>即往彼如常诵经。<a id="a-1E"></a>夜闻堂东有声甚厉。<a id="a-1F"></a>即念十一面观音咒。<a id="a-1G"></a>又闻堂中似有两牛斗。<a id="a-1H"></a>佛像皆振。<a id="a-1I"></a>咒既亡效。<a id="a-1J"></a>还持本经一契。<a id="a-1K"></a>帖然相次影响皆绝。<a id="a-1L"></a>自此居者无患。<a id="a-1M"></a>神遂移去。<a id="a-1N"></a>神龙二年准诏入内祈雨。<a id="a-1O"></a>绝二七日雪降。<a id="a-1P"></a>中宗以为未济时望。<a id="a-1Q"></a>令就寺更祈请。<a id="a-1R"></a>即于佛殿内精祷并炼一指。<a id="a-1S"></a>才及一宵雨周千里。<a id="a-1T"></a>指复如旧。<a id="a-1U"></a>才遇大水寺屋皆垫溺。<a id="a-1V"></a>其院无苦若无涝没。<a id="a-1W"></a>凡诸异验皆如此也。</p>
  <h2 id="a1X">唐睦州乌龙山净土道场少康传</h2>
  <p id="a1Y">释少康。<a id="a-1Z"></a>俗姓周。<a id="a-1a"></a>缙云仙都山人也。<a id="a-1b"></a>母罗氏因梦游鼎湖峰得玉女手捧青莲。<a id="a-1c"></a>授曰。<a id="a-1d"></a>此华吉祥。<a id="a-1e"></a>寄于汝所后生贵子。<a id="a-1f"></a>切当保惜。<a id="a-1g"></a>及生康之日。<a id="a-1h"></a>青光满室香似芙蕖。<a id="a-1i"></a>迨绷褓之年眼碧唇朱。<a id="a-1j"></a>齿得佛之一相。<a id="a-1k"></a>恒端坐含笑。<a id="a-1l"></a>时乡中善相人也。<a id="a-1m"></a>目之此子将相之才。<a id="a-1n"></a>不语吾弗知也。<a id="a-1o"></a>年甫七岁抱入灵山寺中。<a id="a-1p"></a>佛生日礼圣容。<a id="a-1q"></a>母问康曰识否。<a id="a-1r"></a>忽发言云。<a id="a-1s"></a>释迦牟尼佛。<a id="a-1t"></a>闻皆怪之。<a id="a-1u"></a>盖生来不言语也。<a id="a-1v"></a>由是父母舍其出家。<a id="a-1w"></a>年十有五所诵之经已终五部。<a id="a-1x"></a>於越州嘉祥寺受戒。<a id="a-1y"></a>便就伊寺学毗尼。<a id="a-1z"></a>五夏之后往上元龙兴寺听华严经瑜伽论。<a id="a-20"></a>贞元初至于洛京白马寺殿。<a id="a-21"></a>见物放光遂探取为何经法。<a id="a-22"></a>乃善导行西方化导文也。<a id="a-23"></a>康见欢喜咒之曰。<a id="a-24"></a>我若与净土有缘。<a id="a-25"></a>惟此轴文斯光再现。<a id="a-26"></a>所誓才终果重闪烁。<a id="a-27"></a>中有化佛菩萨无算。<a id="a-28"></a>遂之长安善导影堂内乞愿见善导。<a id="a-29"></a>真像化为佛身。<a id="a-2A"></a>谓康曰。<a id="a-2B"></a>汝依吾施设利乐众生同生安养。<a id="a-2C"></a>康如有所证。<a id="a-2D"></a>南至江陵果愿寺遇一法师。<a id="a-2E"></a>谓康曰。<a id="a-2F"></a>汝欲化人径往新定。<a id="a-2G"></a>缘在于彼。<a id="a-2H"></a>言讫不见。<a id="a-2I"></a>止有香光望西而去。<a id="a-2J"></a>洎到睦郡入城乞食得钱。<a id="a-2K"></a>诱掖小儿能念阿弥陀佛。<a id="a-2L"></a>一声即付一钱。<a id="a-2M"></a>后经月余孩孺螘慕念佛。<a id="a-2N"></a>多者即给钱。<a id="a-2O"></a>如是一年。<a id="a-2P"></a>凡男女见康则云阿弥陀佛。<a id="a-2Q"></a>遂于乌龙山建净土道场。<a id="a-2R"></a>筑坛三级。<a id="a-2S"></a>聚人午夜行道唱赞。<a id="a-2T"></a>二十四契称扬净邦。<a id="a-2U"></a>每遇斋日云集所化三千许人登座。<a id="a-2V"></a>令男女弟子望康面门。<a id="a-2W"></a>即高声唱阿弥陀佛。<a id="a-2X"></a>佛从口出。<a id="a-2Y"></a>连诵十声十佛若连珠状。<a id="a-2Z"></a>告曰。<a id="a-2a"></a>汝见佛身即得往生。<a id="a-2b"></a>以贞元二十一年十月。<a id="a-2c"></a>示众嘱累止劝急修净土。<a id="a-2d"></a>言毕跏趺。<a id="a-2e"></a>身放光明而逝。<a id="a-2f"></a>天色斗变狂风四起。<a id="a-2g"></a>百鸟悲鸣。<a id="a-2h"></a>乌龙山也一时变白。<a id="a-2i"></a>今坟塔存于州东台子岩。<a id="a-2j"></a>岁久唯余方石石傍之土相传疗疾。<a id="a-2k"></a>州民凡婴众病悉焚香取土。<a id="a-2l"></a>随服多差。<a id="a-2m"></a>石之四隅若车辙焉。<a id="a-2n"></a>汉乾祐三年天台山德韶禅师重建其塔。<a id="a-2o"></a>至今高敞。<a id="a-2p"></a>时号后善导焉。</p>
  <p id="a2q">系曰。<a id="a-2r"></a>康所述偈赞皆附会郑卫之声。<a id="a-2s"></a>变体而作。<a id="a-2t"></a>非哀非乐不怨不怒。<a id="a-2u"></a>得处中曲韵。<a id="a-2v"></a>譬犹善医以饧蜜涂逆口之药诱婴儿之入口耳。<a id="a-2w"></a>苟非大权入假。<a id="a-2x"></a>何能运此方便度无极者乎。<a id="a-2y"></a>唱佛佛形从口而出。<a id="a-2z"></a>善导同此作佛事。<a id="a-30"></a>故非小缘哉。</p>
  <p data-pb></p>
  <h2 id="a31">唐江州开元寺法正传(会宗)</h2>
  <p id="a32">法正。<a id="a-33"></a>不知何许人也。<a id="a-34"></a>宽旷其怀慎修厥行。<a id="a-35"></a>司辰于三业御史于六根。<a id="a-36"></a>以其日讽金刚般若三七过。<a id="a-37"></a>执持恭恪罔或云懈。<a id="a-38"></a>长庆初得疾暴终。<a id="a-39"></a>云。<a id="a-3A"></a>倏至幽冥引见王者。<a id="a-3B"></a>问曰。<a id="a-3C"></a>师生平艺何福田获何善果。<a id="a-3D"></a>正以诵经为对。<a id="a-3E"></a>王乃揖上殿令登绣座。<a id="a-3F"></a>请诵七通。<a id="a-3G"></a>王以下侍卫靡不合掌。<a id="a-3H"></a>阶下拷掠搒击论愬寂若无声。<a id="a-3I"></a>念毕后遣一人引正令还人间。<a id="a-3J"></a>王降阶揖送云上人更得三十年在世勿废诵持。<a id="a-3K"></a>随吏行数里。<a id="a-3L"></a>至一巨坑俾正俯窥。<a id="a-3M"></a>为吏推堕若陨空焉。<a id="a-3N"></a>飒然苏起。<a id="a-3O"></a>初正死唯面不寒起述其事。<a id="a-3P"></a>变心迁善者不一。<a id="a-3Q"></a>正后年暨八十余卒于住寺。<a id="a-3R"></a>次荆州功安县释会宗。<a id="a-3S"></a>俗姓蔡。<a id="a-3T"></a>初泛尔为僧别无他技。<a id="a-3U"></a>忽经中蛊病乃骨立。<a id="a-3V"></a>因苦发心志诵金刚般若经。<a id="a-3W"></a>以待尽尔。<a id="a-3X"></a>至五十过梦有人令开口。<a id="a-3Y"></a>喉中引出发十余茎。<a id="a-3Z"></a>其夜又有梦吐螾长一寸。<a id="a-3a"></a>月余因此遂愈。<a id="a-3b"></a>当长庆初也。<a id="a-3c"></a>荆山僧行睹见其事。<a id="a-3d"></a>宗不测终所。</p>
  <h2 id="a3e">唐京兆大兴善寺守素传</h2>
  <p id="a3f">释守素者。<a id="a-3g"></a>立性高迈与群不同。<a id="a-3h"></a>居京兴善寺恒以诵持为急务。<a id="a-3i"></a>其院幽僻庭有青桐四株。<a id="a-3j"></a>皆素之手植。<a id="a-3k"></a>元和中卿相多游此院。<a id="a-3l"></a>青桐至夏中无何发汗。<a id="a-3m"></a>颇污人衣如輠脂焉。<a id="a-3n"></a>而不可浣。<a id="a-3o"></a>时相国郑公絪。<a id="a-3p"></a>尝与丞郎数人避暑。<a id="a-3q"></a>且恶其滴沥谓素曰。<a id="a-3r"></a>弟子为师伐此树。<a id="a-3s"></a>各植一松可乎。<a id="a-3t"></a>及暮素戏咒之曰。<a id="a-3u"></a>我种汝二十余年。<a id="a-3v"></a>汝以汗之淋沥为人所恶。<a id="a-3w"></a>同恶木之不可休其下也。<a id="a-3x"></a>来岁若然我必薪之。<a id="a-3y"></a>自尔绝踪矣。<a id="a-3z"></a>素誓不出院。<a id="a-40"></a>诵法华经三万七千部。<a id="a-41"></a>夜恒有貉子驯扰来听经。<a id="a-42"></a>斋时则乌鹊就掌取食。<a id="a-43"></a>他僧以食诱群羽。<a id="a-44"></a>皆惊噪而逝。<a id="a-45"></a>长庆初有僧玄幽。<a id="a-46"></a>题此院云。<a id="a-47"></a>三万莲经三十春。<a id="a-48"></a>半生不踏院门尘。<a id="a-49"></a>当时以为住句也。<a id="a-4A"></a>素之终代罔得详焉。</p>
  <p id="a4B">系曰。<a id="a-4C"></a>刺漆树者恒患其少滴。<a id="a-4D"></a>爱故难求。<a id="a-4E"></a>斩魏树者患其多辛。<a id="a-4F"></a>恶之易得。<a id="a-4G"></a>嗟尔青桐发汗世所罕闻。<a id="a-4H"></a>及乎素公诋呵。<a id="a-4I"></a>明年绝迹。<a id="a-4J"></a>岂有出家弟子不如其无情树木乎。<a id="a-4K"></a>既不能为漆与物隔其污。<a id="a-4L"></a>为魏与食加其味乎。<a id="a-4M"></a>苟认师友之弹呵取今完净。<a id="a-4N"></a>传曰。<a id="a-4O"></a>过则勿惮改。<a id="a-4P"></a>本教则悔罪清净。<a id="a-4Q"></a>如本无异。<a id="a-4R"></a>思之。</p>
  <p data-pb></p>
  <h2 id="a4S">唐幽州华严和尚传</h2>
  <p id="a4T">释华严和尚。<a id="a-4U"></a>不知名氏。<a id="a-4V"></a>居在幽州城北。<a id="a-4W"></a>恒持华严经以为净业。<a id="a-4X"></a>时号之全取经题呼召耳。<a id="a-4Y"></a>其所诵时一城皆闻之。<a id="a-4Z"></a>如在庭庑之下。<a id="a-4a"></a>万岁通天年中韩国公张仁愿之为幽州都督也。<a id="a-4b"></a>夜闻经声品次历历然。<a id="a-4c"></a>及尔晨兴谓夫人曰。<a id="a-4d"></a>昨宵城北道人讽诵。<a id="a-4e"></a>若在衙署前也。<a id="a-4f"></a>还闻已否。<a id="a-4g"></a>夫人曰。<a id="a-4h"></a>是何地远可得闻乎。<a id="a-4i"></a>张君曰。<a id="a-4j"></a>如其不信可各遣小竖走马往覆之。<a id="a-4k"></a>果无差谬。<a id="a-4l"></a>张君请召入城。<a id="a-4m"></a>及相见谓张君曰。<a id="a-4n"></a>有愿胡不报乎。<a id="a-4o"></a>答曰。<a id="a-4p"></a>现造袈裟五百缘布施罗汉去。<a id="a-4q"></a>华严曰。<a id="a-4r"></a>勿去余处。<a id="a-4s"></a>但送往州西马鞍山竹林寺内施僧。<a id="a-4t"></a>及遣使赍香衣物登佛龛山。<a id="a-4u"></a>已去觅竹林寺且无踪迹。<a id="a-4v"></a>如是深入陟高山见一翁。<a id="a-4w"></a>问之曰。<a id="a-4x"></a>旦随吾来。<a id="a-4y"></a>倏睹云开寺现。<a id="a-4z"></a>景物非凡世所有。<a id="a-50"></a>入寺散袈裟。<a id="a-51"></a>毕而少二人。<a id="a-52"></a>彼老宿曰。<a id="a-53"></a>可赍还二分一与张仁愿一与华严和尚。<a id="a-54"></a>自此方知华严和尚是竹林圣寺中来使留一宿。<a id="a-55"></a>出已经年。<a id="a-56"></a>行化既久。<a id="a-57"></a>及终坐亡。<a id="a-58"></a>肉身不萎败。<a id="a-59"></a>范阳之人多往乞愿。<a id="a-5A"></a>时有征应。<a id="a-5B"></a>塔近因兵革而废矣。</p>
  <p id="a5C">系曰。<a id="a-5D"></a>一口宣诵何能入远近人人耳耶。<a id="a-5E"></a>通曰。<a id="a-5F"></a>近则若愿持经善法力故。<a id="a-5G"></a>远则一音演说随类闻解。<a id="a-5H"></a>其人是圣寺员位。<a id="a-5I"></a>断可知矣。</p>
  <p data-pb></p>
  <h2 id="a5J">唐河中府柏梯山文照传</h2>
  <p id="a5K">文照。<a id="a-5L"></a>不知何许人也。<a id="a-5M"></a>本敦朴迟讷之人耳。<a id="a-5N"></a>然见佛像则悦怿。<a id="a-5O"></a>一旦诣柏梯寺礼昙延法师画影出家。<a id="a-5P"></a>专念诸经罔知诠显。<a id="a-5Q"></a>常愤受性昏浊。<a id="a-5R"></a>忽若假寐。<a id="a-5S"></a>见昙延法师。<a id="a-5T"></a>身长一丈目光四射。<a id="a-5U"></a>谓照曰。<a id="a-5V"></a>尔所欲者吾安能致之。<a id="a-5W"></a>吾有聪明经一卷。<a id="a-5X"></a>求之于彼必谨而持。<a id="a-5Y"></a>取感应若俯拾地芥耳。<a id="a-5Z"></a>即袖中出以授之。<a id="a-5a"></a>则金刚般若也。<a id="a-5b"></a>登即执读七过。<a id="a-5c"></a>而便惊寤经犹在目。<a id="a-5d"></a>然后念通无滞如久习焉。<a id="a-5e"></a>其喉</p>
  <p data-pb></p>
  <h2 id="a5f">唐陕府法照传</h2>
  <p id="a5g">法照。<a id="a-5h"></a>不知何许人也。<a id="a-5i"></a>立行多轻率游方不恒。<a id="a-5j"></a>长庆元年入逆旅避雨。<a id="a-5k"></a>逡巡转甚泥淖。<a id="a-5l"></a>过中时乞食不得。<a id="a-5m"></a>乃咄遣童子买彘肉。<a id="a-5n"></a>煮夹胡饼数枚粗食略尽。<a id="a-5o"></a>且无耻愧。<a id="a-5p"></a>旁若无人。<a id="a-5q"></a>客皆诟骂。<a id="a-5r"></a>少年有欲驱者。<a id="a-5s"></a>照殊不答。<a id="a-5t"></a>至夜念金刚经。<a id="a-5u"></a>本无脂烛。<a id="a-5v"></a>一室尽明。<a id="a-5w"></a>异香充满。<a id="a-5x"></a>凡二十一客。<a id="a-5y"></a>皆来礼拜谢过。<a id="a-5z"></a>各施衣物。<a id="a-60"></a>照踞坐若无所睹。<a id="a-61"></a>后不知终所。</p>
  <p data-pb></p>
  <h2 id="a62">唐蕲州广济县清着禅院慧普传</h2>
  <p id="a63">释慧普。<a id="a-64"></a>姓宋。<a id="a-65"></a>本郡蕲水人也。<a id="a-66"></a>性地疏朗敏利桀然。<a id="a-67"></a>既奉尸罗冰雪任操。<a id="a-68"></a>元和十二年乐广济山秀地灵愿栖于此。<a id="a-69"></a>始谋诵大涅槃经历稔弥年。<a id="a-6A"></a>卒通四十二卷。<a id="a-6B"></a>闻者怃然曰。<a id="a-6C"></a>四帙大经若为温习。<a id="a-6D"></a>非揣量而可庶几乎。<a id="a-6E"></a>或疑其妄言彻部有乱。<a id="a-6F"></a>次举品题以试验之。<a id="a-6G"></a>且无涩滞。<a id="a-6H"></a>少辽缓之无不弭伏。<a id="a-6I"></a>普亦不戒意。<a id="a-6J"></a>躬刀耕火种趣足而已。<a id="a-6K"></a>卉服布裘度其伏腊。<a id="a-6L"></a>日夜经声不绝。<a id="a-6M"></a>如是涉三十载邑人学者莫不推重。<a id="a-6N"></a>增修院宇。<a id="a-6O"></a>以大中三年冬无疾集众告违跏趺坐终。<a id="a-6P"></a>俨若凝思。<a id="a-6Q"></a>弟子以香泥缠饰迁于山椒塔中。<a id="a-6R"></a>号涅槃焉。<a id="a-6S"></a>于今香火不绝。</p>
  <h2 id="a6T">唐今东京客僧传</h2>
  <p id="a6U">亡名。<a id="a-6V"></a>长庆中自远而至。<a id="a-6W"></a>状辄粗暴。<a id="a-6X"></a>见寺中净人。<a id="a-6Y"></a>咄曰。<a id="a-6Z"></a>与吾将钱沽酒。<a id="a-6a"></a>寺僧见之怒其勿遮戒检。<a id="a-6b"></a>辱我僧坊其何以堪。<a id="a-6c"></a>遂夺其瓶击寺外柏树。<a id="a-6d"></a>瓶则铿然已碎。<a id="a-6e"></a>其酒凝滞不流。<a id="a-6f"></a>着树如绿玉焉。<a id="a-6g"></a>摇之不散嗅之无臭。<a id="a-6h"></a>寺僧惊怪顾客何为。<a id="a-6i"></a>客曰。<a id="a-6j"></a>某常持金刚般若。<a id="a-6k"></a>须预饮此物一杯。<a id="a-6l"></a>则讽吟浏亮率以为常。<a id="a-6m"></a>非此不可。<a id="a-6n"></a>上人勿怪。<a id="a-6o"></a>寺僧迟回之际。<a id="a-6p"></a>愀然其容将器就树盛之。<a id="a-6q"></a>其酒尽落器中略无孑遗。<a id="a-6r"></a>观者如堵奄然流啜。<a id="a-6s"></a>斯须器窳而酣畅。<a id="a-6t"></a>不知其僧往复何所。</p>
  <h2 id="a6u">唐上都大温国寺灵幽传</h2>
  <p id="a6v">释灵幽。<a id="a-6w"></a>不知何许人也。<a id="a-6x"></a>僻静淳直诵习惟勤偶疾暴终。<a id="a-6y"></a>杳归冥府引之见王问修何业。<a id="a-6z"></a>答曰。<a id="a-70"></a>贫道素持金刚般若。<a id="a-71"></a>已有年矣。<a id="a-72"></a>王合掌屡称善哉。<a id="a-73"></a>俾令讽诵。<a id="a-74"></a>幽吮唇播舌章段分明念毕。<a id="a-75"></a>王曰。<a id="a-76"></a>未尽善矣。<a id="a-77"></a>何耶。<a id="a-78"></a>勘少一节文。<a id="a-79"></a>何贯华之线断乎。<a id="a-7A"></a>师寿命虽尽。<a id="a-7B"></a>且放还人间十年。<a id="a-7C"></a>要劝一切人受持斯典。<a id="a-7D"></a>如其真本即在濠州钟离寺石碑上。<a id="a-7E"></a>如是已经七日而苏。<a id="a-7F"></a>幽遂奏奉敕令写此经真本。<a id="a-7G"></a>添其句读。<a id="a-7H"></a>在无法可说是名说法之后是也。</p>
  <p id="a7I">系曰。<a id="a-7J"></a>春秋夏五不敢轻加。<a id="a-7K"></a>佛教宜然无妄酿矣。<a id="a-7L"></a>通曰。<a id="a-7M"></a>灵幽获钟离寺石经。<a id="a-7N"></a>符合无苦。<a id="a-7O"></a>如道明所添糅。<a id="a-7P"></a>使人疑豫。<a id="a-7Q"></a>必招诈伪。<a id="a-7R"></a>率易改张称有冥告。<a id="a-7S"></a>诫之哉。</p>
  <p data-pb></p>
  <h2 id="a7T">唐荆州法性寺惟恭传(灵岿)</h2>
  <p id="a7U">惟恭。<a id="a-7V"></a>不详何许人也。<a id="a-7W"></a>少孺出俗于法性寺。<a id="a-7X"></a>好尚逼下多狎非法之友。<a id="a-7Y"></a>虽乖僧行犹勤持诵金刚般若。<a id="a-7Z"></a>罕离唇齿。<a id="a-7a"></a>酒徒博侣交集门庭。<a id="a-7b"></a>虚诳云。<a id="a-7c"></a>为曾无廉耻。<a id="a-7d"></a>后遇病且死。<a id="a-7e"></a>同寺有灵岿其迹相类。<a id="a-7f"></a>号为一寺二害也。<a id="a-7g"></a>岿偶出去寺一里所。<a id="a-7h"></a>逢六七人少年甚都。<a id="a-7i"></a>衣服鲜洁各执乐器如龟兹部。<a id="a-7j"></a>问灵岿曰。<a id="a-7k"></a>惟恭上人何在。<a id="a-7l"></a>岿即语其处。<a id="a-7m"></a>疑其寺行香乐佛也。<a id="a-7n"></a>及晓回入寺闻钟声云。<a id="a-7o"></a>恭卒。<a id="a-7p"></a>所见者乃天乐耳。<a id="a-7q"></a>盖承经力必生净刹。<a id="a-7r"></a>亦以其迹勉灵岿也。<a id="a-7s"></a>岿感悟折节。<a id="a-7t"></a>缁门崇重终成高迈焉。</p>
  <h2 id="a7u">唐明州德润寺遂端传</h2>
  <p id="a7v">释遂端。<a id="a-7w"></a>姓张。<a id="a-7x"></a>不知何从而来。<a id="a-7y"></a>德润寺求师。<a id="a-7z"></a>其为人也质直清粹不妄交游。<a id="a-80"></a>师授法华经。<a id="a-81"></a>诵犹宿构。<a id="a-82"></a>人皆骇叹。<a id="a-83"></a>至乎老齿勤而无懈。<a id="a-84"></a>十二时间恒讽不辍。<a id="a-85"></a>咸通二年忽结跏趺坐而化。<a id="a-86"></a>须臾口中出青色莲华七茎。<a id="a-87"></a>远近奔走皆至观礼。<a id="a-88"></a>邑人同心造龛窆于东山之下。<a id="a-89"></a>二十余年坟茔屡屡光发。<a id="a-8A"></a>后开视之形质如生。<a id="a-8B"></a>众迎还寺漆纻饰之。<a id="a-8C"></a>今号真身院存焉。<a id="a-8D"></a>伊寺者吴太子太傅都乡侯阚泽书堂。<a id="a-8E"></a>后舍为伽蓝。<a id="a-8F"></a>其题额取泽字也(今普济寺是也)</p>
  <p id="a8G">系曰。<a id="a-8H"></a>端终口出优昙钵华是乎。<a id="a-8I"></a>闻诸轮王出世海中道上方生是华。<a id="a-8J"></a>今像末岂有是邪。<a id="a-8K"></a>通曰。<a id="a-8L"></a>为感其人而应则不可以时拘也。<a id="a-8M"></a>譬犹麟非中国之物。<a id="a-8N"></a>感明王而至同也。</p>
  <p data-pb></p>
  <h2 id="a8O">唐越州诸暨保寿院神智传</h2>
  <p id="a8P">神智。<a id="a-8Q"></a>婺州义乌人也。<a id="a-8R"></a>俗姓力。<a id="a-8S"></a>力氏之先。<a id="a-8T"></a>黄帝臣牧之后。<a id="a-8U"></a>汉有鲁郡相力归。<a id="a-8V"></a>因官居兖。<a id="a-8W"></a>遂为鲁人也。<a id="a-8X"></a>祖考皆田畯。<a id="a-8Y"></a>而以朴素相沿。<a id="a-8Z"></a>智少有贞操恳乐舍家。<a id="a-8a"></a>就云门寺惟孝为师。<a id="a-8b"></a>年十二一食断中。<a id="a-8c"></a>持大悲心咒应法登戒。<a id="a-8d"></a>峻励恪勤。<a id="a-8e"></a>俄属会昌灭法。<a id="a-8f"></a>智形服虽殊誓重为僧。<a id="a-8g"></a>磨不磷而涅不淄。<a id="a-8h"></a>于时见矣。<a id="a-8i"></a>大中初年复道巡游暨阳考于禅室。<a id="a-8j"></a>且曰营廷之鱼潜于薮泽。<a id="a-8k"></a>宜哉。<a id="a-8l"></a>此处吾之薮泽也。<a id="a-8m"></a>恒咒水杯以救百疾。<a id="a-8n"></a>饮之多差。<a id="a-8o"></a>百姓相率日给无</p>
  <p data-pb></p>
  <h2 id="a8p">梁扬州禅智寺从审传</h2>
  <p id="a8q">从审。<a id="a-8r"></a>不详氏族。<a id="a-8s"></a>幼入江都禅智寺舍家。<a id="a-8t"></a>诵经数万余言。<a id="a-8u"></a>其寺即隋炀帝之故宫也。<a id="a-8v"></a>咸通五年受具戒于燕台奉福寺。<a id="a-8w"></a>律席经筵遍知尝染。<a id="a-8x"></a>后并三衣成五纳。<a id="a-8y"></a>诸名山胜概无不游览。<a id="a-8z"></a>末归淮甸推为僧首。<a id="a-90"></a>五六年间一皆严肃。<a id="a-91"></a>然恒诵净名经未愆日计。<a id="a-92"></a>以贞明二年三月十八日构疾。<a id="a-93"></a>迨十九日禺中微息而终。<a id="a-94"></a>颜貌如常。<a id="a-95"></a>茶毗获舍利三十粒。<a id="a-96"></a>坚明通锻无耗。<a id="a-97"></a>叠石为坟。<a id="a-98"></a>筠源沙门灵护述坟铭云。</p>
  <p data-pb></p>
  <h2 id="a99">梁温州大云寺鸿楚传</h2>
  <p id="a9A">鸿楚字方外。<a id="a-9B"></a>姓唐氏。<a id="a-9C"></a>永嘉人也。<a id="a-9D"></a>生而符彩且异群儿。<a id="a-9E"></a>及甫髫龄器度宏旷。<a id="a-9F"></a>楚之外昆弟皆出俗越之龙宫伽蓝。<a id="a-9G"></a>遂祈二亲亦愿随往网疏鱼脱笼揭鹤飞。<a id="a-9H"></a>杜若殖于兰洲。<a id="a-9I"></a>新缯染于绛色。<a id="a-9J"></a>互相切直诵习弥通。<a id="a-9K"></a>年二十三方升上品无作。<a id="a-9L"></a>及回本郡时州将朱褒。<a id="a-9M"></a>知其名节钦揖愈勤。<a id="a-9N"></a>唐大顺中以城南有废大云寺荒墌表闻昭宗欲重缔构。<a id="a-9O"></a>帝俞其请。<a id="a-9P"></a>于是百工俱作。<a id="a-9Q"></a>楚躬主之。<a id="a-9R"></a>施利程功不愆于素。<a id="a-9S"></a>而讲经礼像无相夺伦。<a id="a-9T"></a>武肃王钱氏。<a id="a-9U"></a>乾化初年于杭州龙兴寺开度戒坛。<a id="a-9V"></a>召楚足临坛员数。<a id="a-9W"></a>因奏荐梁太祖赐紫衣并号。<a id="a-9X"></a>固让弗听终不披着。<a id="a-9Y"></a>自言。<a id="a-9Z"></a>凉德何称法门命数之服。<a id="a-9a"></a>时</p>
  <p data-pb></p>
  <h2 id="a9b">后唐温州小松山鸿莒传</h2>
  <p id="a9c">鸿莒。<a id="a-9d"></a>姓唐氏。<a id="a-9e"></a>永嘉人也。<a id="a-9f"></a>早出家于越州龙宫寺。<a id="a-9g"></a>始则诵法华经全部。<a id="a-9h"></a>得度裹足往趋长安学律。<a id="a-9i"></a>因读化度寺碑。<a id="a-9j"></a>时有举人旁听见莒目瞻多行。<a id="a-9k"></a>异之知能背碑。<a id="a-9l"></a>请莒诵之。<a id="a-9m"></a>儒生覆其文了无一误。<a id="a-9n"></a>又相将去崇圣寺亦然。<a id="a-9o"></a>而多强记辈流所推。<a id="a-9p"></a>言归故乡请受二众依止。<a id="a-9q"></a>其细行也生来未尝叱其狸犬。<a id="a-9r"></a>岂况诸余乎。<a id="a-9s"></a>然昼夜行道诵经。<a id="a-9t"></a>有鬼神扶卫。<a id="a-9u"></a>或为然烛。<a id="a-9v"></a>或代添香。<a id="a-9w"></a>皆鬼物也。<a id="a-9x"></a>天成三年戊子水涝之后。<a id="a-9y"></a>报之以大旱。<a id="a-9z"></a>民荐饥馑。<a id="a-A0"></a>有强盗入其室。<a id="a-A1"></a>莒待之若宾客。<a id="a-A2"></a>躬作粥饭饲之曰。<a id="a-A3"></a>徐徐去山深无人。<a id="a-A4"></a>汝曹为天灾所困耳。<a id="a-A5"></a>盗者拜受而去。<a id="a-A6"></a>弟子中欲袭其不备。<a id="a-A7"></a>莒曰。<a id="a-A8"></a>非我弟子。<a id="a-A9"></a>我舍此永入深山矣。<a id="a-AA"></a>诸子罢轻袭之意。<a id="a-AB"></a>长兴癸巳岁中恬然无疾。<a id="a-AC"></a>跏趺俨然长逝。<a id="a-AD"></a>至三更手敲龛门者三。<a id="a-AE"></a>弟子哭泣启开。<a id="a-AF"></a>云吾告汝等。<a id="a-AG"></a>与吾换新衣裳。<a id="a-AH"></a>缘佛土诸上善人嫌吾服章不净。<a id="a-AI"></a>易毕便终。<a id="a-AJ"></a>七日顶暖时院中有巨犬三能猛噬迁塔日随人驯狎。<a id="a-AK"></a>时山中麏鹿飞鸟相参。<a id="a-AL"></a>犬无挚猛兽不惊奔。<a id="a-AM"></a>葬后有虎绕坟嗥叫。<a id="a-AN"></a>其感物之情如是。<a id="a-AO"></a>有弟鸿楚并高行。<a id="a-AP"></a>为时所重。</p>
  <h2 id="aAQ">后唐凤翔府道贤传</h2>
  <p id="aAR">释道贤。<a id="a-AS"></a>不知何许人也。<a id="a-AT"></a>持讽孔雀王经以为日计。<a id="a-AU"></a>末则受瑜伽灌顶法。<a id="a-AV"></a>持明之功愈多征应。<a id="a-AW"></a>尝夜梦佛携贤行。<a id="a-AX"></a>步步蹈履浓云若乘刚焉。<a id="a-AY"></a>每行不知几百里。<a id="a-AZ"></a>而指之曰。<a id="a-Aa"></a>此摩竭陀国。<a id="a-Ab"></a>此占波国。<a id="a-Ac"></a>南印度。<a id="a-Ad"></a>西印度。<a id="a-Ae"></a>迦湿弥罗等国。<a id="a-Af"></a>且行且记喜跃不胜。<a id="a-Ag"></a>及寤觉冥解五天梵音悉昙语言。<a id="a-Ah"></a>时西域僧到岐下葱岭北诸胡僧往往伪称五印人。<a id="a-Ai"></a>贤以一接语言。<a id="a-Aj"></a>先斥之曰。<a id="a-Ak"></a>汝是某国人。<a id="a-Al"></a>北戎南梵无敢绐之。<a id="a-Am"></a>陇坻道俗皆禀承密藏号阿阇黎也。<a id="a-An"></a>迨长兴末明宗晏驾立从厚为帝。<a id="a-Ao"></a>凤翔清泰不恭其命。<a id="a-Ap"></a>遣王思同帅师伐之。<a id="a-Aq"></a>清泰乃婴城自守。<a id="a-Ar"></a>清泰问贤曰。<a id="a-As"></a>危甚矣如何。<a id="a-At"></a>对曰。<a id="a-Au"></a>召窦八郎。<a id="a-Av"></a>可逆知胜负也。<a id="a-Aw"></a>清泰出乘城抚众。<a id="a-Ax"></a>其窦八介甲持戈来马前作迎斗之状。<a id="a-Ay"></a>跳跃已解甲投戈而走。<a id="a-Az"></a>贤曰。<a id="a-B0"></a>此外敌必降之象也。<a id="a-B1"></a>果如斯说。<a id="a-B2"></a>清泰乃拥兵而东。<a id="a-B3"></a>召贤俱行。<a id="a-B4"></a>入洛即帝位欤。<a id="a-B5"></a>改元曰清泰。<a id="a-B6"></a>贤奏曰。<a id="a-B7"></a>年号不佳。<a id="a-B8"></a>何邪。<a id="a-B9"></a>水清石见。<a id="a-BA"></a>至二年敕移并州。<a id="a-BB"></a>晋高祖为天平军乃阻兵自固。<a id="a-BC"></a>潜连契丹长驱入洛。<a id="a-BD"></a>清泰自焚。<a id="a-BE"></a>果石见之应矣。<a id="a-BF"></a>晋兵未至。<a id="a-BG"></a>贤先终于洛。<a id="a-BH"></a>今两京传大教者。<a id="a-BI"></a>皆法孙之曾玄矣。<a id="a-BJ"></a>窦八郎者岐人也。<a id="a-BK"></a>家且富焉。<a id="a-BL"></a>自荷器鬻水。<a id="a-BM"></a>言语不常。<a id="a-BN"></a>唯散发披衣狂走与李顺兴相类或遇牛驴车必抚掌而笑。<a id="a-BO"></a>迨死焚之。<a id="a-BP"></a>火聚中尽化金色胡蝶而飞去。<a id="a-BQ"></a>或手掬衣扇行之。<a id="a-BR"></a>归家供养焉。</p>
  <h2 id="aBS">汉江州庐山若虚传(亡名僧)</h2>
  <p id="aBT">释若虚。<a id="a-BU"></a>隐于庐山。<a id="a-BV"></a>数年持经不出石室。<a id="a-BW"></a>江南国主李氏钦尚其道。<a id="a-BX"></a>累征终不降就。<a id="a-BY"></a>唯言老僧无能。<a id="a-BZ"></a>宁销王者归心。<a id="a-Ba"></a>若更相呼窜入深山矣。<a id="a-Bb"></a>或衣物则避让。<a id="a-Bc"></a>香则受之。<a id="a-Bd"></a>以乾祐中盛夏坐终。<a id="a-Be"></a>身不沮坏。<a id="a-Bf"></a>今湓城人供养影相焉。<a id="a-Bg"></a>又潭州释亡名。<a id="a-Bh"></a>恒诵法华经口无他语。<a id="a-Bi"></a>长沙文昭王马氏。<a id="a-Bj"></a>特加礼重。<a id="a-Bk"></a>召入天策府湘西院供养。<a id="a-Bl"></a>然其语事诡异堪惊。<a id="a-Bm"></a>一旦召知佛殿僧。<a id="a-Bn"></a>令急襞掠佛像。<a id="a-Bo"></a>各就两厢。<a id="a-Bp"></a>僧皆谓为狂发。<a id="a-Bq"></a>相目而笑。<a id="a-Br"></a>举止极甚忽切。<a id="a-Bs"></a>须臾自入正殿内。<a id="a-Bt"></a>据佛座而坐奄然而化。<a id="a-Bu"></a>举州道俗争礼焚香。<a id="a-Bv"></a>汉乾祐中也。</p>
  <h2 id="aBw">周会稽郡大善寺行瑫传</h2>
  <p id="aBx">释行瑫。<a id="a-By"></a>姓陈氏。<a id="a-Bz"></a>湖州长城人也。<a id="a-C0"></a>考曰良。<a id="a-C1"></a>母陶氏。<a id="a-C2"></a>钟爱之心与诸子异。<a id="a-C3"></a>然其敏利又于郡童杰然而出。<a id="a-C4"></a>父母多途碍其出家之志。<a id="a-C5"></a>终弗能禁。<a id="a-C6"></a>唐天祐二年依光远师求于剃染。<a id="a-C7"></a>年十有二诵法华经。<a id="a-C8"></a>月奇五辰而毕轴。<a id="a-C9"></a>次维摩经尽如道安朝请经而暮纳本焉。<a id="a-CA"></a>寻于余杭龙兴寺受满足戒。<a id="a-CB"></a>遂往金华双林寺智新。<a id="a-CC"></a>传南山律钞。<a id="a-CD"></a>弭节服膺流辈推揖。<a id="a-CE"></a>常食时至以不[(齒*殳)/米]之米与菜茹投小鼎中参煮而食。<a id="a-CF"></a>此外断无重味。<a id="a-CG"></a>义解之心理棼破木都无难色。<a id="a-CH"></a>尝谓人曰。<a id="a-CI"></a>所好甚者不见他物之可好。<a id="a-CJ"></a>吾之好也。<a id="a-CK"></a>乐且无荒也。<a id="a-CL"></a>后唐天成中寓于越乐若耶山水。<a id="a-CM"></a>披览大藏教。<a id="a-CN"></a>服枲麻之衣。<a id="a-CO"></a>慕道俗置看经道场。<a id="a-CP"></a>于寺之西北隅构楼阁堂宇。<a id="a-CQ"></a>蔚成别院。<a id="a-CR"></a>供四方僧曾无匮乏。<a id="a-CS"></a>以显德三年壬子秋七月示疾终于此院。<a id="a-CT"></a>报龄六十二。<a id="a-CU"></a>法腊四十四。<a id="a-CV"></a>瑫性刚正无面谀无背憎。<a id="a-CW"></a>足不趋豪贵之门。<a id="a-CX"></a>囊不畜盈余之物。<a id="a-CY"></a>房无闭户口无杂言。<a id="a-CZ"></a>亦览群书旁探经论。<a id="a-Ca"></a>慨其郭迻音义疏略慧琳音义不传。<a id="a-Cb"></a>遂述大藏经音疏五百许卷。<a id="a-Cc"></a>今行于江浙左右僧坊。<a id="a-Cd"></a>然其短者不宜称疏。<a id="a-Ce"></a>若言疏可以疏通一藏经。<a id="a-Cf"></a>瑫便过慈恩百本几倍矣。<a id="a-Cg"></a>其耿介持律。<a id="a-Ch"></a>古之高迈也矣。</p>
  <h2 id="aCi">宋东京开宝寺守真传(沙弥弥伽道荫)</h2>
  <p id="aCj">释守真。<a id="a-Ck"></a>永兴万年人也。<a id="a-Cl"></a>俗姓纪。<a id="a-Cm"></a>汉诈帝信之鸿绪。<a id="a-Cn"></a>乃祖乃父素履贞吉。<a id="a-Co"></a>奕叶孝行充塞闾里。<a id="a-Cp"></a>故乡人美其孝焉。<a id="a-Cq"></a>遂目之曰纪丁兰也。<a id="a-Cr"></a>真即其后矣。<a id="a-Cs"></a>洎黄寇于纪僖宗蒙尘车驾避锋而西幸。<a id="a-Ct"></a>咸镐失守而没贼。<a id="a-Cu"></a>因而徙家居于蜀矣。<a id="a-Cv"></a>及冠也偶游圣寿寺。<a id="a-Cw"></a>见修进律师行出物表语越常度。<a id="a-Cx"></a>乃解带卸冠。<a id="a-Cy"></a>北面而事之。<a id="a-Cz"></a>七支既备。<a id="a-D0"></a>先谒从朗师学起信论。<a id="a-D1"></a>次依性光师传法界观。<a id="a-D2"></a>后礼演秘阇梨授瑜伽教。<a id="a-D3"></a>并得心要咸尽指归。<a id="a-D4"></a>自明达诸法宣畅妙典。<a id="a-D5"></a>四十年间略无怠矣。<a id="a-D6"></a>而赐号曰昭信焉。<a id="a-D7"></a>讲起信及法界观共七十余遍。<a id="a-D8"></a>皆以灯传灯用器投器。<a id="a-D9"></a>嗣乎法者二十许人。<a id="a-DA"></a>开灌顶道场五遍。<a id="a-DB"></a>约度僧尼士庶三千余人。<a id="a-DC"></a>开水陆道场二十遍。<a id="a-DD"></a>常五更轮结文殊五髻教法。<a id="a-DE"></a>至夜二更轮西方无量寿教法。<a id="a-DF"></a>称阿弥陀尊号修念佛三昧期生净域。<a id="a-DG"></a>一日谓弟子缘遇曰。<a id="a-DH"></a>如来不云出息不保入息。<a id="a-DI"></a>吾之寿也幸矣。<a id="a-DJ"></a>汝之年也耄矣。<a id="a-DK"></a>今欲顺俗从世。<a id="a-DL"></a>预设二塔。<a id="a-DM"></a>其可得乎。<a id="a-DN"></a>缘遇稽首而对曰。<a id="a-DO"></a>广度长老舍院之右地。<a id="a-DP"></a>请建塔者有年矣。<a id="a-DQ"></a>今大师属其意。<a id="a-DR"></a>长老致其美。<a id="a-DS"></a>因缘冥契安可而止。<a id="a-DT"></a>于是鸠工而营之。<a id="a-DU"></a>自十月琢磨至来一月彻缋。<a id="a-DV"></a>以开宝四年秋八月九日。<a id="a-DW"></a>命众念佛。<a id="a-DX"></a>佛声既久令止。<a id="a-DY"></a>奄然而归寂。<a id="a-DZ"></a>俗寿七十八。<a id="a-Da"></a>僧腊五十三。<a id="a-Db"></a>其月二十一日焚葬于北永泰门外智度院侧。<a id="a-Dc"></a>其获舍利光润。<a id="a-Dd"></a>各将供养之。<a id="a-De"></a>次沙弥弥伽者。<a id="a-Df"></a>于阗国人也。<a id="a-Dg"></a>专诵华严经曾无间息。<a id="a-Dh"></a>圣历年中天帝释请迎伽上天诵持乃曰。<a id="a-Di"></a>每被阿修罗见扰故屈师来请。<a id="a-Dj"></a>为诵宣华严经以禳彼敌。<a id="a-Dk"></a>遂升座朗讽是经。<a id="a-Dl"></a>时修罗军众闻经乃现威神。<a id="a-Dm"></a>一时而化去。<a id="a-Dn"></a>又沙弥道荫。<a id="a-Do"></a>常念金刚经宝历初因他出夜归虎暴。<a id="a-Dp"></a>中路忽遇哮吼跳踯于前。<a id="a-Dq"></a>荫知不免乃闭目而坐。<a id="a-Dr"></a>唯默念是经心期救护。<a id="a-Ds"></a>虎遂伏草守之达曙。<a id="a-Dt"></a>村人来往乃视虎。<a id="a-Du"></a>其蹲处涎流于地焉。<a id="a-Dv"></a>荫后持诵益加高行矣。</p>
  <p id="aDw">论曰。<a id="a-Dx"></a>入道之要三慧为门。<a id="a-Dy"></a>若取闻持勿过读诵者矣。<a id="a-Dz"></a>何耶。<a id="a-E0"></a>始惟据本。<a id="a-E1"></a>本立则道生。<a id="a-E2"></a>次则舍诠。<a id="a-E3"></a>诠留则月失。<a id="a-E4"></a>比为指天边之桂影而还认马上之鞭鞘。<a id="a-E5"></a>如此滞拘去道弥远。<a id="a-E6"></a>然则机有新发。<a id="a-E7"></a>迹或乍移。<a id="a-E8"></a>须令广览多闻。<a id="a-E9"></a>复次背文高唱在乎品位。<a id="a-EA"></a>先号法师故经云。<a id="a-EB"></a>受持读诵解说书写如法修行是也。<a id="a-EC"></a>原夫经传震旦夹译汉庭。<a id="a-ED"></a>北则竺兰始直声而宣剖南惟僧会扬曲韵以讽通。<a id="a-EE"></a>兰乃月氏之生。<a id="a-EF"></a>会则康居之族。<a id="a-EG"></a>两家左右二见否藏无为冰上之狐兔问堠傍之路。<a id="a-EH"></a>通曰。<a id="a-EI"></a>西竺僧持部类行事不同。<a id="a-EJ"></a>或执亲从佛闻更难厘革。<a id="a-EK"></a>或称我宗自许多决派流。<a id="a-EL"></a>或直调而质乎。<a id="a-EM"></a>或歌声而巧矣。<a id="a-EN"></a>致令传授各竞师资。<a id="a-EO"></a>此是彼非我真他谬。<a id="a-EP"></a>终年矛盾未有罢期。<a id="a-EQ"></a>故有若美一期之呗[口*匿]诵三契之伽陀感车马而不行动人天之共听。<a id="a-ER"></a>此曲折声之效也。<a id="a-ES"></a>若乃盘特少句。<a id="a-ET"></a>薄拘短章。<a id="a-EU"></a>止忧忘以鼓唇。<a id="a-EV"></a>胡暇巧而扬舌。<a id="a-EW"></a>犹登中圣或致感征。<a id="a-EX"></a>此直置声之验也。<a id="a-EY"></a>今以一言蔽之。<a id="a-EZ"></a>但有感动龙神能生物善者。<a id="a-Ea"></a>为读诵之正音也。<a id="a-Eb"></a>或曰。<a id="a-Ec"></a>常闻光音天之语言则是梵音未委。<a id="a-Ed"></a>那为梵音邪。<a id="a-Ee"></a>请状貌以示之。<a id="a-Ef"></a>通曰。<a id="a-Eg"></a>诸陀罗尼则梵语也。<a id="a-Eh"></a>呗[口*匿]之声则梵音也。<a id="a-Ei"></a>或曰。<a id="a-Ej"></a>如天下言音。<a id="a-Ek"></a>令人乐闻者。<a id="a-El"></a>与襄阳人为较准。<a id="a-Em"></a>彼汉音也。<a id="a-En"></a>音附语言谓之汉音汉语。<a id="a-Eo"></a>则知语与音别。<a id="a-Ep"></a>所言呗[口*匿]者是梵音。<a id="a-Eq"></a>如此方歌讴之调欤。<a id="a-Er"></a>且梵音急疾而言则表诠也。<a id="a-Es"></a>分晓舒徐引曳则呗[口*匿]也。<a id="a-Et"></a>或曰。<a id="a-Eu"></a>此只合是西域僧传授。<a id="a-Ev"></a>何以陈思王与齐太宰捡经示沙门耶。<a id="a-Ew"></a>通曰。<a id="a-Ex"></a>此二王先已熟天竺曲韵。<a id="a-Ey"></a>故闻山响及经偈乃有传授之说也。<a id="a-Ez"></a>今之歌赞附丽淫哇之曲惉懘之音。<a id="a-F0"></a>加酿瑰辞包藏密咒。<a id="a-F1"></a>敷为梵奏。<a id="a-F2"></a>此实新声也。<a id="a-F3"></a>如今启夹。<a id="a-F4"></a>或曰开题。<a id="a-F5"></a>秖知逐句随行。<a id="a-F6"></a>那辨真经伪造。<a id="a-F7"></a>岂分支品。<a id="a-F8"></a>未鉴别生。<a id="a-F9"></a>能显既知所诠须体。<a id="a-FA"></a>当闻舍筏适足归宗。<a id="a-FB"></a>达其阿字之门。<a id="a-FC"></a>图其法身之体。<a id="a-FD"></a>此读诵之至也。<a id="a-FE"></a>其有难通帚字多游族家。<a id="a-FF"></a>急令口诵于一经。<a id="a-FG"></a>且为身参于五众。<a id="a-FH"></a>赖能暗诵免呼粥饭之僧。<a id="a-FI"></a>如偶澄清缓裹归家之襆。<a id="a-FJ"></a>或曰。<a id="a-FK"></a>国朝度戒何责经乎。<a id="a-FL"></a>岂不闻羯磨之辞止云年满衣钵具足不言念经为增上缘耶。<a id="a-FM"></a>通曰。<a id="a-FN"></a>此灭法无知之徒言耳。<a id="a-FO"></a>上根感戒果证相随。<a id="a-FP"></a>何以经纸数考试耶。<a id="a-FQ"></a>脱舍下根之诵持。<a id="a-FR"></a>入法止阘茸白丁矣。<a id="a-FS"></a>南山大师云。<a id="a-FT"></a>才登解发便须通览。<a id="a-FU"></a>又后周初多度僧尼。<a id="a-FV"></a>敕灵藏铨品行业。<a id="a-FW"></a>若讲若诵卷部众多。<a id="a-FX"></a>随有文义。<a id="a-FY"></a>莫不周鉴。<a id="a-FZ"></a>时共测量通经了意。<a id="a-Fa"></a>最为第一。<a id="a-Fb"></a>此乃精选诵经通义为入道之阶渐也。<a id="a-Fc"></a>不见此文深为痛惜。<a id="a-Fd"></a>梁传目此为经师。<a id="a-Fe"></a>宣师不沿而革号为读诵。<a id="a-Ff"></a>今采诸师。<a id="a-Fg"></a>从唐至宋。<a id="a-Fh"></a>取其多善。<a id="a-Fi"></a>宗归乎高。<a id="a-Fj"></a>则有感神宿庙度苦因经。<a id="a-Fk"></a>法智往生感金光之照野。<a id="a-Fl"></a>明慧行道占虹气之贯天。<a id="a-Fm"></a>或受请居罗汉之前。<a id="a-Fn"></a>或持明救城阳之疾得御诗之饯送。<a id="a-Fo"></a>见势至之来迎。<a id="a-Fp"></a>使者摄而不能。<a id="a-Fq"></a>妖狐媚而自变。<a id="a-Fr"></a>猗欤元皎致李树之丛生。<a id="a-Fs"></a>焯尔楚金感帝王之入梦。<a id="a-Ft"></a>圆光在顶三昧现前。<a id="a-Fu"></a>遇诵华严放金光于口角后游地狱乘宝座于西方。<a id="a-Fv"></a>三刀断势伤于竹筒。<a id="a-Fw"></a>千福经声入于帝耳。<a id="a-Fx"></a>证返不餐于薏苡。<a id="a-Fy"></a>康声无断于连珠。<a id="a-Fz"></a>或添龄于三十许年。<a id="a-G0"></a>或差蛊于数十茎发。<a id="a-G1"></a>或经音遍于燕垒。<a id="a-G2"></a>或本足在于钟离。<a id="a-G3"></a>或乐象龟兹。<a id="a-G4"></a>或口开菡萏。<a id="a-G5"></a>或鬼神避咒。<a id="a-G6"></a>或陆地生莲。<a id="a-G7"></a>或梦华胥而悉解梵音。<a id="a-G8"></a>或坐佛座而便归圆寂。<a id="a-G9"></a>如斯上德若此法师。<a id="a-GA"></a>殖璧随方贯华有次。<a id="a-GB"></a>身为金鼓。<a id="a-GC"></a>击之成忏悔之音。<a id="a-GD"></a>口若玉箫。<a id="a-GE"></a>吹之出神仙之曲。<a id="a-GF"></a>因依相授。<a id="a-GG"></a>徙倚独宣。<a id="a-GH"></a>可谓皮裹法华足行经藏。<a id="a-GI"></a>俾法音之不断善付三乘。<a id="a-GJ"></a>皆成佛之无余还宣八辩者也。<a id="a-GK"></a>诗曰。<a id="a-GL"></a>伐柯伐柯其则不远。<a id="a-GM"></a>望吾曹无忘取则于此焉。</p>
 </body>
</html>