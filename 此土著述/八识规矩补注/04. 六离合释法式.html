<!doctype html>
<html id="z3IBXTF1mU" data-ver="110">
 <head>
  <meta charset="utf-8">
  <meta author="普奉">
  <meta library="龙藏">
  <meta catalog="此土著述">
  <meta period="明">
 </head>
 <body>
  <h1 id="a1">六离合释法式</h1>
  <p id="a2">西方释名有其六种。<a id="a-3"></a>一依主。<a id="a-4"></a>二持业。<a id="a-5"></a>三有财。<a id="a-6"></a>四相违。<a id="a-7"></a>五带数。<a id="a-8"></a>六邻近。<a id="a-9"></a>以此六种有离合故。<a id="a-A"></a>一一具二。<a id="a-B"></a>若单一字名即非六识。<a id="a-C"></a>以不得成离合相故。<a id="a-D"></a>初依主者。<a id="a-E"></a>谓所依为主。<a id="a-F"></a>如说眼识。<a id="a-G"></a>识依眼起。<a id="a-H"></a>即眼之识。<a id="a-I"></a>故名眼识。<a id="a-J"></a>举眼之主以表于识。<a id="a-K"></a>亦名依士释。<a id="a-L"></a>此即分取他名。<a id="a-M"></a>如名色识。<a id="a-N"></a>如子取父名。<a id="a-O"></a>名为依主。<a id="a-P"></a>父取子名。<a id="a-Q"></a>即名依士。<a id="a-R"></a>所依劣故。<a id="a-S"></a>言离合相者。<a id="a-T"></a>离谓眼者是根。<a id="a-U"></a>识者了别。<a id="a-V"></a>合谓此二合名眼识。<a id="a-W"></a>余五离合准此应知。<a id="a-X"></a>言持业者。<a id="a-Y"></a>如说藏识。<a id="a-Z"></a>识者是体藏是业用。<a id="a-a"></a>用能显体。<a id="a-b"></a>体能持业。<a id="a-c"></a>藏即识故名为藏识。<a id="a-d"></a>故言持业。<a id="a-e"></a>亦名同依释。<a id="a-f"></a>藏取含藏用。<a id="a-g"></a>识取了别用。<a id="a-h"></a>此二同一所依故云同依也。<a id="a-i"></a>言有财者。<a id="a-j"></a>谓从所有以得其名。<a id="a-k"></a>一如佛陀。<a id="a-l"></a>此云觉者。<a id="a-m"></a>即有觉之者名为觉者。<a id="a-n"></a>此即分取他名。<a id="a-o"></a>二如俱舍非对法藏。<a id="a-p"></a>对法藏者。<a id="a-q"></a>是本论名。<a id="a-r"></a>为依根本对法藏造故。<a id="a-s"></a>此亦名为对法藏论。<a id="a-t"></a>此全取他名。<a id="a-u"></a>亦名有财释。<a id="a-v"></a>言相违者。<a id="a-w"></a>如说眼及耳等。<a id="a-x"></a>各别所诠。<a id="a-y"></a>皆自为主。<a id="a-z"></a>不相随顺。<a id="a-10"></a>故曰相违。<a id="a-11"></a>为有及与二言。<a id="a-12"></a>非前二释义。<a id="a-13"></a>通带数有财。<a id="a-14"></a>言带数者。<a id="a-15"></a>以数显义通于三释。<a id="a-16"></a>如五蕴二谛等。<a id="a-17"></a>五即是蕴。<a id="a-18"></a>二即是谛。<a id="a-19"></a>此用自为名。<a id="a-1A"></a>即持业带数。<a id="a-1B"></a>如眼等六识。<a id="a-1C"></a>取自他为名。<a id="a-1D"></a>即依主带数。<a id="a-1E"></a>如说五逆为五无间。<a id="a-1F"></a>无间是果即因谈果。<a id="a-1G"></a>此全取他名。<a id="a-1H"></a>即有财带数。<a id="a-1I"></a>言邻近者。<a id="a-1J"></a>从近为名。<a id="a-1K"></a>如四念住以慧为体。<a id="a-1L"></a>以慧近念故名念住。<a id="a-1M"></a>既是邻近。<a id="a-1N"></a>不同自为。<a id="a-1O"></a>名无持业。<a id="a-1P"></a>义通余二释。<a id="a-1Q"></a>一依主邻近。<a id="a-1R"></a>如有人近长安住。<a id="a-1S"></a>有人问言。<a id="a-1T"></a>为何处住。<a id="a-1U"></a>答云。<a id="a-1V"></a>长安住。<a id="a-1W"></a>此人非长安。<a id="a-1X"></a>以近长安故云长安住。<a id="a-1Y"></a>以分取他名。<a id="a-1Z"></a>复是依主邻近。<a id="a-1a"></a>二有财邻近。<a id="a-1b"></a>如问何处人。<a id="a-1c"></a>答云。<a id="a-1d"></a>长安。<a id="a-1e"></a>以全取他处以标人名。<a id="a-1f"></a>即是有财。<a id="a-1g"></a>以近长安复名邻近。<a id="a-1h"></a>颂曰。<a id="a-1i"></a>用自及用他。<a id="a-1j"></a>自他用俱用。<a id="a-1k"></a>通二通三种。<a id="a-1l"></a>如是六种释。</p>
 </body>
</html>