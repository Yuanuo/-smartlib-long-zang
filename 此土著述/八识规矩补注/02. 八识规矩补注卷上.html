<!doctype html>
<html id="z3IBXTC1mS" data-ver="934">
 <head>
  <meta charset="utf-8">
  <meta author="普奉">
  <meta library="龙藏">
  <meta catalog="此土著述">
  <meta period="明">
 </head>
 <body>
  <h1 id="a1">八识规矩补注卷上</h1>
  <p id="a2">性境现量通三性　此言前五识于三境中唯缘性境。<a id="a-3"></a>三量唯是现量。<a id="a-4"></a>唯三性俱通也。<a id="a-5"></a>盖境则有三性境者性实也。<a id="a-6"></a>即实根尘能所八法而成。<a id="a-7"></a>乃有体实相分境。<a id="a-8"></a>谓此境自有实种生。<a id="a-9"></a>有实体用。<a id="a-A"></a>现在实法即所缘唯识也。<a id="a-B"></a>若前五识二种变中因缘变。<a id="a-C"></a>故唯缘离言自相境。<a id="a-D"></a>故独影境假乃分别变缘之三量。<a id="a-E"></a>唯现量尔。<a id="a-F"></a>既唯现量缘境之时。<a id="a-G"></a>明证众境。<a id="a-H"></a>故唯缘性境也。<a id="a-I"></a>此识于善恶无记三性俱通。<a id="a-J"></a>以五识性非恒一故。<a id="a-K"></a>解见下文(量有三。<a id="a-L"></a>谓现比非也。<a id="a-M"></a>比非注见下。<a id="a-N"></a>此但释现量。<a id="a-O"></a>现谓显现。<a id="a-P"></a>取境亲明故。<a id="a-Q"></a>量谓量度。<a id="a-R"></a>刊定义故。<a id="a-S"></a>若心心所缘境之时。<a id="a-T"></a>离映障等显了分明。<a id="a-U"></a>得境自性名现量也。<a id="a-V"></a>若现属境量属心。<a id="a-W"></a>或俱属心。<a id="a-X"></a>或现属根。<a id="a-Y"></a>量属心。<a id="a-Z"></a>依士持业依主三释。<a id="a-a"></a>言体者。<a id="a-b"></a>即以无分别智正解心心所谓体也。<a id="a-c"></a>谓现量缘境时离名言种类及邪妄分别。<a id="a-d"></a>名无分别智。<a id="a-e"></a>此智为现量体理门论有四种。<a id="a-f"></a>一前五识。<a id="a-g"></a>二同时意识。<a id="a-h"></a>三诸心心所自证分。<a id="a-i"></a>四一切定。<a id="a-j"></a>心此四皆实证境而无分别也)</p>
  <p id="ak">眼耳身三二地居　此言五识界地也。<a id="a-l"></a>谓欲界(饮食睡眠淫欲三也)五趣杂居地。<a id="a-m"></a>色界初禅离生喜乐地。<a id="a-n"></a>以上三禅既无寻伺。<a id="a-o"></a>识不起也。<a id="a-p"></a>以地法无寻伺染故。<a id="a-q"></a>此句颂影略鼻舌二识。<a id="a-r"></a>一界一地。<a id="a-s"></a>唯欲界五趣杂居地。<a id="a-t"></a>以上禅天无段食故。<a id="a-u"></a>段食以香味触三法为体。<a id="a-v"></a>段食既无。<a id="a-w"></a>则此二识不生矣。<a id="a-x"></a>无此食者。<a id="a-y"></a>段食乃禅天所厌故。</p>
  <p id="az">遍行别境善十一中二大八贪嗔痴　此言五识之心所也。<a id="a-10"></a>以其恒依心起。<a id="a-11"></a>与心相应。<a id="a-12"></a>系属于心。<a id="a-13"></a>具此三义如属我物。<a id="a-14"></a>故曰我所。<a id="a-15"></a>乃相应唯识也。<a id="a-16"></a>此前五识于六位心所唯阙不定。<a id="a-17"></a>言一遍行有五者。<a id="a-18"></a>谓作意者能警心为性。<a id="a-19"></a>于所缘境引心为业。<a id="a-1A"></a>此一法有二功力。<a id="a-1B"></a>一心未起时警令心起。<a id="a-1C"></a>二若心起已引令趣境。<a id="a-1D"></a>触谓令心心所触境为性。<a id="a-1E"></a>受想思等所依为业。<a id="a-1F"></a>受者谓领纳违顺俱非境相为性。<a id="a-1G"></a>起欲为业。<a id="a-1H"></a>又云令心等起欢戚舍相。<a id="a-1I"></a>想者能安立自境分齐。<a id="a-1J"></a>谓于境取像为性。<a id="a-1K"></a>施设种种名言为业。<a id="a-1L"></a>谓要安立境分齐相。<a id="a-1M"></a>方能随起种种名言。<a id="a-1N"></a>思者令心造作为性。<a id="a-1O"></a>于善品等役心为业。<a id="a-1P"></a>谓能取境正因等相。<a id="a-1Q"></a>驱役自心令造善等。<a id="a-1R"></a>谓之遍行者。<a id="a-1S"></a>遍四一切心得行故。<a id="a-1T"></a>谓遍三性八识九地一切时也。<a id="a-1U"></a>故立此名。<a id="a-1V"></a>别境亦五。<a id="a-1W"></a>谓欲胜解念定慧。<a id="a-1X"></a>欲者于所乐境希望为性。<a id="a-1Y"></a>勤依为业。<a id="a-1Z"></a>所乐境有三。<a id="a-1a"></a>可忻境。<a id="a-1b"></a>所求境。<a id="a-1c"></a>所欲观境。<a id="a-1d"></a>第三解正。<a id="a-1e"></a>胜解则于决定境印持为性。<a id="a-1f"></a>不可引转为业。<a id="a-1g"></a>念于曾习境令心明记为性。<a id="a-1h"></a>定依为业。<a id="a-1i"></a>定于所观境令心专注不散为性。<a id="a-1j"></a>智依为业。<a id="a-1k"></a>慧于所观境拣择为性。<a id="a-1l"></a>断疑为业。<a id="a-1m"></a>以别别缘境而得生故名为别境。<a id="a-1n"></a>善十一者颂曰。<a id="a-1o"></a>善谓信惭愧。<a id="a-1p"></a>无贪等三根。<a id="a-1q"></a>勤安不放逸行舍及不害。<a id="a-1r"></a>唯善心俱名善心。<a id="a-1s"></a>所言信者。<a id="a-1t"></a>于实德能深忍乐欲心净为性。<a id="a-1u"></a>对治不信乐善为业。<a id="a-1v"></a>然有三种。<a id="a-1w"></a>一信实有。<a id="a-1x"></a>谓于诸法实事理中深信忍故。<a id="a-1y"></a>二信有德。<a id="a-1z"></a>谓于三宝真净德中深信乐故。<a id="a-20"></a>三信有能。<a id="a-21"></a>谓于一切世出世善深信有力。<a id="a-22"></a>能得能成起希望故。<a id="a-23"></a>对治不信之心。<a id="a-24"></a>爱乐证修世出世善。<a id="a-25"></a>忍谓胜解。<a id="a-26"></a>乃信因。<a id="a-27"></a>乐欲谓欲。<a id="a-28"></a>即是信果。<a id="a-29"></a>此性澄清能净心等。<a id="a-2A"></a>如水清珠能清浊水。<a id="a-2B"></a>惭者依自法力崇重贤善为性。<a id="a-2C"></a>对治无惭止息恶行为业。<a id="a-2D"></a>自即自身。<a id="a-2E"></a>法谓教法。<a id="a-2F"></a>言我如是身解如是法。<a id="a-2G"></a>敢作诸恶也。<a id="a-2H"></a>愧者依世间力轻拒暴恶为性。<a id="a-2I"></a>对治无愧止息恶行为业。<a id="a-2J"></a>谓世人讥呵名世间力。<a id="a-2K"></a>轻拒暴恶者。<a id="a-2L"></a>轻有恶者而不亲。<a id="a-2M"></a>拒恶法业而不作。<a id="a-2N"></a>无贪者于有。<a id="a-2O"></a>有具无著为性。<a id="a-2P"></a>对治贪著作善为业。<a id="a-2Q"></a>无嗔者于苦。<a id="a-2R"></a>苦具无无恚为性。<a id="a-2S"></a>对治嗔恚作善为业。<a id="a-2T"></a>无痴者于诸事理明解为性。<a id="a-2U"></a>对治愚痴作善为业。<a id="a-2V"></a>勤谓精进于善恶品修断事中勇捍为性。<a id="a-2W"></a>对治懈怠满善为业。<a id="a-2X"></a>轻安者远离粗重调畅身心堪任为性。<a id="a-2Y"></a>对治惛沈转依为业。<a id="a-2Z"></a>又曰。<a id="a-2a"></a>离重名轻。<a id="a-2b"></a>调畅名安。<a id="a-2c"></a>有所堪可有所任受。<a id="a-2d"></a>令所依身心去粗重得安隐故。<a id="a-2e"></a>不放逸者。<a id="a-2f"></a>精进三根于所修断防修为性。<a id="a-2g"></a>对治放逸成满一切世出世间善事为业。<a id="a-2h"></a>盖此不放逸即上精进三根上防修功能。<a id="a-2i"></a>离上四法非别有体。<a id="a-2j"></a>行舍者。<a id="a-2k"></a>精进三根令心平等正直无功用住为性。<a id="a-2l"></a>对治掉举静住为业。<a id="a-2m"></a>此行蕴中舍。<a id="a-2n"></a>简非受蕴中舍故此名焉。<a id="a-2o"></a>令心等义由舍。<a id="a-2p"></a>令心离沉掉时。<a id="a-2q"></a>初心平等。<a id="a-2r"></a>次心正直。<a id="a-2s"></a>后无功用。<a id="a-2t"></a>此之一法亦即四法。<a id="a-2u"></a>盖能令静。<a id="a-2v"></a>即是四法。<a id="a-2w"></a>所令静。<a id="a-2x"></a>即心平等等义。<a id="a-2y"></a>不害者。<a id="a-2z"></a>于诸有情不为损恼无嗔为性。<a id="a-30"></a>能对治害悲愍为业(前八法是实后三是假)言中二大八贪嗔痴者。<a id="a-31"></a>此染心所通二十六种。<a id="a-32"></a>前五识止具十三根本惑。<a id="a-33"></a>六中之三随惑。<a id="a-34"></a>二十中之十随惑。<a id="a-35"></a>总二十分。<a id="a-36"></a>小中大三等。<a id="a-37"></a>忿等前十为小随。<a id="a-38"></a>不与五识相应。<a id="a-39"></a>唯中随二。<a id="a-3A"></a>并大随八。<a id="a-3B"></a>乃属前五。<a id="a-3C"></a>名随烦恼者。<a id="a-3D"></a>乃随其根本烦恼分位差别等流性故。<a id="a-3E"></a>由自类俱起遍染二性遍诸染心。<a id="a-3F"></a>此之三义皆具名大。<a id="a-3G"></a>具一名中。<a id="a-3H"></a>俱无名小。<a id="a-3I"></a>言二性者。<a id="a-3J"></a>乃不善有覆(瑜伽三卷言四性曰。<a id="a-3K"></a>善不善有覆无记无覆无记。<a id="a-3L"></a>欲界具四。<a id="a-3M"></a>无色色界唯三。<a id="a-3N"></a>除不善性故)忿等十法。<a id="a-3O"></a>名别起故。<a id="a-3P"></a>阙自类俱起。<a id="a-3Q"></a>唯是不善阙遍染二性。<a id="a-3R"></a>既阙有覆。<a id="a-3S"></a>不遍一切染心故为小随。<a id="a-3T"></a>此十与第六意识相应。<a id="a-3U"></a>故此不释无惭无愧。<a id="a-3V"></a>是自类俱起具一名中也。<a id="a-3W"></a>无惭者。<a id="a-3X"></a>不顾自法轻拒贤善为性。<a id="a-3Y"></a>能障碍惭生长恶行为业。<a id="a-3Z"></a>无愧者。<a id="a-3a"></a>不顾世间崇重暴恶为性。<a id="a-3b"></a>能障于愧生长恶行为业。<a id="a-3c"></a>掉举则令心于境不寂静为性。<a id="a-3d"></a>能障行舍奢么他为业。<a id="a-3e"></a>惛沈则令心于境无堪任为性。<a id="a-3f"></a>能障轻安毗钵舍那为业。<a id="a-3g"></a>不信则于实德能不忍乐欲心秽为性。<a id="a-3h"></a>能障净心堕依为业。<a id="a-3i"></a>懈怠者于善恶品修断事中懒堕为性。<a id="a-3j"></a>能障精进增染为业。<a id="a-3k"></a>放逸则于染净品不能防修纵荡为性。<a id="a-3l"></a>障不放逸增恶损善所依为业。<a id="a-3m"></a>失念则于诸所缘不能明记为性。<a id="a-3n"></a>能障正念散乱所依为业。<a id="a-3o"></a>盖失念者。<a id="a-3p"></a>心散乱故。<a id="a-3q"></a>此失念者。<a id="a-3r"></a>有云。<a id="a-3s"></a>念一分摄。<a id="a-3t"></a>是烦恼相应念故。<a id="a-3u"></a>有义。<a id="a-3v"></a>痴一分摄。<a id="a-3w"></a>瑜伽说。<a id="a-3x"></a>此是痴分故痴令失念也。<a id="a-3y"></a>有义。<a id="a-3z"></a>俱一分摄。<a id="a-40"></a>由前二文影略说故。<a id="a-41"></a>散乱则于诸所缘令心流荡为性。<a id="a-42"></a>能障正定恶慧所依为业。<a id="a-43"></a>谓散乱者。<a id="a-44"></a>发恶慧故。<a id="a-45"></a>不正知者。<a id="a-46"></a>于所观境谬解为性。<a id="a-47"></a>能障正知毁犯为业。<a id="a-48"></a>贪嗔痴者。<a id="a-49"></a>即根本烦恼六中之三也。<a id="a-4A"></a>贪则于有。<a id="a-4B"></a>有具染着为性。<a id="a-4C"></a>能障无贪生苦为业嗔则于苦。<a id="a-4D"></a>苦具增恚为性。<a id="a-4E"></a>能障无嗔不安恶行所依为业。<a id="a-4F"></a>痴则于诸事理迷暗为性。<a id="a-4G"></a>能障无痴一切杂染所依为业。<a id="a-4H"></a>余三注见。<a id="a-4I"></a>第六识所以为根本惑者。<a id="a-4J"></a>以其能生随眠故也。<a id="a-4K"></a>何非余俱。<a id="a-4L"></a>互相违故。</p>
  <p id="a4M">五识同依净色根　此言五识得名净色者。<a id="a-4N"></a>指胜义而言。<a id="a-4O"></a>体非染法。<a id="a-4P"></a>唯白净无记性故。<a id="a-4Q"></a>五识随根立名。<a id="a-4R"></a>总具五义。<a id="a-4S"></a>曰依发属助。<a id="a-4T"></a>如颂言。<a id="a-4U"></a>依者五义之一也。<a id="a-4V"></a>若作释者。<a id="a-4W"></a>谓依根之识助根。<a id="a-4X"></a>如根等皆依主释也。<a id="a-4Y"></a>根发之识依士释也。<a id="a-4Z"></a>或云根所发识。<a id="a-4a"></a>又为一例。</p>
  <p id="a4b">九缘七八好相邻　此即九缘生识之义。<a id="a-4c"></a>九缘者。<a id="a-4d"></a>谓空明根境作意分别依染净依根本依种子也。<a id="a-4e"></a>空谓根境相去空隙之空。<a id="a-4f"></a>明乃日月灯光之明。<a id="a-4g"></a>根乃八识所依之根。<a id="a-4h"></a>境谓八识所缘之境。<a id="a-4i"></a>作意即遍行五中之作意。<a id="a-4j"></a>分别依乃第六识也(前五识以第六为分别依。<a id="a-4k"></a>六识以前五为明了门也)。<a id="a-4l"></a>染净依乃七识也(楞伽言。<a id="a-4m"></a>诸识有二种生住灭谓流注生住灭并相生住灭。<a id="a-4n"></a>梵云儞伽。<a id="a-4o"></a>此云流注。<a id="a-4p"></a>不断唯目第八三相微隐种现不断。<a id="a-4q"></a>故名流注。<a id="a-4r"></a>由无明缘初起业识。<a id="a-4s"></a>故说为生。<a id="a-4t"></a>相续长劫。<a id="a-4u"></a>故名为住。<a id="a-4v"></a>到金刚。<a id="a-4w"></a>定等觉一念断本无明。<a id="a-4x"></a>名为流注。<a id="a-4y"></a>灭相生住灭者。<a id="a-4z"></a>谓余七识心境粗显。<a id="a-50"></a>故名为相。<a id="a-51"></a>虽七缘八望六为细。<a id="a-52"></a>具有四惑。<a id="a-53"></a>故亦名粗。<a id="a-54"></a>依彼现识自种诸境缘合生七识为相。<a id="a-55"></a>生。<a id="a-56"></a>长劫熏习名为相。<a id="a-57"></a>住从未向本渐伏乃断至七地满。<a id="a-58"></a>名为相灭。<a id="a-59"></a>依前生灭立迷悟依。<a id="a-5A"></a>依后生灭立染净依。<a id="a-5B"></a>前长后短事分二别立染净者此也)。<a id="a-5C"></a>根本依者。<a id="a-5D"></a>即第八识。<a id="a-5E"></a>种子缘者。<a id="a-5F"></a>谓亲生种子也。<a id="a-5G"></a>九缘中种子缘。<a id="a-5H"></a>即四缘中亲因缘。<a id="a-5I"></a>九境缘即四所缘缘。<a id="a-5J"></a>九余七即增上缘等无间缘。<a id="a-5K"></a>乃八识王所。<a id="a-5L"></a>前后灭生自类无间。<a id="a-5M"></a>能引所引力用齐等。<a id="a-5N"></a>此颂虽隐略唯识兼之。<a id="a-5O"></a>故颂云。<a id="a-5P"></a>眼识九缘生。<a id="a-5Q"></a>耳识唯从八(除明缘也)鼻舌身三七(除空明二缘也)后三(指六七八三识)五三四(指缘而言)。<a id="a-5R"></a>若加等无间。<a id="a-5S"></a>从头各增一。<a id="a-5T"></a>言五三四者。<a id="a-5U"></a>第六识五缘。<a id="a-5V"></a>生谓根缘。<a id="a-5W"></a>即意境缘。<a id="a-5X"></a>即十八界作意缘。<a id="a-5Y"></a>乃相应遍行五中之一也。<a id="a-5Z"></a>根本缘。<a id="a-5a"></a>即赖耶种子缘。<a id="a-5b"></a>乃第六识亲生种子也。<a id="a-5c"></a>七识三缘者。<a id="a-5d"></a>种子缘。<a id="a-5e"></a>即第七识亲生种子作意缘。<a id="a-5f"></a>见上注。<a id="a-5g"></a>根缘境缘俱第八识。<a id="a-5h"></a>故曰依彼转缘彼也。<a id="a-5i"></a>第八四缘生者。<a id="a-5j"></a>谓根缘。<a id="a-5k"></a>即末那境缘。<a id="a-5l"></a>即种子根身器界作意缘。<a id="a-5m"></a>即五所中之一也。<a id="a-5n"></a>种子缘。<a id="a-5o"></a>乃第八识亲生种子也。<a id="a-5p"></a>等无间缘者。<a id="a-5q"></a>乃各识前念已灭即开辟处所引后念令生中间无隔者也。<a id="a-5r"></a>八识若加此缘眼有十。<a id="a-5s"></a>乃至第八具五。<a id="a-5t"></a>何故诸识藉缘方生。<a id="a-5u"></a>以有为法仗因托缘。<a id="a-5v"></a>阙则不生。<a id="a-5w"></a>故缘多而断少而恒也。<a id="a-5x"></a>此颂影略后三。<a id="a-5y"></a>故三不言具缘也。</p>
  <p id="a5z">合三离二观尘世　此言眼耳二识离中取境。<a id="a-60"></a>鼻舌身三合中取境。<a id="a-61"></a>观目能缘见分即眼等。<a id="a-62"></a>五识及诸心所尘世即所缘相分乃色等五尘也。<a id="a-63"></a>或谓眼。<a id="a-64"></a>耳二识既离中取境。<a id="a-65"></a>则境在心外。<a id="a-66"></a>何谓唯识。<a id="a-67"></a>况小乘等。<a id="a-68"></a>皆言心外实有诸法。<a id="a-69"></a>若是则不独乖唯识之宗。<a id="a-6A"></a>又岂不符合彼小乘外宗耶。<a id="a-6B"></a>然颂言离者。<a id="a-6C"></a>指根境而言。<a id="a-6D"></a>盖第八自证分变而为见相二分。<a id="a-6E"></a>见乃诸心心所法相。<a id="a-6F"></a>乃根身器界之法。<a id="a-6G"></a>此言眼耳二识取离根之境。<a id="a-6H"></a>何尝离于能变自证之体耶。<a id="a-6I"></a>若以知处不知处异。<a id="a-6J"></a>坏根不坏根别。<a id="a-6K"></a>则境之离根合根可见矣。<a id="a-6L"></a>故云。<a id="a-6M"></a>以根照境说离合。<a id="a-6N"></a>以心缘境谈唯识。<a id="a-6O"></a>离取用胜。<a id="a-6P"></a>故立通也。</p>
  <p id="a6Q">愚者难分识与根　此言小乘愚法声闻。<a id="a-6R"></a>不知根之与识各有种子现行。<a id="a-6S"></a>以为根识互生也。<a id="a-6T"></a>根之种现但能导识之种现。<a id="a-6U"></a>谓根为生识之缘。<a id="a-6V"></a>则可谓生识则不可以识自有能生之种子。<a id="a-6W"></a>故以其未除所知障。<a id="a-6X"></a>于法不了。<a id="a-6Y"></a>乃智浅心粗。<a id="a-6Z"></a>由是不信大乘唯识教也。<a id="a-6a"></a>此注言根识之种现各别。<a id="a-6b"></a>恐初学尚疑试更言之。<a id="a-6c"></a>盖根乃色法。<a id="a-6d"></a>即第八之相分。<a id="a-6e"></a>识乃心法。<a id="a-6f"></a>即第八之见分。<a id="a-6g"></a>此色心不同也。<a id="a-6h"></a>根虽属色。<a id="a-6i"></a>以其为第八亲相分故。<a id="a-6j"></a>独具八之执受二义。<a id="a-6k"></a>执又有摄持二义。<a id="a-6l"></a>以第八摄为自体(同是无记)持令不散。<a id="a-6m"></a>受亦有领觉二义。<a id="a-6n"></a>领以为境。<a id="a-6o"></a>令生觉受。<a id="a-6p"></a>非外六尘无情之物可比。<a id="a-6q"></a>故第八与五根同是无记性。<a id="a-6r"></a>五识心法三性皆具。<a id="a-6s"></a>此根识之性不同也。<a id="a-6t"></a>又根能照境识能缘境。<a id="a-6u"></a>此根识之用不同也。<a id="a-6v"></a>大抵根无分别前五识虽有随念分别。<a id="a-6w"></a>而无计度分别。<a id="a-6x"></a>故常混淆而难辨。<a id="a-6y"></a>故佛为愚心者开心说蕴。<a id="a-6z"></a>愚色者开色说处。<a id="a-70"></a>俱愚者俱开说界。<a id="a-71"></a>始华严至楞严。<a id="a-72"></a>演此三科不知几百千过。<a id="a-73"></a>而阿难尚以心知眼见为言。<a id="a-74"></a>故佛以门能见否诘之。<a id="a-75"></a>意谓心以根而见。<a id="a-76"></a>犹人以灯见物也。<a id="a-77"></a>以此言之。<a id="a-78"></a>则根识之难分可知矣。</p>
  <p id="a79">变相观空唯后得　此前五了俗见空。<a id="a-7A"></a>变谓变带。<a id="a-7B"></a>相谓相分。<a id="a-7C"></a>观目能缘见分。<a id="a-7D"></a>空目所缘真如。<a id="a-7E"></a>唯后得者拣非根本智。<a id="a-7F"></a>以唯依色根故。<a id="a-7G"></a>后得智不亲缘真如者。<a id="a-7H"></a>以有分别智故。<a id="a-7I"></a>不能亲缘无分别理筹度起。<a id="a-7J"></a>故此空即实性唯识。</p>
  <p id="a7K">果中犹自不诠真　谓无漏五识在佛果位中。<a id="a-7L"></a>尚不能亲缘真如。<a id="a-7M"></a>以其根本智依心根故。<a id="a-7N"></a>亲缘真如。<a id="a-7O"></a>后得依色根有分别故。<a id="a-7P"></a>所以不能亲缘真如谓之后得者。<a id="a-7Q"></a>根本而后生前五。<a id="a-7R"></a>既无根本何有后得。<a id="a-7S"></a>是彼类故。<a id="a-7T"></a>同达事故。<a id="a-7U"></a>此句颂破异师计也。<a id="a-7V"></a>以安慧宗中前五因中既成无漏变相缘如。<a id="a-7W"></a>以见相二分是遍计性。<a id="a-7X"></a>自证分是依他起性。<a id="a-7Y"></a>至佛果位自证分亲缘真如。<a id="a-7Z"></a>以无相见遍计性故。<a id="a-7a"></a>所以护法师以此句破也。</p>
  <p id="a7b">圆明初发成无漏三类分身息苦轮　此言前五识因穷得果则相应心品。<a id="a-7c"></a>即成成所作智。<a id="a-7d"></a>现三类身止息众生苦轮也。<a id="a-7e"></a>谓佛位中第八识转为无漏白净识已。<a id="a-7f"></a>而相应心所即成大圆镜智。<a id="a-7g"></a>欻然现前。<a id="a-7h"></a>故云初发。<a id="a-7i"></a>则前五识即成无漏。<a id="a-7j"></a>故云成无漏也。<a id="a-7k"></a>三类分身者。<a id="a-7l"></a>以五识之心所即成成所作智现三类身也。<a id="a-7m"></a>三类身者。<a id="a-7n"></a>乃法报化三身之中化身尔。<a id="a-7o"></a>此化身所被之机。<a id="a-7p"></a>优劣不一。<a id="a-7q"></a>故能被之化身复有三也。<a id="a-7r"></a>千丈大化身被大乘四加行菩萨。<a id="a-7s"></a>小化丈六身被大乘三资粮位菩萨。<a id="a-7t"></a>与二乘凡夫随类化。<a id="a-7u"></a>三乘普被六趣皆沾。<a id="a-7v"></a>或曰。<a id="a-7w"></a>前五识成无漏相应心品。<a id="a-7x"></a>现身益物。<a id="a-7y"></a>何以先言第八成无漏耶。<a id="a-7z"></a>以圆明初发乃第八相应心品圆镜智尔。<a id="a-80"></a>盖前五根即第八识所变相分。<a id="a-81"></a>能变本识既成无漏。<a id="a-82"></a>所变五根即成无漏。<a id="a-83"></a>能发五根。<a id="a-84"></a>既成无漏则所发五识遂成无漏也。<a id="a-85"></a>或曰。<a id="a-86"></a>既言转八识以成四智。<a id="a-87"></a>何以却言相应心品耶。<a id="a-88"></a>曰唯识第十云。<a id="a-89"></a>此四品总摄佛地一切有为功德皆尽。<a id="a-8A"></a>此转有漏八七六五识相应品。<a id="a-8B"></a>如次而得智。<a id="a-8C"></a>虽非识而依识转。<a id="a-8D"></a>识为主故说识转得。<a id="a-8E"></a>又有漏位智劣识强。<a id="a-8F"></a>无漏位中智强识劣。<a id="a-8G"></a>为劝有情依智舍识故。<a id="a-8H"></a>说转八识而得此四智。<a id="a-8I"></a>下凡言转识者准此。</p>
  <p id="a8J">三性三量通三境　此言第六识于三性三量三境俱通。<a id="a-8K"></a>以通字贯于上下。<a id="a-8L"></a>言三性者。<a id="a-8M"></a>善则顺益义。<a id="a-8N"></a>顺于正理。<a id="a-8O"></a>益于自他。<a id="a-8P"></a>不善则违损义。<a id="a-8Q"></a>违于正理损于自他。<a id="a-8R"></a>无记者。<a id="a-8S"></a>无不也。<a id="a-8T"></a>记记别。<a id="a-8U"></a>于善恶品不可记别。<a id="a-8V"></a>故此以顺违损益之义解三性也。<a id="a-8W"></a>又云。<a id="a-8X"></a>顺益二世名善性。<a id="a-8Y"></a>违损二世名不善性。<a id="a-8Z"></a>于爱非爱果不可记别名无记性。<a id="a-8a"></a>谓自体及果俱可爱乐名善性。<a id="a-8b"></a>不善反上。<a id="a-8c"></a>无爱非爱不可记别名无记也。<a id="a-8d"></a>此又约三世漏无漏以解三性。<a id="a-8e"></a>言三量者。<a id="a-8f"></a>现量解现上文。<a id="a-8g"></a>今但解比非二量。<a id="a-8h"></a>比量者。<a id="a-8i"></a>度境无谬。<a id="a-8j"></a>非量者情有理无。<a id="a-8k"></a>盖比度不着也。<a id="a-8l"></a>以第六识有五种一定中独头。<a id="a-8m"></a>意识缘定境。<a id="a-8n"></a>定境有理事。<a id="a-8o"></a>事又有极略极迥。<a id="a-8p"></a>色及定自在所生法处诸色。<a id="a-8q"></a>二散位独头。<a id="a-8r"></a>缘受所引色。<a id="a-8s"></a>及遍计所起诸法处色。<a id="a-8t"></a>如缘空花镜像彩画。<a id="a-8u"></a>所生者并法处所摄也。<a id="a-8v"></a>三梦中独头缘梦中境。<a id="a-8w"></a>四明了意识。<a id="a-8x"></a>与前五识同缘五尘。<a id="a-8y"></a>五乱意识。<a id="a-8z"></a>即散意识。<a id="a-90"></a>于五根中狂乱而起。<a id="a-91"></a>如患热病青为黄见。<a id="a-92"></a>非是眼识。<a id="a-93"></a>是此意也。<a id="a-94"></a>定中意识唯现量。<a id="a-95"></a>独头散意识比非二量。<a id="a-96"></a>梦中并乱二识。<a id="a-97"></a>皆非量也。<a id="a-98"></a>明了意识通三量。<a id="a-99"></a>现多比非少也(现量见上文。<a id="a-9A"></a>兹正解比非二量。<a id="a-9B"></a>先释名。<a id="a-9C"></a>若独散意识度境无谬故名比量比度不着谓之非量。<a id="a-9D"></a>谓量者即能缘之心体。<a id="a-9E"></a>若心心所缘境为因比度生者。<a id="a-9F"></a>总名比量。<a id="a-9G"></a>若比属境量属心。<a id="a-9H"></a>所比之量。<a id="a-9I"></a>依士释。<a id="a-9J"></a>若俱属心。<a id="a-9K"></a>能比即量。<a id="a-9L"></a>持业释也。<a id="a-9M"></a>非量者非不也。<a id="a-9N"></a>邪谬之异名。<a id="a-9O"></a>若心心所缘境之时。<a id="a-9P"></a>不称境知而邪谬生解者。<a id="a-9Q"></a>名为非量。<a id="a-9R"></a>非即量。<a id="a-9S"></a>持业释也。<a id="a-9T"></a>次释体者。<a id="a-9U"></a>比量即有分别智正解心心所为体。<a id="a-9V"></a>非量者即以邪妄谬解心心所为体也)。<a id="a-9W"></a>言三境者。<a id="a-9X"></a>性境已解见上文。<a id="a-9Y"></a>今因释影质二境故重解其义。<a id="a-9Z"></a>性境者。<a id="a-9a"></a>即实根尘八法所成及实定果色。<a id="a-9b"></a>皆自有实种生。<a id="a-9c"></a>乃前五及第八现量第六所缘诸实色境。<a id="a-9d"></a>不带名言无筹度心名为性境。<a id="a-9e"></a>及根本智缘如亦是此境。<a id="a-9f"></a>以无分别任运转故。<a id="a-9g"></a>此有其二。<a id="a-9h"></a>第一类性境者。<a id="a-9i"></a>即前所言者。<a id="a-9j"></a>第二类都无前义。<a id="a-9k"></a>只约相分从质义边说为性境。<a id="a-9l"></a>由假说故名第二类带质境亦二。<a id="a-9m"></a>真带质者。<a id="a-9n"></a>以心缘心中间相分。<a id="a-9o"></a>从两头生连带生起。<a id="a-9p"></a>名真带质。<a id="a-9q"></a>似带质者。<a id="a-9r"></a>以心缘色中间相分。<a id="a-9s"></a>唯从见分一头生起变带生起。<a id="a-9t"></a>名似带质也。<a id="a-9u"></a>独影亦二。<a id="a-9v"></a>言无质独影者。<a id="a-9w"></a>即第六缘空花兔角及过未等所变相分。<a id="a-9x"></a>其相分与第六同种生。<a id="a-9y"></a>无空花等质。<a id="a-9z"></a>有质独影者。<a id="a-A0"></a>即第六缘五根种现。<a id="a-A1"></a>是皆托质起。<a id="a-A2"></a>其相分亦与见分同种生。<a id="a-A3"></a>亦名独影。<a id="a-A4"></a>境为所缘。<a id="a-A5"></a>识为能缘。<a id="a-A6"></a>各有其体。<a id="a-A7"></a>性境之体见上注文。<a id="a-A8"></a>能缘者。<a id="a-A9"></a>除末那识余七。<a id="a-AA"></a>皆用自心心所为体。<a id="a-AB"></a>独影境以第六见分所变假相分为体。<a id="a-AC"></a>能缘即自心心所为体。<a id="a-AD"></a>带质境即变起中间假相分为体。<a id="a-AE"></a>能缘者唯六七二识心心所为体。<a id="a-AF"></a>此言六通三境者。<a id="a-AG"></a>五俱意识不作解时得境自相。<a id="a-AH"></a>是为性境。<a id="a-AI"></a>缘心心所乃带质境。<a id="a-AJ"></a>缘无体法是独影境。<a id="a-AK"></a>此约有漏位中言之。<a id="a-AL"></a>若无漏位。<a id="a-AM"></a>八识皆缘三境以通缘假实。<a id="a-AN"></a>故颂曰。<a id="a-AO"></a>性境不随心。<a id="a-AP"></a>独影唯从见。<a id="a-AQ"></a>带质通情本。<a id="a-AR"></a>性种等随应(有云。<a id="a-AS"></a>第六有五种。<a id="a-AT"></a>除乱意识梦中意识。<a id="a-AU"></a>唯缘独影。<a id="a-AV"></a>余三皆缘三境。<a id="a-AW"></a>谓明了意识与前五缘实五。<a id="a-AX"></a>尘率尔心中是性境。<a id="a-AY"></a>若以后念缘五尘上方圆长短等假色即有质。<a id="a-AZ"></a>独影亦名似带质。<a id="a-Aa"></a>散位独头意识亦通三境。<a id="a-Ab"></a>多是独影。<a id="a-Ac"></a>通缘三世有质无质法故。<a id="a-Ad"></a>若缘自身现行心心所时。<a id="a-Ae"></a>是带质境。<a id="a-Af"></a>若缘自身五根及缘他人心心所。<a id="a-Ag"></a>是独影境。<a id="a-Ah"></a>亦名似带质。<a id="a-Ai"></a>又独头意识初刹那缘五尘少分缘实色亦名性境定中意识亦通缘三境。<a id="a-Aj"></a>谓通缘三世有质无质法故。<a id="a-Ak"></a>是独影境。<a id="a-Al"></a>又能缘自身现行心心所故。<a id="a-Am"></a>是带境。<a id="a-An"></a>又七地已前有漏定位亦能引起五识缘五尘等。<a id="a-Ao"></a>即是性境也)</p>
  <p id="aAp">三界轮时易可知　三界见上文。<a id="a-Aq"></a>轮谓轮转。<a id="a-Ar"></a>言第六识于三界往来易知以行相显胜故。<a id="a-As"></a>动身发语独为最也。</p>
  <p id="aAt">相应心所五十一　此八识中。<a id="a-Au"></a>唯此第六。<a id="a-Av"></a>心所俱全互不违故。<a id="a-Aw"></a>其遍行别境善所并根惑三随惑中大共十解见上文。<a id="a-Ax"></a>唯根惑慢疑恶见三并小随十不定四共十七法。<a id="a-Ay"></a>此方释义。<a id="a-Az"></a>言慢者。<a id="a-B0"></a>恃己于他高举为性。<a id="a-B1"></a>能障不慢生苦为业。<a id="a-B2"></a>盖有慢于德有德心不谦下。<a id="a-B3"></a>由此生死轮转无穷受诸苦故。<a id="a-B4"></a>疑者。<a id="a-B5"></a>于诸谛理犹豫为性。<a id="a-B6"></a>能障不疑善品为业。<a id="a-B7"></a>盖犹豫者善不生故。<a id="a-B8"></a>恶见者于诸谛理颠倒推度染慧为性。<a id="a-B9"></a>能障善见招苦为业。<a id="a-BA"></a>盖恶见者。<a id="a-BB"></a>多受苦故。<a id="a-BC"></a>此见总有五。<a id="a-BD"></a>谓身边邪见戒也。<a id="a-BE"></a>言小随忿者。<a id="a-BF"></a>谓依对现前不饶益境愤发为性。<a id="a-BG"></a>能障不忿执仗为业。<a id="a-BH"></a>仗谓器仗。<a id="a-BI"></a>怀忿者多发暴恶身表业故。<a id="a-BJ"></a>言恨者。<a id="a-BK"></a>由忿为先怀恶不舍结冤为性。<a id="a-BL"></a>能障不恨热恼为业。<a id="a-BM"></a>盖结恨者。<a id="a-BN"></a>不能含忍恒热恼故。<a id="a-BO"></a>忿恨俱嗔一分也。<a id="a-BP"></a>覆者。<a id="a-BQ"></a>于自作罪恐失利誉隐藏为性。<a id="a-BR"></a>能障不覆悔恼为业。<a id="a-BS"></a>谓覆罪者。<a id="a-BT"></a>后必悔恼不安隐故。<a id="a-BU"></a>贪痴二分也。<a id="a-BV"></a>恼者。<a id="a-BW"></a>由忿恨为先追触暴恶恨戾为性。<a id="a-BX"></a>能障不恼蛆螫为业。<a id="a-BY"></a>亦嗔分也。<a id="a-BZ"></a>嫉者。<a id="a-Ba"></a>殉自名利不耐他荣妒忌为性。<a id="a-Bb"></a>能障不嫉忧戚为业。<a id="a-Bc"></a>谓嫉者。<a id="a-Bd"></a>闻见他荣深怀忧戚不安隐故。<a id="a-Be"></a>亦是嗔分。<a id="a-Bf"></a>言悭者。<a id="a-Bg"></a>耽着法财不能惠舍秘吝为性。<a id="a-Bh"></a>能障不悭鄙畜为业。<a id="a-Bi"></a>谓悭吝者。<a id="a-Bj"></a>心多鄙涩畜积财法不能舍故。<a id="a-Bk"></a>此属贪分。<a id="a-Bl"></a>诳者。<a id="a-Bm"></a>为获利誉矫现有德诡诈为性。<a id="a-Bn"></a>能障不诳邪命为业。<a id="a-Bo"></a>谓矫诳者。<a id="a-Bp"></a>心怀异谋多现不实邪命事。<a id="a-Bq"></a>故此贪痴分。<a id="a-Br"></a>谄者。<a id="a-Bs"></a>为罔他故。<a id="a-Bt"></a>矫设异仪谄曲为性。<a id="a-Bu"></a>能障不谄教诲为业。<a id="a-Bv"></a>谓谄曲者。<a id="a-Bw"></a>为罔冒他曲顺时宜。<a id="a-Bx"></a>矫设方便以取他意。<a id="a-By"></a>或藏己失不任师友正教诲故。<a id="a-Bz"></a>亦贪痴分。<a id="a-C0"></a>害者。<a id="a-C1"></a>于诸有情心无悲愍损恼为性。<a id="a-C2"></a>能障不害逼恼为业。<a id="a-C3"></a>谓有害者。<a id="a-C4"></a>逼恼他故。<a id="a-C5"></a>嗔一分摄。<a id="a-C6"></a>言憍者。<a id="a-C7"></a>于自盛事深生染着醉傲为性。<a id="a-C8"></a>能障不憍染依为业。<a id="a-C9"></a>盖憍醉者。<a id="a-CA"></a>生长一切杂染法故。<a id="a-CB"></a>此贪分也。<a id="a-CC"></a>谓不憍者。<a id="a-CD"></a>即无贪也。<a id="a-CE"></a>随惑二十则忿等十法并失念不正知放逸三法。<a id="a-CF"></a>乃根本家差别分位。<a id="a-CG"></a>余七即等流性也。<a id="a-CH"></a>言不定四者。<a id="a-CI"></a>颂云。<a id="a-CJ"></a>不定谓悔眠。<a id="a-CK"></a>寻伺二各二。<a id="a-CL"></a>此不同前五位心所。<a id="a-CM"></a>定遍八识三性时地。<a id="a-CN"></a>此之四法皆不定故。<a id="a-CO"></a>瑜伽复以四一切辨五差别云。<a id="a-CP"></a>遍行具四。<a id="a-CQ"></a>别境唯有初二。<a id="a-CR"></a>一切善唯有一。<a id="a-CS"></a>谓一切地染。<a id="a-CT"></a>四皆无不定。<a id="a-CU"></a>唯一谓一切。<a id="a-CV"></a>性言悔者。<a id="a-CW"></a>长行属云。<a id="a-CX"></a>悔谓恶作盖。<a id="a-CY"></a>恶作是因。<a id="a-CZ"></a>悔是其体。<a id="a-Ca"></a>以体即因。<a id="a-Cb"></a>故论云。<a id="a-Cc"></a>悔谓恶作。<a id="a-Cd"></a>乃因果之义也。<a id="a-Ce"></a>谓恶所作业追悔为性。<a id="a-Cf"></a>障止为业。<a id="a-Cg"></a>奢么他能止住心故名为止。<a id="a-Ch"></a>眠者。<a id="a-Ci"></a>令身不自在心极暗昧轻略为性。<a id="a-Cj"></a>障观为业。<a id="a-Ck"></a>谓毗钵舍那摄境从心名之为观。<a id="a-Cl"></a>取体即慧也。<a id="a-Cm"></a>此眠能令身心等者其无心眠。<a id="a-Cn"></a>如何能令谓从有心眠。<a id="a-Co"></a>其实无心不名睡眠。<a id="a-Cp"></a>盖眠是心所有能令用。<a id="a-Cq"></a>彼既无体。<a id="a-Cr"></a>岂有令用。<a id="a-Cs"></a>故不名眠。<a id="a-Ct"></a>寻者。<a id="a-Cu"></a>寻求令心匆遽于意言境粗转为性。<a id="a-Cv"></a>伺谓伺察令心匆遽于意言境细转为性。<a id="a-Cw"></a>二法业用俱以安不安身心分位所依为业言意言境者。<a id="a-Cx"></a>意所取境多依名言。<a id="a-Cy"></a>故云意言境。<a id="a-Cz"></a>此二并用思慧一分为体。<a id="a-D0"></a>若令心安即是思分。<a id="a-D1"></a>令心不安即是慧分。<a id="a-D2"></a>盖思者。<a id="a-D3"></a>徐而细故。<a id="a-D4"></a>慧者。<a id="a-D5"></a>急而粗故。<a id="a-D6"></a>若然则令安则用思无慧。<a id="a-D7"></a>不安则用慧无思。<a id="a-D8"></a>何云并用。<a id="a-D9"></a>通照大师释有兼正。<a id="a-DA"></a>若正用思急慧随思能令心安。<a id="a-DB"></a>若正用慧徐思随慧。<a id="a-DC"></a>亦令不安。<a id="a-DD"></a>是说不违并用。<a id="a-DE"></a>此相应之义有五。<a id="a-DF"></a>谓时依行缘事也。<a id="a-DG"></a>王所同时起同所依根见分行相各同。<a id="a-DH"></a>同一所缘。<a id="a-DI"></a>同一体事。<a id="a-DJ"></a>故得相应也。</p>
  <p id="aDK">善恶临时别配之　此言第六识遇善境时。<a id="a-DL"></a>与善心所相应。<a id="a-DM"></a>遇不善无记境时。<a id="a-DN"></a>与不善无记心所相应。<a id="a-DO"></a>故曰别配之。<a id="a-DP"></a>据理谈情。<a id="a-DQ"></a>思之可悉。</p>
  <p id="aDR">性界受三恒转易　言此第六识于三性三界并五受。<a id="a-DS"></a>恒常转变改易也。<a id="a-DT"></a>以行相易脱故。<a id="a-DU"></a>唯受有五种。<a id="a-DV"></a>论说不一。<a id="a-DW"></a>谓七八二识唯是舍受。<a id="a-DX"></a>前五转识苦乐二受。<a id="a-DY"></a>第六意识二师说异。<a id="a-DZ"></a>若意地有苦师言。<a id="a-Da"></a>第六通具五受。<a id="a-Db"></a>若意地无苦师言。<a id="a-Dc"></a>第六唯忧喜舍三受。<a id="a-Dd"></a>若约极苦极乐其苦乐之触。<a id="a-De"></a>岂有不侵心者哉。<a id="a-Df"></a>若无间之苦三禅之乐。<a id="a-Dg"></a>孰能忘其逆顺之境。<a id="a-Dh"></a>盖逼悦于身名苦乐受。<a id="a-Di"></a>逼悦心者名忧喜受。<a id="a-Dj"></a>不逼不悦者名舍受。<a id="a-Dk"></a>以理言之。<a id="a-Dl"></a>意地有苦师。<a id="a-Dm"></a>尽其义也。</p>
  <p id="aDn">根随信等总相连　等者。<a id="a-Do"></a>等余遍行别境及不定也。<a id="a-Dp"></a>谓此识与染净诸法亦相连。<a id="a-Dq"></a>性界受等随识转易也。</p>
  <p id="aDr">动身发语独为最　此言第六识有情动身发语时。<a id="a-Ds"></a>于八识中行相最胜。<a id="a-Dt"></a>故成业论云。<a id="a-Du"></a>由外发身语表内心所思。<a id="a-Dv"></a>譬如潜渊鱼鼓波而自表。<a id="a-Dw"></a>此识俱思而有三种。<a id="a-Dx"></a>谓审虑思决定思。<a id="a-Dy"></a>动发胜思。<a id="a-Dz"></a>余识所无。<a id="a-E0"></a>故最胜也。</p>
  <p id="aE1">引满能招业力牵　此言第六识独能造引满二业。<a id="a-E2"></a>此业能招总别二果。<a id="a-E3"></a>以业胜力能牵引故名为引业。<a id="a-E4"></a>圆总果故。<a id="a-E5"></a>名为满业。<a id="a-E6"></a>如画者师资作模填彩。<a id="a-E7"></a>义可知矣。<a id="a-E8"></a>故论云。<a id="a-E9"></a>一业引一果。<a id="a-EA"></a>多业能圆满。<a id="a-EB"></a>业招于果而有四种。<a id="a-EC"></a>谓一业引一果。<a id="a-ED"></a>一业引多果。<a id="a-EE"></a>多业引一果。<a id="a-EF"></a>多业引多果。<a id="a-EG"></a>此第六能造业招果。<a id="a-EH"></a>前五一分善恶亦能造。<a id="a-EI"></a>七八二识皆不能造业。<a id="a-EJ"></a>无记性故。<a id="a-EK"></a>若论八识招业成果。<a id="a-EL"></a>唯是第八前六一分。<a id="a-EM"></a>若非业招唯是第七。<a id="a-EN"></a>前六亦一分。<a id="a-EO"></a>善不善性故。<a id="a-EP"></a>所言总报者。<a id="a-EQ"></a>乃善恶趣一报之主。<a id="a-ER"></a>名别报者。<a id="a-ES"></a>寿夭贵贱好丑等是。</p>
  <p id="aET">发起初心欢喜地　此第六识于初地初心转成无漏。<a id="a-EU"></a>以分别二障无故。<a id="a-EV"></a>问三世断何。<a id="a-EW"></a>若断现惑智不俱。<a id="a-EX"></a>过去已灭。<a id="a-EY"></a>未来不生。<a id="a-EZ"></a>为断于何。<a id="a-Ea"></a>曰但约智起惑除。<a id="a-Eb"></a>令未来惑体不续生。<a id="a-Ec"></a>名之为断。</p>
  <p id="aEd">俱生犹自现缠眠　缠自现行。<a id="a-Ee"></a>眠目种子。<a id="a-Ef"></a>谓此识于初地初心犹有俱生烦恼所知种现。<a id="a-Eg"></a>以未纯无漏故。<a id="a-Eh"></a>又非恒在双空观故。</p>
  <p id="aEi">远行地后纯无漏　远行乃第七地也。<a id="a-Ej"></a>此识于七地已前漏无漏间杂而生。<a id="a-Ek"></a>以未常在观门故。<a id="a-El"></a>至此地后而纯无漏。<a id="a-Em"></a>以俱生二障永不现行恒在观门故。<a id="a-En"></a>生空乃恒。<a id="a-Eo"></a>法空犹间。<a id="a-Ep"></a>又云。<a id="a-Eq"></a>十地中前五地。<a id="a-Er"></a>有相观多无相观少。<a id="a-Es"></a>第六地有相观少无相观多。<a id="a-Et"></a>至七地中。<a id="a-Eu"></a>纯无相观也。</p>
  <p id="aEv">观察圆明照大千　谓此第六识。<a id="a-Ew"></a>于初欢喜初心虽无分别二障转成无漏。<a id="a-Ex"></a>俱生障在。<a id="a-Ey"></a>历离垢发光焰慧难胜现前至此远行。<a id="a-Ez"></a>则俱生障永伏不起。<a id="a-F0"></a>无漏净识而恒生起。<a id="a-F1"></a>相应心所亦转为妙观察智。<a id="a-F2"></a>而恒圆明普照大千之界。<a id="a-F3"></a>非谈一界而智功普故。</p>
 </body>
</html>