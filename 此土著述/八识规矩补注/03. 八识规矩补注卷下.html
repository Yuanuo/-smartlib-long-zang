<!doctype html>
<html id="z3IBXTD1mT" data-ver="662">
 <head>
  <meta charset="utf-8">
  <meta author="普奉">
  <meta library="龙藏">
  <meta catalog="此土著述">
  <meta period="明">
 </head>
 <body>
  <h1 id="a1">八识规矩补注卷下</h1>
  <p id="a2">带质有覆通情本　此言第七于三性中唯无记性。<a id="a-3"></a>于四性中乃有覆无记(此四欲界全具。<a id="a-4"></a>上二界唯三。<a id="a-5"></a>除不善故。<a id="a-6"></a>覆者。<a id="a-7"></a>谓染法。<a id="a-8"></a>障圣道故。<a id="a-9"></a>又能蔽心令不净故。<a id="a-A"></a>此非善恶。<a id="a-B"></a>故名无记)。<a id="a-C"></a>以性非顺益违损故。<a id="a-D"></a>恒与四惑俱故。<a id="a-E"></a>故云。<a id="a-F"></a>有覆四惑者。<a id="a-G"></a>谓我痴(谓无明愚于我相迷无我理。<a id="a-H"></a>故名我痴也)我见(谓我执于非我法。<a id="a-I"></a>妄计为我。<a id="a-J"></a>故名我见也)我慢(谓倨傲恃所执我令心高举。<a id="a-K"></a>故名我慢也)我爱(谓我贪于所执我深生耽着。<a id="a-L"></a>故名我爱也)此识于三境中唯缘带质。<a id="a-M"></a>以心缘心故。<a id="a-N"></a>解见上文。<a id="a-O"></a>上心字目见分。<a id="a-P"></a>下心字目本质。<a id="a-Q"></a>谓此相分带本质生。<a id="a-R"></a>故名带质。<a id="a-S"></a>或曰。<a id="a-T"></a>此相分亦带见生。<a id="a-U"></a>何不云带情境耶。<a id="a-V"></a>为滥独影是故不尔。</p>
  <p id="aW">随缘执我量为非　此第七识。<a id="a-X"></a>随所缘第八见分。<a id="a-Y"></a>执之为我。<a id="a-Z"></a>执者封着义。<a id="a-a"></a>以此识唯具俱生我法二执任运起故。<a id="a-b"></a>非是分别我法二执。<a id="a-c"></a>何则以非强思计度起故。<a id="a-d"></a>于三量中唯是非量。<a id="a-e"></a>不称境知。<a id="a-f"></a>恒谬度故。<a id="a-g"></a>故为非量也。</p>
  <p id="ah">八大遍行别境慧贪痴我见慢相随　此言第七之心所法也。<a id="a-i"></a>谓此识缘境之时。<a id="a-j"></a>与大随八遍行五别境五中之慧。<a id="a-k"></a>根本烦恼之贪痴见慢四法。<a id="a-l"></a>总十八所也。<a id="a-m"></a>何非余俱。<a id="a-n"></a>互相违故。<a id="a-o"></a>何则谓欲者希望未遂合事。<a id="a-p"></a>此识任运缘遂合境无所希望。<a id="a-q"></a>故无有欲。<a id="a-r"></a>胜解则印持曾未定境。<a id="a-s"></a>此识无始恒缘定事经所印持。<a id="a-t"></a>故无胜解。<a id="a-u"></a>念唯记忆曾所习事。<a id="a-v"></a>此识恒缘现所受境无所记忆。<a id="a-w"></a>故无有念。<a id="a-x"></a>定唯系心专注一境。<a id="a-y"></a>此识任运刹那别缘既不专一。<a id="a-z"></a>故无有定。<a id="a-10"></a>慧即我见五十一心所别开故。<a id="a-11"></a>此识我见并慧兼具。<a id="a-12"></a>善是净故。<a id="a-13"></a>非此识俱。<a id="a-14"></a>根随虽总二十六法。<a id="a-15"></a>既与我见俱故。<a id="a-16"></a>由见审决疑无容起。<a id="a-17"></a>爱着我故嗔不得生故。<a id="a-18"></a>唯四惑俱忿等十随行相粗动。<a id="a-19"></a>此识审细故非彼俱。<a id="a-1A"></a>中随二者唯是不善。<a id="a-1B"></a>此无记故非彼相应。<a id="a-1C"></a>有云。<a id="a-1D"></a>此识不与大随相应。<a id="a-1E"></a>若无惛沈应不定有无堪任性。<a id="a-1F"></a>掉举若无应无嚣动。<a id="a-1G"></a>便如善等非染污位。<a id="a-1H"></a>若染心中无散乱者。<a id="a-1I"></a>应非流荡非染污心。<a id="a-1J"></a>若无失念不正知者。<a id="a-1K"></a>如何能起烦恼现前。<a id="a-1L"></a>故染污意决定皆与八随相应而生。<a id="a-1M"></a>四不定者。<a id="a-1N"></a>恶作追悔先所作业。<a id="a-1O"></a>此识任运恒缘现境非先业。<a id="a-1P"></a>故无恶作。<a id="a-1Q"></a>睡眠必依身心重昧。<a id="a-1R"></a>外众缘力有时暂起。<a id="a-1S"></a>此识无始一类内执不假外缘。<a id="a-1T"></a>故彼非有。<a id="a-1U"></a>寻伺俱依外门而转。<a id="a-1V"></a>浅深推度粗细发言。<a id="a-1W"></a>此识唯依内门而转一类执我。<a id="a-1X"></a>故非彼俱。<a id="a-1Y"></a>故曰互相违故也。</p>
  <p id="a1Z">恒审思量我相随　谓此识恒常审推思察量度第八见分为我。<a id="a-1a"></a>故云尔也。<a id="a-1b"></a>恒之与审。<a id="a-1c"></a>于八识中四句分别。<a id="a-1d"></a>一恒而非审。<a id="a-1e"></a>谓第八识不执我无间断故。<a id="a-1f"></a>二审而非恒。<a id="a-1g"></a>谓第六识以执我间断故。<a id="a-1h"></a>三亦恒亦审。<a id="a-1i"></a>谓第七识执我无断故。<a id="a-1j"></a>四非恒非审。<a id="a-1k"></a>谓前五识不执我故故护法菩萨云。<a id="a-1l"></a>五八无法亦无人。<a id="a-1m"></a>六七二识甚均平。<a id="a-1n"></a>是也。</p>
  <p id="a1o">有情日夜镇昏迷　此识恒执我故。<a id="a-1p"></a>则有情恒处生死长夜而不自觉。<a id="a-1q"></a>以与四惑八大常俱起故。</p>
  <p id="a1r">四惑八大相应起　此句颂解释上句义也。<a id="a-1s"></a>四惑即根本烦恼并随惑。<a id="a-1t"></a>俱见上注。<a id="a-1u"></a>大抵根本非依他起。<a id="a-1v"></a>随惑依他起也。</p>
  <p id="a1w">六转呼为染净依　谓第六识呼此第七为染净依也。<a id="a-1x"></a>盖由此识有漏内常执我故。<a id="a-1y"></a>令第六识念念而成于染。<a id="a-1z"></a>由此识无漏恒思无我故。<a id="a-20"></a>令第六识念念而成于净。<a id="a-21"></a>是以第六成染成净。<a id="a-22"></a>皆由第七也。</p>
  <p id="a23">极喜初心平等性　谓此识于初地初心既转成无漏。<a id="a-24"></a>则相应心品转智亦成无漏。<a id="a-25"></a>由第六识入双空观故。<a id="a-26"></a>谓第六入生空观故。<a id="a-27"></a>碍此第七我执不生。<a id="a-28"></a>法执犹恒。<a id="a-29"></a>故论云。<a id="a-2A"></a>单执末那居种位。<a id="a-2B"></a>平等性智不现前。<a id="a-2C"></a>谓由第六入生法二空观故。<a id="a-2D"></a>碍此第七我法二执不起。<a id="a-2E"></a>故论云。<a id="a-2F"></a>双执末那归种位。<a id="a-2G"></a>平等性智方现前。<a id="a-2H"></a>谓第七识无力断惑。<a id="a-2I"></a>与执全仗第六识也。<a id="a-2J"></a>故颂云。<a id="a-2K"></a>分别二障极喜无。<a id="a-2L"></a>六七俱生地地除。<a id="a-2M"></a>第七修道除种现。<a id="a-2N"></a>金刚道后总皆无。<a id="a-2O"></a>故第七成于无漏。<a id="a-2P"></a>皆由第六以断惑证理胜故。</p>
  <p id="a2Q">无功用行我恒摧　谓此识于第八地已前。<a id="a-2R"></a>法执犹恒。<a id="a-2S"></a>我执间断。<a id="a-2T"></a>由第六不恒在双空观故。<a id="a-2U"></a>至此不动地。<a id="a-2V"></a>则我执永伏。<a id="a-2W"></a>法执间起。<a id="a-2X"></a>由第六恒在生空观故。<a id="a-2Y"></a>何非断种。<a id="a-2Z"></a>不障因故。<a id="a-2a"></a>最下品故。<a id="a-2b"></a>任运起故。<a id="a-2c"></a>体微细故。<a id="a-2d"></a>唯有覆故。</p>
  <p id="a2e">如来现起他受用十地菩萨所被机　谓此无漏第七识相应平等性智。<a id="a-2f"></a>佛果位中现十种他受用身。<a id="a-2g"></a>即能被之佛。<a id="a-2h"></a>十地菩萨。<a id="a-2i"></a>乃所被之机也。<a id="a-2j"></a>此据增胜而言。<a id="a-2k"></a>称实四智皆能现也。</p>
  <p id="a2l">性唯无覆五遍行　此言第八识因中。<a id="a-2m"></a>于三性则唯无覆无记性。<a id="a-2n"></a>以不与烦恼俱故。<a id="a-2o"></a>平等无违拒故。<a id="a-2p"></a>是所熏故。<a id="a-2q"></a>此识缘境之时。<a id="a-2r"></a>相应心所唯遍行五。<a id="a-2s"></a>余互违故。<a id="a-2t"></a>何则无记性非善非恶。<a id="a-2u"></a>非善则善所不与相应。<a id="a-2v"></a>非恶则恶所亦不与之相应。<a id="a-2w"></a>所以互相违也。</p>
  <p id="a2x">界地随他业力生　此识随善恶业。<a id="a-2y"></a>于三界九地五趣之中。<a id="a-2z"></a>所感真异熟果故。<a id="a-30"></a>为总报主故。<a id="a-31"></a>趣生体也。<a id="a-32"></a>何偏为体。<a id="a-33"></a>具四义故。<a id="a-34"></a>谓实有恒遍无杂业所感果也。<a id="a-35"></a>故八识之中。<a id="a-36"></a>唯第八识全业招。<a id="a-37"></a>前六一分业招。<a id="a-38"></a>第七全非业招。<a id="a-39"></a>前六亦一分非业招。<a id="a-3A"></a>善不善性也。<a id="a-3B"></a>谓无记之法。<a id="a-3C"></a>如彼干土不能相握自成一聚。<a id="a-3D"></a>故须直用善恶业力。<a id="a-3E"></a>如用水胶等和彼干土。<a id="a-3F"></a>无记之法令成器聚。<a id="a-3G"></a>若善恶法如木石等自成器聚。<a id="a-3H"></a>不假他力故非业招。<a id="a-3I"></a>颂云业力生者。<a id="a-3J"></a>此也。</p>
  <p id="a3K">二乘不了因迷执　谓此第八极微细故。<a id="a-3L"></a>所以二乘愚法声闻。<a id="a-3M"></a>不信有此第八识。<a id="a-3N"></a>唯以前六识等受熏持种。<a id="a-3O"></a>为彼智浅心粗而迷执者也。</p>
  <p id="a3P">由此能兴论主诤　因小乘不了有此识故。<a id="a-3Q"></a>所以大乘论主引其三经四颂五教十理。<a id="a-3R"></a>证有此识。<a id="a-3S"></a>若阿毗达摩经。<a id="a-3T"></a>解深密经。<a id="a-3U"></a>并楞伽经。<a id="a-3V"></a>此大乘三经。<a id="a-3W"></a>是不共许。<a id="a-3X"></a>若大众部阿笈摩经。<a id="a-3Y"></a>上座部分别论。<a id="a-3Z"></a>化地部说一切有部。<a id="a-3a"></a>增壹经。<a id="a-3b"></a>此小乘四。<a id="a-3c"></a>是共许故。<a id="a-3d"></a>十证颂曰。<a id="a-3e"></a>持种异熟心。<a id="a-3f"></a>趣生有受识。<a id="a-3g"></a>生死缘依食。<a id="a-3h"></a>灭定心染净。<a id="a-3i"></a>此颂具含十义。<a id="a-3j"></a>若大乘。<a id="a-3k"></a>阿毗达摩经云。<a id="a-3l"></a>无始时来界。<a id="a-3m"></a>一切法等依。<a id="a-3n"></a>由此有诸趣。<a id="a-3o"></a>及涅槃证得。<a id="a-3p"></a>此颂第八识自性微细故以作用而显示之。<a id="a-3q"></a>初半显第八识为因。<a id="a-3r"></a>缘用后半与流转还灭作依持用。<a id="a-3s"></a>盖界是因义。<a id="a-3t"></a>即种子识无始时来。<a id="a-3u"></a>展转相续亲生诸法。<a id="a-3v"></a>故依是缘义。<a id="a-3w"></a>即执持识无始时来。<a id="a-3x"></a>与一切法为依止故。<a id="a-3y"></a>谓能执持诸种子故。<a id="a-3z"></a>与现行法为所依止。<a id="a-40"></a>此证持种心也。<a id="a-41"></a>由此有诸趣者。<a id="a-42"></a>由有此第八识故。<a id="a-43"></a>执持一切顺流转法。<a id="a-44"></a>令诸有情流转生死。<a id="a-45"></a>虽惑业法皆是流转。<a id="a-46"></a>而趣是果胜故偏说。<a id="a-47"></a>或诸趣言通其能所。<a id="a-48"></a>此与流转作依持用也。<a id="a-49"></a>及涅槃证得者。<a id="a-4A"></a>谓由有此识故。<a id="a-4B"></a>执持一切顺还灭法。<a id="a-4C"></a>令修行者证得涅槃。<a id="a-4D"></a>此则但说能证。<a id="a-4E"></a>得道涅槃不依此识有故。<a id="a-4F"></a>或说所证。<a id="a-4G"></a>是修行者正所求故。<a id="a-4H"></a>或此双说。<a id="a-4I"></a>俱是还灭品类摄故。<a id="a-4J"></a>后半颂言。<a id="a-4K"></a>虽无漏法。<a id="a-4L"></a>亦依此第八而显。<a id="a-4M"></a>彼经复说颂云。<a id="a-4N"></a>由摄藏诸法。<a id="a-4O"></a>一切种子识。<a id="a-4P"></a>故名阿赖耶。<a id="a-4Q"></a>胜者我开示。<a id="a-4R"></a>谓此本识具诸种子。<a id="a-4S"></a>故能摄藏诸杂染法。<a id="a-4T"></a>依斯建立阿赖耶名。<a id="a-4U"></a>此识从无始来至不动地。<a id="a-4V"></a>无我执时名阿赖耶。<a id="a-4W"></a>翻为藏识。<a id="a-4X"></a>故从功能立名也。<a id="a-4Y"></a>解深密经云。<a id="a-4Z"></a>阿陀那识甚深细。<a id="a-4a"></a>一切种子如暴流。<a id="a-4b"></a>我于凡愚不开演。<a id="a-4c"></a>恐彼分别执为我。<a id="a-4d"></a>阿陀那唐言执持。<a id="a-4e"></a>即第八识。<a id="a-4f"></a>以能持种子根身并器界。<a id="a-4g"></a>始生之义。<a id="a-4h"></a>此识以能执持诸法种子令不散失。<a id="a-4i"></a>及能执受色根依处。<a id="a-4j"></a>亦能执取结生相续。<a id="a-4k"></a>具此三义故立斯名。<a id="a-4l"></a>无性不能穷底。<a id="a-4m"></a>故言甚深。<a id="a-4n"></a>趣寂不能通达。<a id="a-4o"></a>故言甚细。<a id="a-4p"></a>乃一切法真实种子缘击便生。<a id="a-4q"></a>转识波浪恒无间断。<a id="a-4r"></a>故云如暴流。<a id="a-4s"></a>恐彼凡愚于此分别执着。<a id="a-4t"></a>堕诸恶趣障生圣道。<a id="a-4u"></a>故我世尊不为开演。<a id="a-4v"></a>唯大乘菩萨乃为开示。<a id="a-4w"></a>此颂亦证持种之义。<a id="a-4x"></a>非前六转识有此义焉。<a id="a-4y"></a>又入楞伽经云。<a id="a-4z"></a>如海遇顺风。<a id="a-50"></a>起种种波浪。<a id="a-51"></a>现前作用转。<a id="a-52"></a>无有间断时(此喻)。<a id="a-53"></a>藏识海亦然。<a id="a-54"></a>境界风所击。<a id="a-55"></a>恒起诸识浪现前作用转(法也)。<a id="a-56"></a>此颂第八非转识有此义也。<a id="a-57"></a>既言藏识海。<a id="a-58"></a>又云。<a id="a-59"></a>恒起诸识浪。<a id="a-5A"></a>岂前六生灭之识得与于是哉。<a id="a-5B"></a>此上所引。<a id="a-5C"></a>乃大乘四颂。<a id="a-5D"></a>总释十证颂持种心义。<a id="a-5E"></a>又大众部阿笈么中。<a id="a-5F"></a>密意说此名根本识。<a id="a-5G"></a>是转识所依止故。<a id="a-5H"></a>又上座部经分别论。<a id="a-5I"></a>俱密意说此名有分识。<a id="a-5J"></a>有乃三有。<a id="a-5K"></a>分乃因义。<a id="a-5L"></a>唯此第八恒遍三界为三有因。<a id="a-5M"></a>又化地部说穷生死蕴。<a id="a-5N"></a>盖离此第八无别蕴法。<a id="a-5O"></a>穷生死际无间断时。<a id="a-5P"></a>又说一切有部增壹经。<a id="a-5Q"></a>亦密说名阿赖耶。<a id="a-5R"></a>谓爱阿赖耶等。<a id="a-5S"></a>由彼说阿赖耶名定此第八识。<a id="a-5T"></a>上引小乘四教宛然有此第八。<a id="a-5U"></a>何以坚执唯前六识耶。<a id="a-5V"></a>又契经说。<a id="a-5W"></a>杂染清净诸法种子之所集起故名为心。<a id="a-5X"></a>若无此识。<a id="a-5Y"></a>彼持种心不应有故。<a id="a-5Z"></a>谓诸转识在灭定等有间断故。<a id="a-5a"></a>根境作意善等类别易脱起故。<a id="a-5b"></a>不坚住故非可熏习不能持种。<a id="a-5c"></a>唯此第八一类恒无间断。<a id="a-5d"></a>如茞胜等坚住可熏。<a id="a-5e"></a>当彼契经所说心义。<a id="a-5f"></a>此亦证第八名心。<a id="a-5g"></a>符合十证颂初句之持种心也。<a id="a-5h"></a>又云。<a id="a-5i"></a>有异熟心善恶业感。<a id="a-5j"></a>若无此识。<a id="a-5k"></a>彼异熟心不应有故。<a id="a-5l"></a>唯真异熟心酬牵引业遍而无断。<a id="a-5m"></a>彼异熟心即第八识。<a id="a-5n"></a>此心字通于持种异熟四字之义也。<a id="a-5o"></a>此上已释十证颂初句之义。<a id="a-5p"></a>又云。<a id="a-5q"></a>有情流转五趣四生。<a id="a-5r"></a>若无此第八。<a id="a-5s"></a>彼趣生体不应有故。<a id="a-5t"></a>谓要实有恒遍无杂。<a id="a-5u"></a>具此四义方可立正实趣生。<a id="a-5v"></a>若前五识业所感者。<a id="a-5w"></a>不遍趣生。<a id="a-5x"></a>以无色界中全无此故。<a id="a-5y"></a>意识业感虽遍趣生。<a id="a-5z"></a>而不恒有唯异熟心及彼心所。<a id="a-60"></a>具四义故。<a id="a-61"></a>是正趣生此心及所。<a id="a-62"></a>离第八识理不得成。<a id="a-63"></a>此释趣生二字。<a id="a-64"></a>以证第八为趣生体也。<a id="a-65"></a>又契经说。<a id="a-66"></a>有色根身是有执受。<a id="a-67"></a>若无此识。<a id="a-68"></a>彼能执受不应有故。<a id="a-69"></a>此能执受心唯异熟心。<a id="a-6A"></a>眼等转识无如是义。<a id="a-6B"></a>又契经说。<a id="a-6C"></a>寿暖识三更互依持得相续住。<a id="a-6D"></a>若无此识。<a id="a-6E"></a>能持寿暖令久住识不应有故。<a id="a-6F"></a>谓转识有间有转。<a id="a-6G"></a>如声风等无恒持用。<a id="a-6H"></a>不可立为持寿暖识故。<a id="a-6I"></a>唯异熟有恒持用故。<a id="a-6J"></a>可立为持寿暖识。<a id="a-6K"></a>此释识字之义。<a id="a-6L"></a>通上众义以释次句。<a id="a-6M"></a>趣生有受识也。<a id="a-6N"></a>此下释生死缘依食之句。<a id="a-6O"></a>契经云。<a id="a-6P"></a>诸有情类受生命终。<a id="a-6Q"></a>必住散心非无心定。<a id="a-6R"></a>若无此识。<a id="a-6S"></a>生死时心不应有故。<a id="a-6T"></a>谓生死时身心惛昧。<a id="a-6U"></a>如睡无梦极闷绝时。<a id="a-6V"></a>明了意识必不现前。<a id="a-6W"></a>六种转识行相所缘必不可知。<a id="a-6X"></a>是散有心名生死心。<a id="a-6Y"></a>亦有余部执生死位别有一类微细意识。<a id="a-6Z"></a>行相所缘俱不可了。<a id="a-6a"></a>应知即是此第八识。<a id="a-6b"></a>又将死时。<a id="a-6c"></a>由善恶业下上身分冷触渐起。<a id="a-6d"></a>若无此识彼事不成。<a id="a-6e"></a>转识不能执受身故。<a id="a-6f"></a>此证生死时心即第八也。<a id="a-6g"></a>又说。<a id="a-6h"></a>识缘名色。<a id="a-6i"></a>名色缘识。<a id="a-6j"></a>如是二法展转相依。<a id="a-6k"></a>譬如束芦俱时而转。<a id="a-6l"></a>若无此识。<a id="a-6m"></a>彼识自体不应有故。<a id="a-6n"></a>又诸转识有间转故。<a id="a-6o"></a>无力恒时执持名色恒与名色为缘。<a id="a-6p"></a>故彼识言显是第八。<a id="a-6q"></a>此释缘字也。<a id="a-6r"></a>又契经说。<a id="a-6s"></a>一切有情皆依食住。<a id="a-6t"></a>若无此识。<a id="a-6u"></a>彼识食体不应有故。<a id="a-6v"></a>由此定知异诸转识有异熟识一类恒遍执持身命令不坏断。<a id="a-6w"></a>世尊依此故作是言。<a id="a-6x"></a>一切有情皆依食住。<a id="a-6y"></a>故知唯异熟识是胜食性。<a id="a-6z"></a>彼识即是第八识也。<a id="a-70"></a>此释依食二字。<a id="a-71"></a>已上释第三句生死缘依食竟。<a id="a-72"></a>又契经说。<a id="a-73"></a>住灭定者。<a id="a-74"></a>身语心行无不皆灭。<a id="a-75"></a>而寿暖犹在。<a id="a-76"></a>根不变坏。<a id="a-77"></a>识不离身。<a id="a-78"></a>若无此识住灭定者。<a id="a-79"></a>不离身识。<a id="a-7A"></a>不应有故。<a id="a-7B"></a>谓眼等识行相粗动。<a id="a-7C"></a>于所缘境起必劳虑。<a id="a-7D"></a>厌患彼故暂求止息。<a id="a-7E"></a>渐次伏除至都尽位。<a id="a-7F"></a>依此位立住灭定者。<a id="a-7G"></a>故此定中彼识皆灭。<a id="a-7H"></a>若不许有微细一类恒遍执持寿暖等识在依何而说识不离身。<a id="a-7I"></a>若全无识。<a id="a-7J"></a>应同瓦砾。<a id="a-7K"></a>乃非情尔。<a id="a-7L"></a>由斯理趣。<a id="a-7M"></a>住灭定者决定有识。<a id="a-7N"></a>无想等位类此应知。<a id="a-7O"></a>此释灭定心三字之义。<a id="a-7P"></a>又契经说。<a id="a-7Q"></a>心杂染故有情杂染。<a id="a-7R"></a>心清净故有情清净。<a id="a-7S"></a>若无此识。<a id="a-7T"></a>彼染净心不应有故。<a id="a-7U"></a>谓染净法以心为本。<a id="a-7V"></a>因心而生。<a id="a-7W"></a>依心而住。<a id="a-7X"></a>此释心染净三字。<a id="a-7Y"></a>盖心字兼上下而言。<a id="a-7Z"></a>此略引成唯识论文。<a id="a-7a"></a>欲义理详明。<a id="a-7b"></a>请阅第三第四卷论文。<a id="a-7c"></a>又云若证有此识理趣无边。<a id="a-7d"></a>观此言岂特十义而矣。<a id="a-7e"></a>瑜伽论亦有八义证有此识。<a id="a-7f"></a>恐繁不引。<a id="a-7g"></a>已上引释十证颂讫。<a id="a-7h"></a>此护法论主。<a id="a-7i"></a>因小乘不信此第八识故。<a id="a-7j"></a>谆谆晓喻反覆辨论。<a id="a-7k"></a>故颂云。<a id="a-7l"></a>由此能兴论主争。<a id="a-7m"></a>是也。</p>
  <p id="a7n">浩浩三藏不可穷　浩浩者。<a id="a-7o"></a>深广之义。<a id="a-7p"></a>三藏者谓能所执也。<a id="a-7q"></a>盖持种义边名为能藏受。<a id="a-7r"></a>熏义边名所藏。<a id="a-7s"></a>七执为我名为执藏。<a id="a-7t"></a>故颂云。<a id="a-7u"></a>诸法于识藏。<a id="a-7v"></a>识于法亦尔。<a id="a-7w"></a>更互为果性。<a id="a-7x"></a>亦常为因性。<a id="a-7y"></a>此颂意言。<a id="a-7z"></a>阿赖耶识与诸转识。<a id="a-80"></a>于一切时展转相生。<a id="a-81"></a>互为因果。<a id="a-82"></a>摄大乘论说。<a id="a-83"></a>阿赖耶识与杂染法互为因缘。<a id="a-84"></a>引此以谓。<a id="a-85"></a>此第八识具三藏义。<a id="a-86"></a>体用深广。<a id="a-87"></a>凡小所以不达也。<a id="a-88"></a>又解深密经云。<a id="a-89"></a>阿陀耶识甚深细。<a id="a-8A"></a>已见上文注。<a id="a-8B"></a>引此颂证执持之名义。<a id="a-8C"></a>以见凡愚不达所以也。</p>
  <p id="a8D">渊深七浪境为风　此言第八现识如水。<a id="a-8E"></a>八识现种如波。<a id="a-8F"></a>境等四缘如风。<a id="a-8G"></a>若四缘之风恒击第八现水。<a id="a-8H"></a>则常起八识种现之波。<a id="a-8I"></a>喻中多风至多波生。<a id="a-8J"></a>少风至少浪起。<a id="a-8K"></a>法中多缘多识生。<a id="a-8L"></a>少缘少识起。<a id="a-8M"></a>故楞伽云。<a id="a-8N"></a>如海遇顺风等。<a id="a-8O"></a>已见上文。</p>
  <p id="a8P">受熏持种根身器　此第八识能受前七识熏。<a id="a-8Q"></a>能持诸法漏无漏种。<a id="a-8R"></a>以此识为总报主。<a id="a-8S"></a>所以持种。<a id="a-8T"></a>具四义故。<a id="a-8U"></a>所以受熏。<a id="a-8V"></a>谓一坚住性。<a id="a-8W"></a>二无记性。<a id="a-8X"></a>三可熏性。<a id="a-8Y"></a>四与能熏和合。<a id="a-8Z"></a>言坚住者。<a id="a-8a"></a>从无始之始究竟之终一类相续故。<a id="a-8b"></a>然则第七亦尔。<a id="a-8c"></a>何非所熏。<a id="a-8d"></a>以第二义拣之。<a id="a-8e"></a>要是无记。<a id="a-8f"></a>犹如茞胜性非香臭熏。<a id="a-8g"></a>以香即香。<a id="a-8h"></a>以臭即臭。<a id="a-8i"></a>若香臭之物虽熏以香臭。<a id="a-8j"></a>纵经日久卒莫能变其气味也。<a id="a-8k"></a>此第七既有覆性故非所熏。<a id="a-8l"></a>八俱五所具前二义应为所熏。<a id="a-8m"></a>以第三可熏义拣之。<a id="a-8n"></a>谓可熏者自抂之义。<a id="a-8o"></a>所非自在。<a id="a-8p"></a>岂当所熏。<a id="a-8q"></a>然而他人第八具此三义。<a id="a-8r"></a>应受熏否。<a id="a-8s"></a>以第四义拣之。<a id="a-8t"></a>曰要与能熏和合。<a id="a-8u"></a>故谓能与所时处皆同方为和合。<a id="a-8v"></a>他八与己殊不相干。<a id="a-8w"></a>若己之能熏熏他第八。<a id="a-8x"></a>何异己食而责饱于人耶。<a id="a-8y"></a>所以第八具此四义。<a id="a-8z"></a>独得受熏也。<a id="a-90"></a>此颂第八受熏影显前七识即为能熏故。<a id="a-91"></a>以前七颂中隐略能熏语故能熏四义者。<a id="a-92"></a>一有生灭。<a id="a-93"></a>二有胜用。<a id="a-94"></a>三有增减。<a id="a-95"></a>四与所熏和合。<a id="a-96"></a>谓生灭者。<a id="a-97"></a>有能生长之作用。<a id="a-98"></a>故是能熏。<a id="a-99"></a>然无记色心皆有生灭。<a id="a-9A"></a>亦皆能熏。<a id="a-9B"></a>以第二义拣之。<a id="a-9C"></a>要有胜用。<a id="a-9D"></a>以善恶有覆强胜之力。<a id="a-9E"></a>名为胜用。<a id="a-9F"></a>然则佛位法既是强胜。<a id="a-9G"></a>何非能熏。<a id="a-9H"></a>以第三义故。<a id="a-9I"></a>盖增减。<a id="a-9J"></a>乃损益之义。<a id="a-9K"></a>佛无损益。<a id="a-9L"></a>故非能熏。<a id="a-9M"></a>盖应刚则刚。<a id="a-9N"></a>合柔即柔。<a id="a-9O"></a>能成办事。<a id="a-9P"></a>是为损益。<a id="a-9Q"></a>然自身前七具上三义。<a id="a-9R"></a>能熏他否。<a id="a-9S"></a>谓有第四义。<a id="a-9T"></a>要与所熏和合故。<a id="a-9U"></a>是前七王所皆能熏。<a id="a-9V"></a>除无记性。<a id="a-9W"></a>善恶皆具故。<a id="a-9X"></a>所熏唯王。<a id="a-9Y"></a>心所不预焉。<a id="a-9Z"></a>所若受熏。<a id="a-9a"></a>大过失生。<a id="a-9b"></a>不应齐责。<a id="a-9c"></a>种子根身器界即第八所缘之境。<a id="a-9d"></a>又持种故。<a id="a-9e"></a>所以受熏也。</p>
  <p id="a9f">去后来先作主公　此识是总报主故。<a id="a-9g"></a>有情投胎时最先。<a id="a-9h"></a>命终时居后也。<a id="a-9i"></a>依凭经(即杂宝藏经)论(即瑜伽与摄论)略辨此识舍出之处。<a id="a-9j"></a>总括经论。<a id="a-9k"></a>颂曰。<a id="a-9l"></a>善业从下冷。<a id="a-9m"></a>恶业从上冷。<a id="a-9n"></a>二皆至于心。<a id="a-9o"></a>一处同时舍(二论之义)顶圣眼生天。<a id="a-9p"></a>人心饿鬼腹。<a id="a-9q"></a>旁生膝盖离。<a id="a-9r"></a>地狱脚板出(经义)谓经论异者。<a id="a-9s"></a>经验六趣差别。<a id="a-9t"></a>论明善恶两途。<a id="a-9u"></a>盖六趣亦不出善恶也。<a id="a-9v"></a>即前生死心也。</p>
  <p id="a9w">不动地前才舍藏　谓此识从有漏因至无漏果。<a id="a-9x"></a>略有三位。<a id="a-9y"></a>谓我爱执藏位。<a id="a-9z"></a>二善恶业果位。<a id="a-A0"></a>三相续执持位。<a id="a-A1"></a>初从无始至不动地名阿赖耶。<a id="a-A2"></a>此云藏次。<a id="a-A3"></a>亦从无始至解脱道名毗播迦。<a id="a-A4"></a>此云异熟。<a id="a-A5"></a>盖具变异而熟。<a id="a-A6"></a>异时而熟。<a id="a-A7"></a>异类而熟。<a id="a-A8"></a>故名异熟。<a id="a-A9"></a>后佛果位尽未来际名无垢识。<a id="a-AA"></a>初阿赖者。<a id="a-AB"></a>有情执为自内我故。<a id="a-AC"></a>异熟者是善恶所引果故。<a id="a-AD"></a>持无漏种现无间断故。<a id="a-AE"></a>谓此本识初至此地。<a id="a-AF"></a>舍藏识名过失重故。<a id="a-AG"></a>有情不执为自内我故。</p>
  <p id="aAH">金刚道后异熟空　谓二障种习有漏种。<a id="a-AI"></a>现皆永断舍故。<a id="a-AJ"></a>舍此名因并劣无漏亦皆舍尽。</p>
  <p id="aAK">大圆无垢同时发普照十方尘刹中　此识至佛果位。<a id="a-AL"></a>转成上品无漏净体。<a id="a-AM"></a>号无垢识。<a id="a-AN"></a>与相应大圆镜智同发起时。<a id="a-AO"></a>普照十方圆明法界也契经云。<a id="a-AP"></a>如来无垢识。<a id="a-AQ"></a>是净无漏界。<a id="a-AR"></a>解脱一切障。<a id="a-AS"></a>圆镜智相应通拣四智。<a id="a-AT"></a>谓平等性智。<a id="a-AU"></a>妙观察智。<a id="a-AV"></a>各有三品。<a id="a-AW"></a>见道下品。<a id="a-AX"></a>修道中品。<a id="a-AY"></a>究竟上品。<a id="a-AZ"></a>故因中转也。<a id="a-Aa"></a>大圆镜智。<a id="a-Ab"></a>成所作智。<a id="a-Ac"></a>各唯上品。<a id="a-Ad"></a>故于果中转也。<a id="a-Ae"></a>故颂云。<a id="a-Af"></a>六七二识因中转前五第八果中圆。</p>
 </body>
</html>