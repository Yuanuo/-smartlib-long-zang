<!doctype html>
<html id="z3IBXTA1mR" data-ver="57">
 <head>
  <meta charset="utf-8">
  <meta author="普奉">
  <meta library="龙藏">
  <meta catalog="此土著述">
  <meta period="明">
 </head>
 <body>
  <h1 id="a1">八识规矩补注序</h1>
  <p id="a2">八识颂凡八章。<a id="a-3"></a>文略而义深。<a id="a-4"></a>乃集施颂体制兼以韵。<a id="a-5"></a>故知义彼而文从此。<a id="a-6"></a>扩充之则唯识理事无遗矣。<a id="a-7"></a>昔天亲虑末学心力减而不永。<a id="a-8"></a>遂撮瑜伽之文。<a id="a-9"></a>述三十颂。<a id="a-A"></a>精择而从略。<a id="a-B"></a>欲人之易入。<a id="a-C"></a>目曰唯识三十论。<a id="a-D"></a>后护法诸师。<a id="a-E"></a>各出所见以造释论。<a id="a-F"></a>而累帙积轴不胜其广。<a id="a-G"></a>是乃欲易而反难。<a id="a-H"></a>由是诸师又各摭辞理精粹者。<a id="a-I"></a>束为十卷。<a id="a-J"></a>曰成唯识。<a id="a-K"></a>暨奘三藏至自西域。<a id="a-L"></a>辄翻此论。<a id="a-M"></a>其八识颂实出于斯。<a id="a-N"></a>然而理一而言有广略者。<a id="a-O"></a>皆因人而已。<a id="a-P"></a>盖人之所得者。<a id="a-Q"></a>或自略。<a id="a-R"></a>或自广。<a id="a-S"></a>或由略以至广。<a id="a-T"></a>由广反乎略。<a id="a-U"></a>虽所入不一。<a id="a-V"></a>而所得未尝不一也。<a id="a-W"></a>既得之则广亦可略。<a id="a-X"></a>亦可广略。<a id="a-Y"></a>兼以之兼不以之。<a id="a-Z"></a>是皆无适而不可。<a id="a-a"></a>岂学者之事乎。<a id="a-b"></a>兹为学者言之。<a id="a-c"></a>且欲从略而入。<a id="a-d"></a>此八识颂不得不作。<a id="a-e"></a>颂既出则语略而义深。<a id="a-f"></a>此又不得不加之以注。<a id="a-g"></a>为注之人不书其名。<a id="a-h"></a>往往皆抄录之本。<a id="a-i"></a>故不无三豕之讹。<a id="a-j"></a>今但义缺字讹者。<a id="a-k"></a>补而正之。<a id="a-l"></a>以自备观览。<a id="a-m"></a>不虞龙华金碧峰圆通常无尘。<a id="a-n"></a>闻予辍笔。<a id="a-o"></a>过舍索稿。<a id="a-p"></a>板行之。<a id="a-q"></a>吁大法垂秋。<a id="a-r"></a>孰不泥于声利。<a id="a-s"></a>能存是心。<a id="a-t"></a>庶不负诸大士之心也。</p>
  <p id="au">正德辛未纯阳月普泰书于大兴隆官舍。</p>
 </body>
</html>