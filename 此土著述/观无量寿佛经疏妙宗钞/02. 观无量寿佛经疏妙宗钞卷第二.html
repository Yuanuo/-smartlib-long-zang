<!doctype html>
<html id="z3IBWat1Nt" data-ver="1459">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">观无量寿佛经疏妙宗钞卷第二</h1>
  <p id="a2">三观行即。<a id="a-3"></a>此中观法。<a id="a-4"></a>异常坐等直观心性。<a id="a-5"></a>故托他佛而为所缘。<a id="a-6"></a>然是大乘知心作佛佛即是心。<a id="a-7"></a>其观未成为尘所动。<a id="a-8"></a>始自圆闻观佛妙境。<a id="a-9"></a>至识次位勤行五悔。<a id="a-A"></a>若未发品。<a id="a-B"></a>此等行人皆属名字。<a id="a-C"></a>故知名字其位甚长。<a id="a-D"></a>今明对尘即成佛观。<a id="a-E"></a>其中念念觉知之心。<a id="a-F"></a>名观行佛此自分。<a id="a-G"></a>二初观妙色即真法。<a id="a-H"></a>以大小相皆悉周遍。<a id="a-I"></a>故此色身即是真法。<a id="a-J"></a>又二。<a id="a-K"></a>初约一佛二。<a id="a-L"></a>初示始习即心观相。<a id="a-M"></a>此是名字升进之位。<a id="a-N"></a>不独解名能修观故。<a id="a-O"></a>但未入品。<a id="a-P"></a>非观行位。<a id="a-Q"></a>观佛相者。<a id="a-R"></a>若此经中八万相好。<a id="a-S"></a>非羸劣想而可系缘。<a id="a-T"></a>故须初心先观落日。<a id="a-U"></a>渐观地树及以座像。<a id="a-V"></a>观既深着方观胜身。<a id="a-W"></a>今依般舟初心先观千辐轮相。<a id="a-X"></a>次第逆想至肉髻。<a id="a-Y"></a>三十二种是下品相。<a id="a-Z"></a>复从足起。<a id="a-a"></a>可作始行系心之境。<a id="a-b"></a>不须更以落日为缘。<a id="a-c"></a>若相若好。<a id="a-d"></a>皆依于身。<a id="a-e"></a>身唯金色。<a id="a-f"></a>故云如铸金像。<a id="a-g"></a>此之色相虽从心想如在目前。<a id="a-h"></a>故云与眼作对。<a id="a-i"></a>言妙色者。<a id="a-j"></a>即是不可思议色也。<a id="a-k"></a>所以者何。<a id="a-l"></a>由此行人已圆闻故知色唯心。<a id="a-m"></a>知心唯色。<a id="a-n"></a>五根所对尚体唯心。<a id="a-o"></a>况想成色岂在心外。<a id="a-p"></a>此色非色非色非非色。<a id="a-q"></a>而能双照。<a id="a-r"></a>色与非色。<a id="a-s"></a>既离情想故名妙色。<a id="a-t"></a>非由三观莫见妙色。<a id="a-u"></a>非由妙色莫成三观。<a id="a-v"></a>境观相资尘念靡间。<a id="a-w"></a>方能得入观行位也。<a id="a-x"></a>二开眼下。<a id="a-y"></a>明观成称性。<a id="a-z"></a>周遍。<a id="a-10"></a>妙心作相妙相发心。<a id="a-11"></a>心心不休成观入品。<a id="a-12"></a>尘缘莫动佛常现前。<a id="a-13"></a>闭目了然开眼不失。<a id="a-14"></a>在明见佛处暗不忘。<a id="a-15"></a>性无间然。<a id="a-16"></a>佛岂暂阙。<a id="a-17"></a>一一相海庄严法身。<a id="a-18"></a>相为大相。<a id="a-19"></a>好为小相。<a id="a-1A"></a>观大发小名为流出。<a id="a-1B"></a>劫水虽大止剂二禅。<a id="a-1C"></a>佛相遍周称于法界。<a id="a-1D"></a>且以分喻显于周遍。<a id="a-1E"></a>观行佛眼名曰周眸。<a id="a-1F"></a>此眼所观何处非佛。<a id="a-1G"></a>问金光明玄义。<a id="a-1H"></a>观于三道显金光明。<a id="a-1I"></a>似位尚云闭目则见。<a id="a-1J"></a>开目则失。<a id="a-1K"></a>今观三身位在观行。<a id="a-1L"></a>因何开闭俱得见邪。<a id="a-1M"></a>答彼明性德金光明理。<a id="a-1N"></a>此理初住方任运见。<a id="a-1O"></a>故于似位犹论得失。<a id="a-1P"></a>今带事定。<a id="a-1Q"></a>托彼应色。<a id="a-1R"></a>观于三身。<a id="a-1S"></a>以其应相凡心可见故理三身虽乃未显。<a id="a-1T"></a>不妨应色先与定合。<a id="a-1U"></a>故令开闭皆见佛身。<a id="a-1V"></a>如以三观观彼落日。<a id="a-1W"></a>三观未成而能开闭。<a id="a-1X"></a>皆见于日。<a id="a-1Y"></a>故虽事理一念同修。<a id="a-1Z"></a>而理难事易。<a id="a-1a"></a>事易故先现。<a id="a-1b"></a>理难故后发。<a id="a-1c"></a>故般舟三昧。<a id="a-1d"></a>以三十二相为事境。<a id="a-1e"></a>以即空假中为理观。<a id="a-1f"></a>境观虽乃同时而修。<a id="a-1g"></a>境必先成。<a id="a-1h"></a>托境进观。<a id="a-1i"></a>藉观显境。<a id="a-1j"></a>更进更显。<a id="a-1k"></a>从凡入圣。<a id="a-1l"></a>故知彼就趣真无住。<a id="a-1m"></a>对似爱顶堕。<a id="a-1n"></a>为开闭得失。<a id="a-1o"></a>此就应色。<a id="a-1p"></a>得成观行。<a id="a-1q"></a>为开闭俱见。<a id="a-1r"></a>不知事理难易浅深。<a id="a-1s"></a>此相违文何能销释。<a id="a-1t"></a>二念一下。<a id="a-1u"></a>等诸佛二。<a id="a-1v"></a>初约一佛等诸佛。<a id="a-1w"></a>为成观故不可散缘。<a id="a-1x"></a>故以弥陀一佛为境。<a id="a-1y"></a>虽观一佛何异十方。<a id="a-1z"></a>虽照现今何殊过未。<a id="a-20"></a>此彰一切不离弥陀。<a id="a-21"></a>良以弥陀是无量之一。<a id="a-22"></a>故能等于一中无量。<a id="a-23"></a>二一身下。<a id="a-24"></a>明诸佛同三法。<a id="a-25"></a>一佛等彼一切佛者。<a id="a-26"></a>以由佛佛同得三法。<a id="a-27"></a>身是法身。<a id="a-28"></a>智慧是般若。<a id="a-29"></a>十力四无所畏是解脱。<a id="a-2A"></a>亦是三身三涅槃等。<a id="a-2B"></a>身智言一者。<a id="a-2C"></a>显于诸佛法报不别。<a id="a-2D"></a>应用亦同。<a id="a-2E"></a>故力无畏结云亦然。<a id="a-2F"></a>同身智一也。<a id="a-2G"></a>菩萨因中分破无明。<a id="a-2H"></a>分同妙觉所证三法。<a id="a-2I"></a>无明破尽。<a id="a-2J"></a>则究竟同诸佛三法。<a id="a-2K"></a>诸佛三法既其不二。<a id="a-2L"></a>是故弥陀三法不少。<a id="a-2M"></a>一切诸佛三法不多。<a id="a-2N"></a>故言等也。<a id="a-2O"></a>二念色下。<a id="a-2P"></a>念三身以结。<a id="a-2Q"></a>示色是应身。<a id="a-2R"></a>通于胜劣及他受用。<a id="a-2S"></a>法门是报身。<a id="a-2T"></a>以诸法门。<a id="a-2U"></a>聚而为身。<a id="a-2V"></a>即八万四千陀罗尼为发。<a id="a-2W"></a>第一义谛为髻。<a id="a-2X"></a>种智为头。<a id="a-2Y"></a>慈悲为眼。<a id="a-2Z"></a>无漏为鼻。<a id="a-2a"></a>四辩为口。<a id="a-2b"></a>四十不共为齿。<a id="a-2c"></a>二智为手。<a id="a-2d"></a>如来藏为复。<a id="a-2e"></a>三三昧为腰。<a id="a-2f"></a>定慧为足等。<a id="a-2g"></a>此诸法门。<a id="a-2h"></a>若从所证名为法身。<a id="a-2i"></a>今从能证名为报身。<a id="a-2j"></a>自受用也实相是法身。<a id="a-2k"></a>非不具于一切法门及诸色相。<a id="a-2l"></a>让于能证及垂应故。<a id="a-2m"></a>今是所证及以能垂。<a id="a-2n"></a>但名实相前论观法文中。<a id="a-2o"></a>但言相好周遍。<a id="a-2p"></a>次文乃约三法论等。<a id="a-2q"></a>至今结示云念三身。<a id="a-2r"></a>应知法门及以实相。<a id="a-2s"></a>不离色身举一即三。<a id="a-2t"></a>全三是一。<a id="a-2u"></a>法尔相即非纵非横。<a id="a-2v"></a>是故此经第九佛观。<a id="a-2w"></a>经示相好。<a id="a-2x"></a>疏名真法。<a id="a-2y"></a>不知圆观。<a id="a-2z"></a>此名莫消。<a id="a-30"></a>若观佛身。<a id="a-31"></a>不涉后二。<a id="a-32"></a>便同小外。<a id="a-33"></a>何预妙宗。<a id="a-34"></a>须知此文。<a id="a-35"></a>是结前观色相周遍已具三身。<a id="a-36"></a>二常运下。<a id="a-37"></a>明即佛。<a id="a-38"></a>观行位人一切时处。<a id="a-39"></a>念佛三观。<a id="a-3A"></a>常得现前。<a id="a-3B"></a>故云无不念时言念念皆觉者。<a id="a-3C"></a>示即佛义。<a id="a-3D"></a>虽是始觉即同本觉。<a id="a-3E"></a>非全本觉观不名中。<a id="a-3F"></a>亦得义论始本一合。<a id="a-3G"></a>虽非究竟及真似合。<a id="a-3H"></a>而亦得是观行合也。<a id="a-3I"></a>若论即字。<a id="a-3J"></a>广雅训合。<a id="a-3K"></a>荆溪云依训乃成二物相合。<a id="a-3L"></a>于理犹疏。<a id="a-3M"></a>今以义求其体不二。<a id="a-3N"></a>方名为即。<a id="a-3O"></a>然其始觉与本觉合。<a id="a-3P"></a>虽名为合非二物合。<a id="a-3Q"></a>正是荆溪体不二义。<a id="a-3R"></a>良以始本觉体是一。<a id="a-3S"></a>故知六即得名六合。<a id="a-3T"></a>理即乃以逆修之觉与本觉合。<a id="a-3U"></a>五皆顺觉与本觉合。<a id="a-3V"></a>六合无非体不二也。<a id="a-3W"></a>荆溪有时亦以合名明不二体。<a id="a-3X"></a>故不二门云。<a id="a-3Y"></a>复由缘了与性一合。<a id="a-3Z"></a>方能称性施设万端缘了是始性岂非本。<a id="a-3a"></a>修性体一复名为合。<a id="a-3b"></a>四相似即。<a id="a-3c"></a>今既释佛。<a id="a-3d"></a>乃似本觉。<a id="a-3e"></a>良以此位始觉之功。<a id="a-3f"></a>尚伏无明。<a id="a-3g"></a>全未破故。<a id="a-3h"></a>非真本觉。<a id="a-3i"></a>唯得名为相似即佛。<a id="a-3j"></a>若四十一位分破无明。<a id="a-3k"></a>故得分分是真本觉。<a id="a-3l"></a>名分真佛。<a id="a-3m"></a>至极果位无明既尽。<a id="a-3n"></a>本觉全彰。<a id="a-3o"></a>故得名为究竟是佛。<a id="a-3p"></a>即究竟本觉。<a id="a-3q"></a>亦究竟始觉。<a id="a-3r"></a>亦是究竟始本一合。<a id="a-3s"></a>亦是究竟始本俱忘。<a id="a-3t"></a>例前五即皆有四义。<a id="a-3u"></a>问名字等五。<a id="a-3v"></a>以始对本。<a id="a-3w"></a>论合及忘四义稍可。<a id="a-3x"></a>唯初理即。<a id="a-3y"></a>既全在迷。<a id="a-3z"></a>岂有始觉及二义邪。<a id="a-40"></a>答理虽全迷而具三因及五佛性。<a id="a-41"></a>缘了二性岂非本有修因始觉果。<a id="a-42"></a>及果果二种佛性。<a id="a-43"></a>岂非理中究竟始觉。<a id="a-44"></a>理若不具此等始觉。<a id="a-45"></a>名字等五。<a id="a-46"></a>便须别修。<a id="a-47"></a>复何得云全修在性。<a id="a-48"></a>但有即名无即义也。<a id="a-49"></a>自非山教圆位徒施今当相似位中四义。<a id="a-4A"></a>文自分二。<a id="a-4B"></a>初标释二。<a id="a-4C"></a>初约三身明即佛。<a id="a-4D"></a>前观行位。<a id="a-4E"></a>常用三观念佛三身。<a id="a-4F"></a>观觉虽成似觉未发。<a id="a-4G"></a>加功不已。<a id="a-4H"></a>今本觉三身相似而发。<a id="a-4I"></a>与始觉三观相似相应。<a id="a-4J"></a>应是合义合而不忘。<a id="a-4K"></a>非妙觉也。<a id="a-4L"></a>问于一本觉约何要义。<a id="a-4M"></a>显示三身令人可见。<a id="a-4N"></a>答本觉诸法即空假中。<a id="a-4O"></a>觉诸法假。<a id="a-4P"></a>即相好身。<a id="a-4Q"></a>觉诸法空。<a id="a-4R"></a>即法门身。<a id="a-4S"></a>觉诸法中。<a id="a-4T"></a>即实相身。<a id="a-4U"></a>如此论之其义宛尔。<a id="a-4V"></a>更于一觉约寂照说。<a id="a-4W"></a>照而常寂自在神通。<a id="a-4X"></a>即相好身。<a id="a-4Y"></a>寂而常照清净智慧。<a id="a-4Z"></a>即法门身。<a id="a-4a"></a>非寂非照而寂而照。<a id="a-4b"></a>即实相身。<a id="a-4c"></a>此之二三皆非纵横不可思议。<a id="a-4d"></a>乃是寂觉照觉。<a id="a-4e"></a>双遮照觉全本成始。<a id="a-4f"></a>即是相应及俱忘义。<a id="a-4g"></a>此位三身即佛义显。<a id="a-4h"></a>是故文中不特言觉示于即佛。<a id="a-4i"></a>二相似下。<a id="a-4j"></a>约四喻明相似。<a id="a-4k"></a>行人本觉寂照及双相似而发。<a id="a-4l"></a>成相似位三种之觉。<a id="a-4m"></a>此觉似真若鋀若瓜。<a id="a-4n"></a>比金比瓠。<a id="a-4o"></a>此之二物喻始似本。<a id="a-4p"></a>如将至火先觉暖气。<a id="a-4q"></a>行欲近海预睹平相。<a id="a-4r"></a>此之二事喻于相似近乎分真。<a id="a-4s"></a>前二约法论似。<a id="a-4t"></a>后二约位论似。<a id="a-4u"></a>二水性下。<a id="a-4v"></a>劝证二。<a id="a-4w"></a>初约事劝。<a id="a-4x"></a>本觉清凉其犹冷水。<a id="a-4y"></a>似觉饮之知消烦热。<a id="a-4z"></a>名字之人如热渴者。<a id="a-50"></a>须三观功掘无明地方得真似清凉之水。<a id="a-51"></a>徒闻之水不施观功。<a id="a-52"></a>又无事行取水具物。<a id="a-53"></a>守渴而终至极热处。<a id="a-54"></a>二略举下。<a id="a-55"></a>引文证相似相应功德之相。<a id="a-56"></a>如彼法华六根清净。<a id="a-57"></a>文虽稍广其相显然。<a id="a-58"></a>行者易知故得名要。<a id="a-59"></a>六根同有五种似发。<a id="a-5A"></a>所谓肉眼天眼慧眼法眼佛眼。<a id="a-5B"></a>肉耳天耳慧法佛耳。<a id="a-5C"></a>乃至意根亦有五相。<a id="a-5D"></a>此之六五。<a id="a-5E"></a>即三相应肉天法六。<a id="a-5F"></a>即相好身相似相应。<a id="a-5G"></a>慧六佛六。<a id="a-5H"></a>即法门实相相似相应。<a id="a-5I"></a>以五眼等是不次第相似发故。<a id="a-5J"></a>可以对于圆三身也。<a id="a-5K"></a>行者能于三观。<a id="a-5L"></a>观佛六根三德。<a id="a-5M"></a>不久相应。<a id="a-5N"></a>五分证即。<a id="a-5O"></a>即心观佛。<a id="a-5P"></a>托境显性。<a id="a-5Q"></a>虽得相似尚属缘修。<a id="a-5R"></a>今则亲证属于真修。<a id="a-5S"></a>分破无明。<a id="a-5T"></a>起信论中称随分觉。<a id="a-5U"></a>寂照双融。<a id="a-5V"></a>本觉真佛分分而显。<a id="a-5W"></a>从所显说。<a id="a-5X"></a>名为分真。<a id="a-5Y"></a>从能显言。<a id="a-5Z"></a>名为分证。<a id="a-5a"></a>四十一位皆受此名。<a id="a-5b"></a>自分二。<a id="a-5c"></a>初明初住。<a id="a-5d"></a>一代教中圆位显者。<a id="a-5e"></a>唯起信论及华严经。<a id="a-5f"></a>经说三身初住顿得。<a id="a-5g"></a>论明八相初住能垂。<a id="a-5h"></a>若此位不论破无明惑。<a id="a-5i"></a>安得如此上冥下应。<a id="a-5j"></a>故知十向方伏无明。<a id="a-5k"></a>初住但能断于见惑。<a id="a-5l"></a>此等经论是渐次教。<a id="a-5m"></a>不可与其华严起信顿修顿证菩萨一槩。<a id="a-5n"></a>是故今立诠中道教论次不次。<a id="a-5o"></a>分于别圆。<a id="a-5p"></a>今就彼经明分证佛。<a id="a-5q"></a>此文分二。<a id="a-5r"></a>初约发心明即佛二。<a id="a-5s"></a>初约三法明发就初住名示。<a id="a-5t"></a>即佛相。<a id="a-5u"></a>位名发心。<a id="a-5v"></a>发本觉心也。<a id="a-5w"></a>常寂常照寂照双融。<a id="a-5x"></a>是本圆觉。<a id="a-5y"></a>即一而三。<a id="a-5z"></a>不发而发。<a id="a-60"></a>故成三发皆言一切者。<a id="a-61"></a>法界无外摄法不遗。<a id="a-62"></a>诸佛众生色心依正同一觉体。<a id="a-63"></a>全体为缘全体为了。<a id="a-64"></a>全体为正。<a id="a-65"></a>缘因发故。<a id="a-66"></a>了正亦发。<a id="a-67"></a>了因发故缘正亦发。<a id="a-68"></a>正因发故。<a id="a-69"></a>缘了亦发。<a id="a-6A"></a>盖三法圆融。<a id="a-6B"></a>发则俱发。<a id="a-6C"></a>缘发名功德。<a id="a-6D"></a>能资成故。<a id="a-6E"></a>了发名智慧能观照故。<a id="a-6F"></a>正发名境界。<a id="a-6G"></a>是真性故。<a id="a-6H"></a>是所显故。<a id="a-6I"></a>问三德既是一本觉性。<a id="a-6J"></a>由证显发。<a id="a-6K"></a>今云一是所显境界。<a id="a-6L"></a>二名能显功德智慧。<a id="a-6M"></a>若是能显。<a id="a-6N"></a>二则是修。<a id="a-6O"></a>何得名证本觉三德。<a id="a-6P"></a>答其理如是。<a id="a-6Q"></a>方不思议。<a id="a-6R"></a>所以者何。<a id="a-6S"></a>三虽性具缘了是修。<a id="a-6T"></a>二虽是修。<a id="a-6U"></a>非适今有。<a id="a-6V"></a>二若非修三法则横。<a id="a-6W"></a>二若非性三法则纵。<a id="a-6X"></a>故释签明三点不纵横云。<a id="a-6Y"></a>虽一点在上。<a id="a-6Z"></a>不同点水之纵。<a id="a-6a"></a>三德亦尔虽法身本有。<a id="a-6b"></a>不同别教为惑所覆。<a id="a-6c"></a>虽二点在下。<a id="a-6d"></a>不同烈火之横。<a id="a-6e"></a>三德亦尔虽二德修成。<a id="a-6f"></a>不同别人理体具足而不相收(文毕)辄出其意。<a id="a-6g"></a>别教法身为惑覆者。<a id="a-6h"></a>良由不知本觉之性具染恶德是故染恶非二德也。<a id="a-6i"></a>故别惑通惑业识事识烦恼结业三乘六道。<a id="a-6j"></a>变易分段此等一切迷中二法。<a id="a-6k"></a>非二佛性既非佛性。<a id="a-6l"></a>乃成定有能覆之惑。<a id="a-6m"></a>是故但有法身本觉。<a id="a-6n"></a>随于染缘作上一切迷中之法。<a id="a-6o"></a>以是名曰为惑所覆。<a id="a-6p"></a>应知覆义不同泥土覆彼顽石。<a id="a-6q"></a>既覆但中佛性之理。<a id="a-6r"></a>如淳善人。<a id="a-6s"></a>一切恶事非本所能。<a id="a-6t"></a>为恶人逼令作众恶。<a id="a-6u"></a>故说善人为恶所覆应须还用随染觉性。<a id="a-6v"></a>别缘真谛及以俗中。<a id="a-6w"></a>次第别修空假缘了或中边缘了种种二因。<a id="a-6x"></a>或初缘次了。<a id="a-6y"></a>或初了次缘次第翻破一切迷法。<a id="a-6z"></a>显于法身本觉之性。<a id="a-70"></a>是故覆理成于纵义。<a id="a-71"></a>圆人不尔。<a id="a-72"></a>以知本觉具染恶性。<a id="a-73"></a>体染恶修即二佛性故通别惑事业识等一切迷法。<a id="a-74"></a>当处即是缘了佛性。<a id="a-75"></a>岂有佛性更覆佛性。<a id="a-76"></a>如君子不器善恶俱能。<a id="a-77"></a>或同恶人作诸恶事。<a id="a-78"></a>则彰己能何覆之有。<a id="a-79"></a>故即二迷以为缘了。<a id="a-7A"></a>显发于正。<a id="a-7B"></a>缘了二德体迷而得。<a id="a-7C"></a>义当所发。<a id="a-7D"></a>元是修德复当能显。<a id="a-7E"></a>虽分修性皆本具故。<a id="a-7F"></a>义不成纵言别人理体具足而不相收者。<a id="a-7G"></a>亦为不知本觉之性具染恶德。<a id="a-7H"></a>不能全性起染恶修。<a id="a-7I"></a>乃成理体横具三法。<a id="a-7J"></a>言不相收者。<a id="a-7K"></a>以其三法定俱在性皆是所发。<a id="a-7L"></a>犹如三人各称帝王。<a id="a-7M"></a>何能相摄。<a id="a-7N"></a>是故不知性中三法。<a id="a-7O"></a>二是修者二乃成横。<a id="a-7P"></a>圆人不然。<a id="a-7Q"></a>元知本觉具染恶性。<a id="a-7R"></a>故使迷中一切染恶。<a id="a-7S"></a>当处即是缘了佛性。<a id="a-7T"></a>以此二修显于一性。<a id="a-7U"></a>如一主二臣。<a id="a-7V"></a>主摄于臣臣归于主。<a id="a-7W"></a>三德相收亦复如是。<a id="a-7X"></a>今初住位所发三法。<a id="a-7Y"></a>皆性具故发则俱发。<a id="a-7Z"></a>故云不前不后以此三法。<a id="a-7a"></a>二为能显一是所显。<a id="a-7b"></a>修性宛尔。<a id="a-7c"></a>故云亦不一时不一时故非横。<a id="a-7d"></a>不前后故非纵不纵不横不思议发。<a id="a-7e"></a>是故名为初发心住。<a id="a-7f"></a>二三智下。<a id="a-7g"></a>约三身明佛。<a id="a-7h"></a>前以正助二修。<a id="a-7i"></a>对性明圆发相。<a id="a-7j"></a>今约报智证法起应。<a id="a-7k"></a>报应二修对法一性论分证佛。<a id="a-7l"></a>从智证法。<a id="a-7m"></a>从法起应。<a id="a-7n"></a>即非一时。<a id="a-7o"></a>三身顿得故非前后。<a id="a-7p"></a>不纵不横复见于此。<a id="a-7q"></a>从始圆修一心三观。<a id="a-7r"></a>今圆三智一心中得。<a id="a-7s"></a>即以此智证得法身。<a id="a-7t"></a>智性即色三一体融名妙色身。<a id="a-7u"></a>此身湛寂如鉴无情。<a id="a-7v"></a>形对像生山毫靡间。<a id="a-7w"></a>名应一切。<a id="a-7x"></a>三身三德体离纵横。<a id="a-7y"></a>今始发明名开秘藏。<a id="a-7z"></a>入理般若名为住此住无住住秘藏中。<a id="a-80"></a>二以普下。<a id="a-81"></a>约被物明佛用二初总示三轮。<a id="a-82"></a>色像即身轮。<a id="a-83"></a>一音即口轮。<a id="a-84"></a>等悦即意轮。<a id="a-85"></a>身名神通轮口名正教轮。<a id="a-86"></a>意名记心轮。<a id="a-87"></a>妙观察智也。<a id="a-88"></a>轮者转义。<a id="a-89"></a>亦能摧碾。<a id="a-8A"></a>己心证法转入他心。<a id="a-8B"></a>能摧碾他一切业惑。<a id="a-8C"></a>此三业应有十界相。<a id="a-8D"></a>皆是初住分得佛用。<a id="a-8E"></a>二应以下。<a id="a-8F"></a>别示十界。<a id="a-8G"></a>上明能用种种三业不出十界。<a id="a-8H"></a>今分别之。<a id="a-8I"></a>先明佛三。<a id="a-8J"></a>况出九界。<a id="a-8K"></a>佛应三土。<a id="a-8L"></a>且说同居。<a id="a-8M"></a>化有始终。<a id="a-8N"></a>须彰八相。<a id="a-8O"></a>大机所见八相难思。<a id="a-8P"></a>若应小乘八种皆劣。<a id="a-8Q"></a>大示出没如水之波。<a id="a-8R"></a>全法界身八皆胜妙。<a id="a-8S"></a>小乘生灭体是无常。<a id="a-8T"></a>如火烧薪终归灰断。<a id="a-8U"></a>故两八相不分而分。<a id="a-8V"></a>胜劣宛尔。<a id="a-8W"></a>此等皆是果人法则。<a id="a-8X"></a>名佛威仪。<a id="a-8Y"></a>初住能为名之曰具。<a id="a-8Z"></a>威仪属身。<a id="a-8a"></a>音声属口。<a id="a-8b"></a>方便是意。<a id="a-8c"></a>应以佛界而得度者。<a id="a-8d"></a>即为现此三轮相也。<a id="a-8e"></a>佛相至高尚能迹示以佛况九。<a id="a-8f"></a>现之不难。<a id="a-8g"></a>既现九界各具三业然非直现十界而已。<a id="a-8h"></a>于一一身。<a id="a-8i"></a>复现十界重重无尽。<a id="a-8j"></a>以得普现诸身三昧故也。<a id="a-8k"></a>二初住下。<a id="a-8l"></a>况后位。<a id="a-8m"></a>初住始破一品无明。<a id="a-8n"></a>分证三身。<a id="a-8o"></a>垂形十界。<a id="a-8p"></a>其相尚尔。<a id="a-8q"></a>况二三住。<a id="a-8r"></a>况第十住行。<a id="a-8s"></a>向登地至于等觉。<a id="a-8t"></a>破惑转深。<a id="a-8u"></a>德用转广。<a id="a-8v"></a>宁以心口而思说邪。<a id="a-8w"></a>良由位位始觉本觉一合俱忘。<a id="a-8x"></a>致使体用高广若此。<a id="a-8y"></a>六究竟即。<a id="a-8z"></a>一切诸法无不是佛。<a id="a-90"></a>迷故不知。<a id="a-91"></a>故圆实教不顺迷情。<a id="a-92"></a>直示一切皆是佛法。<a id="a-93"></a>世间相常众生是佛。<a id="a-94"></a>不禀教者。<a id="a-95"></a>但有理是全不知是。<a id="a-96"></a>若闻此教。<a id="a-97"></a>于名知是。<a id="a-98"></a>若入五品于观知是。<a id="a-99"></a>入十信者相似知是。<a id="a-9A"></a>四十一位分真知是。<a id="a-9B"></a>今登极果。<a id="a-9C"></a>究竟证知一切诸法皆是佛法。<a id="a-9D"></a>此自分二。<a id="a-9E"></a>初据位直明。<a id="a-9F"></a>等觉已名满足方便地菩萨究竟地。<a id="a-9G"></a>始觉道穷本觉理极。<a id="a-9H"></a>本始既泯无以名焉。<a id="a-9I"></a>强称妙觉。<a id="a-9J"></a>大品般若四十二字。<a id="a-9K"></a>字字互具诸字功德。<a id="a-9L"></a>南岳用对圆顿教中四十二位。<a id="a-9M"></a>初住阿字中四十字对至等觉。<a id="a-9N"></a>最后茶字当于妙觉。<a id="a-9O"></a>虽一一位皆能遍具诸位功德。<a id="a-9P"></a>然是分具。<a id="a-9Q"></a>今此极位。<a id="a-9R"></a>乃究竟具诸位功德。<a id="a-9S"></a>故引法华唯我释迦与一切佛。<a id="a-9T"></a>乃能究尽诸法之权。<a id="a-9U"></a>实相之实。<a id="a-9V"></a>达无明底到诸法边。<a id="a-9W"></a>名边际智。<a id="a-9X"></a>不思议权智也。<a id="a-9Y"></a>今已究竟。<a id="a-9Z"></a>故名为满。<a id="a-9a"></a>于种种法证本圆觉。<a id="a-9b"></a>不思议实智也。<a id="a-9c"></a>此觉极满名为顿圆。<a id="a-9d"></a>复用第七无上士号。<a id="a-9e"></a>显智断极。<a id="a-9f"></a>有惑可断名有上士。<a id="a-9g"></a>等觉位也。<a id="a-9h"></a>无惑可断名无上士。<a id="a-9i"></a>即是妙觉。<a id="a-9j"></a>断德究竟名大涅槃。<a id="a-9k"></a>更有过者。<a id="a-9l"></a>名有上士。<a id="a-9m"></a>亦等觉也。<a id="a-9n"></a>更无过者。<a id="a-9o"></a>名无上士。<a id="a-9p"></a>即是妙觉。<a id="a-9q"></a>智德究竟名大菩提。<a id="a-9r"></a>二约喻称叹。<a id="a-9s"></a>用彼大经月爱之喻。<a id="a-9t"></a>十五日月。<a id="a-9u"></a>对四十二圆因果位。<a id="a-9v"></a>皆智光增惑暗减灭。<a id="a-9w"></a>故初之三日对住行向三十位也。<a id="a-9x"></a>从初四日至十三日。<a id="a-9y"></a>对十地位。<a id="a-9z"></a>十四日以对等觉。<a id="a-A0"></a>十五日对妙觉位。<a id="a-A1"></a>此乃合前三十。<a id="a-A2"></a>开后十地。<a id="a-A3"></a>若三十三天同服甘露。<a id="a-A4"></a>对四十二位皆证常理。<a id="a-A5"></a>开前三十位对三十天。<a id="a-A6"></a>合后十地用对一天。<a id="a-A7"></a>等觉对一。<a id="a-A8"></a>妙觉极位次对释天。<a id="a-A9"></a>若四十二字。<a id="a-AA"></a>字字互具四十一字。<a id="a-AB"></a>对于圆证四十二位。<a id="a-AC"></a>位位相收则前后俱开。<a id="a-AD"></a>若开示悟入佛之知见。<a id="a-AE"></a>对圆真因四十位者。<a id="a-AF"></a>前后俱合也。<a id="a-AG"></a>今十五日月光既满。<a id="a-AH"></a>即智德圆。<a id="a-AI"></a>暗无不尽即断德极。<a id="a-AJ"></a>故大师云。<a id="a-AK"></a>此之增减日日有之。<a id="a-AL"></a>此之智断位位有之。<a id="a-AM"></a>故不更用后十五日邪光减也。<a id="a-AN"></a>复以众星对诸因人。<a id="a-AO"></a>月喻果佛。<a id="a-AP"></a>最上等言。<a id="a-AQ"></a>皆是称叹究竟佛也。<a id="a-AR"></a>二佛有下。<a id="a-AS"></a>以例诸号明难说。<a id="a-AT"></a>圆极之果所有名字。<a id="a-AU"></a>一一不虚究竟成就。<a id="a-AV"></a>盖其所召皆真极故。<a id="a-AW"></a>以望真因尚带虚设。<a id="a-AX"></a>妄未尽故。<a id="a-AY"></a>七种方便一切凡夫。<a id="a-AZ"></a>悉是虚名一无实义。<a id="a-Aa"></a>故大经云。<a id="a-Ab"></a>世谛但有名无实义。<a id="a-Ac"></a>第一义谛有名有实义。<a id="a-Ad"></a>佛是究竟第一义故。<a id="a-Ae"></a>又复应知非别有法。<a id="a-Af"></a>名为究竟第一义谛。<a id="a-Ag"></a>毗卢遮那遍一切处。<a id="a-Ah"></a>一切诸法皆是佛法。<a id="a-Ai"></a>是则世间及出世间二死五住。<a id="a-Aj"></a>至鞞荔多蠢动蜎蜚五无间等。<a id="a-Ak"></a>若因若果无非圆极第一义谛。<a id="a-Al"></a>故此诸名皆实不虚。<a id="a-Am"></a>悉是究竟佛之异名。<a id="a-An"></a>是故称为佛有无量德。<a id="a-Ao"></a>应有无量名。<a id="a-Ap"></a>今唯举佛一名当之。<a id="a-Aq"></a>故诸大乘明于佛号或增或减。<a id="a-Ar"></a>皆是四悉赴彼物机。<a id="a-As"></a>今于通号十名之中。<a id="a-At"></a>举第九佛也。<a id="a-Au"></a>净名经云。<a id="a-Av"></a>正遍知如来及佛。<a id="a-Aw"></a>此三句义。<a id="a-Ax"></a>大千众生皆如阿难多闻第一。<a id="a-Ay"></a>以劫之寿不能尽受。<a id="a-Az"></a>随其宜乐举此三名以少况多。<a id="a-B0"></a>功德无尽。</p>
  <p id="aB1">二释说字二。<a id="a-B2"></a>初牒释。<a id="a-B3"></a>悦是畅悦。<a id="a-B4"></a>怀是心怀。<a id="a-B5"></a>若就此经即是如来久修久证念佛三昧。<a id="a-B6"></a>蕴之在怀。<a id="a-B7"></a>今机扣发。<a id="a-B8"></a>说之乃畅昔之所怀。<a id="a-B9"></a>二即十下示相。<a id="a-BA"></a>据今之说正在念佛。<a id="a-BB"></a>次文委示。<a id="a-BC"></a>今不预陈。<a id="a-BD"></a>故且通涂明其说相文二。<a id="a-BE"></a>初明所说法相。<a id="a-BF"></a>十二部经总明说相。<a id="a-BG"></a>谓或作长行说。<a id="a-BH"></a>或作重颂说。<a id="a-BI"></a>或作未曾有说。<a id="a-BJ"></a>或作无问自说说等。<a id="a-BK"></a>若八万法藏乃具示所说种种法门。<a id="a-BL"></a>合云四千。<a id="a-BM"></a>且举大数。<a id="a-BN"></a>然应了知有多八万。<a id="a-BO"></a>且约四谛示诸八万。<a id="a-BP"></a>若言八万法藏。<a id="a-BQ"></a>即苦谛八万尘劳。<a id="a-BR"></a>即集谛。<a id="a-BS"></a>八万对治门。<a id="a-BT"></a>八万三昧门。<a id="a-BU"></a>八万陀罗尼。<a id="a-BV"></a>皆道谛。<a id="a-BW"></a>八万波罗蜜。<a id="a-BX"></a>即灭谛。<a id="a-BY"></a>今虽示一。<a id="a-BZ"></a>义以兼三。<a id="a-Ba"></a>以法藏名是蕴聚义。<a id="a-Bb"></a>判属苦谛。<a id="a-Bc"></a>复由蕴义兼得三谛。<a id="a-Bd"></a>盖四名言不离阴故。<a id="a-Be"></a>如俱舍云。<a id="a-Bf"></a>牟尼说法蕴。<a id="a-Bg"></a>数有八十千。<a id="a-Bh"></a>彼体语或名。<a id="a-Bi"></a>是色行蕴摄。<a id="a-Bj"></a>故十二八万俱通小衍。<a id="a-Bk"></a>或云小乘唯有九部。<a id="a-Bl"></a>大则十二。<a id="a-Bm"></a>或云小有十二。<a id="a-Bn"></a>大唯九部。<a id="a-Bo"></a>或云大小皆有十二。<a id="a-Bp"></a>六度四等虽在大乘。<a id="a-Bq"></a>亦通三藏事度菩萨。<a id="a-Br"></a>然其名数四教皆同。<a id="a-Bs"></a>须就所诠真中二理。<a id="a-Bt"></a>定其权实。<a id="a-Bu"></a>复论四种能趣观行。<a id="a-Bv"></a>用简偏圆。<a id="a-Bw"></a>使宝渚化城迂直不滥。<a id="a-Bx"></a>二又于下。<a id="a-By"></a>明能说善巧二。<a id="a-Bz"></a>初于一法一门明四悉。<a id="a-C0"></a>上之所列八万等法。<a id="a-C1"></a>既通四教。<a id="a-C2"></a>即是生灭八万无生八万。<a id="a-C3"></a>无量八万。<a id="a-C4"></a>无作八万。<a id="a-C5"></a>如生灭八万。<a id="a-C6"></a>趣举一法。<a id="a-C7"></a>须开四门。<a id="a-C8"></a>四门假人同皆叵得。<a id="a-C9"></a>若其实法四义不同。<a id="a-CA"></a>约有门说。<a id="a-CB"></a>念念无常如灯焰焰。<a id="a-CC"></a>约空门说。<a id="a-CD"></a>三假浮虚犹如云雾。<a id="a-CE"></a>双亦门说。<a id="a-CF"></a>二相从容。<a id="a-CG"></a>双非门说。<a id="a-CH"></a>二相俱舍。<a id="a-CI"></a>四中一门机生熟故。<a id="a-CJ"></a>四悉被之为未种者。<a id="a-CK"></a>作世界说。<a id="a-CL"></a>令其乐欲赞用受行。<a id="a-CM"></a>为已种者用中二悉。<a id="a-CN"></a>善根未发作为人说。<a id="a-CO"></a>令起宿善信戒进念。<a id="a-CP"></a>恶未破者。<a id="a-CQ"></a>必对治说。<a id="a-CR"></a>令其三毒豁尔冰消。<a id="a-CS"></a>为已熟者。<a id="a-CT"></a>第一义说令得契真革凡成圣。<a id="a-CU"></a>佛智鉴机。<a id="a-CV"></a>说之必中。<a id="a-CW"></a>知不入理令得三益。<a id="a-CX"></a>知不破恶令得二益。<a id="a-CY"></a>无善可发作世界说。<a id="a-CZ"></a>但生欢喜。<a id="a-Ca"></a>若全无益佛则不说。<a id="a-Cb"></a>二若一下。<a id="a-Cc"></a>例诸法诸门示四悉。<a id="a-Cd"></a>上明一门被机四悉。<a id="a-Ce"></a>余之三门被机亦尔。<a id="a-Cf"></a>八万中一四门四悉被机既尔。<a id="a-Cg"></a>其余诸法四门四悉被机亦然。<a id="a-Ch"></a>一教八万门悉既然。<a id="a-Ci"></a>三教亦尔。<a id="a-Cj"></a>八万法藏。<a id="a-Ck"></a>例于尘劳及对治门三昧总持波罗蜜等。<a id="a-Cl"></a>一一八万。<a id="a-Cm"></a>法法四教。<a id="a-Cn"></a>教教四门。<a id="a-Co"></a>门门四悉。<a id="a-Cp"></a>其十二部六度四等。<a id="a-Cq"></a>准此可知。<a id="a-Cr"></a>以此略明佛说之相。<a id="a-Cs"></a>三释观字即所说也。<a id="a-Ct"></a>上十二部八万等法。<a id="a-Cu"></a>岂非所说。<a id="a-Cv"></a>然是泛举显于能说。<a id="a-Cw"></a>下无量寿及今观字。<a id="a-Cx"></a>的是此经所说义也释观分二。<a id="a-Cy"></a>初牒释双标。<a id="a-Cz"></a>牒起观字。<a id="a-D0"></a>以观释之。<a id="a-D1"></a>乃用观法观于胜境若非观法将何观之。<a id="a-D2"></a>撮经所诠立兹题目。<a id="a-D3"></a>经明十六以为能观。<a id="a-D4"></a>今释题名唯论三观。<a id="a-D5"></a>经文是别。<a id="a-D6"></a>题是总名。<a id="a-D7"></a>总总于别。<a id="a-D8"></a>别别于总。<a id="a-D9"></a>若也立题收文不尽。<a id="a-DA"></a>则不能应篇章之式。<a id="a-DB"></a>故知今立三观释观。<a id="a-DC"></a>乃是经文十六观体若就十六。<a id="a-DD"></a>各各示于三观相者。<a id="a-DE"></a>其文繁广。<a id="a-DF"></a>故于释题总而示之。<a id="a-DG"></a>令其修者以兹观法入十六门。<a id="a-DH"></a>则境境皆三。<a id="a-DI"></a>心心绝妙。<a id="a-DJ"></a>四依被物言简意周。<a id="a-DK"></a>双标次第及以一心。<a id="a-DL"></a>二三观者。<a id="a-DM"></a>此乃以次显于不次。<a id="a-DN"></a>不融别观无以明圆。<a id="a-DO"></a>如止观中皆用思议显不思议。<a id="a-DP"></a>二从假下。<a id="a-DQ"></a>据教双释二。<a id="a-DR"></a>初次第三观二。<a id="a-DS"></a>初列名指经。<a id="a-DT"></a>所列诸名释中自见。<a id="a-DU"></a>二今释下。<a id="a-DV"></a>释相结果。<a id="a-DW"></a>依前列名释三观相。<a id="a-DX"></a>第一空观而有二名。<a id="a-DY"></a>假是等者见思取境无而谓有。<a id="a-DZ"></a>虚假凡俗知虚名谛。<a id="a-Da"></a>二空之理是审实法。<a id="a-Db"></a>知实名谛。<a id="a-Dc"></a>不究俗虚莫知真实。<a id="a-Dd"></a>要须照假方得入空。<a id="a-De"></a>是故名曰从假入空。<a id="a-Df"></a>又假是等者。<a id="a-Dg"></a>迷世俗时谓虚是实。<a id="a-Dh"></a>则二俱不谛。<a id="a-Di"></a>若悟俗虚必知真实。<a id="a-Dj"></a>则二俱谛。<a id="a-Dk"></a>故复得名二谛观也。<a id="a-Dl"></a>此观等者。<a id="a-Dm"></a>修观名因。<a id="a-Dn"></a>证智名果。<a id="a-Do"></a>释论三智为易解故。<a id="a-Dp"></a>分属三人。<a id="a-Dq"></a>故以声闻对一切智。<a id="a-Dr"></a>即空观果当于别教十住位也。<a id="a-Ds"></a>第二假观。<a id="a-Dt"></a>亦有二名。<a id="a-Du"></a>先斥住空堕二乘地。<a id="a-Dv"></a>若修假观能成佛法。<a id="a-Dw"></a>能益众生观空欲作入中方便。<a id="a-Dx"></a>故于空智证而不住。<a id="a-Dy"></a>三界惑着须荡令空。<a id="a-Dz"></a>诸法因缘须究本末。<a id="a-E0"></a>见思重数如尘若沙。<a id="a-E1"></a>以大悲心遍观遍学。<a id="a-E2"></a>名为知病。<a id="a-E3"></a>诸法诸门破性破相。<a id="a-E4"></a>一一对治无不谙练。<a id="a-E5"></a>是名识药。<a id="a-E6"></a>随惑浅深知机生熟。<a id="a-E7"></a>神通骇动智辩宣扬。<a id="a-E8"></a>四悉当宜各令获益。<a id="a-E9"></a>如此授药方肯服行。<a id="a-EA"></a>皆由证空能入此假。<a id="a-EB"></a>故此观名从空入假。<a id="a-EC"></a>而言等者。<a id="a-ED"></a>前除见爱破假用空。<a id="a-EE"></a>今遣尘沙破空用假。<a id="a-EF"></a>于空于假各一破用。<a id="a-EG"></a>前后相望至今均等。<a id="a-EH"></a>故复名为平等观也。<a id="a-EI"></a>此观等者。<a id="a-EJ"></a>若依释论以菩萨人对道种智。<a id="a-EK"></a>即假观果。<a id="a-EL"></a>位在十行。<a id="a-EM"></a>二空下。<a id="a-EN"></a>第三中观。<a id="a-EO"></a>初双标。<a id="a-EP"></a>初观空生死者。<a id="a-EQ"></a>别人初心。<a id="a-ER"></a>信今知觉本是常住中道佛性。<a id="a-ES"></a>从教道故。<a id="a-ET"></a>名为但中。<a id="a-EU"></a>唯善唯净不具染恶。<a id="a-EV"></a>虽无染恶其性灵知。<a id="a-EW"></a>强觉忽生境界斯现。<a id="a-EX"></a>分别境相执着我人。<a id="a-EY"></a>不昧之知。<a id="a-EZ"></a>邪思邪见。<a id="a-Ea"></a>现前染恶既非性具。<a id="a-Eb"></a>皆是随缘变造而有。<a id="a-Ec"></a>是变造故非性本然。<a id="a-Ed"></a>是故见思不即中道定须破故。<a id="a-Ee"></a>即义不成。<a id="a-Ef"></a>故不得云唯爱唯见唯色唯香。<a id="a-Eg"></a>设欲修中能所不绝。<a id="a-Eh"></a>故修空为正。<a id="a-Ei"></a>中观为傍。<a id="a-Ej"></a>何者。<a id="a-Ek"></a>心既著有须别缘空破兹爱见。<a id="a-El"></a>所观之空是二乘法。<a id="a-Em"></a>既非性具。<a id="a-En"></a>乃是别修空非毕竟。<a id="a-Eo"></a>是故空观但空生死。<a id="a-Ep"></a>次观空涅槃者。<a id="a-Eq"></a>生死之有虽已破除。<a id="a-Er"></a>心又着空。<a id="a-Es"></a>须别缘假破此空着。<a id="a-Et"></a>假是建立是菩萨法。<a id="a-Eu"></a>非性具故。<a id="a-Ev"></a>亦是别修。<a id="a-Ew"></a>能荡空著名空涅槃。<a id="a-Ex"></a>此之等者。<a id="a-Ey"></a>前空生死见思惑忘。<a id="a-Ez"></a>次空涅槃尘沙惑尽。<a id="a-F0"></a>二惑既尽心无偏着。<a id="a-F1"></a>是故得为双遮方便。<a id="a-F2"></a>初观等者。<a id="a-F3"></a>复因次第用于二观观其二谛。<a id="a-F4"></a>是故得为双照方便。<a id="a-F5"></a>方便立已圆观可修。<a id="a-F6"></a>于十向中即以所显中道佛性。<a id="a-F7"></a>而为能观中道之观。<a id="a-F8"></a>谛观不二惑智一如。<a id="a-F9"></a>三观圆融是无作行。<a id="a-FA"></a>故得自然入萨婆若。<a id="a-FB"></a>此观之果。<a id="a-FC"></a>名一切种智。<a id="a-FD"></a>位在初地。<a id="a-FE"></a>二一心三观。<a id="a-FF"></a>斯乃称性而观。<a id="a-FG"></a>绝待而照。<a id="a-FH"></a>盖一切法。<a id="a-FI"></a>性是法身般若解脱。<a id="a-FJ"></a>如伊字三点。<a id="a-FK"></a>三非孤立。<a id="a-FL"></a>一一圆具。<a id="a-FM"></a>举一即三。<a id="a-FN"></a>乃以三德而为三谛。<a id="a-FO"></a>般若是真。<a id="a-FP"></a>解脱是俗。<a id="a-FQ"></a>法身是中。<a id="a-FR"></a>德既不纵不横。<a id="a-FS"></a>谛乃绝思绝议。<a id="a-FT"></a>此是佛之所谛。<a id="a-FU"></a>今以此谛而为所观。<a id="a-FV"></a>谛既即一而三。<a id="a-FW"></a>观岂前后而照。<a id="a-FX"></a>故依妙谛以立观门。<a id="a-FY"></a>即于一心而修三观。<a id="a-FZ"></a>此观观法能所双绝。<a id="a-Fa"></a>况无量寿佛。<a id="a-Fb"></a>本修此观成就三身。<a id="a-Fc"></a>法报泯然真应融即。<a id="a-Fd"></a>非兹妙观宁显妙身。<a id="a-Fe"></a>化主若斯徒众亦尔。<a id="a-Ff"></a>正报既妙依报岂粗。<a id="a-Fg"></a>故十六境皆须妙观。<a id="a-Fh"></a>此文为三。<a id="a-Fi"></a>初依智论释二。<a id="a-Fj"></a>初释相二。<a id="a-Fk"></a>初约法释。<a id="a-Fl"></a>三智即前次第所明一切智。<a id="a-Fm"></a>道种智。<a id="a-Fn"></a>一切种智。<a id="a-Fo"></a>令易解故。<a id="a-Fp"></a>分属三人。<a id="a-Fq"></a>克性圆论三智实在一心中得。<a id="a-Fr"></a>三智是果。<a id="a-Fs"></a>三观是因。<a id="a-Ft"></a>果在一心因岂前后。<a id="a-Fu"></a>因果不二方曰圆修。<a id="a-Fv"></a>故举智后即明三观。<a id="a-Fw"></a>只一观而三观者。<a id="a-Fx"></a>趣举一观即具三观。<a id="a-Fy"></a>举一空观假中亦空。<a id="a-Fz"></a>三观悉能荡相着故。<a id="a-G0"></a>举一假观中空亦假。<a id="a-G1"></a>三观皆有立法义故。<a id="a-G2"></a>举一中观空假亦中。<a id="a-G3"></a>三观当处皆绝待故。<a id="a-G4"></a>若知三观只在一心。<a id="a-G5"></a>则一一观任运具三也。<a id="a-G6"></a>观于一谛而三谛者。<a id="a-G7"></a>谛观名别其体不殊。<a id="a-G8"></a>全谛发观观还照谛。<a id="a-G9"></a>既无别体。<a id="a-GA"></a>以何义故立谛立观。<a id="a-GB"></a>若欲分别就三因说。<a id="a-GC"></a>性三为谛修三为观。<a id="a-GD"></a>性了是真。<a id="a-GE"></a>性缘是俗。<a id="a-GF"></a>正是中谛。<a id="a-GG"></a>不是了因非大真谛。<a id="a-GH"></a>俗中亦然。<a id="a-GI"></a>此之三谛方与三观体性不殊。<a id="a-GJ"></a>顽空为真与观体别。<a id="a-GK"></a>俗中亦尔。<a id="a-GL"></a>三观互具者。<a id="a-GM"></a>盖性三本融。<a id="a-GN"></a>全性成修此之谓矣。<a id="a-GO"></a>二类如下引类释。<a id="a-GP"></a>以有为法类无为性。<a id="a-GQ"></a>一刹那心初生即灭。<a id="a-GR"></a>两间名住。<a id="a-GS"></a>不无三相而在一心。<a id="a-GT"></a>三相无常尚居促念。<a id="a-GU"></a>三观称性无作无生。<a id="a-GV"></a>具于一心其义何爽。<a id="a-GW"></a>二此观下结果。<a id="a-GX"></a>不明智果观法无归。<a id="a-GY"></a>故示观成惑灭理显。<a id="a-GZ"></a>豁然妙证三种智慧。<a id="a-Ga"></a>实在一心。<a id="a-Gb"></a>或具论三智。<a id="a-Gc"></a>或从胜说。<a id="a-Gd"></a>只但名为一切种智。<a id="a-Ge"></a>寂灭等者论自解释。<a id="a-Gf"></a>一切种智双寂二边无明之相。<a id="a-Gg"></a>双照二谛种种行类。<a id="a-Gh"></a>始自初心圆修三观。<a id="a-Gi"></a>妙观中道。<a id="a-Gj"></a>念念双忘。<a id="a-Gk"></a>而即二边念念双照。<a id="a-Gl"></a>一心二观。<a id="a-Gm"></a>法尔如然。<a id="a-Gn"></a>今入分真本智显发。<a id="a-Go"></a>全由始行亡照之功。<a id="a-Gp"></a>二引中论证。<a id="a-Gq"></a>论云。<a id="a-Gr"></a>因缘所生法。<a id="a-Gs"></a>我说即是空。<a id="a-Gt"></a>亦名为假名。<a id="a-Gu"></a>亦名中道义。<a id="a-Gv"></a>论通衍三。<a id="a-Gw"></a>今证圆观。<a id="a-Gx"></a>观所对法岂有不从因缘生者。<a id="a-Gy"></a>今修圆观必先解知能生因缘及所生法。<a id="a-Gz"></a>皆不思议。<a id="a-H0"></a>方于此境观空假中。<a id="a-H1"></a>又须了知妙谛妙观。<a id="a-H2"></a>悉是能观因缘所生阴等诸境。<a id="a-H3"></a>皆是所观。<a id="a-H4"></a>前且直云观于一谛而三观。<a id="a-H5"></a>须知于阴等境观一谛等也。<a id="a-H6"></a>勿守略文。<a id="a-H7"></a>须寻观义。<a id="a-H8"></a>又不可谓先解所观不思议故。<a id="a-H9"></a>便不得言阴及无明。<a id="a-HA"></a>何者本说因缘及所生法。<a id="a-HB"></a>是不思议。<a id="a-HC"></a>若非无明何名因缘。<a id="a-HD"></a>若非阴等何名所生。<a id="a-HE"></a>有人见释心法妙云。<a id="a-HF"></a>心法在因约迷以说。<a id="a-HG"></a>佛法在果约悟以说。<a id="a-HH"></a>辄便难云。<a id="a-HI"></a>心法称妙何得是迷。<a id="a-HJ"></a>良由此人不知所以解迷是妙。<a id="a-HK"></a>方曰圆人。<a id="a-HL"></a>如论苦集称为无作。<a id="a-HM"></a>及十二因缘名不思议。<a id="a-HN"></a>岂不得云不思议无明。<a id="a-HO"></a>人虽解妙法体是迷。<a id="a-HP"></a>不知理即一向在迷。<a id="a-HQ"></a>妙觉一向属解。<a id="a-HR"></a>中间四位迷解共俱。<a id="a-HS"></a>名字即人若不观迷。<a id="a-HT"></a>何处用观。<a id="a-HU"></a>等觉之位若不破迷宁登妙觉。<a id="a-HV"></a>以上上智断下下惑。<a id="a-HW"></a>惑非迷邪。<a id="a-HX"></a>人之多僻其类实繁。<a id="a-HY"></a>释论三智已如前释。<a id="a-HZ"></a>三此观下。<a id="a-Ha"></a>约妙结示。<a id="a-Hb"></a>初一句总叹微妙。<a id="a-Hc"></a>次二句约三一叹妙。<a id="a-Hd"></a>一不定一。<a id="a-He"></a>一即是三。<a id="a-Hf"></a>三不定三。<a id="a-Hg"></a>三即是一。<a id="a-Hh"></a>释论以不决定解不可思议。<a id="a-Hi"></a>次三句对十六叹妙。<a id="a-Hj"></a>上明一三融即总一妙观也。<a id="a-Hk"></a>即此一观遍入诸门。<a id="a-Hl"></a>名一观一切观。<a id="a-Hm"></a>虽入诸门只一妙观。<a id="a-Hn"></a>名一切观一观。<a id="a-Ho"></a>观若定一。<a id="a-Hp"></a>莫入多门。<a id="a-Hq"></a>观若定多。<a id="a-Hr"></a>不可为一。<a id="a-Hs"></a>实不可以一多思议。<a id="a-Ht"></a>故云非一非一切。<a id="a-Hu"></a>后二句结示。<a id="a-Hv"></a>虽非一多能摄一切。<a id="a-Hw"></a>是故十六无非妙观。<a id="a-Hx"></a>四释无量寿。<a id="a-Hy"></a>正示三观所观境也。<a id="a-Hz"></a>前明三观。<a id="a-I0"></a>且以三德。<a id="a-I1"></a>及以三因。<a id="a-I2"></a>而为谛境。<a id="a-I3"></a>盖示所观融即用显能观绝妙须知性中三德。<a id="a-I4"></a>体是诸佛三身。<a id="a-I5"></a>即此三德三身。<a id="a-I6"></a>为我一心三观。<a id="a-I7"></a>若不然者则观外有佛。<a id="a-I8"></a>境不即心。<a id="a-I9"></a>何名圆宗绝待之观。<a id="a-IA"></a>亦阿弥陀三身以为法身。<a id="a-IB"></a>我之三观以为般若。<a id="a-IC"></a>观成见佛即是解脱。<a id="a-ID"></a>举一具三。<a id="a-IE"></a>如新伊字。<a id="a-IF"></a>观佛既尔。<a id="a-IG"></a>观诸依正理非异涂。<a id="a-IH"></a>此意不明非今观佛。<a id="a-II"></a>释此为二。<a id="a-IJ"></a>初牒名从梵。<a id="a-IK"></a>无量寿者已是华言。<a id="a-IL"></a>天竺梵语称阿弥陀。<a id="a-IM"></a>二佛本下。<a id="a-IN"></a>从真出俗二。<a id="a-IO"></a>初约本无三。<a id="a-IP"></a>标无量寿。<a id="a-IQ"></a>乃是无量而为其量。<a id="a-IR"></a>是则题中已言寿量。<a id="a-IS"></a>寿量依身乃成三义。<a id="a-IT"></a>故约三义而论有无。<a id="a-IU"></a>所言佛者。<a id="a-IV"></a>究竟觉也。<a id="a-IW"></a>理智既极始本两忘。<a id="a-IX"></a>无相无名不可说示。<a id="a-IY"></a>宁得立其身及寿量。<a id="a-IZ"></a>二随顺下。<a id="a-Ia"></a>随世俱立二。<a id="a-Ib"></a>初列三身各三。<a id="a-Ic"></a>据究竟觉第一义谛。<a id="a-Id"></a>则不可言身及寿量。<a id="a-Ie"></a>为度生故。<a id="a-If"></a>乃顺世间立名立相。<a id="a-Ig"></a>故说三身及三寿量。<a id="a-Ih"></a>是则真佛无三。<a id="a-Ii"></a>随世故有。<a id="a-Ij"></a>然须了知有无之意。<a id="a-Ik"></a>言佛本无身无寿量者。<a id="a-Il"></a>但无有相随情之三。<a id="a-Im"></a>非无性具征妙身等。<a id="a-In"></a>是故真佛究竟一切净秽法门。<a id="a-Io"></a>若一向无何异小乘所诠真理。<a id="a-Ip"></a>故真无俗有。<a id="a-Iq"></a>真有俗无。<a id="a-Ir"></a>皆是悉檀不可偏执。<a id="a-Is"></a>今文意者。<a id="a-It"></a>盖立三身释无量寿。<a id="a-Iu"></a>恐执定有。<a id="a-Iv"></a>是故先言佛本无三。<a id="a-Iw"></a>随世说有。<a id="a-Ix"></a>得此意已。<a id="a-Iy"></a>分别三身三寿三量。<a id="a-Iz"></a>则无滞也。<a id="a-J0"></a>二法身下。<a id="a-J1"></a>释三身三义二。<a id="a-J2"></a>初约义分别。<a id="a-J3"></a>二据理融即。<a id="a-J4"></a>以有次文尽理融即故。<a id="a-J5"></a>今且约修二性一。<a id="a-J6"></a>一涂分别。<a id="a-J7"></a>初自为三。<a id="a-J8"></a>初法身二初别释三。<a id="a-J9"></a>初法身者。<a id="a-JA"></a>师轨释法。<a id="a-JB"></a>舍通从别。<a id="a-JC"></a>通则生佛俱轨法性。<a id="a-JD"></a>然其九界虽轨而违。<a id="a-JE"></a>如人依师不顺师教。<a id="a-JF"></a>唯有诸佛从初发心。<a id="a-JG"></a>轨法而修。<a id="a-JH"></a>今能究竟冥合法性。<a id="a-JI"></a>故大经云。<a id="a-JJ"></a>诸佛所师。<a id="a-JK"></a>所谓法也。<a id="a-JL"></a>以法常故。<a id="a-JM"></a>诸佛亦常顺法性故名法为师。<a id="a-JN"></a>实非所师。<a id="a-JO"></a>与能体别。<a id="a-JP"></a>故即所师法而为其身。<a id="a-JQ"></a>虽名为身已出五阴。<a id="a-JR"></a>故非色质。<a id="a-JS"></a>及非心智。<a id="a-JT"></a>色是初阴。<a id="a-JU"></a>心智即四阴。<a id="a-JV"></a>既其非阴亦非入界故非三科任持摄属。<a id="a-JW"></a>此则已简分段变易。<a id="a-JX"></a>以示生死阴等摄故。<a id="a-JY"></a>亦可色质简应心智简报。<a id="a-JZ"></a>三科简因。<a id="a-Ja"></a>既非此等何以状名。<a id="a-Jb"></a>为物机故。<a id="a-Jc"></a>强指法性名为法身。<a id="a-Jd"></a>二法性下。<a id="a-Je"></a>寿连持之寿。<a id="a-Jf"></a>亲依命根。<a id="a-Jg"></a>今法性寿非识息暖报得命根。<a id="a-Jh"></a>亦非三事连持之寿。<a id="a-Ji"></a>为物显德。<a id="a-Jj"></a>乃指法性非八相迁。<a id="a-Jk"></a>非九世易。<a id="a-Jl"></a>强名为寿。<a id="a-Jm"></a>三此寿下量。<a id="a-Jn"></a>寿之分量合论长短及以延促。<a id="a-Jo"></a>今法性寿实无此等分量之相。<a id="a-Jp"></a>此则通简。<a id="a-Jq"></a>若别简者长是报佛。<a id="a-Jr"></a>短是众生。<a id="a-Js"></a>能延能促即是应身。<a id="a-Jt"></a>非此等量为成观故。<a id="a-Ju"></a>强指法寿同虚空量二此即下。<a id="a-Jv"></a>总示。<a id="a-Jw"></a>法性三义。<a id="a-Jx"></a>非阴聚身。<a id="a-Jy"></a>非报得寿。<a id="a-Jz"></a>非长短量。<a id="a-K0"></a>不可思议强于法性说身说寿说量故也。<a id="a-K1"></a>二报身二。<a id="a-K2"></a>初称法有报二。<a id="a-K3"></a>初引经。<a id="a-K4"></a>报即酬报也。<a id="a-K5"></a>修行是因。<a id="a-K6"></a>感于妙报而酬因也。<a id="a-K7"></a>法华证智德经云。<a id="a-K8"></a>慧光照无量久修业所得。<a id="a-K9"></a>大般涅槃证断德也。<a id="a-KA"></a>此二果德酬答修因。<a id="a-KB"></a>是故名报。<a id="a-KC"></a>二如如下释相感报之时。<a id="a-KD"></a>其相何似。<a id="a-KE"></a>故以一法二喻显之。<a id="a-KF"></a>如名不异。<a id="a-KG"></a>所观差别。<a id="a-KH"></a>不名如境。<a id="a-KI"></a>智外有境不名如智。<a id="a-KJ"></a>各二如者。<a id="a-KK"></a>境如如智智如如境。<a id="a-KL"></a>此之境智故得应冥。<a id="a-KM"></a>智慧名通。<a id="a-KN"></a>故以果觉菩提简之。<a id="a-KO"></a>即是无上菩提之智。<a id="a-KP"></a>与法性境相应相冥。<a id="a-KQ"></a>先举函盖喻其相应。<a id="a-KR"></a>恐谓函盖虽际畔相当。<a id="a-KS"></a>终存两相。<a id="a-KT"></a>故重举水乳以喻相冥。<a id="a-KU"></a>令知始本同是觉性。<a id="a-KV"></a>其体泯然。<a id="a-KW"></a>正同水乳。<a id="a-KX"></a>则显境外无智。<a id="a-KY"></a>智外无境。<a id="a-KZ"></a>水乳可见。<a id="a-Ka"></a>二法身下。<a id="a-Kb"></a>于报立三。<a id="a-Kc"></a>即身寿量也。<a id="a-Kd"></a>三中一一言法身者。<a id="a-Ke"></a>报智所冥。<a id="a-Kf"></a>离法无报故。<a id="a-Kg"></a>初身言非身者。<a id="a-Kh"></a>非应佛有分齐身。<a id="a-Ki"></a>非不身者非报佛无分齐身。<a id="a-Kj"></a>又非身则非有。<a id="a-Kk"></a>非不身则非空。<a id="a-Kl"></a>中道法身乃本觉体始觉冥此能冥亦忘。<a id="a-Km"></a>为成观故。<a id="a-Kn"></a>强名报智。<a id="a-Ko"></a>二法寿下。<a id="a-Kp"></a>明寿言非寿者。<a id="a-Kq"></a>非应同连持之寿。<a id="a-Kr"></a>非不寿者。<a id="a-Ks"></a>非报智不连持寿。<a id="a-Kt"></a>双非二边冥中法体。<a id="a-Ku"></a>强名之意。<a id="a-Kv"></a>同前身也三法量下。<a id="a-Kw"></a>明量。<a id="a-Kx"></a>非应有量非报无量。<a id="a-Ky"></a>及非二边义同身寿。<a id="a-Kz"></a>三应身三。<a id="a-L0"></a>初明应物有三。<a id="a-L1"></a>初身。<a id="a-L2"></a>如谷答响。<a id="a-L3"></a>大小随声。<a id="a-L4"></a>如鉴现形端丑在质。<a id="a-L5"></a>应万物感现胜劣身。<a id="a-L6"></a>二应同下寿。<a id="a-L7"></a>身既同物寿岂差机三应同下量。<a id="a-L8"></a>随宜长短示量无量。<a id="a-L9"></a>二智与下。<a id="a-LA"></a>明依二有应三。<a id="a-LB"></a>初法。<a id="a-LC"></a>智即报身。<a id="a-LD"></a>体即法身。<a id="a-LE"></a>此二冥合。<a id="a-LF"></a>应用无方。<a id="a-LG"></a>二如水下喻。<a id="a-LH"></a>真金上色须水银和。<a id="a-LI"></a>方能涂物。<a id="a-LJ"></a>阙此一缘金无涂用。<a id="a-LK"></a>三功德下合。<a id="a-LL"></a>报智功德契会法身随有机处应无不往。<a id="a-LM"></a>三能为下明应遍三土二。<a id="a-LN"></a>初双明报应。<a id="a-LO"></a>二有量下。<a id="a-LP"></a>单示应身。<a id="a-LQ"></a>初义者上所说报。<a id="a-LR"></a>但论冥法。<a id="a-LS"></a>即自受用也。<a id="a-LT"></a>今明垂应以他受用常住之应。<a id="a-LU"></a>对于生身无常之应。<a id="a-LV"></a>示二迹用。<a id="a-LW"></a>是故双明身等。<a id="a-LX"></a>身即生身。<a id="a-LY"></a>有分齐相。<a id="a-LZ"></a>故名为身。<a id="a-La"></a>非身是报。<a id="a-Lb"></a>无分齐相。<a id="a-Lc"></a>故曰非身。<a id="a-Ld"></a>小般若云。<a id="a-Le"></a>佛说非身是名大身。<a id="a-Lf"></a>大身者乃他受用身也。<a id="a-Lg"></a>无分齐身其寿则常。<a id="a-Lh"></a>故无量也。<a id="a-Li"></a>有分齐身寿。<a id="a-Lj"></a>则无常。<a id="a-Lk"></a>故有量也。<a id="a-Ll"></a>此二应用乃依真中二理而住。<a id="a-Lm"></a>机依事业二识而见。<a id="a-Ln"></a>住理广如金光疏说。<a id="a-Lo"></a>二识委在起信论。<a id="a-Lp"></a>明论意要在事识见。<a id="a-Lq"></a>则取色分齐。<a id="a-Lr"></a>故名应佛。<a id="a-Ls"></a>业识见则离分齐相。<a id="a-Lt"></a>故是报身。<a id="a-Lu"></a>此义至后释观佛观钞中辩之。<a id="a-Lv"></a>行者须知常身无量。<a id="a-Lw"></a>通应三土。<a id="a-Lx"></a>无常有量但应同居。<a id="a-Ly"></a>所以者何盖实报机分证论见他受用身。<a id="a-Lz"></a>方便土人唯禀别圆。<a id="a-M0"></a>所见佛相虽小优降。<a id="a-M1"></a>然匪生身。<a id="a-M2"></a>悉是报佛。<a id="a-M3"></a>若同居土具四教机禀别圆者。<a id="a-M4"></a>能睹报佛。<a id="a-M5"></a>故法华明常在灵山。<a id="a-M6"></a>华严说法尽未来际。<a id="a-M7"></a>及诸大乘即于应相。<a id="a-M8"></a>见是法性尊特之身。<a id="a-M9"></a>故知常身遍应三土。<a id="a-MA"></a>若无常身唯应同居。<a id="a-MB"></a>逗藏通机生凡夫善也。<a id="a-MC"></a>次义分二。<a id="a-MD"></a>初明有量二义。<a id="a-ME"></a>上之所说自受用外。<a id="a-MF"></a>垂三土身。<a id="a-MG"></a>皆名为应。<a id="a-MH"></a>其他受用虽就对机名之为应。<a id="a-MI"></a>而是实因之所感克。<a id="a-MJ"></a>复名为报。<a id="a-MK"></a>非是差别逗机之用。<a id="a-ML"></a>若论逐物随缘参差长短身寿量者。<a id="a-MM"></a>须就同居无常用说。<a id="a-MN"></a>故今别示应身之相。<a id="a-MO"></a>但于有量开出两量。<a id="a-MP"></a>而此两量依于事识但空见故。<a id="a-MQ"></a>唯属无常。<a id="a-MR"></a>若依业识不空见者。<a id="a-MS"></a>即此无常全体是常。<a id="a-MT"></a>则常无常二用相即。<a id="a-MU"></a>二鸟双游也。<a id="a-MV"></a>若上二土机息应转。<a id="a-MW"></a>亦是无常。<a id="a-MX"></a>以非八相。<a id="a-MY"></a>故且言常。<a id="a-MZ"></a>言七百等者。<a id="a-Ma"></a>首楞严三昧经云。<a id="a-Mb"></a>坚首菩萨问。<a id="a-Mc"></a>佛寿几何。<a id="a-Md"></a>佛令往东方过三万二千佛土。<a id="a-Me"></a>于庄严国问照明庄严自在王佛彼佛答云。<a id="a-Mf"></a>如释迦寿我亦如是。<a id="a-Mg"></a>汝欲知者。<a id="a-Mh"></a>我寿七百阿僧祇劫。<a id="a-Mi"></a>坚首回此白佛。<a id="a-Mj"></a>阿难云。<a id="a-Mk"></a>彼佛乃是释迦异名。<a id="a-Ml"></a>虽机胜见长。<a id="a-Mm"></a>而七百犹可数故。<a id="a-Mn"></a>亦是有量之量。<a id="a-Mo"></a>若阿弥陀。<a id="a-Mp"></a>人天莫数。<a id="a-Mq"></a>故是有量之无量也。<a id="a-Mr"></a>二应佛下。<a id="a-Ms"></a>结应佛皆然。<a id="a-Mt"></a>佛佛既皆三身圆证。<a id="a-Mu"></a>应身被物。<a id="a-Mv"></a>物寿长短。<a id="a-Mw"></a>岂不随顺各示两量。<a id="a-Mx"></a>故弥陀现长亦能现短。<a id="a-My"></a>释迦现短亦能现长。<a id="a-Mz"></a>故大论第三十六云。<a id="a-N0"></a>当知释迦文佛。<a id="a-N1"></a>更有清净国土如阿弥陀佛国。<a id="a-N2"></a>阿弥陀佛亦有不严净国如释迦文佛国。<a id="a-N3"></a>又第三十八云。<a id="a-N4"></a>此间阎浮恶故。<a id="a-N5"></a>释迦寿应短。<a id="a-N6"></a>余处好故佛寿应长。<a id="a-N7"></a>故涅槃二十二云。<a id="a-N8"></a>西方去此三十二河沙有无胜国。<a id="a-N9"></a>所有庄严如安乐世界。<a id="a-NA"></a>我于彼土出现于世。<a id="a-NB"></a>斯皆随逐物机也。<a id="a-NC"></a>二然下。<a id="a-ND"></a>据理融即。<a id="a-NE"></a>上辩三身。<a id="a-NF"></a>法是本有。<a id="a-NG"></a>报约修成。<a id="a-NH"></a>应论现往。<a id="a-NI"></a>其言似纵。<a id="a-NJ"></a>须知报应二种之修性德本具。<a id="a-NK"></a>虽是性德修相宛然。<a id="a-NL"></a>全性起修全修在性。<a id="a-NM"></a>三一冥泯思说莫穷。<a id="a-NN"></a>不可等者。<a id="a-NO"></a>如上竖论显非并一。<a id="a-NP"></a>若言性具三身寿量显非别异。<a id="a-NQ"></a>若作并别一异之解。<a id="a-NR"></a>即乖所诠圆常法体。<a id="a-NS"></a>即一而三故不横。<a id="a-NT"></a>即三而一故不纵。<a id="a-NU"></a>非纵非横不可思议。<a id="a-NV"></a>如此解者。<a id="a-NW"></a>乃会能诠玄妙之文也。</p>
 </body>
</html>