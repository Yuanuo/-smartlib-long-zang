<!doctype html>
<html id="z3IBWav1Nu" data-ver="1577">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">观无量寿佛经疏妙宗钞卷第三</h1>
  <p id="a2">二辩体前文解释能说所说。<a id="a-3"></a>能观所观皆能诠名。<a id="a-4"></a>今辩此名所诠之体。<a id="a-5"></a>欲令学者因筌得鱼。<a id="a-6"></a>寻名显体。<a id="a-7"></a>寻名意在忘名。<a id="a-8"></a>显体知无别体。<a id="a-9"></a>此乃今师释名辩体之妙意也。<a id="a-A"></a>复应了知。<a id="a-B"></a>释名是总。<a id="a-C"></a>总三法故。<a id="a-D"></a>三章是别。<a id="a-E"></a>别三法故。<a id="a-F"></a>是故解释通别二名。<a id="a-G"></a>无不义具教行理三。<a id="a-H"></a>能说之佛。<a id="a-I"></a>既具三身。<a id="a-J"></a>所说观境各具于三。<a id="a-K"></a>故云释名总于三法体章别在法身。<a id="a-L"></a>宗用别当余二教相一章分别总别。<a id="a-M"></a>今之辩体虽在一法一必具三。<a id="a-N"></a>故明体礼体底体达三种之义。<a id="a-O"></a>虽论三义但是法身中三。<a id="a-P"></a>未明余二各三。<a id="a-Q"></a>故涅槃玄云。<a id="a-R"></a>总唱秘藏故当其名。<a id="a-S"></a>法身摄一切法。<a id="a-T"></a>不纵不横以当其体。<a id="a-U"></a>般若摄一切法如面三目。<a id="a-V"></a>以当其宗。<a id="a-W"></a>解脱摄一切法。<a id="a-X"></a>如三点伊。<a id="a-Y"></a>以当其用。<a id="a-Z"></a>如此敷演。<a id="a-a"></a>即是其教。<a id="a-b"></a>非但经体义成。<a id="a-c"></a>余义亦显(文毕)今出其意空假皆中故三属体假中皆空故三属宗。<a id="a-d"></a>中空皆假故三属用。<a id="a-e"></a>用是解脱特喻三点。<a id="a-f"></a>点是文字故宗当般若。<a id="a-g"></a>特喻三目。<a id="a-h"></a>目能照明故。<a id="a-i"></a>法身之三特泯纵横。<a id="a-j"></a>彰离念故故知释名总于九法。<a id="a-k"></a>辩体别在法身中三。<a id="a-l"></a>然九不多。<a id="a-m"></a>三不为少。<a id="a-n"></a>方是圆教总别之义。<a id="a-o"></a>此自分二。<a id="a-p"></a>初牒起略示。<a id="a-q"></a>名傍是宾。<a id="a-r"></a>体正是主。<a id="a-s"></a>名是假名体是实质。<a id="a-t"></a>一切名下。<a id="a-u"></a>皆有其质。<a id="a-v"></a>二释论下。<a id="a-w"></a>正释主质四。<a id="a-x"></a>初据二文定体。<a id="a-y"></a>诸法当处。<a id="a-z"></a>不生不灭非有非空。<a id="a-10"></a>无能无所。<a id="a-11"></a>离言说相。<a id="a-12"></a>离名字相。<a id="a-13"></a>离心缘相。<a id="a-14"></a>离此等相。<a id="a-15"></a>名为实相无相之相也。<a id="a-16"></a>谁人不具何法不然。<a id="a-17"></a>若论证知唯有诸佛。<a id="a-18"></a>故法华云。<a id="a-19"></a>唯佛与佛乃能究尽诸法实相。<a id="a-1A"></a>禀圆说者初心即用佛智照境。<a id="a-1B"></a>故能信解诸法实相。<a id="a-1C"></a>既解实相。<a id="a-1D"></a>亦解诸法实性。<a id="a-1E"></a>实体实力。<a id="a-1F"></a>实作。<a id="a-1G"></a>实因。<a id="a-1H"></a>实缘。<a id="a-1I"></a>实果。<a id="a-1J"></a>实报。<a id="a-1K"></a>实本末究竟等。<a id="a-1L"></a>十法既实。<a id="a-1M"></a>即是实生实佛。<a id="a-1N"></a>实依实正。<a id="a-1O"></a>一色一香无非中道。<a id="a-1P"></a>一切诸法皆是佛法。<a id="a-1Q"></a>既一切皆实。<a id="a-1R"></a>实外无余。<a id="a-1S"></a>复何得云余皆魔事。<a id="a-1T"></a>应知此说以理简情。<a id="a-1U"></a>若离心缘能所等相名为实相。<a id="a-1V"></a>介尔有相即为魔事。<a id="a-1W"></a>故别教已下至六道法。<a id="a-1X"></a>皆有能所心缘等相。<a id="a-1Y"></a>魔能说之悉名魔事。<a id="a-1Z"></a>故知一切皆魔一切皆佛。<a id="a-1a"></a>以情分别一切皆邪。<a id="a-1b"></a>离情分别一切皆正。<a id="a-1c"></a>今简情取理而为经体。<a id="a-1d"></a>应知实相全体照明。<a id="a-1e"></a>称为真心。<a id="a-1f"></a>亦名本觉。<a id="a-1g"></a>觉体遍故诸法皆实。<a id="a-1h"></a>若指其要。<a id="a-1i"></a>不离现前分别之念。<a id="a-1j"></a>念即本觉觉即经体。<a id="a-1k"></a>无别经体以为所诠。<a id="a-1l"></a>以此觉心观于依正。<a id="a-1m"></a>能所即绝待对斯忘。<a id="a-1n"></a>妙观之宗自兹而立。<a id="a-1o"></a>若不尔者。<a id="a-1p"></a>何须得体方立经宗。<a id="a-1q"></a>实相印者。<a id="a-1r"></a>印即符印亦信也。<a id="a-1s"></a>亦印定义。<a id="a-1t"></a>乃以所诠定其大小及以邪正。<a id="a-1u"></a>理符佛旨方可信从。<a id="a-1v"></a>小乘三印无常无我。<a id="a-1w"></a>此之二印印于生死。<a id="a-1x"></a>寂灭一印印于涅槃。<a id="a-1y"></a>小乘涅槃与生死异。<a id="a-1z"></a>故各印之。<a id="a-20"></a>所诠符此则可信受。<a id="a-21"></a>是小乘经非魔外说。<a id="a-22"></a>大乘一印即一实相。<a id="a-23"></a>二种生死三德涅槃。<a id="a-24"></a>其体是一。<a id="a-25"></a>究竟真实。<a id="a-26"></a>义符于此可以信受。<a id="a-27"></a>是大乘经非小非外。<a id="a-28"></a>今据此经圆实为大。<a id="a-29"></a>若从彼论三藏对衍。<a id="a-2A"></a>通别二教亦名一印。<a id="a-2B"></a>今不取二。<a id="a-2C"></a>唯圆实相名一印也。<a id="a-2D"></a>则能说之人。<a id="a-2E"></a>所观依正。<a id="a-2F"></a>四种净秽。<a id="a-2G"></a>五逆罪等。<a id="a-2H"></a>其性不二。<a id="a-2I"></a>以此一印为经正体。<a id="a-2J"></a>二无量下。<a id="a-2K"></a>为四章所归。<a id="a-2L"></a>无量功德等者。<a id="a-2M"></a>经用归也。<a id="a-2N"></a>经之力用亦名功德。<a id="a-2O"></a>力有灭恶之功。<a id="a-2P"></a>用有生善之德。<a id="a-2Q"></a>灭一切恶生一切善。<a id="a-2R"></a>是故功德受无量名。<a id="a-2S"></a>如此功德共严实体。<a id="a-2T"></a>其犹帝王治乱育民。<a id="a-2U"></a>以此功德庄严圣躬。<a id="a-2V"></a>种种众行即经宗也。<a id="a-2W"></a>从理起行全理成修。<a id="a-2X"></a>如水为波波还归水。<a id="a-2Y"></a>宗必会体。<a id="a-2Z"></a>故云既趣。<a id="a-2a"></a>通则万行别观十六。<a id="a-2b"></a>故名众行。<a id="a-2c"></a>言说问答即经名也。<a id="a-2d"></a>能诠之名在于言说。<a id="a-2e"></a>言义幽奥。<a id="a-2f"></a>复须问答种种诠辩。<a id="a-2g"></a>以立经名而彰实体。<a id="a-2h"></a>问题目为名。<a id="a-2i"></a>何尝问答等邪。<a id="a-2j"></a>答名能诠体。<a id="a-2k"></a>一部言句皆能诠名。<a id="a-2l"></a>如法华经本迹十妙。<a id="a-2m"></a>以为其名但题是总。<a id="a-2n"></a>故就题释名。<a id="a-2o"></a>余之四义皆遍始终。<a id="a-2p"></a>故一经之名问答诠辩等。<a id="a-2q"></a>从后向前。<a id="a-2r"></a>示能归法。<a id="a-2s"></a>不别云教。<a id="a-2t"></a>兼在名中。<a id="a-2u"></a>自禀曰名。<a id="a-2v"></a>化他为教。<a id="a-2w"></a>自他虽异俱是能诠。<a id="a-2x"></a>故知四章同归一体。<a id="a-2y"></a>三譬众下。<a id="a-2z"></a>约二喻显尊。<a id="a-30"></a>体于四章。<a id="a-31"></a>犹如北辰众星环拱。<a id="a-32"></a>又似东海万水潮宗。<a id="a-33"></a>以其四章不暂离体。<a id="a-34"></a>一切诸法无理不成。<a id="a-35"></a>经体既然。<a id="a-36"></a>安得不辩。<a id="a-37"></a>四故以下。<a id="a-38"></a>以一印结示。<a id="a-39"></a>三书家下。<a id="a-3A"></a>具明体德。<a id="a-3B"></a>体对释名。<a id="a-3C"></a>但在一德。<a id="a-3D"></a>所谓法身。<a id="a-3E"></a>盖释名中。<a id="a-3F"></a>总示三法。<a id="a-3G"></a>利根虽解。<a id="a-3H"></a>钝者未明。<a id="a-3I"></a>何者以总示文带于宗用。<a id="a-3J"></a>体混其中。<a id="a-3K"></a>情想叵忘。<a id="a-3L"></a>本性难显。<a id="a-3M"></a>故于总后。<a id="a-3N"></a>别示灵源。<a id="a-3O"></a>永异四魔。<a id="a-3P"></a>诸法皆实。<a id="a-3Q"></a>于彼圆伊。<a id="a-3R"></a>当上一点。<a id="a-3S"></a>绝思绝议。<a id="a-3T"></a>非用非宗。<a id="a-3U"></a>而其性融。<a id="a-3V"></a>一不定一。<a id="a-3W"></a>如伊一点。<a id="a-3X"></a>点不孤然。<a id="a-3Y"></a>故直法身非法身。<a id="a-3Z"></a>法身必具般若解脱。<a id="a-3a"></a>故别显体而谈三义。<a id="a-3b"></a>虽彰三德意在法身。<a id="a-3c"></a>以空假皆中。<a id="a-3d"></a>是故明三名为体德。<a id="a-3e"></a>中三。<a id="a-3f"></a>初约礼义明法身。<a id="a-3g"></a>书既以体而释于礼。<a id="a-3h"></a>故今以礼而释于体。<a id="a-3i"></a>礼别尊卑意崇君父。<a id="a-3j"></a>前明魔事已拣偏邪。<a id="a-3k"></a>今之臣子唯拣宗用。<a id="a-3l"></a>故君父体即是法身。<a id="a-3m"></a>诸佛所师万法朝会。<a id="a-3n"></a>体非修证理绝言思。<a id="a-3o"></a>欲使标心。<a id="a-3p"></a>强称贵极。<a id="a-3q"></a>斯是本觉非寂非照。<a id="a-3r"></a>亦是法性非深非广。<a id="a-3s"></a>第一义谛名为本性法身德也。<a id="a-3t"></a>寻能诠名欲识此体。<a id="a-3u"></a>体显故行。<a id="a-3v"></a>令修观者以此体德体彼依正。<a id="a-3w"></a>一一贵极成妙宗矣。<a id="a-3x"></a>二复次下。<a id="a-3y"></a>约底义明般若德空即中故。<a id="a-3z"></a>故般若德是诸法底。<a id="a-40"></a>亦名本源渊府实际。<a id="a-41"></a>若得中体则能穷畅也。<a id="a-42"></a>论云。<a id="a-43"></a>智度即实相般若。<a id="a-44"></a>佛以观照般若于诸法中证此智体。<a id="a-45"></a>故云穷底。<a id="a-46"></a>然法性甚深无有底际。<a id="a-47"></a>云穷底者。<a id="a-48"></a>良由佛以无底际。<a id="a-49"></a>智称性而证。<a id="a-4A"></a>义言穷底。<a id="a-4B"></a>七方便人以有底智。<a id="a-4C"></a>故不能到诸法源底。<a id="a-4D"></a>若圆教人。<a id="a-4E"></a>从名字即以信解心。<a id="a-4F"></a>穷智度底。<a id="a-4G"></a>五品观行穷底。<a id="a-4H"></a>十信相似穷底。<a id="a-4I"></a>四十一位分证穷底。<a id="a-4J"></a>唯佛与佛究竟穷底。<a id="a-4K"></a>以此底义辩于经体。<a id="a-4L"></a>则彰法性甚深第一义空。<a id="a-4M"></a>名般若德也。<a id="a-4N"></a>寻名识体体显。<a id="a-4O"></a>故行令修观者以此体德。<a id="a-4P"></a>穷彼依正。<a id="a-4Q"></a>一一到底成妙宗矣。<a id="a-4R"></a>三复次下。<a id="a-4S"></a>约达义明解脱德。<a id="a-4T"></a>假即中故。<a id="a-4U"></a>故解脱德是一切法自在之体。<a id="a-4V"></a>复具一切真实名义。<a id="a-4W"></a>若识此体则于诸法通达自在。<a id="a-4X"></a>复于世间及出世间一切异名。<a id="a-4Y"></a>一中解多多中解一。<a id="a-4Z"></a>论云般若。<a id="a-4a"></a>亦实相般若。<a id="a-4b"></a>般若解脱名殊义一。<a id="a-4c"></a>故互举也。<a id="a-4d"></a>前明底义以观照般若穷实相底。<a id="a-4e"></a>今明达义以文字般若。<a id="a-4f"></a>说实相般若种种名也。<a id="a-4g"></a>七方便人迷此体故。<a id="a-4h"></a>于诸异名壅塞障碍。<a id="a-4i"></a>圆教行人名字体达。<a id="a-4j"></a>观行体达。<a id="a-4k"></a>相似体达。<a id="a-4l"></a>分真体达。<a id="a-4m"></a>论今举佛究竟体达。<a id="a-4n"></a>达义辩体。<a id="a-4o"></a>则彰法性无量如来藏义。<a id="a-4p"></a>名为真性解脱德也。<a id="a-4q"></a>令修观者以此体德达彼依正一一无壅成妙宗矣。<a id="a-4r"></a>三明宗。<a id="a-4s"></a>宗谓宗要。<a id="a-4t"></a>此经之要在修心妙观感于净土。<a id="a-4u"></a>心观即是一心三观。<a id="a-4v"></a>释名之中其相已委。<a id="a-4w"></a>感土之相。<a id="a-4x"></a>此文备论。<a id="a-4y"></a>今经妙宗。<a id="a-4z"></a>在此因果。<a id="a-50"></a>且分为二。<a id="a-51"></a>初标列。<a id="a-52"></a>二有人下。<a id="a-53"></a>随释二。<a id="a-54"></a>初简示宗体。<a id="a-55"></a>以其宗体一异之相。<a id="a-56"></a>人多惑之。<a id="a-57"></a>故须简示。<a id="a-58"></a>文二。<a id="a-59"></a>初简二。<a id="a-5A"></a>初简宗体一二。<a id="a-5B"></a>初牒言略斥。<a id="a-5C"></a>宗是因果。<a id="a-5D"></a>此属于事。<a id="a-5E"></a>体是一性。<a id="a-5F"></a>此属于理。<a id="a-5G"></a>虽不相舍。<a id="a-5H"></a>二义须分。<a id="a-5I"></a>定执是一。<a id="a-5J"></a>于义实乖。<a id="a-5K"></a>故云不用。<a id="a-5L"></a>二何者下。<a id="a-5M"></a>据义广破三。<a id="a-5N"></a>初约义破。<a id="a-5O"></a>宗是宗趣。<a id="a-5P"></a>趣果趣理。<a id="a-5Q"></a>趣果必因。<a id="a-5R"></a>若趣理者。<a id="a-5S"></a>要须修观。<a id="a-5T"></a>观有明昧理有证不。<a id="a-5U"></a>皆成因果。<a id="a-5V"></a>故云宗既是二。<a id="a-5W"></a>体本是理。<a id="a-5X"></a>观虽趣理。<a id="a-5Y"></a>理非明昧。<a id="a-5Z"></a>因果依理。<a id="a-5a"></a>理非因果。<a id="a-5b"></a>如波依水波有千差。<a id="a-5c"></a>水常是一。<a id="a-5d"></a>故云体即不二。<a id="a-5e"></a>不谈诸法同一理性。<a id="a-5f"></a>则不名为大乘经体。<a id="a-5g"></a>故云二即非体。<a id="a-5h"></a>不论修证因果二法。<a id="a-5i"></a>则非佛经所证宗趣也。<a id="a-5j"></a>二如梁下。<a id="a-5k"></a>立喻破。<a id="a-5l"></a>屋空梁柱虽不相离。<a id="a-5m"></a>若谓是一则无虚实也。<a id="a-5n"></a>三宗体下举过结。<a id="a-5o"></a>二简宗体异二。<a id="a-5p"></a>初牒言破。<a id="a-5q"></a>虽破是一不可执异。<a id="a-5r"></a>若其定异则二物孤调。<a id="a-5s"></a>宗异于体则非全性而起成修。<a id="a-5t"></a>观行有作属于八倒。<a id="a-5u"></a>既不符理信非圆宗。<a id="a-5v"></a>故云邪倒无印体。<a id="a-5w"></a>若异宗则理不即事。<a id="a-5x"></a>事外之理其体不周。<a id="a-5y"></a>法性之体既异因果。<a id="a-5z"></a>则一切法皆成别有。<a id="a-60"></a>二宗体下。<a id="a-61"></a>举过结。<a id="a-62"></a>二今言下示。<a id="a-63"></a>今据普贤观经。<a id="a-64"></a>验其宗体不定一异。<a id="a-65"></a>故彼经云。<a id="a-66"></a>大乘因者诸法实相是。<a id="a-67"></a>大乘果者。<a id="a-68"></a>诸法实相是。<a id="a-69"></a>实相因果不异而异。<a id="a-6A"></a>非倒有印。<a id="a-6B"></a>此为妙宗。<a id="a-6C"></a>因果实相不一而一。<a id="a-6D"></a>非事外理此为妙体。<a id="a-6E"></a>岂同他立定一定异。<a id="a-6F"></a>他不闻此。<a id="a-6G"></a>偏说奈何。<a id="a-6H"></a>讲兹疏文。<a id="a-6I"></a>合知宗体。<a id="a-6J"></a>唯想事境。<a id="a-6K"></a>三观靡施。<a id="a-6L"></a>正同次家邪倒无印。<a id="a-6M"></a>可伤之甚。<a id="a-6N"></a>二今此下。<a id="a-6O"></a>就体明宗三。<a id="a-6P"></a>初依经直示。<a id="a-6Q"></a>大乘之法。<a id="a-6R"></a>其要在心。<a id="a-6S"></a>心具易知。<a id="a-6T"></a>色具难解。<a id="a-6U"></a>故止观云。<a id="a-6V"></a>因通易识。<a id="a-6W"></a>果隔难知。<a id="a-6X"></a>故观自观他。<a id="a-6Y"></a>皆修心观。<a id="a-6Z"></a>今观净土须求于心。<a id="a-6a"></a>心能具故。<a id="a-6b"></a>心能造故。<a id="a-6c"></a>心垢土垢。<a id="a-6d"></a>心净土净。<a id="a-6e"></a>此犹通示。<a id="a-6f"></a>未是的论。<a id="a-6g"></a>的在一心。<a id="a-6h"></a>顿修三观。<a id="a-6i"></a>此观观于安养依正毕竟清净。<a id="a-6j"></a>名心观净。<a id="a-6k"></a>此观能令四佛土净。<a id="a-6l"></a>如是方为此经宗致。<a id="a-6m"></a>二四种下。<a id="a-6n"></a>约土广明三。<a id="a-6o"></a>初列四土。<a id="a-6p"></a>二各有下。<a id="a-6q"></a>立净秽。<a id="a-6r"></a>随文释义。<a id="a-6s"></a>教观俱沈。<a id="a-6t"></a>用义解文。<a id="a-6u"></a>解行可发。<a id="a-6v"></a>前释观字文中明示一心三观。<a id="a-6w"></a>又文频示心观为宗。<a id="a-6x"></a>至结宗云修心妙观能感净土。<a id="a-6y"></a>今消此文四土净秽。<a id="a-6z"></a>须准此观为四净因。<a id="a-70"></a>若依诸文逐其四土。<a id="a-71"></a>各论土因。<a id="a-72"></a>何能通贯前后之文焉。<a id="a-73"></a>令闻者证无生忍。<a id="a-74"></a>初五浊轻为同居净者。<a id="a-75"></a>此净甚通。<a id="a-76"></a>须知别意。<a id="a-77"></a>如戒善者。<a id="a-78"></a>四教凡位。<a id="a-79"></a>皆悉能令五浊轻薄。<a id="a-7A"></a>感同居净。<a id="a-7B"></a>而圆观轻浊。<a id="a-7C"></a>感同居净。<a id="a-7D"></a>依正最净。<a id="a-7E"></a>如此经说地观已去一一相状。<a id="a-7F"></a>比于余经修众善行。<a id="a-7G"></a>感安养土。<a id="a-7H"></a>其相天殊。<a id="a-7I"></a>言体析巧拙有余净秽相者。<a id="a-7J"></a>此土人众。<a id="a-7K"></a>净相亦宽。<a id="a-7L"></a>析观感秽。<a id="a-7M"></a>可在三藏。<a id="a-7N"></a>体观感净不专通人。<a id="a-7O"></a>衍门三教对三藏析。<a id="a-7P"></a>俱明体法。<a id="a-7Q"></a>通但空体。<a id="a-7R"></a>别次第体。<a id="a-7S"></a>圆不次体。<a id="a-7T"></a>三人生彼俱感净相。<a id="a-7U"></a>圆人最净如观音疏。<a id="a-7V"></a>别向圆修。<a id="a-7W"></a>圆七信去。<a id="a-7X"></a>见彼依正。<a id="a-7Y"></a>同于实报。<a id="a-7Z"></a>住行及通。<a id="a-7a"></a>见相俱劣。<a id="a-7b"></a>今经妙体须异三人。<a id="a-7c"></a>故同居有余所明净相。<a id="a-7d"></a>文通意别。<a id="a-7e"></a>须以前后顿观之文。<a id="a-7f"></a>妙宗之语。<a id="a-7g"></a>解此通文令归的趣。<a id="a-7h"></a>言次第顿入实报净秽者。<a id="a-7i"></a>若论实证。<a id="a-7j"></a>此土唯有圆圣所居。<a id="a-7k"></a>别人初地证与圆同。<a id="a-7l"></a>称实感报。<a id="a-7m"></a>有何优降。<a id="a-7n"></a>今就教道十地不融。<a id="a-7o"></a>致所感土异于圆人。<a id="a-7p"></a>故约渐顿分于净秽。<a id="a-7q"></a>言分证究竟寂光净秽者。<a id="a-7r"></a>若就别人同圆证实。<a id="a-7s"></a>论寂光者唯约真因。<a id="a-7t"></a>对圆极果而分净秽。<a id="a-7u"></a>今论教道诠于极果。<a id="a-7v"></a>但断无明一十二品。<a id="a-7w"></a>寂光犹秽。<a id="a-7x"></a>圆知须断四十二品。<a id="a-7y"></a>名究竟净。<a id="a-7z"></a>仍要了知圆人始终。<a id="a-80"></a>能用上品常寂光理。<a id="a-81"></a>而为观体。<a id="a-82"></a>今谈究竟意成行人修心妙观也。<a id="a-83"></a>三娑下释名相。<a id="a-84"></a>但释土名略指净秽。<a id="a-85"></a>若的论四净能感之因。<a id="a-86"></a>唯一圆观。<a id="a-87"></a>已如向述。<a id="a-88"></a>文四。<a id="a-89"></a>初释同居。<a id="a-8A"></a>同居约人。<a id="a-8B"></a>净秽约土。<a id="a-8C"></a>谓凡人圣人。<a id="a-8D"></a>同居秽土也。<a id="a-8E"></a>净土亦有凡圣同居。<a id="a-8F"></a>二处凡圣凡即是实。<a id="a-8G"></a>圣通权实。<a id="a-8H"></a>始证为实。<a id="a-8I"></a>应来为权。<a id="a-8J"></a>次于泥洹者。<a id="a-8K"></a>泥洹涅槃梵音新旧尔。<a id="a-8L"></a>生安养者烦恼调伏近于涅槃。<a id="a-8M"></a>故名为次。<a id="a-8N"></a>皆正定聚者。<a id="a-8O"></a>三聚判也。<a id="a-8P"></a>若如此土博地凡夫。<a id="a-8Q"></a>属邪定聚。<a id="a-8R"></a>发心修行未不退者。<a id="a-8S"></a>属不定聚。<a id="a-8T"></a>得不退者属正定聚。<a id="a-8U"></a>若生安养不论高下。<a id="a-8V"></a>五逆罪人临终十念得往生者。<a id="a-8W"></a>亦得不退。<a id="a-8X"></a>故云皆正定聚。<a id="a-8Y"></a>起信论明初心生彼住正定。<a id="a-8Z"></a>故小弥陀经云。<a id="a-8a"></a>生彼皆得阿鞞跋致同居净中。<a id="a-8b"></a>极乐当其上品土也。<a id="a-8c"></a>若依今经十六观门圆妙修者。<a id="a-8d"></a>通惑纵存生于彼土。<a id="a-8e"></a>常睹胜相。<a id="a-8f"></a>如此土华严诸大乘会机所见也。<a id="a-8g"></a>二释有余三。<a id="a-8h"></a>初约修断释名。<a id="a-8i"></a>九种行人合生彼土。<a id="a-8j"></a>藏二。<a id="a-8k"></a>通三。<a id="a-8l"></a>别住行二。<a id="a-8m"></a>既修空假皆方便道。<a id="a-8n"></a>别向圆信所修虽实。<a id="a-8o"></a>犹居似道。<a id="a-8p"></a>判属方便。<a id="a-8q"></a>不生分段。<a id="a-8r"></a>盖除四住。<a id="a-8s"></a>约此修断得名方便。<a id="a-8t"></a>断通余别故曰有余。<a id="a-8u"></a>二释论下。<a id="a-8v"></a>据经论释相。<a id="a-8w"></a>小乘虽云同入法性。<a id="a-8x"></a>而执法性体类虚空。<a id="a-8y"></a>子果若忘永无身土。<a id="a-8z"></a>大乘法性体具色心。<a id="a-90"></a>子果若忘身土广大。<a id="a-91"></a>释论以大。<a id="a-92"></a>对破小乘界外无土。<a id="a-93"></a>特云出界而有净土。<a id="a-94"></a>小乘法性无有色心。<a id="a-95"></a>是故特云受法性身。<a id="a-96"></a>又引法华遇余佛者。<a id="a-97"></a>即有余土佛也。<a id="a-98"></a>此约灭后不值四依不生实信。<a id="a-99"></a>自谓永灭而生有余。<a id="a-9A"></a>蒙佛开权即能决了。<a id="a-9B"></a>三就中下。<a id="a-9C"></a>明利钝净秽。<a id="a-9D"></a>彼土利钝。<a id="a-9E"></a>唯约大说。<a id="a-9F"></a>若在此土已修中观生彼则利。<a id="a-9G"></a>佛乃为说不次第法。<a id="a-9H"></a>若在此土未修中观。<a id="a-9I"></a>生彼则钝。<a id="a-9J"></a>佛乃为说次第法也。<a id="a-9K"></a>利根居上。<a id="a-9L"></a>故云指上。<a id="a-9M"></a>指下例此。<a id="a-9N"></a>利根所见同彼实报。<a id="a-9O"></a>故名为净。<a id="a-9P"></a>钝根所见相劣于上。<a id="a-9Q"></a>故名为秽。<a id="a-9R"></a>以今利钝验前体析。<a id="a-9S"></a>唯圆名体。<a id="a-9T"></a>前三皆析。<a id="a-9U"></a>别向观中稍同圆体。<a id="a-9V"></a>三释实报三。<a id="a-9W"></a>初约因果释名。<a id="a-9X"></a>行真实道者。<a id="a-9Y"></a>圆人初从。<a id="a-9Z"></a>别人十向能于诸法。<a id="a-9a"></a>称实观中也。<a id="a-9b"></a>中理今开。<a id="a-9c"></a>即感妙报。<a id="a-9d"></a>色心不二。<a id="a-9e"></a>毛刹相容。<a id="a-9f"></a>纯是法身菩萨所居。<a id="a-9g"></a>尚简圆似。<a id="a-9h"></a>况七方便。<a id="a-9i"></a>收简语宽。<a id="a-9j"></a>宜善分别。<a id="a-9k"></a>二仁王下。<a id="a-9l"></a>依经论释相。<a id="a-9m"></a>仁王借别而名圆位。<a id="a-9n"></a>三贤十圣借别名也。<a id="a-9o"></a>住果报者名圆位也。<a id="a-9p"></a>三贤既与十圣同住果报。<a id="a-9q"></a>验是实报。<a id="a-9r"></a>不证中道宁住实报。<a id="a-9s"></a>故知名别。<a id="a-9t"></a>其义属圆。<a id="a-9u"></a>今取果报证实报土。<a id="a-9v"></a>问前明实报无有二乘。<a id="a-9w"></a>今那忽云迦葉起舞。<a id="a-9x"></a>答须知四土有横有竖。<a id="a-9y"></a>仍知横竖只在一处。<a id="a-9z"></a>如同居土趣尔一处。<a id="a-A0"></a>即是实报。<a id="a-A1"></a>若破无明转身入者。<a id="a-A2"></a>斯是法身同佛体用。<a id="a-A3"></a>称实妙报。<a id="a-A4"></a>则六根净人。<a id="a-A5"></a>亦莫能预。<a id="a-A6"></a>岂居二乘。<a id="a-A7"></a>此则一处竖论实报。<a id="a-A8"></a>若未破无明。<a id="a-A9"></a>即身见者。<a id="a-AA"></a>此乃诸佛乃大菩萨。<a id="a-AB"></a>为堪见者。<a id="a-AC"></a>加之令见实报土也。<a id="a-AD"></a>盖有机缘虽未破惑。<a id="a-AE"></a>已修中观。<a id="a-AF"></a>如华严会及诸座席杂类之机。<a id="a-AG"></a>感见身土难思者。<a id="a-AH"></a>是今引论文。<a id="a-AI"></a>乃方等中为弹斥故。<a id="a-AJ"></a>示实报土胜妙五尘。<a id="a-AK"></a>令迦葉等顿忘少欲。<a id="a-AL"></a>起动舞戏。<a id="a-AM"></a>欲令声闻知大法妙。<a id="a-AN"></a>生欣慕心鄙弃小道。<a id="a-AO"></a>此等皆是一处横论实报土相。<a id="a-AP"></a>故八部二乘。<a id="a-AQ"></a>机热皆见也。<a id="a-AR"></a>今以劣喻显于胜土。<a id="a-AS"></a>如其鬼趣居人境界。<a id="a-AT"></a>有人舍报堕彼趣者。<a id="a-AU"></a>即同彼类非他人共。<a id="a-AV"></a>有人即身能见彼趣。<a id="a-AW"></a>不妨他人同见其相。<a id="a-AX"></a>堕譬竖入实报土者。<a id="a-AY"></a>见譬横论实报土也。<a id="a-AZ"></a>实报既尔。<a id="a-Aa"></a>方便寂光横论同处。<a id="a-Ab"></a>亦复如是。<a id="a-Ac"></a>于同居处。<a id="a-Ad"></a>论三土横竖。<a id="a-Ae"></a>于方便处。<a id="a-Af"></a>论二土横竖。<a id="a-Ag"></a>于实报处论一土横竖。<a id="a-Ah"></a>至寂光处无横无竖。<a id="a-Ai"></a>当处亦无。<a id="a-Aj"></a>问论云。<a id="a-Ak"></a>迦葉对于菩萨胜妙五欲。<a id="a-Al"></a>生爱之甚。<a id="a-Am"></a>不安起舞。<a id="a-An"></a>至法华中。<a id="a-Ao"></a>迦葉叙昔。<a id="a-Ap"></a>闻菩萨法游戏神通。<a id="a-Aq"></a>不生一念好乐之心。<a id="a-Ar"></a>二事皆是菩萨之法。<a id="a-As"></a>因何爱恶顿尔相乖。<a id="a-At"></a>答应知二心。<a id="a-Au"></a>俱是别惑。<a id="a-Av"></a>爱于妙欲即同体思。<a id="a-Aw"></a>恶于度生即界外尘沙。<a id="a-Ax"></a>如不肖子但爱富贵而怠修学。<a id="a-Ay"></a>例净名中斥身子云。<a id="a-Az"></a>结习未尽华则着身。<a id="a-B0"></a>畏生死故五欲得便。<a id="a-B1"></a>既畏生死乃指尘沙为结习耳。<a id="a-B2"></a>又引华严无量香云。<a id="a-B3"></a>即前所明同居。<a id="a-B4"></a>横示实报之相。<a id="a-B5"></a>三就中下。<a id="a-B6"></a>明渐顿净秽。<a id="a-B7"></a>四释寂光三。<a id="a-B8"></a>初克体立名。<a id="a-B9"></a>前三在事。<a id="a-BA"></a>故从居人修断因果。<a id="a-BB"></a>而立土名。<a id="a-BC"></a>此土属理。<a id="a-BD"></a>故从本体三德为名。<a id="a-BE"></a>问分证寂光三障未尽。<a id="a-BF"></a>何得一向就理立名。<a id="a-BG"></a>答障未尽边自属实报。<a id="a-BH"></a>今就因果分忘之处。<a id="a-BI"></a>名为中下常寂光土。<a id="a-BJ"></a>二诸佛下。<a id="a-BK"></a>约能居示相。<a id="a-BL"></a>金光明云。<a id="a-BM"></a>如来游于无量甚深法性诸佛行处。<a id="a-BN"></a>过诸菩萨所行清净。<a id="a-BO"></a>无量即寂。<a id="a-BP"></a>甚深即光。<a id="a-BQ"></a>法性即常。<a id="a-BR"></a>又普贤观云。<a id="a-BS"></a>释迦牟尼名毗卢遮那。<a id="a-BT"></a>此佛住处名常寂光。<a id="a-BU"></a>常波罗蜜所摄成处。<a id="a-BV"></a>我波罗蜜所安立处。<a id="a-BW"></a>乐波罗蜜离身心相处。<a id="a-BX"></a>净波罗蜜灭有相处。<a id="a-BY"></a>故知此土乃从四德究竟处立。<a id="a-BZ"></a>以四彼岸显于三德。<a id="a-Ba"></a>常我即法身。<a id="a-Bb"></a>乐即解脱。<a id="a-Bc"></a>净即般若。<a id="a-Bd"></a>三德互具。<a id="a-Be"></a>一一论三。<a id="a-Bf"></a>故法身等。<a id="a-Bg"></a>各具四德。<a id="a-Bh"></a>虽云三四。<a id="a-Bi"></a>实非十二。<a id="a-Bj"></a>学者知之。<a id="a-Bk"></a>如是方名不纵不横秘密藏也。<a id="a-Bl"></a>三分得下。<a id="a-Bm"></a>明分满净秽。<a id="a-Bn"></a>分得名秽。<a id="a-Bo"></a>从证者论。<a id="a-Bp"></a>常寂光名从极理立。<a id="a-Bq"></a>三故以下。<a id="a-Br"></a>据义结示。<a id="a-Bs"></a>释题观字。<a id="a-Bt"></a>明圆三观。<a id="a-Bu"></a>至今明宗。<a id="a-Bv"></a>初云以心观净则佛土净。<a id="a-Bw"></a>为经宗致。<a id="a-Bx"></a>次即广明四土净秽。<a id="a-By"></a>今乃结云。<a id="a-Bz"></a>故以修心妙观能感净土。<a id="a-C0"></a>为经宗也。<a id="a-C1"></a>若其不用圆妙三观感四净土。<a id="a-C2"></a>则标结文全为无用。<a id="a-C3"></a>释题三观。<a id="a-C4"></a>为被何人。<a id="a-C5"></a>为何处用。<a id="a-C6"></a>若谓欲感实报寂光二种净土。<a id="a-C7"></a>须圆三观。<a id="a-C8"></a>若有余净但修体空。<a id="a-C9"></a>若同居净。<a id="a-CA"></a>只用事行不须三观者。<a id="a-CB"></a>此义不然。<a id="a-CC"></a>偏空体法种种事行。<a id="a-CD"></a>虽是二种净土之因。<a id="a-CE"></a>非是此经的示宗致。<a id="a-CF"></a>盖以此经本为韦提厌同居秽求同居净。<a id="a-CG"></a>故谈妙观观彼依正。<a id="a-CH"></a>那得辄云感同居净不须三观。<a id="a-CI"></a>三观若成粗垢先落。<a id="a-CJ"></a>非有余净更生何处。<a id="a-CK"></a>岂有余净非妙观耶。<a id="a-CL"></a>须知正为生同居净。<a id="a-CM"></a>故说三观良由观妙。<a id="a-CN"></a>能破三惑。<a id="a-CO"></a>不独感于同居净土。<a id="a-CP"></a>随其惑断浅深之处。<a id="a-CQ"></a>自然感得有余等三。<a id="a-CR"></a>如病须药。<a id="a-CS"></a>本为身安。<a id="a-CT"></a>求得仙方修合服之。<a id="a-CU"></a>不但身安兼能轻骨。<a id="a-CV"></a>身安可喻生同居净。<a id="a-CW"></a>轻骨可喻感上三土。<a id="a-CX"></a>只是。<a id="a-CY"></a>一药效乃深胜。<a id="a-CZ"></a>如一妙观能净四土。<a id="a-Ca"></a>起信论说。<a id="a-Cb"></a>初心修行大乘正信。<a id="a-Cc"></a>惧在此土不常值佛。<a id="a-Cd"></a>信心退失。<a id="a-Ce"></a>乃教求生极乐世界。<a id="a-Cf"></a>令观彼佛真如法身。<a id="a-Cg"></a>毕竟得生。<a id="a-Ch"></a>住正定故。<a id="a-Ci"></a>非圆三观宁照法身。<a id="a-Cj"></a>那谓极乐因唯事善。<a id="a-Ck"></a>四论用。<a id="a-Cl"></a>宗是自行所修之法。<a id="a-Cm"></a>用是利他所施之法。<a id="a-Cn"></a>自行趣理故明妙观。<a id="a-Co"></a>化他摄机合通众善。<a id="a-Cp"></a>他宜妙观。<a id="a-Cq"></a>亦须教修自行助道。<a id="a-Cr"></a>岂废众善。<a id="a-Cs"></a>是故宗用法必齐等。<a id="a-Ct"></a>但有自行化他之异耳。<a id="a-Cu"></a>文二。<a id="a-Cv"></a>初标名略示。<a id="a-Cw"></a>力方有用。<a id="a-Cx"></a>故言力用。<a id="a-Cy"></a>力用何为。<a id="a-Cz"></a>生善灭恶也。<a id="a-D0"></a>行者应知体宗用三。<a id="a-D1"></a>别明三法。<a id="a-D2"></a>乃从一性起于二修。<a id="a-D3"></a>体是法身所显性也。<a id="a-D4"></a>宗是般若能显智也。<a id="a-D5"></a>用是解脱所起力也。<a id="a-D6"></a>二虽修成须知本具。<a id="a-D7"></a>一虽是性全起成修。<a id="a-D8"></a>故非纵横不可思议。<a id="a-D9"></a>二德在性全指惑业。<a id="a-DA"></a>即是性具善恶二修。<a id="a-DB"></a>今体逆修既全性具。<a id="a-DC"></a>当处融妙乃化他德。<a id="a-DD"></a>故以此二为经宗用。<a id="a-DE"></a>用遍一切。<a id="a-DF"></a>非无恶用。<a id="a-DG"></a>以顺性故。<a id="a-DH"></a>生善灭恶。<a id="a-DI"></a>故染恶用称性用之最能灭恶。<a id="a-DJ"></a>灭恶下。<a id="a-DK"></a>约义广释二。<a id="a-DL"></a>初约善恶具明。<a id="a-DM"></a>既施力用必成功德。<a id="a-DN"></a>是故一用而有四名。<a id="a-DO"></a>偏论灭恶。<a id="a-DP"></a>须施功力。<a id="a-DQ"></a>偏论生善在于德用。<a id="a-DR"></a>斯是一往。<a id="a-DS"></a>若二往说力用功德。<a id="a-DT"></a>皆能灭恶。<a id="a-DU"></a>力用功德皆能生善。<a id="a-DV"></a>须知灭恶极至阿鼻。<a id="a-DW"></a>生善理合至于妙觉。<a id="a-DX"></a>方是圆经力用功德。<a id="a-DY"></a>二苦是下。<a id="a-DZ"></a>就灭恶偏释二。<a id="a-Da"></a>初无恶不除。<a id="a-Db"></a>所言灭恶须灭恶因方除恶果。<a id="a-Dc"></a>如果报修因二种行人。<a id="a-Dd"></a>不除三毒众苦之本。<a id="a-De"></a>纵暂免苦。<a id="a-Df"></a>终非永谢。<a id="a-Dg"></a>今明化他修净土观。<a id="a-Dh"></a>则令诸恶因果俱灭。<a id="a-Di"></a>惑纵未断生彼不起。<a id="a-Dj"></a>断在不久。<a id="a-Dk"></a>故能永灭恶因恶果。<a id="a-Dl"></a>以要言之。<a id="a-Dm"></a>此经力用灭五住因。<a id="a-Dn"></a>除二死果。<a id="a-Do"></a>二是故下。<a id="a-Dp"></a>从重别显。<a id="a-Dq"></a>恶之重者莫过五逆。<a id="a-Dr"></a>五逆是业。<a id="a-Ds"></a>从于上品烦恼而起招无间苦。<a id="a-Dt"></a>此经大力能灭此等极重三障。<a id="a-Du"></a>即生净土。<a id="a-Dv"></a>若此三障性非三德。<a id="a-Dw"></a>何能无间转为极乐。<a id="a-Dx"></a>从极钝根且论十念生最下品。<a id="a-Dy"></a>若从利根非不能生上之八品。<a id="a-Dz"></a>以其五逆体是寂光。<a id="a-E0"></a>故可于此净四佛土。<a id="a-E1"></a>五判教相。<a id="a-E2"></a>教是圣人被下之言。<a id="a-E3"></a>相是相状。<a id="a-E4"></a>览而可别。<a id="a-E5"></a>上之四义皆是言教。<a id="a-E6"></a>谓诠名教。<a id="a-E7"></a>诠体诠宗诠用之教。<a id="a-E8"></a>若以其相而分别之。<a id="a-E9"></a>则令览者观之显了。<a id="a-EA"></a>故约五时二藏渐顿。<a id="a-EB"></a>而示其相文二。<a id="a-EC"></a>初正判所说教三。<a id="a-ED"></a>初约五时判二。<a id="a-EE"></a>初明教部。<a id="a-EF"></a>于大小乘。<a id="a-EG"></a>此属大乘。<a id="a-EH"></a>经中亦有频婆证小。<a id="a-EI"></a>然非此教正所被机。<a id="a-EJ"></a>今从正为韦提希等宣净土观。<a id="a-EK"></a>尚非通别。<a id="a-EL"></a>岂是小乘。<a id="a-EM"></a>于五时中。<a id="a-EN"></a>是其第三方等时也。<a id="a-EO"></a>二赴机下。<a id="a-EP"></a>明广略且辩文相未论定散。<a id="a-EQ"></a>二约二藏判。<a id="a-ER"></a>约人判法。<a id="a-ES"></a>此属菩萨。<a id="a-ET"></a>阿含等经虽说三乘。<a id="a-EU"></a>从多从正属声闻藏。<a id="a-EV"></a>大乘诸部虽有二乘。<a id="a-EW"></a>非部正意。<a id="a-EX"></a>是故判藏归菩萨也。<a id="a-EY"></a>三约渐顿。<a id="a-EZ"></a>若约化仪论渐顿者。<a id="a-Ea"></a>华严属顿三时皆渐。<a id="a-Eb"></a>经在方等非化仪顿。<a id="a-Ec"></a>今经顿者。<a id="a-Ed"></a>乃于化法以圆为顿。<a id="a-Ee"></a>故就韦提即身得忍。<a id="a-Ef"></a>判教为顿。<a id="a-Eg"></a>且无生忍位。<a id="a-Eh"></a>别在初地。<a id="a-Ei"></a>圆在初住。<a id="a-Ej"></a>别教凡夫经无数劫。<a id="a-Ek"></a>方至此位。<a id="a-El"></a>唯有圆教。<a id="a-Em"></a>即生可入。<a id="a-En"></a>若将结益判教偏圆最为明显。<a id="a-Eo"></a>是故今文就其当机证位定之。<a id="a-Ep"></a>是顿非渐。<a id="a-Eq"></a>二题称下。<a id="a-Er"></a>傍简能说人。<a id="a-Es"></a>若四人说。<a id="a-Et"></a>如来印之亦得称经。<a id="a-Eu"></a>今经始末皆出金口。<a id="a-Ev"></a>故称佛说二分文下。<a id="a-Ew"></a>随经显义。<a id="a-Ex"></a>前取经中名等五义解释总题。<a id="a-Ey"></a>总意虽彰别文难显。<a id="a-Ez"></a>故须以句节定经文。<a id="a-F0"></a>令义显现总别虽异义无两涂。<a id="a-F1"></a>方知玄义释此经题。<a id="a-F2"></a>复了疏句不显他义分二。<a id="a-F3"></a>初总别科判。<a id="a-F4"></a>总科三分。<a id="a-F5"></a>别判六章。<a id="a-F6"></a>二初证下。<a id="a-F7"></a>随科解释三。<a id="a-F8"></a>初序分二。<a id="a-F9"></a>初正信序即是通序。<a id="a-FA"></a>大论云。<a id="a-FB"></a>佛将涅槃阿难问佛。<a id="a-FC"></a>一切经首。<a id="a-FD"></a>当安何语。<a id="a-FE"></a>佛答阿难。<a id="a-FF"></a>应云如是我闻一时佛在某处某国土与某大众。<a id="a-FG"></a>非独我法如是。<a id="a-FH"></a>三世诸佛经初亦然。<a id="a-FI"></a>故知六义即是通序。<a id="a-FJ"></a>以诸经同故。<a id="a-FK"></a>亦名经前序。<a id="a-FL"></a>付嘱令安故。<a id="a-FM"></a>亦名经后序。<a id="a-FN"></a>结集者所置故。<a id="a-FO"></a>今言证信者。<a id="a-FP"></a>令闻者不疑故。<a id="a-FQ"></a>论第四问曰。<a id="a-FR"></a>何不直说般若而言住王舍城。<a id="a-FS"></a>答说时方人。<a id="a-FT"></a>令人信故。<a id="a-FU"></a>言六句者。<a id="a-FV"></a>但以诠义究竟为句。<a id="a-FW"></a>如佛但一字亦名句也。<a id="a-FX"></a>二初标指六句。<a id="a-FY"></a>如是标于信者。<a id="a-FZ"></a>释论第二问曰。<a id="a-Fa"></a>诸佛经何故初称如是。<a id="a-Fb"></a>答佛法大海。<a id="a-Fc"></a>信为能入。<a id="a-Fd"></a>智为能度。<a id="a-Fe"></a>如是义者。<a id="a-Ff"></a>即是信也。<a id="a-Fg"></a>若人有信能入佛法。<a id="a-Fh"></a>无信不入。<a id="a-Fi"></a>不信者言是事不如是。<a id="a-Fj"></a>信者言是事如是。<a id="a-Fk"></a>我闻异外道。<a id="a-Fl"></a>亲承于佛。<a id="a-Fm"></a>故曰我闻。<a id="a-Fn"></a>不同外道不禀佛也。<a id="a-Fo"></a>一时辩息诤者。<a id="a-Fp"></a>谓机熟受道之时。<a id="a-Fq"></a>故无诤也。<a id="a-Fr"></a>释论云。<a id="a-Fs"></a>不应无一时。<a id="a-Ft"></a>佛自言。<a id="a-Fu"></a>一人出世。<a id="a-Fv"></a>多人得乐。<a id="a-Fw"></a>是者何人。<a id="a-Fx"></a>佛世尊也。<a id="a-Fy"></a>二如是下。<a id="a-Fz"></a>随文释义六。<a id="a-G0"></a>初标信。<a id="a-G1"></a>信名忍乐。<a id="a-G2"></a>理当言善。<a id="a-G3"></a>方忍方乐。<a id="a-G4"></a>理当则不异名如。<a id="a-G5"></a>言善则无非曰是。<a id="a-G6"></a>四教言理皆称如是。<a id="a-G7"></a>而有浅深。<a id="a-G8"></a>若其三藏。<a id="a-G9"></a>唯就世俗。<a id="a-GA"></a>论于不异及以无非。<a id="a-GB"></a>通虽即理但在二谛。<a id="a-GC"></a>别教知中要先破二。<a id="a-GD"></a>唯圆初心。<a id="a-GE"></a>即了诸法一一中实当处皆如。<a id="a-GF"></a>称此而谈无非曰是。<a id="a-GG"></a>故圆望三教。<a id="a-GH"></a>皆不如是。<a id="a-GI"></a>此经所信。<a id="a-GJ"></a>虽未开废而所被机。<a id="a-GK"></a>不从偏小。<a id="a-GL"></a>故但就圆明于如是。<a id="a-GM"></a>决定可信也。<a id="a-GN"></a>此句既尔。<a id="a-GO"></a>下之五句皆意在圆。<a id="a-GP"></a>故通序文通。<a id="a-GQ"></a>其义亦通而其意别。<a id="a-GR"></a>今以别意释其通文。<a id="a-GS"></a>故此云也。<a id="a-GT"></a>二我闻下。<a id="a-GU"></a>异外道二。<a id="a-GV"></a>初正释。<a id="a-GW"></a>有在者。<a id="a-GX"></a>在于佛也。<a id="a-GY"></a>虽释我闻意多明闻。<a id="a-GZ"></a>次文明我。<a id="a-Ga"></a>二我者下。<a id="a-Gb"></a>料拣二。<a id="a-Gc"></a>初立难。<a id="a-Gd"></a>我者自在及主宰义。<a id="a-Ge"></a>凡夫小乘。<a id="a-Gf"></a>于人法中而着于我。<a id="a-Gg"></a>今传圆观合顺二空。<a id="a-Gh"></a>何得言我。<a id="a-Gi"></a>二随俗下。<a id="a-Gj"></a>通难二。<a id="a-Gk"></a>初直通。<a id="a-Gl"></a>毕竟空中虽我叵得。<a id="a-Gm"></a>此空即俗。<a id="a-Gn"></a>诸我宛然。<a id="a-Go"></a>今且约三。<a id="a-Gp"></a>分别我相。<a id="a-Gq"></a>横计主宰名为见我。<a id="a-Gr"></a>俱生主宰名为慢我。<a id="a-Gs"></a>随世流布即名字我。<a id="a-Gt"></a>阿难尊者至结集时。<a id="a-Gu"></a>尚破同体见慢之我。<a id="a-Gv"></a>岂有界内二种我邪。<a id="a-Gw"></a>为传化故。<a id="a-Gx"></a>故顺妙俗立名字我。<a id="a-Gy"></a>二如人下。<a id="a-Gz"></a>举譬。<a id="a-H0"></a>知无我理。<a id="a-H1"></a>如用金钱。<a id="a-H2"></a>随俗立我如易铜钱及草木等。<a id="a-H3"></a>三一者下。<a id="a-H4"></a>辩息诤二。<a id="a-H5"></a>初示论释二。<a id="a-H6"></a>初释一。<a id="a-H7"></a>先约真破。<a id="a-H8"></a>次随俗立。<a id="a-H9"></a>在文可见。<a id="a-HA"></a>释论广破一异者。<a id="a-HB"></a>论云。<a id="a-HC"></a>若一与物一。<a id="a-HD"></a>一与物异。<a id="a-HE"></a>二俱有过。<a id="a-HF"></a>问曰。<a id="a-HG"></a>若一有何过。<a id="a-HH"></a>答曰。<a id="a-HI"></a>若一。<a id="a-HJ"></a>瓶是一义。<a id="a-HK"></a>在在有一。<a id="a-HL"></a>处处皆应是瓶。<a id="a-HM"></a>则无衣等诸物。<a id="a-HN"></a>一中之过既然二中之过云何。<a id="a-HO"></a>答若一与瓶异。<a id="a-HP"></a>瓶则非一。<a id="a-HQ"></a>若瓶与一异。<a id="a-HR"></a>一则非瓶。<a id="a-HS"></a>若瓶与一合。<a id="a-HT"></a>瓶名一者。<a id="a-HU"></a>今一与瓶合。<a id="a-HV"></a>何不名一为瓶。<a id="a-HW"></a>是故不得言瓶异。<a id="a-HX"></a>一彼文极广盖瓶显可见。<a id="a-HY"></a>故以瓶喻时也。<a id="a-HZ"></a>一则是数。<a id="a-Ha"></a>时则是体。<a id="a-Hb"></a>若于数体定执一异。<a id="a-Hc"></a>则诸惑纷然。<a id="a-Hd"></a>能离执者则于法解脱。<a id="a-He"></a>斯乃寄于数体一文。<a id="a-Hf"></a>示离着观令于诸法皆袪定计。<a id="a-Hg"></a>即知六事及以诸文皆须离于一异之见也。<a id="a-Hh"></a>二释时。<a id="a-Hi"></a>此土诠召。<a id="a-Hj"></a>但直云时。<a id="a-Hk"></a>天竺二音。<a id="a-Hl"></a>若云迦罗即是实时。<a id="a-Hm"></a>云三摩邪即是假时。<a id="a-Hn"></a>亦如此间心有二称。<a id="a-Ho"></a>言智是解心。<a id="a-Hp"></a>言识是迷心。<a id="a-Hq"></a>故令依智不依识也。<a id="a-Hr"></a>外人执时以为实因。<a id="a-Hs"></a>是故对彼云三摩邪。<a id="a-Ht"></a>显时是假。<a id="a-Hu"></a>若内弟子依时而食。<a id="a-Hv"></a>护明相等。<a id="a-Hw"></a>乃言迦罗显时是实。<a id="a-Hx"></a>言迦罗短时三摩邪长时者。<a id="a-Hy"></a>若据论文。<a id="a-Hz"></a>短时长时。<a id="a-I0"></a>并名三摩邪也。<a id="a-I1"></a>谓方时离合一异长短等名字。<a id="a-I2"></a>出凡人着心。<a id="a-I3"></a>是故长短。<a id="a-I4"></a>皆假无实。<a id="a-I5"></a>今以短长分对二名者。<a id="a-I6"></a>恐是大师依建立门。<a id="a-I7"></a>巧会论意。<a id="a-I8"></a>以依佛制时则生死时短。<a id="a-I9"></a>外道执时则生死时长。<a id="a-IA"></a>既回论文必有此意。<a id="a-IB"></a>二今不下。<a id="a-IC"></a>明今意。<a id="a-ID"></a>言不论等者。<a id="a-IE"></a>今非界内护明相等。<a id="a-IF"></a>故不论实时。<a id="a-IG"></a>又非破外执时为实。<a id="a-IH"></a>故不论假时。<a id="a-II"></a>长短如前。<a id="a-IJ"></a>但是众生机熟。<a id="a-IK"></a>佛应说经。<a id="a-IL"></a>机应合一之时。<a id="a-IM"></a>亦是谛智合一之时。<a id="a-IN"></a>故云一时。<a id="a-IO"></a>文但从应。<a id="a-IP"></a>故云说经。<a id="a-IQ"></a>岂无机感佛空说法。<a id="a-IR"></a>故佛说竟韦提悟讫。<a id="a-IS"></a>然一时文义本通深浅。<a id="a-IT"></a>今意别在圆机感佛。<a id="a-IU"></a>故使凡夫顿入法忍。<a id="a-IV"></a>四佛者下。<a id="a-IW"></a>化主三。<a id="a-IX"></a>初约异名释。<a id="a-IY"></a>大论第四。<a id="a-IZ"></a>以四义释婆伽婆。<a id="a-Ia"></a>一能破烦恼。<a id="a-Ib"></a>二有功德。<a id="a-Ic"></a>三巧分别。<a id="a-Id"></a>能分别诸法总相别相故。<a id="a-Ie"></a>四好名声。<a id="a-If"></a>无有得声名如佛者故。<a id="a-Ig"></a>今文略出二义。<a id="a-Ih"></a>新云薄伽梵。<a id="a-Ii"></a>具六义。<a id="a-Ij"></a>一自在。<a id="a-Ik"></a>二炽盛。<a id="a-Il"></a>三端严。<a id="a-Im"></a>四名称。<a id="a-In"></a>五吉祥。<a id="a-Io"></a>六尊贵。<a id="a-Ip"></a>以多含故不翻。<a id="a-Iq"></a>旧云婆伽婆讹也。<a id="a-Ir"></a>二佛者下。<a id="a-Is"></a>约三觉释。<a id="a-It"></a>佛者下。<a id="a-Iu"></a>总示。<a id="a-Iv"></a>既能下别示。<a id="a-Iw"></a>三觉对迷说自。<a id="a-Ix"></a>对自说他。<a id="a-Iy"></a>对因说满。<a id="a-Iz"></a>一平等觉对三不同。<a id="a-J0"></a>说为三觉。<a id="a-J1"></a>三一切下。<a id="a-J2"></a>约超因释。<a id="a-J3"></a>一切智故。<a id="a-J4"></a>异外邪痴。<a id="a-J5"></a>无缘慈故。<a id="a-J6"></a>异小自度。<a id="a-J7"></a>三智等故。<a id="a-J8"></a>异偏菩萨。<a id="a-J9"></a>究竟觉故。<a id="a-JA"></a>异诸因位。<a id="a-JB"></a>能异不殊。<a id="a-JC"></a>对所异故。<a id="a-JD"></a>四种分别然释佛义。<a id="a-JE"></a>六即等说其文稍委故今略云。<a id="a-JF"></a>五在者下。<a id="a-JG"></a>论住处二。<a id="a-JH"></a>初释住二。<a id="a-JI"></a>初会在同住。<a id="a-JJ"></a>在暂住久一往分之。<a id="a-JK"></a>故非尽理。<a id="a-JL"></a>久在暂住有何所妨。<a id="a-JM"></a>况灵鹫山如来应身常在其中。<a id="a-JN"></a>岂得言暂。<a id="a-JO"></a>二住者下。<a id="a-JP"></a>约论释住。<a id="a-JQ"></a>此经云在。<a id="a-JR"></a>大品言住。<a id="a-JS"></a>其义不别。<a id="a-JT"></a>故引彼论住义释在。<a id="a-JU"></a>分二。<a id="a-JV"></a>初标列。<a id="a-JW"></a>四威仪者。<a id="a-JX"></a>谓行住坐卧。<a id="a-JY"></a>此之身仪。<a id="a-JZ"></a>皆住灵鹫而能住法。<a id="a-Ja"></a>则有四差。<a id="a-Jb"></a>即天梵圣佛也。<a id="a-Jc"></a>二天住下。<a id="a-Jd"></a>解释。<a id="a-Je"></a>今四住文。<a id="a-Jf"></a>乃是尽取论释住义。<a id="a-Jg"></a>是知四中。<a id="a-Jh"></a>皆明因果而能住法。<a id="a-Ji"></a>正在于因。<a id="a-Jj"></a>所谓如来以摄物故。<a id="a-Jk"></a>示现施戒及十善心。<a id="a-Jl"></a>此即佛以欲天之法。<a id="a-Jm"></a>住王舍城。<a id="a-Jn"></a>为物示现四无量心。<a id="a-Jo"></a>示三三昧。<a id="a-Jp"></a>即梵法圣法住王城等。<a id="a-Jq"></a>此皆如来随他意住。<a id="a-Jr"></a>若随自意即以楞严至不共等。<a id="a-Js"></a>住王城也。<a id="a-Jt"></a>故普贤观云。<a id="a-Ju"></a>释迦牟尼名毗卢遮那。<a id="a-Jv"></a>此佛住处名常寂光。<a id="a-Jw"></a>释迦遮那既是异名。<a id="a-Jx"></a>王城寂光。<a id="a-Jy"></a>毕竟无二。<a id="a-Jz"></a>故云此佛住处名常寂常。<a id="a-K0"></a>今之所住是何境界。<a id="a-K1"></a>又应了知。<a id="a-K2"></a>若以人法分于能所。<a id="a-K3"></a>施戒至于首楞严等。<a id="a-K4"></a>皆所住法。<a id="a-K5"></a>佛为能住。<a id="a-K6"></a>若以王城为所住处。<a id="a-K7"></a>上之人法皆名能住。<a id="a-K8"></a>又据经文但云佛住。<a id="a-K9"></a>论应唯就首楞严释。<a id="a-KA"></a>而明前三者。<a id="a-KB"></a>荆溪二解。<a id="a-KC"></a>一从通以趣别。<a id="a-KD"></a>从广之狭也。<a id="a-KE"></a>二将胜以摄劣佛住王城必摄欲色及以三乘。<a id="a-KF"></a>佛住既胜则无法不住。<a id="a-KG"></a>非不住恶为引物故。<a id="a-KH"></a>且从善说。<a id="a-KI"></a>而于善中就世间善。<a id="a-KJ"></a>略指定散收一切善。<a id="a-KK"></a>故言天梵。<a id="a-KL"></a>于出世中。<a id="a-KM"></a>略指小大。<a id="a-KN"></a>摄一切法。<a id="a-KO"></a>故言圣佛。<a id="a-KP"></a>他人不明能住心法。<a id="a-KQ"></a>唯云身住王舍城等。<a id="a-KR"></a>则抑极圣同凡夫住。<a id="a-KS"></a>况复凡圣各各有于能住之法。<a id="a-KT"></a>且如比丘修戒定慧。<a id="a-KU"></a>乃以天梵及以圣住住于房舍。<a id="a-KV"></a>若破戒者则以地狱住于房舍。<a id="a-KW"></a>其有能修一心三观。<a id="a-KX"></a>则所住处即空假中。<a id="a-KY"></a>岂非楞严为能住法初心尚尔。<a id="a-KZ"></a>如何果佛唯论身住。<a id="a-Ka"></a>二王舍下。<a id="a-Kb"></a>释处二。<a id="a-Kc"></a>初各释城山二。<a id="a-Kd"></a>初释城二。<a id="a-Ke"></a>初翻梵名。<a id="a-Kf"></a>亦名摩竭提。<a id="a-Kg"></a>此云不害。<a id="a-Kh"></a>言此国法不行刑戮。<a id="a-Ki"></a>其有犯死罪者。<a id="a-Kj"></a>送置寒林。<a id="a-Kk"></a>二释论下。<a id="a-Kl"></a>解释三。<a id="a-Km"></a>初约诸王治化释。<a id="a-Kn"></a>二又先下。<a id="a-Ko"></a>约移居免火释。<a id="a-Kp"></a>三又下。<a id="a-Kq"></a>约畏罪得处释。<a id="a-Kr"></a>二耆阇下。<a id="a-Ks"></a>释山二。<a id="a-Kt"></a>初翻名。<a id="a-Ku"></a>二诸圣下。<a id="a-Kv"></a>解释三。<a id="a-Kw"></a>初约圣灵依就释。<a id="a-Kx"></a>二又名下。<a id="a-Ky"></a>约山形似鹫释。<a id="a-Kz"></a>三又山下约鹫鸟栖隐释。<a id="a-L0"></a>二然法下。<a id="a-L1"></a>总示法应。<a id="a-L2"></a>不言报者。<a id="a-L3"></a>报能冥法。<a id="a-L4"></a>复能垂应。<a id="a-L5"></a>既言法应报在其中。<a id="a-L6"></a>三身融妙言且暂分。<a id="a-L7"></a>体常相即。<a id="a-L8"></a>六与大下。<a id="a-L9"></a>列同闻二。<a id="a-LA"></a>初标科辩次。<a id="a-LB"></a>二声闻下。<a id="a-LC"></a>依次解释二。<a id="a-LD"></a>初声闻众二。<a id="a-LE"></a>初分科示略。<a id="a-LF"></a>二与者下随文解释二。<a id="a-LG"></a>初标位四。<a id="a-LH"></a>初释与。<a id="a-LI"></a>与即共义。<a id="a-LJ"></a>以七一释。<a id="a-LK"></a>七种一故。<a id="a-LL"></a>方成共义。<a id="a-LM"></a>若据时判。<a id="a-LN"></a>已属生酥。<a id="a-LO"></a>且从本说。<a id="a-LP"></a>七在三藏。<a id="a-LQ"></a>同感佛时。<a id="a-LR"></a>同鹿苑处。<a id="a-LS"></a>同别脱戒。<a id="a-LT"></a>同一切智心。<a id="a-LU"></a>同无漏正见。<a id="a-LV"></a>同三十七道。<a id="a-LW"></a>同有余脱。<a id="a-LX"></a>昔同七者。<a id="a-LY"></a>今日同闻。<a id="a-LZ"></a>然此观门佛将阿难及以目连。<a id="a-La"></a>入韦提希后宫宣说。<a id="a-Lb"></a>大众未闻。<a id="a-Lc"></a>至回灵山阿难具述方得同闻。<a id="a-Ld"></a>二大义下。<a id="a-Le"></a>释大。<a id="a-Lf"></a>华言大者。<a id="a-Lg"></a>梵曰摩诃。<a id="a-Lh"></a>乃含三义谓大多胜。<a id="a-Li"></a>故须就本三义释之。<a id="a-Lj"></a>大人所归。<a id="a-Lk"></a>德量大故。<a id="a-Ll"></a>梵王师陈如。<a id="a-Lm"></a>帝释师迦葉等。<a id="a-Ln"></a>通内外典。<a id="a-Lo"></a>识解多故。<a id="a-Lp"></a>出九十五。<a id="a-Lq"></a>知见胜故。<a id="a-Lr"></a>皆无疑解脱。<a id="a-Ls"></a>故小中极。<a id="a-Lt"></a>虽标一大义必具三。<a id="a-Lu"></a>三释比丘二。<a id="a-Lv"></a>初标列六义。<a id="a-Lw"></a>因三果三。<a id="a-Lx"></a>一一主对。<a id="a-Ly"></a>二释论下。<a id="a-Lz"></a>随要释三。<a id="a-M0"></a>因三若成。<a id="a-M1"></a>果三自克。<a id="a-M2"></a>复欲行者效彼修因。<a id="a-M3"></a>故释因三。<a id="a-M4"></a>三中初乞士。<a id="a-M5"></a>今举身子答彼净目乞士之义。<a id="a-M6"></a>须离上下方维之食。<a id="a-M7"></a>常行乞食清净活命。<a id="a-M8"></a>故名乞士。<a id="a-M9"></a>至果乃成应供德也。<a id="a-MA"></a>二怖魔。<a id="a-MB"></a>魔主生死。<a id="a-MC"></a>在家受欲增长生死。<a id="a-MD"></a>出家离染趣向无生。<a id="a-ME"></a>是故魔王闻之生怖。<a id="a-MF"></a>染欲破戒魔还快乐。<a id="a-MG"></a>勤修三学果证无生。<a id="a-MH"></a>三破恶。<a id="a-MI"></a>见思二使共九十八。<a id="a-MJ"></a>名恶名贼。<a id="a-MK"></a>修观推穷名为破恶。<a id="a-ML"></a>证智断尽名为杀贼。<a id="a-MM"></a>四众者下。<a id="a-MN"></a>释众三。<a id="a-MO"></a>初释通名。<a id="a-MP"></a>二一有下。<a id="a-MQ"></a>释别相。<a id="a-MR"></a>三今此下。<a id="a-MS"></a>明去取。<a id="a-MT"></a>羯磨通凡。<a id="a-MU"></a>故取有羞。<a id="a-MV"></a>今此二僧者。<a id="a-MW"></a>即有羞真实也。<a id="a-MX"></a>论云。<a id="a-MY"></a>是中二种僧可共百一羯磨同闻证信。<a id="a-MZ"></a>尚简学人。<a id="a-Ma"></a>前三绝分也。<a id="a-Mb"></a>二千二下。<a id="a-Mc"></a>列数二。<a id="a-Md"></a>初标人合数二。<a id="a-Me"></a>初合一千。<a id="a-Mf"></a>二舍利下。<a id="a-Mg"></a>合二百五十。<a id="a-Mh"></a>二迦葉下。<a id="a-Mi"></a>常随所以。<a id="a-Mj"></a>二菩萨众二。<a id="a-Mk"></a>初科四文。<a id="a-Ml"></a>二天竺下。<a id="a-Mm"></a>释二义二。<a id="a-Mn"></a>初释位。<a id="a-Mo"></a>二文殊下翻名。<a id="a-Mp"></a>二发起序三。<a id="a-Mq"></a>初对辩不同二。<a id="a-Mr"></a>初泛举差别。<a id="a-Ms"></a>放光如法华经放眉间光。<a id="a-Mt"></a>照东方万八千土也。<a id="a-Mu"></a>动地如大品世尊以神通力。<a id="a-Mv"></a>大千国土六种震动。<a id="a-Mw"></a>微笑如报恩经。<a id="a-Mx"></a>尔时如来熙怡微笑也。<a id="a-My"></a>入禅如金光明经。<a id="a-Mz"></a>是时如来游于无量甚深法性也。<a id="a-N0"></a>自唱位号。<a id="a-N1"></a>如梵网经。<a id="a-N2"></a>我今卢舍那方坐莲台也。<a id="a-N3"></a>劝人令问。<a id="a-N4"></a>如涅槃经。<a id="a-N5"></a>普告众生。<a id="a-N6"></a>大觉世尊将入涅槃。<a id="a-N7"></a>若有所疑。<a id="a-N8"></a>今悉可问。<a id="a-N9"></a>为最后问也。<a id="a-NA"></a>然诸经发起事。<a id="a-NB"></a>或兼有之。<a id="a-NC"></a>今且各举一端。<a id="a-ND"></a>以明发起之相。<a id="a-NE"></a>二今经下。<a id="a-NF"></a>正显今经二。<a id="a-NG"></a>初正显。<a id="a-NH"></a>二何故下。<a id="a-NI"></a>释疑。<a id="a-NJ"></a>二就中下。<a id="a-NK"></a>总科略释二。<a id="a-NL"></a>初分科。<a id="a-NM"></a>二问频下。<a id="a-NN"></a>释二。<a id="a-NO"></a>初问答释疑二。<a id="a-NP"></a>初问频婆韦提皆请弟子。<a id="a-NQ"></a>赴频婆请。<a id="a-NR"></a>何故唯遣目连楼那。<a id="a-NS"></a>至赴韦提。<a id="a-NT"></a>何故如来躬亲而往。<a id="a-NU"></a>答频婆国父。<a id="a-NV"></a>愿闻戒法。<a id="a-NW"></a>可遣人授。<a id="a-NX"></a>韦提国母。<a id="a-NY"></a>机在妙观。<a id="a-NZ"></a>须佛亲开。<a id="a-Na"></a>父母之称从阇王得。<a id="a-Nb"></a>二频婆下。<a id="a-Nc"></a>预翻名字。<a id="a-Nd"></a>三初段下。<a id="a-Ne"></a>随科解经。<a id="a-Nf"></a>初正明杀父二。<a id="a-Ng"></a>初分科。<a id="a-Nh"></a>二初尔下。<a id="a-Ni"></a>随释四。<a id="a-Nj"></a>初为子幽禁二。<a id="a-Nk"></a>初随释经文二。<a id="a-Nl"></a>初师资现事二。<a id="a-Nm"></a>初释时处标人。<a id="a-Nn"></a>经云尔时。<a id="a-No"></a>即当佛在城不远耆阇山时也。<a id="a-Np"></a>前译阿阇世为未生冤。<a id="a-Nq"></a>今方释义处胎之日有冤害相。<a id="a-Nr"></a>占者预记因以为名。<a id="a-Ns"></a>二随顺下。<a id="a-Nt"></a>明顺友造逆五。<a id="a-Nu"></a>初释恶友名族。<a id="a-Nv"></a>二为利下。<a id="a-Nw"></a>释恶友谋术二。<a id="a-Nx"></a>初从人学术。<a id="a-Ny"></a>阿难亲弟。<a id="a-Nz"></a>知取通法。<a id="a-O0"></a>自未得通不知其心。<a id="a-O1"></a>故授与之。<a id="a-O2"></a>二心念下。<a id="a-O3"></a>诱人同谋。<a id="a-O4"></a>作象马宝。<a id="a-O5"></a>以轮王事诳惑阇世。<a id="a-O6"></a>作抱持等。<a id="a-O7"></a>欲其生爱也。<a id="a-O8"></a>三语王下。<a id="a-O9"></a>明恶友言教正教造逆。<a id="a-OA"></a>我杀牟尼以作新佛。<a id="a-OB"></a>汝杀频婆以作新王。<a id="a-OC"></a>新王新佛共化世间。<a id="a-OD"></a>不亦快哉。<a id="a-OE"></a>四随顺下。<a id="a-OF"></a>明太子造逆。<a id="a-OG"></a>阇世受教乃行杀逆。<a id="a-OH"></a>五调达下。<a id="a-OI"></a>明恶友造逆。<a id="a-OJ"></a>调达自造三逆成就。<a id="a-OK"></a>复教阇世杀父成就害母加行。<a id="a-OL"></a>自行教他五逆罪故生陷泥犁。<a id="a-OM"></a>二频婆下。<a id="a-ON"></a>父子前因。<a id="a-OO"></a>被杀仙人生恶念故。<a id="a-OP"></a>即来为子。<a id="a-OQ"></a>胎中已有害父之怨。<a id="a-OR"></a>二如此下。<a id="a-OS"></a>总结权化。<a id="a-OT"></a>调达阇世频婆韦提。<a id="a-OU"></a>皆是大权。<a id="a-OV"></a>现逆现顺。<a id="a-OW"></a>利益众生。<a id="a-OX"></a>二夫人奉食。<a id="a-OY"></a>三圣为说法。<a id="a-OZ"></a>二初释目连授戒二。<a id="a-Oa"></a>初释疾至。<a id="a-Ob"></a>以其宿世事辟支佛。<a id="a-Oc"></a>今得神通疾至王所。<a id="a-Od"></a>二授八下。<a id="a-Oe"></a>释戒相。<a id="a-Of"></a>初开香衣及上高床。<a id="a-Og"></a>以为八戒。<a id="a-Oh"></a>斋在八外。<a id="a-Oi"></a>次合香衣高床为七。<a id="a-Oj"></a>不过中食为第八。<a id="a-Ok"></a>则斋在八内。<a id="a-Ol"></a>法无增减数有开合。<a id="a-Om"></a>皆名为八戒斋也。<a id="a-On"></a>二富楼下。<a id="a-Oo"></a>释楼那说法。<a id="a-Op"></a>四频婆下法食延寿。<a id="a-Oq"></a>二次害下。<a id="a-Or"></a>明欲害母二。<a id="a-Os"></a>初分科。<a id="a-Ot"></a>二初阇下。<a id="a-Ou"></a>随释四。<a id="a-Ov"></a>初为子幽闭三。<a id="a-Ow"></a>初欲害母三。<a id="a-Ox"></a>初王问在不。<a id="a-Oy"></a>二守门下。<a id="a-Oz"></a>以事实答。<a id="a-P0"></a>三王闻嗔怒二。<a id="a-P1"></a>初消经文。<a id="a-P2"></a>二应杀下。<a id="a-P3"></a>释妨难。<a id="a-P4"></a>二劫初下。<a id="a-P5"></a>二臣谏三。<a id="a-P6"></a>初释劝辞。<a id="a-P7"></a>二以手下。<a id="a-P8"></a>释劝相。<a id="a-P9"></a>三惊怖下。<a id="a-PA"></a>明从劝。<a id="a-PB"></a>三敕语下。<a id="a-PC"></a>敕幽闭。<a id="a-PD"></a>二韦提下。<a id="a-PE"></a>因禁请佛二。<a id="a-PF"></a>初分科。<a id="a-PG"></a>二韦提下。<a id="a-PH"></a>随释二。<a id="a-PI"></a>初请人。<a id="a-PJ"></a>一是门师。<a id="a-PK"></a>一是佛侍。<a id="a-PL"></a>先常教诫。<a id="a-PM"></a>故偏请二人。<a id="a-PN"></a>既在深宫。<a id="a-PO"></a>故请二人不敢偏一。<a id="a-PP"></a>欲传我意请佛宣说生净土因。<a id="a-PQ"></a>请人之意也。</p>
 </body>
</html>