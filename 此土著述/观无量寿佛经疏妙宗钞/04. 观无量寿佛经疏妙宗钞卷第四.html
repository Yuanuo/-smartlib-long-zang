<!doctype html>
<html id="z3IBWax1Nv" data-ver="1365">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">观无量寿佛经疏妙宗钞卷第四</h1>
  <p id="a2">二悲泣下。<a id="a-3"></a>请式。<a id="a-4"></a>科云请法。<a id="a-5"></a>即法式也。<a id="a-6"></a>三世尊下。<a id="a-7"></a>因请往赴二。<a id="a-8"></a>初分科。<a id="a-9"></a>胜鬘等者。<a id="a-A"></a>胜鬘夫人也。<a id="a-B"></a>即舍卫国波斯匿王女。<a id="a-C"></a>末利夫人所生。<a id="a-D"></a>为踰阇国妃。<a id="a-E"></a>其后父母遣书云。<a id="a-F"></a>佛出我国。<a id="a-G"></a>神通自在。<a id="a-H"></a>普益众生。<a id="a-I"></a>胜鬘执书。<a id="a-J"></a>对使说偈云。<a id="a-K"></a>仰惟佛世尊。<a id="a-L"></a>普为世间出。<a id="a-M"></a>亦应愍我等。<a id="a-N"></a>速来至此处。<a id="a-O"></a>即说此偈时。<a id="a-P"></a>佛于空中现。<a id="a-Q"></a>复说偈赞云。<a id="a-R"></a>如来妙色身世间无与等等。<a id="a-S"></a>今韦提哀请佛即降赴。<a id="a-T"></a>其事相类。<a id="a-U"></a>故云不异。<a id="a-V"></a>二知韦下随释五。<a id="a-W"></a>初神通二。<a id="a-X"></a>初消文。<a id="a-Y"></a>如来之心寂而常照。<a id="a-Z"></a>无数河沙世界众生若干种心。<a id="a-a"></a>悉知悉见。<a id="a-b"></a>非同小圣作意方知。<a id="a-c"></a>他心及以身如意通皆无记通也。<a id="a-d"></a>二问前下。<a id="a-e"></a>释妨二。<a id="a-f"></a>初出妨。<a id="a-g"></a>此难重出。<a id="a-h"></a>问不异前。<a id="a-i"></a>答不同彼。<a id="a-j"></a>言二解者。<a id="a-k"></a>一灭即今嫌佛之恶。<a id="a-l"></a>二生以后行法之善。<a id="a-m"></a>何以故。<a id="a-n"></a>若佛入彼频婆之室。<a id="a-o"></a>即令世王谓佛朋父还谋国政怨嫌既重。<a id="a-p"></a>后不行法。<a id="a-q"></a>故不穷往。<a id="a-r"></a>母无斯事故佛亲赴。<a id="a-s"></a>二时韦下。<a id="a-t"></a>色身。<a id="a-u"></a>三坐百下。<a id="a-v"></a>坐座。<a id="a-w"></a>四目连下。<a id="a-x"></a>眷属。<a id="a-y"></a>五普雨下雨华。<a id="a-z"></a>四伤叹请法二。<a id="a-10"></a>初分科。<a id="a-11"></a>今向世尊下。<a id="a-12"></a>明请往生之因者。<a id="a-13"></a>即二意中第二请示往生净土之因。<a id="a-14"></a>经云。<a id="a-15"></a>唯愿佛日教我观于清净处文也。<a id="a-16"></a>初明供养问往生因者。<a id="a-17"></a>即第一意问往昔生中。<a id="a-18"></a>何罪为因。<a id="a-19"></a>生此阇世恶逆之子。<a id="a-1A"></a>应知此二语同意别。<a id="a-1B"></a>分二。<a id="a-1C"></a>初我有下。<a id="a-1D"></a>供养问往生因。<a id="a-1E"></a>经自绝璎珞。<a id="a-1F"></a>举身投地。<a id="a-1G"></a>号泣向佛。<a id="a-1H"></a>即三业供养。<a id="a-1I"></a>绝璎投地是身。<a id="a-1J"></a>号泣是口。<a id="a-1K"></a>以二显意。<a id="a-1L"></a>阇世之因已略如前。<a id="a-1M"></a>疏今但出调达之缘。<a id="a-1N"></a>二浊恶下。<a id="a-1O"></a>正问生处。<a id="a-1P"></a>二今向下。<a id="a-1Q"></a>请往生因。<a id="a-1R"></a>第二正说分二。<a id="a-1S"></a>初泛科悬解二。<a id="a-1T"></a>初科三段。<a id="a-1U"></a>二如来下解初文。<a id="a-1V"></a>二初放下。<a id="a-1W"></a>重科广释二。<a id="a-1X"></a>初总别分科。<a id="a-1Y"></a>酬前生处者。<a id="a-1Z"></a>前韦提请云。<a id="a-1a"></a>惟愿为我广说无忧恼处。<a id="a-1b"></a>佛今放光照其净土。<a id="a-1c"></a>令彼见之。<a id="a-1d"></a>以酬前请。<a id="a-1e"></a>酬前净业者。<a id="a-1f"></a>前请云。<a id="a-1g"></a>惟愿教我观于清净业处。<a id="a-1h"></a>今示三种净业十六妙观。<a id="a-1i"></a>即教彼观净业处也。<a id="a-1j"></a>近答等者。<a id="a-1k"></a>以韦提希于酬生处中因光见土。<a id="a-1l"></a>乃再请云。<a id="a-1m"></a>教我思惟教我正受。<a id="a-1n"></a>此在正宗。<a id="a-1o"></a>故云近答。<a id="a-1p"></a>若酬序中所请。<a id="a-1q"></a>即是远答。<a id="a-1r"></a>二随科解释二。<a id="a-1s"></a>初酬二问二。<a id="a-1t"></a>初酬前生处二。<a id="a-1u"></a>初答其生处三。<a id="a-1v"></a>初尔时下放光普示。<a id="a-1w"></a>二或有下示土差别。<a id="a-1x"></a>三时韦下。<a id="a-1y"></a>的示生处。<a id="a-1z"></a>二思惟下。<a id="a-20"></a>见土更请因。<a id="a-21"></a>此请净土正助二因。<a id="a-22"></a>初教我思惟。<a id="a-23"></a>若不思惟不成愿乐。<a id="a-24"></a>有愿之思。<a id="a-25"></a>乃成业因。<a id="a-26"></a>惟愿世尊。<a id="a-27"></a>教我修于净土愿思。<a id="a-28"></a>令成业因。<a id="a-29"></a>此请事善助道之业也。<a id="a-2A"></a>次教我正受离邪倒想。<a id="a-2B"></a>领纳所缘名为正受。<a id="a-2C"></a>此请世尊教我修行净土观法。<a id="a-2D"></a>即正观也。<a id="a-2E"></a>二微笑下。<a id="a-2F"></a>酬前净业二。<a id="a-2G"></a>初总别分科。<a id="a-2H"></a>初业共凡夫等者。<a id="a-2I"></a>今三种福是圆助道与正观合。<a id="a-2J"></a>皆如来行故。<a id="a-2K"></a>云三世诸佛净业正因。<a id="a-2L"></a>但以三种有通有局。<a id="a-2M"></a>初孝养等通于大小及以博地。<a id="a-2N"></a>故云初业共凡夫。<a id="a-2O"></a>次归戒等唯通大小凡夫无分。<a id="a-2P"></a>故云次共二乘。<a id="a-2Q"></a>若菩提心等专在大乘。<a id="a-2R"></a>不通凡小故云不共之法。<a id="a-2S"></a>二何以下。<a id="a-2T"></a>随科解释二。<a id="a-2U"></a>初三种净业。<a id="a-2V"></a>答思惟三。<a id="a-2W"></a>初正明净业三。<a id="a-2X"></a>初光照频婆得道二。<a id="a-2Y"></a>初释微笑二。<a id="a-2Z"></a>初问。<a id="a-2a"></a>二答二。<a id="a-2b"></a>初解有下答放光。<a id="a-2c"></a>观法得果者。<a id="a-2d"></a>无生法忍是圆三观习果故也。<a id="a-2e"></a>二微笑下。<a id="a-2f"></a>答微笑。<a id="a-2g"></a>恶业之报害命。<a id="a-2h"></a>絷身。<a id="a-2i"></a>而为获果及净土缘。<a id="a-2j"></a>如来心了善恶因果交互万差。<a id="a-2k"></a>欲表内心是故微笑。<a id="a-2l"></a>二阿那下释阿那含。<a id="a-2m"></a>二去此下。<a id="a-2n"></a>举果劝修因二。<a id="a-2o"></a>初问。<a id="a-2p"></a>大本小本俱云极乐去此十万亿刹。<a id="a-2q"></a>刹即大千故云河沙。<a id="a-2r"></a>何言不远。<a id="a-2s"></a>二解云下。<a id="a-2t"></a>答有二意。<a id="a-2u"></a>初以佛力故。<a id="a-2v"></a>令修观者欲见即见。<a id="a-2w"></a>故此文云汝当系念谛观彼国。<a id="a-2x"></a>故知佛力加欲见者。<a id="a-2y"></a>令观成见。<a id="a-2z"></a>后文云。<a id="a-30"></a>一切众生观于西方极乐世界。<a id="a-31"></a>以佛力故当得见彼清净国土。<a id="a-32"></a>故般舟见佛而论三力。<a id="a-33"></a>一佛威力。<a id="a-34"></a>二三昧力。<a id="a-35"></a>三行者本功德力。<a id="a-36"></a>次意即是光中现土即目睹见也。<a id="a-37"></a>其二种见皆由感应。<a id="a-38"></a>虽远而近。<a id="a-39"></a>然若心性不具尘刹。<a id="a-3A"></a>则佛无应现之理。<a id="a-3B"></a>生无感见之功。<a id="a-3C"></a>故此经谈是心是佛。<a id="a-3D"></a>观迷此意则非妙宗。<a id="a-3E"></a>三第一下。<a id="a-3F"></a>正示往生因二。<a id="a-3G"></a>初正示三。<a id="a-3H"></a>初共凡夫业。<a id="a-3I"></a>此经正被顿修之机。<a id="a-3J"></a>虽修佛行。<a id="a-3K"></a>父母师长岂不孝事。<a id="a-3L"></a>轮王十戒岂不止行。<a id="a-3M"></a>但能修之心。<a id="a-3N"></a>一一称性。<a id="a-3O"></a>何妨所修慈孝之善。<a id="a-3P"></a>共于凡夫。<a id="a-3Q"></a>二第二下。<a id="a-3R"></a>共二乘业。<a id="a-3S"></a>圆顿行者岂违小乘出家之式。<a id="a-3T"></a>三归众戒威仪等事。<a id="a-3U"></a>但受持之心合于一体。<a id="a-3V"></a>依于毕竟而所行之法共于二乘。<a id="a-3W"></a>三第三下。<a id="a-3X"></a>大乘不共业。<a id="a-3Y"></a>依无作境起无缘誓。<a id="a-3Z"></a>名发菩提心。<a id="a-3a"></a>实相不二而二。<a id="a-3b"></a>立因果殊。<a id="a-3c"></a>二而不二。<a id="a-3d"></a>始终理一。<a id="a-3e"></a>信此因果方名为深。<a id="a-3f"></a>读诵大乘修三智解。<a id="a-3g"></a>运圆乘行。<a id="a-3h"></a>以此解行教其行者名为劝进。<a id="a-3i"></a>此三种业得前前者不得后后。<a id="a-3j"></a>得后后者必得前前。<a id="a-3k"></a>故今行人能修前二。<a id="a-3l"></a>前二不能修于大乘。<a id="a-3m"></a>故云余二不及是言大乘。<a id="a-3n"></a>二佛告下结叹。<a id="a-3o"></a>既是佛业验是圆修。<a id="a-3p"></a>故大经中复有一行。<a id="a-3q"></a>名如来行。<a id="a-3r"></a>虽云一行而具五行。<a id="a-3s"></a>今亦如是虽是佛业而具三种。<a id="a-3t"></a>二谛听下。<a id="a-3u"></a>叹其所问。<a id="a-3v"></a>谛听等者。<a id="a-3w"></a>诸经诫听皆有此语。<a id="a-3x"></a>莫不令人生于三慧。<a id="a-3y"></a>而须按教明慧偏圆。<a id="a-3z"></a>能听所听。<a id="a-40"></a>能思所思。<a id="a-41"></a>能念所念。<a id="a-42"></a>若作生灭解者。<a id="a-43"></a>即三藏三慧。<a id="a-44"></a>无生解者通教三慧。<a id="a-45"></a>无量无作别圆可知。<a id="a-46"></a>今令韦提等生圆三慧若不尔者。<a id="a-47"></a>安能此座即证法忍。<a id="a-48"></a>三即得下。<a id="a-49"></a>略付阿难经如执明镜等者。<a id="a-4A"></a>观法如镜修之如执。<a id="a-4B"></a>观成土现如见面像。<a id="a-4C"></a>是知外有三种净业。<a id="a-4D"></a>内备十六妙观。<a id="a-4E"></a>乃得见也。<a id="a-4F"></a>此虽略付净业。<a id="a-4G"></a>意说妙观。<a id="a-4H"></a>初住初地者。<a id="a-4I"></a>圆住别地俱破无明。<a id="a-4J"></a>是无生忍位。<a id="a-4K"></a>妙玄一实位云。<a id="a-4L"></a>若入初住正破无明。<a id="a-4M"></a>是明圆教无生忍位。<a id="a-4N"></a>今意在圆。<a id="a-4O"></a>引仁王五种忍位者。<a id="a-4P"></a>用显无生居三忍上。<a id="a-4Q"></a>若依别教十信伏忍。<a id="a-4R"></a>十住信忍。<a id="a-4S"></a>十行去顺忍。<a id="a-4T"></a>十地无生忍。<a id="a-4U"></a>妙觉寂灭忍。<a id="a-4V"></a>若约圆位五品伏忍。<a id="a-4W"></a>六根清净信顺二忍。<a id="a-4X"></a>初住至等觉名无生忍。<a id="a-4Y"></a>妙觉名寂灭忍。<a id="a-4Z"></a>然别初地即圆初住。<a id="a-4a"></a>故引仁王以证今位。<a id="a-4b"></a>行者应知。<a id="a-4c"></a>如来将说十六观法。<a id="a-4d"></a>预彰所说是圆妙观。<a id="a-4e"></a>故云一切众生观于极乐观成即得无生法忍。<a id="a-4f"></a>是故韦提闻说十六随语观成。<a id="a-4g"></a>说讫即证此之妙位。<a id="a-4h"></a>经示此观是取初住径捷之门。<a id="a-4i"></a>故不可云想事而已。<a id="a-4j"></a>二初明下。<a id="a-4k"></a>明十六妙观。<a id="a-4l"></a>答正受二。<a id="a-4m"></a>初分科。<a id="a-4n"></a>二汝是下。<a id="a-4o"></a>随释二。<a id="a-4p"></a>初明韦提见土之由。<a id="a-4q"></a>经未得天眼等者。<a id="a-4r"></a>问阿那律天眼最胜。<a id="a-4s"></a>但见大千。<a id="a-4t"></a>岂有得天眼者越十万亿土见安养乎。<a id="a-4u"></a>答此语未得分真菩萨天眼。<a id="a-4v"></a>非二乘也。<a id="a-4w"></a>故大经二十二云。<a id="a-4x"></a>菩萨所得清净天眼。<a id="a-4y"></a>异于声闻缘觉所得。<a id="a-4z"></a>以是异故。<a id="a-50"></a>一时遍见十方世界现在诸佛。<a id="a-51"></a>大论亦同此说。<a id="a-52"></a>韦提实大菩萨者。<a id="a-53"></a>此显韦提本住法身。<a id="a-54"></a>为欲发起净土观法故示同凡。<a id="a-55"></a>此会即得无生忍者。<a id="a-56"></a>即者方将也。<a id="a-57"></a>此会闻观将证法忍。<a id="a-58"></a>非谓前文说无生忍是韦提证。<a id="a-59"></a>前文乃是通说未来众生修十六观能得无生。<a id="a-5A"></a>人见示同凡夫之言。<a id="a-5B"></a>便谓前文是韦提证。<a id="a-5C"></a>须知即得非已得也。<a id="a-5D"></a>既云实大菩萨。<a id="a-5E"></a>乃是久证无生。<a id="a-5F"></a>如来据迹言是凡夫心想羸劣。<a id="a-5G"></a>劣想凡夫修之得忍。<a id="a-5H"></a>显兹妙观能革下。<a id="a-5I"></a>凡顿成圆圣。<a id="a-5J"></a>异方便者。<a id="a-5K"></a>十六观法奇异方便也。<a id="a-5L"></a>故起信论云。<a id="a-5M"></a>修多罗说有胜方便。<a id="a-5N"></a>系念极乐令生彼国。<a id="a-5O"></a>非直观名方便者。<a id="a-5P"></a>谓彼依正有二方便。<a id="a-5Q"></a>能令此土凡夫得见。<a id="a-5R"></a>一者修观正受方便令心眼见。<a id="a-5S"></a>二佛神力示现方便能令目击。<a id="a-5T"></a>既得见之由。<a id="a-5U"></a>有其二种。<a id="a-5V"></a>故云非直观名方便。<a id="a-5W"></a>佛力令见亦是方便。<a id="a-5X"></a>韦提乃得二种之见。<a id="a-5Y"></a>一者将有随文作观之见。<a id="a-5Z"></a>二者已蒙佛力示现见也。<a id="a-5a"></a>故云韦提见土之由。<a id="a-5b"></a>二韦提下。<a id="a-5c"></a>为未来请见土之法二。<a id="a-5d"></a>初请。<a id="a-5e"></a>韦提先领示现方便而为请由。<a id="a-5f"></a>是故经云。<a id="a-5g"></a>如我今者以佛力故见彼国土。<a id="a-5h"></a>然复正请观法方便。<a id="a-5i"></a>乃以众生而为请缘。<a id="a-5j"></a>故经云。<a id="a-5k"></a>若佛灭后诸众生等。<a id="a-5l"></a>浊恶不善五苦所逼。<a id="a-5m"></a>云何当见极乐世界。<a id="a-5n"></a>五苦者。<a id="a-5o"></a>疏有二释。<a id="a-5p"></a>初以五道非乐释。<a id="a-5q"></a>二以五罪招报释者。<a id="a-5r"></a>地狱烧煮苦。<a id="a-5s"></a>饿鬼饥虚苦。<a id="a-5t"></a>畜生屠割苦。<a id="a-5u"></a>人间八种苦。<a id="a-5v"></a>天上五衰苦。<a id="a-5w"></a>次释者。<a id="a-5x"></a>圣意多含更明五恶招于二报。<a id="a-5y"></a>名出大本无量寿经。<a id="a-5z"></a>今云大经是也。<a id="a-60"></a>疏文先列三五之名。<a id="a-61"></a>次五恶下。<a id="a-62"></a>释出三五。<a id="a-63"></a>杀至饮酒五恶因也。<a id="a-64"></a>如大经下。<a id="a-65"></a>释五痛即华报也。<a id="a-66"></a>五烧下。<a id="a-67"></a>释五烧即果报也。<a id="a-68"></a>然其二报并无五相。<a id="a-69"></a>各称五者皆从五种恶因而立。<a id="a-6A"></a>故彼五文。<a id="a-6B"></a>后皆结云。<a id="a-6C"></a>是为一大恶一痛一烧。<a id="a-6D"></a>乃至总云。<a id="a-6E"></a>五大恶五痛五烧。<a id="a-6F"></a>故知二五皆从因立。<a id="a-6G"></a>二答二。<a id="a-6H"></a>初列观分科二。<a id="a-6I"></a>初列观。<a id="a-6J"></a>义例云。<a id="a-6K"></a>夫三观者。<a id="a-6L"></a>义唯三种。<a id="a-6M"></a>一者从行。<a id="a-6N"></a>唯于万境观一心。<a id="a-6O"></a>万境虽殊。<a id="a-6P"></a>妙观理等。<a id="a-6Q"></a>如观阴等即其意也。<a id="a-6R"></a>二约法相。<a id="a-6S"></a>如约四谛五行之文。<a id="a-6T"></a>入一念心以为圆观。<a id="a-6U"></a>三托事。<a id="a-6V"></a>如王舍耆阇名从事立。<a id="a-6W"></a>借事为观以导执情。<a id="a-6X"></a>如方等普贤其例可识。<a id="a-6Y"></a>问今十六观于三种中属何义邪。<a id="a-6Z"></a>答既不撮乎。<a id="a-6a"></a>法相入心成观。<a id="a-6b"></a>信非附法。<a id="a-6c"></a>又非借彼事义。<a id="a-6d"></a>立境立观。<a id="a-6e"></a>验非托事明矣。<a id="a-6f"></a>如来直谈十六观行修证之门。<a id="a-6g"></a>正当从行也。<a id="a-6h"></a>问义例三种。<a id="a-6i"></a>皆是理观今之十六历依正事何预三种邪。<a id="a-6j"></a>答托事附法二种三观有事有理。<a id="a-6k"></a>且置未论从行三观以何义故。<a id="a-6l"></a>不得历事。<a id="a-6m"></a>既言从行。<a id="a-6n"></a>必四种行。<a id="a-6o"></a>常坐一种纵直观理。<a id="a-6p"></a>余三三昧岂不兼事。<a id="a-6q"></a>如般舟三观历念佛事。<a id="a-6r"></a>方等三观历持咒事。<a id="a-6s"></a>法华三观历诵经事。<a id="a-6t"></a>请观音三观历数息事。<a id="a-6u"></a>觉意三观历三性事。<a id="a-6v"></a>此等历事若非从行摄属何邪。<a id="a-6w"></a>般舟三昧初观足下千辐轮相。<a id="a-6x"></a>次第逆缘至肉髻相。<a id="a-6y"></a>彼观相时即用三观。<a id="a-6z"></a>彼是从行今那独非。<a id="a-70"></a>况义例云。<a id="a-71"></a>唯于万境观一心。<a id="a-72"></a>岂今依正不唯一心。<a id="a-73"></a>经文具列十六境相。<a id="a-74"></a>大师但于首题示圆三观。<a id="a-75"></a>令将此观观十六境。<a id="a-76"></a>正是万境虽殊妙观理等。<a id="a-77"></a>又今三观。<a id="a-78"></a>并诸历事三观。<a id="a-79"></a>若非从行等者。<a id="a-7A"></a>那云三观义唯三种。<a id="a-7B"></a>问今经但于像观示。<a id="a-7C"></a>云是心作佛是心是佛。<a id="a-7D"></a>诸文皆无观理之语。<a id="a-7E"></a>则知佛外皆是事观。<a id="a-7F"></a>纵将此义例观十五。<a id="a-7G"></a>斯是行人用理观意。<a id="a-7H"></a>据经现文但是事观。<a id="a-7I"></a>答若自依经修观入证。<a id="a-7J"></a>何须四依解说经意制立观法。<a id="a-7K"></a>大师深得佛旨。<a id="a-7L"></a>故于首题以妙三观释能观观。<a id="a-7M"></a>以妙三身释所观佛。<a id="a-7N"></a>而云观虽十六言佛便周。<a id="a-7O"></a>今依大师用三妙观观十六境。<a id="a-7P"></a>岂是行人自用观意。<a id="a-7Q"></a>应知四种三昧无不于事观三谛理。<a id="a-7R"></a>但般舟等依定散善事。<a id="a-7S"></a>觉意纵任善恶等事。<a id="a-7T"></a>是故偏得历事之名。<a id="a-7U"></a>若常坐等直于三道之事。<a id="a-7V"></a>而观三谛。<a id="a-7W"></a>不兼修善及纵恶事。<a id="a-7X"></a>故受理名。<a id="a-7Y"></a>今经观法岂可异于四三昧邪。<a id="a-7Z"></a>故知十六正是从行历事观理也。<a id="a-7a"></a>应知十六皆用三观为想相之法。<a id="a-7b"></a>三观微故且观落日及以清水。<a id="a-7c"></a>三观渐着乃观地树座像佛身。<a id="a-7d"></a>下去诸境皆须三观。<a id="a-7e"></a>二就十下分科。<a id="a-7f"></a>以十六观三类分之。<a id="a-7g"></a>六属依报者。<a id="a-7h"></a>日标送想之方。<a id="a-7i"></a>冰表琉璃之地。<a id="a-7j"></a>虽此土物意显彼邦。<a id="a-7k"></a>是故六观皆彼依报。<a id="a-7l"></a>七属正报者。<a id="a-7m"></a>座为三圣亲依。<a id="a-7n"></a>像类三圣真体。<a id="a-7o"></a>是故七观皆名正报。<a id="a-7p"></a>三辈之人自此之彼。<a id="a-7q"></a>修因托质事相不同。<a id="a-7r"></a>是故此三自为一类。<a id="a-7s"></a>二第一下。<a id="a-7t"></a>随科解释三。<a id="a-7u"></a>初六观观依报六。<a id="a-7v"></a>初日观二。<a id="a-7w"></a>初立意分科。<a id="a-7x"></a>先作日观意令系心。<a id="a-7y"></a>凡心暗散何能明见净土妙境。<a id="a-7z"></a>故令专想落日之形。<a id="a-80"></a>一事系心想之不已。<a id="a-81"></a>其心则定。<a id="a-82"></a>心若静细种种观法皆可造修。<a id="a-83"></a>系心之法须落日者。<a id="a-84"></a>欲令定想趣于西方。<a id="a-85"></a>是向弥陀所居处故。<a id="a-86"></a>二随解释二。<a id="a-87"></a>初佛告下。<a id="a-88"></a>总劝修观。<a id="a-89"></a>经韦提希汝及众生者。<a id="a-8A"></a>韦提希等是现在机。<a id="a-8B"></a>一切众生是未来机。<a id="a-8C"></a>故知修观不专佛世。<a id="a-8D"></a>况复韦提是发起者。<a id="a-8E"></a>正为今人请正受法。<a id="a-8F"></a>是故我佛劝众生修。<a id="a-8G"></a>修法如何。<a id="a-8H"></a>专系一处所谓西方。<a id="a-8I"></a>二云何下。<a id="a-8J"></a>正明日观三。<a id="a-8K"></a>初举所观境。<a id="a-8L"></a>经文意者谓。<a id="a-8M"></a>昔曾见者。<a id="a-8N"></a>或现前见日欲没相。<a id="a-8O"></a>为所观境。<a id="a-8P"></a>盖以此观所被周遍。<a id="a-8Q"></a>唯除生下。<a id="a-8R"></a>双目俱盲。<a id="a-8S"></a>既不识日故莫能想。<a id="a-8T"></a>若曾有目即今盲者。<a id="a-8U"></a>亦可修之。<a id="a-8V"></a>况现有目见日分明。<a id="a-8W"></a>修之越易。<a id="a-8X"></a>即以所见落日为境。<a id="a-8Y"></a>想之令起观中之日。<a id="a-8Z"></a>二当起下。<a id="a-8a"></a>正教观察。<a id="a-8b"></a>释题观字明妙三观。<a id="a-8c"></a>题目是总。<a id="a-8d"></a>经文是别。<a id="a-8e"></a>岂不以总而贯于别。<a id="a-8f"></a>今想落日。<a id="a-8g"></a>而能想之观随解而进。<a id="a-8h"></a>三藏事定能想所想无非生灭。<a id="a-8i"></a>通教事定能想所想皆如幻化。<a id="a-8j"></a>别知能想元是佛性。<a id="a-8k"></a>于想能所次第观中。<a id="a-8l"></a>圆人妙解知能想心本具一切依正之法。<a id="a-8m"></a>今以具日之心缘于即心之日。<a id="a-8n"></a>令本性日显现其前。<a id="a-8o"></a>斯乃以法界心缘法界境。<a id="a-8p"></a>起法界日。<a id="a-8q"></a>既皆法界。<a id="a-8r"></a>岂不即空假中。<a id="a-8s"></a>圆人六根常所触对。<a id="a-8t"></a>尚须念念即空假中。<a id="a-8u"></a>岂今修观顿废此三。<a id="a-8v"></a>此犹总示。<a id="a-8w"></a>若别论三观成日功者。<a id="a-8x"></a>以根境空寂故。<a id="a-8y"></a>心日无碍。<a id="a-8z"></a>以缘起假立故。<a id="a-90"></a>累想日生。<a id="a-91"></a>以其心日皆法界故。<a id="a-92"></a>当处显现。<a id="a-93"></a>此之三观同在一心。<a id="a-94"></a>非一非三而三而一。<a id="a-95"></a>不可思议。<a id="a-96"></a>以其圆人凡修功行皆悉如是。<a id="a-97"></a>若不尔者非是圆人修事观也。<a id="a-98"></a>通人必。<a id="a-99"></a>以如幻之心。<a id="a-9A"></a>修诸事定。<a id="a-9B"></a>以验圆人用即中心成其事观。<a id="a-9C"></a>既以妙心观于落日。<a id="a-9D"></a>此心坚住能于本性显现日相。<a id="a-9E"></a>不唯闭目能见开目亦皆明了。<a id="a-9F"></a>若如此者则日观成也。<a id="a-9G"></a>疏出二义二。<a id="a-9H"></a>初教令下除疑。<a id="a-9I"></a>大本下卷云。<a id="a-9J"></a>若有众生以疑惑心。<a id="a-9K"></a>修诸功德愿生彼国。<a id="a-9L"></a>不了佛智修习善本。<a id="a-9M"></a>愿生其国。<a id="a-9N"></a>此诸众生生彼宫殿寿五百岁。<a id="a-9O"></a>常不见佛。<a id="a-9P"></a>不闻法。<a id="a-9Q"></a>不见僧。<a id="a-9R"></a>于彼国土而受胎生。<a id="a-9S"></a>此人宿世无有智慧。<a id="a-9T"></a>疑惑所致。<a id="a-9U"></a>乃至生彼宫殿无有一念恶事。<a id="a-9V"></a>但于五百岁中不见三宝。<a id="a-9W"></a>故作此观令除疑惑者。<a id="a-9X"></a>经云。<a id="a-9Y"></a>不了佛智则生疑惑。<a id="a-9Z"></a>疏云。<a id="a-9a"></a>故作此观令除疑惑。<a id="a-9b"></a>即显此观能了佛智。<a id="a-9c"></a>若其不用一心三观观落日者。<a id="a-9d"></a>则迷佛智。<a id="a-9e"></a>那名此观能除疑惑。<a id="a-9f"></a>日观既尔余观例然。<a id="a-9g"></a>故知大师依乎佛智立今观法。<a id="a-9h"></a>然十六观属顿教故。<a id="a-9i"></a>原始要终皆用佛智。<a id="a-9j"></a>若凡小善乃于临终回向佛智。<a id="a-9k"></a>作众恶者须依佛智求灭罪障。<a id="a-9l"></a>此等亦名了于佛智不生疑惑。<a id="a-9m"></a>既有乘种生彼速得见佛闻法预于海众。<a id="a-9n"></a>不生边地及胎宫也。<a id="a-9o"></a>二障者下。<a id="a-9p"></a>灭障即五逆重罪也。<a id="a-9q"></a>彼经散善力弱。<a id="a-9r"></a>故逆谤不生。<a id="a-9s"></a>故彼经云。<a id="a-9t"></a>若有众生闻其名字信心欢喜。<a id="a-9u"></a>乃至一念至心回向愿生彼国。<a id="a-9v"></a>即得往生。<a id="a-9w"></a>住不退转。<a id="a-9x"></a>唯除五逆诽谤正法。<a id="a-9y"></a>若依今经修正观者。<a id="a-9z"></a>下至日想即能灭除五逆重罪。<a id="a-A0"></a>是知逆罪得生必由修观。<a id="a-A1"></a>下辈自论者。<a id="a-A2"></a>下品下生观云。<a id="a-A3"></a>除八十亿劫生死之罪。<a id="a-A4"></a>今言六十者。<a id="a-A5"></a>恐六字误。<a id="a-A6"></a>问既用法界以为心境。<a id="a-A7"></a>显法界日。<a id="a-A8"></a>令闭目开目常得见日。<a id="a-A9"></a>即是观行见法界理。<a id="a-AA"></a>当中三品。<a id="a-AB"></a>今何判位在名字初。<a id="a-AC"></a>属下下品。<a id="a-AD"></a>答理观事定相即修者。<a id="a-AE"></a>心虽不二。<a id="a-AF"></a>事杂凡情。<a id="a-AG"></a>故未伏惑。<a id="a-AH"></a>事定可成。<a id="a-AI"></a>理观忘情。<a id="a-AJ"></a>伏惑方发。<a id="a-AK"></a>故别惑初伏名观行位见法界理。<a id="a-AL"></a>深伏乃名相似位见。<a id="a-AM"></a>分断方得真见法界。<a id="a-AN"></a>今之行者观日观冰及观琉璃。<a id="a-AO"></a>虽用法界心境而观。<a id="a-AP"></a>而惑全未伏。<a id="a-AQ"></a>凡情尚浓方得名字见法界日。<a id="a-AR"></a>非观行位。<a id="a-AS"></a>作此判者。<a id="a-AT"></a>盖约钝根于日等观。<a id="a-AU"></a>且得定心假想之益。<a id="a-AV"></a>故在名字也。<a id="a-AW"></a>若利根者法界日显便能圆伏。<a id="a-AX"></a>及任运除二种粗惑。<a id="a-AY"></a>岂非日观历九品邪。<a id="a-AZ"></a>问今用理解想日现前。<a id="a-Aa"></a>纵未断惑事定已成。<a id="a-Ab"></a>据下经说。<a id="a-Ac"></a>下下品人以苦逼故不遑念佛。<a id="a-Ad"></a>但十念顷称彼佛名。<a id="a-Ae"></a>心虽相续终不可类见日定心。<a id="a-Af"></a>因何同在第九品位。<a id="a-Ag"></a>答彼由造逆及作众恶。<a id="a-Ah"></a>临终苦逼得遇善友为说妙法。<a id="a-Ai"></a>虽不能念彼佛三身。<a id="a-Aj"></a>怖地狱故。<a id="a-Ak"></a>苦切称名具足十念。<a id="a-Al"></a>既绝后恶即乘此念。<a id="a-Am"></a>托彼莲中名下下品。<a id="a-An"></a>今论始行乐习三昧亲善知识。<a id="a-Ao"></a>闻法了心。<a id="a-Ap"></a>本具净土依正诸法。<a id="a-Aq"></a>标心具修十六观法。<a id="a-Ar"></a>故先观日令心坚住。<a id="a-As"></a>望后诸观此当末品。<a id="a-At"></a>彼人虽即不成事定。<a id="a-Au"></a>而能十念称佛不散。<a id="a-Av"></a>亦为定摄复兼临终勇决之力。<a id="a-Aw"></a>故得预于第九品也。<a id="a-Ax"></a>是故行相虽少不同品位无别。<a id="a-Ay"></a>三是为下结。<a id="a-Az"></a>二水观二。<a id="a-B0"></a>初分科二。<a id="a-B1"></a>二随释三。<a id="a-B2"></a>初举所观境。<a id="a-B3"></a>即以曾见大陂池水为所缘境。<a id="a-B4"></a>二见水下。<a id="a-B5"></a>正明起观。<a id="a-B6"></a>既禀圆宗知能想心具七大性。<a id="a-B7"></a>故以具水之心托彼即心之水。<a id="a-B8"></a>观于本性令水现前。<a id="a-B9"></a>并及诸相皆于心性观令显现。<a id="a-BA"></a>经文为四。<a id="a-BB"></a>初作水想。<a id="a-BC"></a>妙心既运性水即生专想澄清令心不散。<a id="a-BD"></a>二既见下。<a id="a-BE"></a>变水成冰。<a id="a-BF"></a>性具之法转变自由。<a id="a-BG"></a>故可令水。<a id="a-BH"></a>而作坚水。<a id="a-BI"></a>三见冰下。<a id="a-BJ"></a>变冰为琉璃。<a id="a-BK"></a>冰想若成琉璃可识。<a id="a-BL"></a>四此想下。<a id="a-BM"></a>观琉璃成地。<a id="a-BN"></a>心藏具法。<a id="a-BO"></a>有何边涯。<a id="a-BP"></a>无妙观缘隐而不发。<a id="a-BQ"></a>今依佛语顺性想之。<a id="a-BR"></a>宝地光明种种奇相随心出现。<a id="a-BS"></a>此自六段初成地莹彻。<a id="a-BT"></a>二下有下。<a id="a-BU"></a>宝幢光明。<a id="a-BV"></a>三琉璃下。<a id="a-BW"></a>地上庄严。<a id="a-BX"></a>四一一下。<a id="a-BY"></a>宝光楼阁。<a id="a-BZ"></a>五于台下。<a id="a-Ba"></a>华幢乐器。<a id="a-Bb"></a>六八种下。<a id="a-Bc"></a>风乐演法。<a id="a-Bd"></a>疏实无时节等者。<a id="a-Be"></a>大本云。<a id="a-Bf"></a>彼无四时不寒不热。<a id="a-Bg"></a>及无日月常有光明。<a id="a-Bh"></a>寄于此土四方四维。<a id="a-Bi"></a>有八种风。<a id="a-Bj"></a>故亦顺此对有八风。<a id="a-Bk"></a>然彼八风不同此土令物生长及以衰落。<a id="a-Bl"></a>但鼓自然之乐演乎妙法之音耳。<a id="a-Bm"></a>三是为下结。<a id="a-Bn"></a>三地观二。<a id="a-Bo"></a>初分科。<a id="a-Bp"></a>二随释四。<a id="a-Bq"></a>初渐想者。<a id="a-Br"></a>转于冰想用表琉璃。<a id="a-Bs"></a>虽复观地种种庄严。<a id="a-Bt"></a>未称彼佛胜应所居。<a id="a-Bu"></a>良以三观尚微犹兼假想故。<a id="a-Bv"></a>于彼地名为粗见。<a id="a-Bw"></a>二若得下。<a id="a-Bx"></a>实观。<a id="a-By"></a>妙观功着三昧有成。<a id="a-Bz"></a>见彼胜身所依之地。<a id="a-C0"></a>庄严之相岂可具陈。<a id="a-C1"></a>应了同居横具三土其相非少。<a id="a-C2"></a>如诸经说。<a id="a-C3"></a>凡小善行回向求生。<a id="a-C4"></a>纵依大乘仍是散善。<a id="a-C5"></a>故感养净相犹劣。<a id="a-C6"></a>若今顿教心观。<a id="a-C7"></a>妙宗所见净相永异他部。<a id="a-C8"></a>如修妙观于同居秽。<a id="a-C9"></a>尚见尊特及实报土。<a id="a-CA"></a>岂净同居身土一槩。<a id="a-CB"></a>故今地想妙三昧成。<a id="a-CC"></a>见庄严事不可具说。<a id="a-CD"></a>三佛告下。<a id="a-CE"></a>明利益。<a id="a-CF"></a>疏云。<a id="a-CG"></a>前水是想者。<a id="a-CH"></a>盖托此方水成冰事。<a id="a-CI"></a>表彼宝地。<a id="a-CJ"></a>但是假想故名粗见。<a id="a-CK"></a>今成三昧实见彼地则名实观。<a id="a-CL"></a>言假想不能灭罪。<a id="a-CM"></a>斯是大师顺经策进。<a id="a-CN"></a>令其行者速成三昧。<a id="a-CO"></a>非是假想全不灭罪。<a id="a-CP"></a>何以知然日观尚类下品下生灭罪之数。<a id="a-CQ"></a>岂粗见地全不除愆。<a id="a-CR"></a>四作此下。<a id="a-CS"></a>显邪正。<a id="a-CT"></a>观与经合则称性见。<a id="a-CU"></a>名为正观。<a id="a-CV"></a>见相乖经是发魔事。<a id="a-CW"></a>故名邪观。<a id="a-CX"></a>下去皆然。<a id="a-CY"></a>四树观二。<a id="a-CZ"></a>初分科。<a id="a-Ca"></a>二随释三。<a id="a-Cb"></a>初结前生后。<a id="a-Cc"></a>二正明观行。<a id="a-Cd"></a>问日观水观皆先立境。<a id="a-Ce"></a>地树等观何不云邪。<a id="a-Cf"></a>答别论水日有曾见相。<a id="a-Cg"></a>可指为境。<a id="a-Ch"></a>地树已下。<a id="a-Ci"></a>非曾睹对。<a id="a-Cj"></a>将何为境。<a id="a-Ck"></a>若通论者皆得有境。<a id="a-Cl"></a>何者诸观皆用教所示相。<a id="a-Cm"></a>忆持在心为所缘境。<a id="a-Cn"></a>仍了能观本具此法。<a id="a-Co"></a>托境想成令性具法发明心目。<a id="a-Cp"></a>是故心观及所发相一一皆三。<a id="a-Cq"></a>故知通论皆得有境。<a id="a-Cr"></a>此文为五。<a id="a-Cs"></a>初观宝下。<a id="a-Ct"></a>树体者下之庄严及生法等。<a id="a-Cu"></a>皆是能依。<a id="a-Cv"></a>今一一树八千由旬。<a id="a-Cw"></a>即所依体。<a id="a-Cx"></a>二一一下。<a id="a-Cy"></a>庄严相。<a id="a-Cz"></a>琉璃具云吠琉璃邪。<a id="a-D0"></a>此云不远。<a id="a-D1"></a>谓西域有山去波罗奈城不远。<a id="a-D2"></a>此宝出彼。<a id="a-D3"></a>故以名之。<a id="a-D4"></a>玻璃正云窣坡致迦。<a id="a-D5"></a>其状少似此方水精。<a id="a-D6"></a>然有赤白者。<a id="a-D7"></a>三诸天下。<a id="a-D8"></a>明生法。<a id="a-D9"></a>生即众生诸天童子也。<a id="a-DA"></a>以生对诸庄严之事。<a id="a-DB"></a>皆称为法。<a id="a-DC"></a>释迦毗楞伽此云能胜摩尼。<a id="a-DD"></a>正云末尼。<a id="a-DE"></a>此翻离垢。<a id="a-DF"></a>言此宝光净不为垢秽所染。<a id="a-DG"></a>又翻增长。<a id="a-DH"></a>谓有此宝处必增其成德。<a id="a-DI"></a>旧云翻为如意随意。<a id="a-DJ"></a>此皆义译也。<a id="a-DK"></a>色中上者。<a id="a-DL"></a>谓摩尼之光间杂众宝色像殊妙最上无过也。<a id="a-DM"></a>阎浮檀金。<a id="a-DN"></a>阎浮具云染部捺陀。<a id="a-DO"></a>此是西域河名。<a id="a-DP"></a>近阎浮捺陀树。<a id="a-DQ"></a>其金出彼河中。<a id="a-DR"></a>此则河因树立称。<a id="a-DS"></a>金由河得名。<a id="a-DT"></a>如帝释瓶者。<a id="a-DU"></a>帝释具云释迦因陀罗。<a id="a-DV"></a>此云能主。<a id="a-DW"></a>言其能为天主。<a id="a-DX"></a>言瓶者。<a id="a-DY"></a>释论第十五云。<a id="a-DZ"></a>有人常供养天。<a id="a-Da"></a>其人贪穷一心供养满十二岁。<a id="a-Db"></a>求索富贵。<a id="a-Dc"></a>天愍此人自现其身。<a id="a-Dd"></a>而问之曰。<a id="a-De"></a>汝求何等。<a id="a-Df"></a>答我求富贵。<a id="a-Dg"></a>欲令所愿皆得。<a id="a-Dh"></a>天与一器名曰德瓶。<a id="a-Di"></a>而语之言。<a id="a-Dj"></a>所须之物从此瓶出。<a id="a-Dk"></a>其人如已。<a id="a-Dl"></a>应意所欲无所不得。<a id="a-Dm"></a>今此妙华涌出诸果。<a id="a-Dn"></a>如彼天瓶出种种物。<a id="a-Do"></a>故以喻之。<a id="a-Dp"></a>四有大下。<a id="a-Dq"></a>现佛国。<a id="a-Dr"></a>非独现一大千十方佛刹。<a id="a-Ds"></a>亦于中现树观。<a id="a-Dt"></a>若发转观佛土亦应不难。<a id="a-Du"></a>五观见下结观。<a id="a-Dv"></a>虽因光盖见十方土。<a id="a-Dw"></a>然从树起故。<a id="a-Dx"></a>须结末而归其本。<a id="a-Dy"></a>三是为下结。<a id="a-Dz"></a>此乃结树当第四观。<a id="a-E0"></a>五池观二。<a id="a-E1"></a>初疏科。<a id="a-E2"></a>二释经五。<a id="a-E3"></a>初明池体。<a id="a-E4"></a>体义同树。<a id="a-E5"></a>二一一下。<a id="a-E6"></a>明池相。<a id="a-E7"></a>支派金渠底沙莲华。<a id="a-E8"></a>皆是八池奇妙之相。<a id="a-E9"></a>三其摩下。<a id="a-EA"></a>明随心。<a id="a-EB"></a>论其宝水称适人情。<a id="a-EC"></a>自然上树然后流下。<a id="a-ED"></a>故上生经明兜率宫有水。<a id="a-EE"></a>游梁栋间与此同也。<a id="a-EF"></a>四其声下。<a id="a-EG"></a>明利益。<a id="a-EH"></a>即水声说法增人观慧也苦空等是说小诸度相好是说大又赞念佛法僧则令人深观三宝也。<a id="a-EI"></a>说法既分大小。<a id="a-EJ"></a>验此三宝亦赞别体同体之殊。<a id="a-EK"></a>涅槃经中琉璃光菩萨欲来此土先放光明。<a id="a-EL"></a>非青现青。<a id="a-EM"></a>文殊言。<a id="a-EN"></a>此光明者即是智慧。<a id="a-EO"></a>大师引此立有分别色。<a id="a-EP"></a>若心若色唯是一色。<a id="a-EQ"></a>今水声说法光明化鸟。<a id="a-ER"></a>岂不彰于有分别色。<a id="a-ES"></a>色能造心色具于心。<a id="a-ET"></a>唯是一色耶。<a id="a-EU"></a>须知万法唯心。<a id="a-EV"></a>尚兼权教他师皆说。<a id="a-EW"></a>一切唯色但在圆宗。<a id="a-EX"></a>独从吾祖以变义兼别具唯属圆故。<a id="a-EY"></a>五是为下结观。<a id="a-EZ"></a>疏释八德而对五入。<a id="a-Ea"></a>并前说法即声入也。<a id="a-Eb"></a>虽成六入无非妙境。<a id="a-Ec"></a>故令行者速证无生。<a id="a-Ed"></a>六总观二。<a id="a-Ee"></a>初疏科二。<a id="a-Ef"></a>经文四。<a id="a-Eg"></a>初明总观二。<a id="a-Eh"></a>初观宝楼二。<a id="a-Ei"></a>初众宝下。<a id="a-Ej"></a>正明观楼。<a id="a-Ek"></a>二其楼下二处乐声。<a id="a-El"></a>即楼中天作及空裹自鸣。<a id="a-Em"></a>此乐音中皆诠三宝微妙观门。<a id="a-En"></a>二此想下。<a id="a-Eo"></a>结成总观。<a id="a-Ep"></a>最初系念且寄此土。<a id="a-Eq"></a>落日及冰以为方便。<a id="a-Er"></a>次观彼国地树池楼。<a id="a-Es"></a>应知此四得后后者必得前前。<a id="a-Et"></a>故楼观成四事都现。<a id="a-Eu"></a>是故至此得总观名。<a id="a-Ev"></a>虽云总见若望后观此犹约略。<a id="a-Ew"></a>故曰粗见。<a id="a-Ex"></a>二是为下结。<a id="a-Ey"></a>三若见下。<a id="a-Ez"></a>明利益。<a id="a-F0"></a>除无量亿劫极重恶业者。<a id="a-F1"></a>华座中云除五万亿劫罪。<a id="a-F2"></a>前地观除八十亿劫。<a id="a-F3"></a>然其灭罪多少之数。<a id="a-F4"></a>皆是佛智如量言之。<a id="a-F5"></a>非是初心所能思议。<a id="a-F6"></a>但可信奉而已。<a id="a-F7"></a>四作是下。<a id="a-F8"></a>显观邪正二。<a id="a-F9"></a>七观观正报二。<a id="a-FA"></a>初分科二。<a id="a-FB"></a>随释四。<a id="a-FC"></a>初敕听许说。<a id="a-FD"></a>二说是下。<a id="a-FE"></a>佛现身相。<a id="a-FF"></a>三时韦下。<a id="a-FG"></a>为未来请。<a id="a-FH"></a>四第四下。<a id="a-FI"></a>酬请广明二。<a id="a-FJ"></a>初别从酬请列五。<a id="a-FK"></a>韦提因睹三圣乃为未来请三圣观。<a id="a-FL"></a>如来酬请须示五门。<a id="a-FM"></a>何者既欲观佛。<a id="a-FN"></a>佛必坐座故先观座。<a id="a-FO"></a>又真佛难观要须想像使心流利。<a id="a-FP"></a>是故答三陈兹五观。<a id="a-FQ"></a>而独标佛者以主包徒也。<a id="a-FR"></a>二初华下。<a id="a-FS"></a>通就所观释七。<a id="a-FT"></a>具论正报。<a id="a-FU"></a>须依前科照于七境。<a id="a-FV"></a>文七。<a id="a-FW"></a>初第七华座观二。<a id="a-FX"></a>初疏科二。<a id="a-FY"></a>经文五。<a id="a-FZ"></a>初成座法用及辩相。<a id="a-Fa"></a>子科分二。<a id="a-Fb"></a>初佛告下。<a id="a-Fc"></a>明法用谓观法之用也。<a id="a-Fd"></a>以由理具方有事用。<a id="a-Fe"></a>能想之心何法不具。<a id="a-Ff"></a>依圣言境就性而观。<a id="a-Fg"></a>华座庄严不现而现。<a id="a-Fh"></a>一令其下。<a id="a-Fi"></a>辩相。<a id="a-Fj"></a>即法用所成华座众相也。<a id="a-Fk"></a>文四。<a id="a-Fl"></a>初华色数量。<a id="a-Fm"></a>二一一下。<a id="a-Fn"></a>华间殊光三释迦下。<a id="a-Fo"></a>华台宝网。<a id="a-Fp"></a>甄叔迦者。<a id="a-Fq"></a>此云赤色。<a id="a-Fr"></a>西域有甄叔迦树。<a id="a-Fs"></a>其华赤色形大如手。<a id="a-Ft"></a>此宝色似此华因以名焉。<a id="a-Fu"></a>四于其下。<a id="a-Fv"></a>宝幢庄严。<a id="a-Fw"></a>须弥山者。<a id="a-Fx"></a>此云妙高。<a id="a-Fy"></a>亦曰安明。<a id="a-Fz"></a>夜摩天者。<a id="a-G0"></a>具云须夜摩。<a id="a-G1"></a>此云善时。<a id="a-G2"></a>以彼天光明无昼夜之别。<a id="a-G3"></a>故曰善时。<a id="a-G4"></a>应知能观三观转深所发胜相渐大。<a id="a-G5"></a>如前宝树止高八千由旬今之华座台土宝幢自如万亿须弥。<a id="a-G6"></a>验其座体极为高大。<a id="a-G7"></a>故知妙境随观增明矣。<a id="a-G8"></a>二一一金色下。<a id="a-G9"></a>明能随机利物。<a id="a-GA"></a>座观若成。<a id="a-GB"></a>十方佛事随观皆睹。<a id="a-GC"></a>三是为下。<a id="a-GD"></a>结观。<a id="a-GE"></a>四佛告下。<a id="a-GF"></a>明由愿力成。<a id="a-GG"></a>彼佛因中作菩萨比丘。<a id="a-GH"></a>名为法藏。<a id="a-GI"></a>于世自在王佛所。<a id="a-GJ"></a>发四十八愿。<a id="a-GK"></a>取此净土摄诸众生。<a id="a-GL"></a>今愿力成。<a id="a-GM"></a>故令所依华座若此。<a id="a-GN"></a>五若欲下。<a id="a-GO"></a>明未来利益。<a id="a-GP"></a>二第八佛菩萨像观二初分科。<a id="a-GQ"></a>二法界下。<a id="a-GR"></a>随释三。<a id="a-GS"></a>初泛明诸佛法身从心想生。<a id="a-GT"></a>欲想佛身须知观体。<a id="a-GU"></a>体是本觉起成能观。<a id="a-GV"></a>依体立宗斯之谓矣。<a id="a-GW"></a>须知本觉乃是诸佛法界之身。<a id="a-GX"></a>以诸如来无别所证。<a id="a-GY"></a>全证众生本性故也。<a id="a-GZ"></a>若始觉有功本觉乃显。<a id="a-Ga"></a>故云法身从心想生。<a id="a-Gb"></a>又复弥陀与一切佛。<a id="a-Gc"></a>一身一智应用亦然。<a id="a-Gd"></a>弥陀身显即诸佛身。<a id="a-Ge"></a>诸佛相明即弥陀体。<a id="a-Gf"></a>是故泛明生诸佛身以为观察。<a id="a-Gg"></a>弥陀观体。<a id="a-Gh"></a>疏约三义释此经文。<a id="a-Gi"></a>初释初八句二。<a id="a-Gj"></a>初约感应道交释二。<a id="a-Gk"></a>初明佛入生心。<a id="a-Gl"></a>报佛法性身者。<a id="a-Gm"></a>满足始觉名为报佛。<a id="a-Gn"></a>究显本觉名法性身。<a id="a-Go"></a>始本既冥能起应用。<a id="a-Gp"></a>然须能感应方现前。<a id="a-Gq"></a>今论三观净心念佛。<a id="a-Gr"></a>方名能感。<a id="a-Gs"></a>故云众生心净法身自在。<a id="a-Gt"></a>此二道交是为入义。<a id="a-Gu"></a>复以白日升天喻始合本。<a id="a-Gv"></a>影现百川喻应入净想。<a id="a-Gw"></a>二即是下。<a id="a-Gx"></a>相随物现。<a id="a-Gy"></a>三十等者。<a id="a-Gz"></a>牒经是故汝等已下文也。<a id="a-H0"></a>明佛下释义。<a id="a-H1"></a>由法报冥故。<a id="a-H2"></a>应用自在。<a id="a-H3"></a>有净心感悉能示现。<a id="a-H4"></a>前明佛菩萨者。<a id="a-H5"></a>即指诸佛是法界身之文也。<a id="a-H6"></a>而言菩萨者。<a id="a-H7"></a>以法界身通分证故。<a id="a-H8"></a>故兼菩萨意明前虽显示法身入心。<a id="a-H9"></a>未明随观现身之相。<a id="a-HA"></a>今明观佛相好佛以相好随心观现。<a id="a-HB"></a>故云此显能随也。<a id="a-HC"></a>二又法下。<a id="a-HD"></a>约解入相应释。<a id="a-HE"></a>前明感应道交。<a id="a-HF"></a>恐谓佛体异众生体感召方入。<a id="a-HG"></a>今袪此见。<a id="a-HH"></a>故云佛身无所不遍。<a id="a-HI"></a>既法界无外岂少异众生。<a id="a-HJ"></a>若尔佛体本遍全是众生色心依正。<a id="a-HK"></a>何故经云入众生心。<a id="a-HL"></a>然虽全是而众生迷背。<a id="a-HM"></a>是故佛体成出离义。<a id="a-HN"></a>今得观解契合佛体。<a id="a-HO"></a>是故佛体入观解心。<a id="a-HP"></a>故得名曰解入相应。<a id="a-HQ"></a>斯乃始觉解于本觉。<a id="a-HR"></a>是故本觉入于始觉。<a id="a-HS"></a>问解入相应释之方的。<a id="a-HT"></a>此义即足。<a id="a-HU"></a>何须前约感应释邪。<a id="a-HV"></a>答今之心观非直于阴观本性佛。<a id="a-HW"></a>乃托他佛显乎本性。<a id="a-HX"></a>故先明应佛入我想心。<a id="a-HY"></a>次明佛身全是本觉。<a id="a-HZ"></a>故应佛显。<a id="a-Ha"></a>知本性明。<a id="a-Hb"></a>托外义成唯心观立。<a id="a-Hc"></a>二释相假。<a id="a-Hd"></a>是今观门故感应释阙之不可。<a id="a-He"></a>二是心下。<a id="a-Hf"></a>释中二句二。<a id="a-Hg"></a>初作是别明二。<a id="a-Hh"></a>初约能感能成释作。<a id="a-Hi"></a>作有二义一净心能感他方应佛。<a id="a-Hj"></a>故名是心作佛。<a id="a-Hk"></a>言佛本是无者。<a id="a-Hl"></a>法身妙绝无有色相迭相见故心净故有者。<a id="a-Hm"></a>众生净心依于业识熏佛法身。<a id="a-Hn"></a>故见胜应妙色相也。<a id="a-Ho"></a>二三昧能成己之果佛。<a id="a-Hp"></a>故云亦因等也。<a id="a-Hq"></a>复名是心作佛。<a id="a-Hr"></a>初作他佛次作己佛。<a id="a-Hs"></a>二是心是下。<a id="a-Ht"></a>约即应即果。<a id="a-Hu"></a>释是。<a id="a-Hv"></a>是亦二义。<a id="a-Hw"></a>一心即应佛。<a id="a-Hx"></a>故名是心是佛。<a id="a-Hy"></a>向闻等者佛体无相。<a id="a-Hz"></a>心感故有。<a id="a-I0"></a>是则心佛及以有无。<a id="a-I1"></a>条然永异。<a id="a-I2"></a>经泯此见。<a id="a-I3"></a>故言心是应佛。<a id="a-I4"></a>心外无佛。<a id="a-I5"></a>二心即果佛。<a id="a-I6"></a>故名是心是佛。<a id="a-I7"></a>即亦无佛之因一句也。<a id="a-I8"></a>既心是果佛。<a id="a-I9"></a>故无能成三昧之因也。<a id="a-IA"></a>众生心中已有如来结加趺坐。<a id="a-IB"></a>岂待当来方成果佛。<a id="a-IC"></a>初是应佛二是果佛。<a id="a-ID"></a>此乃消释经疏之文。<a id="a-IE"></a>若论作是之义者。<a id="a-IF"></a>即不思议三观也。<a id="a-IG"></a>何者以明心作佛故。<a id="a-IH"></a>显非性德自然有佛。<a id="a-II"></a>以明心是佛故显非修德因缘成佛。<a id="a-IJ"></a>应知外道诸句三教四门。<a id="a-IK"></a>所有思议不出因缘及自然性。<a id="a-IL"></a>故佛顶经明乎七大皆如来藏循业发现。<a id="a-IM"></a>一一结云。<a id="a-IN"></a>世间无知惑为因缘及自然性。<a id="a-IO"></a>皆是识心分别计度。<a id="a-IP"></a>但有言说都无实义。<a id="a-IQ"></a>彼云世间该于九界。<a id="a-IR"></a>今于一念妙观作是能泯性过。<a id="a-IS"></a>即是而作。<a id="a-IT"></a>故全性成修则泯一切自然之性。<a id="a-IU"></a>即作而是。<a id="a-IV"></a>故全修即性则泯一切因缘之性。<a id="a-IW"></a>若其然者何思不绝。<a id="a-IX"></a>何议不忘。<a id="a-IY"></a>既以作是绝乎思议复以作是显于三观。<a id="a-IZ"></a>以若破若立皆名为作。<a id="a-Ia"></a>空假二观也。<a id="a-Ib"></a>不破不立名之为是。<a id="a-Ic"></a>中道观也。<a id="a-Id"></a>全是而作则三谛俱破。<a id="a-Ie"></a>三谛俱立名一空一切空。<a id="a-If"></a>名一假一切假也。<a id="a-Ig"></a>全作而是则于三谛俱非破非立。<a id="a-Ih"></a>名一中一切中也。<a id="a-Ii"></a>即中之空假名作。<a id="a-Ij"></a>能破三惑能立三法故。<a id="a-Ik"></a>感他佛三身圆应。<a id="a-Il"></a>能成我心三身当果。<a id="a-Im"></a>即空假之中名是则全惑即智。<a id="a-In"></a>全障即德。<a id="a-Io"></a>故心是应佛。<a id="a-Ip"></a>心是果佛。<a id="a-Iq"></a>故知作是一心修者乃不思议三观。<a id="a-Ir"></a>十六观之总体一经之妙宗。<a id="a-Is"></a>文出此中义遍初后。<a id="a-It"></a>是故行者当用此意修净土因。<a id="a-Iu"></a>不可不知。<a id="a-Iv"></a>故今略释。<a id="a-Iw"></a>二始学下。<a id="a-Ix"></a>作是共释二。<a id="a-Iy"></a>初约始终释。<a id="a-Iz"></a>若论六即皆作皆是。<a id="a-J0"></a>今辩修证作是须分。<a id="a-J1"></a>始则名字观行相似三位。<a id="a-J2"></a>修而未证。<a id="a-J3"></a>故且名作。<a id="a-J4"></a>终则分证究竟任运真觉。<a id="a-J5"></a>得名为是意存拣滥。<a id="a-J6"></a>故有此释。<a id="a-J7"></a>二若当下。<a id="a-J8"></a>约当现释。<a id="a-J9"></a>以现释是。<a id="a-JA"></a>以当释作。<a id="a-JB"></a>为令即心见佛法体。<a id="a-JC"></a>以此现因而证当果。<a id="a-JD"></a>故以心佛同体名心是佛。<a id="a-JE"></a>观生彼果名心作佛。<a id="a-JF"></a>意在即心念佛及令慕果修因。<a id="a-JG"></a>故有此释。<a id="a-JH"></a>三正遍下。<a id="a-JI"></a>后二句。<a id="a-JJ"></a>三智融妙名正遍知。<a id="a-JK"></a>无量甚深故喻如海。<a id="a-JL"></a>斯乃究竟圆明大觉。<a id="a-JM"></a>与我心体无二无别。<a id="a-JN"></a>今依顿教即三惑染修圆净心。<a id="a-JO"></a>能生诸佛正遍知海。<a id="a-JP"></a>此约他释心生也。<a id="a-JQ"></a>若依此心能成当果。<a id="a-JR"></a>此约己佛释心生也。<a id="a-JS"></a>二多陀下。<a id="a-JT"></a>偏观弥陀并示观法二。<a id="a-JU"></a>初令偏观。<a id="a-JV"></a>经是故应当者。<a id="a-JW"></a>上已明示心感诸佛。<a id="a-JX"></a>心即诸佛以是义故。<a id="a-JY"></a>知可即心而观弥陀。<a id="a-JZ"></a>心尚能作诸佛。<a id="a-Ja"></a>岂不感于弥陀。<a id="a-Jb"></a>心尚即是诸佛。<a id="a-Jc"></a>岂不即是弥陀。<a id="a-Jd"></a>应知弥陀与一切佛不多不少。<a id="a-Je"></a>诸佛乃即一之多。<a id="a-Jf"></a>弥陀乃即多之一。<a id="a-Jg"></a>一心系念谛观彼佛者。<a id="a-Jh"></a>即一心三观也。<a id="a-Ji"></a>但云谛观那云三观。<a id="a-Jj"></a>以所观境列三号故。<a id="a-Jk"></a>显于能观知是三观。<a id="a-Jl"></a>何者多陀阿伽度。<a id="a-Jm"></a>此云如来。<a id="a-Jn"></a>阿罗诃。<a id="a-Jo"></a>此云应供。<a id="a-Jp"></a>三藐三佛陀。<a id="a-Jq"></a>此云正遍知。<a id="a-Jr"></a>此之三号即召三德。<a id="a-Js"></a>今就所观义当三谛。<a id="a-Jt"></a>正遍知即般若。<a id="a-Ju"></a>真谛也。<a id="a-Jv"></a>应供即解脱。<a id="a-Jw"></a>俗谛也。<a id="a-Jx"></a>如来即法身中谛也。<a id="a-Jy"></a>以三德为三谛三一圆融不一不异。<a id="a-Jz"></a>此谛与观名别体同绝思绝议。<a id="a-K0"></a>此乃复见弥陀观体。<a id="a-K1"></a>当以此观观像观真。<a id="a-K2"></a>疏释三号其文可见。<a id="a-K3"></a>问像观文中示心作佛。<a id="a-K4"></a>示心是佛。<a id="a-K5"></a>复以三号显于三谛。<a id="a-K6"></a>妙观既立。<a id="a-K7"></a>可用此法观下诸境。<a id="a-K8"></a>其落日观至华座观。<a id="a-K9"></a>佛既未示三观之式。<a id="a-KA"></a>何得行人预用兹观。<a id="a-KB"></a>答佛对当机示观前后。<a id="a-KC"></a>全由圣意非凡所知。<a id="a-KD"></a>灭后之人欲修观行。<a id="a-KE"></a>所用法则须凭四依。<a id="a-KF"></a>大师释题能观之观。<a id="a-KG"></a>既论三观。<a id="a-KH"></a>题目是总经文是别。<a id="a-KI"></a>岂不以总而贯于别。<a id="a-KJ"></a>况云观佛十六俱包。<a id="a-KK"></a>今依天台修习教观。<a id="a-KL"></a>不凭智者更托何人。<a id="a-KM"></a>如般舟三观妙门。<a id="a-KN"></a>普贤六根悔法。<a id="a-KO"></a>皆于定内见圣方宣。<a id="a-KP"></a>而大师教人。<a id="a-KQ"></a>预习精熟方入道场。<a id="a-KR"></a>何不疑之。<a id="a-KS"></a>那独责此且禀斯宗者。<a id="a-KT"></a>若闻若思不离三观。<a id="a-KU"></a>须于动静用空假中立一切行。<a id="a-KV"></a>若其然者。<a id="a-KW"></a>今何不用空假中心。<a id="a-KX"></a>想乎日冰及地树等种种相邪。<a id="a-KY"></a>如心想日以何力故日想现前。<a id="a-KZ"></a>般舟经云。<a id="a-Ka"></a>我所念即见心作佛。<a id="a-Kb"></a>心自见心。<a id="a-Kc"></a>心者不知心。<a id="a-Kd"></a>心有想则痴。<a id="a-Ke"></a>心无想则泥洹。<a id="a-Kf"></a>彼经初心以佛相为境。<a id="a-Kg"></a>故言心作佛等。<a id="a-Kh"></a>今之初心既先观日。<a id="a-Ki"></a>岂不得云心作日心自见心等耶。<a id="a-Kj"></a>止观以彼经此文。<a id="a-Kk"></a>示于中观。<a id="a-Kl"></a>中观若立三观自成。<a id="a-Km"></a>如此观日方依此疏修日观也。<a id="a-Kn"></a>况一切法皆是佛法。<a id="a-Ko"></a>何得依报非佛法邪。<a id="a-Kp"></a>二想彼下。<a id="a-Kq"></a>示观法子科分经为四。<a id="a-Kr"></a>初观佛像二。<a id="a-Ks"></a>初正明像观。<a id="a-Kt"></a>既是具足三号之像。<a id="a-Ku"></a>理合于像。<a id="a-Kv"></a>照空假中如见此方泥木之像。<a id="a-Kw"></a>尚须体达性。<a id="a-Kx"></a>若虚空三身宛然四德无减。<a id="a-Ky"></a>观中宝像岂可不然。<a id="a-Kz"></a>若于像观不达三谛。<a id="a-L0"></a>次观真佛宁见三身。<a id="a-L1"></a>二见像下。<a id="a-L2"></a>因像见土像。<a id="a-L3"></a>观既成心眼开发。<a id="a-L4"></a>广见依报地树诸相。<a id="a-L5"></a>应知树等出过前树无数倍也。<a id="a-L6"></a>何者以今宝像必称华座。<a id="a-L7"></a>座像高胜树合覆之。<a id="a-L8"></a>皆由妙观转深故。<a id="a-L9"></a>使所观愈胜。<a id="a-LA"></a>二见此下。<a id="a-LB"></a>观二菩萨。<a id="a-LC"></a>三圣设化动静必俱。<a id="a-LD"></a>一主二臣非并非别表乎。<a id="a-LE"></a>三法三一妙融真身既然像合相似。<a id="a-LF"></a>观二足佛令妙观成三。<a id="a-LG"></a>三此想下。<a id="a-LH"></a>像放光二。<a id="a-LI"></a>初明光照诸树。<a id="a-LJ"></a>二一一下。<a id="a-LK"></a>明树皆三像。<a id="a-LL"></a>四此想下。<a id="a-LM"></a>行者闻法二。<a id="a-LN"></a>初明因定闻。<a id="a-LO"></a>二行者下。<a id="a-LP"></a>明与经合。<a id="a-LQ"></a>此文疏有二释。<a id="a-LR"></a>初须定与教合。<a id="a-LS"></a>二须散与定合。<a id="a-LT"></a>初义者。<a id="a-LU"></a>谓出定忆持。<a id="a-LV"></a>定中闻法须与经中所说符契。<a id="a-LW"></a>故云令与教法相应。<a id="a-LX"></a>次意者。<a id="a-LY"></a>谓心虽出定对彼五尘须息爱憎。<a id="a-LZ"></a>净乎身口三业。<a id="a-La"></a>若尔虽不住定亦闻法音故。<a id="a-Lb"></a>云出定入定常闻妙法。<a id="a-Lc"></a>言与十二部经教合者。<a id="a-Ld"></a>以十二部总称修多罗同名为经。<a id="a-Le"></a>三藏分之经诠定学。<a id="a-Lf"></a>律诠戒学。<a id="a-Lg"></a>论诠慧学。<a id="a-Lh"></a>故名经为定。<a id="a-Li"></a>与修多罗合。<a id="a-Lj"></a>是与定合。<a id="a-Lk"></a>经若不合名妄想者。<a id="a-Ll"></a>若定不合经若散不合定皆是发于魔事。<a id="a-Lm"></a>全非像观禅定。<a id="a-Ln"></a>故名妄想。<a id="a-Lo"></a>若已合名粗想见极乐界者。<a id="a-Lp"></a>谓以经验定无差。<a id="a-Lq"></a>出定与在定相似。<a id="a-Lr"></a>得名粗想见彼国界。<a id="a-Ls"></a>问见此妙事那名粗想。<a id="a-Lt"></a>答以像望真须分粗妙。<a id="a-Lu"></a>此想乃是佛观方便。<a id="a-Lv"></a>岂可全同。<a id="a-Lw"></a>真佛观邪。<a id="a-Lx"></a>三作是下。<a id="a-Ly"></a>明修观利益像想。<a id="a-Lz"></a>若成真观可获故。<a id="a-M0"></a>于现身得念佛三昧。</p>
 </body>
</html>