<!doctype html>
<html id="z3IBWaz1Nw" data-ver="846">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">观无量寿佛经疏妙宗钞卷第五</h1>
  <p id="a2">三第九佛身观二。<a id="a-3"></a>初分科。<a id="a-4"></a>真法身者。<a id="a-5"></a>前观宝像则似佛身。<a id="a-6"></a>今对彼似故名为真。<a id="a-7"></a>然此色相是实报身应同居土。<a id="a-8"></a>亦名尊特。<a id="a-9"></a>亦名胜应。<a id="a-A"></a>而特名法身者。<a id="a-B"></a>为成行人圆妙观也。<a id="a-C"></a>良以报应属修法身是性。<a id="a-D"></a>若渐教说。<a id="a-E"></a>别起报应二修庄严法身一性。<a id="a-F"></a>若顿教诠。<a id="a-G"></a>报应二修全是性具。<a id="a-H"></a>法身一性举体起修。<a id="a-I"></a>故得全性成修全修在性。<a id="a-J"></a>三身融妙指一即三。<a id="a-K"></a>问既言指一即三。<a id="a-L"></a>但名为应自摄二身。<a id="a-M"></a>何故疏文立法身称。<a id="a-N"></a>答若言报应恐滥别修归于别教。<a id="a-O"></a>今以报应名为法身。<a id="a-P"></a>即显三身皆非修得。<a id="a-Q"></a>故今家生身应身报身法身。<a id="a-R"></a>对藏通别圆。<a id="a-S"></a>行者应知。<a id="a-T"></a>圆宗大体非唯报应称为法身。<a id="a-U"></a>亦乃业惑名为理毒。<a id="a-V"></a>三观十乘名性德行。<a id="a-W"></a>慈悲与拔性德苦乐。<a id="a-X"></a>今之胜应称为法身。<a id="a-Y"></a>显示妙宗其旨非浅。<a id="a-Z"></a>须袪滞想方见旨归。<a id="a-a"></a>二随释五。<a id="a-b"></a>初明结上。<a id="a-c"></a>二正观佛身。<a id="a-d"></a>既指报应名为法身。<a id="a-e"></a>即显弥陀三身具足既为妙境。<a id="a-f"></a>但是法身行人心观即空假中。<a id="a-g"></a>空假是二修。<a id="a-h"></a>中观是一性。<a id="a-i"></a>修性冥妙三观圆融。<a id="a-j"></a>既为能观。<a id="a-k"></a>但是般若境观相契见尊特身。<a id="a-l"></a>虽具三身但名解脱。<a id="a-m"></a>此则以三照三故发现三合此三三只是一三。<a id="a-n"></a>三不定三。<a id="a-o"></a>同在一念。<a id="a-p"></a>一念无念三三宛然。<a id="a-q"></a>如此方名修心妙观。<a id="a-r"></a>此观能令四土皆净。<a id="a-s"></a>若不尔者非是顿教所诠妙观。<a id="a-t"></a>当以此观观弥陀身。<a id="a-u"></a>子科分经为三。<a id="a-v"></a>初次当下。<a id="a-w"></a>总标略列。<a id="a-x"></a>二正观佛身相四。<a id="a-y"></a>初阿难下。<a id="a-z"></a>观身色二。<a id="a-10"></a>佛身下。<a id="a-11"></a>观身量疏释分二。<a id="a-12"></a>初略消经文。<a id="a-13"></a>二眼如下。<a id="a-14"></a>商较分量二。<a id="a-15"></a>初以眼度身。<a id="a-16"></a>二定经斥译。<a id="a-17"></a>三观身光。<a id="a-18"></a>然观色量及相好光明。<a id="a-19"></a>皆须用前是心作佛是心是佛。<a id="a-1A"></a>而为观法。<a id="a-1B"></a>以心作佛故能观所观破立宛尔。<a id="a-1C"></a>破则三惑三智皆荡。<a id="a-1D"></a>立则三谛三观皆成。<a id="a-1E"></a>非此破立则非净心作佛义也。<a id="a-1F"></a>以心是佛故。<a id="a-1G"></a>忘能忘所非破非立。<a id="a-1H"></a>作是一念遮照同时。<a id="a-1I"></a>此则即观无观用无作行修念佛定。<a id="a-1J"></a>此法乃是观佛要术。<a id="a-1K"></a>今若不用宣示奚为。<a id="a-1L"></a>此术不施胜相不发。<a id="a-1M"></a>观光分四。<a id="a-1N"></a>初身诸下。<a id="a-1O"></a>毛孔光。<a id="a-1P"></a>二彼佛下。<a id="a-1Q"></a>观圆光。<a id="a-1R"></a>三于圜下。<a id="a-1S"></a>光中化佛。<a id="a-1T"></a>四一一下。<a id="a-1U"></a>化佛侍者。<a id="a-1V"></a>四观相好二。<a id="a-1W"></a>初无量下。<a id="a-1X"></a>正示相好身。<a id="a-1Y"></a>总相别相总好别好总光别光。<a id="a-1Z"></a>此三总别皆云八万四千者。<a id="a-1a"></a>即障显德故成。<a id="a-1b"></a>此数佛居凡地具于八万四千尘劳。<a id="a-1c"></a>于此尘劳皆见实相。<a id="a-1d"></a>理智既合故能示现相好光明故。<a id="a-1e"></a>节节云八万四千。<a id="a-1f"></a>行人今观知心即是。<a id="a-1g"></a>能于尘劳皆即佛相。<a id="a-1h"></a>二一一下。<a id="a-1i"></a>光明摄生生佛体同。<a id="a-1j"></a>虽土广生多摄无一失。<a id="a-1k"></a>观佛心处还释此文须摄之意。<a id="a-1l"></a>三明观成能见二。<a id="a-1m"></a>初其光下。<a id="a-1n"></a>见一佛。<a id="a-1o"></a>二见此下。<a id="a-1p"></a>见诸佛中观见佛。<a id="a-1q"></a>佛体圆融一即一切。<a id="a-1r"></a>同尊特身故观一佛。<a id="a-1s"></a>能见诸佛三正观佛心。<a id="a-1t"></a>疏三。<a id="a-1u"></a>初眼见下。<a id="a-1v"></a>因身见心。<a id="a-1w"></a>疏有二释。<a id="a-1x"></a>初约如来由大悲心起胜应身故。<a id="a-1y"></a>令行者观身见心。<a id="a-1z"></a>由见身下二。<a id="a-20"></a>约行者观想明故得见佛。<a id="a-21"></a>心所以明者由观佛身。<a id="a-22"></a>是故二意皆是由色而见于心。<a id="a-23"></a>以心无形由色表故。<a id="a-24"></a>以圆人所观色心不二。<a id="a-25"></a>既见微妙色。<a id="a-26"></a>岂隔大悲心。<a id="a-27"></a>故胜鬘云。<a id="a-28"></a>如来色无尽智慧亦复然。<a id="a-29"></a>既三种慈体是三谛。<a id="a-2A"></a>今三观明故三慈显。<a id="a-2B"></a>以用果法为观行故。<a id="a-2C"></a>故于位位见佛色心。<a id="a-2D"></a>二佛心下。<a id="a-2E"></a>正示心体。<a id="a-2F"></a>若匪无缘慈悲不大。<a id="a-2G"></a>三以无缘下。<a id="a-2H"></a>引文广释三。<a id="a-2I"></a>初牒经引论以明文意。<a id="a-2J"></a>问经文但云以无缘慈摄诸众生。<a id="a-2K"></a>疏中何故兼明生法皆云无心。<a id="a-2L"></a>答起三慈者。<a id="a-2M"></a>由三观智照三谛也。<a id="a-2N"></a>照真即起法缘之慈。<a id="a-2O"></a>照俗即起众生缘慈。<a id="a-2P"></a>照中即起无缘之慈。<a id="a-2Q"></a>此三谛慈浅不具深。<a id="a-2R"></a>深必具浅故照真俗。<a id="a-2S"></a>未必照中。<a id="a-2T"></a>若能照中必具真俗。<a id="a-2U"></a>故次第生法不即无缘。<a id="a-2V"></a>今无缘慈合具生法。<a id="a-2W"></a>岂但具二亦乃俱深。<a id="a-2X"></a>故今生法皆云无心。<a id="a-2Y"></a>故涅槃云。<a id="a-2Z"></a>慈若有无非有非无。<a id="a-2a"></a>如是之慈非诸声闻辟支佛等所能思议。<a id="a-2b"></a>当知三慈其体本一非三非一而三而一。<a id="a-2c"></a>如是方名佛心慈也。<a id="a-2d"></a>此自分三。<a id="a-2e"></a>初众生缘慈三无差别。<a id="a-2f"></a>今尽现前心与众生。<a id="a-2g"></a>能所既绝无我心想。<a id="a-2h"></a>缘他众生而一切众生与我同体。<a id="a-2i"></a>十界因果不离一心。<a id="a-2j"></a>而此一心是慈体。<a id="a-2k"></a>故十界苦集四种道灭。<a id="a-2l"></a>能于一时任运与拔。<a id="a-2m"></a>故云无心攀缘自然现益。<a id="a-2n"></a>如涅槃下。<a id="a-2o"></a>梵行品文也。<a id="a-2p"></a>然彼经如来凡说八事。<a id="a-2q"></a>一伏醉象。<a id="a-2r"></a>二降力士。<a id="a-2s"></a>三化卢至。<a id="a-2t"></a>四度女人。<a id="a-2u"></a>五涂割疮。<a id="a-2v"></a>六摩调达。<a id="a-2w"></a>七救群贼。<a id="a-2x"></a>八医释女。<a id="a-2y"></a>一一皆结云。<a id="a-2z"></a>慈善根力。<a id="a-30"></a>见如是事。<a id="a-31"></a>今文云我实不往者。<a id="a-32"></a>即引第五涂割疮文。<a id="a-33"></a>文现一处意通诸缘。<a id="a-34"></a>言割疮者。<a id="a-35"></a>经云。<a id="a-36"></a>波罗柰城有优婆夷名摩诃斯那达多。<a id="a-37"></a>夏九十日屈请众僧。<a id="a-38"></a>奉施医药。<a id="a-39"></a>有一比丘身婴重病。<a id="a-3A"></a>良医诊之当须肉药。<a id="a-3B"></a>若不得者命将不全。<a id="a-3C"></a>是优婆夷寻自取刀。<a id="a-3D"></a>割其股肉切以为羹。<a id="a-3E"></a>施病比丘服已病差。<a id="a-3F"></a>女人患疮苦恼发声称佛。<a id="a-3G"></a>我在舍卫闻其音声。<a id="a-3H"></a>于是女人起大悲心。<a id="a-3I"></a>是女寻见我持良药涂其疮上。<a id="a-3J"></a>还复如本。<a id="a-3K"></a>善男子。<a id="a-3L"></a>我于尔时实不往至波罗柰城。<a id="a-3M"></a>持药涂彼。<a id="a-3N"></a>当知皆是慈善根力。<a id="a-3O"></a>令彼女人见如是事。<a id="a-3P"></a>今云我实不往者。<a id="a-3Q"></a>正引此缘。<a id="a-3R"></a>不言女人而言众生者。<a id="a-3S"></a>通收十界众生。<a id="a-3T"></a>不以文害意也。<a id="a-3U"></a>即俗谛慈也。<a id="a-3V"></a>涅槃云。<a id="a-3W"></a>慈之所缘一切众生如缘父母妻子亲属。<a id="a-3X"></a>以是义故。<a id="a-3Y"></a>名众生缘。<a id="a-3Z"></a>以缘十界同在一心。<a id="a-3a"></a>故非次第生缘慈也。<a id="a-3b"></a>二法缘慈。<a id="a-3c"></a>十界缘起是三谛法不离一心。<a id="a-3d"></a>唯佛究尽。<a id="a-3e"></a>境相既寂能观亦忘。<a id="a-3f"></a>是故得云无心观法而毕竟空智。<a id="a-3g"></a>照此三谛不受一尘。<a id="a-3h"></a>此智自然照破众生三谛惑着。<a id="a-3i"></a>或为众生说斯空慧。<a id="a-3j"></a>皆令得离有相之苦证真实乐。<a id="a-3k"></a>此即不思议真谛慈悲。<a id="a-3l"></a>名为法缘。<a id="a-3m"></a>故涅槃云。<a id="a-3n"></a>不见父母妻子亲属。<a id="a-3o"></a>见一切法皆从缘生。<a id="a-3p"></a>是名法缘。<a id="a-3q"></a>不见之言须忘十界。<a id="a-3r"></a>是佛法缘也。<a id="a-3s"></a>三无缘慈。<a id="a-3t"></a>以佛性中成究竟智。<a id="a-3u"></a>有何别理为心所缘。<a id="a-3v"></a>故云无心观理境智既泯。<a id="a-3w"></a>空有又忘。<a id="a-3x"></a>无住无依绝思绝议。<a id="a-3y"></a>此名安住第一义中。<a id="a-3z"></a>心既无缘慈乃周遍。<a id="a-40"></a>入众生性称为内熏。<a id="a-41"></a>或为现身说第一义称为外熏。<a id="a-42"></a>以此摄生名无缘慈。<a id="a-43"></a>二念佛下。<a id="a-44"></a>却牒前经以对初慈。<a id="a-45"></a>即前正观佛身光明摄生之文也。<a id="a-46"></a>虽与无缘慈体不别。<a id="a-47"></a>若约义辩为门不同。<a id="a-48"></a>是故此慈念佛众生摄取不舍。<a id="a-49"></a>终令离苦永得安乐。<a id="a-4A"></a>此从感应生佛相关。<a id="a-4B"></a>顺于俗谛名生缘慈。<a id="a-4C"></a>故举鱼母念子不失。<a id="a-4D"></a>喻此慈相也。<a id="a-4E"></a>三今明下。<a id="a-4F"></a>正以无缘会释经意。<a id="a-4G"></a>既与生缘为门有异。<a id="a-4H"></a>须辩慈相不同前二。<a id="a-4I"></a>故生法慈。<a id="a-4J"></a>约次第论则两二乘及偏菩萨有修证分。<a id="a-4K"></a>若此无缘唯圆唯极。<a id="a-4L"></a>今约极显故云诸佛所被。<a id="a-4M"></a>不住有无者。<a id="a-4N"></a>正与生法辩不同相。<a id="a-4O"></a>生缘妙有法缘妙空今是妙中。<a id="a-4P"></a>故云无缘。<a id="a-4Q"></a>中必无缘故也。<a id="a-4R"></a>不依三世者。<a id="a-4S"></a>此之慈悲非四相故。<a id="a-4T"></a>知缘不实者了苦乐事即性德故。<a id="a-4U"></a>以众生等者。<a id="a-4V"></a>此慈所被。<a id="a-4W"></a>令众生发即境之智方乃名得实相智慧。<a id="a-4X"></a>得此智者方终离苦得于永乐故。<a id="a-4Y"></a>与前慈门异益等。<a id="a-4Z"></a>若对法缘亦以实慧。<a id="a-4a"></a>故一切空。<a id="a-4b"></a>是故三慈益物不异。<a id="a-4c"></a>疏不云者略也。<a id="a-4d"></a>四举利劝修子科分三。<a id="a-4e"></a>初正举益劝。<a id="a-4f"></a>得生极乐则见十方一切诸佛。<a id="a-4g"></a>故云生诸佛前。<a id="a-4h"></a>法身观成已入相似。<a id="a-4i"></a>是故至彼即证无生。<a id="a-4j"></a>别圆地住也。<a id="a-4k"></a>疏释分四。<a id="a-4l"></a>初舍身下牒释。<a id="a-4m"></a>二如人下喻显。<a id="a-4n"></a>习巧如修观。<a id="a-4o"></a>从少至长喻观有微着。<a id="a-4p"></a>所作遂妙喻生彼土亲见真法。<a id="a-4q"></a>然且分喻是心作佛。<a id="a-4r"></a>行者应以是佛与作佛义。<a id="a-4s"></a>一念圆照。<a id="a-4t"></a>方合今经由观见佛。<a id="a-4u"></a>三以随下结示。<a id="a-4v"></a>四故般下引证。<a id="a-4w"></a>二的示观法。<a id="a-4x"></a>相有八万都想难成。<a id="a-4y"></a>故令但观眉间毫相如五须弥。<a id="a-4z"></a>此观若成。<a id="a-50"></a>八万皆现。<a id="a-51"></a>此为要门也。<a id="a-52"></a>疏释二。<a id="a-53"></a>初从一下牒经。<a id="a-54"></a>二正示四。<a id="a-55"></a>初如观下。<a id="a-56"></a>引他文示二种毫量。<a id="a-57"></a>此明释迦胜劣两相。<a id="a-58"></a>以例弥陀。<a id="a-59"></a>经明劣相论明胜相。<a id="a-5A"></a>云云者。<a id="a-5B"></a>即前疏云。<a id="a-5C"></a>长一丈五尺毫有八楞周围五寸。<a id="a-5D"></a>二故文下。<a id="a-5E"></a>据此经明凡心难及。<a id="a-5F"></a>即第七杂观中经文也。<a id="a-5G"></a>三正可下。<a id="a-5H"></a>正示初心从易现观。<a id="a-5I"></a>斯是大师别示初心即观佛相入门要术也。<a id="a-5J"></a>若从落日水冰方便。<a id="a-5K"></a>次入地树座像等观心得流利观已宏深。<a id="a-5L"></a>此之行人自可称彼毫量而观使八万相自然而现。<a id="a-5M"></a>故如令观劣应毫相乃为未修前诸观者。<a id="a-5N"></a>及以虽修观不成者。<a id="a-5O"></a>故于佛身别指。<a id="a-5P"></a>初心可观之相。<a id="a-5Q"></a>为三昧门也。<a id="a-5R"></a>行者须知所托之境有胜有劣。<a id="a-5S"></a>若能观观皆须顿照即空假中。<a id="a-5T"></a>以胜劣相皆心作故。<a id="a-5U"></a>皆心是故。<a id="a-5V"></a>四克示观成称彼而见二。<a id="a-5W"></a>初若得下正示。<a id="a-5X"></a>因用作是观劣应毫。<a id="a-5Y"></a>观渐深着得成真似念佛三昧。<a id="a-5Z"></a>乃能称彼胜相而见。<a id="a-5a"></a>二智度下。<a id="a-5b"></a>引证。<a id="a-5c"></a>引此释迦胜身说法。<a id="a-5d"></a>增真似位念佛三昧。<a id="a-5e"></a>类彼弥陀八万相好。<a id="a-5f"></a>须真似人方能观见。<a id="a-5g"></a>三见无下。<a id="a-5h"></a>就观结成。<a id="a-5i"></a>五作此下。<a id="a-5j"></a>显观邪正。<a id="a-5k"></a>然此佛观义具释题。<a id="a-5l"></a>疏文既略。<a id="a-5m"></a>学者多疑。<a id="a-5n"></a>若不释之造修无路。<a id="a-5o"></a>故更寄问答明乎境观。<a id="a-5p"></a>问此经观佛止论八万四千相好。<a id="a-5q"></a>若华严说相好之数有十华藏世界微尘。<a id="a-5r"></a>二经所说优降天殊。<a id="a-5s"></a>彼经正当尊特之相。<a id="a-5t"></a>此经乃是安养生身。<a id="a-5u"></a>凡夫小乘常所见相。<a id="a-5v"></a>钞中何故言是尊特。<a id="a-5w"></a>答一家所判丈六尊特。<a id="a-5x"></a>不定约相多少分之。<a id="a-5y"></a>克就真中感应而辩。<a id="a-5z"></a>如通教明合身之义。<a id="a-60"></a>见但空者唯睹丈六。<a id="a-61"></a>见不空者乃睹尊特。<a id="a-62"></a>生身本被藏通之机。<a id="a-63"></a>尊特身应别圆之众。<a id="a-64"></a>今经教相唯在圆顿。<a id="a-65"></a>释能观观是妙三观。<a id="a-66"></a>释所观境是妙三身。<a id="a-67"></a>疏解今文云观佛法身。<a id="a-68"></a>约位乃当圆教七信。<a id="a-69"></a>正托法性无边色像尊特观心。<a id="a-6A"></a>使其增长念佛三昧。<a id="a-6B"></a>据何等义云是生身。<a id="a-6C"></a>用圆顿观显藏通身。<a id="a-6D"></a>未之可也。<a id="a-6E"></a>问以坐华王具藏尘相。<a id="a-6F"></a>而为尊特。<a id="a-6G"></a>三十二相老比丘形。<a id="a-6H"></a>而为生身其文炳着那云不以相好分邪。<a id="a-6I"></a>答约相解释四教佛身。<a id="a-6J"></a>此乃从于增胜而说。<a id="a-6K"></a>未是的分相起之本。<a id="a-6L"></a>其本乃是权实二理空中二观事业二识。<a id="a-6M"></a>就此分之则生身尊特如指诸掌。<a id="a-6N"></a>故金光疏云。<a id="a-6O"></a>丈六身佛住真谛。<a id="a-6P"></a>丈六尊特合身佛双住真中。<a id="a-6Q"></a>尊特身佛双住俗中。<a id="a-6R"></a>法身佛住中道。<a id="a-6S"></a>此依二理故有二佛。<a id="a-6T"></a>众生二识有二观因。<a id="a-6U"></a>故感二佛。<a id="a-6V"></a>言二识者。<a id="a-6W"></a>起信论云。<a id="a-6X"></a>佛用有二种。<a id="a-6Y"></a>一者依分别事识。<a id="a-6Z"></a>凡夫二乘心所见者。<a id="a-6a"></a>名为应身。<a id="a-6b"></a>以不知转识现故。<a id="a-6c"></a>见从外来。<a id="a-6d"></a>取色分齐不能尽知故。<a id="a-6e"></a>二者依于业识。<a id="a-6f"></a>谓诸菩萨从初发意。<a id="a-6g"></a>乃至菩萨究竟地心所见者。<a id="a-6h"></a>名为报身。<a id="a-6i"></a>身有无量色。<a id="a-6j"></a>色有无量相。<a id="a-6k"></a>相有无量好。<a id="a-6l"></a>所住依果亦复无量。<a id="a-6m"></a>种种庄严随所示现。<a id="a-6n"></a>即无有边不可穷尽。<a id="a-6o"></a>离分齐相随其所应。<a id="a-6p"></a>常能住持不毁不失。<a id="a-6q"></a>如是功德皆因诸波罗蜜等无漏行熏。<a id="a-6r"></a>及不思议熏之所成就。<a id="a-6s"></a>具足无量乐相故说为报(文毕)此乃佛用依二识彰也。<a id="a-6t"></a>应是生身报是尊特。<a id="a-6u"></a>论意要在见从外来取色分齐。<a id="a-6v"></a>与知转识现离分齐相而分二身。<a id="a-6w"></a>然须了知权理但空不具心色。<a id="a-6x"></a>故使佛身齐业齐缘。<a id="a-6y"></a>生已永灭故曰生身。<a id="a-6z"></a>名应名化体是无常。<a id="a-70"></a>实理不空性具五阴。<a id="a-71"></a>随机生灭性阴常然。<a id="a-72"></a>名法名报亦名尊特。<a id="a-73"></a>体是常住。<a id="a-74"></a>须知依事识者。<a id="a-75"></a>但见应身不能睹报。<a id="a-76"></a>以其粗浅不穷深故。<a id="a-77"></a>依业识者。<a id="a-78"></a>不但睹报亦能见应。<a id="a-79"></a>以知全体起二用故。<a id="a-7A"></a>随现大小彼彼无边。<a id="a-7B"></a>无非尊特。<a id="a-7C"></a>皆酬实因悉可称报。<a id="a-7D"></a>故妙经文句云。<a id="a-7E"></a>同居方便自体三土。<a id="a-7F"></a>皆是妙色妙心果报之处。<a id="a-7G"></a>故知菩萨业识见佛。<a id="a-7H"></a>一切分齐皆无分齐。<a id="a-7I"></a>岂比藏通佛邪。<a id="a-7J"></a>方知智者师与马鸣师。<a id="a-7K"></a>精切甄分生身尊特其义罄矣。<a id="a-7L"></a>问约相多少分于二身。<a id="a-7M"></a>其义已显。<a id="a-7N"></a>何须理观及就识分。<a id="a-7O"></a>答华藏尘相及八万相虽是尊特。<a id="a-7P"></a>三十二相不局生身。<a id="a-7Q"></a>何者。<a id="a-7R"></a>以由圆人知全法界作三十二及以八万藏尘相好。<a id="a-7S"></a>故三品相皆可称海。<a id="a-7T"></a>既一一相皆无边底。<a id="a-7U"></a>是故悉可名为尊特。<a id="a-7V"></a>故止观并辅行以法华三十二相。<a id="a-7W"></a>观无量寿八万相华严十华藏尘相。<a id="a-7X"></a>同是别圆道品修发法身现相。<a id="a-7Y"></a>对斥藏通相非奇特以验三经所谈相海。<a id="a-7Z"></a>皆是尊特。<a id="a-7a"></a>然有通局。<a id="a-7b"></a>三十二则通。<a id="a-7c"></a>大见无边小见分齐。<a id="a-7d"></a>若藏尘八万唯大非小。<a id="a-7e"></a>若也不就理观等分此义全失。<a id="a-7f"></a>故金光明龙尊叹佛。<a id="a-7g"></a>经文但列三十二相圆光一寻。<a id="a-7h"></a>疏乃判云。<a id="a-7i"></a>正叹尊特。<a id="a-7j"></a>故知不定以相数多。<a id="a-7k"></a>方为尊特。<a id="a-7l"></a>只就不空妙观见耳。<a id="a-7m"></a>问行人睹于劣应谈圆佛相。<a id="a-7n"></a>只可即是法身及自受用不即尊特。<a id="a-7o"></a>以尊特身现起方有不现则无。<a id="a-7p"></a>岂见不空不待佛现。<a id="a-7q"></a>便自能见尊特相邪。<a id="a-7r"></a>答既以尊特对于生身。<a id="a-7s"></a>分身非身常无常等。<a id="a-7t"></a>今云劣应但即法身及自受用。<a id="a-7u"></a>不即尊特则成寿量属于尊特。<a id="a-7v"></a>身相自属生身。<a id="a-7w"></a>如此分张进退皆失。<a id="a-7x"></a>须知行者无有一见非如来力。<a id="a-7y"></a>如来鉴机未始差忒。<a id="a-7z"></a>有须现者即为现之。<a id="a-80"></a>如梵网华严及此经等相多身大也。<a id="a-81"></a>不须现者。<a id="a-82"></a>即以力加令于劣身不取分齐。<a id="a-83"></a>见三十二相即无有边。<a id="a-84"></a>以知丈六是法界故。<a id="a-85"></a>应持不见其顶。<a id="a-86"></a>目连莫究其声。<a id="a-87"></a>丈六身声既因二圣穷不得际。<a id="a-88"></a>后之圆人岂不即劣见于无边。<a id="a-89"></a>不必一一待现方见。<a id="a-8A"></a>若不尔者。<a id="a-8B"></a>用圆解为用业识为。<a id="a-8C"></a>若但即法身及自受用不即尊特。<a id="a-8D"></a>此说全乖顿足之义。<a id="a-8E"></a>何者。<a id="a-8F"></a>如释签解色无边故。<a id="a-8G"></a>般若无边云。<a id="a-8H"></a>五阴是理故即阴是。<a id="a-8I"></a>实相般若故皆无边。<a id="a-8J"></a>以由理故令法无边。<a id="a-8K"></a>自受用身既证理极。<a id="a-8L"></a>岂不即劣而无边邪。<a id="a-8M"></a>行者应知今之妙观观佛法身见八万相。<a id="a-8N"></a>不同金光但于劣身见无分齐。<a id="a-8O"></a>今是彼佛全法界身。<a id="a-8P"></a>应圆似观现奇特身。<a id="a-8Q"></a>非是彼土常身常相。<a id="a-8R"></a>若彼常身即般舟中三十二相也。<a id="a-8S"></a>今乃特现八万四千相好光明。<a id="a-8T"></a>经文自云身量无边非是凡夫心力所及。<a id="a-8U"></a>正类净名如须弥山显于大海。<a id="a-8V"></a>安处众宝师子之座。<a id="a-8W"></a>药师中巍巍堂堂如星中月。<a id="a-8X"></a>大论中色像无边尊特之身。<a id="a-8Y"></a>此等经论所明尊特与今所现无少差殊。<a id="a-8Z"></a>彼色像无边既称尊特。<a id="a-8a"></a>此云身量无边。<a id="a-8b"></a>那谓生身。<a id="a-8c"></a>问所言龙尊叹尊特相。<a id="a-8d"></a>非现起者是义不然。<a id="a-8e"></a>以彼疏释尊特身云巍巍堂堂。<a id="a-8f"></a>若不现者何谓堂堂。<a id="a-8g"></a>答华藏尘相华严经列九十七名。<a id="a-8h"></a>与龙尊叹全不相应。<a id="a-8i"></a>又无身相高大之说。<a id="a-8j"></a>以验非是特现之相。<a id="a-8k"></a>只由龙尊言中妙示即劣含胜难思之文。<a id="a-8l"></a>大师见彼得意之处。<a id="a-8m"></a>是故疏云巍巍堂堂。<a id="a-8n"></a>得意处者。<a id="a-8o"></a>即总叹云。<a id="a-8p"></a>诸佛清净微妙寂灭也。<a id="a-8q"></a>清净乃是四德中净。<a id="a-8r"></a>必不阙于常乐我也。<a id="a-8s"></a>寂灭岂非涅槃之义。<a id="a-8t"></a>即称微妙是大灭度秘密藏也。<a id="a-8u"></a>以总冠别故三十二相遍严三身。<a id="a-8v"></a>生身则百福所成。<a id="a-8w"></a>见无厌足。<a id="a-8x"></a>尊特身则色无分齐。<a id="a-8y"></a>劣即堂堂。<a id="a-8z"></a>法性身则色性即智法门为相。<a id="a-90"></a>疏云。<a id="a-91"></a>此三不纵不横。<a id="a-92"></a>若纵横一异则不清净。<a id="a-93"></a>非微妙寂灭。<a id="a-94"></a>岂非圆人了乎三身是秘密藏。<a id="a-95"></a>密藏乃是法界总体。<a id="a-96"></a>一摄一切事事相收。<a id="a-97"></a>应用无边不离毫末。<a id="a-98"></a>相好至劣星等虚空。<a id="a-99"></a>故法华中龙女赞佛。<a id="a-9A"></a>微妙净法身具相三十二。<a id="a-9B"></a>显是劣应以法身具故。<a id="a-9C"></a>相相尊特。<a id="a-9D"></a>是故荆溪类同华严一一相好与虚空等。<a id="a-9E"></a>又文句云。<a id="a-9F"></a>一一相皆法界海。<a id="a-9G"></a>又妙玄云。<a id="a-9H"></a>垢衣内身实是长者。<a id="a-9I"></a>释签云。<a id="a-9J"></a>即是璎珞长者。<a id="a-9K"></a>璎珞长者岂非尊特。<a id="a-9L"></a>何待现邪。<a id="a-9M"></a>又妙乐云。<a id="a-9N"></a>若隐前三相从胜而说。<a id="a-9O"></a>非谓太虚。<a id="a-9P"></a>名为圆佛。<a id="a-9Q"></a>法华已前三佛离明隔偏小故。<a id="a-9R"></a>来至此经从劣辩胜。<a id="a-9S"></a>即三而一。<a id="a-9T"></a>若也法华但即法身不具尊特。<a id="a-9U"></a>正以太虚而为圆佛。<a id="a-9V"></a>又不具尊特。<a id="a-9W"></a>如何得名从劣辩胜即三而一。<a id="a-9X"></a>问法华文句云。<a id="a-9Y"></a>地师说多宝是法身。<a id="a-9Z"></a>举南岳破云。<a id="a-9a"></a>法身无来无出。<a id="a-9b"></a>报身巍巍堂堂。<a id="a-9c"></a>应身普现一切。<a id="a-9d"></a>若即此谓是三佛者。<a id="a-9e"></a>未尽其体。<a id="a-9f"></a>只是表示而已。<a id="a-9g"></a>多宝表法佛。<a id="a-9h"></a>释尊表报佛。<a id="a-9i"></a>分身表应佛记释云。<a id="a-9j"></a>无来者不合东来。<a id="a-9k"></a>无出者不应踊出。<a id="a-9l"></a>巍巍不应塔内。<a id="a-9m"></a>应身不应唯此。<a id="a-9n"></a>尚非应身岂具三身。<a id="a-9o"></a>既云巍巍不应塔内。<a id="a-9p"></a>信知报佛须现大身。<a id="a-9q"></a>若其即劣便得名报。<a id="a-9r"></a>塔内何妨何得破他。<a id="a-9s"></a>答此破地师不知表示。<a id="a-9t"></a>真将舍利便为法身。<a id="a-9u"></a>故记破云。<a id="a-9v"></a>尚非应身岂具三身。<a id="a-9w"></a>又以世人不知法华开权之妙即劣显胜。<a id="a-9x"></a>只执身大相多为报故。<a id="a-9y"></a>就其见斥云巍巍不应塔内。<a id="a-9z"></a>此用世人通解之义。<a id="a-A0"></a>而破于彼不可据此便令法华相非尊特。<a id="a-A1"></a>只如记云尚非应身岂具三身。<a id="a-A2"></a>亦非今家尽理之说。<a id="a-A3"></a>如荆溪据论若知像性遍虚空。<a id="a-A4"></a>三身宛然四德无减。<a id="a-A5"></a>泥木之像尚具三身。<a id="a-A6"></a>岂全身舍利皆不具邪。<a id="a-A7"></a>虽曲引文欲令非报。<a id="a-A8"></a>然终不能令法华机非业识见佛也。<a id="a-A9"></a>问请观音疏云。<a id="a-AA"></a>无量有二义。<a id="a-AB"></a>若生身无量是有量之无量。<a id="a-AC"></a>法身无量是无量之无量。<a id="a-AD"></a>大论云。<a id="a-AE"></a>法性身色像无边尊特之身犹如虚空。<a id="a-AF"></a>既云法性身。<a id="a-AG"></a>此乃不灭方名尊特。<a id="a-AH"></a>今第九观观于佛身。<a id="a-AI"></a>第十即观观世音身。<a id="a-AJ"></a>观音既是补处菩萨验佛有灭。<a id="a-AK"></a>岂非生身有量无量。<a id="a-AL"></a>安以此身便为尊特。<a id="a-AM"></a>答藏通补处彰佛有量。<a id="a-AN"></a>别圆补处显佛无量。<a id="a-AO"></a>以十方三世一切如来更无彼此迭相见故。<a id="a-AP"></a>同一法身一智慧故。<a id="a-AQ"></a>菩萨机忘如来应息。<a id="a-AR"></a>名补佛处。<a id="a-AS"></a>实异藏通前佛定灭后佛定生。<a id="a-AT"></a>为补处也。<a id="a-AU"></a>故金光明四佛降室。<a id="a-AV"></a>疏乃释云。<a id="a-AW"></a>若见四佛同尊特身一身一智慧。<a id="a-AX"></a>即是常身。<a id="a-AY"></a>弟子众一故。<a id="a-AZ"></a>若见四佛佛身不同。<a id="a-Aa"></a>即是应化。<a id="a-Ab"></a>弟子众多故。<a id="a-Ac"></a>故知只就同与不同常与无常。<a id="a-Ad"></a>分于二身。<a id="a-Ae"></a>藏通三乘故弟子多。<a id="a-Af"></a>别圆纯菩萨。<a id="a-Ag"></a>故弟子一。<a id="a-Ah"></a>岂论相好多少等邪。<a id="a-Ai"></a>既同一身复云常身。<a id="a-Aj"></a>岂竖分当现横论彼此。<a id="a-Ak"></a>是知观音补法身处。<a id="a-Al"></a>愈彰尊特无量之无量矣。<a id="a-Am"></a>且华严佛身委明八相。<a id="a-An"></a>既是尊特。<a id="a-Ao"></a>此论补处与彼何异。<a id="a-Ap"></a>云是生身。<a id="a-Aq"></a>是知今佛全法界身。<a id="a-Ar"></a>故灭即非灭。<a id="a-As"></a>观音补处生即非身。<a id="a-At"></a>不灭不生常身义成。<a id="a-Au"></a>尊特相显。<a id="a-Av"></a>问今所观佛高六十万亿那由他由旬。<a id="a-Aw"></a>虽云高大只是净土常所见身。<a id="a-Ax"></a>何以知然如法华中。<a id="a-Ay"></a>净光庄严国妙音菩萨欲来娑婆。<a id="a-Az"></a>彼佛诫云。<a id="a-B0"></a>汝身四万二千由旬。<a id="a-B1"></a>我身六百八十万由旬。<a id="a-B2"></a>汝往彼土于佛菩萨勿生劣想。<a id="a-B3"></a>故知净土常身高大。<a id="a-B4"></a>安以常身便为尊特。<a id="a-B5"></a>答于同居中净光庄严土唯演顿。<a id="a-B6"></a>如净名中众香之土。<a id="a-B7"></a>以其所被纯菩萨故。<a id="a-B8"></a>所以但现高大之身。<a id="a-B9"></a>佛知妙音所将之众。<a id="a-BA"></a>不知娑婆开权之妙。<a id="a-BB"></a>于佛辄起定小之讥。<a id="a-BC"></a>故寄妙音规未达者。<a id="a-BD"></a>意令得悟即劣之胜秘妙之权。<a id="a-BE"></a>既诫勿生下劣之想。<a id="a-BF"></a>乃是令起尊特之心。<a id="a-BG"></a>若谓不然。<a id="a-BH"></a>安得皆获普现三昧。<a id="a-BI"></a>若安养土渐顿俱谈。<a id="a-BJ"></a>声闻菩萨共为僧故。<a id="a-BK"></a>故使佛示生身法身二种之相。<a id="a-BL"></a>三十二相通于生法。<a id="a-BM"></a>大小共见。<a id="a-BN"></a>若八万相局在法身。<a id="a-BO"></a>大乘贤圣方得见也。<a id="a-BP"></a>是故众经多说弥陀生身常相。<a id="a-BQ"></a>今当略出。<a id="a-BR"></a>小弥陀经云。<a id="a-BS"></a>彼土莲华大如车轮。<a id="a-BT"></a>大弥陀经说。<a id="a-BU"></a>弥陀浴池广四万八千里。<a id="a-BV"></a>以依验正身未极大。<a id="a-BW"></a>般舟经说。<a id="a-BX"></a>阿弥陀佛三十二相。<a id="a-BY"></a>此经中说惯习小者。<a id="a-BZ"></a>生彼即得见佛闻法。<a id="a-Ba"></a>便证小果。<a id="a-Bb"></a>更有丈六八尺之身。<a id="a-Bc"></a>此等岂非常身常相邪。<a id="a-Bd"></a>若今所观八万相好。<a id="a-Be"></a>别圆真似方得见之。<a id="a-Bf"></a>故上品下生疏判已登习种性位。<a id="a-Bg"></a>生彼七日见佛众相。<a id="a-Bh"></a>心不明了。<a id="a-Bi"></a>三七日后乃了了见。<a id="a-Bj"></a>及闻众声皆说妙法。<a id="a-Bk"></a>唯上品上生道种性位。<a id="a-Bl"></a>生彼即见众相具足。<a id="a-Bm"></a>光明宝林皆说妙法。<a id="a-Bn"></a>即悟无生。<a id="a-Bo"></a>三贤菩萨。<a id="a-Bp"></a>依业识故。<a id="a-Bq"></a>知心现佛。<a id="a-Br"></a>乃就尊特论乎明昧。<a id="a-Bs"></a>若惯习小者。<a id="a-Bt"></a>及诸凡夫依事识故。<a id="a-Bu"></a>不于尊特而论明昧。<a id="a-Bv"></a>良以此等虽因临终回向得生。<a id="a-Bw"></a>佛顺本习。<a id="a-Bx"></a>故且用小令其证果。<a id="a-By"></a>既说无常苦空之法。<a id="a-Bz"></a>须以生身相好应之。<a id="a-C0"></a>浴池之身三十二相。<a id="a-C1"></a>正对此机。<a id="a-C2"></a>故般舟经云。<a id="a-C3"></a>在菩萨众中说经。<a id="a-C4"></a>又云。<a id="a-C5"></a>在比丘僧中说经。<a id="a-C6"></a>信三十二相通大小人常所睹见。<a id="a-C7"></a>是故彼经观法之初。<a id="a-C8"></a>不托日冰便观此相。<a id="a-C9"></a>斯盖凡心可想之境故也。<a id="a-CA"></a>若八万相是彼如来现奇特身。<a id="a-CB"></a>增进深位念佛三昧。<a id="a-CC"></a>非是凡夫心力所及。<a id="a-CD"></a>是故此经初令观日。<a id="a-CE"></a>疏释齐于下品下生。<a id="a-CF"></a>以验想冰至假想地。<a id="a-CG"></a>属下三品当名字人。<a id="a-CH"></a>次得三昧见彼实地。<a id="a-CI"></a>合入观行初二两品。<a id="a-CJ"></a>次观宝树及以池楼。<a id="a-CK"></a>至总观成当三四品。<a id="a-CL"></a>宝座观成当第五品。<a id="a-CM"></a>以座上宝幢如百千万亿须弥山大。<a id="a-CN"></a>比知座体其量难思。<a id="a-CO"></a>非第五品三观功成。<a id="a-CP"></a>凡小事禅见莫能及。<a id="a-CQ"></a>此观虽就经文未便许观佛身。<a id="a-CR"></a>乃令先想一大宝像称座而坐。<a id="a-CS"></a>及二菩萨皆想坐座。<a id="a-CT"></a>况复悉用作是不二妙观观之。<a id="a-CU"></a>使心流利方令观佛。<a id="a-CV"></a>学者应知日观已来所修三观共于事禅。<a id="a-CW"></a>良以皆须想成相起故也。<a id="a-CX"></a>事禅既胜三界思惑悉已被伏。<a id="a-CY"></a>妙观观像见破即登第七信位。<a id="a-CZ"></a>得此位已。<a id="a-Ca"></a>方令观佛真法之身八万相显。<a id="a-Cb"></a>乃得名为念佛三昧。<a id="a-Cc"></a>即感诸佛现前授记。<a id="a-Cd"></a>生彼便证无生法忍。<a id="a-Ce"></a>经文如此明圆深观所显之相。<a id="a-Cf"></a>诚谓奇特。<a id="a-Cg"></a>实匪生身凡夫小乘常所见相。<a id="a-Ch"></a>问释题序云。<a id="a-Ci"></a>无量寿佛是所观胜境。<a id="a-Cj"></a>岂非托彼依正色心。<a id="a-Ck"></a>修乎三观显三谛理。<a id="a-Cl"></a>今八万相既是正报。<a id="a-Cm"></a>义当生身。<a id="a-Cn"></a>托此修观观成理显。<a id="a-Co"></a>乃见藏海尘数之相。<a id="a-Cp"></a>方名尊特。<a id="a-Cq"></a>岂分段生身便为尊特邪。<a id="a-Cr"></a>答前正释题。<a id="a-Cs"></a>以妙三身解所观境。<a id="a-Ct"></a>今至经文。<a id="a-Cu"></a>以八万相为所观境。<a id="a-Cv"></a>信八万相与妙三身无二无别。<a id="a-Cw"></a>二处皆用不思议境而为所观。<a id="a-Cx"></a>故八万相观之令显。<a id="a-Cy"></a>显名观成无别所显。<a id="a-Cz"></a>且行人念佛。<a id="a-D0"></a>谁不托佛正报修观。<a id="a-D1"></a>但境随解名生名法。<a id="a-D2"></a>小机不解所观佛身是法界用。<a id="a-D3"></a>谓正习生故曰生身。<a id="a-D4"></a>大机能解所观之佛。<a id="a-D5"></a>是法界用。<a id="a-D6"></a>应既有本生即同法。<a id="a-D7"></a>是故受于法身之称。<a id="a-D8"></a>故见佛相若多若少皆称法身。<a id="a-D9"></a>今经明示佛法界身入心想中。<a id="a-DA"></a>故疏标云。<a id="a-DB"></a>观佛法身斯乃即三而一之法身也。<a id="a-DC"></a>况今不是初心观境。<a id="a-DD"></a>乃圆七信所观境耳。<a id="a-DE"></a>岂于座像圆观已成。<a id="a-DF"></a>却托藏通生身修观。<a id="a-DG"></a>又观生身显藏尘相。<a id="a-DH"></a>此乃通人被别圆接。<a id="a-DI"></a>全非顿教始终圆观。<a id="a-DJ"></a>只如般舟三十二相即知心现。<a id="a-DK"></a>故相相皆中。<a id="a-DL"></a>据所观胜境言是生身。<a id="a-DM"></a>深不可也。<a id="a-DN"></a>学者应知八万相显即三谛显。<a id="a-DO"></a>良以此相法身所具。<a id="a-DP"></a>与彼三惑本不相应。<a id="a-DQ"></a>故一一相即真俗中。<a id="a-DR"></a>即一而三即三而一。<a id="a-DS"></a>不可思议名真善妙色。<a id="a-DT"></a>今之三昧显本妙相。<a id="a-DU"></a>故观音观云真实色身也。<a id="a-DV"></a>问尊特既是他受用报。<a id="a-DW"></a>须入别圆地住方见。<a id="a-DX"></a>今八万相似位能见。<a id="a-DY"></a>验非尊特合是生身。<a id="a-DZ"></a>答据何文义别圆似位唯见生身。<a id="a-Da"></a>须知尊特地住已上分证论见。<a id="a-Db"></a>地住之前相似论见。<a id="a-Dc"></a>斯乃如来以实报身。<a id="a-Dd"></a>应下二土。</p>
 </body>
</html>