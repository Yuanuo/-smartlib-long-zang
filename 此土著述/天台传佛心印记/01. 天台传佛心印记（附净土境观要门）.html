<!doctype html>
<html id="z3IBXLA1iE" data-ver="520">
 <head>
  <meta charset="utf-8">
  <meta author="怀则">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">天台传佛心印记（附净土境观要门）</h1>
  <p id="a2">只一具字。<a id="a-3"></a>弥显今宗以性具善。<a id="a-4"></a>他师亦知具恶缘了。<a id="a-5"></a>他皆莫测。<a id="a-6"></a>是知今家性具之功。<a id="a-7"></a>功在性恶。<a id="a-8"></a>若无性恶必须破九界修恶显佛界性善。<a id="a-9"></a>是为缘理断九。<a id="a-A"></a>非今所论。<a id="a-B"></a>故止观所明十乘妙观。<a id="a-C"></a>观于阴等十境三障四魔。<a id="a-D"></a>一一皆成圆妙三谛。<a id="a-E"></a>此乃发心立行之体格。<a id="a-F"></a>岂有圆顿更过于此。<a id="a-G"></a>初心修观必先内心。<a id="a-H"></a>故于三科拣却界入。<a id="a-I"></a>复于五阴又除前四。<a id="a-J"></a>的取识阴为所观境。<a id="a-K"></a>如去丈就尺去尺就寸。<a id="a-L"></a>是为总无明心。<a id="a-M"></a>若就总明别即第六识。<a id="a-N"></a>如伐树得根。<a id="a-O"></a>灸病得穴。<a id="a-P"></a>千枝百病自然消殒。<a id="a-Q"></a>若不入者然后历余一心例余阴入。<a id="a-R"></a>乃至九境待发方观。<a id="a-S"></a>不发不观莫不咸尔。<a id="a-T"></a>方显九界三道修恶。<a id="a-U"></a>当体即是性恶法门。<a id="a-V"></a>性恶融通无法不趣。<a id="a-W"></a>任运摄得佛界性善。<a id="a-X"></a>修恶既即性恶修恶无所破。<a id="a-Y"></a>性恶无所显。<a id="a-Z"></a>是为全恶。<a id="a-a"></a>是恶即义方成。<a id="a-b"></a>是则今家明即永异诸师。<a id="a-c"></a>以非二物相合亦非背面相翻。<a id="a-d"></a>直须当体全是方名为即。<a id="a-e"></a>何须断除烦恼生死。<a id="a-f"></a>方显佛界菩提涅槃耶。<a id="a-g"></a>又应须了此性善恶。<a id="a-h"></a>在诸大乘立名不同。<a id="a-i"></a>广略有异。<a id="a-j"></a>立名不同者。<a id="a-k"></a>华严云。<a id="a-l"></a>能随染净缘。<a id="a-m"></a>遂分十法界。<a id="a-n"></a>迷则十界俱染。<a id="a-o"></a>悟则十界俱净。<a id="a-p"></a>十法界离合读之三因具足。<a id="a-q"></a>三字合呼九界。<a id="a-r"></a>为恶正因。<a id="a-s"></a>佛界为善正因。<a id="a-t"></a>十字独呼法界。<a id="a-u"></a>合呼即了因。<a id="a-v"></a>十法合呼界字。<a id="a-w"></a>独呼即缘因。<a id="a-x"></a>法华云。<a id="a-y"></a>诸法实相不出权实。<a id="a-z"></a>诸法是同体权中善恶缘了。<a id="a-10"></a>实相是同体实中善恶正因。<a id="a-11"></a>九界十如即恶缘因。<a id="a-12"></a>佛界十如即善缘因。<a id="a-13"></a>三转读之了正不缺。<a id="a-14"></a>涅槃经中。<a id="a-15"></a>阐提善人二人俱有性善性恶。<a id="a-16"></a>名为善恶缘因。<a id="a-17"></a>三因既妙言缘必具了正言了必具正。<a id="a-18"></a>缘言正必具缘。<a id="a-19"></a>了一必具三。<a id="a-1A"></a>三即是一。<a id="a-1B"></a>毋得守语害圆诬罔圣意。<a id="a-1C"></a>若尔九界三因性。<a id="a-1D"></a>染了因性恶缘因。<a id="a-1E"></a>染恶不二是恶正因。<a id="a-1F"></a>岂唯局修。<a id="a-1G"></a>佛界三因性善缘。<a id="a-1H"></a>因性净了因。<a id="a-1I"></a>善净不二即善正因。<a id="a-1J"></a>此性善恶亦名性净性秽。<a id="a-1K"></a>或名理明理暗。<a id="a-1L"></a>或名常无常双寂之体。<a id="a-1M"></a>如请观音。<a id="a-1N"></a>或单名毒害。<a id="a-1O"></a>毒害即性恶。<a id="a-1P"></a>皆一体之异名也。<a id="a-1Q"></a>随机利钝广略有异者。<a id="a-1R"></a>略则十界广则三千。<a id="a-1S"></a>故知善恶不出十界。<a id="a-1T"></a>十界性融互具成百界。<a id="a-1U"></a>界十如则成千如。<a id="a-1V"></a>假名一千。<a id="a-1W"></a>五阴一千国土一千。<a id="a-1X"></a>如此三千现前一念修恶之心。<a id="a-1Y"></a>本来具足非造作而成。<a id="a-1Z"></a>非相生而然。<a id="a-1a"></a>非相含而然。<a id="a-1b"></a>一念不在前。<a id="a-1c"></a>三千不在后。<a id="a-1d"></a>一念不少三千不多。<a id="a-1e"></a>须知情可破法不可破。<a id="a-1f"></a>执法成病亦须破。<a id="a-1g"></a>是则善恶净秽是法门理体。<a id="a-1h"></a>体本明净不断纤毫。<a id="a-1i"></a>是则断证迷悟。<a id="a-1j"></a>但约染净而论。<a id="a-1k"></a>往人无择法眼。<a id="a-1l"></a>情理不分药病不辨。<a id="a-1m"></a>才闻空中名遮一相不立。<a id="a-1n"></a>便作断灭而解假观名。<a id="a-1o"></a>照三千宛然。<a id="a-1p"></a>定谓三千立法。<a id="a-1q"></a>若三谛俱遮。<a id="a-1r"></a>又如何立法耶。<a id="a-1s"></a>迷情须破。<a id="a-1t"></a>故用即空即假即中。<a id="a-1u"></a>达此一念修恶之心。<a id="a-1v"></a>即是三千妙境。<a id="a-1w"></a>修恶既即性恶。<a id="a-1x"></a>是理具三千。<a id="a-1y"></a>而此修恶便是妙事三千。<a id="a-1z"></a>但观理具俱破俱立俱是法界。<a id="a-20"></a>自然摄得事用三千。<a id="a-21"></a>三千皆实相相宛然。<a id="a-22"></a>事理本融非头数法。<a id="a-23"></a>不属所破宁非所显。<a id="a-24"></a>故曰诸佛不断性恶。<a id="a-25"></a>阐提不断性善。<a id="a-26"></a>点此一意众滞自消。<a id="a-27"></a>问曰阐提与佛断何等善恶。<a id="a-28"></a>答阐提断修善尽修恶满足。<a id="a-29"></a>诸佛断修恶尽修善满足。<a id="a-2A"></a>问修善修恶既是妙事。<a id="a-2B"></a>乃属所显何名所破。<a id="a-2C"></a>答修善恶即性善恶。<a id="a-2D"></a>无修善恶可论。<a id="a-2E"></a>斯是断义故。<a id="a-2F"></a>诸佛断修恶尽。<a id="a-2G"></a>阐提断修善尽。<a id="a-2H"></a>修善恶既即性善恶。<a id="a-2I"></a>修善恶何尝断。<a id="a-2J"></a>斯不断义。<a id="a-2K"></a>断与不断妙在其中。<a id="a-2L"></a>问阐提不断性善修善得起。<a id="a-2M"></a>诸佛不断性恶还起修恶否。<a id="a-2N"></a>答阐提不达性善为善所染。<a id="a-2O"></a>故修善得起。<a id="a-2P"></a>广治诸恶。<a id="a-2Q"></a>诸佛能达于恶。<a id="a-2R"></a>故于恶自在恶不复起。<a id="a-2S"></a>广用诸恶化度众生。<a id="a-2T"></a>妙用无染名恶法门。<a id="a-2U"></a>虽无染碍之相。<a id="a-2V"></a>而有性具之相。<a id="a-2W"></a>博地但理名字。<a id="a-2X"></a>初闻观行未显。<a id="a-2Y"></a>验体仍迷。<a id="a-2Z"></a>六根似发。<a id="a-2a"></a>初住分见妙觉果成。<a id="a-2b"></a>究竟明显是则理须亲证。<a id="a-2c"></a>其相方彰。<a id="a-2d"></a>如曹公相隐解衣方见事可比知。<a id="a-2e"></a>如孙刘相显了然在目。<a id="a-2f"></a>又如全波为湿全湿为波。<a id="a-2g"></a>波相易识湿性难彰。<a id="a-2h"></a>如此事理宛有三用。<a id="a-2i"></a>只一事理三千即空性。<a id="a-2j"></a>了因即假性。<a id="a-2k"></a>缘因即中性。<a id="a-2l"></a>正因三谛若不性具即义何由可成。<a id="a-2m"></a>非但三千即三谛亦乃三谛即三千。<a id="a-2n"></a>故云中谛者。<a id="a-2o"></a>统一切法。<a id="a-2p"></a>真谛者泯一切法。<a id="a-2q"></a>俗谛者立一切法。<a id="a-2r"></a>三千即中。<a id="a-2s"></a>以中为主。<a id="a-2t"></a>即一而三。<a id="a-2u"></a>名为本有所观妙境。<a id="a-2v"></a>以空假即中三皆属性中。<a id="a-2w"></a>即空假还归二修。<a id="a-2x"></a>三千即空以空为主。<a id="a-2y"></a>名全性起修。<a id="a-2z"></a>是为因中能观妙观。<a id="a-30"></a>以假中皆空三皆属观空。<a id="a-31"></a>即假中还归用。<a id="a-32"></a>境三千即假以假为主。<a id="a-33"></a>名为果上解脱大用。<a id="a-34"></a>以中空即假三皆属用。<a id="a-35"></a>假即中空还归境观。<a id="a-36"></a>只一三法。<a id="a-37"></a>各对二明。<a id="a-38"></a>论乎三境。<a id="a-39"></a>三观三用不即不离。<a id="a-3A"></a>不纵不横即遮即照。<a id="a-3B"></a>二义同时玄妙深绝。<a id="a-3C"></a>如三点伊。<a id="a-3D"></a>一不相混。<a id="a-3E"></a>三不相离。<a id="a-3F"></a>名大涅槃。<a id="a-3G"></a>今就能观论乎三观。<a id="a-3H"></a>所观即是三谛。<a id="a-3I"></a>言三观者。<a id="a-3J"></a>以即空故破染碍情。<a id="a-3K"></a>一相不立。<a id="a-3L"></a>显此三千同一性故。<a id="a-3M"></a>一切即一方能同居。<a id="a-3N"></a>一念派之弥合故。<a id="a-3O"></a>如众珠咸趣一珠。<a id="a-3P"></a>毕竟清净非断无空。<a id="a-3Q"></a>以即假故互具互摄。<a id="a-3R"></a>诸相宛然显此三千。<a id="a-3S"></a>不失自体一即一切。<a id="a-3T"></a>虽复同居一念即之弥分故。<a id="a-3U"></a>如一珠影入众珠。<a id="a-3V"></a>不可思议非赖缘假。<a id="a-3W"></a>以即中故显此三千。<a id="a-3X"></a>非一非一切。<a id="a-3Y"></a>非分非合。<a id="a-3Z"></a>双遮二边。<a id="a-3a"></a>无有二相双照二谛。<a id="a-3b"></a>空假宛然。<a id="a-3c"></a>岂同但中。<a id="a-3d"></a>不具诸法一空一切空。<a id="a-3e"></a>三观皆空总空观。<a id="a-3f"></a>一假一切假。<a id="a-3g"></a>三观皆假总假观。<a id="a-3h"></a>一中一切中三观皆中总中观。<a id="a-3i"></a>是则终日破相诸法皆成。<a id="a-3j"></a>终日立法纤尘必尽。<a id="a-3k"></a>终日绝待二边炽然。<a id="a-3l"></a>是为即破即立。<a id="a-3m"></a>即立即破。<a id="a-3n"></a>非破非立而破而立。<a id="a-3o"></a>亦名即遮即照。<a id="a-3p"></a>即照即遮。<a id="a-3q"></a>非遮非照而遮而照。<a id="a-3r"></a>说虽次第行在一时。<a id="a-3s"></a>若尔无理不立无情不破。<a id="a-3t"></a>岂与断无之空赖缘之假。<a id="a-3u"></a>出二边中同日而语耶。<a id="a-3v"></a>故曰。<a id="a-3w"></a>唯佛与佛乃能究尽。<a id="a-3x"></a>稻麻二乘恒沙菩萨。<a id="a-3y"></a>并不能知斯义少分。<a id="a-3z"></a>如此三千通依诸部的在法华。<a id="a-40"></a>盖由昔经。<a id="a-41"></a>一有兼带之过。<a id="a-42"></a>二有隔偏之失。<a id="a-43"></a>今经非但纯一无杂。<a id="a-44"></a>复能开粗即妙。<a id="a-45"></a>题称妙法。<a id="a-46"></a>良在兹焉。<a id="a-47"></a>是知用此绝待妙法为观体者。<a id="a-48"></a>方譬日光不与暗共。<a id="a-49"></a>此乃终穷究竟极说。<a id="a-4A"></a>是为佛祖正传心印。<a id="a-4B"></a>佛以是传之于迦葉。<a id="a-4C"></a>迦葉以是传之于阿难。<a id="a-4D"></a>乃至二十四代传之于师子比丘。<a id="a-4E"></a>师子遇难不得其传焉。<a id="a-4F"></a>是为金口祖承。<a id="a-4G"></a>皆见而知之者出付法传。<a id="a-4H"></a>或有前加六佛后添四祖。<a id="a-4I"></a>说偈付法。<a id="a-4J"></a>拈华微笑唱为教外别传经论无凭。<a id="a-4K"></a>人皆不许。<a id="a-4L"></a>洎汉明夜梦佛法流东至北齐之间。<a id="a-4M"></a>有慧文师。<a id="a-4N"></a>因探释论悟一心三智。<a id="a-4O"></a>横宗龙树推而上之。<a id="a-4P"></a>即二十四祖中第十三师。<a id="a-4Q"></a>文师则闻而知之。<a id="a-4R"></a>以此授之南岳。<a id="a-4S"></a>南岳克证法华三昧获六根清净。<a id="a-4T"></a>传之于天台。<a id="a-4U"></a>天台灵岳亲承大苏。<a id="a-4V"></a>妙悟持因静。<a id="a-4W"></a>发证不由他故。<a id="a-4X"></a>用法华妙旨。<a id="a-4Y"></a>结成三千绝待妙观。<a id="a-4Z"></a>传之于章安。<a id="a-4a"></a>章安结集法藏传之于二威。<a id="a-4b"></a>威传左溪。<a id="a-4c"></a>左溪传之于荆溪。<a id="a-4d"></a>荆溪广作传记辅翼大义。<a id="a-4e"></a>昭如日星。<a id="a-4f"></a>复推而下之。<a id="a-4g"></a>皆见而知之者。<a id="a-4h"></a>一家教观光被四海。<a id="a-4i"></a>始则安史作难中因会昌废除。<a id="a-4j"></a>后因五代兵火教藏灭绝。<a id="a-4k"></a>几至不传。<a id="a-4l"></a>螺溪访失。<a id="a-4m"></a>旧闻网罗天下。<a id="a-4n"></a>钱王遣使高丽日本。<a id="a-4o"></a>教观复还无行江浙。<a id="a-4p"></a>传至于四明。<a id="a-4q"></a>荆溪未记者记之。<a id="a-4r"></a>四三昧难行者悉行之。<a id="a-4s"></a>中兴此道。<a id="a-4t"></a>如大明在天不可掩也。<a id="a-4u"></a>此亦闻而知之者。<a id="a-4v"></a>故翰林梁敬之。<a id="a-4w"></a>谓之抗折百家超过诸说。<a id="a-4x"></a>员外柳子厚谓之去圣逾远。<a id="a-4y"></a>异端并起。<a id="a-4z"></a>唯天台大师为得其说。<a id="a-50"></a>二贤者岂虚美而谄附之耶。<a id="a-51"></a>诸宗既不知性具恶法。<a id="a-52"></a>若论九界唯云性起。<a id="a-53"></a>纵有说云圆家以性具为宗者。<a id="a-54"></a>只知性具善也。<a id="a-55"></a>不知性具恶故。<a id="a-56"></a>虽云烦恼即菩提。<a id="a-57"></a>生死即涅槃。<a id="a-58"></a>鼠唧鸟空有言无旨。<a id="a-59"></a>必须翻九界修恶。<a id="a-5A"></a>证佛界性善。<a id="a-5B"></a>以至直指人心见性成佛。<a id="a-5C"></a>即心是佛等。<a id="a-5D"></a>乃指真心成佛。<a id="a-5E"></a>非指妄心。<a id="a-5F"></a>故有人云。<a id="a-5G"></a>即心是佛。<a id="a-5H"></a>真心耶。<a id="a-5I"></a>妄心耶。<a id="a-5J"></a>答真心也。<a id="a-5K"></a>又有人云。<a id="a-5L"></a>修证即不无。<a id="a-5M"></a>染污即不得。<a id="a-5N"></a>此乃独标清净法身。<a id="a-5O"></a>以为教外别传之宗。<a id="a-5P"></a>拣云报化非真佛。<a id="a-5Q"></a>亦非说法者。<a id="a-5R"></a>然大功大用非无报化。<a id="a-5S"></a>若解通报化即滞染污。<a id="a-5T"></a>缘非护念不能顿见法身。<a id="a-5U"></a>是皆不出但中之义。<a id="a-5V"></a>尚未能知佛界。<a id="a-5W"></a>但中性具三身岂能知九界三身耶。<a id="a-5X"></a>以善恶言之偏属性善。<a id="a-5Y"></a>十界言之偏属佛界。<a id="a-5Z"></a>真妄言之偏属于真。<a id="a-5a"></a>九识言之偏属真常净识。<a id="a-5b"></a>四教言之偏属别教。<a id="a-5c"></a>阴等十境言之属菩萨境。<a id="a-5d"></a>未离三障四魔。<a id="a-5e"></a>何名圆顿心印。<a id="a-5f"></a>故知诸师言即指真即真。<a id="a-5g"></a>非指妄即真。<a id="a-5h"></a>是则合云菩提即菩提。<a id="a-5i"></a>涅槃即涅槃也。<a id="a-5j"></a>既非即阴而示。<a id="a-5k"></a>又无修发之相。<a id="a-5l"></a>偏指佛界真心一破一立。<a id="a-5m"></a>若非别教缘理断九推与何耶。<a id="a-5n"></a>又复不了性恶即佛性异名。<a id="a-5o"></a>烦恼心生死色。<a id="a-5p"></a>皆无佛性。<a id="a-5q"></a>烦恼心无佛性。<a id="a-5r"></a>故相宗谓定性二乘。<a id="a-5s"></a>极恶阐提不成佛。<a id="a-5t"></a>生死色无佛性故。<a id="a-5u"></a>彼性宗谓墙壁瓦砾不成佛。<a id="a-5v"></a>须破九界烦恼生死修恶。<a id="a-5w"></a>显佛界性善佛性故。<a id="a-5x"></a>但知果地融通。<a id="a-5y"></a>不了因心本具。<a id="a-5z"></a>若尔非但无情无性有情亦无。<a id="a-60"></a>何者须约真如心说唯心。<a id="a-61"></a>则成遮那有佛性真常色。<a id="a-62"></a>说唯色则成寂光有佛性。<a id="a-63"></a>何关有情烦恼心无情生死色耶。<a id="a-64"></a>具如金錍中说。<a id="a-65"></a>问有人云。<a id="a-66"></a>南岳天台令依三谛之理修三止三观。<a id="a-67"></a>教义虽是圆妙。<a id="a-68"></a>然其趣入门户次第。<a id="a-69"></a>亦只是高僧所修四禅八定。<a id="a-6A"></a>诸禅行相唯达磨所传顿同佛体。<a id="a-6B"></a>今此所明何相反耶。<a id="a-6C"></a>答良由他人见今家。<a id="a-6D"></a>立第六识为所观阴境。<a id="a-6E"></a>乃谓权教所诠。<a id="a-6F"></a>观第九识方同佛体。<a id="a-6G"></a>如斯指斥谬之甚矣。<a id="a-6H"></a>前虽已辨今更评之。<a id="a-6I"></a>若论境者唯尚近要。<a id="a-6J"></a>即以第六识心。<a id="a-6K"></a>以为所观之境。<a id="a-6L"></a>知妙三识未尝暂离一见一思。<a id="a-6M"></a>虽唯一识未尝不以三识为观。<a id="a-6N"></a>未尝不以三识为境。<a id="a-6O"></a>若直以此心缘于佛界实相理者。<a id="a-6P"></a>如用蕅丝悬山徒增分别绝念无由。<a id="a-6Q"></a>何者。<a id="a-6R"></a>此第六识既是见思熏起。<a id="a-6S"></a>能起忻厌分别作善恶因。<a id="a-6T"></a>即是修恶体。<a id="a-6U"></a>此修恶即是性恶。<a id="a-6V"></a>是为能观观法。<a id="a-6W"></a>复是所显法门。<a id="a-6X"></a>故荆溪云。<a id="a-6Y"></a>忽都未闻性恶之名。<a id="a-6Z"></a>安能信有性德之行。<a id="a-6a"></a>以由修恶即性恶故。<a id="a-6b"></a>三观十乘无惑可破无理可显。<a id="a-6c"></a>方名无作妙行。<a id="a-6d"></a>乃至果上普现色身。<a id="a-6e"></a>垂形九界游戏六道。<a id="a-6f"></a>全性恶起得名无谋而应。<a id="a-6g"></a>若也翻恶为善断恶证善。<a id="a-6h"></a>因中行成有作果上。<a id="a-6i"></a>作意神通何异外道。<a id="a-6j"></a>如此称为顿同佛体。<a id="a-6k"></a>乃认鱼目作明珠。<a id="a-6l"></a>指山鸡为鸾凤。<a id="a-6m"></a>虽三尺童子亦知其谬。<a id="a-6n"></a>若以性恶对乎性善。<a id="a-6o"></a>约十界次第迭论者。<a id="a-6p"></a>六界为恶二乘为善。<a id="a-6q"></a>八界为恶菩萨为善。<a id="a-6r"></a>九界为恶佛界为善。<a id="a-6s"></a>此之九一乃是恶之际善之极。<a id="a-6t"></a>故今所辩盖就极论圆人性具善恶。<a id="a-6u"></a>故如君子不器。<a id="a-6v"></a>善恶俱能体用不二。<a id="a-6w"></a>别人不具性恶。<a id="a-6x"></a>故如淳善人不能造恶。<a id="a-6y"></a>为无明所牵方能造恶也。<a id="a-6z"></a>释论云。<a id="a-70"></a>淫欲即是道。<a id="a-71"></a>痴恚亦复然。<a id="a-72"></a>如是三法中具一切佛法。<a id="a-73"></a>淫欲痴恚修恶也。<a id="a-74"></a>具一切佛法即性恶也。<a id="a-75"></a>又经曰。<a id="a-76"></a>弹指散华低头合掌皆成佛道。<a id="a-77"></a>弹指等修善也。<a id="a-78"></a>皆成佛道者即性善也。<a id="a-79"></a>夫如是莫不咸使法界有情。<a id="a-7A"></a>复此本有自性而已矣。<a id="a-7B"></a>故得山林之下草泽之士。<a id="a-7C"></a>精究佛乘弘宣圣化。<a id="a-7D"></a>或于师门耳提面命见而知之。<a id="a-7E"></a>或于经疏研几索隐闻而知之。<a id="a-7F"></a>见闻之间两心相照。<a id="a-7G"></a>玄领默契名之为传。<a id="a-7H"></a>我心本具不从他得名为不传。<a id="a-7I"></a>心虽本具点示方知是为传。<a id="a-7J"></a>此不传之妙如印即心是名心印。<a id="a-7K"></a>知此者名妙解。<a id="a-7L"></a>行此者名妙行。<a id="a-7M"></a>证此者名妙果。<a id="a-7N"></a>如此则能事毕矣。<a id="a-7O"></a>如上所论且在自行未涉化他。<a id="a-7P"></a>何者迦葉于譬说中一闻即悟不假修持。<a id="a-7Q"></a>具领五时施化故。<a id="a-7R"></a>曰说法据此故施开自在。<a id="a-7S"></a>遂蒙如来述成授记。<a id="a-7T"></a>故知迦葉传此心印的在法华。<a id="a-7U"></a>闻譬者妙解也。<a id="a-7V"></a>悟入者妙果也。<a id="a-7W"></a>故曰。<a id="a-7X"></a>今法王大宝自然而至。<a id="a-7Y"></a>迦葉既尔余可例然。<a id="a-7Z"></a>金口既然今师亦尔。<a id="a-7a"></a>北齐一披其文朗然大悟。<a id="a-7b"></a>南岳九旬乃证。<a id="a-7c"></a>天台二七方克。<a id="a-7d"></a>故知从闻而思。<a id="a-7e"></a>思修而证。<a id="a-7f"></a>根性不同证有迟速。<a id="a-7g"></a>若论化他名为付托。<a id="a-7h"></a>亦曰嘱累。<a id="a-7i"></a>仍有通别。<a id="a-7j"></a>通该四众。<a id="a-7k"></a>别在迦葉。<a id="a-7l"></a>如劝持读诵嘱累流通。<a id="a-7m"></a>乃至余深法中示教利喜。<a id="a-7n"></a>声闻则具有八千。<a id="a-7o"></a>菩萨则无量无数。<a id="a-7p"></a>别则唯在迦葉。<a id="a-7q"></a>付嘱不局一处。<a id="a-7r"></a>故涅槃中虽不在会。<a id="a-7s"></a>欲令四众咸知敬信有在。<a id="a-7t"></a>乃曰我今所有无上正法。<a id="a-7u"></a>以付摩诃迦葉。<a id="a-7v"></a>又付法传云。<a id="a-7w"></a>化缘将毕垂当灭度。<a id="a-7x"></a>告大弟子摩诃迦葉。<a id="a-7y"></a>如我今者将般涅槃。<a id="a-7z"></a>以此深法用嘱累汝。<a id="a-80"></a>汝当于后敬顺我意。<a id="a-81"></a>广宣流布无令断绝。<a id="a-82"></a>若尔经必有文不尽度耳。<a id="a-83"></a>所以独付迦葉者有三意故。<a id="a-84"></a>一者如来缘谢迦葉缘兴。<a id="a-85"></a>二者迦葉苦行能令佛法久住。<a id="a-86"></a>三者附于小果化导易行。<a id="a-87"></a>例如净明德佛付嘱一切众生喜见菩萨。<a id="a-88"></a>广令流布是也。<a id="a-89"></a>盖由缘不在彼。<a id="a-8A"></a>是以付托于斯岂传佛心印。<a id="a-8B"></a>独在迦葉余皆不了耶。<a id="a-8C"></a>世人昧此欺罔圣贤妄生戏论。<a id="a-8D"></a>未能知此自行化他的传之旨也。<a id="a-8E"></a>呜呼。<a id="a-8F"></a>是为一家古今绝唱佛祖正传。<a id="a-8G"></a>但白雪阳春唱高和寡耳。<a id="a-8H"></a>则幸逢嘉运不辞鄙陋。<a id="a-8I"></a>辄凭纸墨以广见闻。<a id="a-8J"></a>效法华若田若里。<a id="a-8K"></a>涅槃若树若石。<a id="a-8L"></a>或生谤毁。<a id="a-8M"></a>庶几强毒如兽渡河。<a id="a-8N"></a>岂敢顾于濡尾者也。</p>
 </body>
</html>