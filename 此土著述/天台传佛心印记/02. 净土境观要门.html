<!doctype html>
<html id="z3IBXLC1iF" data-ver="368">
 <head>
  <meta charset="utf-8">
  <meta author="怀则">
  <meta library="龙藏">
  <meta catalog="此土著述">
  <meta period="元">
 </head>
 <body>
  <h1 id="a1">净土境观要门</h1>
  <p id="a2">夫净土法门者。<a id="a-3"></a>乃末世机缘出生死之要路。<a id="a-4"></a>横截五道之舟航。<a id="a-5"></a>一生彼处永无退转。<a id="a-6"></a>以诸天身飞行自在。<a id="a-7"></a>衣食自然得。<a id="a-8"></a>预清净海众。<a id="a-9"></a>常得见佛闻法速入圣位。<a id="a-A"></a>无虎狼师子蚊虻蚤虱有情之恼。<a id="a-B"></a>无寒热风雨无情之所煎熬。<a id="a-C"></a>莲华化生寿命无量。<a id="a-D"></a>既无生老病死等苦但受诸乐。<a id="a-E"></a>故名极乐世界。<a id="a-F"></a>故我释迦如来欲令此土在迷众生。<a id="a-G"></a>出离众苦开折伏之门。<a id="a-H"></a>弥陀慈父示摄受之路。<a id="a-I"></a>所以苦口叮咛殷勤告诫。<a id="a-J"></a>偏赞净土普劝往生良由于此。<a id="a-K"></a>是故西天此土圣贤道俗。<a id="a-L"></a>回向发愿临终见佛得往生者。<a id="a-M"></a>具载典记不可胜数。<a id="a-N"></a>但下劣凡夫贪着粗弊色声甘心。<a id="a-O"></a>流浪生死不求出离。<a id="a-P"></a>譬如入城句当。<a id="a-Q"></a>若不预办安歇之处。<a id="a-R"></a>至乎日暮无所栖泊。<a id="a-S"></a>深可痛伤悲悼也。<a id="a-T"></a>然而诸上善人。<a id="a-U"></a>厌苦求乐发心念佛者多。<a id="a-V"></a>知于境观者少。<a id="a-W"></a>因引笔略书大概。<a id="a-X"></a>庶使信乐之人。<a id="a-Y"></a>因此以得入道之门。<a id="a-Z"></a>不致徒劳苦行也(初入道场当存想三宝。<a id="a-a"></a>心生恳恻默发愿云。<a id="a-b"></a>我与法界众生诸佛菩萨性体不二。<a id="a-c"></a>但我与众生在迷。<a id="a-d"></a>诸佛菩萨已悟。<a id="a-e"></a>我今普为法界众生。<a id="a-f"></a>求生安养净土。<a id="a-g"></a>入是道场讽诵经文称念佛号。<a id="a-h"></a>如补助仪)</p>
  <p id="ai">观无量寿佛经云。<a id="a-j"></a>若欲志心生西方者。<a id="a-k"></a>先当观于一丈六像在池水上。<a id="a-l"></a>如先所说身量无边非是凡夫心力所及。<a id="a-m"></a>是则八万相好乃是十信位人方得见之。<a id="a-n"></a>非是凡夫初心所观境界。<a id="a-o"></a>是故令观丈六之身。<a id="a-p"></a>身有三十二相不可遍观。<a id="a-q"></a>须是从一相好入。<a id="a-r"></a>但观眉间白毫三十二相自然当现。<a id="a-s"></a>观若纯熟不妨改观。<a id="a-t"></a>观余身相无不可也。<a id="a-u"></a>若观此相极须明了。<a id="a-v"></a>其相在两眉中间白如珂雪。<a id="a-w"></a>长一丈五尺周围五寸。<a id="a-x"></a>外有八棱内则虚通。<a id="a-y"></a>右旋宛转显映金颜分齐分明。<a id="a-z"></a>莹净明彻不可云喻。<a id="a-10"></a>欲观此相应须先了万法唯心一切唯识。<a id="a-11"></a>故经云。<a id="a-12"></a>心包太虚量周沙界。<a id="a-13"></a>又云。<a id="a-14"></a>心如工画师。<a id="a-15"></a>造种种五阴。<a id="a-16"></a>一切世间中。<a id="a-17"></a>莫不从心造。<a id="a-18"></a>是则极乐依报国土宝树宝地宝池。<a id="a-19"></a>弥陀海众正报之身三十二相等。<a id="a-1A"></a>皆是我心本具。<a id="a-1B"></a>皆是我心造作。<a id="a-1C"></a>不从他得不向外来。<a id="a-1D"></a>能了此者方可论于即心观佛。<a id="a-1E"></a>所以得云唯心净土本性弥陀。<a id="a-1F"></a>故观经云。<a id="a-1G"></a>诸佛如来是法界身。<a id="a-1H"></a>入一切众生心想中。<a id="a-1I"></a>至八十随形好诸句。<a id="a-1J"></a>天台大师作二义释之。<a id="a-1K"></a>一约感应道交释。<a id="a-1L"></a>二约解入相应释。<a id="a-1M"></a>若无初释则观非观佛。<a id="a-1N"></a>若无次释则心外有佛。<a id="a-1O"></a>是则解入相应者即心也。<a id="a-1P"></a>感应道交者观佛也。<a id="a-1Q"></a>至释是心作佛是心是佛。<a id="a-1R"></a>从修观边说名为心作。<a id="a-1S"></a>从本具边说名为心。<a id="a-1T"></a>是文出第八像观义遍初后。<a id="a-1U"></a>夫如是例此合云是心作日是心是日。<a id="a-1V"></a>乃至是心作势至是心是势至。<a id="a-1W"></a>以至九品之中。<a id="a-1X"></a>随境作观莫不咸然。<a id="a-1Y"></a>然而即心观佛亦名约心观佛者。<a id="a-1Z"></a>约心就托佛边说。<a id="a-1a"></a>即心就本具边论由具故即也。<a id="a-1b"></a>各举一义意必双含也。<a id="a-1c"></a>此之境观说者虽多未见的当。<a id="a-1d"></a>今当先引旧说评之而后正出其意。<a id="a-1e"></a>净觉法即谓。<a id="a-1f"></a>摄佛归心然后用观名为观佛。<a id="a-1g"></a>今谓送想西方境在东土境观既差。<a id="a-1h"></a>何由生彼亦滥直观于心也。<a id="a-1i"></a>广智法师谓。<a id="a-1j"></a>摄心归佛名为观佛。<a id="a-1k"></a>此乃直观于佛。<a id="a-1l"></a>祖师何名心观为宗耶。<a id="a-1m"></a>若据二师所见必须先了万法唯心。<a id="a-1n"></a>方可观心先了万法唯佛。<a id="a-1o"></a>方可观佛。<a id="a-1p"></a>此同常坐等直观三道。<a id="a-1q"></a>是为直观心直观佛也。<a id="a-1r"></a>二师执诤不已遂求决于四明祖师。<a id="a-1s"></a>祖师双收二家云也。<a id="a-1t"></a>不是摄佛归心也。<a id="a-1u"></a>不是摄心归佛。<a id="a-1v"></a>乃是约心观佛。<a id="a-1w"></a>何者弥陀净土既是我心本具。<a id="a-1x"></a>是故托彼果佛三十二相。<a id="a-1y"></a>熏我自心本具法身性体。<a id="a-1z"></a>观智若成自然发现。<a id="a-20"></a>故妙宗云。<a id="a-21"></a>托彼依正熏乎心性。<a id="a-22"></a>心性易发即此义也。<a id="a-23"></a>问约心观佛唯是所观。<a id="a-24"></a>境亦含能观观耶。<a id="a-25"></a>答观之一字是能观观。<a id="a-26"></a>心佛二字是所观境。<a id="a-27"></a>若尔此所观境是妄耶是真耶。<a id="a-28"></a>答一家所论境观永异诸说。<a id="a-29"></a>直观真心真佛唯属佛界。<a id="a-2A"></a>是故凡曰观心观佛皆属妄境。<a id="a-2B"></a>意在了妄即真。<a id="a-2C"></a>不须破妄然后显真。<a id="a-2D"></a>诸家直观真者。<a id="a-2E"></a>妄必须破真理方显。<a id="a-2F"></a>此乃缘理断九之义。<a id="a-2G"></a>正是破九界修恶。<a id="a-2H"></a>显佛界性善是断灭法。<a id="a-2I"></a>乃属偏前别教非是圆顿妙观。<a id="a-2J"></a>问既曰约心观佛。<a id="a-2K"></a>佛是果人何得是妄。<a id="a-2L"></a>若是妄者。<a id="a-2M"></a>弥陀世尊应是凡夫耶。<a id="a-2N"></a>答初心行者外境未忘以来见有他佛。<a id="a-2O"></a>无非是忘亦是外阴入也。<a id="a-2P"></a>则知过在于我何关佛耶。<a id="a-2Q"></a>问凡所观境不出内外。<a id="a-2R"></a>心则属内佛则属外。<a id="a-2S"></a>今云约心观佛。<a id="a-2T"></a>莫也内外俱观。<a id="a-2U"></a>若尔必须仰面观佛低头照心。<a id="a-2V"></a>如足跨门限如首鼠两端。<a id="a-2W"></a>毕竟如何用心。<a id="a-2X"></a>答此尤难得的当。<a id="a-2Y"></a>今略举一家之非。<a id="a-2Z"></a>而后出其正义。<a id="a-2a"></a>初义者先辈乃云定境属外观属唯心。<a id="a-2b"></a>须知此说有二失。<a id="a-2c"></a>一者正堕内外俱观之失。<a id="a-2d"></a>二者观属唯心有滥真心之失。<a id="a-2e"></a>以由初心行者须约妄心。<a id="a-2f"></a>而观弥陀应身。<a id="a-2g"></a>显真佛体方免斯过。<a id="a-2h"></a>祖师虽有唯心观立之言。<a id="a-2i"></a>正是唯于妄心所造之境。<a id="a-2j"></a>用三观体之。<a id="a-2k"></a>观若成时真佛方显也。<a id="a-2l"></a>故知此说失之甚矣。<a id="a-2m"></a>次出正义者。<a id="a-2n"></a>须知我心不局方所。<a id="a-2o"></a>如前所引经文是也。<a id="a-2p"></a>故荆溪云。<a id="a-2q"></a>唯心之言岂唯真心。<a id="a-2r"></a>须知烦恼心遍。<a id="a-2s"></a>子尚不知烦恼心遍。<a id="a-2t"></a>安能了知生死色遍色。<a id="a-2u"></a>何以遍色即心故。<a id="a-2v"></a>若尔不须摄佛归乎东土。<a id="a-2w"></a>五阴质内亦不须仰面观佛低头照心。<a id="a-2x"></a>今断之曰。<a id="a-2y"></a>定境属外。<a id="a-2z"></a>境便是心。<a id="a-30"></a>不须摄佛归心。<a id="a-31"></a>方名约心观佛。<a id="a-32"></a>如此明之非但深得佛意。<a id="a-33"></a>亦乃迥出常情。<a id="a-34"></a>况佛亲口引喻云。<a id="a-35"></a>如执明镜自见面像。<a id="a-36"></a>镜中之像在外。<a id="a-37"></a>岂可摄归我身方是我像耶。<a id="a-38"></a>亦是引心向彼作往生因。<a id="a-39"></a>虽无方所在迷成局。<a id="a-3A"></a>今以妙解融此局心。<a id="a-3B"></a>而即于佛成三谛三观。<a id="a-3C"></a>是则镜喻观法。<a id="a-3D"></a>执喻修观。<a id="a-3E"></a>见像喻观成。<a id="a-3F"></a>即见本性佛也。<a id="a-3G"></a>观未成时像既在外。<a id="a-3H"></a>以譬于心何须摄归我身耶。<a id="a-3I"></a>此譬显然人自不达耳。<a id="a-3J"></a>问约心观佛定为外。<a id="a-3K"></a>境乃属于妄。<a id="a-3L"></a>其义显然无可疑者。<a id="a-3M"></a>用于三观体此妄境成妙三谛愿示其相。<a id="a-3N"></a>答如观白毫一心一意专想不移。<a id="a-3O"></a>了了分明能了此境。<a id="a-3P"></a>具足诸法此相为从我身得。<a id="a-3Q"></a>为从我心得。<a id="a-3R"></a>佛不从我身得。<a id="a-3S"></a>不从我心得。<a id="a-3T"></a>不从我身得佛心。<a id="a-3U"></a>不从我心得佛色。<a id="a-3V"></a>何者若是心佛无心。<a id="a-3W"></a>若是色佛无色。<a id="a-3X"></a>不可以色心求三菩提。<a id="a-3Y"></a>所观之境既空。<a id="a-3Z"></a>能观之观亦寂。<a id="a-3a"></a>能所俱亡不落情想。<a id="a-3b"></a>空虽不可得随念即见。<a id="a-3c"></a>如镜照面像现其中。<a id="a-3d"></a>又如比丘观骨起种种光。<a id="a-3e"></a>此无持来者亦无有此骨。<a id="a-3f"></a>皆意作耳。<a id="a-3g"></a>悉如幻化假。<a id="a-3h"></a>佛本不曾来我亦无所至。<a id="a-3i"></a>心不自知心心不自见心。<a id="a-3j"></a>心有想则痴。<a id="a-3k"></a>无想是泥洹。<a id="a-3l"></a>是法不可示。<a id="a-3m"></a>皆念想所为。<a id="a-3n"></a>设有念亦无所有空耳。<a id="a-3o"></a>中三观就能观边论。<a id="a-3p"></a>三谛就所显边说。<a id="a-3q"></a>谛观不二能所一如。<a id="a-3r"></a>故祖师云。<a id="a-3s"></a>三谛三观三非三三一一三无所寄谛观名别体。<a id="a-3t"></a>复同是故能所二非二斯之谓也。<a id="a-3u"></a>问一心三观三谛一境。<a id="a-3v"></a>不前不后方是圆顿三昧。<a id="a-3w"></a>据上所论似如次第一心义之何在。<a id="a-3x"></a>答说虽前后用在一时。<a id="a-3y"></a>且如照此白毫即是我心。<a id="a-3z"></a>心外无法法法叵得是空。<a id="a-40"></a>其相宛然是假。<a id="a-41"></a>假即是境。<a id="a-42"></a>空即是观。<a id="a-43"></a>了了通达不为境所染亡假也。<a id="a-44"></a>了了通达不为智所净亡空也。<a id="a-45"></a>非染非净。<a id="a-46"></a>境观双绝能所顿亡。<a id="a-47"></a>即是中道何有前后耶。<a id="a-48"></a>若论假观亦复如是。<a id="a-49"></a>白毫宛然如骨起光是假。<a id="a-4A"></a>其相叵得是空。<a id="a-4B"></a>此无持来者。<a id="a-4C"></a>亦无有此骨是中也。<a id="a-4D"></a>若论中观了此白毫非空非假。<a id="a-4E"></a>若心有想则痴。<a id="a-4F"></a>无想是尼洹。<a id="a-4G"></a>是法不可示皆念想所为亡二边也。<a id="a-4H"></a>既其双亡必也双照。<a id="a-4I"></a>以双照故空假宛然。<a id="a-4J"></a>亡照同时不可前后。<a id="a-4K"></a>是则一空一切空三观俱空。<a id="a-4L"></a>一假一切假三观俱假。<a id="a-4M"></a>一中一切中三观俱中。<a id="a-4N"></a>不前不后绝思绝议。<a id="a-4O"></a>问净土依正在十万亿刹外。<a id="a-4P"></a>何云唯心净土本性弥陀。<a id="a-4Q"></a>又经云阿弥陀佛去此不远耶。<a id="a-4R"></a>答此义须约三谛三观说之其疑方解。<a id="a-4S"></a>何者就不失自体东西宛尔边。<a id="a-4T"></a>何妨在十万亿刹之外。<a id="a-4U"></a>即妙假也。<a id="a-4V"></a>就同一性体不隔毫厘边。<a id="a-4W"></a>即妙空也。<a id="a-4X"></a>就不一不异二相亡泯边。<a id="a-4Y"></a>即妙中也。<a id="a-4Z"></a>亦是一即一切故不妨远。<a id="a-4a"></a>一切即一故不妨近。<a id="a-4b"></a>非一非一切故不远不近。<a id="a-4c"></a>以例取舍不取不舍。<a id="a-4d"></a>合散不合不散等莫不皆然。<a id="a-4e"></a>具如止观前六章。<a id="a-4f"></a>依修多罗广开妙解直论诸法本真。<a id="a-4g"></a>无非三谛妙法。<a id="a-4h"></a>由此理具方有事用。<a id="a-4i"></a>以即假故不失自体。<a id="a-4j"></a>不远而远往生彼土。<a id="a-4k"></a>复由即空故同一性体故。<a id="a-4l"></a>以佛力故。<a id="a-4m"></a>三昧力故。<a id="a-4n"></a>一念能见故。<a id="a-4o"></a>心在定故。<a id="a-4p"></a>如弹指顷故。<a id="a-4q"></a>不近而近实不往生双非二边。<a id="a-4r"></a>非生非不生事既即理便是妙事。<a id="a-4s"></a>但佛世根利随举其一必具三。<a id="a-4t"></a>故小弥陀偏语其远。<a id="a-4u"></a>十六观经偏语其近。<a id="a-4v"></a>既其远近双照必也远近双寂。<a id="a-4w"></a>是则近远非近非远。<a id="a-4x"></a>生即无生无生即生非生非不生。<a id="a-4y"></a>今人随语生解偏执一边不能圆解。<a id="a-4z"></a>故十疑论云。<a id="a-50"></a>今人闻生便作生解。<a id="a-51"></a>闻不生便作不生解。<a id="a-52"></a>正堕此责也。<a id="a-53"></a>悲夫。<a id="a-54"></a>若不约理具三法。<a id="a-55"></a>而论事用三法。<a id="a-56"></a>则遭从心生法之过。<a id="a-57"></a>复招缘理断九之讥。<a id="a-58"></a>岂是圆顿法门。<a id="a-59"></a>若不尔者。<a id="a-5A"></a>何故妙宗引般舟三昧经三力为证。<a id="a-5B"></a>一佛力。<a id="a-5C"></a>二三昧力。<a id="a-5D"></a>此二非事用耶。<a id="a-5E"></a>三者本功德力。<a id="a-5F"></a>此非理具耶。<a id="a-5G"></a>然末代行人而欲立行造修。<a id="a-5H"></a>须拣入理之门起观之处。<a id="a-5I"></a>以众生在迷未悟理故。<a id="a-5J"></a>故至第七正修章中。<a id="a-5K"></a>方论阴等十境的拣所观。<a id="a-5L"></a>今亦如是如前所辩。<a id="a-5M"></a>良由于此不见此意岂不惑哉。<a id="a-5N"></a>问唯心净土之唯心与本性弥陀。<a id="a-5O"></a>及十不二门唯色唯心之唯心同异如何。<a id="a-5P"></a>答唯心净土。<a id="a-5Q"></a>是所观阴境。<a id="a-5R"></a>本性弥陀。<a id="a-5S"></a>是所显法门亦是能观观法。<a id="a-5T"></a>各举一边意在互显。<a id="a-5U"></a>若十不二门约三谛。<a id="a-5V"></a>妙色妙心而论唯心。<a id="a-5W"></a>故云非色非心空也。<a id="a-5X"></a>而色而心假也。<a id="a-5Y"></a>唯色唯心中也。<a id="a-5Z"></a>此乃直约中道绝待而论。<a id="a-5a"></a>名为妙色妙心。<a id="a-5b"></a>岂与唯心净土所观阴心同日而语。<a id="a-5c"></a>熟看金[金*畀]指要自见臧否。<a id="a-5d"></a>若观二菩萨身相既同弥须拣别。<a id="a-5e"></a>经云。<a id="a-5f"></a>但观首相知是观世音。<a id="a-5g"></a>如是大势至。<a id="a-5h"></a>首相者。<a id="a-5i"></a>观音顶上有一肉髻。<a id="a-5j"></a>如未开莲莹净红鲜。<a id="a-5k"></a>大势至于肉髻上。<a id="a-5l"></a>有一宝瓶盛诸光明。<a id="a-5m"></a>若念此菩萨名时须观此相。<a id="a-5n"></a>若念清净海众时。<a id="a-5o"></a>须想三乘诸天。<a id="a-5p"></a>围绕一佛二菩萨也。<a id="a-5q"></a>所论境观之相悉例上可知。<a id="a-5r"></a>若不精拣何称圆修。<a id="a-5s"></a>是故不能已也。<a id="a-5t"></a>信笔述此老眼昏华不及检文多有疏脱。<a id="a-5u"></a>观者恕之。<a id="a-5v"></a>至大三年冬至前三日。</p>
 </body>
</html>