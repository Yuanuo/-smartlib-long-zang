<!doctype html>
<html id="z3IBWqK1Tz" data-ver="70">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">指要钞序</h1>
  <h2 id="a2">宋东山沙门遵式述</h2>
  <p id="a3">大教隆夷存乎其人。<a id="a-4"></a>诸祖既往玄化几息。<a id="a-5"></a>时不可以久替。<a id="a-6"></a>必有间世者出焉。<a id="a-7"></a>四明传教导师礼公。<a id="a-8"></a>实教门之伟人也。<a id="a-9"></a>童子受经便能思义。<a id="a-A"></a>天机特发不曰生知之上性者乎。<a id="a-B"></a>及进具禀学于宝云。<a id="a-C"></a>通师初预法席。<a id="a-D"></a>厥父梦其跪于师前。<a id="a-E"></a>师执瓶水注于口中。<a id="a-F"></a>其引若泉其受若谷。<a id="a-G"></a>于是乎。<a id="a-H"></a>天台大教圆顿之旨。<a id="a-I"></a>一受即了不俟再闻。<a id="a-J"></a>师谓之曰。<a id="a-K"></a>子于吾言无所不达非助我也。<a id="a-L"></a>逮师始灭公复梦贯师之首擐于左臂而行。<a id="a-M"></a>嘻得非初表受习。<a id="a-N"></a>若阿难泻水分瓶之莫二也。<a id="a-O"></a>后表传持操师种智之首而行化也。<a id="a-P"></a>淳化初郡之乾符寺请开讲席。<a id="a-Q"></a>诸子悦随若众流会海。<a id="a-R"></a>繇是堂舍侧陋门徒渐繁。<a id="a-S"></a>未几遂迁于保恩院焉。<a id="a-T"></a>法华止观金光明诸部。<a id="a-U"></a>连环讲贯岁无虚日。<a id="a-V"></a>尝勖其徒曰。<a id="a-W"></a>吾之或出或处或默或语。<a id="a-X"></a>未始不以教观权实之旨。<a id="a-Y"></a>为服味焉为杖几焉。<a id="a-Z"></a>汝无怠也。<a id="a-a"></a>大哉若夫被寂忍之衣。<a id="a-b"></a>据大慈之室。<a id="a-c"></a>循循善诱不可得而称矣。<a id="a-d"></a>释签十不二门者。<a id="a-e"></a>今昔讲流以为一难文也。<a id="a-f"></a>或多注释各陈异端。<a id="a-g"></a>孰不自谓握灵蛇之珠。<a id="a-h"></a>挥弥天之笔。<a id="a-i"></a>岂思夫一家教观。<a id="a-j"></a>殊不知其启发之所。<a id="a-k"></a>公览之再叹。<a id="a-l"></a>岂但释文未允奈何。<a id="a-m"></a>委乱大纲山隤角崩良用悲痛。<a id="a-n"></a>将欲正举舍我而谁。<a id="a-o"></a>遂而正析斯文。<a id="a-p"></a>旁援显据绰有余刀。<a id="a-q"></a>兼整大途教门权实。<a id="a-r"></a>今时同昧者于兹判矣。<a id="a-s"></a>别理随缘其类也。<a id="a-t"></a>观道所托连代共迷者于兹见矣。<a id="a-u"></a>指要所以其立也。<a id="a-v"></a>至若法华止观纲格之文。<a id="a-w"></a>隐括错综略无不在。<a id="a-x"></a>后之学者足以视近见远。<a id="a-y"></a>染指知味。<a id="a-z"></a>易不云乎。<a id="a-10"></a>通天下之志。<a id="a-11"></a>定天下之业。<a id="a-12"></a>断天下之疑。<a id="a-13"></a>实此一二万言得矣。<a id="a-14"></a>式忝同学也。<a id="a-15"></a>观者无谓吾之亦有党乎。<a id="a-16"></a>取长其理无取长其情。<a id="a-17"></a>文理明白谁能隐乎云也。</p>
 </body>
</html>