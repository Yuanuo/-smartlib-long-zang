<!doctype html>
<html id="z3IBWqM1U0" data-ver="1402">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">十不二门指要钞卷上</h1>
  <p id="a2">十不二门者。<a id="a-3"></a>本出释签岂须钞解。<a id="a-4"></a>但斯宗讲者。<a id="a-5"></a>或示或注著述云云。<a id="a-6"></a>而事理未明解行无托。<a id="a-7"></a>荆溪妙解翻隐于时。<a id="a-8"></a>天台圆宗罔益于物。<a id="a-9"></a>爰因讲次对彼释之。<a id="a-A"></a>命为指要钞焉。<a id="a-B"></a>盖指介尔之心。<a id="a-C"></a>为事理解行之要也。<a id="a-D"></a>聊备诸生温习。<a id="a-E"></a>敢期达士披详邪。<a id="a-F"></a>时大宋景德元年岁在甲辰正月九日。<a id="a-G"></a>叙。</p>
  <p id="aH">钞曰。<a id="a-I"></a>此文题目多本不同。<a id="a-J"></a>或云法华本迹十妙不二门。<a id="a-K"></a>或无本迹二字。<a id="a-L"></a>有唯云玄文十不二门。<a id="a-M"></a>此或以所通之义所释之文而冠于首。<a id="a-N"></a>盖不忘其本也。<a id="a-O"></a>而尽是别录者私安。<a id="a-P"></a>取舍由情无劳苦诤。<a id="a-Q"></a>若十不二门四字乃作者自立。<a id="a-R"></a>故文云。<a id="a-S"></a>为实施权则不二而二。<a id="a-T"></a>开权显实则二而不二。<a id="a-U"></a>法既教部咸开成妙。<a id="a-V"></a>故此十门不二为目。<a id="a-W"></a>须据此文释其题旨。<a id="a-X"></a>岂非四时三教所谈。<a id="a-Y"></a>色心乃至受润无不隔异故皆名二。<a id="a-Z"></a>今经开会实理既彰十异。<a id="a-a"></a>皆融互摄无外咸名不二。<a id="a-b"></a>即以不二当体为门。<a id="a-c"></a>然亦可云十不二为能通。<a id="a-d"></a>十妙为所通。<a id="a-e"></a>问妙即不二不二即妙。<a id="a-f"></a>俱名俱体何分能通所通。<a id="a-g"></a>答今不以粗妙分能所。<a id="a-h"></a>亦不以名体分之。<a id="a-i"></a>盖以十妙法相该博学者难入。<a id="a-j"></a>此文撮要径显彼意。<a id="a-k"></a>乃以略显广以易通难。<a id="a-l"></a>义立能通所通。<a id="a-m"></a>数至十者。<a id="a-n"></a>盖从十妙而立。<a id="a-o"></a>虽立门对妙互有多少。<a id="a-p"></a>而不亏本数也。<a id="a-q"></a>此且总明待至释文。<a id="a-r"></a>更为点示若欲标。<a id="a-s"></a>述作人者即是。<a id="a-t"></a>荆溪尊者既是后人录出不可正斥其讳。<a id="a-u"></a>释文为三。<a id="a-v"></a>初总叙立意。<a id="a-w"></a>二从一者去列门解释。<a id="a-x"></a>三是故十门讫文结。<a id="a-y"></a>摄重示此三即拟三分也。<a id="a-z"></a>初又四。<a id="a-10"></a>初叙前文立述作之意又二。<a id="a-11"></a>初叙前又二。<a id="a-12"></a>初叙教广。<a id="a-13"></a>二初十妙意。<a id="a-14"></a>然者是也。<a id="a-15"></a>即领上之辞。<a id="a-16"></a>亦信解之语。<a id="a-17"></a>若不信者乃云不然。<a id="a-18"></a>此迹门等者。<a id="a-19"></a>指上玄文所谈十妙。<a id="a-1A"></a>境智行位因也。<a id="a-1B"></a>三法果也。<a id="a-1C"></a>感应兼自他神通说法。<a id="a-1D"></a>是能化者作属自也。<a id="a-1E"></a>眷属利益是所化者事属他也。<a id="a-1F"></a>故因等四收十妙尽。<a id="a-1G"></a>一代教门所明法相岂过于此。<a id="a-1H"></a>今于十义皆用待绝二妙。<a id="a-1I"></a>而融会之令无壅碍。<a id="a-1J"></a>故云融通入妙。<a id="a-1K"></a>二凡诸下。<a id="a-1L"></a>众释意。<a id="a-1M"></a>如初理境具有七科。<a id="a-1N"></a>一一皆用四教拣之意。<a id="a-1O"></a>开藏等俱圆。<a id="a-1P"></a>复以五味判之。<a id="a-1Q"></a>欲开兼等皆妙。<a id="a-1R"></a>即使醍醐之外更无余味。<a id="a-1S"></a>如此释之方称妙法。<a id="a-1T"></a>智行乃至利益各明种种法相。<a id="a-1U"></a>无不皆用四教五味判。<a id="a-1V"></a>后开之皆成极味。<a id="a-1W"></a>二观心下。<a id="a-1X"></a>叙观略。<a id="a-1Y"></a>枢即门之要也。<a id="a-1Z"></a>机谓机关有可发之义。<a id="a-1a"></a>盖一切教行皆以观心为要。<a id="a-1b"></a>皆自观心而发观心空。<a id="a-1c"></a>故一切法空即所修诸行。<a id="a-1d"></a>所起诸教皆归空也。<a id="a-1e"></a>假中亦然。<a id="a-1f"></a>岂不以观心为枢机邪。<a id="a-1g"></a>然今玄文未暇广明。<a id="a-1h"></a>寄诸文末略点示尔。<a id="a-1i"></a>又虽据义一一合有。<a id="a-1j"></a>为避繁文故有存没。<a id="a-1k"></a>如十二因缘境后则有四谛则略。<a id="a-1l"></a>盖有止观对此。<a id="a-1m"></a>明乎教观旁正。<a id="a-1n"></a>如常所说托事。<a id="a-1o"></a>则借彼事义立境立观。<a id="a-1p"></a>如王舍耆山等。<a id="a-1q"></a>附法则摄诸法相。<a id="a-1r"></a>入心成观如四谛五行等。<a id="a-1s"></a>既非专行故十乘不委。<a id="a-1t"></a>此即义例约行等三种观相也。<a id="a-1u"></a>二所明下立意又二。<a id="a-1v"></a>初重示大部意更举十妙方出其意。<a id="a-1w"></a>能化即应。<a id="a-1x"></a>并神通说法也。<a id="a-1y"></a>所化即感。<a id="a-1z"></a>及眷属利益也。<a id="a-20"></a>此十乃是一代教中能诠名字。<a id="a-21"></a>大部明此意。<a id="a-22"></a>在开显诸名咸妙故也。<a id="a-23"></a>须辨十者。<a id="a-24"></a>欲收始末自他尽故。<a id="a-25"></a>始谓境等。<a id="a-26"></a>即自行因。<a id="a-27"></a>末谓三法。<a id="a-28"></a>即自行果自他如前。<a id="a-29"></a>若辨此十一一咸妙。<a id="a-2A"></a>则了如来出世意。<a id="a-2B"></a>尽二故不下。<a id="a-2C"></a>正明今述意二。<a id="a-2D"></a>初为成妙解。<a id="a-2E"></a>欲知此十皆妙须了开显大纲。<a id="a-2F"></a>即三千世间俱空假中是今经之大体。<a id="a-2G"></a>能开之绝妙。<a id="a-2H"></a>境即此故事理俱融。<a id="a-2I"></a>智发此故无缘。<a id="a-2J"></a>行起此故无作。<a id="a-2K"></a>位历此故相摄。<a id="a-2L"></a>三法究尽此故果满。<a id="a-2M"></a>生具此故一念能感。<a id="a-2N"></a>佛得此故无谋而应。<a id="a-2O"></a>神通用此故化化无穷。<a id="a-2P"></a>说法据此故施开自在。<a id="a-2Q"></a>眷属全此故天性相关。<a id="a-2R"></a>利益称此故无一不成佛。<a id="a-2S"></a>今此十门正示于此若能知者名发妙解。<a id="a-2T"></a>二故撮下为成妙行。<a id="a-2U"></a>言观法者十乘也。<a id="a-2V"></a>应知止观十乘是别论行相。<a id="a-2W"></a>而一一乘不离三千。<a id="a-2X"></a>即空假中故云观法大体。<a id="a-2Y"></a>义例云散引诸文该乎一代。<a id="a-2Z"></a>文体正意唯归二经。<a id="a-2a"></a>一依法华本迹显实。<a id="a-2b"></a>二依涅槃扶律显常。<a id="a-2c"></a>以此二经同醍醐故。<a id="a-2d"></a>是知用此十妙绝待之义。<a id="a-2e"></a>为观体者。<a id="a-2f"></a>方譬日光不与暗共。<a id="a-2g"></a>又此三千法门遍于诸法。<a id="a-2h"></a>若色若心依之与正。<a id="a-2i"></a>众生诸佛。<a id="a-2j"></a>刹刹尘尘无不具足。<a id="a-2k"></a>故华严云。<a id="a-2l"></a>如心佛亦尔。<a id="a-2m"></a>如佛众生然。<a id="a-2n"></a>心佛及众生。<a id="a-2o"></a>是三无差别。<a id="a-2p"></a>故今家释经题。<a id="a-2q"></a>法字约此三法各具。<a id="a-2r"></a>三千互具互融方名妙法。<a id="a-2s"></a>然虽诸法彼彼各具若为观体必须的指心法三千。<a id="a-2t"></a>故玄文云。<a id="a-2u"></a>佛法太高。<a id="a-2v"></a>众生法太广。<a id="a-2w"></a>于初心为难。<a id="a-2x"></a>心佛及众生。<a id="a-2y"></a>是三无差别观心则易又义例云。<a id="a-2z"></a>修观次第必先内心。<a id="a-30"></a>今家凡曰观心皆此意也。<a id="a-31"></a>故今文中撮乎十妙入一念心。<a id="a-32"></a>十门示者为成观体故也。<a id="a-33"></a>若不尔者何故节节唯约心说。<a id="a-34"></a>岂尘刹生佛而不具邪。<a id="a-35"></a>若不见。<a id="a-36"></a>此全失今文述作之意也。<a id="a-37"></a>二若解下。<a id="a-38"></a>例后义彰法理无殊二。<a id="a-39"></a>初例本妙。<a id="a-3A"></a>若本若迹各论十妙。<a id="a-3B"></a>而不同者但是互有离合故也。<a id="a-3C"></a>迹因具明境智行位四者离因故。<a id="a-3D"></a>迹果惟明三法。<a id="a-3E"></a>一妙者合果故本中不云境等。<a id="a-3F"></a>唯明一本因妙者。<a id="a-3G"></a>合因故本果之外。<a id="a-3H"></a>更立本国土本涅槃本寿命者离果故。<a id="a-3I"></a>故知唯云因妙必具境等。<a id="a-3J"></a>唯云三法必具国土等。<a id="a-3K"></a>若知因果不殊自他岂应有异。<a id="a-3L"></a>以本初坐道场时亦遍赴物岂不现通说法。<a id="a-3M"></a>岂无眷属获益邪。<a id="a-3N"></a>应知久近虽异。<a id="a-3O"></a>皆以三千俱空假中而为大纲。<a id="a-3P"></a>故云不思议一。<a id="a-3Q"></a>二况体下例四章如上所明。<a id="a-3R"></a>二十重妙皆是释名而含体等以释名是总三章。<a id="a-3S"></a>是别总总别故。<a id="a-3T"></a>目十妙中境即是体智行位。<a id="a-3U"></a>法是宗应等三妙。<a id="a-3V"></a>是用感及眷属既获利益。<a id="a-3W"></a>必合从因至果还起利他之用。<a id="a-3X"></a>亦具体等故云秖是自他因果法故。<a id="a-3Y"></a>又名等四章皆是被下之法即属教也。<a id="a-3Z"></a>而须以相别其粗妙。<a id="a-3a"></a>今之四章出前三教。<a id="a-3b"></a>四时之上复能开前令皆圆妙故。<a id="a-3c"></a>永异之言含其待绝。<a id="a-3d"></a>以唯今经能遍开故。<a id="a-3e"></a>三若晓下别示妙体令解行俱成。<a id="a-3f"></a>三初指妙归心。<a id="a-3g"></a>三千妙体为教所归故。<a id="a-3h"></a>一期之内五味传传相生故纵。<a id="a-3i"></a>四教各各趣理故横。<a id="a-3j"></a>而所诠法虽有显覆准今经意。<a id="a-3k"></a>未尝暂离三千妙法。<a id="a-3l"></a>又虽诸法皆具三千。<a id="a-3m"></a>今为易成妙解妙观故。<a id="a-3n"></a>的指一念即三法。<a id="a-3o"></a>妙中特取心法也。<a id="a-3p"></a>应知心法就迷就事而辨。<a id="a-3q"></a>故释签云。<a id="a-3r"></a>众生法一往通因果。<a id="a-3s"></a>二往唯局因。<a id="a-3t"></a>佛法定在果。<a id="a-3u"></a>心法定在因。<a id="a-3v"></a>若约迷悟分之佛唯属悟。<a id="a-3w"></a>二皆在迷。<a id="a-3x"></a>复就迷中众生属他通一切故。<a id="a-3y"></a>心法属己别指自心故。<a id="a-3z"></a>四念处节节皆云观一念无明心。<a id="a-40"></a>止观初。<a id="a-41"></a>观阴入心九境。<a id="a-42"></a>亦约事中明心。<a id="a-43"></a>故云烦恼心病心乃至禅见心等。<a id="a-44"></a>及随自意中四运心等。<a id="a-45"></a>岂非就迷就事辨所观心。<a id="a-46"></a>有人解今一念云是真性。<a id="a-47"></a>恐未称文旨。<a id="a-48"></a>何者若论真性诸法皆是何独一念。<a id="a-49"></a>又诸文多云观于己心。<a id="a-4A"></a>岂可真理有于己他。<a id="a-4B"></a>更有人全不许立阴界入等为所观境。<a id="a-4C"></a>唯云不思议境。<a id="a-4D"></a>此之二师灼然违教。<a id="a-4E"></a>唯摩诃止观先于六章广示妙解。<a id="a-4F"></a>岂不论诸法本真皆不思议。<a id="a-4G"></a>然欲立行造修。<a id="a-4H"></a>须拣入理之门起观之处。<a id="a-4I"></a>故于三科拣却界入复于五阴。<a id="a-4J"></a>又除前四的取识阴。<a id="a-4K"></a>辅行又拣能招报心。<a id="a-4L"></a>及以发得属于下境。<a id="a-4M"></a>此是去丈就尺。<a id="a-4N"></a>去尺就寸如炙得穴也。<a id="a-4O"></a>乃依此心观不思议。<a id="a-4P"></a>显三千法乃至贪嗔等心。<a id="a-4Q"></a>及诸根尘皆云观阴入界及下九境。<a id="a-4R"></a>文中拣判毫末不差。<a id="a-4S"></a>岂是直云真性及不思议。<a id="a-4T"></a>问常坐中云以法界对法界起法界。<a id="a-4U"></a>安心中云但信法性。<a id="a-4V"></a>不信其诸及节节云不思议境今何不许。<a id="a-4W"></a>答此等诸文皆是能观观法。<a id="a-4X"></a>复是所显法门。<a id="a-4Y"></a>岂不读辅行中分科之文。<a id="a-4Z"></a>先重明境即去尺就寸文也。<a id="a-4a"></a>次明修观即观不思议境等十乘文也。<a id="a-4b"></a>况辅行委示二境之相非不分明。<a id="a-4c"></a>岂得直以一念名真理及不思议邪。<a id="a-4d"></a>应知不思议境对观智边不分。<a id="a-4e"></a>而分名所观境。<a id="a-4f"></a>若对所破阴等诸境故。<a id="a-4g"></a>不思议境之与观皆名能观。<a id="a-4h"></a>故止观云。<a id="a-4i"></a>譬如贼有三重。<a id="a-4j"></a>一人器械钝身力羸智谋少先破。<a id="a-4k"></a>二重更整人物方破。<a id="a-4l"></a>第三所以迟回日月。<a id="a-4m"></a>有人身庄兵利权多。<a id="a-4n"></a>一日之中即破三重辅行。<a id="a-4o"></a>释云。<a id="a-4p"></a>约用兵以譬能所。<a id="a-4q"></a>今以身壮譬圆三谛。<a id="a-4r"></a>兵利譬圆三止。<a id="a-4s"></a>权多譬圆三观。<a id="a-4t"></a>械等并依身力故也。<a id="a-4u"></a>上皆辅行文也。<a id="a-4v"></a>岂非谛观俱为能观邪。<a id="a-4w"></a>今更自立一譬双明两重能所。<a id="a-4x"></a>如器诸淳朴岂单用槌而无砧邪。<a id="a-4y"></a>故知槌砧自分能所。<a id="a-4z"></a>若望淳朴皆属能也。<a id="a-50"></a>智者以喻得解幸可详之。<a id="a-51"></a>皆为不辩两重所观故迷斯旨。<a id="a-52"></a>又若不立阴等为境。<a id="a-53"></a>妙观就何处用。<a id="a-54"></a>妙境于何处显。<a id="a-55"></a>故知若离三道即无三德。<a id="a-56"></a>如烦恼即菩提生死即涅槃。<a id="a-57"></a>玄文略列十乘皆约此立。<a id="a-58"></a>又止观大意以此二句为发心立行之体格。<a id="a-59"></a>岂有圆顿更过于此。<a id="a-5A"></a>若如二师所立。<a id="a-5B"></a>合云菩提即菩提涅槃即涅槃也。<a id="a-5C"></a>又引常坐中起对俱法界者。<a id="a-5D"></a>今问法界因何有起对邪。<a id="a-5E"></a>须知约根尘识故方云起对法界。<a id="a-5F"></a>故义例释此文云。<a id="a-5G"></a>体达(修观)若起若对(阴入)不出法界(成不思议)彼有约理约观约果三义。<a id="a-5H"></a>此文正约观行辨也。<a id="a-5I"></a>又安心文云。<a id="a-5J"></a>唯信法性者未审信何法为法性邪。<a id="a-5K"></a>而不知此文正是于阴修乎止观。<a id="a-5L"></a>故起信论云。<a id="a-5M"></a>一切众生从本已来未曾离念。<a id="a-5N"></a>又下文云。<a id="a-5O"></a>浊成本有若不观三道即妙。<a id="a-5P"></a>便同偏观清净真如。<a id="a-5Q"></a>荆溪还许不故辅行解安住世谛云。<a id="a-5R"></a>以止观安故世谛方成不思议。<a id="a-5S"></a>又云安即观也故谈圆妙不违现文方为正说。<a id="a-5T"></a>今释一念乃是趣举根尘和合一刹那心。<a id="a-5U"></a>若阴若惑若善若恶皆具三千。<a id="a-5V"></a>皆即三谛乃十妙之大体。<a id="a-5W"></a>故云咸尔斯之一念为成观。<a id="a-5X"></a>故今文专约明乎不二。<a id="a-5Y"></a>不可不晓故兹委辨。<a id="a-5Z"></a>问相传云。<a id="a-5a"></a>达磨门下三人得法而有浅深。<a id="a-5b"></a>尼总持云断烦恼证菩提。<a id="a-5c"></a>师云。<a id="a-5d"></a>得吾皮。<a id="a-5e"></a>道育云迷即烦恼悟即菩提。<a id="a-5f"></a>师云。<a id="a-5g"></a>得吾肉。<a id="a-5h"></a>慧可云。<a id="a-5i"></a>本无烦恼元是菩提师云。<a id="a-5j"></a>得吾髓。<a id="a-5k"></a>今烦恼即菩提等稍同皮肉之见。<a id="a-5l"></a>那云圆顿无过。<a id="a-5m"></a>答当宗学者因此语故迷名失旨。<a id="a-5n"></a>用彼格此陷坠本宗。<a id="a-5o"></a>良由不穷即字之义故也。<a id="a-5p"></a>应知今家明即永异诸师。<a id="a-5q"></a>以非二物相合。<a id="a-5r"></a>及非背面相翻直须当体全是方名为即。<a id="a-5s"></a>何者烦恼生死既是修恶。<a id="a-5t"></a>全体即是性恶法门故。<a id="a-5u"></a>不须断除及翻转也。<a id="a-5v"></a>诸家不明性恶。<a id="a-5w"></a>遂须翻恶为善。<a id="a-5x"></a>断恶证善故。<a id="a-5y"></a>极顿者仍云本无恶元是善。<a id="a-5z"></a>既不能全恶是恶故皆即义不成故。<a id="a-60"></a>第七记云忽都未闻性恶之名。<a id="a-61"></a>安能信有性德之行。<a id="a-62"></a>若尔何不云烦恼即烦恼等。<a id="a-63"></a>而云菩提涅槃邪。<a id="a-64"></a>答实非别指秖由性恶融通寂灭。<a id="a-65"></a>自受菩提涅槃之名盖从胜立也。<a id="a-66"></a>此则岂同皮肉之见乎。<a id="a-67"></a>又既烦恼等全是性恶。<a id="a-68"></a>岂可一向云本无耶。<a id="a-69"></a>然汝所引达磨印于可师。<a id="a-6A"></a>本无烦恼元是菩提等。<a id="a-6B"></a>斯乃圭峰异说致令后人以此为极。<a id="a-6C"></a>便弃三道唯观真心。<a id="a-6D"></a>若据祖堂自云二祖礼三拜依位立。<a id="a-6E"></a>岂言烦恼菩提一无一有耶。<a id="a-6F"></a>故不可以圭峰异说。<a id="a-6G"></a>而格今家妙谈尔(元本云此乃又超得髓之说也。<a id="a-6H"></a>可师之见意纵阶此语且未圆。<a id="a-6I"></a>问今明圆教岂不论断惑证理及翻迷就悟邪。<a id="a-6J"></a>若论者何异持育之解。<a id="a-6K"></a>答秖如可师岂不断惑翻迷。<a id="a-6L"></a>岂亦同前二邪。<a id="a-6M"></a>故知凡分渐顿。<a id="a-6N"></a>盖论能断能翻之所以尔)。<a id="a-6O"></a>今既约即论断故无可灭。<a id="a-6P"></a>约即论悟故无可翻。<a id="a-6Q"></a>烦恼生死乃九界法既十。<a id="a-6R"></a>界互具方名圆。<a id="a-6S"></a>佛岂坏九转九邪。<a id="a-6T"></a>如是方名达于非道魔界即佛。<a id="a-6U"></a>故圆家断证迷悟但约染净论之。<a id="a-6V"></a>不约善恶净秽说也。<a id="a-6W"></a>诸宗既不明性具十界。<a id="a-6X"></a>则无圆断圆悟之义。<a id="a-6Y"></a>故但得即名而无即义也。<a id="a-6Z"></a>此乃一家教观大途能知此已。<a id="a-6a"></a>或取或舍自在用之。<a id="a-6b"></a>故止观亦云唯信法性。<a id="a-6c"></a>不信其诸语似弃妄观真(元云岂异可师之说)而义例判。<a id="a-6d"></a>云破昔计故约对治说。<a id="a-6e"></a>故知的示圆观须指三道即是三德。<a id="a-6f"></a>故于阴等观不思议也。<a id="a-6g"></a>若不精拣何称圆修。<a id="a-6h"></a>此义难得的当至因果不二门更为甄之。<a id="a-6i"></a>二则止下。<a id="a-6j"></a>示成由行。<a id="a-6k"></a>已约心法显乎妙旨。<a id="a-6l"></a>虽知十妙不离一念。<a id="a-6m"></a>若非妙行何能成之。<a id="a-6n"></a>故玄文虽立观心而且托事附法。<a id="a-6o"></a>盖非部意故多阙略。<a id="a-6p"></a>若具论能成之功。<a id="a-6q"></a>须指摩诃止观也。<a id="a-6r"></a>故境等五妙且论诸圣。<a id="a-6s"></a>及佛世当机所观所发所行所历所究尽法。<a id="a-6t"></a>而于我曹禀教行人。<a id="a-6u"></a>如何成就故令修止观用十法成乘。<a id="a-6v"></a>方能亲观妙境。<a id="a-6w"></a>发智立行历位登果故。<a id="a-6x"></a>彼十乘能令行人成就自行因果也。<a id="a-6y"></a>言起教一章成今化他能所者。<a id="a-6z"></a>彼文起教虽即弗宣而且不出裂网之意。<a id="a-70"></a>此裂网文泛论生起。<a id="a-71"></a>虽在果后化他细寻其意。<a id="a-72"></a>多明初心自行。<a id="a-73"></a>故文云种种经论开人眼目。<a id="a-74"></a>执此疑彼是一。<a id="a-75"></a>非诸今融通经论解结出笼。<a id="a-76"></a>岂非始行能裂他网。<a id="a-77"></a>又文云。<a id="a-78"></a>若人善用止观观心。<a id="a-79"></a>则内慧明了通达。<a id="a-7A"></a>渐顿诸教如破微尘出大千经卷。<a id="a-7B"></a>河沙佛法一心中晓。<a id="a-7C"></a>岂非自行起教。<a id="a-7D"></a>又云。<a id="a-7E"></a>若欲外益众生逗机设教等。<a id="a-7F"></a>此文方是果后化他也。<a id="a-7G"></a>辅行二释谓化他裂网自行。<a id="a-7H"></a>裂网但自行文略故。<a id="a-7I"></a>读者多暗至于归大处文。<a id="a-7J"></a>亦为初心修观而说。<a id="a-7K"></a>故云胶手易着寱梦难醒。<a id="a-7L"></a>封文齐意自谓为是。<a id="a-7M"></a>乃至云为此意故须论旨归。<a id="a-7N"></a>故知五略十广。<a id="a-7O"></a>虽该自他。<a id="a-7P"></a>始终而尽。<a id="a-7Q"></a>是行者修法。<a id="a-7R"></a>若了彼文方可销今相成之意。<a id="a-7S"></a>故今十门从染净不二已去。<a id="a-7T"></a>皆指果后设化之相。<a id="a-7U"></a>悉在初心刹那一念。<a id="a-7V"></a>而必须三观功成此用方显故。<a id="a-7W"></a>文云故须初心而遮而照等。<a id="a-7X"></a>故知能修起教之观。<a id="a-7Y"></a>则能成就应机现通说法之用也。<a id="a-7Z"></a>此意稍隐解者方知不作此解。<a id="a-7a"></a>则止观裂网旨归之文。<a id="a-7b"></a>记中自行之释。<a id="a-7c"></a>及今相成之语如何销之。<a id="a-7d"></a>若云但修十乘果用自显者。<a id="a-7e"></a>则合云十乘成今化他能所。<a id="a-7f"></a>尔三则彼下功成识体。<a id="a-7g"></a>故知得此相成之意。<a id="a-7h"></a>则不唐学问。<a id="a-7i"></a>不谩修行。<a id="a-7j"></a>教下所诠妙体可识。<a id="a-7k"></a>四故更下结示立名使诠旨斯显。<a id="a-7l"></a>四初立门所由如文。<a id="a-7m"></a>二何者下出门名义。<a id="a-7n"></a>理事三千本皆融。<a id="a-7o"></a>即实机未熟权化宜施。<a id="a-7p"></a>佛须物情分隔而说故云不二而二。<a id="a-7q"></a>半满诸法暂有差殊权化。<a id="a-7r"></a>若成实理须显佛随自意。<a id="a-7s"></a>开会而谈故云二而不二境等。<a id="a-7t"></a>十法即是所通既约教部判。<a id="a-7u"></a>后开之俱圆俱妙故。<a id="a-7v"></a>能通门宜名不二。<a id="a-7w"></a>三各自高深一家所判。<a id="a-7x"></a>法门名义无间高下。<a id="a-7y"></a>己他无不理性本具。<a id="a-7z"></a>全性起修分显究尽。<a id="a-80"></a>故今十门一一如是。<a id="a-81"></a>皆为观体其义更明。<a id="a-82"></a>然事异故六。<a id="a-83"></a>理一故即。<a id="a-84"></a>此宗学者谁不言之而的当者无几。<a id="a-85"></a>应知圆家明理已具三千。<a id="a-86"></a>而皆性不可变。<a id="a-87"></a>约事乃论迷解真似因果有殊。<a id="a-88"></a>故下文云。<a id="a-89"></a>三千在理同名无明。<a id="a-8A"></a>三千果成咸称常乐(约事明六)三千无改无明即明三千。<a id="a-8B"></a>并常俱体俱用(约理明即)若见斯旨稍可持论。<a id="a-8C"></a>四直彰宗趣如文。</p>
  <p id="a8D">二一者下。<a id="a-8E"></a>第二列门解释二。<a id="a-8F"></a>初列门对妙。<a id="a-8G"></a>二初列门可见。<a id="a-8H"></a>二是中下。<a id="a-8I"></a>对妙七科之境不出色心。<a id="a-8J"></a>此二不二则诸境皆妙故云第一从境立名。<a id="a-8K"></a>智行二法正论修相。<a id="a-8L"></a>傥二境不融修性有异则不成妙故。<a id="a-8M"></a>二三从智行立名位多在相。<a id="a-8N"></a>三法唯果若了始终理一。<a id="a-8O"></a>此二皆妙故。<a id="a-8P"></a>第四从位法立名。<a id="a-8Q"></a>通应二事果后利他。<a id="a-8R"></a>既是净用依正必融。<a id="a-8S"></a>纵是他机亦同自体。<a id="a-8T"></a>此之妙事在今染心。<a id="a-8U"></a>能如是观妙用方显故。<a id="a-8V"></a>五六七从感应神通立名。<a id="a-8W"></a>三业是能说之人。<a id="a-8X"></a>权实是所说之法。<a id="a-8Y"></a>此二若融说法方妙故。<a id="a-8Z"></a>八九从说法立名。<a id="a-8a"></a>眷属是三草二木利益由法雨所滋。<a id="a-8b"></a>若知本一地雨则权实益等故。<a id="a-8c"></a>第十从眷属利益立名。<a id="a-8d"></a>立此十门意成十妙解行故也。</p>
  <p id="a8e">二一色下。<a id="a-8f"></a>释门旨趣十段。<a id="a-8g"></a>初色心不二门三。<a id="a-8h"></a>初标一切诸法无非妙境。<a id="a-8i"></a>本文七科亦且从要。<a id="a-8j"></a>七科尚广妙旨难彰。<a id="a-8k"></a>今以色心二法收尽。<a id="a-8l"></a>故大论云。<a id="a-8m"></a>一切世间中唯有名与色。<a id="a-8n"></a>若欲如实说但当观名色。<a id="a-8o"></a>此二不二诸法皆妙。<a id="a-8p"></a>故今摄别入总。<a id="a-8q"></a>特指心法明乎不二。<a id="a-8r"></a>以此为门则解行易入也。<a id="a-8s"></a>二且十下。<a id="a-8t"></a>释中又二。<a id="a-8u"></a>初约诸境明总别二。<a id="a-8v"></a>初双标。<a id="a-8w"></a>总在一念者。<a id="a-8x"></a>若论诸法互摄。<a id="a-8y"></a>随举一法皆得为总。<a id="a-8z"></a>即三无差别也。<a id="a-90"></a>今为易成观故。<a id="a-91"></a>故指一念心法为总。<a id="a-92"></a>然此总别不可分。<a id="a-93"></a>对理事应知。<a id="a-94"></a>理具三千事用三千各有总别。<a id="a-95"></a>此两相即方称妙境。<a id="a-96"></a>二何者下。<a id="a-97"></a>双示二。<a id="a-98"></a>初别十如中。<a id="a-99"></a>相可别故属色。<a id="a-9A"></a>性据内故属心。<a id="a-9B"></a>观音玄义指心为体。<a id="a-9C"></a>而诸文中双取色心。<a id="a-9D"></a>力作单不能运缘。<a id="a-9E"></a>或指爱或指具度。<a id="a-9F"></a>既存两说义必双兼。<a id="a-9G"></a>若云业为因者。<a id="a-9H"></a>则似兼色。<a id="a-9I"></a>今从习边故因果皆心。<a id="a-9J"></a>五阴皆报则须兼心。<a id="a-9K"></a>今从受身约色义强本末究竟。<a id="a-9L"></a>文虽不对既论三等。<a id="a-9M"></a>同后三谛因缘中。<a id="a-9N"></a>现未七支皆须双具。<a id="a-9O"></a>识名虽独必含中阴故亦两兼行有是业不可遍属。<a id="a-9P"></a>无明爱取唯心可知。<a id="a-9Q"></a>诸谛中苦同七支集既兼业。<a id="a-9R"></a>道亦含戒皆具色心。<a id="a-9S"></a>俗论诸法兼二可知。<a id="a-9T"></a>灭及真中一实无谛。<a id="a-9U"></a>体唯是理无相可表。<a id="a-9V"></a>并心证故故不兼色。<a id="a-9W"></a>然上所对不可永殊欲成别义故且从强。<a id="a-9X"></a>二既知下。<a id="a-9Y"></a>次总。<a id="a-9Z"></a>前约诸法不失自体为别。<a id="a-9a"></a>今明诸法同趣刹那为总。<a id="a-9b"></a>终日不失终日同趣。<a id="a-9c"></a>性具诸法总别相收。<a id="a-9d"></a>缘起诸法总别亦尔。<a id="a-9e"></a>非谓约事论别以理为总。<a id="a-9f"></a>又复应知若事若理。<a id="a-9g"></a>皆以事中一念为总。<a id="a-9h"></a>以众生在事未悟理。<a id="a-9i"></a>故以依阴心显妙理故。<a id="a-9j"></a>问他云。<a id="a-9k"></a>一念即一性也。<a id="a-9l"></a>一念灵知性体常寂。<a id="a-9m"></a>又云。<a id="a-9n"></a>性即一念谓心性灵寂。<a id="a-9o"></a>性即法身。<a id="a-9p"></a>灵即般若。<a id="a-9q"></a>寂即解脱。<a id="a-9r"></a>又云。<a id="a-9s"></a>一念真知妙体。<a id="a-9t"></a>又云。<a id="a-9u"></a>并我一念清净灵知。<a id="a-9v"></a>据此等文乃直指文中一念名真净灵知。<a id="a-9w"></a>是约理解。<a id="a-9x"></a>今云。<a id="a-9y"></a>属事是阴入法。<a id="a-9z"></a>与他所指赊切如何。<a id="a-A0"></a>答此师秖因将此一念约理释之。<a id="a-A1"></a>致与一家文义相违。<a id="a-A2"></a>且违文者。<a id="a-A3"></a>一违玄文彼判心法定在因。<a id="a-A4"></a>佛法定在果。<a id="a-A5"></a>众生法一往通因果。<a id="a-A6"></a>二往则局因。<a id="a-A7"></a>他执心法是真性。<a id="a-A8"></a>故乃自立云。<a id="a-A9"></a>心非因果。<a id="a-AA"></a>又碍定在因句。<a id="a-AB"></a>复自立云。<a id="a-AC"></a>约能造诸法故判为因。<a id="a-AD"></a>佛定在果者。<a id="a-AE"></a>乃由研修觉了究尽为果。<a id="a-AF"></a>今问既将因果分判法相。<a id="a-AG"></a>何得因果却不相对果。<a id="a-AH"></a>若从觉因须指迷。<a id="a-AI"></a>何得自立理能造事而为因邪。<a id="a-AJ"></a>既不相对何名分判。<a id="a-AK"></a>又违华严心造之义。<a id="a-AL"></a>彼经如来林菩萨。<a id="a-AM"></a>说偈云。<a id="a-AN"></a>心如工画师造种种五阴。<a id="a-AO"></a>一切世间中无法而不造。<a id="a-AP"></a>如心佛亦尔。<a id="a-AQ"></a>如佛众生然。<a id="a-AR"></a>心佛及众生是三无差别。<a id="a-AS"></a>辅行释云。<a id="a-AT"></a>心造有二种。<a id="a-AU"></a>一者约理造即是具。<a id="a-AV"></a>二者约事即三世。<a id="a-AW"></a>变造等心法既有二造经以心例于佛。<a id="a-AX"></a>复以佛例于生。<a id="a-AY"></a>故云如心佛亦尔。<a id="a-AZ"></a>如佛众生然。<a id="a-Aa"></a>是则三法各具二造方无差别。<a id="a-Ab"></a>故荆溪云。<a id="a-Ac"></a>不解今文如何销。<a id="a-Ad"></a>偈心造一切三无差别。<a id="a-Ae"></a>何忽独云心。<a id="a-Af"></a>造诸法得名因邪。<a id="a-Ag"></a>据他所释心法是理唯论能具能造。<a id="a-Ah"></a>生佛是事唯有所具所造。<a id="a-Ai"></a>则心造之义尚亏。<a id="a-Aj"></a>无差之文永失矣。<a id="a-Ak"></a>又若约能造释因。<a id="a-Al"></a>则三法皆定在因。<a id="a-Am"></a>以皆有二造故。<a id="a-An"></a>此文应今家立义纲格。<a id="a-Ao"></a>若迷此者一家教旨皆翻倒也。<a id="a-Ap"></a>焉将此解定教文之欠剩邪。<a id="a-Aq"></a>二违大意。<a id="a-Ar"></a>及全刚錍。<a id="a-As"></a>他自引云。<a id="a-At"></a>随缘不变名性。<a id="a-Au"></a>不变随缘名心。<a id="a-Av"></a>引毕乃云。<a id="a-Aw"></a>今言心即真如不变性也。<a id="a-Ax"></a>今恐他不许荆溪立义。<a id="a-Ay"></a>何者。<a id="a-Az"></a>既云不变随缘名心。<a id="a-B0"></a>显是即理之事。<a id="a-B1"></a>那得直作理释。<a id="a-B2"></a>若云虽随缘边属事。<a id="a-B3"></a>事即理故。<a id="a-B4"></a>故指心为不变性者。<a id="a-B5"></a>佛法生法岂不即邪。<a id="a-B6"></a>若皆即理何独指心名不变性。<a id="a-B7"></a>故金錍云。<a id="a-B8"></a>真如是万法由随缘故。<a id="a-B9"></a>万法是真如由不变故。<a id="a-BA"></a>故知若约万法即理。<a id="a-BB"></a>则生佛依正俱理皆不变故。<a id="a-BC"></a>何独心是理邪。<a id="a-BD"></a>若据众生在事。<a id="a-BE"></a>则内外色心俱事皆随缘故。<a id="a-BF"></a>何独心非事邪。<a id="a-BG"></a>他云。<a id="a-BH"></a>生佛是因果。<a id="a-BI"></a>法心非因果验。<a id="a-BJ"></a>他直指心法名理。<a id="a-BK"></a>非指事即理。<a id="a-BL"></a>生佛二事会归心故。<a id="a-BM"></a>方云即理。<a id="a-BN"></a>亦非当处即具三千。<a id="a-BO"></a>是知他师虽引唯色之言亦秖曲成唯真心尔。<a id="a-BP"></a>况复观心自具二种。<a id="a-BQ"></a>即唯识观及实相观。<a id="a-BR"></a>因何才见言心便云是理。<a id="a-BS"></a>又实相观虽观理具非清净理。<a id="a-BT"></a>乃即事之理也。<a id="a-BU"></a>以依阴等显故。<a id="a-BV"></a>问若尔二观皆依事如何分邪。<a id="a-BW"></a>答实相观者即于识心体其本寂。<a id="a-BX"></a>三千宛然即空假中。<a id="a-BY"></a>唯识观者。<a id="a-BZ"></a>照于起心变造十界即空假中。<a id="a-Ba"></a>故义例云。<a id="a-Bb"></a>夫观心法有理有事。<a id="a-Bc"></a>从理则唯达法性更无余途。<a id="a-Bd"></a>从事则专照起心四性叵得。<a id="a-Be"></a>亦名本末相映事理不二。<a id="a-Bf"></a>又应知观于内心二观既尔。<a id="a-Bg"></a>观于外境二观亦然。<a id="a-Bh"></a>此皆止观及辅行文意非从臆说。<a id="a-Bi"></a>他云真心具三千法。<a id="a-Bj"></a>乃指真如名不思议境。<a id="a-Bk"></a>非指阴入也。<a id="a-Bl"></a>金錍云。<a id="a-Bm"></a>旁遮偏指清净真如。<a id="a-Bn"></a>那得特偏指邪。<a id="a-Bo"></a>又云。<a id="a-Bp"></a>夫唯心之心岂唯真如心邪。<a id="a-Bq"></a>须知烦恼心遍。<a id="a-Br"></a>第一记云。<a id="a-Bs"></a>专缘理性而破九界是别教义。<a id="a-Bt"></a>那得句句唯于真心。<a id="a-Bu"></a>又此标一念乃作一性真如释之。<a id="a-Bv"></a>后文多就刹那明具三千。<a id="a-Bw"></a>亦作真如释邪。<a id="a-Bx"></a>问永嘉集既用今家观法。<a id="a-By"></a>彼奢摩他云。<a id="a-Bz"></a>一念即灵知自性。<a id="a-C0"></a>他立正合于彼何谓不然。<a id="a-C1"></a>答彼文先于根尘体其本寂。<a id="a-C2"></a>作功不已知灭对遗。<a id="a-C3"></a>灵知一念方得现前。<a id="a-C4"></a>故知彼之。<a id="a-C5"></a>一念全由妙止所显。<a id="a-C6"></a>不尔何故五念息已一念现前。<a id="a-C7"></a>秖如五念何由得息。<a id="a-C8"></a>那得将彼相应一念类今刹那念邪。<a id="a-C9"></a>况奢摩他别用妙止安心。<a id="a-CA"></a>毗钵舍那别用妙观安心。<a id="a-CB"></a>优毕又方乃总用止观。<a id="a-CC"></a>故出观体中一念。<a id="a-CD"></a>正是今之阴识一念也。<a id="a-CE"></a>何者。<a id="a-CF"></a>彼文序中先会定慧同宗法。<a id="a-CG"></a>尔中乃云故即心为道。<a id="a-CH"></a>可谓寻流得源矣。<a id="a-CI"></a>故出观体云秖知一念即空不空非空非不空言秖知者乃即体(止也)了(观也)理今刹那是三谛理。<a id="a-CJ"></a>不须专亡根境显其灵知。<a id="a-CK"></a>亦不须深推缘生求其空寂。<a id="a-CL"></a>故云秖知。<a id="a-CM"></a>此乃即心为道也。<a id="a-CN"></a>若奢摩他观成。<a id="a-CO"></a>显出自性一念。<a id="a-CP"></a>何用更修三观。<a id="a-CQ"></a>问彼云。<a id="a-CR"></a>若于相应一念起五阴者。<a id="a-CS"></a>仍以二空破之。<a id="a-CT"></a>那云不更修观。<a id="a-CU"></a>答于真知起阴以观破之。<a id="a-CV"></a>不起阴者何用观之。<a id="a-CW"></a>彼二空观乃是观阴非观真知。<a id="a-CX"></a>故知解一千从。<a id="a-CY"></a>迷一万惑。<a id="a-CZ"></a>若欲广引教文验其相违。<a id="a-Ca"></a>不可令尽书倦且止。<a id="a-Cb"></a>二违义者。<a id="a-Cc"></a>问据上所引众教虽见相违。<a id="a-Cd"></a>且如立此十问。<a id="a-Ce"></a>欲通妙理亡于名相。<a id="a-Cf"></a>若一念属事岂但通事。<a id="a-Cg"></a>将不违作者意乎。<a id="a-Ch"></a>答立门近要则妙理可通。<a id="a-Ci"></a>若夐指真如初心如何造趣依何起观邪。<a id="a-Cj"></a>今立根尘一刹那心。<a id="a-Ck"></a>本具三千即空假中。<a id="a-Cl"></a>称此观之即能成就十种妙法。<a id="a-Cm"></a>岂但解知而已。<a id="a-Cn"></a>如此方称作者之意。<a id="a-Co"></a>若也偏指清净真如。<a id="a-Cp"></a>偏唯真心则杜初心入路。<a id="a-Cq"></a>但滋名相之境。<a id="a-Cr"></a>故第一记云。<a id="a-Cs"></a>本虽久远。<a id="a-Ct"></a>圆顿虽实。<a id="a-Cu"></a>第一义虽理。<a id="a-Cv"></a>望观属事。<a id="a-Cw"></a>他谓圆谈法性便是观心为害非少。<a id="a-Cx"></a>今问一念真知为已显悟。<a id="a-Cy"></a>为现在迷。<a id="a-Cz"></a>若已显悟不须修观。<a id="a-D0"></a>十乘观法将何用邪。<a id="a-D1"></a>若现在迷全体是阴。<a id="a-D2"></a>故金錍云。<a id="a-D3"></a>诸佛悟理众生在事。<a id="a-D4"></a>既其在事何名真净。<a id="a-D5"></a>然谁不知全体是清。<a id="a-D6"></a>其奈浊成本有。<a id="a-D7"></a>应知观心大似澄水。<a id="a-D8"></a>若水已清何须更澄。<a id="a-D9"></a>若水未清须澄浊水。<a id="a-DA"></a>故辅行。<a id="a-DB"></a>释以识心为妙境云。<a id="a-DC"></a>今文妙观观之令成妙境。<a id="a-DD"></a>境方称理。<a id="a-DE"></a>又解安于世谛云。<a id="a-DF"></a>以止观安故。<a id="a-DG"></a>世谛方成不思议境。<a id="a-DH"></a>故知心虽本妙。<a id="a-DI"></a>观未成时。<a id="a-DJ"></a>且名阴入。<a id="a-DK"></a>为成妙故。<a id="a-DL"></a>用观体之。<a id="a-DM"></a>若拨弃阴心。<a id="a-DN"></a>自观真性。<a id="a-DO"></a>正当偏指清净真如之责。<a id="a-DP"></a>复招缘理断九之讥。<a id="a-DQ"></a>且如今欲观心。<a id="a-DR"></a>为今刹那便具三千。<a id="a-DS"></a>为须真如体显方具三千。<a id="a-DT"></a>若即刹那。<a id="a-DU"></a>何不便名阴心为于妙境。<a id="a-DV"></a>而须立真心邪。<a id="a-DW"></a>又大师亲令观于阴等诸境。<a id="a-DX"></a>及观一念无明之心。<a id="a-DY"></a>何违教邪。<a id="a-DZ"></a>应是宗师立名诠法未的。<a id="a-Da"></a>故自别立邪。<a id="a-Db"></a>又若谓此中一念不同止观所观阴等诸心者。<a id="a-Dc"></a>此之十门因何重述。<a id="a-Dd"></a>观法大体观行可识。<a id="a-De"></a>斯言谩设也。<a id="a-Df"></a>又中谛一实别判属心。<a id="a-Dg"></a>与总真心如何拣邪。<a id="a-Dh"></a>心性二字不异而异。<a id="a-Di"></a>既言不变随缘名心。<a id="a-Dj"></a>即理之事也。<a id="a-Dk"></a>随缘不变名性。<a id="a-Dl"></a>即事之理也。<a id="a-Dm"></a>今欲于事显理。<a id="a-Dn"></a>故双举之。<a id="a-Do"></a>例此合云不变随缘名佛。<a id="a-Dp"></a>随缘不变名性。<a id="a-Dq"></a>生性亦然。<a id="a-Dr"></a>应知三法俱事俱理。<a id="a-Ds"></a>不同他解。<a id="a-Dt"></a>心则约理为通。<a id="a-Du"></a>生佛约事为别。<a id="a-Dv"></a>此乃他家解心佛众生之义。<a id="a-Dw"></a>不深本教。<a id="a-Dx"></a>滥用他宗。<a id="a-Dy"></a>妨害既多。<a id="a-Dz"></a>旨趣安在。<a id="a-E0"></a>一性等者。<a id="a-E1"></a>性虽是一。<a id="a-E2"></a>而无定一之性。<a id="a-E3"></a>故使三千色心相相宛尔。<a id="a-E4"></a>此则从无住本立一切法。<a id="a-E5"></a>应知若理若事。<a id="a-E6"></a>皆有此义。<a id="a-E7"></a>故第七记释此文云。<a id="a-E8"></a>理则性德缘了。<a id="a-E9"></a>事则修德三因。<a id="a-EA"></a>迷则三道流转。<a id="a-EB"></a>悟则果中胜用。<a id="a-EC"></a>如此四重。<a id="a-ED"></a>并由迷中实相而立。<a id="a-EE"></a>今释曰。<a id="a-EF"></a>迷中实相即无住本。<a id="a-EG"></a>乃今文一性无性也。<a id="a-EH"></a>上之四重即立一切法。<a id="a-EI"></a>乃今文三千宛然也。<a id="a-EJ"></a>第一重既以性德缘了。<a id="a-EK"></a>为一切法。<a id="a-EL"></a>须以正因为无住本。<a id="a-EM"></a>余之三重既将逆顺二修为一切法。<a id="a-EN"></a>必以性德三因为无住本。<a id="a-EO"></a>此即理事两重总别也。<a id="a-EP"></a>问既以迷中实相为一性。<a id="a-EQ"></a>对三千为别。<a id="a-ER"></a>正当以理为总。<a id="a-ES"></a>何苦破他。<a id="a-ET"></a>答以三千法同一性故。<a id="a-EU"></a>随缘为万法时。<a id="a-EV"></a>趣举一法总摄一切也。<a id="a-EW"></a>众生无始全体在迷。<a id="a-EX"></a>若唯论真性为总。<a id="a-EY"></a>何能事事具摄诸法而专举一念者。<a id="a-EZ"></a>别从近要立观慧之境也。<a id="a-Ea"></a>若示一念总摄诸法则显诸法同一真性。<a id="a-Eb"></a>故释签云。<a id="a-Ec"></a>俗即百界千如。<a id="a-Ed"></a>真则同居一念。<a id="a-Ee"></a>须知同一性故。<a id="a-Ef"></a>方能同居一念故。<a id="a-Eg"></a>以同居一念用显同一真性。<a id="a-Eh"></a>非谓便将一念名为真谛。<a id="a-Ei"></a>岂同居一尘非真谛邪。<a id="a-Ej"></a>今文以一性为总。<a id="a-Ek"></a>前后文以一念为总。<a id="a-El"></a>盖理事相显也。<a id="a-Em"></a>此之二句正出摄别入总之所以也。<a id="a-En"></a>由一性无性立理事三千故。<a id="a-Eo"></a>故两重三千同居一念也。<a id="a-Ep"></a>岂同他释直以一念名真性邪。<a id="a-Eq"></a>二当知下。<a id="a-Er"></a>就理事明谛境二。<a id="a-Es"></a>初约理事明三谛二。<a id="a-Et"></a>初明理事心之色心者即事明理具也。<a id="a-Eu"></a>初言心者趣举刹那也。<a id="a-Ev"></a>之者语助也。<a id="a-Ew"></a>色心者性。<a id="a-Ex"></a>德三千也。<a id="a-Ey"></a>圆家明性既非但理。<a id="a-Ez"></a>乃具三千之性也。<a id="a-F0"></a>此性圆融遍入同居刹那心中此心之色心乃秖心是三千色心。<a id="a-F1"></a>如物之八相更无前后。<a id="a-F2"></a>即同止观心具之义。<a id="a-F3"></a>亦向心性之义。<a id="a-F4"></a>三千色心一不可改故名为性。<a id="a-F5"></a>此一句约理明总别。<a id="a-F6"></a>本具三千为别。<a id="a-F7"></a>刹那一念为总。<a id="a-F8"></a>以三千同一性故。<a id="a-F9"></a>故总在一念也。<a id="a-FA"></a>即心名变等者。<a id="a-FB"></a>即上具三千之心。<a id="a-FC"></a>随染净缘不变而变。<a id="a-FD"></a>非造而造。<a id="a-FE"></a>能成修中三千事相。<a id="a-FF"></a>变虽兼别。<a id="a-FG"></a>造虽通四。<a id="a-FH"></a>今即具心名变。<a id="a-FI"></a>此变名造则唯属圆不通三教。<a id="a-FJ"></a>此二句则事中总别。<a id="a-FK"></a>变造三千为别。<a id="a-FL"></a>刹那一念为总。<a id="a-FM"></a>亦以三千同一性故。<a id="a-FN"></a>故咸趣一念也。<a id="a-FO"></a>造谓体用者。<a id="a-FP"></a>指上变造即全体起用。<a id="a-FQ"></a>故因前心具色心随缘变造。<a id="a-FR"></a>修中色心乃以性中三千为体。<a id="a-FS"></a>修起三千为用。<a id="a-FT"></a>则全理体起于事用。<a id="a-FU"></a>方是圆教随缘之义。<a id="a-FV"></a>故辅行云。<a id="a-FW"></a>心造有二种。<a id="a-FX"></a>一者约理造即是具。<a id="a-FY"></a>二者约事乃明三世凡圣变造。<a id="a-FZ"></a>即结云。<a id="a-Fa"></a>皆由理具方有事用。<a id="a-Fb"></a>此文还合彼不。<a id="a-Fc"></a>问变名本出楞伽。<a id="a-Fd"></a>彼云。<a id="a-Fe"></a>不思议熏不思议变故。<a id="a-Ff"></a>造名本出华严。<a id="a-Fg"></a>彼云。<a id="a-Fh"></a>造种种五阴。<a id="a-Fi"></a>故华严唯有二教。<a id="a-Fj"></a>楞伽合具四教。<a id="a-Fk"></a>何故金錍云变义唯二。<a id="a-Fl"></a>造通于四。<a id="a-Fm"></a>答部中具教多少。<a id="a-Fn"></a>虽尔今约字义通局不同何者大凡云变多约当体改转得名。<a id="a-Fo"></a>故变名则局。<a id="a-Fp"></a>若论造者。<a id="a-Fq"></a>乃有转变之造。<a id="a-Fr"></a>亦有构集之造。<a id="a-Fs"></a>故造名则通别圆皆有中实之性。<a id="a-Ft"></a>是故二教指变为造。<a id="a-Fu"></a>藏通既无中实之体。<a id="a-Fv"></a>但明业惑构造诸法不云变也。<a id="a-Fw"></a>大乘唯心小乘由心。<a id="a-Fx"></a>故云变则唯二造则通四。<a id="a-Fy"></a>问他云造谓体同。<a id="a-Fz"></a>及改此文二十来字。<a id="a-G0"></a>而云收得旧本。<a id="a-G1"></a>又云勘契多同。<a id="a-G2"></a>今何违旧答旧本诸文全无错邪。<a id="a-G3"></a>应是荆溪亲书本邪。<a id="a-G4"></a>又多本同者。<a id="a-G5"></a>止如杭州十藏中台教。<a id="a-G6"></a>顷曾略续错字不少。<a id="a-G7"></a>岂非初将一本写之。<a id="a-G8"></a>一本或错十处皆讹。<a id="a-G9"></a>又云日本传来别行十门。<a id="a-GA"></a>题云国清止观和尚录出。<a id="a-GB"></a>亦云体同等者未审。<a id="a-GC"></a>止观和尚又是谁邪。<a id="a-GD"></a>此人深谙一家教不。<a id="a-GE"></a>始录之本全不错不。<a id="a-GF"></a>岂以先死之人遵之为古。<a id="a-GG"></a>所立之事皆可依邪。<a id="a-GH"></a>如干淑所录邃和尚止观中异义。<a id="a-GI"></a>乃以三界为无漏总中之三。<a id="a-GJ"></a>可尽遵不。<a id="a-GK"></a>况诸异义特违辅行。<a id="a-GL"></a>自立己见故皆云记文易见。<a id="a-GM"></a>和尚云云。<a id="a-GN"></a>此师又称第七祖。<a id="a-GO"></a>故知止观和尚多是此师。<a id="a-GP"></a>若其是者则全不可依。<a id="a-GQ"></a>既暗荆溪深旨必有改易也。<a id="a-GR"></a>又日本教乘脱误亦多。<a id="a-GS"></a>唯有别行十不二门。<a id="a-GT"></a>则全同他所定之本。<a id="a-GU"></a>他既曾附示珠指。<a id="a-GV"></a>往于彼国必是依之勘写尔。<a id="a-GW"></a>设是旧本须将义勘莫可专文。<a id="a-GX"></a>问文纵难定义复相违。<a id="a-GY"></a>何者此文摄别入总。<a id="a-GZ"></a>合云变造体同。<a id="a-Ga"></a>若云从体起用还是开总出别既失不二之义。<a id="a-Gb"></a>便无开会之功也。<a id="a-Gc"></a>答若得前之总别意者。<a id="a-Gd"></a>则自不执旧讹文也。<a id="a-Ge"></a>岂理体唯总。<a id="a-Gf"></a>事用唯别。<a id="a-Gg"></a>如常坐中修实相观。<a id="a-Gh"></a>既云唯观理具文中广辨三千还。<a id="a-Gi"></a>有总别不。<a id="a-Gj"></a>若无者。<a id="a-Gk"></a>那云一心具三千邪。<a id="a-Gl"></a>随自意中修唯识观。<a id="a-Gm"></a>观于起心即约变造事用而说。<a id="a-Gn"></a>还有总别不。<a id="a-Go"></a>若无那云一切法趣檀等。<a id="a-Gp"></a>那云观一念善恶心起十界邪。<a id="a-Gq"></a>岂随自意三昧非不二开会观邪。<a id="a-Gr"></a>应知立兹体用。<a id="a-Gs"></a>欲于理体及以事用皆明三谛事用苦即空假中还成不二圆妙不。<a id="a-Gt"></a>既于理事两重总别皆显绝妙。<a id="a-Gu"></a>那将摄别入总而为难邪。<a id="a-Gv"></a>又夫开显乃示法法皆妙。<a id="a-Gw"></a>若知即具而变用岂不妙邪。<a id="a-Gx"></a>问他云之犹往也。<a id="a-Gy"></a>即全真心往趣色心则全理作事此义如何。<a id="a-Gz"></a>答非唯销文不婉抑亦立理全乖。<a id="a-H0"></a>何者心不往时遂不具色心邪。<a id="a-H1"></a>又与心变义同。<a id="a-H2"></a>正招从心生法之过。<a id="a-H3"></a>况直云心是真理者。<a id="a-H4"></a>朗乖金錍释。<a id="a-H5"></a>心既云不变随缘名心。<a id="a-H6"></a>何得直云真理。<a id="a-H7"></a>又造谓体用方顺文势。<a id="a-H8"></a>如何以同释造。<a id="a-H9"></a>问若真心往作色心。<a id="a-HA"></a>有从心生法之过者。<a id="a-HB"></a>文云即心名变亦有此过邪。<a id="a-HC"></a>答不明刹那具德。<a id="a-HD"></a>唯执真心变作。<a id="a-HE"></a>灼然须招斯过。<a id="a-HF"></a>今先明心具色心。<a id="a-HG"></a>方论随缘变造。<a id="a-HH"></a>乃是全性起修。<a id="a-HI"></a>作而无作何过之有。<a id="a-HJ"></a>问即心名变此心为理事邪。<a id="a-HK"></a>若理者上约随缘名心。<a id="a-HL"></a>若事者乃成事作于事。<a id="a-HM"></a>那言全理起事。<a id="a-HN"></a>答止观指阴入心能造一切。<a id="a-HO"></a>而云全理成事者。<a id="a-HP"></a>盖由此心本具三千方能变造。<a id="a-HQ"></a>既云心之色心。<a id="a-HR"></a>已显此心本具三千。<a id="a-HS"></a>今即此心变造。<a id="a-HT"></a>乃是约具名变。<a id="a-HU"></a>既非但理变造。<a id="a-HV"></a>自异别教也。<a id="a-HW"></a>二是则下。<a id="a-HX"></a>结成三谛者。<a id="a-HY"></a>上之事理三千。<a id="a-HZ"></a>皆以刹那心法为总。<a id="a-Ha"></a>心空故理事诸法皆空。<a id="a-Hb"></a>即非色非心也。<a id="a-Hc"></a>心假故理事诸法皆假。<a id="a-Hd"></a>即而色而心也。<a id="a-He"></a>心中故理事诸法皆中。<a id="a-Hf"></a>即唯色唯心也。<a id="a-Hg"></a>故辅行云。<a id="a-Hh"></a>并由理具方有事用。<a id="a-Hi"></a>今欲修观但观理具。<a id="a-Hj"></a>俱破俱立俱是法界。<a id="a-Hk"></a>任运摄得权实所现。<a id="a-Hl"></a>言良由于此者。<a id="a-Hm"></a>即由心之色心故(理也)即心名变故(事也)全体起用故(理事合也)方能一空一切空。<a id="a-Hn"></a>一假一切假。<a id="a-Ho"></a>一中一切中也。<a id="a-Hp"></a>他解此文分擘对当大义全失。<a id="a-Hq"></a>仍不许对三谛。<a id="a-Hr"></a>而云此中未论修观故。<a id="a-Hs"></a>设未修观立谛何妨。<a id="a-Ht"></a>况此色心本是谛境。<a id="a-Hu"></a>更有人互对三谛云得圆意。<a id="a-Hv"></a>盖不足言也。<a id="a-Hw"></a>二故知下。<a id="a-Hx"></a>会生佛居一念。<a id="a-Hy"></a>已生佛者。<a id="a-Hz"></a>心法三千。<a id="a-I0"></a>他生佛者。<a id="a-I1"></a>佛法众生法并名为他各具三千。<a id="a-I2"></a>三千不出生佛也。<a id="a-I3"></a>以理摄事同趣我心。<a id="a-I4"></a>盖心之具故。<a id="a-I5"></a>即心变故。<a id="a-I6"></a>全体用故。<a id="a-I7"></a>故识一念即能遍见也。<a id="a-I8"></a>三故彼下。<a id="a-I9"></a>结不二可见。<a id="a-IA"></a>他云。<a id="a-IB"></a>此本多一差字。<a id="a-IC"></a>存略无妨不须苦诤。<a id="a-ID"></a>二内外不二门又三。<a id="a-IE"></a>初标。<a id="a-IF"></a>正约三法立内外境也。<a id="a-IG"></a>众生诸佛及以依报名为外境。<a id="a-IH"></a>自己心法名为内境。<a id="a-II"></a>故观音玄义立所观境有二。<a id="a-IJ"></a>所谓自他。<a id="a-IK"></a>他者谓众生佛。<a id="a-IL"></a>自者即心而具。<a id="a-IM"></a>乃引华严心如工画师等为证。<a id="a-IN"></a>有人立佛界为内。<a id="a-IO"></a>九界为外。<a id="a-IP"></a>乃引此经。<a id="a-IQ"></a>或说己事。<a id="a-IR"></a>或说他事证之。<a id="a-IS"></a>而不知彼明果后垂迹。<a id="a-IT"></a>乃以佛界为己。<a id="a-IU"></a>九界为他。<a id="a-IV"></a>今论初心观所依境。<a id="a-IW"></a>既未成佛安用佛为己邪。<a id="a-IX"></a>据观音玄方为允惬。<a id="a-IY"></a>问前引大部。<a id="a-IZ"></a>拣于佛法太高众生太广。<a id="a-Ia"></a>今何取。<a id="a-Ib"></a>之答辨其难易故且拣之。<a id="a-Ic"></a>若论机入不同故须双列。<a id="a-Id"></a>复为显其妙义必须内外互融。<a id="a-Ie"></a>随观一境皆能遍摄故名不二。<a id="a-If"></a>此之不二悉得称门。<a id="a-Ig"></a>泛论虽尔一家观法多用内心妙义为门也。<a id="a-Ih"></a>二凡所下。<a id="a-Ii"></a>依门释二。<a id="a-Ij"></a>初明内外境观二。<a id="a-Ik"></a>初标示者。<a id="a-Il"></a>大小乘中所明观法二境收尽故云不出。<a id="a-Im"></a>今非偏小也。<a id="a-In"></a>二外谓下。<a id="a-Io"></a>释相二。<a id="a-Ip"></a>初明外境观相。<a id="a-Iq"></a>言托者依也。<a id="a-Ir"></a>彼者既以内心为自。<a id="a-Is"></a>乃指依报及生佛色心为彼。<a id="a-It"></a>此乃正立外境。<a id="a-Iu"></a>即空假中去。<a id="a-Iv"></a>即是妙观及观成相。<a id="a-Iw"></a>于依等四随托一境。<a id="a-Ix"></a>皆以圆融三观观之。<a id="a-Iy"></a>此观既妙故令阴入染体泯净。<a id="a-Iz"></a>即前依正等全为妙体一实圆理。<a id="a-J0"></a>故云体绝及一实等。<a id="a-J1"></a>所观阴境既绝能观妙观亦寂。<a id="a-J2"></a>则病去药亡能所双绝。<a id="a-J3"></a>故云无空假中。<a id="a-J4"></a>于双绝之处融妙三千一时显现。<a id="a-J5"></a>豁然同皆真净。<a id="a-J6"></a>法法皆实故真。<a id="a-J7"></a>皆非染碍故净。<a id="a-J8"></a>故云宛然等。<a id="a-J9"></a>如是则一切众生皆毗卢体。<a id="a-JA"></a>一切国土悉常寂光。<a id="a-JB"></a>有何定法名三五七九及净秽邪。<a id="a-JC"></a>故云无复至差品也。<a id="a-JD"></a>而彼彼三千圆融互入犹因陀罗网。<a id="a-JE"></a>终自炳然即是外观功成之相。<a id="a-JF"></a>观行已上至于妙觉节节无非如此显发。<a id="a-JG"></a>不尔安云发心毕竟二不别邪。<a id="a-JH"></a>问他云旧本无两假字。<a id="a-JI"></a>唯云即空即中空中妙故。<a id="a-JJ"></a>而云以空中亡彼依正之假。<a id="a-JK"></a>此本何得妄加邪。<a id="a-JL"></a>答虽欲依于旧本其如义理残缺。<a id="a-JM"></a>必是往时读者不谙境观。<a id="a-JN"></a>故妄有改削矣。<a id="a-JO"></a>且文标所观境有内外。<a id="a-JP"></a>岂以依正色心阴入之境而为假观邪。<a id="a-JQ"></a>遍寻荆溪之意必不阙此一观。<a id="a-JR"></a>何者如止观破思假文中。<a id="a-JS"></a>云因缘生法即空即中。<a id="a-JT"></a>辅行云。<a id="a-JU"></a>且以法性空中对幻假说其实幻假即不思议假。<a id="a-JV"></a>既云且以知非尽理。<a id="a-JW"></a>须即妙假故云其实。<a id="a-JX"></a>文中不云即假尚欲据义加之。<a id="a-JY"></a>岂自著述而特略之。<a id="a-JZ"></a>况彼云因缘生法。<a id="a-Ja"></a>方有幻假之义。<a id="a-Jb"></a>今直云依正等。<a id="a-Jc"></a>且未成幻假况妙假乎。<a id="a-Jd"></a>又第一记中释十二入各具千如。<a id="a-Je"></a>中云境据假边且存其数。<a id="a-Jf"></a>空中尚无其数安在。<a id="a-Jg"></a>然必约假以立空中。<a id="a-Jh"></a>此虽将境为假。<a id="a-Ji"></a>然与今文不同。<a id="a-Jj"></a>何者彼约十二入各具千如为境。<a id="a-Jk"></a>即已成不思议假故非此例。<a id="a-Jl"></a>恐未解者以此为据。<a id="a-Jm"></a>故粗引之仍出其意。<a id="a-Jn"></a>又上若不立假观下何亡之。<a id="a-Jo"></a>而云无空假中邪。<a id="a-Jp"></a>又若更云空中兼上依正俱亡故。<a id="a-Jq"></a>云无空假中者。<a id="a-Jr"></a>文已自云。<a id="a-Js"></a>色心体绝何系重乎。<a id="a-Jt"></a>若以色心体绝亡所观阴境。<a id="a-Ju"></a>无空假中泯能观妙观。<a id="a-Jv"></a>则无是过也。<a id="a-Jw"></a>又准内体三千即空假中。<a id="a-Jx"></a>三千已是妙境犹尚更立三观。<a id="a-Jy"></a>今但云依正等未结成妙境。<a id="a-Jz"></a>那便略慈假观邪。<a id="a-K0"></a>问前门心之色心。<a id="a-K1"></a>云是三千妙体。<a id="a-K2"></a>今云依正色心何非妙境。<a id="a-K3"></a>答上云心之色心。<a id="a-K4"></a>即刹那念本具七科色心。<a id="a-K5"></a>此非妙境更指何邪。<a id="a-K6"></a>今但云依正等。<a id="a-K7"></a>乃是直论外阴入界故不例上。<a id="a-K8"></a>问既将佛法众生法为外境。<a id="a-K9"></a>佛已离阴何得皆是阴入邪。<a id="a-KA"></a>答修观行者外境未亡已来见有他佛。<a id="a-KB"></a>故起信论云。<a id="a-KC"></a>以依转识故说为境界。<a id="a-KD"></a>则知过在于我何关佛邪。<a id="a-KE"></a>然且置所定之文。<a id="a-KF"></a>试论能定之义。<a id="a-KG"></a>还合一家教宗不。<a id="a-KH"></a>秖如他于谕迷显正决中。<a id="a-KI"></a>指色心门为外境者。<a id="a-KJ"></a>岂可内境离色心门邪。<a id="a-KK"></a>又解外观成相豁同真净文。<a id="a-KL"></a>云同者似也。<a id="a-KM"></a>乃似其分真即六根净也。<a id="a-KN"></a>岂外观功能止齐相似。<a id="a-KO"></a>又解内观先了外色心一念无念。<a id="a-KP"></a>谓外境亡唯内体三千。<a id="a-KQ"></a>即空假中谓内体显。<a id="a-KR"></a>既全不约解行分文。<a id="a-KS"></a>先了之言乃是牒前外观。<a id="a-KT"></a>内体已下方观于内。<a id="a-KU"></a>是则六根净后方修内观。<a id="a-KV"></a>则识阴十乘初心绝分又若谓外境亡时内体必显者。<a id="a-KW"></a>则唯有外观不须观内。<a id="a-KX"></a>又成内观初心后心皆不修也。<a id="a-KY"></a>此等相违请当宗匠者观之。<a id="a-KZ"></a>还可将此见解。<a id="a-Ka"></a>定教文之是非乎。<a id="a-Kb"></a>或须云终日炳然。<a id="a-Kc"></a>有何损益而苦诤之。<a id="a-Kd"></a>境观乖失而全不知。<a id="a-Ke"></a>况依正本融迷情强隔。<a id="a-Kf"></a>观成情遣且云不见。<a id="a-Kg"></a>尘去鉴净现像非磨。<a id="a-Kh"></a>故云终自炳然。<a id="a-Ki"></a>此则自胜于日他莫知之。<a id="a-Kj"></a>问染净不二门云照故三千常具。<a id="a-Kk"></a>遮故法尔空中。<a id="a-Kl"></a>又云亡净秽故以空以中。<a id="a-Km"></a>又义例云。<a id="a-Kn"></a>观此一运即具十界百界千如。<a id="a-Ko"></a>即空即中。<a id="a-Kp"></a>此文何须添假字邪。<a id="a-Kq"></a>答因征彼文验知旧本是往人改削。<a id="a-Kr"></a>何者若不解彼之文意。<a id="a-Ks"></a>须据彼文除今假字。<a id="a-Kt"></a>今人既。<a id="a-Ku"></a>然往人亦尔。<a id="a-Kv"></a>不足疑也。<a id="a-Kw"></a>呜呼不解境观以至于斯。<a id="a-Kx"></a>且如染净门云。<a id="a-Ky"></a>故须初心而遮而照。<a id="a-Kz"></a>照故三千常具。<a id="a-L0"></a>遮故法尔空中。<a id="a-L1"></a>盖三观相成也。<a id="a-L2"></a>既云照故三千常具。<a id="a-L3"></a>照是观不。<a id="a-L4"></a>三千是妙假不。<a id="a-L5"></a>既不可单修假观。<a id="a-L6"></a>遂须空中成之。<a id="a-L7"></a>故云遮故法尔空中。<a id="a-L8"></a>因兹遮照妙用现前。<a id="a-L9"></a>故云遍应无方。<a id="a-LA"></a>既以妙假历于净秽。<a id="a-LB"></a>复须空中亡之。<a id="a-LC"></a>故云亡净秽故以空以中。<a id="a-LD"></a>义例照此一运即具十界百界千如者。<a id="a-LE"></a>即于内心唯识之境。<a id="a-LF"></a>用不思议假观照之。<a id="a-LG"></a>方显百界千如。<a id="a-LH"></a>仍须遮之故云即空即中。<a id="a-LI"></a>正是三观相成。<a id="a-LJ"></a>则与染净门中观相恰同也。<a id="a-LK"></a>故彼三文有即是剩。<a id="a-LL"></a>此文无即是欠何者今文标云凡所观境不出内外。<a id="a-LM"></a>即云外谓托彼依正色心。<a id="a-LN"></a>既无心具及百界等言未成妙境。<a id="a-LO"></a>又无观照之义。<a id="a-LP"></a>因何便云是假观。<a id="a-LQ"></a>邪党理之者见斯晓谕更何由执。<a id="a-LR"></a>二所言下。<a id="a-LS"></a>明内境观相者。<a id="a-LT"></a>先了等者。<a id="a-LU"></a>初心行人欲依内心修观。<a id="a-LV"></a>先须妙解了达外法唯一念造。<a id="a-LW"></a>此能造念本无念性。<a id="a-LX"></a>能造既无所造安有。<a id="a-LY"></a>外法既虚唯有内体三千实性。<a id="a-LZ"></a>如是解已方依内心修乎三观。<a id="a-La"></a>故内体二字亦事理双举。<a id="a-Lb"></a>内即内心随缘义故对外立也。<a id="a-Lc"></a>体即是性不变义故非内外也故义例云。<a id="a-Ld"></a>修观次第必先内心。<a id="a-Le"></a>乃至云又亦亦先了诸法唯心方可观心。<a id="a-Lf"></a>又彼文云。<a id="a-Lg"></a>唯于万境观一心故知。<a id="a-Lh"></a>若无此解如何知心具足诸法。<a id="a-Li"></a>若不知具但直观心何殊藏通。<a id="a-Lj"></a>藏通何曾不云观心。<a id="a-Lk"></a>纵知心体是中。<a id="a-Ll"></a>若不云具未异别教教道也。<a id="a-Lm"></a>故止观先。<a id="a-Ln"></a>开六科妙解然始正修。<a id="a-Lo"></a>观心之义如是。<a id="a-Lp"></a>如何释云先修外观。<a id="a-Lq"></a>至六根净方修内观邪。<a id="a-Lr"></a>又此内观含于唯识实相两观之义学者寻之问外观何不先明解了。<a id="a-Ls"></a>而直修三观邪。<a id="a-Lt"></a>答据义合有但是文略。<a id="a-Lu"></a>何者若不先了唯色唯香。<a id="a-Lv"></a>如何观外依正等邪。<a id="a-Lw"></a>但为外观摄机须故。<a id="a-Lx"></a>为对内故显不二故。<a id="a-Ly"></a>故且并列。<a id="a-Lz"></a>今之文意正明内观。<a id="a-M0"></a>以十门妙理唯指心法故。<a id="a-M1"></a>诸部中皆云观心。<a id="a-M2"></a>二是则下。<a id="a-M3"></a>明内外融泯二。<a id="a-M4"></a>初互融。<a id="a-M5"></a>三法体性各具三千本来相摄。<a id="a-M6"></a>前虽解了心摄一切。<a id="a-M7"></a>今观称性包摄灼然。<a id="a-M8"></a>故是则下。<a id="a-M9"></a>先明内心融于外法。<a id="a-MA"></a>既云互摄生佛亦然。<a id="a-MB"></a>故十方下。<a id="a-MC"></a>次明若生若佛各自遍融。<a id="a-MD"></a>又此性体非谓一性。<a id="a-ME"></a>盖三千性也。<a id="a-MF"></a>以佛具三千方摄心生生。<a id="a-MG"></a>具三千方融心佛。<a id="a-MH"></a>心具三千岂隔生佛。<a id="a-MI"></a>若心无佛性岂能摄佛。<a id="a-MJ"></a>佛无生性何能摄生。<a id="a-MK"></a>故性体无殊之语有谁不知。<a id="a-ML"></a>一切咸遍之言须思深致。<a id="a-MM"></a>他解唯论融外归内名不二者。<a id="a-MN"></a>一何局哉。<a id="a-MO"></a>一切咸遍如何销之。<a id="a-MP"></a>况余九门皆归一边全伤大体。<a id="a-MQ"></a>二谁云下。<a id="a-MR"></a>俱泯既各融即不可定分。<a id="a-MS"></a>故称理观谁云有二。<a id="a-MT"></a>然内外等三双但泛举相对今皆融泯。<a id="a-MU"></a>亦可云内色心为己。<a id="a-MV"></a>外色心为他。<a id="a-MW"></a>更用己他拣其内外。<a id="a-MX"></a>三此即下结门所从。<a id="a-MY"></a>十门理一莫不相由。<a id="a-MZ"></a>今从依境修观。<a id="a-Ma"></a>内外二境皆色心故。<a id="a-Mb"></a>此二妙故内外不二也。</p>
 </body>
</html>