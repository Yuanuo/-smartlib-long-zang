<!doctype html>
<html id="z3IBWqP1U1" data-ver="1308">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">十不二门指要钞卷下</h1>
  <p id="a2">三修性不二门三。<a id="a-3"></a>初标。<a id="a-4"></a>修谓修治造作即变造三千。<a id="a-5"></a>性谓本有不改即理具三千。<a id="a-6"></a>今示全性起修则诸行无作。<a id="a-7"></a>全修在性则一念圆成。<a id="a-8"></a>是则修外无性。<a id="a-9"></a>性外无修。<a id="a-A"></a>互泯互融故称不二。<a id="a-B"></a>而就心法妙为门。<a id="a-C"></a>二性德下。<a id="a-D"></a>释二。<a id="a-E"></a>初修性双立三。<a id="a-F"></a>初修性对论二初直明性德。<a id="a-G"></a>言德者即本具三千皆常乐我净故。<a id="a-H"></a>界如一念即前内境具德刹那心也。<a id="a-I"></a>界如既即空假中任运成于三德三轨等。<a id="a-J"></a>即空是般若清净义故。<a id="a-K"></a>则假是解脱自在义故。<a id="a-L"></a>即中是法身究竟义故。<a id="a-M"></a>诸三例之。<a id="a-N"></a>然诸法皆可论于修性亦为成观唯指一念。<a id="a-O"></a>应知前二门直明依境立观。<a id="a-P"></a>此门及因果不二乃委示前二。<a id="a-Q"></a>令成圆行始终也。<a id="a-R"></a>何者性德岂出色心不二。<a id="a-S"></a>修德莫非一心三观。<a id="a-T"></a>今示修性。<a id="a-U"></a>互成成妙智行。<a id="a-V"></a>以此智行从因至果。<a id="a-W"></a>则位位无作方名如梦勤加等。<a id="a-X"></a>即自行始终皆妙也。<a id="a-Y"></a>二性虽下。<a id="a-Z"></a>以修对辨二。<a id="a-a"></a>初相成者。<a id="a-b"></a>性虽具足全体在迷。<a id="a-c"></a>必藉妙智解了发起圆修。<a id="a-d"></a>故云性虽本尔藉智起修。<a id="a-e"></a>由此智行方能彻照性德。<a id="a-f"></a>而此智行复由性德全体而发。<a id="a-g"></a>若非性发不能照性。<a id="a-h"></a>若非彻照性无由显。<a id="a-i"></a>故云由修照性由性发修。<a id="a-j"></a>此二句正辨相成之相。<a id="a-k"></a>二在性下。<a id="a-l"></a>明互具者。<a id="a-m"></a>相成之义虽显。<a id="a-n"></a>恐谓修从显发方有。<a id="a-o"></a>性德稍异修成。<a id="a-p"></a>故今全指修成本来已具。<a id="a-q"></a>如止观广辨三千之相。<a id="a-r"></a>虽是逆顺二修全。<a id="a-s"></a>为显于性具则全修成性也。<a id="a-t"></a>又一一行业因果自他。<a id="a-u"></a>虽假修成全是性德三千显现。<a id="a-v"></a>故云全性成修也。<a id="a-w"></a>又虽全性起修。<a id="a-x"></a>而未尝少亏性德。<a id="a-y"></a>以常不改故。<a id="a-z"></a>故云性无所移。<a id="a-10"></a>虽全修成性。<a id="a-11"></a>而未始暂阙修德。<a id="a-12"></a>以常变造故。<a id="a-13"></a>故云修常宛尔然。<a id="a-14"></a>若知修性各论三千。<a id="a-15"></a>则诸义皆显。<a id="a-16"></a>故荆溪云。<a id="a-17"></a>诸家不明修性。<a id="a-18"></a>盖不如此明也。<a id="a-19"></a>问他云。<a id="a-1A"></a>旧本作藉知曰修。<a id="a-1B"></a>而以本性灵知用释知字。<a id="a-1C"></a>若云藉智起修者。<a id="a-1D"></a>盖写者书曰逼知。<a id="a-1E"></a>后人认作智字。<a id="a-1F"></a>既不成句。<a id="a-1G"></a>又见下句有起修之言。<a id="a-1H"></a>遂辄加起字尔。<a id="a-1I"></a>此复云何。<a id="a-1J"></a>答既许写曰逼知。<a id="a-1K"></a>遂成智之一字。<a id="a-1L"></a>何妨往人写日远知误成知曰二字。<a id="a-1M"></a>必是因脱起字。<a id="a-1N"></a>复由二字相悬。<a id="a-1O"></a>致使有本作藉知曰修也。<a id="a-1P"></a>故知写字添脱远近难可定之。<a id="a-1Q"></a>鱼鲁之讹岂今独有须将义定方见是非。<a id="a-1R"></a>何者他既暗于三法妙义。<a id="a-1S"></a>尚将一念因心阴识。<a id="a-1T"></a>直作真知解之。<a id="a-1U"></a>况今有此讹文知字可执。<a id="a-1V"></a>岂不作灵知解邪。<a id="a-1W"></a>且灵知之名圭峰专用。<a id="a-1X"></a>既非即阴而示。<a id="a-1Y"></a>又无修发之相。<a id="a-1Z"></a>正是偏指清净真如。<a id="a-1a"></a>唯于真心及缘理断九之义也。<a id="a-1b"></a>他云。<a id="a-1c"></a>因真教。<a id="a-1d"></a>缘示善恶知即是真知。<a id="a-1e"></a>乃知诸法唯心。<a id="a-1f"></a>故云藉知曰修。<a id="a-1g"></a>今问此之知字。<a id="a-1h"></a>为解为行。<a id="a-1i"></a>若随阙者则不名修。<a id="a-1j"></a>若单立知字解行足者。<a id="a-1k"></a>乃玄文智行二妙。<a id="a-1l"></a>止观妙解正修便为徒设。<a id="a-1m"></a>则天台但传禅诠都序也。<a id="a-1n"></a>又言示善恶知即真知者。<a id="a-1o"></a>还须先用妙解即之不。<a id="a-1p"></a>次用妙行即之不。<a id="a-1q"></a>若然者正是藉智起修。<a id="a-1r"></a>若不然者智行二妙全无用也。<a id="a-1s"></a>今云藉智起修。<a id="a-1t"></a>直是由于智妙起于行妙耳。<a id="a-1u"></a>故后结文云。<a id="a-1v"></a>如境本来具三。<a id="a-1w"></a>依理生解故名为智。<a id="a-1x"></a>智解导行。<a id="a-1y"></a>行解契理三法相符不异而异。<a id="a-1z"></a>然智行俱修今偏在行者盖智从解。<a id="a-20"></a>了发起义强。<a id="a-21"></a>行就进趣修治义强故从强也。<a id="a-22"></a>又此一句全是释签行妙中文。<a id="a-23"></a>彼云藉智起行故。<a id="a-24"></a>他又云智名未称全性成修。<a id="a-25"></a>若尔何名智妙。<a id="a-26"></a>应亦本是知妙后人改为智妙乎。<a id="a-27"></a>二修又下。<a id="a-28"></a>明逆顺相返二。<a id="a-29"></a>初明对逆故二性并存。<a id="a-2A"></a>二明因顺故二心俱泯。<a id="a-2B"></a>初文者。<a id="a-2C"></a>上之全性。<a id="a-2D"></a>起修一往且论顺修。<a id="a-2E"></a>修名既通有顺有逆。<a id="a-2F"></a>今欲双亡先须对辨。<a id="a-2G"></a>了性为行者。<a id="a-2H"></a>即藉智起修也。<a id="a-2I"></a>背性成迷者。<a id="a-2J"></a>始从无间至别教道皆背性故。<a id="a-2K"></a>逆称修者。<a id="a-2L"></a>即修恶之类也。<a id="a-2M"></a>心虽不二等者。<a id="a-2N"></a>随缘迷了之处。<a id="a-2O"></a>心性不变故云不二。<a id="a-2P"></a>逆顺二性是全体随缘故。<a id="a-2Q"></a>即理之事常分故曰事殊。<a id="a-2R"></a>是则以前称圆理修。<a id="a-2S"></a>对今背性故成二也。<a id="a-2T"></a>二因顺故二心俱泯者。<a id="a-2U"></a>可不可也。<a id="a-2V"></a>由因也。<a id="a-2W"></a>不可因逆顺二事同一心性。<a id="a-2X"></a>便令迷逆之事作了顺邪。<a id="a-2Y"></a>此乃责其不分迷悟也。<a id="a-2Z"></a>故正立理云。<a id="a-2a"></a>故须一期迷了照性成修。<a id="a-2b"></a>言一期者。<a id="a-2c"></a>即与一往之语同类。<a id="a-2d"></a>乃非终毕之义也。<a id="a-2e"></a>盖言虽据寂理二修终泯。<a id="a-2f"></a>且须一期改迷为了。<a id="a-2g"></a>了心若发必照性成修。<a id="a-2h"></a>若见性修心自然二心俱泯。<a id="a-2i"></a>此义显然如指诸掌人何惑焉。<a id="a-2j"></a>岂非逆修如病顺修如药。<a id="a-2k"></a>虽知药病终须两亡。<a id="a-2l"></a>一往且须服药治病。<a id="a-2m"></a>药力若效其身必康。<a id="a-2n"></a>身若安康药病俱泯。<a id="a-2o"></a>法谕如此智者思之。<a id="a-2p"></a>问他云旧本作此其字。<a id="a-2q"></a>释意云。<a id="a-2r"></a>岂可由不移生死涅槃常殊之性事。<a id="a-2s"></a>便任此为了修乎。<a id="a-2t"></a>是故下句便云。<a id="a-2u"></a>故须一其迷了照性成修。<a id="a-2v"></a>此复云何。<a id="a-2w"></a>答他虽执于旧本而违现文。<a id="a-2x"></a>何者文云。<a id="a-2y"></a>可由事不移心则令迷修成了。<a id="a-2z"></a>文意唯责执迷为了。<a id="a-30"></a>何曾双责迷了为了邪。<a id="a-31"></a>岂非彰灼违文乎。<a id="a-32"></a>故知迷了双泯功由了修。<a id="a-33"></a>何者迷既背性。<a id="a-34"></a>故立了修翻之。<a id="a-35"></a>遂一期事殊也。<a id="a-36"></a>了既顺理。<a id="a-37"></a>理无违顺。<a id="a-38"></a>故二心自泯也。<a id="a-39"></a>是知用此期字者。<a id="a-3A"></a>既不违文兼得顺理。<a id="a-3B"></a>若用此其字。<a id="a-3C"></a>相违稍多不能广破也。<a id="a-3D"></a>三又了下。<a id="a-3E"></a>明离合本同二。<a id="a-3F"></a>初约法明离合相异者。<a id="a-3G"></a>复置逆修但论顺修法相离合。<a id="a-3H"></a>盖此修性在诸经论不易条流。<a id="a-3I"></a>若得此离合意。<a id="a-3J"></a>则不迷修性多少。<a id="a-3K"></a>如金光明玄义十种三法。<a id="a-3L"></a>乃是采取经论修性法相。<a id="a-3M"></a>故具离合两说。<a id="a-3N"></a>如三德三宝。<a id="a-3O"></a>虽是修德之极义必该性。<a id="a-3P"></a>三身三智文虽约悟。<a id="a-3Q"></a>理必通迷。<a id="a-3R"></a>三识三道既指事。<a id="a-3S"></a>即理必全性起修。<a id="a-3T"></a>此六岂非修性各三。<a id="a-3U"></a>三因既以一性对智行二修。<a id="a-3V"></a>三菩提三大乘三涅槃。<a id="a-3W"></a>并以一性对证理起用二修。<a id="a-3X"></a>此四岂非修二性一。<a id="a-3Y"></a>若各三者唯属于圆。<a id="a-3Z"></a>以各相主对全性起修故。<a id="a-3a"></a>修二性一则兼于别。<a id="a-3b"></a>直以修二显于性一。<a id="a-3c"></a>则教道所诠。<a id="a-3d"></a>若知合九为三复是圆义。<a id="a-3e"></a>此文多用各三。<a id="a-3f"></a>如云性指三障。<a id="a-3g"></a>是故具三。<a id="a-3h"></a>修从性成。<a id="a-3i"></a>成三法尔。<a id="a-3j"></a>又云。<a id="a-3k"></a>一念心因既具三轨。<a id="a-3l"></a>此因成果名三涅槃。<a id="a-3m"></a>若后结文三法相符。<a id="a-3n"></a>虽似修二性一。<a id="a-3o"></a>乃合九为三也。<a id="a-3p"></a>修二各三等者就合各开。<a id="a-3q"></a>如三般若等是了因之三。<a id="a-3r"></a>如三菩提等。<a id="a-3s"></a>是缘因之三。<a id="a-3t"></a>共发三道等正因之三。<a id="a-3u"></a>既发性三俱云修九者。<a id="a-3v"></a>虽兼性三咸为所发故皆属修。<a id="a-3w"></a>又凡论修者必须兼性。<a id="a-3x"></a>九秖是三者如三般。<a id="a-3y"></a>若秖是了因如三解脱。<a id="a-3z"></a>秖是缘因如三道等。<a id="a-40"></a>秖是正因为对等者。<a id="a-41"></a>释前合意性既唯立正因。<a id="a-42"></a>为对性以成三。<a id="a-43"></a>故修但缘了也。<a id="a-44"></a>诸合三义例皆如是。<a id="a-45"></a>问十种三法俱通修性。<a id="a-46"></a>各可对三德三因。<a id="a-47"></a>何故三般若等唯对了因。<a id="a-48"></a>三菩提等独对缘因。<a id="a-49"></a>答如此对之方为圆说。<a id="a-4A"></a>单云。<a id="a-4B"></a>了因不少以具三故。<a id="a-4C"></a>了三自具三因三德等。<a id="a-4D"></a>故缘正亦然。<a id="a-4E"></a>应知一德不少。<a id="a-4F"></a>三九不多至于不可说法门。<a id="a-4G"></a>岂逾于一邪。<a id="a-4H"></a>二二与下。<a id="a-4I"></a>约谕明修性体同者。<a id="a-4J"></a>虽明修性及智行等别。<a id="a-4K"></a>皆不二而二。<a id="a-4L"></a>故约波水横竖谕之。<a id="a-4M"></a>仍约合中三法而说。<a id="a-4N"></a>开岂不然。<a id="a-4O"></a>初明修二如波性一如水。<a id="a-4P"></a>二而不二波水可知。<a id="a-4Q"></a>修性既然。<a id="a-4R"></a>修中二法。<a id="a-4S"></a>亦二而不二同乎波水。<a id="a-4T"></a>问修二性一已同波水。<a id="a-4U"></a>修尚即性岂修中二法。<a id="a-4V"></a>更须约谕融之耶。<a id="a-4W"></a>答如身两臂虽与身连臂自未合。<a id="a-4X"></a>为防此计故云亦如波水。<a id="a-4Y"></a>有本云。<a id="a-4Z"></a>亦无波水者。<a id="a-4a"></a>既不成谕此定讹也。<a id="a-4b"></a>二应知下。<a id="a-4c"></a>修性俱亡正示不二。<a id="a-4d"></a>性指三障等者。<a id="a-4e"></a>既全理成事乃即障名理。<a id="a-4f"></a>是故立性为三。<a id="a-4g"></a>性既非三立三。<a id="a-4h"></a>修性从成亦非三立三。<a id="a-4i"></a>岂唯各定无三。<a id="a-4j"></a>抑亦修性体即。<a id="a-4k"></a>如是了达即不动而运。<a id="a-4l"></a>游于四方直至道场。<a id="a-4m"></a>名一妙乘也。<a id="a-4n"></a>问性三本具。<a id="a-4o"></a>那言对障名三。<a id="a-4p"></a>答本具妙理。<a id="a-4q"></a>若定是三不能作一及无量故。<a id="a-4r"></a>故知立则一多宛然。<a id="a-4s"></a>亡则修性寂矣。<a id="a-4t"></a>今就亡说岂得将立以难之。<a id="a-4u"></a>三结门从前可解。<a id="a-4v"></a>四因果不二门三。<a id="a-4w"></a>初标。<a id="a-4x"></a>因果名通今就开显唯约圆论。<a id="a-4y"></a>因从博地至等觉还。<a id="a-4z"></a>果唯妙觉虽通传立约极义强。<a id="a-50"></a>三千实相未显名因。<a id="a-51"></a>显则名果。<a id="a-52"></a>隐显虽殊始终常即。<a id="a-53"></a>故名不二。<a id="a-54"></a>门义如前。<a id="a-55"></a>二众生下。<a id="a-56"></a>释三。<a id="a-57"></a>初就圆理明因果暂存三。<a id="a-58"></a>初明始终理一。<a id="a-59"></a>众生一往通于因果。<a id="a-5A"></a>佛名无上众生故。<a id="a-5B"></a>二往则局因对佛立生故。<a id="a-5C"></a>生虽在因复通一切。<a id="a-5D"></a>唯取心因是今观体。<a id="a-5E"></a>体具三轨是果之性。<a id="a-5F"></a>故名为因。<a id="a-5G"></a>此性若显名三涅槃。<a id="a-5H"></a>三法体常始终理一。<a id="a-5I"></a>二若尔下。<a id="a-5J"></a>悟迷事异二。<a id="a-5K"></a>初问意者。<a id="a-5L"></a>求证果位为成功德。<a id="a-5M"></a>因德既具何须求果。<a id="a-5N"></a>二但由下。<a id="a-5O"></a>答意者。<a id="a-5P"></a>因德虽具但为在迷。<a id="a-5Q"></a>诸法本融执之为实。<a id="a-5R"></a>始从无间终至金刚皆有此念。<a id="a-5S"></a>若不谓实铁床非苦变易非迁。<a id="a-5T"></a>此念若尽即名妙觉。<a id="a-5U"></a>故云各自谓实。<a id="a-5V"></a>若了所迷之性有何佛果别生。<a id="a-5W"></a>还证因德故云住因。<a id="a-5X"></a>而因德显处自受果名。<a id="a-5Y"></a>故约迷悟而分事殊。<a id="a-5Z"></a>三秖缘下。<a id="a-5a"></a>明事极理亡。<a id="a-5b"></a>理显等者。<a id="a-5c"></a>对隐名因称显为果。<a id="a-5d"></a>显已无对果名岂存。<a id="a-5e"></a>果能称实名尚不存。<a id="a-5f"></a>因既属权故宜双废。<a id="a-5g"></a>又对因果事立理融之。<a id="a-5h"></a>所对既泯能融自亡。<a id="a-5i"></a>二秖由下。<a id="a-5j"></a>依圆解明修证无得二。<a id="a-5k"></a>初约法明惑智之体本虚。<a id="a-5l"></a>言亡智者。<a id="a-5m"></a>即上事理顿亡之。<a id="a-5n"></a>智方能圆断故云秖由。<a id="a-5o"></a>圆人始终用绝待智。<a id="a-5p"></a>顿亡诸法理果尚亡惑何次第。<a id="a-5q"></a>秖由此智功力微着故成疏亲。<a id="a-5r"></a>由疏亲故惑落前后名迷厚薄。<a id="a-5s"></a>智疏惑厚。<a id="a-5t"></a>智亲惑薄。<a id="a-5u"></a>传传明之。<a id="a-5v"></a>此乃约智分惑也。<a id="a-5w"></a>既有厚薄之义故强分三惑。<a id="a-5x"></a>又义开六即名其亡智浅深。<a id="a-5y"></a>若论亡智了于即理。<a id="a-5z"></a>无一德可修无一惑可破。<a id="a-60"></a>强名厚薄浅深也。<a id="a-61"></a>二故如下。<a id="a-62"></a>约谕明修证之功不立二。<a id="a-63"></a>初明修证功亡。<a id="a-64"></a>他云。<a id="a-65"></a>梦空幻像四皆是谕。<a id="a-66"></a>以对智断因果。<a id="a-67"></a>释意虽即不显。<a id="a-68"></a>对法稍似相当。<a id="a-69"></a>又云。<a id="a-6A"></a>空下须作此名。<a id="a-6B"></a>其义甚便。<a id="a-6C"></a>盖言惑体如空但有名字。<a id="a-6D"></a>故大乘十谕第四云。<a id="a-6E"></a>虚空者空但有名而无真实等。<a id="a-6F"></a>作此冥字义说虽众终恐未亲。<a id="a-6G"></a>今秖图显理岂敢党情。<a id="a-6H"></a>如予意者旧文诸字。<a id="a-6I"></a>若稍有理即便遵行。<a id="a-6J"></a>必诸圣眼洞见我心。<a id="a-6K"></a>傥智短言疏未能称理。<a id="a-6L"></a>请诸匠硕示以弹诃。<a id="a-6M"></a>然举此四谕者盖显圆人妙解。<a id="a-6N"></a>众德元具万惑本空。<a id="a-6O"></a>虽立证修一一无作。<a id="a-6P"></a>故勤修慧行如梦作为都无所辨。<a id="a-6Q"></a>惑但有名如空无实知无即绝。<a id="a-6R"></a>复约智断始终以明因果。<a id="a-6S"></a>因无能感故如幻。<a id="a-6T"></a>果非所克故如像。<a id="a-6U"></a>解既称实四皆无作。<a id="a-6V"></a>因果既尔何有二邪。<a id="a-6W"></a>二空像下。<a id="a-6X"></a>明德障体异。<a id="a-6Y"></a>空惑像果不实之义虽同。<a id="a-6Z"></a>而空但有名知无永绝。<a id="a-6a"></a>像虽无性色相宛然。<a id="a-6b"></a>故云空虚像实也。<a id="a-6c"></a>像实等者。<a id="a-6d"></a>释成体异。<a id="a-6e"></a>果德三千非今方得故论非果。<a id="a-6f"></a>然称本而证不可泯亡。<a id="a-6g"></a>故云称理本有。<a id="a-6h"></a>迷即无明。<a id="a-6i"></a>无明转故即变为明。<a id="a-6j"></a>迷名永失转成性明。<a id="a-6k"></a>故云迷转成性。<a id="a-6l"></a>他云。<a id="a-6m"></a>须作性成。<a id="a-6n"></a>若云。<a id="a-6o"></a>成性则令果成因也。<a id="a-6p"></a>若尔后文云。<a id="a-6q"></a>了今无明为法性。<a id="a-6r"></a>岂亦果为因邪。<a id="a-6s"></a>三是则下。<a id="a-6t"></a>约圆乘明始终不二二。<a id="a-6u"></a>初翻覆对扬明体一。<a id="a-6v"></a>可解。<a id="a-6w"></a>二所以下。<a id="a-6x"></a>高广无减明不二。<a id="a-6y"></a>大乘因果皆是实相。<a id="a-6z"></a>三千皆实相相宛然。<a id="a-70"></a>实相在理为染作因。<a id="a-71"></a>纵具佛法以未显故同名无明。<a id="a-72"></a>三千离障八倒不生。<a id="a-73"></a>一一法门皆成四德故咸常乐。<a id="a-74"></a>三千实相。<a id="a-75"></a>皆不变性迷悟理一。<a id="a-76"></a>如演若多失头。<a id="a-77"></a>得头头未尝异。<a id="a-78"></a>故云无明即明。<a id="a-79"></a>三千世间一一常住。<a id="a-7A"></a>理具三千俱名为体。<a id="a-7B"></a>变造三千俱名为用。<a id="a-7C"></a>故云俱体俱用。<a id="a-7D"></a>此四句中初二明因果各具三千。<a id="a-7E"></a>三明因果三千秖一三千。<a id="a-7F"></a>以无改故。<a id="a-7G"></a>四明因果三千之体俱能起用。<a id="a-7H"></a>则因中三千起于染用。<a id="a-7I"></a>果上三千起于净用。<a id="a-7J"></a>此第四句明圆最显。<a id="a-7K"></a>何者夫体用之名本相即之义故。<a id="a-7L"></a>凡言诸法即理者。<a id="a-7M"></a>全用即体方可言即。<a id="a-7N"></a>辅行云。<a id="a-7O"></a>即者。<a id="a-7P"></a>广雅云合也。<a id="a-7Q"></a>若依此释仍似二物相合。<a id="a-7R"></a>其理犹疏今以义求体。<a id="a-7S"></a>不二故。<a id="a-7T"></a>故名为即(上皆辅行文也)今谓全体之用方名不二。<a id="a-7U"></a>他宗明一理随缘作差别法。<a id="a-7V"></a>差别是无明之相。<a id="a-7W"></a>淳一是真如之相。<a id="a-7X"></a>随缘时则有差别。<a id="a-7Y"></a>不随缘时则无差别。<a id="a-7Z"></a>故知一性与无明合方有差别。<a id="a-7a"></a>正是合义非体不二。<a id="a-7b"></a>以除无明无差别故。<a id="a-7c"></a>今家明三千之体随缘起三千之用。<a id="a-7d"></a>不随缘时三千宛尔。<a id="a-7e"></a>故差别法与体不二。<a id="a-7f"></a>以除无明有差别故。<a id="a-7g"></a>验他宗明即。<a id="a-7h"></a>即义不成。<a id="a-7i"></a>以彼佛果唯一真如。<a id="a-7j"></a>须破九界差别归佛界一性故。<a id="a-7k"></a>今家以即离分于圆别不易研详。<a id="a-7l"></a>应知不谈理具单说真如随缘仍是离义。<a id="a-7m"></a>故第一记云。<a id="a-7n"></a>以别教中无性德九故。<a id="a-7o"></a>自他俱断九也。<a id="a-7p"></a>若三千世间是性德者。<a id="a-7q"></a>九界无所破。<a id="a-7r"></a>即佛法故。<a id="a-7s"></a>即义方成圆理始显。<a id="a-7t"></a>故金錍云。<a id="a-7u"></a>变义唯二。<a id="a-7v"></a>即是唯圆。<a id="a-7w"></a>故知具变双明方名即。<a id="a-7x"></a>是若随阙一皆非圆极。<a id="a-7y"></a>荆溪云。<a id="a-7z"></a>他家不明修性。<a id="a-80"></a>若以真如一理名性。<a id="a-81"></a>随缘差别为修。<a id="a-82"></a>则荆溪出时甚有人说也。<a id="a-83"></a>故知他宗极圆秖云性起不云性具深可思量。<a id="a-84"></a>又不谈性具百界。<a id="a-85"></a>但论变造诸法何名无作邪。<a id="a-86"></a>世人见予立别教理有随缘义。<a id="a-87"></a>惑耳惊心。<a id="a-88"></a>盖由不能深究荆溪之意也。<a id="a-89"></a>且如记文释阿若文中云。<a id="a-8A"></a>别教亦得云从无住本立一切法。<a id="a-8B"></a>无明覆理能覆所覆俱名无住。<a id="a-8C"></a>但即不即异而分教殊。<a id="a-8D"></a>既许所覆无住真如安不随缘。<a id="a-8E"></a>随缘仍未即者为非理具随缘故也。<a id="a-8F"></a>又云。<a id="a-8G"></a>真如在迷能生九界。<a id="a-8H"></a>若不随缘何能生九。<a id="a-8I"></a>又辅行释别教根尘一念为迷解本。<a id="a-8J"></a>引楞伽云。<a id="a-8K"></a>如来为善不善因。<a id="a-8L"></a>自释云。<a id="a-8M"></a>即理性如来也。<a id="a-8N"></a>楞伽此句。<a id="a-8O"></a>乃他宗随缘之所据也。<a id="a-8P"></a>辅行为释此义引大论云。<a id="a-8Q"></a>如大池水象入则浊珠入则清。<a id="a-8R"></a>当知水为清浊本珠象为清浊之缘。<a id="a-8S"></a>据此诸文别理岂不随缘邪。<a id="a-8T"></a>故知若不谈体具者。<a id="a-8U"></a>随缘与不随缘皆属别教。<a id="a-8V"></a>何者如云梨邪生一切法。<a id="a-8W"></a>或云。<a id="a-8X"></a>法性生一切法。<a id="a-8Y"></a>岂非别教有二义邪。<a id="a-8Z"></a>问净名疏释无明无住云。<a id="a-8a"></a>说自住是别教意。<a id="a-8b"></a>依他住是圆教意。<a id="a-8c"></a>且随缘义真妄和合。<a id="a-8d"></a>方造诸法正是依他。<a id="a-8e"></a>那判属别。<a id="a-8f"></a>答疏中语简意高。<a id="a-8g"></a>须凭记释方彰的旨。<a id="a-8h"></a>故释自住法性烦恼。<a id="a-8i"></a>更互相望俱立自他。<a id="a-8j"></a>结云。<a id="a-8k"></a>故二自他并非圆义。<a id="a-8l"></a>以其惑性定能为障。<a id="a-8m"></a>破障方乃定能显理。<a id="a-8n"></a>释依他云。<a id="a-8o"></a>更互相依更互相即。<a id="a-8p"></a>以体同故依而复即。<a id="a-8q"></a>结云。<a id="a-8r"></a>故别圆教俱云自他。<a id="a-8s"></a>由体同异而判二教。<a id="a-8t"></a>今释曰。<a id="a-8u"></a>性体具九起修九用。<a id="a-8v"></a>用还依体名同体依。<a id="a-8w"></a>此依方即。<a id="a-8x"></a>若不尔者。<a id="a-8y"></a>非今依义。<a id="a-8z"></a>故妙乐云。<a id="a-90"></a>别教无性德九。<a id="a-91"></a>故自他俱须断九。<a id="a-92"></a>是知但理随缘作九全无明功。<a id="a-93"></a>既非无作定能为障。<a id="a-94"></a>故破此九方能显理。<a id="a-95"></a>若全性起修乃事即理。<a id="a-96"></a>岂定为障而定可破。<a id="a-97"></a>若执但理随缘作九为圆义者。<a id="a-98"></a>何故妙乐中真如在迷能生九界判为别邪。<a id="a-99"></a>故真妄合即义未成。<a id="a-9A"></a>犹名自住。<a id="a-9B"></a>彼疏次文料简开合。<a id="a-9C"></a>别教亦云依法性住。<a id="a-9D"></a>故须究理不可迷名。<a id="a-9E"></a>此宗若非荆溪精简圆义永沈也。<a id="a-9F"></a>他云。<a id="a-9G"></a>旧本云三身并常。<a id="a-9H"></a>今问如何说俱体俱用邪。<a id="a-9I"></a>他恐应身说体。<a id="a-9J"></a>法身说用不便。<a id="a-9K"></a>乃自立云。<a id="a-9L"></a>举体全用。<a id="a-9M"></a>纵兹巧释义终不允。</p>
  <p id="a9N">五染净不二门三。<a id="a-9O"></a>初标。<a id="a-9P"></a>以在缠心变造诸法一多相碍。<a id="a-9Q"></a>念念住著名之为染。<a id="a-9R"></a>以离障心应赴众缘。<a id="a-9S"></a>一多自在念念舍离名之为净。<a id="a-9T"></a>今开在缠一念染心。<a id="a-9U"></a>本具三千俱体俱用。<a id="a-9V"></a>与净不殊故名不二。<a id="a-9W"></a>有人云。<a id="a-9X"></a>染即是惑。<a id="a-9Y"></a>净即是应。<a id="a-9Z"></a>不解文旨但对而已。<a id="a-9a"></a>须知此门指果后净用。<a id="a-9b"></a>凡夫染心已具。<a id="a-9c"></a>乃令观此染心显于净用。<a id="a-9d"></a>并后依正俱在能应。<a id="a-9e"></a>自他不二方兼于感。<a id="a-9f"></a>二若识下释二。<a id="a-9g"></a>初明所显净法。<a id="a-9h"></a>二初染净体用理无增减三。<a id="a-9i"></a>初法二。<a id="a-9j"></a>初明染净体者。<a id="a-9k"></a>三千寂体即寂而照。<a id="a-9l"></a>既无能照亦无所照名为法性。<a id="a-9m"></a>以本愚故妄谓自他。<a id="a-9n"></a>三千静明全体暗动。<a id="a-9o"></a>即翻作无明本来不觉故名无始。<a id="a-9p"></a>若识此者即照无明。<a id="a-9q"></a>体本明静即翻为法性。<a id="a-9r"></a>二法性下。<a id="a-9s"></a>明染净用者。<a id="a-9t"></a>体既全。<a id="a-9u"></a>转用亦敌翻。<a id="a-9v"></a>法性既作无明全起无明之用。<a id="a-9w"></a>用既缚著名之为染。<a id="a-9x"></a>无明若为法性全起法性之用。<a id="a-9y"></a>用既自在名之为净。<a id="a-9z"></a>问他云。<a id="a-A0"></a>无二与字。<a id="a-A1"></a>及将二之训往。<a id="a-A2"></a>迷即法性往趣无明。<a id="a-A3"></a>悟即无明往趣法性。<a id="a-A4"></a>其义云何答二与有。<a id="a-A5"></a>无俱有其义。<a id="a-A6"></a>二之训往释义稍迂。<a id="a-A7"></a>且之字者乃是常用文字而多为语助。<a id="a-A8"></a>虽尔雅训往用自有处。<a id="a-A9"></a>安于此中文似不便。<a id="a-AA"></a>如一理之内净秽之土。<a id="a-AB"></a>岂皆训往邪。<a id="a-AC"></a>若旧本无二与字。<a id="a-AD"></a>则之字不须训往但为助辞其义自显。<a id="a-AE"></a>何者但云。<a id="a-AF"></a>即法性之无明其用则染。<a id="a-AG"></a>即无明之法性其用则净。<a id="a-AH"></a>其文既宛其义稍明。<a id="a-AI"></a>问若有与字义复云何。<a id="a-AJ"></a>答此文既辨二用。<a id="a-AK"></a>有则于义更明。<a id="a-AL"></a>何者夫与者。<a id="a-AM"></a>借与赐与也。<a id="a-AN"></a>亦助也。<a id="a-AO"></a>法性无明既互翻转成于两用。<a id="a-AP"></a>互有借力助成之义。<a id="a-AQ"></a>而劣者借力助于强者。<a id="a-AR"></a>若法性内熏无力。<a id="a-AS"></a>无明染用强者。<a id="a-AT"></a>则法性与无明力造诸染法。<a id="a-AU"></a>若无明执情无力。<a id="a-AV"></a>法性内熏有力。<a id="a-AW"></a>则无明与法性力起诸净应。<a id="a-AX"></a>以由无明虽有成事之用。<a id="a-AY"></a>以体空故自不能变造。<a id="a-AZ"></a>须假法性借力助之方成染法。<a id="a-Aa"></a>法性虽具三千净用显发由修。<a id="a-Ab"></a>真修纵不藉无明缘修宁无欣厌故下文云。<a id="a-Ac"></a>必藉缘了为利他功。<a id="a-Ad"></a>无明与力助于法性方成净用。<a id="a-Ae"></a>荆溪既许随缘之义。<a id="a-Af"></a>必许法性无明互为因缘。<a id="a-Ag"></a>但约体具明随自异权教。<a id="a-Ah"></a>二浊水下谕。<a id="a-Ai"></a>浊水谕迷中染心。<a id="a-Aj"></a>清水谕果后净心。<a id="a-Ak"></a>波谕三千俱用。<a id="a-Al"></a>湿谕三千俱体。<a id="a-Am"></a>须知染中其水虽浊。<a id="a-An"></a>亦全湿为波。<a id="a-Ao"></a>清时岂别有波湿故云无殊。<a id="a-Ap"></a>则波之与湿皆无殊也。<a id="a-Aq"></a>他谓波中之湿无殊者。<a id="a-Ar"></a>湿性既不变波性岂变邪。<a id="a-As"></a>问第四记云。<a id="a-At"></a>如清浊波湿性不异。<a id="a-Au"></a>岂非波异湿同今何违彼。<a id="a-Av"></a>答读彼文者不看前后。<a id="a-Aw"></a>但取一文成我局见。<a id="a-Ax"></a>今为粗引彼文仍聊释出。<a id="a-Ay"></a>令欲据彼证唯湿无殊者闻之自诫。<a id="a-Az"></a>何者彼文本释世间相常。<a id="a-B0"></a>但相本流动。<a id="a-B1"></a>今欲说常须约位显。<a id="a-B2"></a>全位为相位常相亦常。<a id="a-B3"></a>故文数云。<a id="a-B4"></a>相位无二。<a id="a-B5"></a>仍自问云。<a id="a-B6"></a>位可一如相云何等。<a id="a-B7"></a>答曰。<a id="a-B8"></a>位据理性快不可改。<a id="a-B9"></a>相约随缘缘有染净。<a id="a-BA"></a>缘虽染净同名缘起。<a id="a-BB"></a>如清浊波湿性不异。<a id="a-BC"></a>同以湿性为波故。<a id="a-BD"></a>皆以如为相同以波为湿性故。<a id="a-BE"></a>皆以如为位所以相与常住。<a id="a-BF"></a>其名虽同染净既分如位须辨。<a id="a-BG"></a>释曰。<a id="a-BH"></a>彼问既云。<a id="a-BI"></a>相云何等。<a id="a-BJ"></a>故知答文以位例相成乎等义。<a id="a-BK"></a>乃先法次谕。<a id="a-BL"></a>谕中以法参而合之。<a id="a-BM"></a>法中先举位一。<a id="a-BN"></a>故云决不可改。<a id="a-BO"></a>次明相等故云同名缘起。<a id="a-BP"></a>谕中亦先举湿性不异显上位一。<a id="a-BQ"></a>次明以湿为波以波为湿。<a id="a-BR"></a>正当显上位相无二位等相等。<a id="a-BS"></a>故知文中本答相等。<a id="a-BT"></a>但相兼染净等义难彰。<a id="a-BU"></a>故光以湿性谕位论等。<a id="a-BV"></a>仍显全位为相。<a id="a-BW"></a>全湿为波。<a id="a-BX"></a>以位例相明其咸等。<a id="a-BY"></a>因何但将湿性不异一句为证。<a id="a-BZ"></a>全不以湿而例于波。<a id="a-Ba"></a>及抛相等之问岂可得乎。<a id="a-Bb"></a>况若论异义岂独相异位无异义邪。<a id="a-Bc"></a>故当科即云染净既分如位须辨。<a id="a-Bd"></a>岂非染相必以在缠真如为位。<a id="a-Be"></a>岂可净相不以出缠真如为位。<a id="a-Bf"></a>若论等者浊水清水既同一湿。<a id="a-Bg"></a>岂不得言同一波邪。<a id="a-Bh"></a>以水清后还是浊时动用故也。<a id="a-Bi"></a>三清浊下合者。<a id="a-Bj"></a>水之波湿常无增减。<a id="a-Bk"></a>若其清浊必各由缘。<a id="a-Bl"></a>虽象入则浊。<a id="a-Bm"></a>珠入则清。<a id="a-Bn"></a>而其浊缘与水俱有。<a id="a-Bo"></a>从来未悟故浊在前。<a id="a-Bp"></a>如山抱玉。<a id="a-Bq"></a>如沙有金。<a id="a-Br"></a>矿璞本有。<a id="a-Bs"></a>水虽本浊浊非水性故全体是清。<a id="a-Bt"></a>以清浊二波秖一动性故云理通。<a id="a-Bu"></a>而皆全湿为动故云举体是用。<a id="a-Bv"></a>既悟后不迷知清是水性。<a id="a-Bw"></a>违性可转称性则常故也。<a id="a-Bx"></a>二故三下。<a id="a-By"></a>界如缘起性本圆常二。<a id="a-Bz"></a>初约性德直示者。<a id="a-C0"></a>迷悟缘起皆三千之体。<a id="a-C1"></a>起于妙用体既不出刹那。<a id="a-C2"></a>妙用岂应离体。<a id="a-C3"></a>故使缘起咸趣刹那。<a id="a-C4"></a>三千既其不变。<a id="a-C5"></a>刹那之性本常。<a id="a-C6"></a>以体收用缘起理一。<a id="a-C7"></a>不分而分十界百界。<a id="a-C8"></a>约十界则六秽四净。<a id="a-C9"></a>约百界则十通净秽。<a id="a-CA"></a>十中一一各六四故。<a id="a-CB"></a>二故知下。<a id="a-CC"></a>约修反显者问前云。<a id="a-CD"></a>刹那百界有秽有净今何悉净。<a id="a-CE"></a>答前论净秽法门皆理本具。<a id="a-CF"></a>通于迷悟无有增减。<a id="a-CG"></a>即性善性恶也。<a id="a-CH"></a>今之染净约情理说。<a id="a-CI"></a>情着则净秽俱染。<a id="a-CJ"></a>理性则净秽俱净。<a id="a-CK"></a>故刹那染情体具十界。<a id="a-CL"></a>互融自在故名悉净。<a id="a-CM"></a>疑者云。<a id="a-CN"></a>刹那既具三千我何不见。<a id="a-CO"></a>答未显者验体仍迷非理不具。<a id="a-CP"></a>此名字中疑也。<a id="a-CQ"></a>观行既亦未显。<a id="a-CR"></a>遂以相似验之。<a id="a-CS"></a>父母生身发于相似五眼五耳乃至五意皆能遍照。<a id="a-CT"></a>自身既现十界以验他身亦然。<a id="a-CU"></a>故相似位人。<a id="a-CV"></a>比知百界同在一心。<a id="a-CW"></a>若至分真普现色身能现十界。<a id="a-CX"></a>一一复起十界三业故云亦然。<a id="a-CY"></a>果地究尽诸法实相。<a id="a-CZ"></a>等彼性中所具百界。<a id="a-Ca"></a>故知性具百界互融广遍。<a id="a-Cb"></a>染心自局浊体本清。<a id="a-Cc"></a>二故须下明能显妙观。<a id="a-Cd"></a>然今十门皆为观心而设。<a id="a-Ce"></a>故色心门摄别入总。<a id="a-Cf"></a>专立识心为所观故。<a id="a-Cg"></a>内外门正示观法虽泛论二境正在内心。<a id="a-Ch"></a>第三门全性起修辨观令妙。<a id="a-Ci"></a>第四门即因成果显证非新。<a id="a-Cj"></a>故此二门皆论一念。<a id="a-Ck"></a>已上四门摄自行法门。<a id="a-Cl"></a>同在刹那而为观体。<a id="a-Cm"></a>从此门去纯谈化他。<a id="a-Cn"></a>而化他法门虽即无量岂出三千。<a id="a-Co"></a>亦摄归刹那同为观体。<a id="a-Cp"></a>此当其首故广示观门。<a id="a-Cq"></a>后既仿此但略点示。<a id="a-Cr"></a>不得此意徒释十门空谈一念。<a id="a-Cs"></a>故今文先明净用同在染心。<a id="a-Ct"></a>理具情迷显发由观。<a id="a-Cu"></a>遮照者。<a id="a-Cv"></a>空中名遮。<a id="a-Cw"></a>一相不立假观名照。<a id="a-Cx"></a>三千宛然。<a id="a-Cy"></a>复令三观俱亡三谛齐照。<a id="a-Cz"></a>乃亡前遮照。<a id="a-D0"></a>照前遮故。<a id="a-D1"></a>故各名双。<a id="a-D2"></a>亡照同时故云终日。<a id="a-D3"></a>此则同前即空假中无空假中也。<a id="a-D4"></a>他见法尔。<a id="a-D5"></a>空中欲例即空即中。<a id="a-D6"></a>而不看上句照故三千常具。<a id="a-D7"></a>彼门但举依正之境。<a id="a-D8"></a>况不云三千及以百界。<a id="a-D9"></a>尚未结成妙境何关假观邪。<a id="a-DA"></a>若此中纵无上句照故三千常具。<a id="a-DB"></a>但云空中于理亦成。<a id="a-DC"></a>何者上已具示三千净用在刹那。<a id="a-DD"></a>故彼秖云依正色心。<a id="a-DE"></a>据何文义云是妙假。<a id="a-DF"></a>思之思之。<a id="a-DG"></a>不动此念者明观成相。<a id="a-DH"></a>不移即今刹那之念。<a id="a-DI"></a>而能尽未来际作三千化事。<a id="a-DJ"></a>此之刹那。<a id="a-DK"></a>即法界故有何穷尽。<a id="a-DL"></a>第五记云。<a id="a-DM"></a>刹那刹那皆尽过未。<a id="a-DN"></a>施设三千皆妙假力。<a id="a-DO"></a>亡净秽相须藉空中。<a id="a-DP"></a>故云以空以中。<a id="a-DQ"></a>染中净秽更显明者复是空中之力。<a id="a-DR"></a>故云转染为净染净各具三千。<a id="a-DS"></a>空中了之三千既亡。<a id="a-DT"></a>空中亦泯方名染净不二。<a id="a-DU"></a>此则同前因果。<a id="a-DV"></a>既泯理性自亡。</p>
  <p id="aDW">六依正不二门三。<a id="a-DX"></a>初标。<a id="a-DY"></a>果后示现下三国土名为依报。<a id="a-DZ"></a>示现前三教主及九界身名为正报。<a id="a-Da"></a>以寂光圆佛本无二故。<a id="a-Db"></a>即是能开之妙法故也。<a id="a-Dc"></a>此净秽土及胜劣身同在初心刹那有何二邪。<a id="a-Dd"></a>二已证下释二。<a id="a-De"></a>初明果用由因本具三。<a id="a-Df"></a>初示依正不二二。<a id="a-Dg"></a>初明不二之由。<a id="a-Dh"></a>已证者盖举已证之位也。<a id="a-Di"></a>寂光遮那依正不二。<a id="a-Dj"></a>全由因德一念三千。<a id="a-Dk"></a>傥因本不融果何能一。<a id="a-Dl"></a>纵修治令合亦是无常终归分隔。<a id="a-Dm"></a>二以三千下。<a id="a-Dn"></a>示不二之相。<a id="a-Do"></a>在文可见。<a id="a-Dp"></a>二是则下。<a id="a-Dq"></a>明因理本融二。<a id="a-Dr"></a>初明三位本妙。<a id="a-Ds"></a>理等三位融相未显如五品人。<a id="a-Dt"></a>虽以理观遍融一切。<a id="a-Du"></a>而于事用未能自在。<a id="a-Dv"></a>此位尚尔。<a id="a-Dw"></a>前二可知。<a id="a-Dx"></a>然迷情自异不二天真故云己有。<a id="a-Dy"></a>自即己心他是生佛。<a id="a-Dz"></a>佛唯在果。<a id="a-E0"></a>余二在因。<a id="a-E1"></a>果摄心生纵由修证心能摄二。<a id="a-E2"></a>全由性融推功归理乃言故使。<a id="a-E3"></a>二但众下。<a id="a-E4"></a>示一切皆融。<a id="a-E5"></a>不可任情必须顺理。<a id="a-E6"></a>理智未显见法仍差。<a id="a-E7"></a>须知本融无非妙境。<a id="a-E8"></a>三然应下。<a id="a-E9"></a>明始终无改二。<a id="a-EA"></a>初明情智局遍。<a id="a-EB"></a>于生局处佛能遍融。<a id="a-EC"></a>于佛遍处生自局限。<a id="a-ED"></a>二始终下。<a id="a-EE"></a>明体用常融二。<a id="a-EF"></a>初略示有四句。<a id="a-EG"></a>初三约因果竖辨理同。<a id="a-EH"></a>二四约诸法横辨相入。<a id="a-EI"></a>意显终既大小无妨。<a id="a-EJ"></a>始亦如是由不改故。<a id="a-EK"></a>果既依正不二。<a id="a-EL"></a>因亦复然。<a id="a-EM"></a>由理同故。<a id="a-EN"></a>二故净下广示。<a id="a-EO"></a>文有八句。<a id="a-EP"></a>初二句双举依正。<a id="a-EQ"></a>同居等三土传作净秽。<a id="a-ER"></a>地狱等十界身迭分胜劣。<a id="a-ES"></a>次尘身下二句双示依正体性。<a id="a-ET"></a>一微尘身。<a id="a-EU"></a>一微尘国。<a id="a-EV"></a>各具三千体遍法界。<a id="a-EW"></a>彼彼身土亦复如是。<a id="a-EX"></a>三是则下。<a id="a-EY"></a>二句明遍摄一切刹趣一刹。<a id="a-EZ"></a>一切身趣一身。<a id="a-Ea"></a>文虽刹身各摄。<a id="a-Eb"></a>意必依正互收。<a id="a-Ec"></a>四广狭下二句结妙。<a id="a-Ed"></a>三千无碍出生无尽不可心思。<a id="a-Ee"></a>不可口议。<a id="a-Ef"></a>如是融相今古常然。<a id="a-Eg"></a>迷悟不改。<a id="a-Eh"></a>二若非下。<a id="a-Ei"></a>明理显以观为功二。<a id="a-Ej"></a>初克彰观行之功。<a id="a-Ek"></a>性具三千若体若用。<a id="a-El"></a>本空假中常自相摄。<a id="a-Em"></a>微尘本含法界。<a id="a-En"></a>芥子常纳须弥。<a id="a-Eo"></a>无始无明强生隔碍。<a id="a-Ep"></a>顺性修观即空假中。<a id="a-Eq"></a>则自在体用显现成就。<a id="a-Er"></a>性本空假中性净解脱也。<a id="a-Es"></a>修成空假中实慧解脱也。<a id="a-Et"></a>起用空假中方便净解脱也。<a id="a-Eu"></a>虽是修二性一。<a id="a-Ev"></a>以皆空假中故则成合义。<a id="a-Ew"></a>二如是下。<a id="a-Ex"></a>结示生佛一致。<a id="a-Ey"></a>既解修成全是本具。<a id="a-Ez"></a>即知迷悟体用不二。<a id="a-F0"></a>波湿无殊之譬于兹更明。<a id="a-F1"></a>我心为此。<a id="a-F2"></a>生佛为彼。<a id="a-F3"></a>缘起为事。<a id="a-F4"></a>性具为理。<a id="a-F5"></a>彼此三千理同不隔。<a id="a-F6"></a>遂令缘起互入无妨。<a id="a-F7"></a>依正不二斯之谓欤。<a id="a-F8"></a>七自他不二门三。<a id="a-F9"></a>初标。<a id="a-FA"></a>染净依正及以此门都为感应神通而立。<a id="a-FB"></a>且即染之净依正必融即是神通及以能应。<a id="a-FC"></a>既由已办须名为自。<a id="a-FD"></a>唯未论感。<a id="a-FE"></a>感即他机。<a id="a-FF"></a>虽分自他同在一念。<a id="a-FG"></a>故上文云他生。<a id="a-FH"></a>他佛尚与心同况己心生佛宁乖一念。<a id="a-FI"></a>佛法众生法皆名为他。<a id="a-FJ"></a>而各具生佛。<a id="a-FK"></a>若己生佛显则与他佛生佛同俱为能化。<a id="a-FL"></a>唯他众生生佛而为所化。<a id="a-FM"></a>既同一念自他岂殊故名不二。<a id="a-FN"></a>依此观察能成二。<a id="a-FO"></a>妙复名为门。<a id="a-FP"></a>二随机下释二。<a id="a-FQ"></a>初示感应之体本同二。<a id="a-FR"></a>初约法示三。<a id="a-FS"></a>初约一性明自他。<a id="a-FT"></a>证果之后不动而应众机普益。<a id="a-FU"></a>既非谋作皆由性同。<a id="a-FV"></a>因果验之灼然不二。<a id="a-FW"></a>二如理下。<a id="a-FX"></a>约三千明感应。<a id="a-FY"></a>先以三谛例自他本同。<a id="a-FZ"></a>三千既即空假中。<a id="a-Fa"></a>乃三德三谛之三千也。<a id="a-Fb"></a>自行即净秽亡泯无不空中。<a id="a-Fc"></a>利他则帝网交罗三千皆假。<a id="a-Fd"></a>三谛既即三。<a id="a-Fe"></a>是一自他则分而不分。<a id="a-Ff"></a>然今所辨自他俱在妙假。<a id="a-Fg"></a>以能化所化皆三千故。<a id="a-Fh"></a>欲约三谛论不二。<a id="a-Fi"></a>故且对空中辨之。<a id="a-Fj"></a>妙假尚不离空中一假岂应隔异。<a id="a-Fk"></a>问前修外观既当自行。<a id="a-Fl"></a>但列空中与今符合何苦责之。<a id="a-Fm"></a>答往时不解境观之徒。<a id="a-Fn"></a>据此等文妄有除削。<a id="a-Fo"></a>何者此约三千以明空中。<a id="a-Fp"></a>已具不思议假。<a id="a-Fq"></a>况复利他之观。<a id="a-Fr"></a>初心岂可不修。<a id="a-Fs"></a>不修则何名摩诃萨。<a id="a-Ft"></a>秖为假观始行须修。<a id="a-Fu"></a>方得感应同居一念。<a id="a-Fv"></a>自他不二据兹而立。<a id="a-Fw"></a>如何劫云自行无假。<a id="a-Fx"></a>又若自行唯修空中。<a id="a-Fy"></a>内观岂非自行。<a id="a-Fz"></a>何故言即空假中邪。<a id="a-G0"></a>物机等者。<a id="a-G1"></a>正明自他各具三千。<a id="a-G2"></a>细辨故三千。<a id="a-G3"></a>总论故十界。<a id="a-G4"></a>转现互生即无记化。<a id="a-G5"></a>化化复作化也。<a id="a-G6"></a>依正皆尔。<a id="a-G7"></a>应必对感机岂不然。<a id="a-G8"></a>一念从事寂光约理。<a id="a-G9"></a>二必相即故互举尔。<a id="a-GA"></a>三众生下。<a id="a-GB"></a>约俱具明道交。<a id="a-GC"></a>既三无差别则感应相收。<a id="a-GD"></a>众生感心中他佛诸佛应心中他生。<a id="a-GE"></a>不然岂能一念皆令解脱邪。<a id="a-GF"></a>二不然下。<a id="a-GG"></a>约谕示二。<a id="a-GH"></a>初顺谕。<a id="a-GI"></a>诸佛三千即现像之理。<a id="a-GJ"></a>众生三千即生像之性。<a id="a-GK"></a>若不然者。<a id="a-GL"></a>不能即感即应。<a id="a-GM"></a>非任运化也。<a id="a-GN"></a>二若一下反谕。<a id="a-GO"></a>以鉴净形对无不现之理。<a id="a-GP"></a>而反显之。<a id="a-GQ"></a>意云若不现者可言鉴理有穷形事不通也。<a id="a-GR"></a>诸佛悟理众生在事。<a id="a-GS"></a>三千理满若一机扣之不应。<a id="a-GT"></a>则可云三千互阙。<a id="a-GU"></a>既无此理则前义善成。<a id="a-GV"></a>仍释伏疑何故众生多不见佛。<a id="a-GW"></a>故云。<a id="a-GX"></a>若与鉴隔则容有是理。<a id="a-GY"></a>即障重机生名与鉴隔。<a id="a-GZ"></a>机成名对。<a id="a-Ga"></a>若其对者终无不现。<a id="a-Gb"></a>然未通字必误。<a id="a-Gc"></a>合云不通。<a id="a-Gd"></a>纵移于下句语稍不便智者详之。<a id="a-Ge"></a>二若鉴下。<a id="a-Gf"></a>明观行之功方显二。<a id="a-Gg"></a>初带谕彰用匪功成者。<a id="a-Gh"></a>故知心鉴本明三千之像本具。<a id="a-Gi"></a>对物未能现者。<a id="a-Gj"></a>盖三惑之尘所遮。<a id="a-Gk"></a>去尘虽缘了之功。<a id="a-Gl"></a>现像乃全由性具。<a id="a-Gm"></a>此中正明观心发用。<a id="a-Gn"></a>他云。<a id="a-Go"></a>由机现像其义天隔。<a id="a-Gp"></a>观法大旨者非唯此中。<a id="a-Gq"></a>诸门皆尔。<a id="a-Gr"></a>但在此说为便耳。<a id="a-Gs"></a>二应知下。<a id="a-Gt"></a>就法明发由观合。<a id="a-Gu"></a>虽由缘了须拣前三。<a id="a-Gv"></a>称性圆修方名一合。<a id="a-Gw"></a>功成用显设化无方。</p>
  <p id="aGx">八三业不二门三。<a id="a-Gy"></a>初标者。<a id="a-Gz"></a>果后逗机示诸三业。<a id="a-H0"></a>四时三教谓有差殊。<a id="a-H1"></a>今经开之唯圆法体。<a id="a-H2"></a>诸身尚即三业岂分。<a id="a-H3"></a>故名不二。<a id="a-H4"></a>亦就心法示也。<a id="a-H5"></a>二于化下释二。<a id="a-H6"></a>初明所显果用二。<a id="a-H7"></a>初约对机显逗会无差二。<a id="a-H8"></a>初示三轮不同。<a id="a-H9"></a>三皆秘妙非下地知故名为密。<a id="a-HA"></a>能转摧碾复名为轮。<a id="a-HB"></a>转己示他摧他惑业。<a id="a-HC"></a>称机示现毫发不差。<a id="a-HD"></a>二在身下。<a id="a-HE"></a>明真应复殊。<a id="a-HF"></a>说三权法皆是应身。<a id="a-HG"></a>若闻圆乘必见法佛。<a id="a-HH"></a>别纵睹报犹是修成。<a id="a-HI"></a>圆见应身皆唯本具。<a id="a-HJ"></a>仍约四味权实未会真应且分。<a id="a-HK"></a>二约称理明卷舒自在二。<a id="a-HL"></a>初融身说。<a id="a-HM"></a>问此中法身说佛道邪。<a id="a-HN"></a>余文何故不许法身有说。<a id="a-HO"></a>答盖华严宗独谓我经是遮那说。<a id="a-HP"></a>余经皆是释迦所说。<a id="a-HQ"></a>故今家会之。<a id="a-HR"></a>遮那乃是释迦异名。<a id="a-HS"></a>纵胜劣有殊而说必是应。<a id="a-HT"></a>法定无说。<a id="a-HU"></a>若相即者法全是应无说即说。<a id="a-HV"></a>应全是法说即无说。<a id="a-HW"></a>今云。<a id="a-HX"></a>法身者非离应之法。<a id="a-HY"></a>故经云。<a id="a-HZ"></a>微妙净法身具相三十二等。<a id="a-Ha"></a>若论即者凡说圆教皆即法身何独华严。<a id="a-Hb"></a>但彼经隔小故现胜身。<a id="a-Hc"></a>乃报身像而即法身。<a id="a-Hd"></a>今经开权故于应身。<a id="a-He"></a>即法身也。<a id="a-Hf"></a>问现住灵山岂不垂世。<a id="a-Hg"></a>答身既即法土非寂光邪。<a id="a-Hh"></a>故施开废会身土咸然。<a id="a-Hi"></a>二身尚下。<a id="a-Hj"></a>会三轮。<a id="a-Hk"></a>虽知权实相冥真应互。<a id="a-Hl"></a>即傥三业尚殊则色心不泯。<a id="a-Hm"></a>故会身说令知身口本融。<a id="a-Hn"></a>以二等意使色心不二。<a id="a-Ho"></a>方名即应见法不动而施。<a id="a-Hp"></a>灵山见闻无不尔也。<a id="a-Hq"></a>二岂非下。<a id="a-Hr"></a>明能显观体三。<a id="a-Hs"></a>初结指心因。<a id="a-Ht"></a>指上果人三业真应互融。<a id="a-Hu"></a>虽即难思岂过百界。<a id="a-Hv"></a>百界融泯全在我心。<a id="a-Hw"></a>因心若无果须造得。<a id="a-Hx"></a>若信因果相称方知三密有本。<a id="a-Hy"></a>他云。<a id="a-Hz"></a>信下无因果字。<a id="a-I0"></a>有亦未多令义易显故须存之。<a id="a-I1"></a>二百界下。<a id="a-I2"></a>观成用显。<a id="a-I3"></a>百界一念本空假中。<a id="a-I4"></a>须顺性三以成修德。<a id="a-I5"></a>修性一合果用乃彰。<a id="a-I6"></a>遂使色声传生百界。<a id="a-I7"></a>岂无记化化禅不即阴发邪。<a id="a-I8"></a>三故一下。<a id="a-I9"></a>染体本妙。<a id="a-IA"></a>三密相海本理遮那心尘皆具。<a id="a-IB"></a>例彼生佛名三无差。<a id="a-IC"></a>既云。<a id="a-ID"></a>一念凡心那作非因果释。</p>
  <p id="aIE">九权实不二门三。<a id="a-IF"></a>初标。<a id="a-IG"></a>权是九界七方便。<a id="a-IH"></a>实则佛法圆乘。<a id="a-II"></a>四时未会权实不融。<a id="a-IJ"></a>此经开之皆称秘妙。<a id="a-IK"></a>故云不二。<a id="a-IL"></a>二平等下释三。<a id="a-IM"></a>初明等鉴由理融。<a id="a-IN"></a>权实优劣不名平等。<a id="a-IO"></a>实不融权复非于大。<a id="a-IP"></a>故法法皆妙一一互收。<a id="a-IQ"></a>常如是知。<a id="a-IR"></a>即名平等大慧。<a id="a-IS"></a>此之大慧虽由果证凡心本然。<a id="a-IT"></a>故但观心此慧自发。<a id="a-IU"></a>二至果下遍逗由心证。<a id="a-IV"></a>证果之后于体内不分之权实。<a id="a-IW"></a>而被机分隔说之。<a id="a-IX"></a>既理元不分故此经称理而会。<a id="a-IY"></a>如是施会自在者由契本因。<a id="a-IZ"></a>因本若隔果那得融。<a id="a-Ia"></a>若欲契之但观一念。<a id="a-Ib"></a>三对说下结示归理一。<a id="a-Ic"></a>如文十受润不二门三。<a id="a-Id"></a>初标者。<a id="a-Ie"></a>从谕立也。<a id="a-If"></a>能受者即三草二木七方便众生。<a id="a-Ig"></a>能润者即大云注雨。<a id="a-Ih"></a>即前四时三教。<a id="a-Ii"></a>今经开之唯一地所生。<a id="a-Ij"></a>一雨所润无复差降名为不二。<a id="a-Ik"></a>观己心地三千与佛心地三千不殊。<a id="a-Il"></a>则念念受润常沾妙益。<a id="a-Im"></a>依此为门则成二妙。<a id="a-In"></a>二物理下释三。<a id="a-Io"></a>初明权实本圆熏修如幻。<a id="a-Ip"></a>二初由具可熏如文。<a id="a-Iq"></a>二因熏可发。<a id="a-Ir"></a>岂唯权实相冥。<a id="a-Is"></a>抑亦感应体一性本圆具。<a id="a-It"></a>偏发由熏以性夺修故修如幻。<a id="a-Iu"></a>平等法界佛不度生。<a id="a-Iv"></a>不分而分暂立感应。<a id="a-Iw"></a>欣赴本虚故皆如幻。<a id="a-Ix"></a>然此尚非但理随缘之幻。<a id="a-Iy"></a>岂同缘生无体之幻邪。<a id="a-Iz"></a>今明各具本融暂分如幻。<a id="a-J0"></a>能知此者方是圆乘。<a id="a-J1"></a>二然由下。<a id="a-J2"></a>明生佛一际欣赴不遍。<a id="a-J3"></a>若圆理无偏感应一致。<a id="a-J4"></a>故一尘应色无非法身。<a id="a-J5"></a>自他所依不逾秘藏。<a id="a-J6"></a>方为色香中道起对法界也。<a id="a-J7"></a>三故知下。<a id="a-J8"></a>明地雨无殊利益平等。<a id="a-J9"></a>四微约谕。<a id="a-JA"></a>即一地所生。<a id="a-JB"></a>权实约法。<a id="a-JC"></a>即一雨所润。<a id="a-JD"></a>凡地三千无隔随一念以俱圆佛地三千既融随一应而尽具。<a id="a-JE"></a>况生感心中之佛。<a id="a-JF"></a>佛应心中之生。<a id="a-JG"></a>感应之体尚同权实之益何别。<a id="a-JH"></a>故云但化菩萨不为二乘。<a id="a-JI"></a>其有闻法者无一不成佛。<a id="a-JJ"></a>方名受润不二。</p>
  <p id="aJK">是故下结文示意三。<a id="a-JL"></a>初明十门通贯理体无殊二。<a id="a-JM"></a>初约十门明理一。<a id="a-JN"></a>门门皆显三千即空假中。<a id="a-JO"></a>十门既然。<a id="a-JP"></a>十妙亦尔。<a id="a-JQ"></a>故云通入及理一也。<a id="a-JR"></a>二如境下。<a id="a-JS"></a>约十妙释理。<a id="a-JT"></a>一性德三千。<a id="a-JU"></a>即空假中名为境三。<a id="a-JV"></a>境能发智照此三千。<a id="a-JW"></a>即空假中。<a id="a-JX"></a>故名智三。<a id="a-JY"></a>智能导行契此三千。<a id="a-JZ"></a>即空假中。<a id="a-Ja"></a>名为行三。<a id="a-Jb"></a>此是修中论九。<a id="a-Jc"></a>九秖是三。<a id="a-Jd"></a>一一具三开合无碍。<a id="a-Je"></a>功成历位虽有浅深。<a id="a-Jf"></a>三九圆融未始差别。<a id="a-Jg"></a>三九究尽等彼三千。<a id="a-Jh"></a>即空假中。<a id="a-Ji"></a>名为三法。<a id="a-Jj"></a>由空假中方能起用。<a id="a-Jk"></a>他机因果亦复如然。<a id="a-Jl"></a>故十章始终皆得称妙。<a id="a-Jm"></a>二既是下。<a id="a-Jn"></a>明一念包容观行可识三。<a id="a-Jo"></a>初明一念境观之功。<a id="a-Jp"></a>此上十门十妙。<a id="a-Jq"></a>摄法虽广同在凡夫刹那一念。<a id="a-Jr"></a>三千世间即空假中。<a id="a-Js"></a>性三为境。<a id="a-Jt"></a>修三为观。<a id="a-Ju"></a>成则是果。<a id="a-Jv"></a>用则化他。<a id="a-Jw"></a>若不摄归心法焉能成办自他。<a id="a-Jx"></a>是故指要其功莫大。<a id="a-Jy"></a>二若了下。<a id="a-Jz"></a>明心法摄成之要。<a id="a-K0"></a>言非遥者。<a id="a-K1"></a>一念三千总摄故非遥。<a id="a-K2"></a>一心三观易成故非遥。<a id="a-K3"></a>三故重下。<a id="a-K4"></a>明重述观行易明。<a id="a-K5"></a>将彼十妙无边法相。<a id="a-K6"></a>摄作十门不离一念。<a id="a-K7"></a>令修观者可识。<a id="a-K8"></a>作者再三显示何以迷之。<a id="a-K9"></a>三首题下。<a id="a-KA"></a>明得意符文总别无异。<a id="a-KB"></a>此之十门虽在迹门之后仍例本门。<a id="a-KC"></a>复将释名例余四章。<a id="a-KD"></a>故知五义释题尽备。<a id="a-KE"></a>故云既尔。<a id="a-KF"></a>此既一部都名。<a id="a-KG"></a>必览三分诸品别相而立。<a id="a-KH"></a>既得总意令将此总符彼别文。<a id="a-KI"></a>故云可知。<a id="a-KJ"></a>欲销一部文文句句。<a id="a-KK"></a>皆须预知绝待之意。<a id="a-KL"></a>无不入心成乎观行。<a id="a-KM"></a>傥迷兹旨销彼别文何能显妙乎。<a id="a-KN"></a>问他云释名是总三章是别。<a id="a-KO"></a>名中具三即览别为总。<a id="a-KP"></a>将此四章符教相文则可知也。<a id="a-KQ"></a>今以首题为总。<a id="a-KR"></a>经文为别。<a id="a-KS"></a>据何所出。<a id="a-KT"></a>答名总三别少分可然。<a id="a-KU"></a>以教相为符文全不允当。<a id="a-KV"></a>况余四章前文已例不须更示。<a id="a-KW"></a>令依记文云所以释题不可率尔。<a id="a-KX"></a>题下别释理非容易。<a id="a-KY"></a>岂非以题为总。<a id="a-KZ"></a>以文为别。<a id="a-Ka"></a>问观心既非此部正意。<a id="a-Kb"></a>何故十门皆约观释。<a id="a-Kc"></a>岂作者特违部意邪。<a id="a-Kd"></a>答文初既云观心乃是教行枢机。<a id="a-Ke"></a>信非闲缓之义。<a id="a-Kf"></a>但为妙义难解故。<a id="a-Kg"></a>部中判教生解义强观且旁示。<a id="a-Kh"></a>然部之妙旨乃摩诃止观之大体也。<a id="a-Ki"></a>何者。<a id="a-Kj"></a>若非三千空假中。<a id="a-Kk"></a>何能顿止三惑圆观三谛。<a id="a-Kl"></a>故义例云。<a id="a-Km"></a>唯依本迹显实。<a id="a-Kn"></a>应知止观用此妙义为能止能观。<a id="a-Ko"></a>盖不思议境即观故三障四魔为所止所观也。<a id="a-Kp"></a>故千如妙旨玄文广约众生法示之。<a id="a-Kq"></a>文句广约佛法明之。<a id="a-Kr"></a>此十门欲与止观同成观体。<a id="a-Ks"></a>皆专约心法说之。<a id="a-Kt"></a>所以节节云一念或心性刹那等也。<a id="a-Ku"></a>故总结文云。<a id="a-Kv"></a>令观行可识。<a id="a-Kw"></a>前文云。<a id="a-Kx"></a>则彼此昭著法华行成。<a id="a-Ky"></a>又云故撮十妙为观法大体。<a id="a-Kz"></a>应知前四门为十乘观体。<a id="a-L0"></a>后六门为起教观体也。<a id="a-L1"></a>大部既教广观略。<a id="a-L2"></a>此文乃行正解旁互相显映。<a id="a-L3"></a>方进初心。<a id="a-L4"></a>岂重述十门但销名相而已。<a id="a-L5"></a>愿诣闻见如理思修云尔。</p>
 </body>
</html>