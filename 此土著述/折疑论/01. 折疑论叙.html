<!doctype html>
<html id="z3IBWxT1b0" data-ver="71">
 <head>
  <meta charset="utf-8">
  <meta author="述注">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">折疑论叙</h1>
  <p id="a2">乡贡进士白水屈蟠撰</p>
  <p id="a3">法师。<a id="a-4"></a>名子成。<a id="a-5"></a>字彦美。<a id="a-6"></a>号妙明。<a id="a-7"></a>京兆霸陵人也。<a id="a-8"></a>少时为儒。<a id="a-9"></a>壮而从释。<a id="a-A"></a>其性爱书史喜翰墨。<a id="a-B"></a>乐游学好著述。<a id="a-C"></a>每与贤士大夫诗词唱和。<a id="a-D"></a>一联一句落在丛席。<a id="a-E"></a>人多传之。<a id="a-F"></a>如鹦鹉诗云。<a id="a-G"></a>学得人言字字明。<a id="a-H"></a>便能巧语为通情。<a id="a-I"></a>不知身在樊笼里。<a id="a-J"></a>犹向堂前弄舌轻。<a id="a-K"></a>昼寝云。<a id="a-L"></a>梦魂不管擎书手。<a id="a-M"></a>一帙南华堕枕边。<a id="a-N"></a>闲游云。<a id="a-O"></a>家家明月谁无分。<a id="a-P"></a>处处青山我有缘。<a id="a-Q"></a>水心亭云。<a id="a-R"></a>绿芰青荷香满池。<a id="a-S"></a>环亭冷浸碧琉璃。<a id="a-T"></a>高轩矮榻无纤暑。<a id="a-U"></a>卧看清波浴鹭鸶。<a id="a-V"></a>其长篇短偈。<a id="a-W"></a>例皆如此。<a id="a-X"></a>尤能洞明本宗佛法。<a id="a-Y"></a>予昔尝与县大夫张昂。<a id="a-Z"></a>请注心经。<a id="a-a"></a>五日而成。<a id="a-b"></a>万二千言。<a id="a-c"></a>辞理精当。<a id="a-d"></a>不为不多得。<a id="a-e"></a>又尝缀述本色法事文集。<a id="a-f"></a>仅二百首。<a id="a-g"></a>语句雄丽。<a id="a-h"></a>旨意浑成。<a id="a-i"></a>同袍得之。<a id="a-j"></a>囊畜不出。<a id="a-k"></a>抑为艰得。<a id="a-l"></a>无意多传。<a id="a-m"></a>顷以兵火之乱。<a id="a-n"></a>匿迹山林。<a id="a-o"></a>尝与来客问难诘折。<a id="a-p"></a>事尽终始。<a id="a-q"></a>遂录成轴。<a id="a-r"></a>名曰折疑论。<a id="a-s"></a>首之以序问。<a id="a-t"></a>终之以会名。<a id="a-u"></a>凡二十篇。<a id="a-v"></a>言简而理当。<a id="a-w"></a>文约而义丰。<a id="a-x"></a>涵咏六经。<a id="a-y"></a>略备诸子。<a id="a-z"></a>每一篇之中。<a id="a-10"></a>其引类证断决折疑。<a id="a-11"></a>理甚明白。<a id="a-12"></a>若非具三昧辩才。<a id="a-13"></a>其孰能致于此乎。<a id="a-14"></a>予与妙明为不请友。<a id="a-15"></a>其有年矣。<a id="a-16"></a>大凡著作不我之悭。<a id="a-17"></a>故于叙引母俟召而云。<a id="a-18"></a>时辛卯中秋八日书。</p>
 </body>
</html>