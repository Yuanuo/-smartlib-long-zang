<!doctype html>
<html id="z3IBWxW1b2" data-ver="1315">
 <head>
  <meta charset="utf-8">
  <meta author="述注">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">折疑论卷第二</h1>
  <h2 id="a2">喻举第四(此篇因言佛经繁而不要。以此取譬。故曰喻举)</h2>
  <p id="a3">客曰。<a id="a-4"></a>至宝光而不华(至极之宝有光泽。<a id="a-5"></a>而无虚华之色)</p>
  <p id="a6">至辞悫而不饰(悫音却。<a id="a-7"></a>至理之言辞。<a id="a-8"></a>诚悫善而无假庄饰)</p>
  <p id="a9">言约而至者丽(言简约而至极者美丽)</p>
  <p id="aA">事寡而达者明(事虽寡少而理通达者分明)</p>
  <p id="aB">故珠玉少而贵(结上文意。<a id="a-C"></a>以珠玉喻儒书故少而贵)</p>
  <p id="aD">瓦砾多而贱(碎瓦小石喻之佛经。<a id="a-E"></a>多而贱矣)</p>
  <p id="aF">圣人制六经。<a id="a-G"></a>不过五十万言(六经者。<a id="a-H"></a>易书诗春秋礼记)</p>
  <p id="aI">今见佛经。<a id="a-J"></a>卷以万计。<a id="a-K"></a>言以亿数。<a id="a-L"></a>自非一人力所堪能。<a id="a-M"></a>盖繁而不要也(言佛经。<a id="a-N"></a>万卷之广。<a id="a-O"></a>亿数之多。<a id="a-P"></a>不是一人用力可观览者。<a id="a-Q"></a>盖繁冗而不简要也)</p>
  <p id="aR">妙明曰。<a id="a-S"></a>孟子云。<a id="a-T"></a>江海异于行潦深广也(行潦者。<a id="a-U"></a>雨水聚于道路无源水也。<a id="a-V"></a>江海之水至深至广。<a id="a-W"></a>比行潦而殊异也)</p>
  <p id="aX">泰山别于丘陵者高大也(丘者。<a id="a-Y"></a>土之聚也。<a id="a-Z"></a>陵者。<a id="a-a"></a>大阜乃高土阜也。<a id="a-b"></a>泰山东岳也。<a id="a-c"></a>至高至大。<a id="a-d"></a>比于丘陵。<a id="a-e"></a>故有差别)</p>
  <p id="af">若大深不异于行潦。<a id="a-g"></a>则孺子浴其渊(孺子。<a id="a-h"></a>说文乳子也。<a id="a-i"></a>若江之远深海之广阔。<a id="a-j"></a>而不异于行潦。<a id="a-k"></a>则食乳之子。<a id="a-l"></a>亦可洗濯)</p>
  <p id="am">高不出于丘陵。<a id="a-n"></a>则跛羊陵其巅(上一陵字丘陵也。<a id="a-o"></a>下一陵字侮也。<a id="a-p"></a>意谓泰山之高大。<a id="a-q"></a>而不过于丘陵。<a id="a-r"></a>跛羊亦侮戏于巅顶)</p>
  <p id="as">摩天之翼。<a id="a-t"></a>不居藿苇之茎(藿胡官反。<a id="a-u"></a>摩天之翼。<a id="a-v"></a>庄子逍遥篇。<a id="a-w"></a>北溟有鱼。<a id="a-x"></a>其名为鲲。<a id="a-y"></a>化而为鸟。<a id="a-z"></a>其名为鹏。<a id="a-10"></a>怒而飞。<a id="a-11"></a>其翼若垂天之云。<a id="a-12"></a>闪翅则水击三千里。<a id="a-13"></a>搏扶摇而上者九万里。<a id="a-14"></a>藿苇细苇也。<a id="a-15"></a>若大鹏摩天之翼。<a id="a-16"></a>岂于细苇之上而居之哉)</p>
  <p id="a17">吞舟之鱼。<a id="a-18"></a>不处溪塘之水(庄子。<a id="a-19"></a>鲲鱼大不知几千里也。<a id="a-1A"></a>何难吞舟也岂隐处于浅溪小塘)</p>
  <p id="a1B">剖蚌蛤之腹。<a id="a-1C"></a>求明月之珠(明月珠者。<a id="a-1D"></a>夜明珠也。<a id="a-1E"></a>唯骊龙颔下有之。<a id="a-1F"></a>照夜如昼。<a id="a-1G"></a>若剖破蚌蛤之肚腹。<a id="a-1H"></a>求取明月之珠。<a id="a-1I"></a>未之有也)</p>
  <p id="a1J">探枳棘之巢。<a id="a-1K"></a>求鸾凤之卵(橘逾淮北而为枳棘者。<a id="a-1L"></a>棘针也。<a id="a-1M"></a>如枳棘上之鸟巢。<a id="a-1N"></a>欲探取鸾凤之卵。<a id="a-1O"></a>不亦难乎)</p>
  <p id="a1P">必难获者何也(此结上引下之语)</p>
  <p id="a1Q">盖小不容于大。<a id="a-1R"></a>而大不处乎小也。<a id="a-1S"></a>故万斛之鼎。<a id="a-1T"></a>不可满以盂水(盛五斗曰斛。<a id="a-1U"></a>鼎者两耳三足。<a id="a-1V"></a>言盛万斛之鼎。<a id="a-1W"></a>岂可一钵盂之水而能满之)</p>
  <p id="a1X">一钧之钟。<a id="a-1Y"></a>不可容于流泉(三十斤为一钧。<a id="a-1Z"></a>如三十斤钟。<a id="a-1a"></a>欲容纳于长流之水者。<a id="a-1b"></a>无是可也)</p>
  <p id="a1c">合抱之木。<a id="a-1d"></a>岂适用以茆茨(二人相围曰合抱。<a id="a-1e"></a>茆茨茆草也。<a id="a-1f"></a>适相从之义。<a id="a-1g"></a>谓合抱之大木。<a id="a-1h"></a>岂适于茆茨而用之)</p>
  <p id="a1i">寻尺之棘。<a id="a-1j"></a>安能负于广厦(六尺曰寻。<a id="a-1k"></a>棘荆棘也。<a id="a-1l"></a>广厦大屋也。<a id="a-1m"></a>言六尺之棘。<a id="a-1n"></a>安能负荷广大)</p>
  <p id="a1o">故器有宽隘(器器皿也。<a id="a-1p"></a>结上文斛鼎钟盂也)</p>
  <p id="a1q">量有巨细(亦结上文。<a id="a-1r"></a>斛鼎钟盂。<a id="a-1s"></a>各有大小之量也)</p>
  <p id="a1t">材有胜劣(亦结上文。<a id="a-1u"></a>合抱之木于茅茨。<a id="a-1v"></a>寻尺之棘及广厦。<a id="a-1w"></a>故各有胜大劣小而不同也)</p>
  <p id="a1x">物有轻重(总结上文。<a id="a-1y"></a>意物之重者鼎木厦也。<a id="a-1z"></a>物之轻者钟盂茨棘也)</p>
  <p id="a20">德有厚薄(已上数事。<a id="a-21"></a>喻圣之德也。<a id="a-22"></a>厚喻大乘。<a id="a-23"></a>薄喻小乘)</p>
  <p id="a24">道有浅深(大圣之道故深。<a id="a-25"></a>小圣之道故浅)</p>
  <p id="a26">法有权实(权为暂设实为真准)</p>
  <p id="a27">机有小大(权实之教各有大小之机)</p>
  <p id="a28">所处之分。<a id="a-29"></a>未有乖也(乖差于理也。<a id="a-2A"></a>复结上文意。<a id="a-2B"></a>意宽隘胜劣轻重厚薄浅深权实大小等量。<a id="a-2C"></a>各处之分而不可乖违也)</p>
  <p id="a2D">且佛之经也(先以譬喻。<a id="a-2E"></a>然后形容经之大义)</p>
  <p id="a2F">前说亿劫之事(如经云。<a id="a-2G"></a>过去千万亿劫之事也)</p>
  <p id="a2H">后道万世之要(道言也。<a id="a-2I"></a>后言万世之要妙)</p>
  <p id="a2J">至于五始未萌之前(列子天瑞篇曰。<a id="a-2K"></a>原天地未判之初。<a id="a-2L"></a>有太易太初太始太素太极。<a id="a-2M"></a>谓天地未分之前。<a id="a-2N"></a>五始混沌而未发萌时也)</p>
  <p id="a2O">二仪肇形之际(肇始也。<a id="a-2P"></a>易曰。<a id="a-2Q"></a>太极生两仪。<a id="a-2R"></a>谓始分之际)</p>
  <p id="a2S">其远不可推(佛之所言。<a id="a-2T"></a>久远劫数。<a id="a-2U"></a>不可推穷也)</p>
  <p id="a2V">其事不可纪(空劫已前之事迹。<a id="a-2W"></a>亦不可以纪记也)</p>
  <p id="a2X">其微不可握(老子云。<a id="a-2Y"></a>抟之不得曰微故曰不可握也)</p>
  <p id="a2Z">其纤不可入(其纤细微妙。<a id="a-2a"></a>不可穷入也)</p>
  <p id="a2b">佛悉弥纶于广大之外(悉尽也。<a id="a-2c"></a>弥遍也。<a id="a-2d"></a>纶理也结上文五始二仪不可推。<a id="a-2e"></a>不可纪。<a id="a-2f"></a>不可记不可握。<a id="a-2g"></a>不可入。<a id="a-2h"></a>其数事唯佛尽遍理于天地之外)</p>
  <p id="a2i">剖析其窈渺之内(剖析者分破也唯佛能剖破分析。<a id="a-2j"></a>于窈渺幽微之内)</p>
  <p id="a2k">以至高天无极之上(上至非非想天)</p>
  <p id="a2l">厚地无极之下(下至金轮水际)</p>
  <p id="a2m">莫不示诸斯乎如指其掌也(示垂也。<a id="a-2n"></a>诸于也。<a id="a-2o"></a>斯此也。<a id="a-2p"></a>总结上文意。<a id="a-2q"></a>佛之妙用广大之外。<a id="a-2r"></a>窈渺之内高天之上。<a id="a-2s"></a>厚地之下。<a id="a-2t"></a>凡有事理无不尽知。<a id="a-2u"></a>故谓垂示于此理。<a id="a-2v"></a>如指其手掌中之物也)</p>
  <p id="a2w">所明既博文奚为繁(结前万计亿数之言。<a id="a-2x"></a>佛既明广大无穷之事。<a id="a-2y"></a>其经文又何为繁也哉)</p>
  <p id="a2z">卷万言亿。<a id="a-30"></a>亦未足为多(重标客言。<a id="a-31"></a>卷万亿言。<a id="a-32"></a>亦未足为多也)</p>
  <p id="a33">何不要之有耶(如上所明之事。<a id="a-34"></a>何谓不简要之有也耶)</p>
  <p id="a35">岂特以一人力所堪能。<a id="a-36"></a>然后以为得矣(焉用一人之力堪可能为然后称为简要所得者矣)</p>
  <p id="a37">譬如渴人饮海。<a id="a-38"></a>饱而自足。<a id="a-39"></a>焉知其余哉(复结上文意。<a id="a-3A"></a>卷万亿数之义。<a id="a-3B"></a>譬如极渴之人饮大海之水。<a id="a-3C"></a>饱足则止。<a id="a-3D"></a>焉知其余广大)</p>
  <p data-pb></p>
  <h2 id="a3E">宗师第五(此篇言古今帝主贤士皆所宗师之。故曰宗师)</h2>
  <p id="a3F">客曰。<a id="a-3G"></a>子之行说。<a id="a-3H"></a>佛道崇虚至尊至大。<a id="a-3I"></a>二帝三王曷不修之(既为佛之崇高清虚。<a id="a-3J"></a>至尊贵而广大。<a id="a-3K"></a>二帝尧舜也。<a id="a-3L"></a>三王夏商周也。<a id="a-3M"></a>何不修佛之道)</p>
  <p id="a3N">孔子老聃何不传之(夫子老子何不传佛之道)</p>
  <p id="a3O">六经不载其辞(儒教书中。<a id="a-3P"></a>不见载佛之言辞)</p>
  <p id="a3Q">诸子不书其说(儒门诸子等籍。<a id="a-3R"></a>亦不见书经所说)</p>
  <p id="a3S">且先贤古哲未闻行其道者。<a id="a-3T"></a>而子独好于异耶(结上文。<a id="a-3U"></a>古之圣哲先贤等经。<a id="a-3V"></a>诸子等书。<a id="a-3W"></a>皆无所宗佛者。<a id="a-3X"></a>唯子独好异端之教也耶)</p>
  <p id="a3Y">妙明曰。<a id="a-3Z"></a>子执之固也(子偏执之固蔽者也)</p>
  <p id="a3a">书不必孔丘之言。<a id="a-3b"></a>合义者从(丘孔子名。<a id="a-3c"></a>然孔圣之书。<a id="a-3d"></a>理微言极。<a id="a-3e"></a>有所未达者。<a id="a-3f"></a>亦不可定用。<a id="a-3g"></a>但以合义者。<a id="a-3h"></a>亦皆从顺者也)</p>
  <p id="a3i">药不必扁鹊之方。<a id="a-3j"></a>愈病者良(名医传。<a id="a-3k"></a>扁鹊古之善医者。<a id="a-3l"></a>曾疗虢太子返魂。<a id="a-3m"></a>亦不必定用。<a id="a-3n"></a>但能痊愈其病者。<a id="a-3o"></a>亦良善也)</p>
  <p id="a3p">万善殊途而同归(然万善为者不同一路。<a id="a-3q"></a>其善则一也)</p>
  <p id="a3r">百虑一致而为善(百般思虑至。<a id="a-3s"></a>唯为一善也)</p>
  <p id="a3t">为善不同同归于治(尚书云。<a id="a-3u"></a>为善故不一端而无不可之善。<a id="a-3v"></a>洎有所成则同名归于善治也)</p>
  <p id="a3w">君子集众善而辅其身(君子者。<a id="a-3x"></a>成德之士也。<a id="a-3y"></a>凡君子之所作为。<a id="a-3z"></a>惟集积众善而以辅助于其身也)</p>
  <p id="a40">而以何常师有耶(论语。<a id="a-41"></a>公孙朝。<a id="a-42"></a>即卫大夫问于子贡曰。<a id="a-43"></a>仲尼焉学。<a id="a-44"></a>子贡曰。<a id="a-45"></a>文武之道未坠于地。<a id="a-46"></a>在人贤者识其大者。<a id="a-47"></a>不贤者识其小者。<a id="a-48"></a>莫不有文武之道焉。<a id="a-49"></a>夫子焉不学。<a id="a-4A"></a>而亦何常师之有)</p>
  <p id="a4B">昔者虞舜师务成。<a id="a-4C"></a>唐尧师尹寿(予按老子列仙传。<a id="a-4D"></a>化规实迹帝尧之时为务成。<a id="a-4E"></a>帝舜之时为尹寿)</p>
  <p id="a4F">汉文礼河上(汉文帝礼河上公。<a id="a-4G"></a>而求道德二篇也)</p>
  <p id="a4H">黄帝拜广成(黄帝于崆峒山拜求治身之道于广成子)</p>
  <p id="a4I">武丁纳诲傅岩(傅岩即傅说也。<a id="a-4J"></a>武丁即商高宗。<a id="a-4K"></a>尚书说命篇曰。<a id="a-4L"></a>朝夕纳诲。<a id="a-4M"></a>以辅台德也。<a id="a-4N"></a>说音悦)</p>
  <p id="a4O">太甲投诚伊尹(尚书。<a id="a-4P"></a>太甲乃汤孙至昏者也。<a id="a-4Q"></a>汤三聘伊尹为相。<a id="a-4R"></a>后以阿衡之任。<a id="a-4S"></a>放逐太甲于桐宫。<a id="a-4T"></a>帝悔过修德。<a id="a-4U"></a>既成后立号太宗也)</p>
  <p id="a4V">文王尊吕望(史记。<a id="a-4W"></a>文王为西伯时。<a id="a-4X"></a>一日梦飞熊之兆卜之。<a id="a-4Y"></a>于渭水之阳。<a id="a-4Z"></a>将大德焉。<a id="a-4a"></a>天与汝师以之佐昌斋三日。<a id="a-4b"></a>渭水果得吕望。<a id="a-4c"></a>劳而问之。<a id="a-4d"></a>乃载以归。<a id="a-4e"></a>立为太公望)</p>
  <p id="a4f">仲尼学老聃(家语适周篇。<a id="a-4g"></a>问礼于老聃。<a id="a-4h"></a>访乐于苌弘。<a id="a-4i"></a>孔子将行。<a id="a-4j"></a>与南宫敬叔曰。<a id="a-4k"></a>吾师老聃。<a id="a-4l"></a>博古知今者也)</p>
  <p id="a4m">岂但见载于六经。<a id="a-4n"></a>然后以从其学也(此标客言以结上文。<a id="a-4o"></a>意如上诸圣。<a id="a-4p"></a>皆有其师。<a id="a-4q"></a>岂直待载于六经。<a id="a-4r"></a>然后从而为学也)</p>
  <p id="a4s">佛既生周昭王时。<a id="a-4t"></a>法化未来此土。<a id="a-4u"></a>暨汉明帝永平十年。<a id="a-4v"></a>声教渐始流入中区(史记。<a id="a-4w"></a>后汉明帝永平三年四月八日。<a id="a-4x"></a>夜梦金人长丈六放大光明。<a id="a-4y"></a>次日问群臣。<a id="a-4z"></a>丞相韩宪奏曰。<a id="a-50"></a>此西方圣人也。<a id="a-51"></a>周朝备云。<a id="a-52"></a>千年之后。<a id="a-53"></a>教来此土。<a id="a-54"></a>帝悦遣蔡愔等一十八人赍敕西国。<a id="a-55"></a>寻访圣典。<a id="a-56"></a>至流沙遇摩腾竺法兰白马驮经箱。<a id="a-57"></a>永平十年十月到于洛阳。<a id="a-58"></a>帝大悦重赏译经于时方流入中国)</p>
  <p id="a59">且二帝三王。<a id="a-5A"></a>时殊代异隔而不修(二帝三王与佛时世不同。<a id="a-5B"></a>远隔邦域。<a id="a-5C"></a>故不修佛道也)</p>
  <p id="a5D">仲尼伯阳。<a id="a-5E"></a>审无受器。<a id="a-5F"></a>知而不传(仲尼夫子也。<a id="a-5G"></a>伯阳老子也。<a id="a-5H"></a>孔老二圣审无受道之器而无可传者。<a id="a-5I"></a>故知而不传也)</p>
  <p id="a5J">诸子未达岂敢言也(周秦之时。<a id="a-5K"></a>佛法未来。<a id="a-5L"></a>诸子岂敢妄传)</p>
  <p id="a5M">夫如是奚二帝三王孔子老聃传习记载之有耶(结上文意)</p>
  <p id="a5N">厥后白马经来(厥者其也)</p>
  <p id="a5O">亦乌僧至(三国志。<a id="a-5P"></a>吴王赤乌四年。<a id="a-5Q"></a>康居国沙门僧会至。<a id="a-5R"></a>显大神异。<a id="a-5S"></a>王礼事之)</p>
  <p id="a5T">兰腾道扬于明帝(三宝录云。<a id="a-5U"></a>汉明帝。<a id="a-5V"></a>摩腾竺法兰。<a id="a-5W"></a>永平十四年五岳道士楮善信等。<a id="a-5X"></a>上表灭佛帝命二教于白马寺以二教经置于二台。<a id="a-5Y"></a>同时举火。<a id="a-5Z"></a>道教皆毁。<a id="a-5a"></a>唯佛典独存。<a id="a-5b"></a>于时君臣愕然。<a id="a-5c"></a>愈加崇奉)</p>
  <p id="a5d">僧会德被于孙权(三国志。<a id="a-5e"></a>孙权吴王也。<a id="a-5f"></a>时康僧既至。<a id="a-5g"></a>广陈如来之玄妙。<a id="a-5h"></a>王求舍利立坛祈三七。<a id="a-5i"></a>乃至王试真伪。<a id="a-5j"></a>火焚砧锤俱无所损。<a id="a-5k"></a>王遂建浮图)</p>
  <p id="a5l">隋文稽颡昙延(稽迟也。<a id="a-5m"></a>颡额也。<a id="a-5n"></a>隋史高僧传。<a id="a-5o"></a>昙延去师中条山西宫寺僧。<a id="a-5p"></a>隋文帝同辇舆。<a id="a-5q"></a>帝以师礼之拜。<a id="a-5r"></a>封为国师)</p>
  <p id="a5s">梁武投诚宝志(梁史。<a id="a-5t"></a>僧宝。<a id="a-5u"></a>志即志公也。<a id="a-5v"></a>梁武帝投礼为师)</p>
  <p id="a5w">李唐倾心玄奘(慈恩传。<a id="a-5x"></a>唐太宗真观年间法师西天求教回。<a id="a-5y"></a>亲迎于仪凤殿。<a id="a-5z"></a>对言。<a id="a-60"></a>西域胜境。<a id="a-61"></a>奉诏于洪福寺译经帝及公卿国戚。<a id="a-62"></a>皆倾心礼也)</p>
  <p id="a63">姚秦拜首罗什(释氏通鉴。<a id="a-64"></a>姚秦即姚兴也。<a id="a-65"></a>都长安。<a id="a-66"></a>因讨龟慈得罗什于终南山。<a id="a-67"></a>赐立逍遥园翻译众经。<a id="a-68"></a>乃以香华敬礼待之。<a id="a-69"></a>合国王臣事礼也)</p>
  <p id="a6A">苻坚礼敬道安(五代史僧宝传。<a id="a-6B"></a>苻坚克襄阳。<a id="a-6C"></a>得道安法师。<a id="a-6D"></a>同辇载归为师礼之恩渥甚厚)</p>
  <p id="a6E">齐主师崇上统(齐史僧宝传云。<a id="a-6F"></a>齐世祖武成帝。<a id="a-6G"></a>大宁三年。<a id="a-6H"></a>受上统法师。<a id="a-6I"></a>朝中大臣无不敬礼。<a id="a-6J"></a>创报德寺请师居之)</p>
  <p id="a6K">裴相了心于黄檗(传灯。<a id="a-6L"></a>裴相讳休。<a id="a-6M"></a>字公美。<a id="a-6N"></a>京兆人。<a id="a-6O"></a>出刺使瑞州。<a id="a-6P"></a>诣高安寺因问黄檗。<a id="a-6Q"></a>壁间画者何也。<a id="a-6R"></a>檗曰。<a id="a-6S"></a>高僧真仪。<a id="a-6T"></a>休曰。<a id="a-6U"></a>真仪可观。<a id="a-6V"></a>高僧何在。<a id="a-6W"></a>檗高声云。<a id="a-6X"></a>裴公。<a id="a-6Y"></a>公诺曰。<a id="a-6Z"></a>在甚么处。<a id="a-6a"></a>休即有悟)</p>
  <p id="a6b">昌黎求法于大颠(释氏通鉴云。<a id="a-6c"></a>昌黎即韩愈。<a id="a-6d"></a>字退之。<a id="a-6e"></a>官拜为刑部侍郎。<a id="a-6f"></a>唐宪宗于凤翔府护国寺。<a id="a-6g"></a>即今法门寺。<a id="a-6h"></a>迎佛骨于内宫供养。<a id="a-6i"></a>愈上表谤佛。<a id="a-6j"></a>帝欲诛之。<a id="a-6k"></a>裴度等谏。<a id="a-6l"></a>贬于潮州。<a id="a-6m"></a>闻大颠亲诣求法云。<a id="a-6n"></a>弟子军州事繁。<a id="a-6o"></a>省要处乞师指示。<a id="a-6p"></a>良久愈罔措。<a id="a-6q"></a>侍者三平敲禅床一下。<a id="a-6r"></a>师云作么。<a id="a-6s"></a>平云。<a id="a-6t"></a>先以定动。<a id="a-6u"></a>然后智拔。<a id="a-6v"></a>愈云。<a id="a-6w"></a>师门风高峻。<a id="a-6x"></a>于侍者处得个入路)</p>
  <p id="a6y">李翱道问药山(传灯云。<a id="a-6z"></a>李翱字习之。<a id="a-70"></a>唐贤臣。<a id="a-71"></a>出守丰州。<a id="a-72"></a>闻药山惟俨禅师道风。<a id="a-73"></a>一日谒见师不顾。<a id="a-74"></a>公曰。<a id="a-75"></a>见面不如闻名。<a id="a-76"></a>便退。<a id="a-77"></a>师云。<a id="a-78"></a>尚书何得贵耳而贱目。<a id="a-79"></a>公遂拜而问曰。<a id="a-7A"></a>如何是道。<a id="a-7B"></a>山以手指净瓶曰会么。<a id="a-7C"></a>公曰不会。<a id="a-7D"></a>山曰云在青天水在瓶。<a id="a-7E"></a>公于言下有省)</p>
  <p id="a7F">山谷禅参佛印(传灯。<a id="a-7G"></a>黄庭坚字鲁直。<a id="a-7H"></a>号山谷道人。<a id="a-7I"></a>宋哲宗元祐间。<a id="a-7J"></a>丁忧在家。<a id="a-7K"></a>尝诣黄龙山晦堂禅师处一日。<a id="a-7L"></a>举孔子谓弟子曰二三子以我为隐乎。<a id="a-7M"></a>吾无隐乎尔。<a id="a-7N"></a>吾无行而不与二三子者。<a id="a-7O"></a>是丘也。<a id="a-7P"></a>于是请公诠什。<a id="a-7Q"></a>晦堂不然其说。<a id="a-7R"></a>公怒愀然时当暑。<a id="a-7S"></a>退问。<a id="a-7T"></a>公闻木稚华香乎。<a id="a-7U"></a>公曰闻。<a id="a-7V"></a>晦曰。<a id="a-7W"></a>吾无隐乎尔公顿然领悟)</p>
  <p id="a7X">晋主虔恭慧远(晋史释鉴。<a id="a-7Y"></a>晋孝武帝大元年间。<a id="a-7Z"></a>闻远公法师道风。<a id="a-7a"></a>帝幸于山修东林寺。<a id="a-7b"></a>以师礼之)</p>
  <p id="a7c">宋文致敬求那(释鉴。<a id="a-7d"></a>五代时。<a id="a-7e"></a>宋文帝元嘉年间。<a id="a-7f"></a>帝见求那般摩法师云。<a id="a-7g"></a>弟子常欲斋戒不遂。<a id="a-7h"></a>望师教之。<a id="a-7i"></a>师曰。<a id="a-7j"></a>帝王与匹夫修之名异匹夫身贱名劣。<a id="a-7k"></a>帝王乃四海为家。<a id="a-7l"></a>与万民为王。<a id="a-7m"></a>不杀之德亦为重矣。<a id="a-7n"></a>帝曰。<a id="a-7o"></a>师言真为开悟人心。<a id="a-7p"></a>明达物理。<a id="a-7q"></a>帝深敬仰)</p>
  <p id="a7r">萧衍诣寺舍身(史记。<a id="a-7s"></a>衍即梁武帝名。<a id="a-7t"></a>三入金田舍身。<a id="a-7u"></a>群臣以百万金珠赎帝归朝)</p>
  <p id="a7v">丹霞回途选佛(传灯。<a id="a-7w"></a>丹霞唐文宗时人。<a id="a-7x"></a>因儒长安应举。<a id="a-7y"></a>遇僧曰。<a id="a-7z"></a>选官何如选佛。<a id="a-80"></a>霞诣江西马祖既至云。<a id="a-81"></a>缘在石头既至命执爨后三年披剃。<a id="a-82"></a>大了祖意矣。<a id="a-83"></a>此言丹霞为儒。<a id="a-84"></a>终归释门。<a id="a-85"></a>后果成道矣)</p>
  <p id="a86">而子复云未闻行其道者。<a id="a-87"></a>何蔽也哉(蔽障也。<a id="a-88"></a>自尧舜至汉唐宋以来圣君贤臣高士明儒行此道者。<a id="a-89"></a>略举以晓之。<a id="a-8A"></a>子何不闻而自障蔽也)</p>
  <p id="a8B">自古贤哲。<a id="a-8C"></a>莫不匿迹佛书栖心祖道。<a id="a-8D"></a>岂予独好于异乎(自古至今。<a id="a-8E"></a>贤能圣哲无不匿踪迹于佛之经书。<a id="a-8F"></a>潜栖心意于祖道。<a id="a-8G"></a>岂今我之独好异端者乎)</p>
  <p data-pb></p>
  <h2 id="a8H">通相第六(此篇通明佛之妙相。故曰通相)</h2>
  <p id="a8I">客曰。<a id="a-8J"></a>子言佛具三十二相八十种好。<a id="a-8K"></a>何异人之甚耶(客拟第二篇中之事。<a id="a-8L"></a>故重征疑)</p>
  <p id="a8M">殆富子之说非实之然乎(殆将也。<a id="a-8N"></a>客曰。<a id="a-8O"></a>子将丰富汝教之言以答者不是诚实之然者乎)</p>
  <p id="a8P">妙明曰。<a id="a-8Q"></a>不然(不然其说)</p>
  <p id="a8R">昔者伏羲蛇身(伏羲外传曰。<a id="a-8S"></a>伏羲生而蛇身有鳞甲)</p>
  <p id="a8T">神农牛首(神农外传曰。<a id="a-8U"></a>神农头生两角如牛)</p>
  <p id="a8V">尧眉八彩(尧外传曰。<a id="a-8W"></a>准南子曰尧眉有八般彩色)</p>
  <p id="a8X">舜目重瞳(舜外传曰。<a id="a-8Y"></a>准南子云。<a id="a-8Z"></a>舜两眼有重瞳)</p>
  <p id="a8a">文王四乳(文王外传曰。<a id="a-8b"></a>周文王胸生四乳)</p>
  <p id="a8c">周公背偻(周公外传曰。<a id="a-8d"></a>周公背隆起者腰病也)</p>
  <p id="a8e">皋陶马喙(皋陶外传曰。<a id="a-8f"></a>陶音姚。<a id="a-8g"></a>喙许秽切。<a id="a-8h"></a>舜贤臣也口似马喙)</p>
  <p id="a8i">夏禹虎鼻(夏禹外传曰。<a id="a-8j"></a>夏禹鼻如虎)</p>
  <p id="a8k">而仲尼天赋淑德(孔子外传曰。<a id="a-8l"></a>仲尼孔子字。<a id="a-8m"></a>乃天命淑善之贤。<a id="a-8n"></a>全德者圣德也)</p>
  <p id="a8o">其眉如尧。<a id="a-8p"></a>其目如舜。<a id="a-8q"></a>其背如禹。<a id="a-8r"></a>老子宿蕴异质。<a id="a-8s"></a>生而皓首(老子外传曰。<a id="a-8t"></a>老子宿世蕴积怪异形质。<a id="a-8u"></a>生而白发)</p>
  <p id="a8v">老而童颜(白发以老。<a id="a-8w"></a>童子颜容)</p>
  <p id="a8x">耳漫而大。<a id="a-8y"></a>聃而无轮(耳漫长大。<a id="a-8z"></a>而无轮廓。<a id="a-90"></a>谥曰聃)</p>
  <p id="a91">此皆异人之状。<a id="a-92"></a>何独异佛之问耶(如上所引。<a id="a-93"></a>历代圣贤皆有异常之相状。<a id="a-94"></a>何独疑佛之异相。<a id="a-95"></a>为问也耶)</p>
  <p id="a96">是以圣人具非常之状。<a id="a-97"></a>而有非常之德(观夫圣贤具非常人之相状亦有非常人之德行也)</p>
  <p id="a98">岂直与天下匹夫匹妇之为类也(岂特与普天之下一匹之愚夫一匹之愚妇。<a id="a-99"></a>常流俗辈同类而为例也)</p>
  <p id="a9A">而子所问可谓局矣(如子之所问。<a id="a-9B"></a>可为偏执局量者矣)</p>
  <p data-pb></p>
  <h2 id="a9C">论孝第七(此篇全言为孝。故曰论孝)</h2>
  <p id="a9D">客曰。<a id="a-9E"></a>孝经以四事不毁为德之本(四事者。<a id="a-9F"></a>身体发肤也。<a id="a-9G"></a>人之一身四体毛发及其皮肤。<a id="a-9H"></a>皆是父母所生。<a id="a-9I"></a>不敢毁伤者。<a id="a-9J"></a>言人之行莫大于孝。<a id="a-9K"></a>故曰为德之本也)</p>
  <p id="a9L">论语以三事无违为孝之先(孟懿子问孝。<a id="a-9M"></a>子曰。<a id="a-9N"></a>无违。<a id="a-9O"></a>孟懿子鲁大夫。<a id="a-9P"></a>问孝于夫子。<a id="a-9Q"></a>子曰无违。<a id="a-9R"></a>谓不背于理也。<a id="a-9S"></a>樊迟夫子弟子。<a id="a-9T"></a>御其车。<a id="a-9U"></a>夫子恐懿子未达。<a id="a-9V"></a>故谓樊迟以发之。<a id="a-9W"></a>樊迟曰何谓也。<a id="a-9X"></a>子曰。<a id="a-9Y"></a>生事之以礼。<a id="a-9Z"></a>死葬之以礼。<a id="a-9a"></a>祭之以礼。<a id="a-9b"></a>故生事葬祀乃事亲始终具矣。<a id="a-9c"></a>是以为孝之先也)</p>
  <p id="a9d">故曾子有疾。<a id="a-9e"></a>召门弟子曰。<a id="a-9f"></a>启予足启予手(故者指义之辞。<a id="a-9g"></a>启开也。<a id="a-9h"></a>曾子疾之临终。<a id="a-9i"></a>使弟子开其衾被。<a id="a-9j"></a>而视之手足)</p>
  <p id="a9k">以其受身体于父母。<a id="a-9l"></a>不敢毁伤。<a id="a-9m"></a>故使弟子开衾而视之曰。<a id="a-9n"></a>父母全而生之。<a id="a-9o"></a>子当全而归之。<a id="a-9p"></a>可谓孝矣。<a id="a-9q"></a>今之沙门(梵语沙门。<a id="a-9r"></a>此云勤息)</p>
  <p id="a9s">剃除须发不守全躯。<a id="a-9t"></a>何违圣之不孝耶。<a id="a-9u"></a>妙明曰。<a id="a-9v"></a>不然(不然此理也)</p>
  <p id="a9w">昔者泰伯被发文身。<a id="a-9x"></a>可谓毁伤矣。<a id="a-9y"></a>而仲尼称其至德(泰伯。<a id="a-9z"></a>周太王之长子。<a id="a-A0"></a>让不嗣位。<a id="a-A1"></a>剪发文身之于吴。<a id="a-A2"></a>其弟仲雍。<a id="a-A3"></a>论语曰。<a id="a-A4"></a>泰伯其可谓至德也已矣。<a id="a-A5"></a>三以天下让。<a id="a-A6"></a>民无德而称焉。<a id="a-A7"></a>其剪发文身孔子何不责其不孝。<a id="a-A8"></a>以称其至德)</p>
  <p id="aA9">豫让漆身(史记。<a id="a-AA"></a>豫让晋人。<a id="a-AB"></a>先事范中行氏。<a id="a-AC"></a>后事智伯。<a id="a-AD"></a>赵襄子杀智伯。<a id="a-AE"></a>让欲报仇。<a id="a-AF"></a>漆身为癞。<a id="a-AG"></a>吞炭为哑。<a id="a-AH"></a>五杀不中。<a id="a-AI"></a>后仗剑而死)</p>
  <p id="aAJ">荆轲义死(刺客传。<a id="a-AK"></a>荆轲齐人。<a id="a-AL"></a>之燕。<a id="a-AM"></a>燕太子丹。<a id="a-AN"></a>使轲入秦为刺客不中。<a id="a-AO"></a>遂死于秦)</p>
  <p id="aAP">介子焚躯(晋文公既即位。<a id="a-AQ"></a>子推无爵。<a id="a-AR"></a>遂亡去之绵山文公召不出。<a id="a-AS"></a>以火烈山林。<a id="a-AT"></a>拟逼而出。<a id="a-AU"></a>子推守节。<a id="a-AV"></a>伏火而死)</p>
  <p id="aAW">夷齐自饿。<a id="a-AX"></a>毁之至也。<a id="a-AY"></a>而六经子史。<a id="a-AZ"></a>未闻讥其不孝(以泰伯豫让荆轲子推夷齐等。<a id="a-Aa"></a>皆自毁其身。<a id="a-Ab"></a>而目观六经子史。<a id="a-Ac"></a>未闻见责其不孝。<a id="a-Ad"></a>反以至德而称者何也)</p>
  <p id="aAe">孝之言顺也(从顺父母之正令。<a id="a-Af"></a>为言孝顺也)</p>
  <p id="aAg">善事父母。<a id="a-Ah"></a>之为孝(惟善能事奉父母。<a id="a-Ai"></a>之为孝也)</p>
  <p id="aAj">元气混沌。<a id="a-Ak"></a>孝在其中(天地未判。<a id="a-Al"></a>混沌乃一。<a id="a-Am"></a>元气未分之前。<a id="a-An"></a>孝道之理已在其中)</p>
  <p id="aAo">塞乎天地。<a id="a-Ap"></a>横乎四海(既分天地之后其孝塞乎于天地之间。<a id="a-Aq"></a>纵横于四海之内)</p>
  <p id="aAr">罔不至夫。<a id="a-As"></a>醇醇之孝(罔无也。<a id="a-At"></a>醇醇厚也。<a id="a-Au"></a>人生天地间。<a id="a-Av"></a>无有不至于醇醇醲厚之孝也)</p>
  <p id="aAw">萌乎无始(故孝道发萌于无始之际)</p>
  <p id="aAx">亲亲之道。<a id="a-Ay"></a>涉乎有为(上一亲字是尊爱之义。<a id="a-Az"></a>下一亲字指父母言。<a id="a-B0"></a>故尊亲之道。<a id="a-B1"></a>而涉乎于有作为也)</p>
  <p id="aB2">古者包牺氏之时。<a id="a-B3"></a>以无为之道。<a id="a-B4"></a>化利天下(史记。<a id="a-B5"></a>包牺氏即伏牺也。<a id="a-B6"></a>谓上古三皇之时。<a id="a-B7"></a>用无为无作。<a id="a-B8"></a>化道于天下也)</p>
  <p id="aB9">而民质朴(上古之人。<a id="a-BA"></a>质朴敦厚)</p>
  <p id="aBB">不知有出告反面之道。<a id="a-BC"></a>冬温夏清之仪(告音孤。<a id="a-BD"></a>申上文。<a id="a-BE"></a>礼记云。<a id="a-BF"></a>出必告。<a id="a-BG"></a>注以知去处也。<a id="a-BH"></a>反必面。<a id="a-BI"></a>注回家见于亲。<a id="a-BJ"></a>不敢使亲之有望也。<a id="a-BK"></a>冬则令暖父母之枕席。<a id="a-BL"></a>夏则扇清枕席之以凉。<a id="a-BM"></a>上古之时皆无此仪)</p>
  <p id="aBN">岂能全三事之无违。<a id="a-BO"></a>四体之不毁者乎(结上文。<a id="a-BP"></a>泰伯豫让荆轲子推夷齐等。<a id="a-BQ"></a>皆载史书。<a id="a-BR"></a>以贤圣之德而称。<a id="a-BS"></a>何曾由守三事四体之称赞也耶)</p>
  <p id="aBT">而先圣后圣。<a id="a-BU"></a>无处言时民之弗孝也(复结上文意。<a id="a-BV"></a>先圣后圣。<a id="a-BW"></a>指上古中古而言谓六经诸史并不见定言时民之不孝也)</p>
  <p id="aBX">子曰。<a id="a-BY"></a>夫孝德之本也。<a id="a-BZ"></a>德者福慧仁慈之谓也(德者得也。<a id="a-Ba"></a>谓得乎善美正大纯一之称。<a id="a-Bb"></a>福者安享显荣百顺之义。<a id="a-Bc"></a>慧者性通理解晓达之谓。<a id="a-Bd"></a>仁者心之德爱之理。<a id="a-Be"></a>慈者柔善宽容于物)</p>
  <p id="aBf">又云。<a id="a-Bg"></a>孝弟也者其为仁之本欤(论语。<a id="a-Bh"></a>有子所言善事父母之谓孝。<a id="a-Bi"></a>善事兄长之谓弟。<a id="a-Bj"></a>为仁者犹言行仁也欤)</p>
  <p id="aBk">仁者爱人利物之称。<a id="a-Bl"></a>又仁者忍也。<a id="a-Bm"></a>好生恶杀善恶含忍。<a id="a-Bn"></a>谓之曰仁(中庸。<a id="a-Bo"></a>仁者人也。<a id="a-Bp"></a>孟子曰。<a id="a-Bq"></a>仁者人心也。<a id="a-Br"></a>又好生恶杀之谓仁。<a id="a-Bs"></a>好生者。<a id="a-Bt"></a>好爱于其生物也。<a id="a-Bu"></a>恶杀者。<a id="a-Bv"></a>嫌恶也。<a id="a-Bw"></a>见杀则不忍于其杀物也。<a id="a-Bx"></a>含忍为仁者。<a id="a-By"></a>盖仁心积久而广大。<a id="a-Bz"></a>一切善恶则不能动其心。<a id="a-C0"></a>是谓含忍也。<a id="a-C1"></a>此深明为仁之理也)</p>
  <p id="aC2">如数罟不入于污池。<a id="a-C3"></a>斧斤以时入山林(孟子。<a id="a-C4"></a>数音促罟音古。<a id="a-C5"></a>污污音乌。<a id="a-C6"></a>数密也罟网也。<a id="a-C7"></a>古者网罟必用四寸之目。<a id="a-C8"></a>鱼不满尺。<a id="a-C9"></a>市不得鬻。<a id="a-CA"></a>草木零落。<a id="a-CB"></a>然后斧斤方许入山林)</p>
  <p id="aCC">非其时伐一木非孝也。<a id="a-CD"></a>非其时杀一兽非孝也(礼记。<a id="a-CE"></a>曾子曰。<a id="a-CF"></a>树木似时伐。<a id="a-CG"></a>禽兽以持杀。<a id="a-CH"></a>夫子曰。<a id="a-CI"></a>断音短。<a id="a-CJ"></a>断一木杀一兽。<a id="a-CK"></a>不以时非孝也。<a id="a-CL"></a>故君子广仁爱之心。<a id="a-CM"></a>于草木禽兽。<a id="a-CN"></a>尚不忍害。<a id="a-CO"></a>何况于人乎)</p>
  <p id="aCP">是以君子之于禽兽也。<a id="a-CQ"></a>见其生不忍见其死。<a id="a-CR"></a>闻其声不忍食其肉(孟子曰。<a id="a-CS"></a>齐宣王衅钟以羊易牛。<a id="a-CT"></a>二者。<a id="a-CU"></a>得其两全无害。<a id="a-CV"></a>以为仁之称也。<a id="a-CW"></a>声谓将死而哀鸣也。<a id="a-CX"></a>盖人于禽兽同生而异类。<a id="a-CY"></a>故用之以礼。<a id="a-CZ"></a>而不忍之心不可施于见闻)</p>
  <p id="aCa">至于孔钓不纲(论语。<a id="a-Cb"></a>纲网之大绳。<a id="a-Cc"></a>属音独。<a id="a-Cd"></a>纲绝流而鱼者是也。<a id="a-Ce"></a>孔子少贫贱。<a id="a-Cf"></a>为养生与祭。<a id="a-Cg"></a>或不得已而钓也)</p>
  <p id="aCh">殷汤改祝(史记。<a id="a-Ci"></a>商汤出野。<a id="a-Cj"></a>见张网四面。<a id="a-Ck"></a>祝曰。<a id="a-Cl"></a>自天下四方皆入吾网。<a id="a-Cm"></a>汤曰嘻注嘻叹辞尽之矣。<a id="a-Cn"></a>去其三面。<a id="a-Co"></a>诸侯闻之曰。<a id="a-Cp"></a>汤德至矣。<a id="a-Cq"></a>及其禽兽也)</p>
  <p id="aCr">虽皆形于含忍。<a id="a-Cs"></a>而犹未及大慈普覆于生灵也(谓孔子钓而不网。<a id="a-Ct"></a>殷汤改祝。<a id="a-Cu"></a>孟子见生闻声。<a id="a-Cv"></a>皆有含忍。<a id="a-Cw"></a>尚犹未及吾佛之大慈普覆护一切生灵也)</p>
  <p id="aCx">而我竺干大圣人(干天也。<a id="a-Cy"></a>西天有东西南北中五天竺。<a id="a-Cz"></a>大圣人者佛也)</p>
  <p id="aD0">其仁慈含忍。<a id="a-D1"></a>特越常伦(特异也。<a id="a-D2"></a>越过也。<a id="a-D3"></a>佛之仁慈含忍。<a id="a-D4"></a>超越寻常伦类)</p>
  <p id="aD5">以四方六合之中(东西南北曰四方。<a id="a-D6"></a>兼之上下曰六合)</p>
  <p id="aD7">八纮九围之内(八纮。<a id="a-D8"></a>淮南子曰。<a id="a-D9"></a>九州之外有八夤。<a id="a-DA"></a>夤即缘连也。<a id="a-DB"></a>八夤之外有八纮。<a id="a-DC"></a>八纮者。<a id="a-DD"></a>四方四维也。<a id="a-DE"></a>文选注云。<a id="a-DF"></a>纮者。<a id="a-DG"></a>纲也纪也。<a id="a-DH"></a>为天下方位之纲纪。<a id="a-DI"></a>东方之纮曰桑野。<a id="a-DJ"></a>东南之纮曰众安。<a id="a-DK"></a>南方之纮曰反声。<a id="a-DL"></a>西南方之纮曰火土。<a id="a-DM"></a>西方之纮曰夭野西北方之纮曰沙所。<a id="a-DN"></a>北方之纮曰委羽东北方之纮曰方土。<a id="a-DO"></a>九闱者。<a id="a-DP"></a>乃禹分九州。<a id="a-DQ"></a>即冀兖青徐扬荆豫梁雍也)</p>
  <p id="aDR">飞空走陆(飞空者。<a id="a-DS"></a>飞鸟也。<a id="a-DT"></a>走陆者。<a id="a-DU"></a>走兽也)</p>
  <p id="aDV">具识含情(六道四生之中。<a id="a-DW"></a>皆有情识)</p>
  <p id="aDX">鳞甲羽毛(鳞甲。<a id="a-DY"></a>龙鱼及蛇类也。<a id="a-DZ"></a>羽者禽鸟也。<a id="a-Da"></a>毛者走兽之类也)</p>
  <p id="aDb">血器之品(无论大小。<a id="a-Dc"></a>有情识者皆属血气品类)</p>
  <p id="aDd">悉以等慈戒而不杀(结上文一切有情尽皆等慈戒而不杀)</p>
  <p id="aDe">故梵网经云。<a id="a-Df"></a>一切男子是我父。<a id="a-Dg"></a>一切女人是我母(佛观一切男女。<a id="a-Dh"></a>即作父母之想)</p>
  <p id="aDi">我生生无不从之受生(佛意生生世世皆从父母所生。<a id="a-Dj"></a>故观一切男女如父母。<a id="a-Dk"></a>是也)</p>
  <p id="aDl">故六道众生皆是父母(六道者。<a id="a-Dm"></a>天人阿修罗地狱饿鬼傍生。<a id="a-Dn"></a>凡六道中男女等。<a id="a-Do"></a>恐有先世之父母。<a id="a-Dp"></a>皆作父母之想也)</p>
  <p id="aDq">而杀而食者。<a id="a-Dr"></a>即杀我父母。<a id="a-Ds"></a>亦杀我故身(即杀我父母者。<a id="a-Dt"></a>谓杀多劫已来所生我之父母。<a id="a-Du"></a>或有宿报而堕于此类若今杀而食之者。<a id="a-Dv"></a>恐然也。<a id="a-Dw"></a>亦杀我故身者或杀我前生曾堕此类。<a id="a-Dx"></a>今若杀者亦如杀我故身也)</p>
  <p id="aDy">出家人。<a id="a-Dz"></a>戒律有明文。<a id="a-E0"></a>不杀生草。<a id="a-E1"></a>而况于有情乎(律中云。<a id="a-E2"></a>昔有比丘。<a id="a-E3"></a>被贼劫夺。<a id="a-E4"></a>衣物悉尽。<a id="a-E5"></a>贼知佛子爱护生草守戒不杀。<a id="a-E6"></a>恐后逐。<a id="a-E7"></a>将比丘系于草上。<a id="a-E8"></a>其僧竟日不敢动移。<a id="a-E9"></a>后遇其人。<a id="a-EA"></a>释而去之生草尚尔。<a id="a-EB"></a>何况于有情者乎)</p>
  <p id="aEC">以是论之。<a id="a-ED"></a>则粗细之行显然(粗行者。<a id="a-EE"></a>孟子等言也。<a id="a-EF"></a>细行者。<a id="a-EG"></a>如来之行也)</p>
  <p id="aEH">而权实之道彰也(权实之意。<a id="a-EI"></a>注见在前)</p>
  <p id="aEJ">夫孝子之养老也。<a id="a-EK"></a>乐其心不违其志。<a id="a-EL"></a>乐其耳目(礼记内训。<a id="a-EM"></a>曾子曰养亲以养志为先。<a id="a-EN"></a>乐其心谓顺适其心。<a id="a-EO"></a>故乐而无忧也。<a id="a-EP"></a>志则心之发动。<a id="a-EQ"></a>有所欲矣。<a id="a-ER"></a>故又当先以意诚。<a id="a-ES"></a>使无违逆也。<a id="a-ET"></a>怡声以问。<a id="a-EU"></a>所以乐其耳也。<a id="a-EV"></a>柔色以温。<a id="a-EW"></a>所以乐其目也)</p>
  <p id="aEX">安其寝处(礼记。<a id="a-EY"></a>昏定所以安其寝也。<a id="a-EZ"></a>晨省所以安其处也)</p>
  <p id="aEa">以其饮食忠养之孝。<a id="a-Eb"></a>子之终身(礼记。<a id="a-Ec"></a>谓孝子终身之终)</p>
  <p id="aEd">终身也者。<a id="a-Ee"></a>非终父母之身。<a id="a-Ef"></a>终其身也(礼记。<a id="a-Eg"></a>谓自终其身也)</p>
  <p id="aEh">是故父母之所爱亦爱之。<a id="a-Ei"></a>父母之所敬亦敬之。<a id="a-Ej"></a>至于犬马尽然。<a id="a-Ek"></a>而况于人乎(礼记。<a id="a-El"></a>父母所当爱之。<a id="a-Em"></a>犬马犹不敢轻贱之。<a id="a-En"></a>况父母所爱之人乎)</p>
  <p id="aEo">公明仪(曾子弟子)</p>
  <p id="aEp">问于曾子曰。<a id="a-Eq"></a>夫子(即称曾子)</p>
  <p id="aEr">可谓孝矣。<a id="a-Es"></a>曾子曰。<a id="a-Et"></a>是何言欤。<a id="a-Eu"></a>是何言欤(曾子闻公明仪所言。<a id="a-Ev"></a>夫子可以为孝乎。<a id="a-Ew"></a>故曾子未敢承当为孝之道)</p>
  <p id="aEx">夫先意承志(先音线。<a id="a-Ey"></a>先之意行在父母意前承谓承顺。<a id="a-Ez"></a>父母之志也)</p>
  <p id="aF0">示父母于道。<a id="a-F1"></a>可谓孝矣(以圣人之道。<a id="a-F2"></a>指示父母行之则可谓孝矣)</p>
  <p id="aF3">参直养者也。<a id="a-F4"></a>焉得为孝乎(参曾子名。<a id="a-F5"></a>曾子自称其名。<a id="a-F6"></a>参直养事者。<a id="a-F7"></a>夫孝者尊亲严父配天也焉敢称于孝乎)</p>
  <p id="aF8">而我沙门。<a id="a-F9"></a>示父母以福善(垂示父母以福善。<a id="a-FA"></a>乃成德之所基)</p>
  <p id="aFB">使行之而不辍(不辍。<a id="a-FC"></a>谓行而不止者也)</p>
  <p id="aFD">渐除生死。<a id="a-FE"></a>永息轮回(渐除去生死之因。<a id="a-FF"></a>永息轮回之苦)</p>
  <p id="aFG">绝恩爱河。<a id="a-FH"></a>竭烦恼海(渐除攀缘恩爱之河。<a id="a-FI"></a>枯竭无明烦恼之海)</p>
  <p id="aFJ">脱形躯于假聚。<a id="a-FK"></a>得果报之真实(脱离幻化身形体躯虚假血气之聚。<a id="a-FL"></a>得其无上善果真净实际之位)</p>
  <p id="aFM">岂小补哉(如上脱离假聚了达真实焉。<a id="a-FN"></a>岂称为小补哉)</p>
  <p id="aFO">且父母有非行。<a id="a-FP"></a>而子能争之。<a id="a-FQ"></a>使不陷于不义。<a id="a-FR"></a>犹得为孝(孝经云。<a id="a-FS"></a>父母有争子。<a id="a-FT"></a>则身不陷于不义。<a id="a-FU"></a>正谓此也。<a id="a-FV"></a>而犹得称为孝焉)</p>
  <p id="aFW">奚况脱离于恶道。<a id="a-FX"></a>获证于善果而已矣(结上文意。<a id="a-FY"></a>使父母不陷于不义。<a id="a-FZ"></a>犹称为孝也。<a id="a-Fa"></a>又何况化父母为善脱离于恶道得证善果而已)</p>
  <p id="aFb">今我沙门。<a id="a-Fc"></a>剃发剪须。<a id="a-Fd"></a>绝名弃利(剃除须发者。<a id="a-Fe"></a>谓舍世间之形而绝虚名绝薄利也)</p>
  <p id="aFf">远荣辱去浮华(有荣必有辱。<a id="a-Fg"></a>故远于荣辱。<a id="a-Fh"></a>去除世间虚伪之浮华也)</p>
  <p id="aFi">道慕无为。<a id="a-Fj"></a>心游物外(修慕无作无为自然之道。<a id="a-Fk"></a>心优游于万物之表也)</p>
  <p id="aFl">方焚身自害者。<a id="a-Fm"></a>亦以远矣(方比也。<a id="a-Fn"></a>若沙门剃除须发而为不孝。<a id="a-Fo"></a>若比之介子推豫让荆轲泰伯夷齐等。<a id="a-Fp"></a>焚身自害者远之远矣)</p>
  <p id="aFq">子张曰。<a id="a-Fr"></a>士见危致命(论语。<a id="a-Fs"></a>子张所谓七者。<a id="a-Ft"></a>见危致命者。<a id="a-Fu"></a>能于当死而必死)</p>
  <p id="aFv">言义死者(忘身取义者也)</p>
  <p id="aFw">不爱其身(既忘身取义者。<a id="a-Fx"></a>故不爱恋其身)</p>
  <p id="aFy">是以君子之道。<a id="a-Fz"></a>事不必果。<a id="a-G0"></a>唯义所在(唯独取义之所在也)苟拘小道而弃大德。<a id="a-G1"></a>则贤者之所不为也。<a id="a-G2"></a>昔商王受(尚书受纣王名。<a id="a-G3"></a>谥法残义损善曰纣)</p>
  <p id="aG4">无道凶残暴慢酷虐(大学曰。<a id="a-G5"></a>为人君止于仁。<a id="a-G6"></a>由不行乎仁政。<a id="a-G7"></a>曰无道也。<a id="a-G8"></a>暴恶伤害曰凶残。<a id="a-G9"></a>猛骤傲怠曰暴慢。<a id="a-GA"></a>苛法滥刑曰酷虐)</p>
  <p id="aGB">刳剔孕妇(刳音枯。<a id="a-GC"></a>剖比干妻以视其胎)</p>
  <p id="aGD">焚炙忠良(不择贤士忠良。<a id="a-GE"></a>以火焚而炭炙)</p>
  <p id="aGF">行炮烙之刑(铜柱以膏涂之。<a id="a-GG"></a>下加炭火。<a id="a-GH"></a>使有皋者缘。<a id="a-GI"></a>而纣与妲姬以为大乐。<a id="a-GJ"></a>是谓炮烙之刑)</p>
  <p id="aGK">斮朝涉之胫(斮音斫。<a id="a-GL"></a>冬月晨朝观涉过水者怯寒者。<a id="a-GM"></a>谓胫骨髓不满。<a id="a-GN"></a>斫折而看验也)</p>
  <p id="aGO">酒盈池肉盈林(以酒为也。<a id="a-GP"></a>悬肉为林。<a id="a-GQ"></a>男女裸形相逐于其间)</p>
  <p id="aGR">内荒其色(宫中立九市宠妲姬。<a id="a-GS"></a>荒乱淫色。<a id="a-GT"></a>为长夜之饮。<a id="a-GU"></a>百姓怨望。<a id="a-GV"></a>诸侯有叛者也)</p>
  <p id="aGW">外废其政(废坏也。<a id="a-GX"></a>政正也。<a id="a-GY"></a>以正理立典常法则曰正也。<a id="a-GZ"></a>由内荒色欲而外废瑰其国政也)</p>
  <p id="aGa">极人间之富贵(极尽人间富贵欲乐者也)</p>
  <p id="aGb">恣身外之骄奢(恣纵身外越分骄怠之奢侈)</p>
  <p id="aGc">微子佯狂而去之(微子纣庶兄也因纣无道数谏不从。<a id="a-Gd"></a>则佯庄颠狂而去之)</p>
  <p id="aGe">箕子为之奴(箕子纣之伯父。<a id="a-Gf"></a>殷帝乙之子。<a id="a-Gg"></a>谏而不听。<a id="a-Gh"></a>被发作狂而为奴)</p>
  <p id="aGi">臣叔比干竭忠而谏。<a id="a-Gj"></a>遂剖腹而死(比干纣叔父也。<a id="a-Gk"></a>以直言谏纣。<a id="a-Gl"></a>纣曰。<a id="a-Gm"></a>吾闻圣人心有七窍乃剖腹观心而死)</p>
  <p id="aGn">此亦不守全躯。<a id="a-Go"></a>何不孝之可责耶(若比干等被发剖腹。<a id="a-Gp"></a>亦为不守全躯者。<a id="a-Gq"></a>何不诮责不孝也耶)</p>
  <p id="aGr">而孔子称之以仁(夫子皆称之仁人也)</p>
  <p id="aGs">岂直以全一身之须发。<a id="a-Gt"></a>然后称之为孝者乎(结上文意。<a id="a-Gu"></a>岂直用全一身须发。<a id="a-Gv"></a>而后称许为孝者乎)</p>
  <p id="aGw">是以圣人因事而立制。<a id="a-Gx"></a>理无常守(自古圣人因其事而设立制度。<a id="a-Gy"></a>其理虽设而固无常守者也)</p>
  <p id="aGz">子曰。<a id="a-H0"></a>君子不器(论语。<a id="a-H1"></a>成德之士。<a id="a-H2"></a>不着于器量也)</p>
  <p id="aH3">言器者。<a id="a-H4"></a>各周其用(如车不可为船。<a id="a-H5"></a>舟不可为车也)</p>
  <p id="aH6">至于君子。<a id="a-H7"></a>无所不施(成德之士。<a id="a-H8"></a>体无不具。<a id="a-H9"></a>用无不周特非一材一艺而已。<a id="a-HA"></a>君子所以不器者。<a id="a-HB"></a>无不施为也)</p>
  <p id="aHC">语云。<a id="a-HD"></a>致远恐泥(论语。<a id="a-HE"></a>子夏谓泥者不通也。<a id="a-HF"></a>大道愈远而通小道致远而塞泥也)</p>
  <p id="aHG">此圣人之所病也(病患也。<a id="a-HH"></a>因此圣人忧患泥事不通也)</p>
  <p id="aHI">犹孟孙等四人问孝。<a id="a-HJ"></a>词同而答异(论语孟懿子问孝。<a id="a-HK"></a>子曰无违。<a id="a-HL"></a>孟武伯问孝。<a id="a-HM"></a>子曰。<a id="a-HN"></a>父母惟其疾之忧。<a id="a-HO"></a>子游问孝。<a id="a-HP"></a>子曰。<a id="a-HQ"></a>今之孝者。<a id="a-HR"></a>是为能养。<a id="a-HS"></a>至于犬马皆能有养。<a id="a-HT"></a>不敬何以别乎。<a id="a-HU"></a>子忧问孝。<a id="a-HV"></a>子曰。<a id="a-HW"></a>色难。<a id="a-HX"></a>有事弟子服其劳。<a id="a-HY"></a>有酒食。<a id="a-HZ"></a>先生馔。<a id="a-Ha"></a>曾是以为孝乎。<a id="a-Hb"></a>此谓问孝之言词皆同。<a id="a-Hc"></a>天子所答而有别异也)</p>
  <p id="aHd">盖以随其器而授其道也(论语。<a id="a-He"></a>孟懿子即告众人者。<a id="a-Hf"></a>语孟武伯者以其人多可忧之事。<a id="a-Hg"></a>语子游能养而或失于敬。<a id="a-Hh"></a>语子夏能直义而或少温润之色。<a id="a-Hi"></a>各因其材器之高下。<a id="a-Hj"></a>于其所失而告之有不同。<a id="a-Hk"></a>由是随其器而授之其道也)</p>
  <p id="aHl">又奚得以体而可局哉(三教圣人各立门风。<a id="a-Hm"></a>其当行不同。<a id="a-Hn"></a>由是之道随人根器而授之。<a id="a-Ho"></a>又何得用一体而可局量也哉)</p>
  <p id="aHp">是以智士仁人。<a id="a-Hq"></a>不封着于名句也(智慧达士。<a id="a-Hr"></a>德行仁人。<a id="a-Hs"></a>不定封执着于名相语句。<a id="a-Ht"></a>以偏枯局量为例也)</p>
  <p id="aHu">若子之问。<a id="a-Hv"></a>诚为近矣(若子之所问。<a id="a-Hw"></a>诚实为浅近而矣)</p>
  <p data-pb></p>
  <h2 id="aHx">拒毁第八(此篇因有所疑。以抵拒之。故曰拒毁)</h2>
  <p id="aHy">客曰。<a id="a-Hz"></a>延福莫过于继嗣。<a id="a-I0"></a>不孝莫过于无后(莫无也。<a id="a-I1"></a>欲延长于福者。<a id="a-I2"></a>无能超过继续于后嗣。<a id="a-I3"></a>欲莫不称为不孝者无过不绝于后嗣也)</p>
  <p id="aI4">美玩莫过于珠玉。<a id="a-I5"></a>丽饰莫过于币帛(嘉美玩好者。<a id="a-I6"></a>莫过于珍珠金玉。<a id="a-I7"></a>美丽庄饰者。<a id="a-I8"></a>莫过于币段绢帛引喻之辞)</p>
  <p id="aI9">孔子曰。<a id="a-IA"></a>父母生之续莫大焉。<a id="a-IB"></a>父母生子传体相续。<a id="a-IC"></a>人伦之道莫大于此(人伦之道续后为大)</p>
  <p id="aID">今见沙门。<a id="a-IE"></a>弃妻子捐货财(弃捐货殖家财)</p>
  <p id="aIF">何违福孝之行。<a id="a-IG"></a>远资身之道耶(因何违逆福祐孝顺之善行。<a id="a-IH"></a>远离资助其身之大道耶)</p>
  <p id="aII">妙明曰。<a id="a-IJ"></a>子言过矣。<a id="a-IK"></a>夫妻子者身之余(妻子为身外之余)</p>
  <p id="aIL">货财者道之余(货财为道外之余也)</p>
  <p id="aIM">是以爱念情欲。<a id="a-IN"></a>身之害也(妻子货财偏爱妄念。<a id="a-IO"></a>动情牵欲无益有损。<a id="a-IP"></a>故为一身之患害也)</p>
  <p id="aIQ">澄鉴清净。<a id="a-IR"></a>道之妙也(澄鉴者明镜也言心若清净之明镜。<a id="a-IS"></a>实为至道之玄妙也)</p>
  <p id="aIT">且前有金玉。<a id="a-IU"></a>后有兕虎。<a id="a-IV"></a>人心舍而走。<a id="a-IW"></a>不敢取之何也。<a id="a-IX"></a>以其先命而后利也(兕音寺。<a id="a-IY"></a>似牛一角。<a id="a-IZ"></a>身重千斤。<a id="a-Ia"></a>以虎为食。<a id="a-Ib"></a>乃伤人之恶兽也。<a id="a-Ic"></a>且喻前面虽有金银珠玉。<a id="a-Id"></a>其后或有兕虎。<a id="a-Ie"></a>故人必定弃拾而走。<a id="a-If"></a>不敢取前面金玉者。<a id="a-Ig"></a>何为然也。<a id="a-Ih"></a>盖先爱性命。<a id="a-Ii"></a>然后可以乐财利也)</p>
  <p id="aIj">老子云。<a id="a-Ik"></a>身与货孰多(欲厚其身。<a id="a-Il"></a>必薄其利)</p>
  <p id="aIm">得与失孰病(欲去其病。<a id="a-In"></a>先忘其得)</p>
  <p id="aIo">是故甚爱必大废(爱之愈甚。<a id="a-Ip"></a>废之愈大)</p>
  <p id="aIq">多藏必厚亡(既藏所多。<a id="a-Ir"></a>必有厚亡之患)</p>
  <p id="aIs">知足不辱。<a id="a-It"></a>知止不殆(殆危也。<a id="a-Iu"></a>可行可止。<a id="a-Iv"></a>则不危其身。<a id="a-Iw"></a>故曰知足不辱。<a id="a-Ix"></a>汉疏广曰。<a id="a-Iy"></a>贤而多财则损其志。<a id="a-Iz"></a>愚而多财则益其过。<a id="a-J0"></a>故曰知止不殆)</p>
  <p id="aJ1">可以长久(达此数句之义。<a id="a-J2"></a>可以保身命之长久)</p>
  <p id="aJ3">又曰。<a id="a-J4"></a>罪莫大于可欲(可许可也。<a id="a-J5"></a>欲贪欲也。<a id="a-J6"></a>欲心既萌何时而足唯得为务若也。<a id="a-J7"></a>许欲者其罪更无大于此)</p>
  <p id="aJ8">祸莫大于不知足(贪不义之财。<a id="a-J9"></a>而无厌足者。<a id="a-JA"></a>祸患无过于此)</p>
  <p id="aJB">咎莫大于欲得(咎殃咎也。<a id="a-JC"></a>子曰。<a id="a-JD"></a>戒之在得。<a id="a-JE"></a>得贪欲也。<a id="a-JF"></a>贪欲不止。<a id="a-JG"></a>殃咎必生)</p>
  <p id="aJH">故知足之足常足矣。<a id="a-JI"></a>又曰。<a id="a-JJ"></a>金玉满堂。<a id="a-JK"></a>莫之能守(金玉满堂。<a id="a-JL"></a>非贪爱而能得。<a id="a-JM"></a>古德云。<a id="a-JN"></a>贪财莫若不贪财只为贪财天降灾。<a id="a-JO"></a>贪得财来人不在。<a id="a-JP"></a>何如人在不贪财)</p>
  <p id="aJQ">富贵而骄。<a id="a-JR"></a>自遗其咎(骄矜肆也。<a id="a-JS"></a>咎殃也。<a id="a-JT"></a>凡居富贵之位不守其分而驰骋。<a id="a-JU"></a>富贵骄傲者。<a id="a-JV"></a>乃自遗弃其位而反招殃咎也)</p>
  <p id="aJW">子独不闻乎。<a id="a-JX"></a>且性命之于人。<a id="a-JY"></a>重于泰山(天地之间。<a id="a-JZ"></a>万物之类。<a id="a-Ja"></a>最贵重者。<a id="a-Jb"></a>人之性命也。<a id="a-Jc"></a>故以泰山喻之也)</p>
  <p id="aJd">妻财之于人。<a id="a-Je"></a>轻于秋毫(毫毛也。<a id="a-Jf"></a>唯秋毫极微极细。<a id="a-Jg"></a>妻财非不贵也。<a id="a-Jh"></a>有我则当用。<a id="a-Ji"></a>我既已亡。<a id="a-Jj"></a>其妻财非我所有故喻秋毫之轻也)</p>
  <p id="aJk">其澄鉴清净。<a id="a-Jl"></a>爱念情欲亦以类矣(结上文意。<a id="a-Jm"></a>以其澄鉴清净。<a id="a-Jn"></a>则爱念情欲亦以同一类矣)</p>
  <p id="aJo">是以圣人急其所大。<a id="a-Jp"></a>而缓其所小。<a id="a-Jq"></a>先其所重。<a id="a-Jr"></a>而后其所轻(急其所大者。<a id="a-Js"></a>澄鉴清净也。<a id="a-Jt"></a>缓其所小者。<a id="a-Ju"></a>爱念情欲也。<a id="a-Jv"></a>先其所重者性命也。<a id="a-Jw"></a>故重其性命若泰山。<a id="a-Jx"></a>后其所轻者妻财也。<a id="a-Jy"></a>故轻其妻财若秋毫是也)</p>
  <p id="aJz">谁有智者。<a id="a-K0"></a>能损其所厚之生。<a id="a-K1"></a>而趣其所薄之利乎(趣向也。<a id="a-K2"></a>言谁既为有智之士。<a id="a-K3"></a>岂能损其所厚之生命。<a id="a-K4"></a>而反趣向于其所薄之微利者乎)</p>
  <p id="aK5">孟子所谓好货财私妻子者不孝也。<a id="a-K6"></a>而我沙门。<a id="a-K7"></a>弃妻捐财。<a id="a-K8"></a>于是道也。<a id="a-K9"></a>可谓符合矣。<a id="a-KA"></a>奚反以不孝而见责也。<a id="a-KB"></a>夫学佛者。<a id="a-KC"></a>了世道之浮脆。<a id="a-KD"></a>明时事之臧否(臧善也。<a id="a-KE"></a>否恶也。<a id="a-KF"></a>虚伪不实谓之脆谓学佛者。<a id="a-KG"></a>先了世道不实不坚之事。<a id="a-KH"></a>然后而明察乎当时事务善恶之理也)</p>
  <p id="aKI">崇德履道(诚信崇德履践圣道)</p>
  <p id="aKJ">去慝立身(去上声。<a id="a-KK"></a>除也。<a id="a-KL"></a>慝恶也。<a id="a-KM"></a>若去除恶。<a id="a-KN"></a>而后可立身也)</p>
  <p id="aKO">止暴慢以慈柔(禁止凶暴傲慢。<a id="a-KP"></a>用行慈善柔和)</p>
  <p id="aKQ">制凶强以忍顺(制服凶恶刚强。<a id="a-KR"></a>而行柔忍和顺)</p>
  <p id="aKS">莫不使人御善庆以达无为(莫无也。<a id="a-KT"></a>御进也。<a id="a-KU"></a>结上文数句。<a id="a-KV"></a>若依此而行之。<a id="a-KW"></a>则无非使人进善梦。<a id="a-KX"></a>而通达无为自然之道也)</p>
  <p id="aKY">凭福孝以超有漏(凭依托也。<a id="a-KZ"></a>超越也。<a id="a-Ka"></a>漏渗漏也。<a id="a-Kb"></a>重举上文意所行。<a id="a-Kc"></a>则依之以福德托之以孝道。<a id="a-Kd"></a>必能超越至无渗漏之果位也)</p>
  <p id="aKe">近光祖祢(近则光显于祖宗先祢)</p>
  <p id="aKf">远历菩提(历近造也。<a id="a-Kg"></a>造犹到也。<a id="a-Kh"></a>远则造近于菩提)</p>
  <p id="aKi">其福孝之大。<a id="a-Kj"></a>无逾此也(逾越也。<a id="a-Kk"></a>凡为福孝之大端。<a id="a-Kl"></a>无能逾越光显祖祢造历菩提之为极致者也)</p>
  <p id="aKm">夫何惑哉(如上所言。<a id="a-Kn"></a>夫何惑也哉)</p>
  <p id="aKo">在昔夷齐不嗣。<a id="a-Kp"></a>巢许无后(夷齐饿死于首阳。<a id="a-Kq"></a>巢许隐迹于箕岫。<a id="a-Kr"></a>皆无后嗣也)</p>
  <p id="aKs">而仲尼称其贤(论语。<a id="a-Kt"></a>子贡曰。<a id="a-Ku"></a>伯夷叔齐何人也子曰。<a id="a-Kv"></a>古之贤人也)</p>
  <p id="aKw">未闻讥其非孝也。<a id="a-Kx"></a>今之沙门。<a id="a-Ky"></a>抛尘俗之缠缚。<a id="a-Kz"></a>尚物外之清虚(今之僧人。<a id="a-L0"></a>抛弃尘世冤债之缠缚。<a id="a-L1"></a>高尚于万物之外务清虚无为之道)</p>
  <p id="aL2">趣不往不来之方(趣平声。<a id="a-L3"></a>入也。<a id="a-L4"></a>趣入不去不来真净之大方)</p>
  <p id="aL5">求无灭无生之理(以求无死无生之妙理)</p>
  <p id="aL6">方之夷齐巢许之道。<a id="a-L7"></a>亦以远矣(总结上文意。<a id="a-L8"></a>若沙门所行之道。<a id="a-L9"></a>比方于夷齐许由之道。<a id="a-LA"></a>亦无高远矣)</p>
  <p id="aLB">夫如是岂违福孝之行也哉(夫如此所行之道。<a id="a-LC"></a>岂违背于福孝也哉)</p>
 </body>
</html>