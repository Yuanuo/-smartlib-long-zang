<!doctype html>
<html id="z3IBWxb1b5" data-ver="465">
 <head>
  <meta charset="utf-8">
  <meta author="述注">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">折疑论卷第五</h1>
  <h2 id="a2">言符第十九(此篇。吻合三教之理。故曰言符)</h2>
  <p id="a3">客曰。<a id="a-4"></a>夫孔佛二教其殊合之道。<a id="a-5"></a>或得其梗概矣(梗概者大略也。<a id="a-6"></a>儒佛二教其殊别合同之道或得其大略矣)</p>
  <p id="a7">未审。<a id="a-8"></a>老氏之言与夫儒佛之语。<a id="a-9"></a>敢问亦有同乎。</p>
  <p id="aA">妙明曰有。<a id="a-B"></a>但时有淳浇。<a id="a-C"></a>机有大小。<a id="a-D"></a>随其所适(汉书曰。<a id="a-E"></a>浇淳散朴各随所适)</p>
  <p id="aF">教有浅深。<a id="a-G"></a>虽不能全同。<a id="a-H"></a>而亦有可同之语也。<a id="a-I"></a>孔子云。<a id="a-J"></a>中人以上可以语上也。<a id="a-K"></a>中人以下不可以语上也(语去声。<a id="a-L"></a>论语语告也。<a id="a-M"></a>言教人者当随其高下而教。<a id="a-N"></a>则其言易入而无躐等之蔽也)</p>
  <p id="aO">老子云。<a id="a-P"></a>上士闻道勤而行之。<a id="a-Q"></a>中士闻道若存若亡。<a id="a-R"></a>下士闻道大笑之(上士唯智非愚勤行于道。<a id="a-S"></a>中士闻其道则可上可下矣。<a id="a-T"></a>下士唯愚非智返笑圣道。<a id="a-U"></a>故上士悟。<a id="a-V"></a>中士疑。<a id="a-W"></a>下士迷)</p>
  <p id="aX">佛云。<a id="a-Y"></a>大根大茎大枝大叶。<a id="a-Z"></a>中根中茎中枝中叶。<a id="a-a"></a>小根小茎小枝小叶(法华经云上中下三品者即三乘也)</p>
  <p id="ab">达摩九年不语(祖师航海而来。<a id="a-c"></a>少林面壁九年)</p>
  <p id="ad">颜回终日如愚(孔子曰。<a id="a-e"></a>吾与回言终日。<a id="a-f"></a>不违如愚)</p>
  <p id="ag">老子曰。<a id="a-h"></a>多言数穷不如守中(频数也。<a id="a-i"></a>道不属言。<a id="a-j"></a>言多数而气穷。<a id="a-k"></a>不如守一中之道)</p>
  <p id="al">季康子患盗问于孔子。<a id="a-m"></a>孔子对曰。<a id="a-n"></a>苟子之不欲。<a id="a-o"></a>虽赏之不窃(且上若不贪欲。<a id="a-p"></a>则虽赏民使之为盗。<a id="a-q"></a>民以知耻而不偷盗也)</p>
  <p id="ar">老子曰。<a id="a-s"></a>不贵难得之货。<a id="a-t"></a>使民不为盗。<a id="a-u"></a>佛云。<a id="a-v"></a>不得畜金银生像。<a id="a-w"></a>尚书云。<a id="a-x"></a>汝惟不伐。<a id="a-y"></a>天下莫与汝争功(伐夸也若不夸有功。<a id="a-z"></a>则天下人无与尔争夺其功也)</p>
  <p id="a10">汝惟不矜。<a id="a-11"></a>天下莫与汝争能。<a id="a-12"></a>太上曰。<a id="a-13"></a>自见者不明。<a id="a-14"></a>自是者不彰。<a id="a-15"></a>自伐者无功自矜者不长(自专所见者。<a id="a-16"></a>必不明其道也。<a id="a-17"></a>自言是者。<a id="a-18"></a>其道德必不显彰也。<a id="a-19"></a>自夸伐者。<a id="a-1A"></a>必无其功也。<a id="a-1B"></a>目矜才能者。<a id="a-1C"></a>必不得久长也)</p>
  <p id="a1D">佛经云。<a id="a-1E"></a>不得故自赞毁他。<a id="a-1F"></a>即其类也(经言不得赞夸自己毁谤他人)</p>
  <p id="a1G">如此者众(如此相同之言众多也)</p>
  <p id="a1H">是以圣人虽居异域。<a id="a-1I"></a>被机同处如出一口(三教圣人。<a id="a-1J"></a>虽时代国土不同。<a id="a-1K"></a>其被化机缘相同之处。<a id="a-1L"></a>如出。<a id="a-1M"></a>一人之口)</p>
  <p id="a1N">但病有浅深。<a id="a-1O"></a>药有殊品。<a id="a-1P"></a>而疗苦求安。<a id="a-1Q"></a>其情一也(结上文意然三教所设。<a id="a-1R"></a>各有浅深不同。<a id="a-1S"></a>但苦病也。<a id="a-1T"></a>三圣之言药也。<a id="a-1U"></a>虽有差殊品类不同。<a id="a-1V"></a>其治疗病苦而欲求其安乐。<a id="a-1W"></a>则一理也)</p>
  <p id="a1X">独以战国纵横时无大器。<a id="a-1Y"></a>故二圣不言世外之典耳(惟以三纲五常修齐治平之道。<a id="a-1Z"></a>而化利天下。<a id="a-1a"></a>其出世玄妙之典故不言耳)</p>
  <p data-pb></p>
  <h2 id="a1b">会名第二十(此篇会同三教圣人之名目。故曰会名)</h2>
  <p id="a1c">客曰。<a id="a-1d"></a>三圣设教异同之理。<a id="a-1e"></a>则闻命矣。<a id="a-1f"></a>敢问圣人原始返终之道。<a id="a-1g"></a>可得闻乎(原其始而知所生。<a id="a-1h"></a>返其终而知所死。<a id="a-1i"></a>如此道理可许得闻乎)</p>
  <p id="a1j">妙明曰。<a id="a-1k"></a>甚哉子之问也(此赞客之所问)</p>
  <p id="a1l">予随堂粥饭之流(谦云。<a id="a-1m"></a>我乃随众堂中食粥饭之常流)</p>
  <p id="a1n">焉能达圣人起尽之事也欤。<a id="a-1o"></a>然以所知敢告吾子。<a id="a-1p"></a>佛昔居睹史多天(梵语睹史多。<a id="a-1q"></a>亦名兜率陀天。<a id="a-1r"></a>此云知足)</p>
  <p id="a1s">故名护明菩萨(佛彼时号护明菩萨。<a id="a-1t"></a>亦名胜善天子)</p>
  <p id="a1u">降神迦维罗国净饭王宫。<a id="a-1v"></a>以周昭王甲寅二十四年四月初八日。<a id="a-1w"></a>于毗婆尼蓝园波罗叉树下。<a id="a-1x"></a>于母摩耶右胁而生。<a id="a-1y"></a>十九踰城出家。<a id="a-1z"></a>成佛德相妙好。<a id="a-20"></a>住世七十九年。<a id="a-21"></a>谭经三百五十度(佛自降生至于双林入灭。<a id="a-22"></a>共七十九载。<a id="a-23"></a>自成道已四十九年。<a id="a-24"></a>演教三百余会)</p>
  <p id="a25">以周穆王壬申五十二年二月十五日入般涅槃。<a id="a-26"></a>其道本乎明析色心(析分也。<a id="a-27"></a>佛说三乘教法。<a id="a-28"></a>其道本欲分明色心二法即真俗二谛也)</p>
  <p id="a29">指陈因果排列行位(指点陈说。<a id="a-2A"></a>先因后果。<a id="a-2B"></a>随其所终而证排列五十二行位阶级)</p>
  <p id="a2C">透脱生死越四暴流河(透过解脱生死之事。<a id="a-2D"></a>超越四暴急流河者。<a id="a-2E"></a>谓欲流有流见流无明流也)</p>
  <p id="a2F">超三界彼岸(超出欲界色界无色界。<a id="a-2G"></a>梵语波罗。<a id="a-2H"></a>此云彼岸)</p>
  <p id="a2I">舍凡从圣。<a id="a-2J"></a>得大菩提(梵语菩提。<a id="a-2K"></a>此云觉也舍离凡夫而证菩提之大觉也)</p>
  <p id="a2L">末后拈华示众。<a id="a-2M"></a>教外别传不立文字直指人心本来是佛。<a id="a-2N"></a>以正法眼藏涅槃妙心传付饮光(梵语迦葉此云饮光)</p>
  <p id="a2O">达摩东迁。<a id="a-2P"></a>特明此事(梵语菩提达摩。<a id="a-2Q"></a>此云觉法。<a id="a-2R"></a>西天自迦葉为初祖。<a id="a-2S"></a>相传至达摩。<a id="a-2T"></a>乃二十八祖。<a id="a-2U"></a>东迁震旦。<a id="a-2V"></a>明原始返终之道)</p>
  <p id="a2W">其来也月现江心(祖师来东土所传心印如月现于江心)</p>
  <p id="a2X">其逝也日沈山顶(其归逝也如日沈西山之顶)</p>
  <p id="a2Y">道高尧舜。<a id="a-2Z"></a>德迈羲轩(如子贡曰。<a id="a-2a"></a>夫子贤于尧舜)</p>
  <p id="a2b">分身混沌之前。<a id="a-2c"></a>流教太虚之始(佛祖及一切众生本有底太极混沌无极之前。<a id="a-2d"></a>早有这个道理。<a id="a-2e"></a>是以流教于太虚之初始也)</p>
  <p id="a2f">不生不灭(虚灵本体本来不生不灭)</p>
  <p id="a2g">出九层圆盖之天(易数九者。<a id="a-2h"></a>老阳至尽之处。<a id="a-2i"></a>道出于九天之上)</p>
  <p id="a2j">无去无来(本体如如岂有去来)</p>
  <p id="a2k">超八维方质之地(超出乎四方四隅形质之地)</p>
  <p id="a2l">大矣广矣。<a id="a-2m"></a>汪哉洋哉。<a id="a-2n"></a>巍巍乎不可思议者也(此赞佛祖道妙。<a id="a-2o"></a>若汪洋大海。<a id="a-2p"></a>又如五岳巍巍。<a id="a-2q"></a>不可思议也)</p>
  <p id="a2r">大权菩萨经云。<a id="a-2s"></a>老子是迦葉菩萨化游震且。<a id="a-2t"></a>兴正录云。<a id="a-2u"></a>周定王丙辰二年二月十五日。<a id="a-2v"></a>老子降神于亳(亳音朴老子生于楚国陈郡苦县赖乡仁里)</p>
  <p id="a2w">母怀八十一年。<a id="a-2x"></a>诞于李树下。<a id="a-2y"></a>遂指为姓(老氏父姓韩名干字元卑。<a id="a-2z"></a>母曰精敷。<a id="a-30"></a>孕经八十一年。<a id="a-31"></a>生李树下。<a id="a-32"></a>因以为姓名耳。<a id="a-33"></a>字伯阳。<a id="a-34"></a>身长四尺六寸额凸眉粗。<a id="a-35"></a>反唇折鼻。<a id="a-36"></a>臀尖胯阔。<a id="a-37"></a>聃耳髼头。<a id="a-38"></a>故曰老聃)</p>
  <p id="a39">生而皓首(生而白头)</p>
  <p id="a3A">为周柱下史(柱下史者周时掌礼之官)</p>
  <p id="a3B">周道既衰。<a id="a-3C"></a>战国纵横(周辙既衰。<a id="a-3D"></a>淳风坠地。<a id="a-3E"></a>王道不兴于时去国矣)</p>
  <p id="a3F">牛驾而行。<a id="a-3G"></a>拟游西竺。<a id="a-3H"></a>过函谷关。<a id="a-3I"></a>为关令尹喜说道德二篇。<a id="a-3J"></a>西涉流沙薨于槐里(流沙地名。<a id="a-3K"></a>函谷关即今潼阙。<a id="a-3L"></a>槐里亦地名)</p>
  <p id="a3M">其道本乎专气致柔。<a id="a-3N"></a>抱一守真实腹虚心(老子之道。<a id="a-3O"></a>专守精气。<a id="a-3P"></a>使不散乱则形体应之而能顺也。<a id="a-3Q"></a>故能致其柔和。<a id="a-3R"></a>抱一守真者。<a id="a-3S"></a>谓其无为自然之道。<a id="a-3T"></a>一者为言至也言更无其二。<a id="a-3U"></a>故抱一气而固守本真也。<a id="a-3V"></a>道德经云。<a id="a-3W"></a>实其腹者怀道抱一而守其真神也。<a id="a-3X"></a>虚其心者谓除其嗜欲去其烦恼也)</p>
  <p id="a3Y">少思寡欲(无私蔽而少贪欲也)</p>
  <p id="a3Z">视之不足见(道德经云。<a id="a-3a"></a>视之不见。<a id="a-3b"></a>名曰夷。<a id="a-3c"></a>夷者无色之谓。<a id="a-3d"></a>其道故无色可见)</p>
  <p id="a3e">听之不能闻(经云。<a id="a-3f"></a>听之不闻。<a id="a-3g"></a>名曰希。<a id="a-3h"></a>希者无声之谓。<a id="a-3i"></a>其道故无声可闻)</p>
  <p id="a3j">寂兮寥兮(寂者无音与声也。<a id="a-3k"></a>寥者无形而空也。<a id="a-3l"></a>如诗上天之载无声无臭至矣)</p>
  <p id="a3m">独立而不改(独立者。<a id="a-3n"></a>道更无其二也。<a id="a-3o"></a>不改者。<a id="a-3p"></a>常化有常也)</p>
  <p id="a3q">周行而不殆(既明此无形无影之道。<a id="a-3r"></a>则周行天下而无危殆也)</p>
  <p id="a3s">然后设无为之化(明乎专气抱一之道。<a id="a-3t"></a>然后可以称无为之教化)</p>
  <p id="a3u">行不言之教(既明道妙则可以行无言无说之教)</p>
  <p id="a3v">足以还年却老(可以证返老还童之理)</p>
  <p id="a3w">羽驾长生(乘鸾跨鹤谓之羽驾。<a id="a-3x"></a>其本体不灭谓之长生久视之道也)</p>
  <p id="a3y">共阴阳以晦明(阴阳者。<a id="a-3z"></a>指日月与阴阳而同暗同明也)</p>
  <p id="a40">与天地而遐久。<a id="a-41"></a>非含和蕴素忘怀守雌者。<a id="a-42"></a>不足与语此道也(若不是含养中和蕴积纯真忘其情欲。<a id="a-43"></a>守一若雌之抱卵。<a id="a-44"></a>孳孳而为道者。<a id="a-45"></a>不足以论此道德也)</p>
  <p id="a46">牟子云。<a id="a-47"></a>清净法行经云。<a id="a-48"></a>震旦国人难化。<a id="a-49"></a>先以三圣而往教焉(文出破邪论。<a id="a-4A"></a>在藏经既字函上卷)</p>
  <p id="a4B">大迦葉菩萨称为老子。<a id="a-4C"></a>净光童子菩萨称为仲尼。<a id="a-4D"></a>儒童菩萨称为颜回(佛说空寂所问经。<a id="a-4E"></a>及天地经。<a id="a-4F"></a>皆云。<a id="a-4G"></a>吾迦葉在彼为老子。<a id="a-4H"></a>号无上道。<a id="a-4I"></a>净光在彼号仲尼为夫子渐教化。<a id="a-4J"></a>儒童在彼号颜回。<a id="a-4K"></a>须那经云。<a id="a-4L"></a>吾入灭千载之后。<a id="a-4M"></a>教流于东土。<a id="a-4N"></a>王及人民。<a id="a-4O"></a>奉戒修善者众。<a id="a-4P"></a>出藏经明字函)</p>
  <p id="a4Q">兴正录云。<a id="a-4R"></a>周灵王二十一年十一月四日生孔子。<a id="a-4S"></a>年谱云。<a id="a-4T"></a>周二十二主灵王二十一年十一月四日。<a id="a-4U"></a>孔子生于兖州鄹邑平乡阙党里(缉事记。<a id="a-4V"></a>灵王在位二十七年庚戌二十一年十一月初四日。<a id="a-4W"></a>时老子五十五岁孔子生于鲁国兖州鄹邑平乡晋昌里。<a id="a-4X"></a>生而有髭。<a id="a-4Y"></a>身长九尺六寸。<a id="a-4Z"></a>腰大十围手垂过膝。<a id="a-4a"></a>河目海口。<a id="a-4b"></a>龙颜方颡凤颙燕领。<a id="a-4c"></a>虎视雷声有中和之德。<a id="a-4d"></a>衣庄而严。<a id="a-4e"></a>色温而厉。<a id="a-4f"></a>如世家说)</p>
  <p id="a4g">父叔梁纥。<a id="a-4h"></a>母颜氏征(史记世家曰。<a id="a-4i"></a>其先宋人也)</p>
  <p id="a4j">适周道衰微。<a id="a-4k"></a>淳风坠地。<a id="a-4l"></a>周流天下(周流天下而化行导)</p>
  <p id="a4m">高而无位(夫子有君师之德。<a id="a-4n"></a>无君师之位)</p>
  <p id="a4o">伐树于宋(孔子尝谈道。<a id="a-4p"></a>于宋国树下宋人伐树)</p>
  <p id="a4q">削迹于卫(孔子过卫。<a id="a-4r"></a>国人削其脚迹)</p>
  <p id="a4s">见辱于阳货(阳货谓孔子曰。<a id="a-4t"></a>怀其宝而迷其邦。<a id="a-4u"></a>可谓仁乎。<a id="a-4v"></a>好从事而亟失时。<a id="a-4w"></a>可谓智乎)</p>
  <p id="a4x">被诮于接舆(楚狂接舆见孔子而歌曰。<a id="a-4y"></a>凤兮凤兮何德之衰。<a id="a-4z"></a>往者不可谏来者犹可追。<a id="a-50"></a>已而已而。<a id="a-51"></a>今之从政者殆而)</p>
  <p id="a52">畏于匡人(夫子游于匡。<a id="a-53"></a>宋人围之数匝。<a id="a-54"></a>子弦琴而不辍。<a id="a-55"></a>子路入见曰夫子何娱耶。<a id="a-56"></a>宋人欲杀夫子矣。<a id="a-57"></a>子推琴而谓子路曰。<a id="a-58"></a>由来吾语汝。<a id="a-59"></a>吾讳穷久矣。<a id="a-5A"></a>而不免命也。<a id="a-5B"></a>求通久矣。<a id="a-5C"></a>而不得时也当尧舜之时天下无穷。<a id="a-5D"></a>人非知得也。<a id="a-5E"></a>当桀纣之时。<a id="a-5F"></a>天下无通。<a id="a-5G"></a>人非知失也。<a id="a-5H"></a>世适然。<a id="a-5I"></a>夫水行不避蛟龙者。<a id="a-5J"></a>渔父之勇也。<a id="a-5K"></a>陆行不避兕虎者。<a id="a-5L"></a>猎夫之勇也。<a id="a-5M"></a>白刃交于前视死如视生。<a id="a-5N"></a>烈士之勇也。<a id="a-5O"></a>知穷之有命。<a id="a-5P"></a>知通之有时。<a id="a-5Q"></a>临大难而不惧者。<a id="a-5R"></a>圣人之勇也。<a id="a-5S"></a>是以吾今虽难于此而不怖。<a id="a-5T"></a>故弦琴而乐也。<a id="a-5U"></a>论语曰。<a id="a-5V"></a>天生德于予。<a id="a-5W"></a>匡人其如予何)</p>
  <p id="a5X">困于陈蔡(论语。<a id="a-5Y"></a>子在陈绝粮。<a id="a-5Z"></a>从者病莫能兴)</p>
  <p id="a5a">穷词于盗跖。<a id="a-5b"></a>受毁于桓魋(桓魋。<a id="a-5c"></a>宋司马也。<a id="a-5d"></a>欲害孔子。<a id="a-5e"></a>子曰。<a id="a-5f"></a>天既赋我以如是之德桓魋其奈我何)</p>
  <p id="a5g">年七十有三而终于鲁(孔子年七十三。<a id="a-5h"></a>薨于鲁。<a id="a-5i"></a>葬于城北。<a id="a-5j"></a>今孔林是也)</p>
  <p id="a5k">其道本乎道德仁义礼乐(夫子以行其道也。<a id="a-5l"></a>则本于尧舜无为自然之道德。<a id="a-5m"></a>夫仁者心之德爱之礼。<a id="a-5n"></a>义者心之智。<a id="a-5o"></a>事之宜。<a id="a-5p"></a>礼者天理之节文。<a id="a-5q"></a>人事之仪则。<a id="a-5r"></a>乐者移风易俗而主于和也)</p>
  <p id="a5s">恭俭温良慈让(恭者庄敬也。<a id="a-5t"></a>俭者节制也。<a id="a-5u"></a>温者。<a id="a-5v"></a>和厚也。<a id="a-5w"></a>良者易直也。<a id="a-5x"></a>慈仁而有爱及人也让者谦逊也)</p>
  <p id="a5y">文行忠信(子以四教。<a id="a-5z"></a>文行忠信。<a id="a-60"></a>教人以学文。<a id="a-61"></a>修行存忠信也。<a id="a-62"></a>忠信为人之本也)</p>
  <p id="a63">祖述尧舜(远宗尧舜之道)</p>
  <p id="a64">宪章文武(近守文武之法)</p>
  <p id="a65">删诗书(删除削也。<a id="a-66"></a>定公元年。<a id="a-67"></a>季氏强僭。<a id="a-68"></a>其阳虎作乱专政夫子退而削去诗中繁文异辞书中三坟三典)</p>
  <p id="a69">定礼乐(夫子适问篇。<a id="a-6A"></a>问礼于老聃访乐于苌弘。<a id="a-6B"></a>然后定其礼乐)</p>
  <p id="a6C">赞易道(赞周易而讲明天道。<a id="a-6D"></a>及说卦文言系辞等)</p>
  <p id="a6E">补春秋(韩宣子适鲁。<a id="a-6F"></a>见孔子曰。<a id="a-6G"></a>易象与鲁春秋。<a id="a-6H"></a>盖周之旧典也。<a id="a-6I"></a>何不修之。<a id="a-6J"></a>因鲁史策书成文就加笔削。<a id="a-6K"></a>所补之者人道恢王道备矣)</p>
  <p id="a6L">作孝经(与曾子所言者是也)</p>
  <p id="a6M">理欹器(孔子观于鲁桓公之庙。<a id="a-6N"></a>有欹器焉。<a id="a-6O"></a>问于守庙者曰此谓何器。<a id="a-6P"></a>对曰。<a id="a-6Q"></a>此盖为宥坐之器也。<a id="a-6R"></a>子曰。<a id="a-6S"></a>吾闻宥坐之器。<a id="a-6T"></a>虚则欹。<a id="a-6U"></a>中则正。<a id="a-6V"></a>满则覆。<a id="a-6W"></a>圣人以为至诚。<a id="a-6X"></a>故常置之于坐测。<a id="a-6Y"></a>顾谓弟子曰。<a id="a-6Z"></a>试注水焉。<a id="a-6a"></a>乃注之。<a id="a-6b"></a>果然中则正。<a id="a-6c"></a>满则覆。<a id="a-6d"></a>夫子喟然叹曰。<a id="a-6e"></a>呜呼夫物焉有满而不覆也哉。<a id="a-6f"></a>子路进曰。<a id="a-6g"></a>敢问持满有道乎。<a id="a-6h"></a>子曰聪明圣智。<a id="a-6i"></a>守之以愚。<a id="a-6j"></a>功被天下。<a id="a-6k"></a>守之以让。<a id="a-6l"></a>勇力振世。<a id="a-6m"></a>守之以怯。<a id="a-6n"></a>富有四海。<a id="a-6o"></a>守之以谨。<a id="a-6p"></a>此所谓损之又损之之道也)</p>
  <p id="a6q">受道于渔父(事如庄子渔父篇)</p>
  <p id="a6r">问礼于老聃。<a id="a-6s"></a>正三纲(三纲者。<a id="a-6t"></a>父子君臣夫妇)</p>
  <p id="a6u">明五纪(五纪者仁义礼智信)</p>
  <p id="a6v">配天祀帝。<a id="a-6w"></a>享祖尊亲(事出孝经)</p>
  <p id="a6x">仆妾竭其欢心(孝经。<a id="a-6y"></a>治家者不敢失于臣妾。<a id="a-6z"></a>而况于妻子乎。<a id="a-70"></a>故得人之欢心)</p>
  <p id="a71">臣子尽其忠孝(事父母能竭其力。<a id="a-72"></a>事君臣能致其身)</p>
  <p id="a73">居家理治长幼顺从(孝经居家理故治可移于君事兄弟故顺可移于长)</p>
  <p id="a74">身揭日月之明(揭负也。<a id="a-75"></a>言身负其道如日月之同明)</p>
  <p id="a76">道历乾坤之固(夫子道德历代封谥如天地之永固)</p>
  <p id="a77">此略其实也(此乃略少而言夫子之实迹也)</p>
  <p id="a78">然圣人之道。<a id="a-79"></a>仰之弥高(论语。<a id="a-7A"></a>颜子喟然叹曰圣人之道。<a id="a-7B"></a>仰之弥高不可及)</p>
  <p id="a7C">钻之弥坚(钻弥坚不可入)</p>
  <p id="a7D">瞻之在前。<a id="a-7E"></a>忽然在后(在前在后。<a id="a-7F"></a>恍惚不可以为象。<a id="a-7G"></a>此颜子深知夫子之道无穷无尽无形无体而叹之也)</p>
  <p id="a7H">居则善地。<a id="a-7I"></a>心则善渊。<a id="a-7J"></a>迎之无首。<a id="a-7K"></a>随之无后(老氏道体玄妙而不可及也)</p>
  <p id="a7L">生而无生。<a id="a-7M"></a>灭而无灭(释氏不生不灭之道也)</p>
  <p id="a7N">离相寂然。<a id="a-7O"></a>绝诸戏论(此形容释氏道体玄妙不可及也)</p>
  <p id="a7P">且谁能果知其升降隐显原始返终之道也(此总结三教之妙而谦辞云。<a id="a-7Q"></a>且今谁敢言尽知其高低明暗。<a id="a-7R"></a>原其始生而尽其返终之道也哉)</p>
  <p id="a7S">客稽首再拜曰。<a id="a-7T"></a>非子之说。<a id="a-7U"></a>吾不得闻圣人至道如此其大者也。</p>
 </body>
</html>