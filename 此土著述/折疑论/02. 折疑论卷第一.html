<!doctype html>
<html id="z3IBWxV1b1" data-ver="1326">
 <head>
  <meta charset="utf-8">
  <meta author="述注">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">折疑论卷第一</h1>
  <p id="a2">(曲而断之谓折。<a id="a-3"></a>犹豫不决之谓疑。<a id="a-4"></a>评议难辨之谓论。<a id="a-5"></a>此论因妙明子居山时有客特诣请问以决所疑。<a id="a-6"></a>妙明子引三教微言以答之。<a id="a-7"></a>遂成是录。<a id="a-8"></a>故曰折疑)</p>
  <p data-pb></p>
  <h2 id="a9">叙问第一(叙者。叙其来因。问者问其所疑。第者次第也。一者数之始也)</h2>
  <p id="aA">妙明子(华州渭南县洪福寺出家。<a id="a-B"></a>遇鱼岩老人祥公处得法。<a id="a-C"></a>阐扬大乘经律论。<a id="a-D"></a>大元至正间。<a id="a-E"></a>诏封传大乘戒赐紫闰大国师)</p>
  <p id="aF">居石室(后归终南山石室隐居)</p>
  <p id="aG">有客来谒。<a id="a-H"></a>妙明与之坐而问焉曰。<a id="a-I"></a>夫子何来(尊美之称曰夫子。<a id="a-J"></a>谓客因何事而来)</p>
  <p id="aK">客曰。<a id="a-L"></a>有所请问而来(客曰。<a id="a-M"></a>有所疑而来问)</p>
  <p id="aN">妙明曰。<a id="a-O"></a>吾居是山也。<a id="a-P"></a>几以数年而世罕知(吾者我也。<a id="a-Q"></a>几者。<a id="a-R"></a>近也。<a id="a-S"></a>罕者少也谓我居此山。<a id="a-T"></a>将近十数年矣。<a id="a-U"></a>而世人少知)</p>
  <p id="aV">加以悬石巉岩危峤巇崄。<a id="a-W"></a>无人履践(巉音谗。<a id="a-X"></a>险也。<a id="a-Y"></a>岩积石貌。<a id="a-Z"></a>峤渠庙切。<a id="a-a"></a>山锐而高也[山*虛*戈]音羲。<a id="a-b"></a>岭危也。<a id="a-c"></a>崄音。<a id="a-d"></a>险音险也。<a id="a-e"></a>加以者兼有也。<a id="a-f"></a>悬石者累垂可畏貌。<a id="a-g"></a>谓险难行之处少有往来。<a id="a-h"></a>故曰无人履践也)</p>
  <p id="ai">远劳仁者一至此乎(远路劳烦仁者一径来于此乎)</p>
  <p id="aj">客曰。<a id="a-k"></a>雷霆之声无欲闻人之耳。<a id="a-l"></a>而耳自闻(淮南子曰。<a id="a-m"></a>雷者阴阳击抟之声。<a id="a-n"></a>感而为雷。<a id="a-o"></a>激而为霆。<a id="a-p"></a>雷声岂要闻于人耳盖人耳自皆闻之)</p>
  <p id="aq">管籥之音无有悦人之心。<a id="a-r"></a>而心自悦(乐谱云。<a id="a-s"></a>管者箫笛之属。<a id="a-t"></a>籥者似笛而有三孔短小。<a id="a-u"></a>其管籥音声无要欢悦于人心。<a id="a-v"></a>盖人闻之则自然欢悦也)</p>
  <p id="aw">夷齐匿迹于首阳。<a id="a-x"></a>不欲德称于人。<a id="a-y"></a>而人自称其德(史记。<a id="a-z"></a>伯夷叔齐孤竹君之二子。<a id="a-10"></a>让不嗣位欲之西南。<a id="a-11"></a>遇武王伐纣。<a id="a-12"></a>迎马首而谏不从。<a id="a-13"></a>隐于首阳山。<a id="a-14"></a>誓不食周粟。<a id="a-15"></a>卒至饿死矣)</p>
  <p id="a16">巢许韬光于箕岫。<a id="a-17"></a>岂为道扬于世。<a id="a-18"></a>而世自扬其道(巢地名韬藏也。<a id="a-19"></a>庄子让王篇曰。<a id="a-1A"></a>尧以天下让许由。<a id="a-1B"></a>许由不受。<a id="a-1C"></a>隐于箕岫山)</p>
  <p id="a1D">子之居山亦以类矣。<a id="a-1E"></a>奚为人之不知也(客以夷齐许由之德而比类。<a id="a-1F"></a>何为人之不知也)</p>
  <p id="a1G">妙明曰。<a id="a-1H"></a>子所欲问可得闻乎(此审问辞)</p>
  <p id="a1I">客曰。<a id="a-1J"></a>请无拒焉(无禁止之辞。<a id="a-1K"></a>子无阻而抵拒焉)</p>
  <p id="a1L">妙明曰。<a id="a-1M"></a>子张云。<a id="a-1N"></a>君子尊贤而容众。<a id="a-1O"></a>嘉善而矜不能。<a id="a-1P"></a>我之大贤欤。<a id="a-1Q"></a>于人无所不容。<a id="a-1R"></a>我之不贤欤。<a id="a-1S"></a>人将拒我。<a id="a-1T"></a>如之何其拒人也(论语。<a id="a-1U"></a>子夏门人问交于子张。<a id="a-1V"></a>子张曰。<a id="a-1W"></a>子夏云何。<a id="a-1X"></a>对曰子夏曰。<a id="a-1Y"></a>可者与之。<a id="a-1Z"></a>不可者拒之。<a id="a-1a"></a>子张曰。<a id="a-1b"></a>异乎吾所闻。<a id="a-1c"></a>君子尊贤而容众云云。<a id="a-1d"></a>盖子夏之言迫狭。<a id="a-1e"></a>子张讥之是也。<a id="a-1f"></a>子张所言容字正破子夏拒字)</p>
  <p id="a1g">知则无拒(此许答之辞也)</p>
  <p id="a1h">客曰噫(噫者伤痛悲叹之辞)</p>
  <p id="a1i">吾与子皆儒也(我与子皆曾为儒也)</p>
  <p id="a1j">予昔尝与子为方外友(予我也。<a id="a-1k"></a>昔者往日也。<a id="a-1l"></a>尝曾也。<a id="a-1m"></a>撤去籓篱出乎流俗之表曰方外也。<a id="a-1n"></a>同志曰友)</p>
  <p id="a1o">独以兵火之乱。<a id="a-1p"></a>不得同地而处。<a id="a-1q"></a>良可叹也(独者单也。<a id="a-1r"></a>言单为兵乱而逃避分散也。<a id="a-1s"></a>逃避不得同居。<a id="a-1t"></a>良颇亦可悲叹也)</p>
  <p id="a1u">子下发离俗。<a id="a-1v"></a>其有年矣(子落发为僧离去俗家。<a id="a-1w"></a>有多年矣)</p>
  <p id="a1x">尝欲一往而见。<a id="a-1y"></a>不果如愿(曾要专一来此见面。<a id="a-1z"></a>不如愿欲)</p>
  <p id="a20">顷以税驾尘习拨置人事。<a id="a-21"></a>姑乘少暇聿来高居。<a id="a-22"></a>欲折所疑。<a id="a-23"></a>莫知可否(否音府。<a id="a-24"></a>否者审辞也。<a id="a-25"></a>顷者俄顷少时也。<a id="a-26"></a>以用也。<a id="a-27"></a>税驾者农夫之具。<a id="a-28"></a>顷以脱鞅憩歇暂放下之义。<a id="a-29"></a>尘习者尘寰家务之习。<a id="a-2A"></a>拨置者谓弃之于一边。<a id="a-2B"></a>人事者往来交接之事也。<a id="a-2C"></a>姑且因乘少时闲暇聿遂而来高隐之居欲以决折所疑之惑情。<a id="a-2D"></a>莫知可许否)</p>
  <p id="a2E">妙明曰。<a id="a-2F"></a>请试言之(请试言所疑之辞)</p>
  <p id="a2G">客曰。<a id="a-2H"></a>人云(假借他人之言)</p>
  <p id="a2I">曩妙明儒时。<a id="a-2J"></a>未尝寄口于佛经(曩昔也。<a id="a-2K"></a>言往昔之日为儒。<a id="a-2L"></a>时未尝挂口于佛经)</p>
  <p id="a2M">今为释也。<a id="a-2N"></a>沉湎因果。<a id="a-2O"></a>谓佛教也空寂之说(今为释子如沈贪酒色心迷意醉亦如湎波溺而不醒。<a id="a-2P"></a>乃妄为因缘果报虚无空寂之论说)</p>
  <p id="a2Q">遗弃周孔黄老之书。<a id="a-2R"></a>不识有诸(遗犹弃也。<a id="a-2S"></a>谓遗弃周公孔子黄帝老聃之经书)</p>
  <p id="a2T">妙明曰。<a id="a-2U"></a>子贡云。<a id="a-2V"></a>君子一言以为知。<a id="a-2W"></a>一言以为不知。<a id="a-2X"></a>言不可慎也(知皆音智。<a id="a-2Y"></a>论语。<a id="a-2Z"></a>陈子禽谓子贡曰。<a id="a-2a"></a>子为恭也。<a id="a-2b"></a>仲尼岂贤于子乎。<a id="a-2c"></a>言谓恭者谓恭敬。<a id="a-2d"></a>推逊其师也。<a id="a-2e"></a>子贡曰。<a id="a-2f"></a>君子一言以为知云云。<a id="a-2g"></a>此责子禽不谨言也。<a id="a-2h"></a>盖一言善为智。<a id="a-2i"></a>一言不善为不智。<a id="a-2j"></a>智不知系于一言。<a id="a-2k"></a>不可不谨慎也)</p>
  <p id="a2l">凡物自微至着缘浅及深(微者。<a id="a-2m"></a>细也小也。<a id="a-2n"></a>著者盛也。<a id="a-2o"></a>大也。<a id="a-2p"></a>凡一切物自细小而至盛大。<a id="a-2q"></a>缘者由也。<a id="a-2r"></a>譬人入海由浅而以及其深也)</p>
  <p id="a2s">譬登万仞之岳不可一步而至。<a id="a-2t"></a>必资下以及其高(颜师古书曰。<a id="a-2u"></a>七尺为仞。<a id="a-2v"></a>岳者山之高广者也譬喻人登万仞之山岳不可一步便到。<a id="a-2w"></a>必自下以至其高上)</p>
  <p id="a2x">既登绝顶。<a id="a-2y"></a>所历诸山。<a id="a-2z"></a>岂曰弃哉(既登绝高之顶。<a id="a-30"></a>观经历之众山皆低未曾遗弃也)</p>
  <p id="a31">吾始学周孔黄老之书。<a id="a-32"></a>抑以为极致(我始初为学周孔等书之时。<a id="a-33"></a>抑以为至绝之处)</p>
  <p id="a34">次捡佛经。<a id="a-35"></a>始知圣道有权实尔(次因检阅佛之经典。<a id="a-36"></a>始知圣道有权假真实之理故尔)</p>
  <p id="a37">今吾以姬孔黄老之书为众山(姬周文王姓。<a id="a-38"></a>谓周孔黄老四圣之书。<a id="a-39"></a>喻如众山)</p>
  <p id="a3A">以佛经第一义谛为绝顶(第一义谛者。<a id="a-3B"></a>教乘之极谈也。<a id="a-3C"></a>已达圣位者为真谛。<a id="a-3D"></a>未脱凡情者为俗谛。<a id="a-3E"></a>于时真俗不立凡圣情尽。<a id="a-3F"></a>不着二边唯存中道。<a id="a-3G"></a>故曰第一义谛。<a id="a-3H"></a>以此喻绝高之顶)</p>
  <p id="a3I">既登绝顶。<a id="a-3J"></a>望众山自远矣。<a id="a-3K"></a>何弃之有耶(既明释典如登绝高之顶。<a id="a-3L"></a>复观周孔等书如众山而自远矣。<a id="a-3M"></a>何曾遗弃之有耶也)</p>
  <p data-pb></p>
  <h2 id="a3N">圣生第二(此篇言佛降诞之迹。故曰圣生)</h2>
  <p id="a3O">客曰。<a id="a-3P"></a>佛之所生在何邦域。<a id="a-3Q"></a>其氏族显迹及形貌德相所说法要可得闻乎(佛之降生国土姓氏家族兼及形相所谈妙法。<a id="a-3R"></a>亦可得而闻乎)</p>
  <p id="a3S">妙明曰。<a id="a-3T"></a>富哉问也(发问之辞深远广大故曰富问也)</p>
  <p id="a3U">予虽不敏。<a id="a-3V"></a>略示所知以报吾子(我虽不敏达略将少知用答子之问也)</p>
  <p id="a3W">自汉之西。<a id="a-3X"></a>过数万里(自汉者指中华汉地也。<a id="a-3Y"></a>之者往也。<a id="a-3Z"></a>自汉地往西约有数万里程途也)</p>
  <p id="a3a">有国曰迦维罗(被有国土名迦维罗乃佛降诞之中国也)</p>
  <p id="a3b">王姓释迦(释氏源流梵语释迦。<a id="a-3c"></a>此云能仁)</p>
  <p id="a3d">父名净饭(梵语首头陀罗。<a id="a-3e"></a>或云悦头檀。<a id="a-3f"></a>此云净饭)</p>
  <p id="a3g">大夫人曰摩耶(梵语摩耶。<a id="a-3h"></a>此云大术)</p>
  <p id="a3i">佛本居兜率天宫(梵语兜率陀。<a id="a-3j"></a>亦名睹一史多。<a id="a-3k"></a>此云知足也)</p>
  <p id="a3l">以先佛之迦葉般涅槃后佛当补处。<a id="a-3m"></a>名曰护明(梵语具云摩诃般涅槃那此云大灭度。<a id="a-3n"></a>亦云大寂灭。<a id="a-3o"></a>自迦葉佛涅槃之后。<a id="a-3p"></a>佛补其一处。<a id="a-3q"></a>特待出现之时)</p>
  <p id="a3r">实以三祇因满(一切诸佛皆修三祇之因也。<a id="a-3s"></a>三祇者。<a id="a-3t"></a>即三大阿僧祇劫也)</p>
  <p id="a3u">万德果圆(诸佛皆具万德方为道果圆满也)</p>
  <p id="a3v">宿愿未周(宿生有愿。<a id="a-3w"></a>未曾同圆。<a id="a-3x"></a>故下生人间)</p>
  <p id="a3y">示同生灭(示现受生灭身)</p>
  <p id="a3z">驾日轮香象。<a id="a-40"></a>托阴王宫(初投胎时。<a id="a-41"></a>化现于日轮之中跨香象。<a id="a-42"></a>投托母胎于王宫)</p>
  <p id="a43">以大夫人摩耶为母。<a id="a-44"></a>以周昭王甲寅二十四年四月八日(当周之时正月建子。<a id="a-45"></a>即今二月八日是也)</p>
  <p id="a46">毗蓝园中右胁而生(胁生者表异常流。<a id="a-47"></a>周书异记云。<a id="a-48"></a>昭王二十四年四月八日。<a id="a-49"></a>此方江河泛涨大地皆动。<a id="a-4A"></a>光贯太微照自西方。<a id="a-4B"></a>王即怪问群臣。<a id="a-4C"></a>太史苏由奏曰。<a id="a-4D"></a>西方生大圣人也。<a id="a-4E"></a>王曰。<a id="a-4F"></a>于此何如。<a id="a-4G"></a>由曰无事。<a id="a-4H"></a>千年之后声教传流。<a id="a-4I"></a>于此时乃刻铭于国之南郊以记之)</p>
  <p id="a4J">于时地摇六震(六震。<a id="a-4K"></a>即六种震动。<a id="a-4L"></a>谓动踊震起吼击也。<a id="a-4M"></a>摇扬不安曰动。<a id="a-4N"></a>[嶙-山+土]珑凹凸曰踊。<a id="a-4O"></a>隐隐有声曰震。<a id="a-4P"></a>自下升高曰起。<a id="a-4Q"></a>砰磕发响曰吼。<a id="a-4R"></a>打抟惊物曰击。<a id="a-4S"></a>然各有三。<a id="a-4T"></a>直动名动四天下动名遍动。<a id="a-4U"></a>尽大千动名等遍动。<a id="a-4V"></a>余五例此)</p>
  <p id="a4W">天雨四华(雨音裕。<a id="a-4X"></a>降也。<a id="a-4Y"></a>四华者。<a id="a-4Z"></a>曼殊沙华。<a id="a-4a"></a>摩诃曼殊沙华。<a id="a-4b"></a>芬陀梨华。<a id="a-4c"></a>拘物头华)</p>
  <p id="a4d">神捧金盘(地神捧持金盘)</p>
  <p id="a4e">龙吐香露(九龙吐其香水浴太子身)</p>
  <p id="a4f">即能纵行七步(周回行七步。<a id="a-4g"></a>七步莲华皆生。<a id="a-4h"></a>七步者。<a id="a-4i"></a>表七种净财。<a id="a-4j"></a>亦名七德财。<a id="a-4k"></a>即信进戒惭愧闻舍定慧七也)</p>
  <p id="a4l">目顾四方(眼顾视于东西南北四方。<a id="a-4m"></a>本行经云。<a id="a-4n"></a>东方表涅槃最上。<a id="a-4o"></a>南方表利乐众生西方表解脱。<a id="a-4p"></a>北方表永断轮回)</p>
  <p id="a4q">一手指天一手指地。<a id="a-4r"></a>曰天上天下唯吾独尊(目顾四方。<a id="a-4s"></a>上下所指。<a id="a-4t"></a>一则异于凡流。<a id="a-4u"></a>二者发明大事因缘。<a id="a-4v"></a>玩者于此动用之间。<a id="a-4w"></a>自可消息)</p>
  <p id="a4x">具三十二大人相(阿毗昙论云。<a id="a-4y"></a>三十二相者。<a id="a-4z"></a>梵音声相眉间白毫相。<a id="a-50"></a>乌瑟尼妙相。<a id="a-51"></a>牛王睫相。<a id="a-52"></a>目绀青相。<a id="a-53"></a>广长舌相。<a id="a-54"></a>得上味相。<a id="a-55"></a>齿牙鲜白相。<a id="a-56"></a>齿齐。<a id="a-57"></a>互密相。<a id="a-58"></a>具四十二齿相。<a id="a-59"></a>师子颔轮相。<a id="a-5A"></a>立身摩膝相。<a id="a-5B"></a>肩膊圆满相。<a id="a-5C"></a>师子身相。<a id="a-5D"></a>广洪直相处处充满相。<a id="a-5E"></a>皮肤细软相。<a id="a-5F"></a>常光一寻相身真金色相。<a id="a-5G"></a>身毛右旋相。<a id="a-5H"></a>孔生一毛相。<a id="a-5I"></a>身毛上靡相。<a id="a-5J"></a>身分圆满相。<a id="a-5K"></a>势峰藏密相。<a id="a-5L"></a>伊尼鹿王腨相。<a id="a-5M"></a>足趺满厚相手指网缦相。<a id="a-5N"></a>手足细软相。<a id="a-5O"></a>足踉圆满相。<a id="a-5P"></a>纤长光泽相。<a id="a-5Q"></a>足千辐轮相。<a id="a-5R"></a>足底平满相)</p>
  <p id="a5S">八十种随形好(八十种好者。<a id="a-5T"></a>指甲红赤。<a id="a-5U"></a>指甲隆起。<a id="a-5V"></a>指甲清净指甲满足。<a id="a-5W"></a>押甲团圆指甲纤直。<a id="a-5X"></a>指间一密。<a id="a-5Y"></a>指清净洁。<a id="a-5Z"></a>手足肥腻。<a id="a-5a"></a>手足里赤。<a id="a-5b"></a>手足平等。<a id="a-5c"></a>手足内满。<a id="a-5d"></a>掌文深现。<a id="a-5e"></a>掌文端直。<a id="a-5f"></a>掌文纤长。<a id="a-5g"></a>手足润泽。<a id="a-5h"></a>掌文不乱。<a id="a-5i"></a>踝足少现。<a id="a-5j"></a>膝头圆满。<a id="a-5k"></a>膝次第满。<a id="a-5l"></a>行步齐整师子王行。<a id="a-5m"></a>鹅王步。<a id="a-5n"></a>龙王行相。<a id="a-5o"></a>牛王行相。<a id="a-5p"></a>行不顾视。<a id="a-5q"></a>行步不乱。<a id="a-5r"></a>半身正直。<a id="a-5s"></a>佛身过人。<a id="a-5t"></a>一切满足。<a id="a-5u"></a>佛身皆好。<a id="a-5v"></a>身体平正。<a id="a-5w"></a>身体遍足。<a id="a-5x"></a>身体正直。<a id="a-5y"></a>身体滑泽。<a id="a-5z"></a>身体净洁。<a id="a-60"></a>身体端严。<a id="a-61"></a>身次第大小。<a id="a-62"></a>诸根方正。<a id="a-63"></a>身色不黑。<a id="a-64"></a>身体无黡。<a id="a-65"></a>身毛净洁。<a id="a-66"></a>腹相团圆腹无横文。<a id="a-67"></a>身体明净。<a id="a-68"></a>脐正圆深。<a id="a-69"></a>脐孔团圆。<a id="a-6A"></a>脐文右旋。<a id="a-6B"></a>脐孔不凹。<a id="a-6C"></a>脐孔不长。<a id="a-6D"></a>脐孔不短。<a id="a-6E"></a>脐孔不连。<a id="a-6F"></a>得龙牙相。<a id="a-6G"></a>牙不过唇。<a id="a-6H"></a>四牙团圆四牙锋利。<a id="a-6I"></a>四牙齐密。<a id="a-6J"></a>舌长柔软。<a id="a-6K"></a>舌色赤好。<a id="a-6L"></a>梵声深好。<a id="a-6M"></a>象王声相。<a id="a-6N"></a>迦陵频伽声。<a id="a-6O"></a>齿根圆满。<a id="a-6P"></a>鼻孔净洁。<a id="a-6Q"></a>鼻不下垂。<a id="a-6R"></a>鼻高修长。<a id="a-6S"></a>鼻高方广。<a id="a-6T"></a>目广清净。<a id="a-6U"></a>眼睛黑光。<a id="a-6V"></a>目睫次第眉如半月。<a id="a-6W"></a>眉毛黑泽。<a id="a-6X"></a>眉毛光明。<a id="a-6Y"></a>耳皆垂埵头发细软)</p>
  <p id="a6Z">王请仙人阿私陀瞻之(西方能相吉凶贵贱仙人也)</p>
  <p id="a6a">曰。<a id="a-6b"></a>太子随身相好粲若芬华(太子身相。<a id="a-6c"></a>如初开芬陀梨华。<a id="a-6d"></a>娇态香洁也)</p>
  <p id="a6e">在家作转轮王。<a id="a-6f"></a>出家成无上道(在家定作金转轮王出家必成无上道果)</p>
  <p id="a6g">以臣观之。<a id="a-6h"></a>必不得在家矣(仙人所言。<a id="a-6i"></a>太子定离国位)</p>
  <p id="a6j">遂泣曰。<a id="a-6k"></a>太子成佛必施大法。<a id="a-6l"></a>臣今老矣。<a id="a-6m"></a>失。</p>
  <p id="a6n">此大利。<a id="a-6o"></a>良可悲哉(有泪无声曰泣。<a id="a-6p"></a>仙人知太子成佛演说大法老不得闻。<a id="a-6q"></a>故乃泣之)</p>
  <p id="a6r">年十有九。<a id="a-6s"></a>壬申二月八日(周时正月建子。<a id="a-6t"></a>二月八日即今十二月八日是也)</p>
  <p id="a6u">呼车匿鞁朱鬃(车匿者。<a id="a-6v"></a>佛之家所生之子。<a id="a-6w"></a>朱鬃者马也)</p>
  <p id="a6x">游看四门。<a id="a-6y"></a>逢僧了法。<a id="a-6z"></a>不乐王宫。<a id="a-70"></a>亟欲修心(因游观四门。<a id="a-71"></a>东门见老人衰朽。<a id="a-72"></a>南门见其病者。<a id="a-73"></a>西门见送葬者。<a id="a-74"></a>北门见一比丘。<a id="a-75"></a>乃是作瓶天子所化。<a id="a-76"></a>太子问言汝何等人。<a id="a-77"></a>比丘答曰。<a id="a-78"></a>世间无常。<a id="a-79"></a>我由修其圣道超于彼岸。<a id="a-7A"></a>若能如是修者。<a id="a-7B"></a>亦皆如之。<a id="a-7C"></a>言讫腾空而去。<a id="a-7D"></a>太子因见老病死苦甚为恐怖。<a id="a-7E"></a>遇此比丘愈起善心。<a id="a-7F"></a>厌弃王宫。<a id="a-7G"></a>亟急欲要出家修行)</p>
  <p id="a7H">王生忧惧恐断国嗣。<a id="a-7I"></a>遂增以侍御音乐娱之。<a id="a-7J"></a>太子不悦(王知太子心欲出家。<a id="a-7K"></a>恐惧断绝国之后嗣。<a id="a-7L"></a>遂增添侍奉婇女。<a id="a-7M"></a>加以管弦音乐取其欢乐太子不以为悦乐也)</p>
  <p id="a7N">迨夜之央(迨至也。<a id="a-7O"></a>央半也。<a id="a-7P"></a>至其半夜)</p>
  <p id="a7Q">净居天人(浮居天人。<a id="a-7R"></a>乃是辅太子出家者也)</p>
  <p id="a7S">以天福力。<a id="a-7T"></a>彰侍御之[壽*鬼]容。<a id="a-7U"></a>九孔流溢不净。<a id="a-7V"></a>蛆虫可厌([壽*鬼]音丑。<a id="a-7W"></a>净居天人用天福神力彰显侍御。<a id="a-7X"></a>绥女俱各昏睡。<a id="a-7Y"></a>现死尸相。<a id="a-7Z"></a>各两两耳两鼻口并大小便等。<a id="a-7a"></a>九孔流出不净蛆虫。<a id="a-7b"></a>太子转生厌离之心也)</p>
  <p id="a7c">夜半子时。<a id="a-7d"></a>净居天人报曰。<a id="a-7e"></a>太子可出宫。<a id="a-7f"></a>今正是时(天人告太子曰。<a id="a-7g"></a>既降兜率欲满宿愿。<a id="a-7h"></a>要出王宫今正是时)</p>
  <p id="a7i">于是[馬*夸]犍陟(犍陟者马名也)</p>
  <p id="a7j">仆车匿(车匿从人)</p>
  <p id="a7k">天人捧驾(天人捧其马足)</p>
  <p id="a7l">飞空而去(飞空逾城而去)</p>
  <p id="a7m">投身雪岭。<a id="a-7n"></a>趺坐盘石(既至雪岭。<a id="a-7o"></a>坐于盘陀石上)</p>
  <p id="a7p">净思六年。<a id="a-7q"></a>遂成佛果(正宗记云。<a id="a-7r"></a>先于弥楼山。<a id="a-7s"></a>习不用处定。<a id="a-7t"></a>次于郁头弗处。<a id="a-7u"></a>习非非想处定。<a id="a-7v"></a>又于象鼻山。<a id="a-7w"></a>睹明星面悟道。<a id="a-7x"></a>六年净思方成佛果矣)</p>
  <p id="a7y">无恶不去。<a id="a-7z"></a>无善不圆(去上声。<a id="a-80"></a>除也。<a id="a-81"></a>诸恶尽去。<a id="a-82"></a>万善周圆)</p>
  <p id="a83">首诣鹿林三转四谛。<a id="a-84"></a>而摩诃男等五人得道(五人者。<a id="a-85"></a>佛初入山。<a id="a-86"></a>父族三人一阿湿婆。<a id="a-87"></a>二婆提三摩诃男拘利。<a id="a-88"></a>母族二人。<a id="a-89"></a>一憍陈如。<a id="a-8A"></a>二十力迦葉。<a id="a-8B"></a>侍佛佛不用。<a id="a-8C"></a>五人各修梵行。<a id="a-8D"></a>佛既成道。<a id="a-8E"></a>首于鹿苑。<a id="a-8F"></a>与憍陈如等说三转四谛法轮。<a id="a-8G"></a>三转者。<a id="a-8H"></a>一示相转。<a id="a-8I"></a>二劝修转。<a id="a-8J"></a>三作证转。<a id="a-8K"></a>一示相转者。<a id="a-8L"></a>此是苦。<a id="a-8M"></a>此是集。<a id="a-8N"></a>此是灭。<a id="a-8O"></a>此是道。<a id="a-8P"></a>二劝修转者。<a id="a-8Q"></a>此是苦汝须知。<a id="a-8R"></a>此是集汝须断。<a id="a-8S"></a>此是灭汝须证。<a id="a-8T"></a>此是道汝须修。<a id="a-8U"></a>知世间苦因苦果。<a id="a-8V"></a>出世间乐因乐果也。<a id="a-8W"></a>三作证转者。<a id="a-8X"></a>此是苦我已知。<a id="a-8Y"></a>此是集我已断。<a id="a-8Z"></a>此是灭我已证。<a id="a-8a"></a>此是道我已修。<a id="a-8b"></a>陈如等疑问。<a id="a-8c"></a>如来还出世间苦因苦果乐因乐果否。<a id="a-8d"></a>如来答云。<a id="a-8e"></a>我已知我已断。<a id="a-8f"></a>我已修。<a id="a-8g"></a>我已证。<a id="a-8h"></a>五人闻说此法各证道果)</p>
  <p id="a8i">初宣小教(三转四谛)</p>
  <p id="a8j">次演空宗。<a id="a-8k"></a>由是向室罗筏城祇园等处。<a id="a-8l"></a>八部般若次第兴焉(室罗筏城。<a id="a-8m"></a>即舍卫国城也。<a id="a-8n"></a>祗园者。<a id="a-8o"></a>即祗树给孤独也。<a id="a-8p"></a>八部般若者。<a id="a-8q"></a>大品般若。<a id="a-8r"></a>中品般若放光般若。<a id="a-8s"></a>光赞般若。<a id="a-8t"></a>道行般若金刚般若。<a id="a-8u"></a>胜天王般若。<a id="a-8v"></a>文殊般若也。<a id="a-8w"></a>八部般若多以破有归空。<a id="a-8x"></a>故曰空宗)</p>
  <p id="a8y">后居鹫岭演妙法华。<a id="a-8z"></a>会三归一舍权从实(鹫岭名。<a id="a-90"></a>其山形似鹫鸟。<a id="a-91"></a>故曰鹫岭。<a id="a-92"></a>岩玲珑可容万人。<a id="a-93"></a>佛于此中多说妙法。<a id="a-94"></a>先因鹿苑说有。<a id="a-95"></a>而尽皆执有次演八部般若。<a id="a-96"></a>以说空而咸皆执空。<a id="a-97"></a>后于鹫岭演妙法华。<a id="a-98"></a>会三归一者。<a id="a-99"></a>会三乘归于一乘。<a id="a-9A"></a>舍权从实者。<a id="a-9B"></a>乃从浅至深。<a id="a-9C"></a>舍小而归大也)</p>
  <p id="a9D">及于普光明殿。<a id="a-9E"></a>菩提道场。<a id="a-9F"></a>欲色诸天。<a id="a-9G"></a>逝林等处。<a id="a-9H"></a>圆音极唱演大华严(此经有三部。<a id="a-9I"></a>上部十三千大千微尘数偈。<a id="a-9J"></a>一四天下微尘品。<a id="a-9K"></a>中部四十九万八千八百偈。<a id="a-9L"></a>一千二百品。<a id="a-9M"></a>下部十万偈颂。<a id="a-9N"></a>四十八品。<a id="a-9O"></a>今所传者。<a id="a-9P"></a>三十九品。<a id="a-9Q"></a>共四万五千颂。<a id="a-9R"></a>在唐外有九品。<a id="a-9S"></a>未就此下部经也。<a id="a-9T"></a>此经七处谈九会演。<a id="a-9U"></a>具偏圆顿渐空有权实。<a id="a-9V"></a>总贯三乘五教之玄理。<a id="a-9W"></a>故曰大方广佛华严经是也)</p>
  <p id="a9X">事无不穷。<a id="a-9Y"></a>理无不尽(此经大小事穷浅深理尽)</p>
  <p id="a9Z">圣凡交彻。<a id="a-9a"></a>主伴互参(圆五教贯三乘。<a id="a-9b"></a>含十方摄一切。<a id="a-9c"></a>会凡圣归一体。<a id="a-9d"></a>通真俗以混融故也)</p>
  <p id="a9e">空有齐彰(如空中而现影)</p>
  <p id="a9f">色心俱入(照境皆寂)</p>
  <p id="a9g">如灯递照似镜胥融。<a id="a-9h"></a>大小相含一多无碍(胥相也。<a id="a-9i"></a>总结上文意。<a id="a-9j"></a>佛之妙用。<a id="a-9k"></a>或大或小而含容。<a id="a-9l"></a>或一或多而无碍。<a id="a-9m"></a>此正显凡圣交彻主伴互参无碍者。<a id="a-9n"></a>如灯灯互照。<a id="a-9o"></a>镜镜相融者也)</p>
  <p id="a9p">十世同于一念(故华严偈云。<a id="a-9q"></a>一念普观无量劫。<a id="a-9r"></a>无去无来亦无住。<a id="a-9s"></a>如斯了知三世事。<a id="a-9t"></a>超诸方便成十力)</p>
  <p id="a9u">刹那现于一毫(如来妙用。<a id="a-9v"></a>摄大千国土藏于一毫毛端。<a id="a-9w"></a>以一毫头而现大千沙界。<a id="a-9x"></a>此华严诸佛菩萨圆融一切境界故)</p>
  <p id="a9y">以不有(实无)之有(幻有)而成于有(能有)有(所有)之宗(妙有)以不空(顽空)之空(真空)而现于空(能空)空(所现)之境(一真法界)</p>
  <p id="a9z">直以空有不立。<a id="a-A0"></a>二谛常存(真无所立。<a id="a-A1"></a>妄本是空。<a id="a-A2"></a>不离不即。<a id="a-A3"></a>二谛常存)</p>
  <p id="aA4">寂照两忘。<a id="a-A5"></a>真俗并显(于是体用俱忘。<a id="a-A6"></a>二谛双显)</p>
  <p id="aA7">即有而现于空有(就有而观空有)</p>
  <p id="aA8">即空而现于有空(就空而观有空)</p>
  <p id="aA9">包法界共异之名(如海纳于异流)</p>
  <p id="aAA">同名方广(似百川而同广)</p>
  <p id="aAB">统诸教差别之号(总摄三乘五教之名)</p>
  <p id="aAC">总号华严(小始终顿之四。<a id="a-AD"></a>皆不出此圆教。<a id="a-AE"></a>故曰总号华严)</p>
  <p id="aAF">实圆满之洪规(实为圆满具足之大规模故也)</p>
  <p id="aAG">乃真常之妙说(无假为真。<a id="a-AH"></a>不变为常。<a id="a-AI"></a>既谈真常之理。<a id="a-AJ"></a>故曰妙说)</p>
  <p id="aAK">大矣哉(赞此圆教广大)</p>
  <p id="aAL">不可思议之极致也(法无大小前后。<a id="a-AM"></a>约机而说之故也。<a id="a-AN"></a>迥脱言虑心想。<a id="a-AO"></a>不能及。<a id="a-AP"></a>情识名言不能至故无不可思议之极。<a id="a-AQ"></a>至尽之教也)</p>
  <p id="aAR">故佛乃利生广大(故者。<a id="a-AS"></a>指义之辞。<a id="a-AT"></a>余例此。<a id="a-AU"></a>普度一切众生。<a id="a-AV"></a>成证一乘妙果故曰广大也)</p>
  <p id="aAW">润物洪深(利齐之心。<a id="a-AX"></a>若天降甘泽万物皆蒙滋润故曰润物洪深是也)</p>
  <p id="aAY">牢笼亿劫之生(华严经云。<a id="a-AZ"></a>张大教网。<a id="a-Aa"></a>摝人天鱼置涅槃岸)</p>
  <p id="aAb">济拔无边之苦(随类化导济拔沉沦。<a id="a-Ac"></a>皆得离苦获乐)</p>
  <p id="aAd">然以不生之生。<a id="a-Ae"></a>而现于有生之生(如来真净妙体本来无生。<a id="a-Af"></a>因见一切众生往来六道无有了期。<a id="a-Ag"></a>故以示无生之体。<a id="a-Ah"></a>化现于有生之类故也)</p>
  <p id="aAi">以无相之相。<a id="a-Aj"></a>而现于有相之相矣(真实之相。<a id="a-Ak"></a>名之无相。<a id="a-Al"></a>以无相之理现于有相之中。<a id="a-Am"></a>乃化度众生之相矣)</p>
  <p id="aAn">客澄思净默。<a id="a-Ao"></a>移时不语(客闻言佛圆融要妙法门。<a id="a-Ap"></a>清净其心念。<a id="a-Aq"></a>静默过时不语)</p>
  <p id="aAr">妙明曰。<a id="a-As"></a>子于吾说不自决乎(子今闻我所言法要。<a id="a-At"></a>不能自决择于理者乎)</p>
  <p id="aAu">客曰。<a id="a-Av"></a>吾恐子以弘词丽句而欺我也(我恐子以用弘大语句美丽言辞而欺瞒我也)</p>
  <p id="aAw">妙明曰不然(不然此说)</p>
  <p id="aAx">昔华严会上二乘圣人。<a id="a-Ay"></a>皆是漏尽大阿罗汉(梵语阿罗汉。<a id="a-Az"></a>此云无学。<a id="a-B0"></a>昔者华严会上。<a id="a-B1"></a>佛说此经之时。<a id="a-B2"></a>声闻缘觉二乘小圣。<a id="a-B3"></a>诸漏已尽。<a id="a-B4"></a>皆是烦恼断尽阿罗汉)</p>
  <p id="aB5">具八解脱(从任无碍。<a id="a-B6"></a>尘类不能拘。<a id="a-B7"></a>故曰解脱。<a id="a-B8"></a>八者。<a id="a-B9"></a>一内有色观。<a id="a-BA"></a>外有色解脱。<a id="a-BB"></a>二内无色观。<a id="a-BC"></a>外色解脱。<a id="a-BD"></a>三净解脱。<a id="a-BE"></a>四空无边处解脱。<a id="a-BF"></a>五识无边处解脱。<a id="a-BG"></a>六无所有处解脱。<a id="a-BH"></a>七非想处解脱。<a id="a-BI"></a>八想受灭处解脱也)</p>
  <p id="aBJ">获六神通(获得也。<a id="a-BK"></a>六神通者。<a id="a-BL"></a>一天眼通。<a id="a-BM"></a>二天耳通。<a id="a-BN"></a>三他心通。<a id="a-BO"></a>四神境通。<a id="a-BP"></a>五宿命通。<a id="a-BQ"></a>六漏尽通)</p>
  <p id="aBR">始听华严圆满教诲(此二乘圣人。<a id="a-BS"></a>初于华严会上。<a id="a-BT"></a>闻此圆教之理训诲者也)</p>
  <p id="aBU">目不睹佛身(睹者。<a id="a-BV"></a>见也。<a id="a-BW"></a>不见佛身)</p>
  <p id="aBX">耳不闻佛语(闻者。<a id="a-BY"></a>听也耳不听佛语也)</p>
  <p id="aBZ">心不了法义(心不了知所说法之义味也)</p>
  <p id="aBa">神迷意醉(如下云情惛是也)</p>
  <p id="aBb">智暗情惛(其心神如不知东西南北。<a id="a-Bc"></a>迷惑真如如明眼人入于黑暗之处。<a id="a-Bd"></a>其情性惛而不明者也)</p>
  <p id="aBe">茫然自失(茫茫然。<a id="a-Bf"></a>渺漭而自失其身命者也)</p>
  <p id="aBg">都无所觉知(盖此圆教。<a id="a-Bh"></a>唯大乘菩萨所知。<a id="a-Bi"></a>其二乘小圣闻此法要。<a id="a-Bj"></a>皆如盲如聋。<a id="a-Bk"></a>故曰都无所知者也)</p>
  <p id="aBl">后说入法界品。<a id="a-Bm"></a>仅能领悟(仅才也。<a id="a-Bn"></a>然后说入法界品中。<a id="a-Bo"></a>仅才少有省悟也)</p>
  <p id="aBp">且向之壅遏而后慧解者何也。<a id="a-Bq"></a>以前之三十八品所被机性(壅塞而不通也。<a id="a-Br"></a>遏者遮也。<a id="a-Bs"></a>谓先壅遏而不知。<a id="a-Bt"></a>然后慧发解会者何谓也。<a id="a-Bu"></a>盖小机不能速领大法也。<a id="a-Bv"></a>因前三十八品以多被大机性。<a id="a-Bw"></a>故二乘不能知也)</p>
  <p id="aBx">唯是入地大菩萨众。<a id="a-By"></a>理微言极不近常情(唯独也唯是入十地位大菩萨。<a id="a-Bz"></a>乃达至极微妙言辞。<a id="a-C0"></a>故不可以浅近寻常识情卜度也)</p>
  <p id="aC1">非二乘圣人所履境界。<a id="a-C2"></a>故不可得闻也(此法。<a id="a-C3"></a>实不是声闻缘觉小圣二乘所行所履之境界。<a id="a-C4"></a>故不可得而闻也)</p>
  <p id="aC5">颇有菩萨。<a id="a-C6"></a>重与喻之。<a id="a-C7"></a>彼诸圣者抑而不信(颇少也。<a id="a-C8"></a>有菩萨重与譬喻说之。<a id="a-C9"></a>彼诸圣人。<a id="a-CA"></a>抑且犹有不能信者)</p>
  <p id="aCB">圣情犹尔。<a id="a-CC"></a>况于子乎(尔者语助辞。<a id="a-CD"></a>二乘圣人重重譬喻说。<a id="a-CE"></a>尚乃不知不信何比。<a id="a-CF"></a>况于子乎)</p>
  <p id="aCG">客曰。<a id="a-CH"></a>圣且不了。<a id="a-CI"></a>子奚知乎(爰者何也。<a id="a-CJ"></a>客反征曰。<a id="a-CK"></a>圣人尚且不知。<a id="a-CL"></a>子何能知乎)</p>
  <p id="aCM">妙明曰。<a id="a-CN"></a>以圣智言之。<a id="a-CO"></a>则大凡不及于小圣(圣智者。<a id="a-CP"></a>二乘小圣。<a id="a-CQ"></a>善具神变。<a id="a-CR"></a>自在无碍。<a id="a-CS"></a>因耽此故于大乘而不能行也。<a id="a-CT"></a>大心凡夫。<a id="a-CU"></a>由无神通故不及于小圣也)</p>
  <p id="aCV">以根性言之。<a id="a-CW"></a>则小圣不及于大凡(上根上信凡夫。<a id="a-CX"></a>行菩萨行修大乘道。<a id="a-CY"></a>不立阶级。<a id="a-CZ"></a>直至正觉。<a id="a-Ca"></a>是小圣不及大凡也)</p>
  <p id="aCb">由根有大小。<a id="a-Cc"></a>而性有厚薄(上根人意气高远。<a id="a-Cd"></a>下根人意气微劣。<a id="a-Ce"></a>故有大小厚薄之分)</p>
  <p id="aCf">吾以信道崇笃深忍欲乐故。<a id="a-Cg"></a>于大法能略其知也(我因信此道理。<a id="a-Ch"></a>崇高而笃实。<a id="a-Ci"></a>所以深忍私欲世乐戒而不贪。<a id="a-Cj"></a>又于此大乘法中。<a id="a-Ck"></a>略少而知也)</p>
  <p id="aCl">如其蔓演。<a id="a-Cm"></a>以俟多闻(若有牵引枝蔓而详演其义。<a id="a-Cn"></a>以俟广识多闻者也)</p>
  <p data-pb></p>
  <h2 id="aCo">问佛第三(此篇。因第二篇中。言佛既有姓名因何不称。故曰问佛)</h2>
  <p id="aCp">客曰。<a id="a-Cq"></a>彼既有姓。<a id="a-Cr"></a>舍而不称。<a id="a-Cs"></a>复称为佛。<a id="a-Ct"></a>其义何也。</p>
  <p id="aCu">妙明曰。<a id="a-Cv"></a>此乃大圣人之谥号也(史记。<a id="a-Cw"></a>谥法者行之迹也。<a id="a-Cx"></a>号者功之表也。<a id="a-Cy"></a>有大功则称谥号)</p>
  <p id="aCz">凡号有十。<a id="a-D0"></a>谓如来(仿同先迹)应供(堪为福田)正遍知(达伪通真)</p>
  <p id="aD1">明行足(果从因得)善逝(妙往菩提)世间解无上士(穷尽法界)调御丈夫(降生成道)天人师(应机说法)佛(三觉圆明)世尊(出世独尊)</p>
  <p id="aD2">以号称之。<a id="a-D3"></a>故名曰佛。<a id="a-D4"></a>犹三皇之与五帝。<a id="a-D5"></a>称号而不称姓也(三皇者。<a id="a-D6"></a>伏羲神农轩辕也。<a id="a-D7"></a>五帝者。<a id="a-D8"></a>少昊颛顼高辛唐尧虞舜也。<a id="a-D9"></a>皆有姓名而唯称号)</p>
  <p id="aDA">佛者觉也(梵语佛陀。<a id="a-DB"></a>此云觉也)</p>
  <p id="aDC">其义有三。<a id="a-DD"></a>自觉觉他觉行圆满(自觉者。<a id="a-DE"></a>自利也。<a id="a-DF"></a>觉他者利他也。<a id="a-DG"></a>觉行圆满者。<a id="a-DH"></a>谓自他俱利也)</p>
  <p id="aDI">以三祇满(梵语祗。<a id="a-DJ"></a>此云劫也。<a id="a-DK"></a>诸佛皆修三无量劫。<a id="a-DL"></a>方得功行圆满)</p>
  <p id="aDM">三界出(不被欲界色界无色界所拘。<a id="a-DN"></a>故曰出也)</p>
  <p id="aDO">三身具(清净法身圆满报身三类化身。<a id="a-DP"></a>三身既圆。<a id="a-DQ"></a>故曰具也)</p>
  <p id="aDR">三智朗(生空智。<a id="a-DS"></a>法空智。<a id="a-DT"></a>俱空智。<a id="a-DU"></a>三智既明。<a id="a-DV"></a>故曰朗也)</p>
  <p id="aDW">三觉明(自觉。<a id="a-DX"></a>觉他。<a id="a-DY"></a>觉行圆满三觉洞照。<a id="a-DZ"></a>故曰明也)</p>
  <p id="aDa">三德圆(般若。<a id="a-Db"></a>法身。<a id="a-Dc"></a>解脱。<a id="a-Dd"></a>皆具故曰圆也)</p>
  <p id="aDe">三常备(凝然常。<a id="a-Df"></a>不断常。<a id="a-Dg"></a>化身常即法报化三身。<a id="a-Dh"></a>三常既具。<a id="a-Di"></a>故曰备也)</p>
  <p id="aDj">圆十善(一不杀生。<a id="a-Dk"></a>二不伦盗。<a id="a-Dl"></a>三不邪淫。<a id="a-Dm"></a>四不两舌。<a id="a-Dn"></a>五不恶口。<a id="a-Do"></a>六不绮语。<a id="a-Dp"></a>七不妄言。<a id="a-Dq"></a>八不贪欲。<a id="a-Dr"></a>九不嗔恚。<a id="a-Ds"></a>十不邪见。<a id="a-Dt"></a>离此十恶即成十善。<a id="a-Du"></a>故曰圆也)</p>
  <p id="aDv">满十度(布施。<a id="a-Dw"></a>持戒。<a id="a-Dx"></a>忍辱。<a id="a-Dy"></a>精进禅定。<a id="a-Dz"></a>智慧。<a id="a-E0"></a>方便。<a id="a-E1"></a>大愿。<a id="a-E2"></a>大力。<a id="a-E3"></a>大智。<a id="a-E4"></a>圆此十度。<a id="a-E5"></a>故曰满也)</p>
  <p id="aE6">超十地(欢喜地。<a id="a-E7"></a>离垢地。<a id="a-E8"></a>发光地。<a id="a-E9"></a>焰慧地难胜地。<a id="a-EA"></a>现前地。<a id="a-EB"></a>远行地。<a id="a-EC"></a>不动地。<a id="a-ED"></a>善惠地法云地。<a id="a-EE"></a>超越十地。<a id="a-EF"></a>证等妙二觉故曰超也)</p>
  <p id="aEG">具十身(菩提身。<a id="a-EH"></a>愿身。<a id="a-EI"></a>化身。<a id="a-EJ"></a>力持身。<a id="a-EK"></a>相好身。<a id="a-EL"></a>威势身。<a id="a-EM"></a>意生身。<a id="a-EN"></a>福德身。<a id="a-EO"></a>智身。<a id="a-EP"></a>备此十身。<a id="a-EQ"></a>故曰具也)</p>
  <p id="aER">备十方(是处非处力。<a id="a-ES"></a>知业力。<a id="a-ET"></a>三昧力。<a id="a-EU"></a>知根力。<a id="a-EV"></a>知欲力。<a id="a-EW"></a>知性力。<a id="a-EX"></a>至道力。<a id="a-EY"></a>宿命力。<a id="a-EZ"></a>天眼力。<a id="a-Ea"></a>无漏力。<a id="a-Eb"></a>十力既完故曰备也)</p>
  <p id="aEc">明十智(一世信智。<a id="a-Ed"></a>二法智。<a id="a-Ee"></a>三类智。<a id="a-Ef"></a>四苦智。<a id="a-Eg"></a>五集智六灭智七道智八他心智九尽智十无生智十智洞然。<a id="a-Eh"></a>故曰明也)</p>
  <p id="aEi">严十号(一如来。<a id="a-Ej"></a>二应供。<a id="a-Ek"></a>三正遍知。<a id="a-El"></a>四明行足。<a id="a-Em"></a>五善逝。<a id="a-En"></a>六世间解无上士。<a id="a-Eo"></a>七调御丈夫。<a id="a-Ep"></a>八天人师。<a id="a-Eq"></a>九佛。<a id="a-Er"></a>十世尊也。<a id="a-Es"></a>威重所尊。<a id="a-Et"></a>故曰严也)</p>
  <p id="aEu">方名为佛(总结上文意具上如许功德方名为佛)</p>
  <p id="aEv">佛有三身。<a id="a-Ew"></a>此约报化而言(以此约指报身化身而说)</p>
  <p id="aEx">法身则非子所闻也(若言法身之理。<a id="a-Ey"></a>不当与子所闻听也)</p>
  <p id="aEz">客曰。<a id="a-F0"></a>因欲闻之(客坚执固要听闻也)</p>
  <p id="aF1">妙明曰。<a id="a-F2"></a>切闻法身者(此下形容法身之妙)</p>
  <p id="aF3">谓诸如来真净法界(真净法界者。<a id="a-F4"></a>即法身之理)</p>
  <p id="aF5">神明之本。<a id="a-F6"></a>造化之根(神明之本者。<a id="a-F7"></a>即真净妙明之本体也。<a id="a-F8"></a>造化之根者。<a id="a-F9"></a>即至圣神化之根源也。<a id="a-FA"></a>此乃诸佛之境界也)</p>
  <p id="aFB">镕冶两仪。<a id="a-FC"></a>炉锤万有(此喻造化为大冶。<a id="a-FD"></a>庄子以天地为大炉。<a id="a-FE"></a>以造化为大冶。<a id="a-FF"></a>若镕销而铸之。<a id="a-FG"></a>两仪乃阴阳升降之理即一动一静之法。<a id="a-FH"></a>亦如良工铸物必以炉[糒-米+金]钳锤。<a id="a-FI"></a>作诸器皿。<a id="a-FJ"></a>皆从方寸之间而发生。<a id="a-FK"></a>此喻法身边事)</p>
  <p id="aFL">大而无外(法身之理。<a id="a-FM"></a>包含天地。<a id="a-FN"></a>故曰无外)</p>
  <p id="aFO">微而无内(法身微妙。<a id="a-FP"></a>比类邻虚之尘。<a id="a-FQ"></a>亦无其内)</p>
  <p id="aFR">旷而无端(旷者。<a id="a-FS"></a>昭明广大之仪法身之理。<a id="a-FT"></a>然昭明广大而无端绪可观)</p>
  <p id="aFU">杳而无对(杳者。<a id="a-FV"></a>冥暗深寂之貌。<a id="a-FW"></a>法身之妙。<a id="a-FX"></a>冥暗深寂而无可等对者)</p>
  <p id="aFY">万象之以所生(万象之类。<a id="a-FZ"></a>皆从法身所生)</p>
  <p id="aFa">五音之以所成(乐星图谱云。<a id="a-Fb"></a>五音者。<a id="a-Fc"></a>宫商角徵羽也。<a id="a-Fd"></a>而配合五行。<a id="a-Fe"></a>宫土也。<a id="a-Ff"></a>商金。<a id="a-Fg"></a>角木征火。<a id="a-Fh"></a>羽水。<a id="a-Fi"></a>此五音五行。<a id="a-Fj"></a>亦从此理所生成)</p>
  <p id="aFk">生而无始(真如之理。<a id="a-Fl"></a>本无所始)</p>
  <p id="aFm">成而无终(妙有之体。<a id="a-Fn"></a>亦无所终)</p>
  <p id="aFo">无始无终(结上两句。<a id="a-Fp"></a>复引下辞。<a id="a-Fq"></a>既无所始。<a id="a-Fr"></a>亦无所终)</p>
  <p id="aFs">无皦无昧(法身之理。<a id="a-Ft"></a>非明非暗)</p>
  <p id="aFu">无兆无眹(虚灵本体。<a id="a-Fv"></a>无机征萌兆之朕)</p>
  <p id="aFw">无名无迹(无相之理。<a id="a-Fx"></a>故无名字及踪迹也)</p>
  <p id="aFy">无纵无广(佛真法身犹若虚空。<a id="a-Fz"></a>岂有纵之南北。<a id="a-G0"></a>广之东西。<a id="a-G1"></a>四方可比拟哉)</p>
  <p id="aG2">无竖无横(圆通大虚遍一切处。<a id="a-G3"></a>何横竖之拘哉)</p>
  <p id="aG4">无方无维(真空妙有遍一切处。<a id="a-G5"></a>岂于四方四维而可度乎)</p>
  <p id="aG6">无小无大(清净本然包含法界。<a id="a-G7"></a>岂能大小之等量哉)</p>
  <p id="aG8">无相无性(法身之妙。<a id="a-G9"></a>无相可观。<a id="a-GA"></a>无性可据)</p>
  <p id="aGB">无灭无生(真空妙理。<a id="a-GC"></a>本无生灭)</p>
  <p id="aGD">无染无净(妙体真空。<a id="a-GE"></a>岂有染净)</p>
  <p id="aGF">本来寂静(元常本来如如。<a id="a-GG"></a>故曰寂静)</p>
  <p id="aGH">自性涅槃(真常湛然不随物化。<a id="a-GI"></a>故曰自性涅槃)</p>
  <p id="aGJ">非过去(然现涅槃本无所动。<a id="a-GK"></a>故曰非过去)</p>
  <p id="aGL">非未来(闻见录。<a id="a-GM"></a>邵子云。<a id="a-GN"></a>身在天地后心在天地先。<a id="a-GO"></a>天地自我出。<a id="a-GP"></a>其余勿足言。<a id="a-GQ"></a>岂有未来之理哉)</p>
  <p id="aGR">非现在(古德云。<a id="a-GS"></a>三世觅心心不有。<a id="a-GT"></a>心不有处妄元无妄元无处即菩提。<a id="a-GU"></a>涅槃生死本平等。<a id="a-GV"></a>若是则现在亦无可处也)</p>
  <p id="aGW">非系非离系(此后重明法身之妙也。<a id="a-GX"></a>法身不着系缚。<a id="a-GY"></a>亦不着于不系缚)</p>
  <p id="aGZ">非缚非解脱(既不着缚。<a id="a-Ga"></a>亦不着于解脱)</p>
  <p id="aGb">非苦非乐(实际理地不受一尘。<a id="a-Gc"></a>何苦乐之所致哉)</p>
  <p id="aGd">非不苦非不乐(亦不着于不苦亦不着于不乐也)</p>
  <p id="aGe">非色非心(虚灵本觉不属于色相。<a id="a-Gf"></a>亦不属于心相也)</p>
  <p id="aGg">非不色非不心(法身之理。<a id="a-Gh"></a>静则似无动则还有。<a id="a-Gi"></a>然虽如是。<a id="a-Gj"></a>亦不着于不色不心也)</p>
  <p id="aGk">非理非事(不是理不是事)</p>
  <p id="aGl">非不理非不事(无不是理无不是事)</p>
  <p id="aGm">唯是一味(心佛共众生。<a id="a-Gn"></a>是三无差别。<a id="a-Go"></a>喻如海纳百川其味唯一)</p>
  <p id="aGp">而非一味(亦不执着于一味矣)</p>
  <p id="aGq">遍一切处(法身犹如虚空。<a id="a-Gr"></a>无处不有。<a id="a-Gs"></a>故曰遍一切处)</p>
  <p id="aGt">而非一切处(而亦不着遍一切处)</p>
  <p id="aGu">妙体常圆(真常妙体。<a id="a-Gv"></a>在凡不减在圣不增。<a id="a-Gw"></a>卓然而常圆满也)</p>
  <p id="aGx">而非常圆(亦不着于常圆)</p>
  <p id="aGy">湛若虚空(法身之理。<a id="a-Gz"></a>澄湛犹若虚空)</p>
  <p id="aH0">而非处空(亦不比拟顽空)</p>
  <p id="aH1">清净无为(清净本然本非作为)</p>
  <p id="aH2">而无不为(法身常寂。<a id="a-H3"></a>为度生故亦若有为)</p>
  <p id="aH4">有情无情(有情者。<a id="a-H5"></a>一切含灵也。<a id="a-H6"></a>无情者。<a id="a-H7"></a>阐提也。<a id="a-H8"></a>然阐提有情。<a id="a-H9"></a>而不明真理若无情也)</p>
  <p id="aHA">平等共有(结上句义。<a id="a-HB"></a>金刚经云。<a id="a-HC"></a>是法平等也)</p>
  <p id="aHD">以如是等无量行相(用如上所言。<a id="a-HE"></a>喻无量行相)</p>
  <p id="aHF">而非行相(虽用无量行相以喻之。<a id="a-HG"></a>实不着于行相也)</p>
  <p id="aHH">应正了知名法身佛(总结上文意。<a id="a-HI"></a>当如上真正了知。<a id="a-HJ"></a>方才名为法身佛也)</p>
  <p id="aHK">客曰。<a id="a-HL"></a>法身之义尽在此乎(法身义理。<a id="a-HM"></a>尽在此言乎)</p>
  <p id="aHN">妙明曰。<a id="a-HO"></a>抑未也(抑然而未尽也)</p>
  <p id="aHP">夫法身者(此下复明法身之妙)</p>
  <p id="aHQ">离四句绝百非(四句者。<a id="a-HR"></a>有句。<a id="a-HS"></a>无句。<a id="a-HT"></a>亦有句。<a id="a-HU"></a>亦无句。<a id="a-HV"></a>非有句非无句也。<a id="a-HW"></a>百非者。<a id="a-HX"></a>四四相资一十六。<a id="a-HY"></a>三世共有四十八已起未起九十六四种根本百法。<a id="a-HZ"></a>谓但着一法即非也。<a id="a-Ha"></a>故曰百非)</p>
  <p id="aHb">动念则隔(动念则情生。<a id="a-Hc"></a>情生则智隔)</p>
  <p id="aHd">强言则乖(强上声强言则不合理但着言说则乖离也)</p>
  <p id="aHe">脱声尘(脱离耳界声尘)</p>
  <p id="aHf">离文字(离去语言文字)</p>
  <p id="aHg">而语默动静。<a id="a-Hh"></a>皆不可得而亲也(有言曰语。<a id="a-Hi"></a>无言曰默。<a id="a-Hj"></a>体摇曰动。<a id="a-Hk"></a>心寂曰静于此语默动静之间。<a id="a-Hl"></a>皆不可得而亲近也)</p>
  <p id="aHm">盖以法身离言(总结上文意。<a id="a-Hn"></a>大盖法身离言语。<a id="a-Ho"></a>如云不着见闻觉知故也)</p>
  <p id="aHp">离言亦非法身也(若离语言之外别求法身。<a id="a-Hq"></a>亦非法身。<a id="a-Hr"></a>如云不离见闻觉知是也)</p>
  <p id="aHs">子颇欲学达离不离言之道者乎(汝颇少学此离与不离言之妙道者乎)</p>
  <p id="aHt">客曰。<a id="a-Hu"></a>唯(唯音尾速应之辞也)</p>
  <p id="aHv">妙明曰。<a id="a-Hw"></a>欲善其事先利其器(论语。<a id="a-Hx"></a>子贡曰。<a id="a-Hy"></a>工欲善其事。<a id="a-Hz"></a>必先利其器。<a id="a-I0"></a>欲为仁而亲仁贤欲学圣道。<a id="a-I1"></a>必先立其所志。<a id="a-I2"></a>如此。<a id="a-I3"></a>则圣道易明矣)</p>
  <p id="aI4">子能先学离不离言之方便乎(善巧易为曰方便也)</p>
  <p id="aI5">客曰。<a id="a-I6"></a>唯命是听(速而应曰听其命令)</p>
  <p id="aI7">妙明曰。<a id="a-I8"></a>欲达离不离言之道者(此下形容造道之妙)</p>
  <p id="aI9">当先观一切法(欲学此道。<a id="a-IA"></a>应当观察世间所有生灭一切等法)</p>
  <p id="aIB">无实无虚(莫于虚实而生取着)</p>
  <p id="aIC">无我无彼(莫生人我之见)</p>
  <p id="aID">无垢无净(本性寂然元无垢净)</p>
  <p id="aIE">黜聪明(去智曰黜。<a id="a-IF"></a>谓去世间聪明)</p>
  <p id="aIG">堕支体(离形曰堕。<a id="a-IH"></a>谓离四大支体)</p>
  <p id="aII">廓尘习(廓落尘寰所习)</p>
  <p id="aIJ">屏念虑(屏音秉。<a id="a-IK"></a>谓屏除妄念思虑)</p>
  <p id="aIL">劈情卷欲(劈破私情卷除嗜欲)</p>
  <p id="aIM">泯智凝神(泯绝世智凝结心神)</p>
  <p id="aIN">忘怀澄思(不记情怀澄清思虑。<a id="a-IO"></a>如上数事去之可以近道矣)</p>
  <p id="aIP">然后眼如耳。<a id="a-IQ"></a>耳如鼻。<a id="a-IR"></a>鼻如口。<a id="a-IS"></a>口如耳(凡学道者。<a id="a-IT"></a>到此心凝形释之时。<a id="a-IU"></a>故六根总归一源。<a id="a-IV"></a>身心唯一不二。<a id="a-IW"></a>既尔则色声香味触法六尘。<a id="a-IX"></a>皆不能摇)</p>
  <p id="aIY">身心混融。<a id="a-IZ"></a>体智圆通(结上文意。<a id="a-Ia"></a>既六根不染。<a id="a-Ib"></a>身心混融。<a id="a-Ic"></a>圆通一体)</p>
  <p id="aId">直得贯疏亲(不知亲己亦不疏物)</p>
  <p id="aIe">忘物我(至道不可得。<a id="a-If"></a>以情求其物我之情。<a id="a-Ig"></a>皆不可不忘也)</p>
  <p id="aIh">泯荣辱(安荣耻辱之情。<a id="a-Ii"></a>而尽泯灭)</p>
  <p id="aIj">绝是非(是与不是。<a id="a-Ik"></a>尽皆绝之)</p>
  <p id="aIl">收视返听(收敛其目返照本源)</p>
  <p id="aIm">虚已冥真(空虚我有冥契本真)</p>
  <p id="aIn">百醭出于口边(忘其语言)</p>
  <p id="aIo">青草生于舌上(甚如死人)</p>
  <p id="aIp">千圣唤不回头(灵心绝待)</p>
  <p id="aIq">百鸟都无寻处(泯相澄神)</p>
  <p id="aIr">形同槁木(形体同枯槁之木者。<a id="a-Is"></a>无生意也)</p>
  <p id="aIt">心若死灰(心若久冷灰者。<a id="a-Iu"></a>再不起念也)</p>
  <p id="aIv">智闲远水孤峰(庄子云。<a id="a-Iw"></a>大智闲。<a id="a-Ix"></a>闲者是从容自得之貌。<a id="a-Iy"></a>可谓远水孤峰者。<a id="a-Iz"></a>虽有形而取之不可及也)</p>
  <p id="aJ0">性寂寒潭皎月(性体寂然。<a id="a-J1"></a>若寒潭水中之月影虽动而不摇流而不去矣)</p>
  <p id="aJ2">然后可以尽离不离言之道者也(总结上文意。<a id="a-J3"></a>若能如是。<a id="a-J4"></a>然后可许为离不离言之道)</p>
  <p id="aJ5">客蹶然而兴曰(蹶然速起之貌。<a id="a-J6"></a>兴者兴起之辞)</p>
  <p id="aJ7">予心意懵[懵-目+(歹*巳)](懵毛孔反。<a id="a-J8"></a>闷乱而性暗也。<a id="a-J9"></a>[懵-目+(歹*巳)]莫公反。<a id="a-JA"></a>心迷而不明也)</p>
  <p id="aJB">精神慌[怡-台+莽](慌胡广反。<a id="a-JC"></a>忽也[怡-台+莽]音母。<a id="a-JD"></a>愚昧也)</p>
  <p id="aJE">于子之说。<a id="a-JF"></a>莫知其所入也(总结上文意。<a id="a-JG"></a>闷乱而性暗。<a id="a-JH"></a>心迷而不明。<a id="a-JI"></a>恍惚愚昧。<a id="a-JJ"></a>于子之说法身妙理。<a id="a-JK"></a>皆无所知所入也)</p>
  <p id="aJL">妙明曰。<a id="a-JM"></a>夫何忽哉(何恍惚之有哉)</p>
  <p id="aJN">始吾以子为达矣。<a id="a-JO"></a>今子之鄙而至此乎(始初见子为通达者。<a id="a-JP"></a>今逼急而无所知者。<a id="a-JQ"></a>岂不鄙陋而至于此乎)</p>
  <p id="aJR">居吾将告汝(居若坐也。<a id="a-JS"></a>谓我将此理告之与汝也)</p>
  <p id="aJT">吾昔尝学于鱼岩老人(鱼岩山名。<a id="a-JU"></a>老人即妙明子。<a id="a-JV"></a>秉授法要师祥公是也)</p>
  <p id="aJW">三年之内执弟子礼(三年之间。<a id="a-JX"></a>以弟子之礼而侍奉也)</p>
  <p id="aJY">不敢以一言形是义也(不敢轻用一言问此义也)</p>
  <p id="aJZ">而鱼岩亦不我之告也(鱼岩亦不告说与我也)</p>
  <p id="aJa">五年之后。<a id="a-Jb"></a>服勤驱役无不从适(至五年后。<a id="a-Jc"></a>因服事殷勤驱驰役使。<a id="a-Jd"></a>无有不从顺而随适之者也)</p>
  <p id="aJe">始得鱼岩引而并席。<a id="a-Jf"></a>征申此道少有开觉(于此方得同席而坐。<a id="a-Jg"></a>少申道理。<a id="a-Jh"></a>略有开解知觉)</p>
  <p id="aJi">尔后日往而问。<a id="a-Jj"></a>而不我吝也(于后日每去问而不悭吝于我)</p>
  <p id="aJk">而子独心意迫速。<a id="a-Jl"></a>而容易于道者乎(岂惟以心逼迫急速容易。<a id="a-Jm"></a>而便得此道者乎)</p>
  <p id="aJn">客曰。<a id="a-Jo"></a>若义奈何(若此为之奈何)</p>
  <p id="aJp">妙明曰。<a id="a-Jq"></a>止乎止乎(止者。<a id="a-Jr"></a>禁约之辞。<a id="a-Js"></a>重言止者。<a id="a-Jt"></a>禁之至也)</p>
  <p id="aJu">夫走之愈数而迹之愈多(夫音扶。<a id="a-Jv"></a>夫者起辞之端。<a id="a-Jw"></a>数皆音朔。<a id="a-Jx"></a>谓走愈频数则踪迹愈多)</p>
  <p id="aJy">言之愈数而道之愈远(言频数则道转不相涉也)</p>
  <p id="aJz">若不处阴而息迹忘言而体道也(庄子云。<a id="a-K0"></a>处阴以休影。<a id="a-K1"></a>处静以息迹。<a id="a-K2"></a>少言辞则道自近矣)</p>
  <p id="aK3">向吾所说。<a id="a-K4"></a>始之以言言言(向上吾之言辞。<a id="a-K5"></a>则以言其说道之言也)</p>
  <p id="aK6">次之以言言无言(次后言辞。<a id="a-K7"></a>则用言无言之道也)</p>
  <p id="aK8">然未及以无言言无言也(若此则犹未是离无言无说之言也)</p>
  <p id="aK9">客曰。<a id="a-KA"></a>请闻无言(欲闻无言之道)</p>
  <p id="aKB">妙明示之默(良久默然。<a id="a-KC"></a>以示无言之道)</p>
  <p id="aKD">有间(有少顷间)</p>
  <p id="aKE">客曰。<a id="a-KF"></a>此离言之道者乎(只此可谓离言之道者乎)</p>
  <p id="aKG">妙明不应。<a id="a-KH"></a>遂击几而歌曰(以手击几。<a id="a-KI"></a>而遂歌数曰)</p>
  <p id="aKJ">修竹摇风兮窗户冷。<a id="a-KK"></a>澄潭浸月兮星斗寒瑶琴无弦兮曲朗然。<a id="a-KL"></a>高山流水兮不须弹(若邵子诗云。<a id="a-KM"></a>月到天心处。<a id="a-KN"></a>风来木面时。<a id="a-KO"></a>一般清意味。<a id="a-KP"></a>料得少人知。<a id="a-KQ"></a>自击几主此歌正显无言之道)</p>
  <p id="aKR">歌罢。<a id="a-KS"></a>就枕而卧(于是露尽离言之道。<a id="a-KT"></a>学者于此可玩味而自消息之)</p>
  <p id="aKU">客离席出户。<a id="a-KV"></a>移时而来曰向之问答。<a id="a-KW"></a>理甚隐密。<a id="a-KX"></a>不近人情。<a id="a-KY"></a>请置其说(离其席出于门外。<a id="a-KZ"></a>过时而来曰。<a id="a-Ka"></a>若向所言问答之辞。<a id="a-Kb"></a>其理甚隐而深密。<a id="a-Kc"></a>不近寻常情意。<a id="a-Kd"></a>且止其说也)</p>
  <p id="aKe">敢问。<a id="a-Kf"></a>佛向雪山修道。<a id="a-Kg"></a>不云登仙还言成佛。<a id="a-Kh"></a>其义若何(谓再敢问。<a id="a-Ki"></a>佛于雪山修道。<a id="a-Kj"></a>不言成仙犹言成佛。<a id="a-Kk"></a>其义何也)</p>
  <p id="aKl">妙明曰。<a id="a-Km"></a>道者导也。<a id="a-Kn"></a>导人至于无为即导引之义也(谓导引众生至于无为之义也)</p>
  <p id="aKo">客曰。<a id="a-Kp"></a>无为者何也(无为之理。<a id="a-Kq"></a>今何者是)</p>
  <p id="aKr">妙明曰。<a id="a-Ks"></a>向不云乎。<a id="a-Kt"></a>法身佛者即无为也(言法身佛者。<a id="a-Ku"></a>即无形无相无作无为之妙理也)</p>
  <p id="aKv">然无为者(下文形容无为之妙)</p>
  <p id="aKw">牵之无前(如颜子曰。<a id="a-Kx"></a>忽然在后是也)</p>
  <p id="aKy">引之无后(若瞻之在前也)</p>
  <p id="aKz">举之无上(若仰之弥高也)</p>
  <p id="aL0">抑之无下(如抑按无所下)</p>
  <p id="aL1">迎之无首(欲迎而观之。<a id="a-L2"></a>则无端绪)</p>
  <p id="aL3">随之无后(随而视之。<a id="a-L4"></a>则无其末后)</p>
  <p id="aL5">视之无形(顾视不见其形)</p>
  <p id="aL6">听之无声(审听不闻其声)</p>
  <p id="aL7">溷而不淈(溷昏一声。<a id="a-L8"></a>淈古没反。<a id="a-L9"></a>皆浊义。<a id="a-LA"></a>谓浊而不浊)</p>
  <p id="aLB">澄而不清(澄清也谓清而不清)</p>
  <p id="aLC">不可以言言(法身之理。<a id="a-LD"></a>举念则乖。<a id="a-LE"></a>故不可以言说)</p>
  <p id="aLF">不可以识识(识情一动障蔽真如。<a id="a-LG"></a>故不可以识识)</p>
  <p id="aLH">鸿蒙渺漭(鸿者自然之元气。<a id="a-LI"></a>以喻法身。<a id="a-LJ"></a>蒙者蒙蒙然者喻法身似有而无。<a id="a-LK"></a>渺漭者大水貌。<a id="a-LL"></a>亦喻法身渺漭而无有涯涘矣)</p>
  <p id="aLM">唯如如智可冥会耳(唯通达如如之智者。<a id="a-LN"></a>可玄知而密会契耳)</p>
 </body>
</html>