<!doctype html>
<html id="z3IBWmu1Sd" data-ver="974">
 <head>
  <meta charset="utf-8">
  <meta author="智升">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">开元释教录卷第五</h1>
  <h2 id="a2">总括群经录上之五</h2>
  <p id="a3">宋刘氏都建业。</p>
  <p id="a4">自武帝永初元年庚申。<a id="a-5"></a>至顺帝升明三年己未。<a id="a-6"></a>凡八主六十年。<a id="a-7"></a>缁素共有二十二人。<a id="a-8"></a>所出经律论等并杂集失译诸经。<a id="a-9"></a>总四百六十五部七百一十七卷(于中九十三部二百四十三卷见在三百七十二部四百七十四卷阙本) 宋沙门佛陀什(三部三十二卷律戒羯磨) 沙门畺良耶舍(二部二卷经) 沙门昙摩蜜多(一十二部一十七卷经) 沙门释智严(一十部三十一卷经) 沙门释宝云(四部一十七卷经集) 沙门伊叶波罗(一部一十三卷论) 沙门求那跋摩(一十部一十八卷律集) 沙门僧伽跋摩(五部二十四卷律论集) 沙门求那跋陀罗(五十二部一百三十四卷经论集) 沙门释昙无竭(一部一卷经) 居士沮渠京声(二十八部二十八卷经律) 沙门释慧简(一十部一十卷经集) 沙门功德直(二部七卷经) 沙门释僧璩(一部一卷羯磨) 沙门释法颖(一部一卷尼戒) 沙门竺法眷(六部二十九卷经) 沙门释翔公(一部二卷经) 沙门释道严(二部三卷经律) 沙门释勇公(三部三卷经) 沙门释法海(二部二卷经律) 沙门释先公(一部一卷经) 沙门僧伽跋弥(一部一卷律抄) 新集失译诸经(三百七部三百四十卷) 五分律三十卷(亦云弥沙塞律或三十四卷别录云二十四卷恐谬见道慧宋齐录及僧祐录) 五分比丘戒本一卷(亦云弥沙塞戒本见竺道祖录及僧祐录) 弥沙塞羯磨一卷(见竺道祖录及僧祐录)</p>
  <p id="aA">右三部三十二卷(律戒见在羯磨本阙)</p>
  <p id="aB">沙门佛陀什。<a id="a-C"></a>宋言觉寿。<a id="a-D"></a>罽宾国人。<a id="a-E"></a>少受业于弥沙塞部。<a id="a-F"></a>专精律品兼达禅要。<a id="a-G"></a>以废帝义符景平元年癸亥七月届于杨都。<a id="a-H"></a>先沙门法显于师子国得弥沙塞律梵本。<a id="a-I"></a>未及翻译而显迁化。<a id="a-J"></a>建业诸僧闻什既善此学。<a id="a-K"></a>于是请令出焉。<a id="a-L"></a>即以其年冬十一月。<a id="a-M"></a>集龙光寺译。<a id="a-N"></a>称为五分律。<a id="a-O"></a>什执梵文。<a id="a-P"></a>于填沙门智胜传语。<a id="a-Q"></a>龙光沙门竺道生东安沙门释慧严共执笔参正。<a id="a-R"></a>宋侍中琅琊王练为檀越。<a id="a-S"></a>至来年十二月方讫。<a id="a-T"></a>仍出戒心及羯磨文等。<a id="a-U"></a>并行于世。<a id="a-V"></a>什后不知所终 观无量寿佛经一卷(亦云无量寿观经初出见道慧宋齐录及高僧传) 观药王药上二菩萨经一卷(第二出见宋齐录及高僧传)</p>
  <p id="aW">右二部二卷其本见在。</p>
  <p id="aX">沙门畺良耶舍。<a id="a-Y"></a>宋云时称。<a id="a-Z"></a>西域人性刚直寡嗜欲。<a id="a-a"></a>善诵阿毗昙博涉律部。<a id="a-b"></a>其余诸经多所该综。<a id="a-c"></a>虽三藏兼明。<a id="a-d"></a>而以禅门专业。<a id="a-e"></a>每一游观或七日不起。<a id="a-f"></a>常以三昧正受传化诸国。<a id="a-g"></a>以元嘉元年甲子。<a id="a-h"></a>远冒沙河萃于建业。<a id="a-i"></a>文帝义隆深加叹异。<a id="a-j"></a>敕止钟山道林精舍。<a id="a-k"></a>沙门宝志崇其禅法。<a id="a-l"></a>沙门僧含请译观无量寿及药王药上。<a id="a-m"></a>观含即笔受。<a id="a-n"></a>以此二经是净土之洪因。<a id="a-o"></a>转障之秘术故。<a id="a-p"></a>沉吟嗟味流通宋国。<a id="a-q"></a>平昌孟顗承风钦敬。<a id="a-r"></a>资给丰厚。<a id="a-s"></a>顗出守会稽固请不从。<a id="a-t"></a>后移憩江陵。<a id="a-u"></a>元嘉十九年西游岷蜀。<a id="a-v"></a>处处弘道禅学成群。<a id="a-w"></a>后还卒于江陵。<a id="a-x"></a>春秋六十矣 虚空藏菩萨神咒经一卷(第二出与姚秦耶舍虚空藏及隋崛多虚空孕经等同本见李廓魏世录) 观虚空藏菩萨经一卷(亦名虚空藏观经亦直云虚空藏菩萨经见道慧宋齐录及僧祐录) 象腋经一卷(第四出与无所希望经等同本见李廓录) 诸法勇王经一卷(第二出与一切法高王经等同本见李廓录) 转女身经一卷(第四出与无垢贤女经等同本见李廓录) 观普贤菩萨行法经一卷(下注云出深功德经中或无行法字亦云普贤观经第三出见僧祐录) 五门禅经要用法一卷(第二出与安高出者同本见宝唱录及僧祐录) 新无量寿经二卷(第十出与世高无量寿经及宝积无量寿会等同本见真寂寺录) 郁伽长者所问经一卷(第六出与安玄法镜经及宝积郁伽长者会等同本见李廓录) 佛升忉利天为母说法经一卷(第三出与法护佛升忉利天经等同本见李廓录) 观无量寿佛经一卷(第二出与姜良耶舍出者同本见宝唱录) 禅秘要经五卷(或无经字一名禅法要元嘉十八年于祇洹寺出或三卷见僧祐录第三出今有禅秘要经五卷文极交错不可流行如删繁录中述)</p>
  <p id="ay">右一十二部一十七卷(五门禅经上七部七卷见在无量寿经下五部十卷阙本)</p>
  <p id="az">沙门昙摩蜜多。<a id="a-10"></a>宋言法秀。<a id="a-11"></a>罽宾人也。<a id="a-12"></a>年六七岁神明澄正。<a id="a-13"></a>每见法事辄自然欣跃。<a id="a-14"></a>其亲爱而异之遂令出家。<a id="a-15"></a>罽宾多出圣达。<a id="a-16"></a>屡值明师。<a id="a-17"></a>博贯群经特深禅法。<a id="a-18"></a>所得之要极其微奥。<a id="a-19"></a>为人沉邃有慧解。<a id="a-1A"></a>仪轨详整。<a id="a-1B"></a>生而连眉。<a id="a-1C"></a>故世称连眉禅师焉。<a id="a-1D"></a>少好游方誓志宣化。<a id="a-1E"></a>游历诸国遂适龟兹。<a id="a-1F"></a>未至一日王梦神告曰。<a id="a-1G"></a>有大福德人明当入国。<a id="a-1H"></a>汝应供养。<a id="a-1I"></a>明旦即敕外司。<a id="a-1J"></a>若有异人入境必驰奏闻。<a id="a-1K"></a>俄而蜜多果至。<a id="a-1L"></a>王自出郊迎延请入宫。<a id="a-1M"></a>遂从禀戒。<a id="a-1N"></a>尽四事之供。<a id="a-1O"></a>蜜多安而能迁不滞利养。<a id="a-1P"></a>居数年蜜有去志。<a id="a-1Q"></a>神又降梦曰。<a id="a-1R"></a>福德人舍王去矣。<a id="a-1S"></a>王惕然惊觉。<a id="a-1T"></a>既而君臣固留莫之能止。<a id="a-1U"></a>遂度流沙进到炖煌。<a id="a-1V"></a>于旷野之地建立精舍。<a id="a-1W"></a>植奈千株开园百亩。<a id="a-1X"></a>房阁池林极为严净。<a id="a-1Y"></a>顷之复适凉州。<a id="a-1Z"></a>仍于公府旧寺更营堂宇。<a id="a-1a"></a>学徒济济禅业甚盛。<a id="a-1b"></a>常以江左多民志欲传法。<a id="a-1c"></a>以元嘉元年展转至蜀。<a id="a-1d"></a>俄而出峡停止荆州。<a id="a-1e"></a>于长沙寺造立禅馆。<a id="a-1f"></a>翘诚恳恻祈请舍利。<a id="a-1g"></a>旬有余日遂感一枚。<a id="a-1h"></a>冲器出声放光满室。<a id="a-1i"></a>门徒道俗莫不更增勇猛人百其心居顷之沿流东下至于建业。<a id="a-1j"></a>初止中兴寺。<a id="a-1k"></a>晚憩祇洹。<a id="a-1l"></a>其道声素着倾都礼讯。<a id="a-1m"></a>自宋文袁皇后及皇子公主莫不设斋。<a id="a-1n"></a>桂宫请戒。<a id="a-1o"></a>椒掖参候之使旬日相属。<a id="a-1p"></a>从元嘉元年甲子至十八年辛巳。<a id="a-1q"></a>译虚空藏神咒等经一十二部。<a id="a-1r"></a>常以禅道教授学徒。<a id="a-1s"></a>凡所归投不远千里。<a id="a-1t"></a>四辈远近皆号大禅师焉。<a id="a-1u"></a>会稽太守孟顗深信真谛。<a id="a-1v"></a>以三宝为己任。<a id="a-1w"></a>素好禅味敬心殷重。<a id="a-1x"></a>及临浙河请与同游。<a id="a-1y"></a>乃于酂县之山建立塔寺。<a id="a-1z"></a>东境旧俗多趣巫祝。<a id="a-20"></a>及妙化所移比屋归正。<a id="a-21"></a>自西徂东无思不服。<a id="a-22"></a>后还建业憩定林下寺。<a id="a-23"></a>禅师天性凝静雅爱山水。<a id="a-24"></a>以为钟山镇岳特美嵩华。<a id="a-25"></a>常叹下寺基构未穷形胜。<a id="a-26"></a>于是乘高相地揆卜山势。<a id="a-27"></a>斩石刊木营建上寺。<a id="a-28"></a>殿房禅室肃然深远。<a id="a-29"></a>实依俙鹫岩仿佛祇树矣。<a id="a-2A"></a>于是息心之众万里来集。<a id="a-2B"></a>讽诵肃邕望风成化。<a id="a-2C"></a>爰自西域至于南土。<a id="a-2D"></a>凡所游履。<a id="a-2E"></a>靡不兴造檀会敷陈教法。<a id="a-2F"></a>初禅师之发罽宾也。<a id="a-2G"></a>有迦毗罗神卫送。<a id="a-2H"></a>遂至龟兹。<a id="a-2I"></a>于中路欲反。<a id="a-2J"></a>乃现形告辞禅师曰。<a id="a-2K"></a>汝神力通变自在游处。<a id="a-2L"></a>将不相随共往南方。<a id="a-2M"></a>语毕即收影不见。<a id="a-2N"></a>遂远从至于杨都。<a id="a-2O"></a>故仍于上寺图像着壁。<a id="a-2P"></a>迄至于今犹有声影之验。<a id="a-2Q"></a>洁诚祈福莫不享愿。<a id="a-2R"></a>以元嘉十九年七月六日卒于上寺。<a id="a-2S"></a>春秋八十有七。<a id="a-2T"></a>道俗四部行哭相趋。<a id="a-2U"></a>仍葬于钟山宋熙寺前 无尽意菩萨经六卷(初题云大集经中无尽意所说不可尽义品第二十二亦直云无尽意经亦名阿差末经第四出与法护阿差末等同本见李廓录) 法华三昧经一卷(法华支流见长房录) 广博严净不退转轮经四卷(第三出或六卷或直云广博严净经亦直云不退转法轮经与法护阿惟越致遮经等同本元嘉四年出见宋齐录及僧祐录) 四天王经一卷(见僧祐录及高僧传) 普曜经八卷(第三出或六卷或四卷与蜀普曜竺法护普曜及唐译方广庄严并同本见宋齐录及僧祐录高僧传等) 净度三昧经一卷(初出见长房录) 菩萨璎珞本业经二卷(第二出见长房录) 生经五卷(第二出与法护出者同本房云见别录) 善德优婆塞经一卷(见长房录) 阿那含经二卷(见长房录)</p>
  <p id="a2V">右一十部三十一卷(四天王经上四部一十二卷见在普曜经下六部一十九卷阙本)</p>
  <p id="a2W">沙门释智严。<a id="a-2X"></a>西凉州人弱冠出家。<a id="a-2Y"></a>便以精勤著称。<a id="a-2Z"></a>纳衣宴坐蔬食永年。<a id="a-2a"></a>每欲博事名师广求经诰。<a id="a-2b"></a>遂周流西国进到罽宾。<a id="a-2c"></a>入摩天陀罗精舍。<a id="a-2d"></a>从佛驮先比丘咨受禅法。<a id="a-2e"></a>渐染三年功踰十载。<a id="a-2f"></a>佛驮先见其禅思有绪特深器异。<a id="a-2g"></a>彼诸道俗闻而叹曰。<a id="a-2h"></a>秦地乃有求道沙门矣始不轻秦类敬接远人。<a id="a-2i"></a>时有佛陀跋陀罗比丘。<a id="a-2j"></a>亦是彼国禅匠。<a id="a-2k"></a>严乃要请东归欲传法中土。<a id="a-2l"></a>跋陀嘉其恳至遂共东行。<a id="a-2m"></a>踰越岁时达于关内。<a id="a-2n"></a>恒相依附共止长安。<a id="a-2o"></a>顷之跋陀横为秦僧所摈。<a id="a-2p"></a>严与西来徒众并分散出关。<a id="a-2q"></a>仍憩山东精舍。<a id="a-2r"></a>坐禅诵经力精修学。<a id="a-2s"></a>晋义熙十三年宋武西伐姚泓。<a id="a-2t"></a>克捷旋旆涂出山东。<a id="a-2u"></a>时始兴公王恢从驾游观山川至严精舍。<a id="a-2v"></a>见其同志三僧各坐绳床禅思湛然。<a id="a-2w"></a>恢乃弹指。<a id="a-2x"></a>三人开目。<a id="a-2y"></a>俄而还闭。<a id="a-2z"></a>不与交言。<a id="a-30"></a>恢心敬其奇。<a id="a-31"></a>访诸耆老。<a id="a-32"></a>皆云。<a id="a-33"></a>隐居积岁未尝辄出。<a id="a-34"></a>恢即启宋武延请还都。<a id="a-35"></a>莫肯行者。<a id="a-36"></a>屡请既至。<a id="a-37"></a>二人推严随行。<a id="a-38"></a>恢道怀素笃礼事甚备。<a id="a-39"></a>还都即住始兴寺。<a id="a-3A"></a>严性虚静志避嚣尘。<a id="a-3B"></a>恢乃于东郊之际更起精舍。<a id="a-3C"></a>即枳园寺也。<a id="a-3D"></a>严前还于西域。<a id="a-3E"></a>所得梵本众经未及译写。<a id="a-3F"></a>到元嘉四年丁卯。<a id="a-3G"></a>乃共沙门宝云。<a id="a-3H"></a>译出无尽意等经十部。<a id="a-3I"></a>严在寺不受别请常分卫自资。<a id="a-3J"></a>道化所被幽显咸服。<a id="a-3K"></a>严清素寡欲。<a id="a-3L"></a>随受随施。<a id="a-3M"></a>少而游方无所滞着。<a id="a-3N"></a>禀性冲退不自陈叙。<a id="a-3O"></a>故虽多美行世无得而尽传。<a id="a-3P"></a>严昔未出家时。<a id="a-3Q"></a>曾受五戒有所亏犯。<a id="a-3R"></a>后入道受具足。<a id="a-3S"></a>常疑不得戒。<a id="a-3T"></a>每以为惧。<a id="a-3U"></a>积年禅观而不能自了。<a id="a-3V"></a>遂更泛海重到天竺。<a id="a-3W"></a>咨诸明达。<a id="a-3X"></a>值罗汉比丘具以事问。<a id="a-3Y"></a>罗汉不敢判决。<a id="a-3Z"></a>乃为严入定。<a id="a-3a"></a>往兜率宫咨启弥勒。<a id="a-3b"></a>弥勒答云得戒。<a id="a-3c"></a>严大喜跃。<a id="a-3d"></a>于是步归。<a id="a-3e"></a>行至罽宾无疾而卒。<a id="a-3f"></a>时年七十八。<a id="a-3g"></a>彼国凡圣烧身各处。<a id="a-3h"></a>严虽戒操高明。<a id="a-3i"></a>而实行未辩。<a id="a-3j"></a>始移尸向凡僧墓地。<a id="a-3k"></a>而尸重不起。<a id="a-3l"></a>改向圣墓则飘然自轻。<a id="a-3m"></a>严弟子智羽智远故从西来。<a id="a-3n"></a>报此征瑞俱还外国。<a id="a-3o"></a>以此推严信是得道人也。<a id="a-3p"></a>但未知果向中间若深浅耳 调伏众生业经(出大集经) 一音显正法经(或云一音演正法经出悲华经) 善德婆罗门问提婆达多经(出大云经) 毗罗三昧经二卷(祐等诸录皆注为疑大周录中刊之为正今寻文言浅鄙义理疏遗故入疑科用除稗秽)</p>
  <p id="a3q">调伏众生等四部五卷。<a id="a-3r"></a>长房等录皆云严译。<a id="a-3s"></a>今以前三别生后一疑伪。<a id="a-3t"></a>今为实录故并删之 佛本行经七卷(或云佛本行赞传于六合山寺出或云五卷见僧祐宝唱内典等录高僧传云佛本行赞经) 新无量寿经二卷(永初二年于道场寺出一录云于六合山寺出第九译与宝积无量寿会等同本见道慧僧祐等录) 净度三昧经二卷(第二出见竺道祖杂录) 付法藏经六卷(初出见李廓录)</p>
  <p id="a3u">右四部一十七卷(前一部七卷见在后三部十卷阙本)</p>
  <p id="a3v">沙门释宝云。<a id="a-3w"></a>凉州人也。<a id="a-3x"></a>弱年出家精勤有学行。<a id="a-3y"></a>志韵刚洁不偶于世。<a id="a-3z"></a>故少以直方纯业为名。<a id="a-40"></a>而求法恳恻忘身殉道。<a id="a-41"></a>誓欲躬睹灵迹广寻经教。<a id="a-42"></a>以晋隆安之初远适西域。<a id="a-43"></a>与法显智严先后相随。<a id="a-44"></a>涉履流沙登踰雪岭。<a id="a-45"></a>勤苦艰至不以为难。<a id="a-46"></a>遂历于填天竺诸国。<a id="a-47"></a>备睹灵异。<a id="a-48"></a>乃经罗刹之野。<a id="a-49"></a>闻天鼓之音。<a id="a-4A"></a>释迦影迹多所瞻礼。<a id="a-4B"></a>云在外域遍学梵书。<a id="a-4C"></a>天竺诸国音字诂训悉皆贯练。<a id="a-4D"></a>后还长安。<a id="a-4E"></a>随禅师佛陀跋陀受业。<a id="a-4F"></a>修学禅门孜孜不怠。<a id="a-4G"></a>及禅师横为秦僧所摈。<a id="a-4H"></a>云亦奔亡。<a id="a-4I"></a>会庐山远公解其摈事。<a id="a-4J"></a>共归杨都安止道场寺。<a id="a-4K"></a>僧众以云志力坚猛弘道绝域。<a id="a-4L"></a>莫不披衿咨问敬而受焉。<a id="a-4M"></a>初共智严同出诸经。<a id="a-4N"></a>严既迁化云独宣译。<a id="a-4O"></a>以元嘉年中译佛本行经等四部。<a id="a-4P"></a>云手执梵本口自宣译。<a id="a-4Q"></a>华戎兼通音训允正。<a id="a-4R"></a>云之所定众咸信服。<a id="a-4S"></a>初关中沙门竺佛念善于宣译。<a id="a-4T"></a>于符姚二代显出众经。<a id="a-4U"></a>江左练梵莫踰于云。<a id="a-4V"></a>故于晋宋之际弘通法藏。<a id="a-4W"></a>沙门慧观等咸友而善之。<a id="a-4X"></a>云性好幽。<a id="a-4Y"></a>居以保闲寂。<a id="a-4Z"></a>遂适六合山寺。<a id="a-4a"></a>山多荒民俗好草窃。<a id="a-4b"></a>云说法教诱。<a id="a-4c"></a>多有改恶礼事供养。<a id="a-4d"></a>十室而九。<a id="a-4e"></a>顷之道场慧观临卒。<a id="a-4f"></a>请云还都总理寺任。<a id="a-4g"></a>云不得已而还。<a id="a-4h"></a>居道场岁许。<a id="a-4i"></a>复还六合。<a id="a-4j"></a>以元嘉二十六年终于山寺。<a id="a-4k"></a>春秋七十有四。<a id="a-4l"></a>其游履外国别有记传 杂阿毗昙心十三卷(第三出见高僧传及僧祐录或十四卷)</p>
  <p id="a4m">右一部一十三卷阙本。</p>
  <p id="a4n">沙门伊叶波罗。<a id="a-4o"></a>宋云自在。<a id="a-4p"></a>西域人。<a id="a-4q"></a>妙通三藏明解四含。<a id="a-4r"></a>以元嘉三年景寅游于彭城。<a id="a-4s"></a>为北徐州刺史太原王仲德。<a id="a-4t"></a>译杂阿毗昙心。<a id="a-4u"></a>译至择品。<a id="a-4v"></a>缘碍未竟遂辍。<a id="a-4w"></a>但成十卷。<a id="a-4x"></a>刺史亲自笔受。<a id="a-4y"></a>至八年辛未更请求那跋摩续译。<a id="a-4z"></a>都讫成十三卷 菩萨善戒经九卷(一名菩萨地或十卷于祇洹寺出见竺道祖僧祐二录及高僧传长房等录并云善戒经二十卷又云弟子更出二品成三十卷并非也) 菩萨善戒经一卷(优波离问菩萨受戒法见宝唱录若准祐记将此为初卷兼前九卷共成十卷然北地经本离之已久不可合之且依旧定) 菩萨内戒经一卷(是法上录) 优婆塞五戒威仪经一卷(见宝唱录) 沙弥威仪一卷(或云沙弥威仪经见长房录) 四分比丘尼羯磨法一卷(祐云昙无德羯磨亦云杂羯磨元嘉八年于祇洹寺出见僧祐宝唱二录及高僧传等亦直云四分羯磨) 优婆塞五戒相经一卷(一名优婆塞五戒略论元嘉八年于祇洹寺出第一译见僧祐宝唱二录及高僧传) 龙树菩萨为禅陀迦王说法要偈一卷(见唐旧录) 善信二十二戒一卷(亦云离欲优婆塞优婆夷具行二十二戒文亦云三归优婆塞戒祐云三归及优婆塞二十二戒或云优婆塞戒见高僧传及僧祐录) 经律分异记一卷(见长房录)</p>
  <p id="a50">右一十部一十八卷(龙树说法要偈上八部一十六卷见在善信二十二戒下二部二卷阙本)</p>
  <p id="a51">沙门求那跋摩。<a id="a-52"></a>宋言功德铠。<a id="a-53"></a>本刹利种。<a id="a-54"></a>累世为王治在罽宾国。<a id="a-55"></a>祖父呵梨跋陀(此云师子贤)以刚直被徙。<a id="a-56"></a>父僧伽阿难(此云众喜)因潜隐山泽。<a id="a-57"></a>跋摩年十四便机见俊达深有远度。<a id="a-58"></a>仁爱泛博崇德务善。<a id="a-59"></a>其母尝须野肉令跋摩办之。<a id="a-5A"></a>跋摩启曰。<a id="a-5B"></a>有命之类莫不贪生。<a id="a-5C"></a>夭彼之命非仁人矣。<a id="a-5D"></a>母怒曰。<a id="a-5E"></a>设令得罪吾当代汝。<a id="a-5F"></a>跋摩他日煮油误浇其指。<a id="a-5G"></a>因谓母曰。<a id="a-5H"></a>代儿忍痛。<a id="a-5I"></a>母曰。<a id="a-5J"></a>痛在汝身吾何能代。<a id="a-5K"></a>跋摩曰。<a id="a-5L"></a>眼前之苦尚不能代况三涂耶。<a id="a-5M"></a>母乃悔悟终身断杀。<a id="a-5N"></a>至年十八相工见而谓曰。<a id="a-5O"></a>君年三十当抚临大国南面称尊。<a id="a-5P"></a>若不乐世荣当获圣果。<a id="a-5Q"></a>至年二十出家受戒。<a id="a-5R"></a>洞明九部博晓四含。<a id="a-5S"></a>诵经百余万言。<a id="a-5T"></a>深达律品妙入禅要。<a id="a-5U"></a>时号曰三藏法师。<a id="a-5V"></a>至年三十罽宾王薨绝无绍嗣。<a id="a-5W"></a>众咸议曰。<a id="a-5X"></a>跋摩帝室之胤又才明德重。<a id="a-5Y"></a>可请令还俗以绍国位。<a id="a-5Z"></a>群臣数百再三固请跋摩不纳。<a id="a-5a"></a>乃辞师违众林栖谷饮。<a id="a-5b"></a>孤行山野遁迹人世。<a id="a-5c"></a>后到师子国观风弘教。<a id="a-5d"></a>识真之众咸谓已得初果。<a id="a-5e"></a>仪形感物见者发心。<a id="a-5f"></a>后至阇婆国。<a id="a-5g"></a>初未至一日阇婆王母梦见一道士飞舶入国。<a id="a-5h"></a>明旦果是跋摩来至。<a id="a-5i"></a>母敬以圣礼从受五戒。<a id="a-5j"></a>母因劝王曰。<a id="a-5k"></a>宿世因缘得为母子。<a id="a-5l"></a>我已受戒而汝不信。<a id="a-5m"></a>恐后生之因永绝今果。<a id="a-5n"></a>王迫以母敕即奉命受戒。<a id="a-5o"></a>染习既久专精渐笃。<a id="a-5p"></a>顷之邻兵犯境。<a id="a-5q"></a>王谓跋摩曰。<a id="a-5r"></a>外贼恃力欲见侵侮。<a id="a-5s"></a>若与斗战伤杀必多。<a id="a-5t"></a>如其不拒危亡将至。<a id="a-5u"></a>今唯归命师尊不知何计。<a id="a-5v"></a>跋摩曰。<a id="a-5w"></a>暴寇相攻宜须御捍。<a id="a-5x"></a>但当起慈悲心勿兴害念耳。<a id="a-5y"></a>王自领兵拟之。<a id="a-5z"></a>旗鼓始交贼便退散。<a id="a-60"></a>王遇流矢伤脚。<a id="a-61"></a>跋摩为咒水洗之信宿平复。<a id="a-62"></a>王恭信稍殷乃欲出家修道。<a id="a-63"></a>因告群臣曰。<a id="a-64"></a>吾欲躬栖法门。<a id="a-65"></a>卿等更择明主。<a id="a-66"></a>群臣皆拜伏劝请曰。<a id="a-67"></a>王若舍国则子民无依。<a id="a-68"></a>且敌国凶强恃险相对。<a id="a-69"></a>如失恩覆则黔首奚处。<a id="a-6A"></a>大王天慈宁不愍命。<a id="a-6B"></a>王不忍固违乃就群臣请三愿。<a id="a-6C"></a>若许者当留治国。<a id="a-6D"></a>一愿凡所王境同奉和上。<a id="a-6E"></a>二愿尽所治内一切断杀。<a id="a-6F"></a>三愿所有储财赈给贫病。<a id="a-6G"></a>群臣欢喜佥然敬诺。<a id="a-6H"></a>于是一国皆从受戒。<a id="a-6I"></a>王后为跋摩立精舍。<a id="a-6J"></a>躬自引材伤王脚指。<a id="a-6K"></a>跋摩又为咒治有顷平复。<a id="a-6L"></a>道化之声播于遐迩。<a id="a-6M"></a>邻国闻风皆遣使要请。<a id="a-6N"></a>时杨都名德沙门慧观慧聪等。<a id="a-6O"></a>远挹风猷思欲餐禀。<a id="a-6P"></a>以元嘉元年九月面启文帝求迎请跋摩。<a id="a-6Q"></a>当即敕交州刺史令泛舶延致观等。<a id="a-6R"></a>又遣沙门法长道冲道隽等往彼祈请。<a id="a-6S"></a>并致书于跋摩及阇婆王婆多伽等。<a id="a-6T"></a>必希顾临宋境流行道教。<a id="a-6U"></a>跋摩以圣化宜广不惮游方。<a id="a-6V"></a>先已随商人竺难提舶欲向一小国。<a id="a-6W"></a>会值便风遂至广州。<a id="a-6X"></a>故其遗文云。<a id="a-6Y"></a>业行风所吹遂之于宋境。<a id="a-6Z"></a>此之谓也。<a id="a-6a"></a>文帝知跋摩已至南海于是复敕州郡令资发至都。<a id="a-6b"></a>路由始兴经停岁许。<a id="a-6c"></a>始兴有虎丘山。<a id="a-6d"></a>山形耸峭峰岭高绝。<a id="a-6e"></a>跋摩谓其仿佛耆阇崛。<a id="a-6f"></a>乃改名灵鹫。<a id="a-6g"></a>于山寺之外别立禅室。<a id="a-6h"></a>去寺数里磬音不闻。<a id="a-6i"></a>每至鸣椎跋摩已至。<a id="a-6j"></a>或致雨不沾。<a id="a-6k"></a>或履泥不湿。<a id="a-6l"></a>时众道俗莫不肃然增敬。<a id="a-6m"></a>寺有宝月殿。<a id="a-6n"></a>跋摩于殿北壁手自画作罗云像及定光儒童布发之形像。<a id="a-6o"></a>成之后每夕放光久之乃歇。<a id="a-6p"></a>始兴太守蔡茂之深加敬仰。<a id="a-6q"></a>后茂之将死。<a id="a-6r"></a>跋摩躬自往视说法安慰。<a id="a-6s"></a>后家人梦见茂之在寺中与众僧讲法。<a id="a-6t"></a>实由跋摩化导之力也。<a id="a-6u"></a>此山本多虎灾。<a id="a-6v"></a>自跋摩居之昼行夜往。<a id="a-6w"></a>或时值虎以杖按头弄之而去。<a id="a-6x"></a>于是山旅水宾去来无梗。<a id="a-6y"></a>盛德归化者十有七八焉。<a id="a-6z"></a>跋摩尝于别室入禅累日不出。<a id="a-70"></a>寺僧遣沙弥往候之。<a id="a-71"></a>见一白师子缘柱而立。<a id="a-72"></a>亘空弥漫生青莲华。<a id="a-73"></a>沙弥惊恐大呼。<a id="a-74"></a>往逐师子豁无所见。<a id="a-75"></a>其灵异无方类多如此。<a id="a-76"></a>后文帝重敕观等复更敦请。<a id="a-77"></a>乃泛舟下都。<a id="a-78"></a>以元嘉八年正月达于建业。<a id="a-79"></a>文帝引见劳问殷勤因又言曰。<a id="a-7A"></a>弟子常欲持斋不杀。<a id="a-7B"></a>迫以身殉物不获从志。<a id="a-7C"></a>法师既不远万里来化此国。<a id="a-7D"></a>将何以教之。<a id="a-7E"></a>跋摩曰。<a id="a-7F"></a>夫道在心不在事。<a id="a-7G"></a>法由己非由人。<a id="a-7H"></a>且帝王与匹夫所修各异。<a id="a-7I"></a>匹夫身贱名劣言令不威。<a id="a-7J"></a>若不克己苦躬将何为用。<a id="a-7K"></a>帝王以四海为家万民为子。<a id="a-7L"></a>出一嘉言则士女咸悦。<a id="a-7M"></a>布一善政则人神以和。<a id="a-7N"></a>刑不夭命役无劳力。<a id="a-7O"></a>则使风雨适时寒暖应节百谷滋繁桑麻郁茂。<a id="a-7P"></a>如此持斋斋亦大矣。<a id="a-7Q"></a>不杀亦众矣。<a id="a-7R"></a>宁在阙半日之餐全一禽之命然后方为弘济耶。<a id="a-7S"></a>帝乃抚几叹曰。<a id="a-7T"></a>夫俗人迷于远理。<a id="a-7U"></a>沙门滞于近教。<a id="a-7V"></a>迷远理者谓至道虚说。<a id="a-7W"></a>滞近教者则拘恋篇章。<a id="a-7X"></a>至如跋摩法师所言。<a id="a-7Y"></a>真谓开悟明达。<a id="a-7Z"></a>可与谈于天人之际矣。<a id="a-7a"></a>乃敕住祇洹寺供给隆厚。<a id="a-7b"></a>公王英彦莫不宗奉。<a id="a-7c"></a>俄而于寺开讲法华及十地。<a id="a-7d"></a>法席之日轩盖盈衢。<a id="a-7e"></a>观瞩往还肩随踵接。<a id="a-7f"></a>跋摩神府自然妙辩天绝。<a id="a-7g"></a>或时假译人而往复悬悟。<a id="a-7h"></a>跋摩即于祇洹寺译菩萨善戒经等十部(其善戒经长房等录并云十卷。<a id="a-7i"></a>下注云后弟子于定林更出二品成三十卷者非也。<a id="a-7j"></a>今但九卷或云十卷。<a id="a-7k"></a>应是传写差误加其二字。<a id="a-7l"></a>僧祐录中只云十卷。<a id="a-7m"></a>故知余录传写误也。<a id="a-7n"></a>又按高僧传云。<a id="a-7o"></a>祇洹慧义请出菩萨善戒。<a id="a-7p"></a>始得二十八品。<a id="a-7q"></a>后弟子代出一品成三十品。<a id="a-7r"></a>房等录云续成三十卷者误之甚也。<a id="a-7s"></a>又长房等录复云跋摩译杂阿毗昙心十三卷。<a id="a-7t"></a>今以伊叶波罗译出十卷跋摩后续成其十三。<a id="a-7u"></a>非谓跋摩更别翻出。<a id="a-7v"></a>二处俱载此亦不然。<a id="a-7w"></a>今此删之载于前录)</p>
  <p id="a7x">并文义详允梵宋弗差。<a id="a-7y"></a>时影福寺尼慧果净音等共请跋摩云。<a id="a-7z"></a>去六年有师子国八尼至都云。<a id="a-80"></a>宋地先未经有尼那得二众受戒。<a id="a-81"></a>恐戒品不全。<a id="a-82"></a>跋摩云戒法本在大僧众发。<a id="a-83"></a>设不本事无妨得戒。<a id="a-84"></a>如爱道之缘。<a id="a-85"></a>诸尼又恐年月不满苦欲更受。<a id="a-86"></a>跋摩称云善哉。<a id="a-87"></a>苟欲增明甚助随喜。<a id="a-88"></a>但西国尼年腊未登又十人不满。<a id="a-89"></a>且令学宋语别因西域居士更请外国尼来足满十数。<a id="a-8A"></a>其年夏在定林下寺安居。<a id="a-8B"></a>时有信者采华布席。<a id="a-8C"></a>唯跋摩所坐华彩更鲜。<a id="a-8D"></a>众咸崇以圣礼。<a id="a-8E"></a>夏竟还祇洹。<a id="a-8F"></a>其年九月二十八日中食未毕先起还阁。<a id="a-8G"></a>其弟子后至奄然已终。<a id="a-8H"></a>春秋六十有五。<a id="a-8I"></a>未终之前预造遗文偈颂三十六行。<a id="a-8J"></a>自说因缘云。<a id="a-8K"></a>已证二果。<a id="a-8L"></a>手自封缄付弟子阿沙罗云。<a id="a-8M"></a>我终后可以此文还示天竺僧。<a id="a-8N"></a>亦可示此境僧也。<a id="a-8O"></a>既终之后即扶坐绳床颜貌不异似若入定。<a id="a-8P"></a>道俗赴者千有余人。<a id="a-8Q"></a>并闻香气芬烈。<a id="a-8R"></a>咸见一物状若龙蛇可长一匹许。<a id="a-8S"></a>起于尸侧直上冲天莫能名者。<a id="a-8T"></a>即于南林戒坛前依外国法阇毗之。<a id="a-8U"></a>四部鳞集香薪成[卄/積]。<a id="a-8V"></a>灌之香油以烧遗阴。<a id="a-8W"></a>五色焰起氛氲丽空。<a id="a-8X"></a>是时天景澄朗道俗哀叹。<a id="a-8Y"></a>仍于其处起立白塔。<a id="a-8Z"></a>欲重受戒诸尼悲泣望断不能自胜。<a id="a-8a"></a>初跋摩至宋。<a id="a-8b"></a>文帝欲从受菩萨戒。<a id="a-8c"></a>未及咨禀。<a id="a-8d"></a>奄而迁化。<a id="a-8e"></a>以本意不遂。<a id="a-8f"></a>伤恨弥深。<a id="a-8g"></a>乃令众僧译出其遗文云(遗文在传恐繁故止) 毗尼摩得勒伽十卷(初卷云萨婆多部毗尼摩得勒伽元嘉十二年乙亥正月于秣陵平乐寺出至九月二十二日讫见道慧宋齐录及僧祐录) 杂阿毗昙心论十一卷(或无论字亦云杂阿毗昙经房云杂阿毗昙毗婆沙或十四卷第四译元嘉十一年甲戌九月于长干寺出周年乃讫见僧祐录及经序) 劝发诸王要偈一卷(龙树菩萨撰第二出见僧祐录及高僧传) 分别业报略一卷(大勇菩萨撰或云大勇菩萨分别业报略集见僧祐录及高僧传) 请圣僧浴文一卷(见僧祐录及高僧传)</p>
  <p id="a8h">右五部二十四卷(前四部二十三卷见在后一部一卷阙本)</p>
  <p id="a8i">沙门僧伽跋摩。<a id="a-8j"></a>宋言众铠。<a id="a-8k"></a>印度人也。<a id="a-8l"></a>少而弃俗。<a id="a-8m"></a>清峻有戒德。<a id="a-8n"></a>明解律藏尤精杂心。<a id="a-8o"></a>以元嘉十年癸酉。<a id="a-8p"></a>步自流沙届于建业。<a id="a-8q"></a>风宇宏肃道俗敬异。<a id="a-8r"></a>咸宗而事之。<a id="a-8s"></a>号曰三藏法师。<a id="a-8t"></a>初景平元年平陆令许桑舍宅建刹。<a id="a-8u"></a>因名平陆寺。<a id="a-8v"></a>后道场慧观以跋摩道行纯备请住此寺。<a id="a-8w"></a>崇其供养以表厥德。<a id="a-8x"></a>跋摩共观起塔三层。<a id="a-8y"></a>行道讽诵日夜不辍。<a id="a-8z"></a>僧众归集道化流布。<a id="a-90"></a>初三藏法师深明戒品。<a id="a-91"></a>将为影福寺尼慧果等重受具戒。<a id="a-92"></a>是时二众未备。<a id="a-93"></a>而三藏迁化。<a id="a-94"></a>俄而师子国比丘尼铁萨罗等至。<a id="a-95"></a>众乃共请跋摩为师继轨三藏。<a id="a-96"></a>祇洹慧义擅步杨都谓为矫异。<a id="a-97"></a>执志不同。<a id="a-98"></a>亲与跋摩拒论翻覆。<a id="a-99"></a>跋摩标宗显法理证明允。<a id="a-9A"></a>慧义遂回其刚褊靡然推服。<a id="a-9B"></a>乃率其弟子服膺禀戒。<a id="a-9C"></a>僧尼受者数百许人。<a id="a-9D"></a>宋彭城王义康崇其戒范。<a id="a-9E"></a>广设斋供四众。<a id="a-9F"></a>殷盛倾于都邑。<a id="a-9G"></a>顷之名德大僧慧观等。<a id="a-9H"></a>以跋摩妙解杂心讽诵通达。<a id="a-9I"></a>先三藏虽译未及缮写。<a id="a-9J"></a>以十一年九月。<a id="a-9K"></a>于长干寺。<a id="a-9L"></a>招集学士更请出焉。<a id="a-9M"></a>宝云译语观自笔受。<a id="a-9N"></a>研校精悉周年方就。<a id="a-9O"></a>续出摩得勒伽等凡五部。<a id="a-9P"></a>跋摩游化为志不滞一方。<a id="a-9Q"></a>既传经事毕将还本土。<a id="a-9R"></a>众咸祈请。<a id="a-9S"></a>莫之能留。<a id="a-9T"></a>以元嘉十九年随西域贾人舶还外国。<a id="a-9U"></a>莫详其终 胜鬘师子吼一乘大方便方广经一卷(第二出与宝积胜鬘夫人会等同本元嘉十三年八月十四日于丹阳郡出宝云传语慧观笔受见道慧僧祐李廓等录) 大方广宝箧经三卷(第四出或二卷与文殊现宝藏经等同本见李廓录) 相续解脱地波罗蜜了义经一卷(或二卷亦名解脱了义经亦直云相续解脱经于东安寺出是解深密经后二品见道慧僧祐李廓法上等僧四录高传云于荆州出) 楞伽阿跋多罗宝经四卷(第二出元嘉二十年于道场寺译慧观笔受与入楞伽及大乘入楞伽经等同本见道慧僧祐法上等录高僧传云丹阳郡出) 菩萨行方便境界神通变化经三卷(初出与大萨遮尼干子经同本或无境界字见李廓录) 老母女六英经一卷(亦云老母经第三出与老女人经等同本房云见别录) 申日儿本经一卷(或云申儿本第三出与月光童子经等同本房云见别录录云申兜本误也) 阿难陀目佉尼呵离陀经一卷(或云出无量门持经第六译与无量门微密持经等同本房云见别录房录别载出无量门持经者误也) 央崛魔罗经四卷(道场寺出见道慧僧祐法上等录高僧传云于荆州辛寺出) 大法鼓经二卷(东安寺出见道慧僧祐李廓法上等四录) 大意经一卷(房云见别录) 十二头陀经一卷(房云见别录) 树提伽经一卷(房云见别录) 杂阿含经五十卷(于瓦官寺译梵本法显赍来高僧传云祇洹寺出见道慧宋齐录及僧祐录) 鹦鹉经一卷(亦名兜调经出中阿含第四十四异译房云见别录) 鞞摩肃经一卷(出中阿含第五十七异译) 四人出现世间经一卷(出增一阿含第八卷异译房云见别录) 十一想思念如来经一卷(或云十一思惟念如来经出增一阿含第四十八初异译房云见别录) 阿速达经一卷(第三出与玉耶经等同本房云见别录) 过去现在因果经四卷(于荆州辛寺出第六译与修行本起瑞应本起等同本见始兴及李廓僧祐等录) 摩诃迦葉度贫母经一卷(房云见别录) 十二品生死经一卷(房云见别录) 罪福报应经一卷(一名轮转五道罪福报应经亦云轮转五道经亦云五道轮经房云见别录) 众事分阿毗昙论十二卷(或无论字共弟子菩提耶舍译初出与唐译品类足论同本房录不题所出) 四品学法经一卷(或无经字房云见别录) 宾头卢突罗阇为优陀延王说法经一卷(亦云宾头卢为王说法经房云见别录上见存已后阙) 虚空藏菩萨经一卷(第二出与姚秦佛陀耶舍所出虚空藏经等同本房云见别录) 无量义经一卷(初出与萧齐昙摩伽陀耶舍出者同本见李廓录) 诸法无行经一卷(第二出与罗什所出二卷者及诸法本无经同本房云见别录) 小无量寿经一卷(或无小字第二出与罗什阿弥陀及唐译称赞净土同本孝建年出一名阿弥陀见道慧僧祐二录高僧传云于荆州出房录别存阿弥陀经者误也) 八吉祥经一卷(第三出与支谦八吉祥咒法护八阳神咒经等同本元嘉二十九年正月三日于荆州城内为司空荆州刺史南谯王刘义宣出六日讫见僧祐宝唱二录) 无崖际持法门经一卷(第二出与圣坚出者及尊胜菩萨所问经同本房云见别录) 贫子须赖经一卷(第四出与白延支谦等出者同本见李廓录) 现在佛名经三卷(亦名华敷现在佛名第二出与称扬诸佛功德经等同本元嘉二十九年正月七日于荆州为南谯王出见始兴录及高僧传) 净度三昧经三卷(第三出见李廓录) 无忧王经一卷(于荆州辛寺译见吴录及僧祐录) 本行六波罗蜜经一卷(房云见别录) 异处七处三观经一卷(或无异处字出杂阿含异译房云见别录) 杂藏经一卷(第四出与鬼问目连经等同本房云见别录) 目连降龙王经一卷(或无王字或云降龙经或云降龙王经第二出与龙王兄弟经同本房云见别录) 曰难经一卷(一云越难经第三出与聂承远越难经等同本房云见别录) 释六十二见经四卷(房云见别录祐录云一卷) 请般特比丘经一卷(或作般特亦云般时房云见别录) 十二头陀经一卷(房云见别录) 阿那律七念章经一卷(房云见别录) 十报法三统略经一卷(房云见别录) 六斋八戒经一卷(房云见别录) 阿兰若习禅经二卷(第二出与罗什坐禅三昧经同本见李廓录) 菩萨诃欲经一卷(第二出与罗什出者同本房云见别录) 那先经一卷(第二出与二卷者同本房云见别录) 十二游经一卷(第二出房云见旧录) 第一义五相略集一卷(于东安寺出见僧祐录高僧传云于荆州辛寺出)</p>
  <p id="a9V">右五十二部一百三十四卷(宾头卢上二十六部一百卷见在虚空藏下二十六部三十四卷阙本)</p>
  <p id="a9W">沙门求那跋陀罗。<a id="a-9X"></a>宋言功德贤。<a id="a-9Y"></a>中印度人也。<a id="a-9Z"></a>以大乘学故世号摩诃衍。<a id="a-9a"></a>本婆罗门种。<a id="a-9b"></a>幼学五明诸论。<a id="a-9c"></a>天文书算医方咒术靡不博贯。<a id="a-9d"></a>后遇见杂心寻读惊悟。<a id="a-9e"></a>乃深崇佛法焉。<a id="a-9f"></a>其家世外道禁绝沙门。<a id="a-9g"></a>乃舍家潜遁远求师匠。<a id="a-9h"></a>即落发改服专志学业。<a id="a-9i"></a>及受具戒博通三藏。<a id="a-9j"></a>为人慈和恭顺事师尽勤。<a id="a-9k"></a>顷之辞小乘师进学大乘。<a id="a-9l"></a>大乘师试令探取经匣。<a id="a-9m"></a>即得大品华严。<a id="a-9n"></a>师喜而叹曰。<a id="a-9o"></a>汝于大乘有重缘矣。<a id="a-9p"></a>于是读诵讲义莫能詶抗。<a id="a-9q"></a>进受菩萨戒法。<a id="a-9r"></a>乃奉书父母劝归正法曰。<a id="a-9s"></a>若专守外道则虽还无益。<a id="a-9t"></a>若归依三宝则长得相见。<a id="a-9u"></a>其父感其至言遂弃邪从正。<a id="a-9v"></a>跋陀前到师子诸国皆传送资供。<a id="a-9w"></a>既有缘东方。<a id="a-9x"></a>乃随舶泛海。<a id="a-9y"></a>中涂风止。<a id="a-9z"></a>淡水复竭。<a id="a-A0"></a>举舶忧惶。<a id="a-A1"></a>跋陀曰。<a id="a-A2"></a>可同心并力念十方佛称观世音何往不感。<a id="a-A3"></a>乃密诵咒经恳到礼忏。<a id="a-A4"></a>俄而信风暴至密云降雨一舶蒙济。<a id="a-A5"></a>其诚感如此。<a id="a-A6"></a>元嘉十二年乙亥至广州。<a id="a-A7"></a>时刺史车朗表闻文帝。<a id="a-A8"></a>遣使延接。<a id="a-A9"></a>既至杨都。<a id="a-AA"></a>敕名僧慧严慧观于新亭郊劳见。<a id="a-AB"></a>其神情朗彻莫不虔敬。<a id="a-AC"></a>虽因译交言。<a id="a-AD"></a>而欣若倾盖。<a id="a-AE"></a>初住祇洹寺。<a id="a-AF"></a>俄而文帝延请深加崇敬。<a id="a-AG"></a>琅琊颜延之通才硕学束带造门。<a id="a-AH"></a>于是宋都远近冠盖相望。<a id="a-AI"></a>大将军彭城王义康。<a id="a-AJ"></a>丞相南谯王义宣。<a id="a-AK"></a>并师事焉。<a id="a-AL"></a>顷之众僧共请出经。<a id="a-AM"></a>于祇洹寺集义学诸僧。<a id="a-AN"></a>译出杂阿含经。<a id="a-AO"></a>东安寺出法鼓经。<a id="a-AP"></a>后于丹杨郡译出胜鬘楞伽经。<a id="a-AQ"></a>徒众七百余人。<a id="a-AR"></a>宝云传译。<a id="a-AS"></a>慧观执笔。<a id="a-AT"></a>往复咨折妙得本旨。<a id="a-AU"></a>后谯王镇荆州。<a id="a-AV"></a>请与俱行安止辛寺。<a id="a-AW"></a>更创殿房。<a id="a-AX"></a>即于辛寺出无忧王过现因果小无量寿央崛魔罗相续解脱波罗蜜了义现在佛名第一义五相略八吉祥等诸经。<a id="a-AY"></a>并前所出凡五十二部。<a id="a-AZ"></a>多是弟子法勇传度。<a id="a-Aa"></a>谯王欲请讲华严等经。<a id="a-Ab"></a>而跋陀自忖未善宋语愧叹积旬。<a id="a-Ac"></a>即旦夕礼忏请乞冥应。<a id="a-Ad"></a>梦有人白服持剑擎一人首来至其前曰。<a id="a-Ae"></a>何故忧耶。<a id="a-Af"></a>跋陀具以事对。<a id="a-Ag"></a>答曰。<a id="a-Ah"></a>无所多忧。<a id="a-Ai"></a>即以剑易首更安新头。<a id="a-Aj"></a>语令回转曰。<a id="a-Ak"></a>得无痛耶。<a id="a-Al"></a>答曰。<a id="a-Am"></a>不痛。<a id="a-An"></a>豁然便觉心神喜悦。<a id="a-Ao"></a>旦起言义皆备领宋语。<a id="a-Ap"></a>于是就讲。<a id="a-Aq"></a>弟子法勇传译。<a id="a-Ar"></a>僧念为都讲。<a id="a-As"></a>虽因译人而玄解往复。<a id="a-At"></a>元嘉将末。<a id="a-Au"></a>谯王屡有怪梦。<a id="a-Av"></a>跋陀曰。<a id="a-Aw"></a>都中将有祸乱。<a id="a-Ax"></a>未及一年而二凶构逆。<a id="a-Ay"></a>及孝建之初。<a id="a-Az"></a>谯王阴谋逆节。<a id="a-B0"></a>跋陀颜容忧惨而未及发言。<a id="a-B1"></a>谯王问其故。<a id="a-B2"></a>跋陀谏争恳切乃流涕而出曰。<a id="a-B3"></a>必无所冀。<a id="a-B4"></a>贫道不容扈从。<a id="a-B5"></a>谯王以其物情所信。<a id="a-B6"></a>乃逼与俱下。<a id="a-B7"></a>梁山之败火槛转迫。<a id="a-B8"></a>去岸悬远判无济理。<a id="a-B9"></a>唯一心称观世音。<a id="a-BA"></a>手捉筇竹杖投身江中。<a id="a-BB"></a>水齐至膝以杖刺水水深流驶。<a id="a-BC"></a>见一童子寻后而至以手牵之。<a id="a-BD"></a>顾谓童子。<a id="a-BE"></a>汝小儿何能度我。<a id="a-BF"></a>恍惚之间觉行十余步。<a id="a-BG"></a>仍得上岸。<a id="a-BH"></a>即脱纳衣欲赏童子顾觅不见。<a id="a-BI"></a>举身毛竖方知神力焉时王玄谟督军梁山。<a id="a-BJ"></a>孝武帝骏敕军中。<a id="a-BK"></a>得摩诃衍善加料理。<a id="a-BL"></a>驿信送台。<a id="a-BM"></a>俄而寻得合舸送都。<a id="a-BN"></a>孝武即时引见顾问委曲。<a id="a-BO"></a>曰企望日久今始相遇。<a id="a-BP"></a>跋陀对曰。<a id="a-BQ"></a>既染亹戾分为灰粉。<a id="a-BR"></a>今得接见重荷生造敕问。<a id="a-BS"></a>并谯为贼。<a id="a-BT"></a>答曰。<a id="a-BU"></a>出家之人不预戎事。<a id="a-BV"></a>然张畅宗灵秀等并是驱逼。<a id="a-BW"></a>贫道所明但不图宿缘乃逢此事。<a id="a-BX"></a>孝武曰。<a id="a-BY"></a>无所惧也。<a id="a-BZ"></a>是日敕住后堂供施衣物给以人乘。<a id="a-Ba"></a>初跋陀在荆州十载。<a id="a-Bb"></a>每与谯王书疏无不记录。<a id="a-Bc"></a>及军败简检无片言及军事者。<a id="a-Bd"></a>孝武明其纯谨益加礼遇。<a id="a-Be"></a>后因闲谈聊戏问曰。<a id="a-Bf"></a>念丞相不。<a id="a-Bg"></a>答曰。<a id="a-Bh"></a>受供十年何可忘德。<a id="a-Bi"></a>今从陛下乞。<a id="a-Bj"></a>愿为丞相三年烧香。<a id="a-Bk"></a>帝凄然动容。<a id="a-Bl"></a>义而许焉。<a id="a-Bm"></a>及中兴寺成敕令移住。<a id="a-Bn"></a>为开三间房。<a id="a-Bo"></a>后于东府宴会王公毕集。<a id="a-Bp"></a>敕见跋陀。<a id="a-Bq"></a>时未及净发白首皓然。<a id="a-Br"></a>孝武遥望顾谓尚书谢庄曰。<a id="a-Bs"></a>摩诃衍聪明机解。<a id="a-Bt"></a>但念老期已至。<a id="a-Bu"></a>朕试问之。<a id="a-Bv"></a>其必悟人意也。<a id="a-Bw"></a>跋陀上阶因迎谓之曰。<a id="a-Bx"></a>摩诃衍不负远来之意但有一在。<a id="a-By"></a>即应声答曰。<a id="a-Bz"></a>贫道远归帝京垂三十载。<a id="a-C0"></a>天子恩遇衔愧罔极。<a id="a-C1"></a>但七十老病唯一死在。<a id="a-C2"></a>帝嘉其机辩。<a id="a-C3"></a>敕近御而坐。<a id="a-C4"></a>举朝属目。<a id="a-C5"></a>后于秣陵界凤凰楼西起寺。<a id="a-C6"></a>每至夜半辄有推户而唤。<a id="a-C7"></a>视不见人众屡魇梦。<a id="a-C8"></a>跋陀烧香咒愿曰。<a id="a-C9"></a>汝宿缘居此。<a id="a-CA"></a>我今起寺行道礼忏常为汝等。<a id="a-CB"></a>若住者为护寺善神。<a id="a-CC"></a>若不能居各随所安。<a id="a-CD"></a>既而道俗十余人同夕梦见鬼神千数皆荷担移去寺众遂安。<a id="a-CE"></a>大明七年天下亢旱。<a id="a-CF"></a>祈祷山川累月无验。<a id="a-CG"></a>帝遂请令祈雨必使有感。<a id="a-CH"></a>如其无效不须相见。<a id="a-CI"></a>跋陀答曰。<a id="a-CJ"></a>仰凭三宝陛下天威冀必降泽。<a id="a-CK"></a>如其无获不复重见。<a id="a-CL"></a>即往北湖钓台。<a id="a-CM"></a>烧香祈请不复饮食。<a id="a-CN"></a>默而诵经密加秘咒。<a id="a-CO"></a>明日晡时西北角云起。<a id="a-CP"></a>初如车盖。<a id="a-CQ"></a>日在桑榆。<a id="a-CR"></a>风震云合。<a id="a-CS"></a>连日降雨。<a id="a-CT"></a>明旦公卿入贺。<a id="a-CU"></a>敕见慰劳嚫施相续。<a id="a-CV"></a>跋陀自幼以来蔬食终身。<a id="a-CW"></a>常执持香炉未尝辍手。<a id="a-CX"></a>每食辄分食飞鸟乃集手取食。<a id="a-CY"></a>至明帝之世礼供弥盛。<a id="a-CZ"></a>到太始四年正月觉体不平。<a id="a-Ca"></a>便预与明帝及公卿等告辞。<a id="a-Cb"></a>临终之日延伫而望云。<a id="a-Cc"></a>见天华圣像。<a id="a-Cd"></a>禺中遂卒。<a id="a-Ce"></a>春秋七十有五明帝恸惜赙送殷厚。<a id="a-Cf"></a>公卿会葬荣哀备焉 般泥洹经一卷(或无般字孝建元年于辛寺译见道慧宋齐录今寻此单卷泥洹上下文句非是跋陀所翻似是谦护等译今寻得二卷且附东晋录中) 释摩男本经一卷(吴支谦译) 三藏法师自述喻一卷(非梵本出故亦删之) 当来选择诸恶世界经 过去行檀波罗蜜经(上二经并出悲华经) 杀龙济一国经(出六度经) 三因缘经(出长阿含) 三小劫经(出楼炭经) 佛入甘露门正意经(出大十二门经) 阿兰那经(出中阿含) 舍利弗等比丘得身作证经(出杂阿含) 那赖经 堕珠着海中经 舅甥经 舍利弗般泥洹经 负债为牛经 君臣经(上六经并出生经) 四食经(小乘杂抄) 阿难见妓乐啼哭无常经 佛往慰迦葉病经 佛命阿难诣最胜长者经 二侨士经 目连弟布施望即报经(上五经并出出曜经)</p>
  <p id="aCg">般泥洹等二十三部。<a id="a-Ch"></a>二十三卷。<a id="a-Ci"></a>或是别生抄经。<a id="a-Cj"></a>或非跋陀所出。<a id="a-Ck"></a>今为实录故总删之 观世音菩萨受记经一卷(一名观世音受决经第三出与西晋法护道真出者同本见王宗僧祐李廓法上等录及高僧传)</p>
  <p id="aCl">右一部一卷其本见在。</p>
  <p id="aCm">沙门释法勇。<a id="a-Cn"></a>梵名昙无竭。<a id="a-Co"></a>本姓李氏。<a id="a-Cp"></a>幽州黄龙国人也。<a id="a-Cq"></a>幼为沙弥便修苦行。<a id="a-Cr"></a>持戒讽经为师所异。<a id="a-Cs"></a>尝闻法显宝云诸僧躬践佛国。<a id="a-Ct"></a>慨然有忘身之誓。<a id="a-Cu"></a>遂以宋永初之元。<a id="a-Cv"></a>招集同志沙门僧猛昙朗之徒二十五人。<a id="a-Cw"></a>共赍幡盖供养之具。<a id="a-Cx"></a>发迹北土远适西方。<a id="a-Cy"></a>初至河南国仍出海西郡。<a id="a-Cz"></a>进入流沙到高昌郡。<a id="a-D0"></a>经历龟兹沙勒诸国。<a id="a-D1"></a>前登葱岭雪山。<a id="a-D2"></a>栈路险恶驴马不通。<a id="a-D3"></a>增冰峨峨绝无草木山多瘴气。<a id="a-D4"></a>下有大江浚急如箭。<a id="a-D5"></a>于东西两山之胁系索为桥。<a id="a-D6"></a>相去极远十人一过。<a id="a-D7"></a>到彼岸已举烟为识。<a id="a-D8"></a>后人见烟知前已度方得更进。<a id="a-D9"></a>若久不见烟则知暴风吹索。<a id="a-DA"></a>人堕江中。<a id="a-DB"></a>行葱岭三日方过复上雪山。<a id="a-DC"></a>悬崖壁立无安足处。<a id="a-DD"></a>石壁皆有故弋孔。<a id="a-DE"></a>处处相对。<a id="a-DF"></a>人各执四弋。<a id="a-DG"></a>先拔下弋手攀上弋。<a id="a-DH"></a>展转相代三日方过乃到平地。<a id="a-DI"></a>相待料捡同侣失十二人。<a id="a-DJ"></a>进至罽宾国礼拜佛钵停岁余。<a id="a-DK"></a>学梵书竟便解梵语。<a id="a-DL"></a>求得观世音受记经梵文一部。<a id="a-DM"></a>无竭同行沙门余十三人。<a id="a-DN"></a>西行到新头那提河(此云师子口)缘河西入月氏国。<a id="a-DO"></a>礼拜佛肉髻骨及睹白拂木船。<a id="a-DP"></a>后至檀特山南石留寺。<a id="a-DQ"></a>住僧三百余人杂三乘学。<a id="a-DR"></a>无竭便停此寺受具足戒天竺沙门佛陀多罗(此云觉救)彼方众僧云。<a id="a-DS"></a>其已得道果。<a id="a-DT"></a>无竭请为和上。<a id="a-DU"></a>汉沙门志定为阿阇梨。<a id="a-DV"></a>于寺夏坐三月。<a id="a-DW"></a>日复北行至中天竺。<a id="a-DX"></a>旷远之处常赍石蜜为粮。<a id="a-DY"></a>其同侣八人路亡五人俱行屡经危棘。<a id="a-DZ"></a>无竭所赍观世音经常专心系念。<a id="a-Da"></a>进涉舍卫国中野逢山象一群。<a id="a-Db"></a>无竭称名归命。<a id="a-Dc"></a>即有师子从林中出象惊怖奔走。<a id="a-Dd"></a>后渡恒河复值野牛一群。<a id="a-De"></a>鸣吼而来将欲害人。<a id="a-Df"></a>无竭归命如初。<a id="a-Dg"></a>寻有大鹫飞来野牛惊散遂得免害。<a id="a-Dh"></a>其诚心所感在险克济皆此类也。<a id="a-Di"></a>后于南天竺随舶泛海达广州。<a id="a-Dj"></a>所历事迹别有记传。<a id="a-Dk"></a>元嘉末年达于杨都。<a id="a-Dl"></a>手自宣译观世音受记经一部。<a id="a-Dm"></a>今见传于世。<a id="a-Dn"></a>后不知所终 观弥勒菩萨上生兜率天经一卷(亦云弥勒上生经见道慧宋齐录及僧祐录僧祐录云先在高昌郡译出于后赍还) 谏王经一卷(初出亦云大小谏王经与唐译胜军王经及胜光天子经同本房云见别录) 治禅病秘要经一卷(或云治禅病秘要法无经字或云禅要秘密治病经或二卷云出杂阿含孝建二年九月八日于竹园寺出其月二十五日讫见僧祐宝唱等录) 净饭王涅槃经一卷(或加般字第二出与法炬出者同本房云见别录) 进学经一卷(或云劝进学道经第二出与支谦等出者同本房云见别录) 八关斋经一卷(异出本房云见别录) 五无返复经一卷(一名五反覆大义经或作附字房云见别录) 佛大僧大经一卷(二儿名房云见别录) 耶只经一卷(房云见别录) 末罗王经一卷(房云见别录) 摩达国王经一卷(房云见别录或无国王字) 旃陀越国王经一卷(或无国王字房云见别录) 五恐怖世经一卷(或云五恐怖经房云见别录) 弟子死复生经一卷(或云死亡更生房云见别录) 迦葉禁戒经一卷(一名摩诃比丘经亦名真伪沙门经第二出房云见别录) 菩萨誓经一卷(第五出与长者子制经等同本房云见别录) 中阴经一卷(房云见别录) 观世音观经一卷(先在高昌郡译出于彼赍还见僧祐录) 波斯匿王丧母经一卷(或云波斯匿王经祐云波邪匿王房云见别录出增一阿含第十八卷异译) 佛母般泥洹经一卷(孝建二年于钟山定林上寺出一名大爱道般泥洹经见僧祐录出增一阿含第五十卷异译) 弟子慢为耆域述经一卷(亦云弟子为耆域述慢戒羽弟子戏诞经第四出与阿难问事佛吉凶经等同本房云见别录) 长者音悦经一卷(第二出与支谦出者同本房云见别录) 五苦章句经一卷(第二出与昙无兰出者同本房云见别录) 分和檀王经一卷(第二出与竺律炎三摩羯经同本房云见别录) 弟子事佛吉凶经一卷(祐云弟子问事佛吉凶经房云见别录) 生死变识经一卷(今疑是藏中见正经异名房云见别录) 优婆塞五戒经一卷(亦云五相经第二出与五戒相经同本房云见别录) 贤者律仪经一卷(亦云威仪房云见别录)</p>
  <p id="aDo">右二十八部二十八卷(迦葉禁戒上一十五部一十五卷见在菩萨誓经下一十三部一十三卷阙本)</p>
  <p id="aDp">居士沮渠京声。<a id="a-Dq"></a>即北凉河西王蒙逊从弟安阳侯也。<a id="a-Dr"></a>魏并凉后南奔于宋。<a id="a-Ds"></a>晦志卑身不交世务。<a id="a-Dt"></a>常游止塔寺以居士自毕。<a id="a-Du"></a>丹阳尹孟顗见而善之请与相见。<a id="a-Dv"></a>一面之后雅相崇爱。<a id="a-Dw"></a>亟设供馔厚相优赡。<a id="a-Dx"></a>京声以孝武帝孝建二年乙未于杨都竹园寺及钟山定林上寺。<a id="a-Dy"></a>译弥勒上生经等二十八部。<a id="a-Dz"></a>通习积久临笔无滞。<a id="a-E0"></a>京声居绝妻孥无欲荣利。<a id="a-E1"></a>从容法侣宣通经典。<a id="a-E2"></a>是以建业白黑咸敬而嘉焉。<a id="a-E3"></a>以大明之末遘疾而卒 普明王经 梵摩皇经(上二经并出六度集) [(序-予+林)/女]夷比丘经 优婆塞五法经(上二经并出中阿含) 释种问优婆塞经(出杂阿含) 清信士阿夷扇经(亦云阿夷扇持父子经出生经) 五百梵志经(群录注疑)</p>
  <p id="aE4">普明王等七经六是别生。<a id="a-E5"></a>一云疑伪。<a id="a-E6"></a>今为实录故并删之 阎罗王五天使者经一卷(一名铁城泥黎经见长房录出中含第十二异译) 瞿昙弥记果经一卷(出中阿含第二十八异译见长房录) 长者子六过出家经一卷(出增一阿含第二十七卷异译见长房录) 佛母般泥洹经一卷(出增一阿含第五十卷异译见长房录) 贫躬老公经一卷(或云贫老经第二出见长房录) 懈怠耕者经一卷(旧录云懈怠耕儿经见长房录) 请宾头卢法一卷(或加经字见长房录) 善生子经一卷(亦云异出六向拜经见长房录出中阿含第三十三卷异译) 佛涅槃后诸比丘经一卷(亦云力士跋陀经云出杂阿含见长房录) 譬喻经一卷(见长房录)</p>
  <p id="aE7">右一十部一十卷(请宾头卢上七部七卷见在善生子经下三部三卷阙本)</p>
  <p id="aE8">沙门释慧简。<a id="a-E9"></a>未详何许人也。<a id="a-EA"></a>以孝武帝大明元年丁酉。<a id="a-EB"></a>于鹿野寺译五天使者等经十部 真伪沙门经(与京声所出迦葉禁戒经文句全同乃是彼经异名录家错上) 药师琉璃光经(亦云灌顶拔除过罪生死得度经出大灌顶经祐录注为疑经者非) 释迦毕罪经 杀身济贾人经(上二经并出六度集) 阿难见水光瑞经(一云水光经大乘抄经) 商人求财经 瞿昙弥经(上二经并出中阿含) 舍卫城中人丧子发狂经 学人乱意经(亦云母子作比丘比丘尼乱意经上二经并出增一阿含) 大力士出家得道经(亦云力士跋陀经) 二老男女见佛出家得道经(上二经并出杂阿含) 旃阇摩暴志谤佛经(出生经) 窃为沙门经 猎师舍家学道经(上二经并出出曜经) 咒愿经(祐载伪录)</p>
  <p id="aEC">真为沙门等一十五部。<a id="a-ED"></a>长房等录并云慧简所出。<a id="a-EE"></a>今以多是别生等经。<a id="a-EF"></a>故删之不存也 菩萨念佛三昧经六卷(或直云念佛三昧经或五卷第一译与隋笈多出者同本是大集别分见道慧宋齐录及僧祐录) 无量门破魔陀罗尼经一卷(或直云破魔陀罗尼经第七译见僧祐录与支谦无量门微密持经等同本)</p>
  <p id="aEG">右二部七卷其本并在。</p>
  <p id="aEH">沙门功德直。<a id="a-EI"></a>西域人也。<a id="a-EJ"></a>道契既广善诱日新。<a id="a-EK"></a>以孝武帝大明六年壬寅。<a id="a-EL"></a>游至荆州寓禅房寺。<a id="a-EM"></a>沙门玄畅请出念佛三昧等经二部。<a id="a-EN"></a>畅刊正文义词旨婉密。<a id="a-EO"></a>而畅舒手出香掌中流水莫之测也。<a id="a-EP"></a>后适成都止大石寺。<a id="a-EQ"></a>即是阿育王塔。<a id="a-ER"></a>乃手自作金刚密迹等十六神像传至于今。<a id="a-ES"></a>直留荆数年后不知所终矣 十诵羯磨比丘要用一卷(或云略要羯摩法房云二卷祐云一卷见僧祐录)</p>
  <p id="aET">右一部一卷其本见在。</p>
  <p id="aEU">沙门释僧璩。<a id="a-EV"></a>姓朱吴国人。<a id="a-EW"></a>出家为僧业弟子。<a id="a-EX"></a>总悦众经尤明十诵。<a id="a-EY"></a>兼善史籍颇制文藻。<a id="a-EZ"></a>始住吴虎丘山。<a id="a-Ea"></a>孝武钦其风闻敕出杨都为僧正悦众。<a id="a-Eb"></a>止于中兴寺。<a id="a-Ec"></a>璩以大明七年癸卯撰十诵羯磬一部 十诵比丘尼戒本一卷(亦云十诵比丘尼波罗提木叉戒本或云十诵比丘尼大戒见僧祐宝唱二录)</p>
  <p id="aEd">右一部一卷其本见在。</p>
  <p id="aEe">沙门释法颖。<a id="a-Ef"></a>俗姓索氏炖煌人。<a id="a-Eg"></a>十三出家为法香弟子。<a id="a-Eh"></a>住凉州公府寺。<a id="a-Ei"></a>与同学法力俱以律藏知名。<a id="a-Ej"></a>颖伏膺已后学无再请记在一闻。<a id="a-Ek"></a>研精律部博涉经论。<a id="a-El"></a>元嘉末至建业止新亭寺。<a id="a-Em"></a>孝武以颖学业兼明敕为都邑僧正。<a id="a-En"></a>后辞任还多宝寺。<a id="a-Eo"></a>常习定闲房亦时开律席。<a id="a-Ep"></a>后移住长干寺。<a id="a-Eq"></a>以明帝彧太始年中。<a id="a-Er"></a>集出十诵尼戒一部。<a id="a-Es"></a>兼出羯磨流行于代 无尽意经十卷(第五出与阿差末经等同本见始兴僧祐宝唱等录) 阿述达菩萨经一卷(第四出兴宝积无畏德会等同本太始年于广州出见始兴宝唱等录) 海意经七卷(见始兴僧祐宝唱等录) 如来恩智不思议经五卷(见始兴僧祐宝唱等录) 宝顶经五卷(见始兴僧祐宝唱等录) 三密底耶经一卷(宋言贤人用律经见始兴僧祐宝唱等录)</p>
  <p id="aEt">右六部二十九卷其本并阙。</p>
  <p id="aEu">沙门竺法眷。<a id="a-Ev"></a>印度人也。<a id="a-Ew"></a>志性弘简开利为务。<a id="a-Ex"></a>以明帝彧太始年中。<a id="a-Ey"></a>于广州译无尽意等经六部 濡首菩萨无上清净分卫经二卷(一名决了诸法如幻化三昧经第二出与汉严佛调译者及大般若那伽室利分并同本见始兴录)</p>
  <p id="aEz">右一部二卷其本见在。</p>
  <p id="aF0">沙门释翔公。<a id="a-F1"></a>亦云朔公。<a id="a-F2"></a>在南海郡译濡首菩萨经一部。<a id="a-F3"></a>群录直云宋世不显年名。<a id="a-F4"></a>未详何帝 佛藏大方等经一卷(亦名问明显经是华严经明难品异译见始兴录及法上录) 璎珞本业经二卷(一名菩萨璎珞经第三出见始兴及法上录)</p>
  <p id="aF5">右二部三卷其本并阙。</p>
  <p id="aF6">沙门释道严。<a id="a-F7"></a>于宋世译佛藏方等经等二部。<a id="a-F8"></a>群录直云宋世出不显帝年 梵女首意经一卷(第二出见始兴录及赵录法上录) 空净三昧经一卷(亦云空净天感应三昧经第二出见始兴录及赵录法上录) 劝进学道经一卷(亦名劝进经与梁史共出第三译)</p>
  <p id="aF9">右三部三卷其本并阙。</p>
  <p id="aFA">沙门释勇公。<a id="a-FB"></a>于宋世译梵女首意等经三部。<a id="a-FC"></a>群录虽云宋世不显帝年 车匿经(亦名车匿本末经出六度集中是尸呵遍王经异名群录虽云勇公所出今以是别生抄经故删之不存也) 寂调音所问经一卷(一名如来所说清净调伏经与西晋法护文殊净律经等同本第四出见始兴录及法上录) 乐璎珞庄严方便经一卷(一名大乘璎珞庄严经亦名转女身菩萨经第四出与西晋法护顺权方便经等同本见始兴录及僧祐法上录)</p>
  <p id="aFD">右二部二卷(前寂调音经见在后乐璎珞经阙本)</p>
  <p id="aFE">沙门释法海。<a id="a-FF"></a>于宋世译寂调音等经二部。<a id="a-FG"></a>群录注云宋世译出。<a id="a-FH"></a>既不显年未详何帝 月灯三昧经一卷(一名文殊师利菩萨十事行经一名逮慧三昧经出大月灯经第七卷异译见赵录及法上录)</p>
  <p id="aFI">右一部一卷其本见在。</p>
  <p id="aFJ">沙门释先公。<a id="a-FK"></a>于宋世译月灯经一部。<a id="a-FL"></a>群录注云宋世不显译年。<a id="a-FM"></a>未详何帝 弥沙塞律抄一卷(见宝唱录)</p>
  <p id="aFN">右一部一卷阙本。</p>
  <p id="aFO">沙门僧伽跋弥。<a id="a-FP"></a>师子国人也。<a id="a-FQ"></a>译弥沙塞律抄一部。<a id="a-FR"></a>大周录中指宝唱录不言帝代。<a id="a-FS"></a>其宝唱录寻本未获。<a id="a-FT"></a>且寄于宋录以彰有据耳 新集失译诸经 如来智印经一卷(一名诸佛法身第二出与慧印三昧经同本) 老母经一卷(第二出与老女人经等同本) 法灭尽经一卷 甚深大回向经一卷 佛为黄竹园老婆罗门说学经一卷(出中阿含第四十卷异译) 优波夷堕舍迦经一卷(出中阿含第五十五异译或无迦字) 邪见经一卷(出中阿含第六十卷异译) 大沙门百一羯磨法一卷(或云大沙门羯磨法出十诵律) 迦丁比丘说当来变经一卷(或直云迦丁比丘经)</p>
  <p id="aFU">已后阙本 十方佛名经一卷(本作十万疑错) 华严净经一卷 三十七品经一卷(祐载两本并云异出今且存一) 七佛各说偈一卷 乳王如来经一卷(或无乳王经今疑与乳光佛经同本) 现在十方佛名经一卷 过去诸佛名经一卷 千五百佛名经一卷 五百七百佛名经一卷(或云五百七十) 观世音成佛经一卷 文殊因缘经一卷 文殊本愿经一卷 文殊观经一卷 弥勒须河经一卷 导师问佛经一卷 颰陀菩萨百二千难经一卷 持身菩萨经一卷(或云持身经) 贤首菩萨二百问经一卷 金刚女菩萨经一卷 善意菩萨经一卷 菩萨从兜率天降中阴经一卷 菩萨行喜经一卷 菩萨净本业经一卷 菩萨初业经一卷 菩萨四事经一卷 菩萨十六愿经一卷 菩萨五十德行经一卷 菩萨教法经一卷 菩萨正行经一卷 菩萨出入诸则经一卷 菩萨母姓字经一卷 菩萨家姓经一卷 菩萨比丘经一卷 菩萨经一卷(今疑本上脱字) 菩萨作六牙象本事经一卷 菩萨师子王经一卷 浴像功德经一卷(与新译者梵本同未详同别) 浴僧功德经一卷 陀邻尼目佉经一卷(今疑即是阿难陀目佉尼经) 礼敬诸塔经一卷 般若波罗蜜偈经一卷 佛清净偈经一卷 太子出国二十偈一卷 佛十力偈一卷 十方佛神咒一卷 四天王神咒一卷 十二因缘结缕神咒一卷 摩诃神咒一卷 移山神咒一卷 降魔神咒一卷 威德陀罗神咒一卷(本作成字错也) 和魔结神咒一卷 鸠摩迦葉经一卷(与僮迦葉解难经同本出长阿含第七卷异译法经录云出中阿含第十六卷异译) 出要经二十卷 行道经七卷 长阿含经三卷(祐云疑是残缺长阿含经) 弘道经二卷 四天王经一卷(祐云彼有咒似人所附) 诸天阿须伦斗经一卷 金色女经一卷(杂譬喻中有祐云异出本) 治禅鬼魅不安经一卷 瞻波国佛说戒经一卷 佛在誓枝山说法经一卷 佛三毒事经一卷 佛七事经一卷 佛问和伏经一卷 佛意行经一卷 因佛生三心经一卷 佛聚经一卷 七佛本缘经一卷 释迦文枝钵经一卷 佛袈裟经一卷 佛大衣经一卷 迦葉解经一卷 迦葉因缘经一卷 舍利弗问署经一卷 迦葉独证自誓经一卷 舍利弗叹度女人经一卷 舍利弗生西方经一卷 舍利弗目连泥洹经一卷(今疑是生经中舍利弗般泥洹经) 目连所问经一卷 目连因缘经一卷 阿难见变经一卷 难陀经一卷 阿那含七念经一卷 罗汉菩子经一卷 宾头卢取钵经一卷 爱行比丘经一卷 爱身比丘经一卷 栴比丘经一卷 善星比丘经一卷 六群比丘经一卷 自在王比丘经一卷 罗邪达比丘经一卷 比丘和须蜜经一卷 玄戒未来比丘经一卷(今疑玄字错) 比丘法相经一卷 释种童子经一卷 尊者婆蹉律经一卷 罽宾二沙弥经一卷 沙弥持戒经一卷 海洲优婆塞会经一卷 贤者杂事经一卷 弟子修学经一卷 弟子行泽中遇贼劫经一卷 弟子精进经一卷 迦提罗越问五戒经一卷 那罗延天王经一卷 毗沙门天王经一卷 四大天王经一卷 诸天寿经一卷 魔现成佛经一卷 魔王诫(疑是试字)经一卷 净饭王经一卷 佛葬阅头檀王经一卷　阿育王作小儿时经一卷(今疑出育王传) 小阿育王经一卷 优填王照逝心女经一卷(今疑是大乘藏中优填王经) 迦夷王头布施经一卷 果尊王经一卷 佛居士经一卷 降恐王经一卷(今疑恐字错) 摩罗王经一卷 摩登王经一卷 舍夷国经一卷 罗提坻王经一卷(或作国王罗提[土*(崋-山+甲)]经) 摩诃惟越王经一卷 流沙王经一卷 十四王经一卷 王以竹施经一卷 劝王持五戒经一卷 太子旃舍罗差经一卷 长者盛德经一卷 长者法心经一卷 长者仁贤经一卷 长者洹罗越经一卷 佛问淳陀长者受乐净行经一卷 婆罗门问事经一卷 婆罗门等争说经一卷 六师诣波斯匿王经一卷 尼揵斋经一卷 明星梵志经一卷 兜率梵志经一卷 梵志拔陀经一卷 梵志计火净经一卷 梵志问疑经一卷 梵志意经一卷 梵志好母经一卷 梵志淫女经一卷 梵志六师经一卷 天后贤女经一卷 德女问经一卷 贫女少施获弘报经一卷 弥家女经一卷 二人作沙门弟断兄舌经一卷 气嘘杀旃陀罗经一卷 眼能视杀人经一卷 孤独三兄弟经一卷 阿剑他经一卷 不兰伽经一卷 小申日经一卷 波罗柰媈四姓经一卷(或作妇字) 大姓家主叩书不经一卷 提谓经一卷 强罗经一卷 金转龙王经一卷 苏曷龙王经一卷 三龙王经一卷 虎王经一卷 蝎王经一卷 毒龙蛇施经一卷 放牛法经一卷(今疑是藏中放牛经) 养牛经一卷 阎罗王经一卷(今疑是藏中阎罗王五天使者经) 饿鬼经一卷 铁杵泥犁经一卷 缘经一卷 药经一卷 苦慧经一卷 慧达经一卷 法足经一卷 身数经一卷 选福经一卷 布施经一卷 助善经一卷 古来经一卷(今疑是藏中古来世时经) 孝顺经一卷 缘本经一卷(入疑是藏中缘本致经) 度世经一卷 法藏经一卷 明住经一卷 善憩经一卷 植质经一卷 名相经一卷 怪异经一卷 灭怪经一卷 本钵经一卷 案钵经一卷 诸法经一卷 与脱经一卷 伏愿经一卷 宝见经一卷 真提经一卷 明义经一卷 见在经一卷 释论一卷(祐云疑是大智度论抄之一卷) 杂事经一卷 旨解经一卷(祐云疑即义旨杂解) 释学经一卷 度道俗经一卷 诸福德经一卷 说人身经一卷 施色力经一卷 色入施经一卷 戒法律经一卷 未生火经一卷 未生灾经一卷　念佛品经一卷 须弥山经一卷　成败品经一卷(经目或云成败品第四似是楼炭经之一品今检楼炭无此品) 世间珍宝经一卷(旧录云世间所望珍宝经) 现道神足经卷 成行无想经一卷 悔过除罪经一卷 深自侥幸经一卷 布施持戒经一卷 生西方斋经一卷 造浴室法经一卷 有疑往解经一卷 长阿含方法经一卷 令人孝有德经一卷 人于出家者经一卷 心应深贪慕经一卷 地水火风空经一卷 求欲者除意经一卷 持戒教人杀生经一卷 七月十五日腊法经一卷 功高憍慢有二辈经一卷 欢喜布施有五事经一卷(或作劝字错) 三梦经一卷 三悔处经一卷 三乘无当经一卷 四署经一卷 四等意经一卷 四政断经一卷 四厚经一卷 五署经一卷 五谷世经一卷 五乱经一卷 五耶经一卷　六禅经一卷 六度六十行经一卷 六辈阿惟越致经一卷 七众经一卷 七流经一卷 七使经一卷 七辈人横死经一卷 七岁作善经一卷 八方万物无常经一卷 八双经一卷 九结经一卷 九恼经一卷 九道观身经一卷 十部僧经一卷 十二意经一卷 十二阿练若高行经一卷 十二部经名一卷 三十二僧那经一卷 三十四意经一卷 五十德相经一卷 六十品经一卷 六十二疑经一卷 七十二观经一卷 百法经一卷 惟日三昧经一卷 月电三昧经一卷 无言三昧经一卷 阿和三昧经一卷 禅行法经一卷(今疑是藏中禅行法想经) 须弥山譬经一卷 日月譬经一卷 海水譬经一卷 药草喻经一卷 功德天譬经一卷 贤劫譬经一卷 金刚譬经一卷 宝藏譬经一卷 明珠譬经一卷 聚木譬经一卷 四大譬经一卷 五部威仪所服经一卷(或云五部僧服经高僧传云白法祖译) 结界文经一卷 沙弥离戒经一卷 五戒报应经一卷 六足阿毗昙一卷 杂譬喻经六卷(或云诸杂譬喻) 譬喻经一卷(祐云异出更有一本今且存一) 杂譬喻经一卷(凡十一事)</p>
  <p id="aFV">右三百七部三百四十卷(唯初九部九卷有本余者并阙)并是梁代沙门僧祐录中新集失译诸经然僧祐本录祐所新集。<a id="a-FW"></a>总一千三百六部一千五百七十卷。<a id="a-FX"></a>今细检括余九百九十九部。<a id="a-FY"></a>一千二百三十卷。<a id="a-FZ"></a>多是诸别生经。<a id="a-Fa"></a>或长房等失译录中已载。<a id="a-Fb"></a>及有代录之中标其译主。<a id="a-Fc"></a>除此之外有三百七部三百四十卷。<a id="a-Fd"></a>检括长房等录皆未曾载。<a id="a-Fe"></a>今新集于此以为失源。<a id="a-Ff"></a>然祐录中但云失译不标年代。<a id="a-Fg"></a>今且附于宋录之末。<a id="a-Fh"></a>庶免遗漏焉。</p>
 </body>
</html>