<!doctype html>
<html id="z3IBWUC1KN" data-ver="61">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">弘明集序</h1>
  <p id="a2">夫觉海无涯。<a id="a-3"></a>慧境圆照。<a id="a-4"></a>化妙域中。<a id="a-5"></a>实陶铸于尧舜。<a id="a-6"></a>理擅系表。<a id="a-7"></a>乃埏埴乎周孔矣。<a id="a-8"></a>然道大信难。<a id="a-9"></a>声高和寡。<a id="a-A"></a>须弥峻而蓝风起。<a id="a-B"></a>宝藏积而怨贼生。<a id="a-C"></a>昔如来在世化震大千。<a id="a-D"></a>犹有四魔蓄忿六师怀毒。<a id="a-E"></a>况乎像季其可胜哉。<a id="a-F"></a>自大法东渐。<a id="a-G"></a>岁几五百。<a id="a-H"></a>缘各信否。<a id="a-I"></a>运亦崇替。<a id="a-J"></a>正见者敷赞。<a id="a-K"></a>邪惑者谤讪。<a id="a-L"></a>至于守文曲儒。<a id="a-M"></a>则拒为异教。<a id="a-N"></a>巧言左道。<a id="a-O"></a>则引为同法。<a id="a-P"></a>拒有拔本之迷。<a id="a-Q"></a>引有朱紫之乱。<a id="a-R"></a>遂令诡论稍繁讹辞孔炽。<a id="a-S"></a>夫鹖旦鸣夜。<a id="a-T"></a>不翻白日之光。<a id="a-U"></a>精卫衔石。<a id="a-V"></a>无损沧海之势。<a id="a-W"></a>然以闇乱明。<a id="a-X"></a>以小罔大。<a id="a-Y"></a>虽莫动毫发。<a id="a-Z"></a>而有尘视听。<a id="a-a"></a>将令弱植之徒随伪辩而长迷。<a id="a-b"></a>倒置之伦逐邪说而永溺。<a id="a-c"></a>此幽涂所以易坠。<a id="a-d"></a>净境所以难陟者也。<a id="a-e"></a>祐以末学。<a id="a-f"></a>志深弘护静言浮俗愤慨于心。<a id="a-g"></a>遂以药疾微间山栖余暇。<a id="a-h"></a>撰古今之明篇。<a id="a-i"></a>总道俗之雅论。<a id="a-j"></a>其有刻意剪邪建言卫法。<a id="a-k"></a>制无大小莫不毕采。<a id="a-l"></a>又前代胜士书记文述。<a id="a-m"></a>有益亦皆编录。<a id="a-n"></a>类聚区分。<a id="a-o"></a>列为一十四卷。<a id="a-p"></a>夫道以人弘。<a id="a-q"></a>教以文明。<a id="a-r"></a>弘道明教。<a id="a-s"></a>故谓之弘明集。<a id="a-t"></a>兼率浅怀附论于末。<a id="a-u"></a>庶以涓埃微裨瀛岱。<a id="a-v"></a>但学孤识寡。<a id="a-w"></a>愧在褊局。<a id="a-x"></a>博练君子。<a id="a-y"></a>惠增广焉 牟子理惑 正诬论。</p>
 </body>
</html>