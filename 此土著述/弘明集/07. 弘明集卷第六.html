<!doctype html>
<html id="z3IBWUL1KT" data-ver="1475">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">弘明集卷第六</h1>
  <p id="a2">道恒法师释驳论 明僧绍正二教论 周剡颙难张长史融门律 谢镇之析夷夏论</p>
  <p data-pb></p>
  <h2 id="a3">释驳论(释道恒)</h2>
  <p id="a4">晋义熙之年。<a id="a-5"></a>如闻江左袁何二贤。<a id="a-6"></a>并商略治道。<a id="a-7"></a>讽刺时政。<a id="a-8"></a>虽未睹其文意者。<a id="a-9"></a>似依傍韩非五蠹之篇。<a id="a-A"></a>遂讥世之阙。<a id="a-B"></a>发五横之论。<a id="a-C"></a>而沙门无事猥落其例。<a id="a-D"></a>余恐眩曜时情。<a id="a-E"></a>永沦邪惑。<a id="a-F"></a>不胜愤惋之至。<a id="a-G"></a>故设宾主之论。<a id="a-H"></a>以释之。</p>
  <p id="aI">有东京束教君子。<a id="a-J"></a>诰于西鄙傲散野人曰。<a id="a-K"></a>仆曾预闻佛法冲邃。<a id="a-L"></a>非名教所议。<a id="a-M"></a>道风玄远非器像所拟。<a id="a-N"></a>清虚简胜非近识所关。<a id="a-O"></a>妙绝群有非常情所测。<a id="a-P"></a>故每为时君之所遵崇。<a id="a-Q"></a>贵达之所钦仰。<a id="a-R"></a>于是众庶朋契雷同奔向。<a id="a-S"></a>咸共嗟咏称述其善云。<a id="a-T"></a>若染渍风流则精义入微。<a id="a-U"></a>研究理味则妙契神用。<a id="a-V"></a>澡尘垢于胸心。<a id="a-W"></a>脱桎梏于形表。<a id="a-X"></a>超俗累于笼樊。<a id="a-Y"></a>邈世务而高蹈。<a id="a-Z"></a>沦真素则夷齐无以踰其操。<a id="a-a"></a>遗荣宠则巢许无以过其志。<a id="a-b"></a>味玄旨则颜冉无以参其风。<a id="a-c"></a>去纷秽则松乔无以比其洁。<a id="a-d"></a>信如所谈则义无间然矣。<a id="a-e"></a>但今观诸沙门通非其才。<a id="a-f"></a>群居猥杂未见秀异。<a id="a-g"></a>混若泾渭浑波。<a id="a-h"></a>泯若薰莸同箧。<a id="a-i"></a>若源清则津流应鲜。<a id="a-j"></a>根深则条颖必茂。<a id="a-k"></a>考其言行而始终不伦。<a id="a-l"></a>究其本末几无有校。<a id="a-m"></a>仆之所以致怪。<a id="a-n"></a>良由于此。<a id="a-o"></a>如皇帝之忘智。<a id="a-p"></a>据梁之失力。<a id="a-q"></a>皆在炉锤之间陶铸以成圣者。<a id="a-r"></a>苟道不虚行。<a id="a-s"></a>才必应器。<a id="a-t"></a>然沙门既出家离俗高尚其志。<a id="a-u"></a>违天属之亲。<a id="a-v"></a>舍荣华之重。<a id="a-w"></a>毁形好之饰。<a id="a-x"></a>守清节之禁。<a id="a-y"></a>研心唯理属已。<a id="a-z"></a>唯法投足而安蔬食而已。<a id="a-10"></a>使德行卓然为时宗仰仪容。<a id="a-11"></a>邕肃为物轨则。<a id="a-12"></a>然触事蔑然无一可采。<a id="a-13"></a>何栖托之高远。<a id="a-14"></a>而业尚之鄙近。<a id="a-15"></a>至于营求孜汲无暂宁息。<a id="a-16"></a>或垦殖田圃与农夫齐流。<a id="a-17"></a>或商旅博易与众人竞利。<a id="a-18"></a>或矜恃医道轻作寒暑。<a id="a-19"></a>或机巧异端以济生业。<a id="a-1A"></a>或占相孤虚妄论吉凶。<a id="a-1B"></a>或诡道假权要射时意。<a id="a-1C"></a>或聚畜委积颐养有余。<a id="a-1D"></a>或抵掌空谈坐食百姓。<a id="a-1E"></a>斯皆德不称服行多违法。<a id="a-1F"></a>虽暂有一善亦何足以标高胜之美哉。<a id="a-1G"></a>自可废之以一风俗。<a id="a-1H"></a>此皆无益于时政。<a id="a-1I"></a>有损于治道。<a id="a-1J"></a>是执法者之所深疾。<a id="a-1K"></a>有国者之所大患。<a id="a-1L"></a>且世有五横。<a id="a-1M"></a>而沙门处其一焉。<a id="a-1N"></a>何以明之。<a id="a-1O"></a>乃大设方便鼓动愚俗。<a id="a-1P"></a>一则诱喻。<a id="a-1Q"></a>一则迫胁云。<a id="a-1R"></a>行恶必有累劫之殃。<a id="a-1S"></a>修善便有无穷之庆。<a id="a-1T"></a>论罪则有幽冥之伺。<a id="a-1U"></a>语福则有神明之祐。<a id="a-1V"></a>敦励引导劝行人所不能行。<a id="a-1W"></a>强逼切勒勉为人所不能为。<a id="a-1X"></a>上减父母之养。<a id="a-1Y"></a>下损妻拏之分。<a id="a-1Z"></a>会同尽肴膳之甘。<a id="a-1a"></a>寺庙极壮丽之美。<a id="a-1b"></a>割生民之珍玩。<a id="a-1c"></a>崇无用之虚费。<a id="a-1d"></a>罄私家之年储。<a id="a-1e"></a>阙军国之资实。<a id="a-1f"></a>张空声于将来。<a id="a-1g"></a>图无像于未兆。<a id="a-1h"></a>听其言则洋洋而盈耳。<a id="a-1i"></a>观其容则落落而满目。<a id="a-1j"></a>考现事以求征。<a id="a-1k"></a>并未见其验真。<a id="a-1l"></a>所谓系影捕风莫知端绪。<a id="a-1m"></a>亮仆情之所未安。<a id="a-1n"></a>有识者之所巨惑若有嘉信请承下风。<a id="a-1o"></a>脱有暂悟永去其滞矣。<a id="a-1p"></a>主人答主人怃然有间慨尔长叹。<a id="a-1q"></a>咄异哉。<a id="a-1r"></a>子之所陈。<a id="a-1s"></a>何其陋也。<a id="a-1t"></a>夫鄙俗不可以语大道者。<a id="a-1u"></a>滞于形也。<a id="a-1v"></a>曲士不可以辩宗极者。<a id="a-1w"></a>局于名也。<a id="a-1x"></a>今将为子略举一隅。<a id="a-1y"></a>自可思反其宗矣。<a id="a-1z"></a>盖圣人设教应器。<a id="a-20"></a>投法受量。<a id="a-21"></a>有限故化之以渐。<a id="a-22"></a>录善心于毫端。<a id="a-23"></a>忘鄙吝于丘壑。<a id="a-24"></a>片行之善永为身资。<a id="a-25"></a>一念之福终为神用。<a id="a-26"></a>始覆一篑不可责以为山之功。<a id="a-27"></a>方趣绝境不中穷以括囊之实。<a id="a-28"></a>然海之所以称大者。<a id="a-29"></a>由无嗷洁之清。<a id="a-2A"></a>道之所以称晦迹者以无赫然之观。<a id="a-2B"></a>夫慈亲婉娈有心之所滞。<a id="a-2C"></a>而沙门遗之如脱屣。<a id="a-2D"></a>名位财色世情之所重。<a id="a-2E"></a>而沙门视之如秕糠。<a id="a-2F"></a>可谓忍人所不能去。<a id="a-2G"></a>斯乃标尚之雅趣。<a id="a-2H"></a>弘道之胜事。<a id="a-2I"></a>而云蔑然。<a id="a-2J"></a>岂非妙赏之谓乎。<a id="a-2K"></a>又且志业不同归向涂乖。<a id="a-2L"></a>岐迳分辙不相领悟。<a id="a-2M"></a>未见秀异故其宜耳。<a id="a-2N"></a>古人每叹才之为难信矣。<a id="a-2O"></a>周号多士乱臣十人。<a id="a-2P"></a>唐虞之盛元凯二八。<a id="a-2Q"></a>孔门三千。<a id="a-2R"></a>并海内翘秀。<a id="a-2S"></a>简充四科数不盈十。<a id="a-2T"></a>于中伯牛废疾。<a id="a-2U"></a>回也六极。<a id="a-2V"></a>商也悭吝。<a id="a-2W"></a>赐也货殖。<a id="a-2X"></a>予也难雕。<a id="a-2Y"></a>由也凶愎。<a id="a-2Z"></a>求也聚敛任不称职。<a id="a-2a"></a>仲弓虽骍出于犁色。<a id="a-2b"></a>而举世推德。<a id="a-2c"></a>为人伦之宗。<a id="a-2d"></a>钦尚高轨为搢绅之表。<a id="a-2e"></a>百代咏其遗风。<a id="a-2f"></a>千载仰其景行。<a id="a-2g"></a>至于沙门。<a id="a-2h"></a>乃苦共剥节酷相瓦砾。<a id="a-2i"></a>斯岂君子弘通之道雅正之论哉。<a id="a-2j"></a>此由或人入斑输之作坊。<a id="a-2k"></a>不称指南之巧妙。<a id="a-2l"></a>但讥拙者之伤手。<a id="a-2m"></a>真可谓伏膺下流。<a id="a-2n"></a>志存鄙劣。<a id="a-2o"></a>昔承相问客。<a id="a-2p"></a>俗言鸱枭食。<a id="a-2q"></a>母宁有是。<a id="a-2r"></a>乎客。<a id="a-2s"></a>答但闻慈乌反哺。<a id="a-2t"></a>耳相乃怅。<a id="a-2u"></a>然自愧失。<a id="a-2v"></a>言今子处心将无似相之问也。<a id="a-2w"></a>君子遏恶扬善。<a id="a-2x"></a>反是谓何。<a id="a-2y"></a>又云。<a id="a-2z"></a>投足而安且林野萧条。<a id="a-30"></a>每有寇盗之患。<a id="a-31"></a>城傍入出动婴交游之讥。<a id="a-32"></a>处身非所则招风尘之累。<a id="a-33"></a>婆娑田里则犯人间之论。<a id="a-34"></a>二三无可进退惟谷。<a id="a-35"></a>宇宙虽旷莫知所厝。</p>
  <p id="a36">又云。<a id="a-37"></a>蔬餐而已。<a id="a-38"></a>夫人间有不赡之匮。<a id="a-39"></a>山泽无委积之储。<a id="a-3A"></a>方宜取给复乘之以法。<a id="a-3B"></a>所向九折于何得立。<a id="a-3C"></a>若堂堂圣世而有首阳之饿。<a id="a-3D"></a>夫明明时雍而有赴海之死。<a id="a-3E"></a>客于雅怀何如。<a id="a-3F"></a>然体无毛羽不可袒而无衣。<a id="a-3G"></a>腹非匏瓜不可系而不食。<a id="a-3H"></a>自未造极要有所资。<a id="a-3I"></a>年丰则取足于百姓。<a id="a-3J"></a>时俭则肆力以自供。<a id="a-3K"></a>诚非所宜事不得已。<a id="a-3L"></a>故蝮蛇螫手斩以求全。<a id="a-3M"></a>推其轻重。<a id="a-3N"></a>盖所存者大。<a id="a-3O"></a>虽营一己不求无获。<a id="a-3P"></a>求之不必一涂。<a id="a-3Q"></a>但令济之。<a id="a-3R"></a>有理亦何嫌。<a id="a-3S"></a>多方以为烦秽其欲。<a id="a-3T"></a>域使不得妄动。<a id="a-3U"></a>何故执之甚乎。<a id="a-3V"></a>昔伯成躬耕以垦殖。<a id="a-3W"></a>沮溺耦作以修农。<a id="a-3X"></a>陶朱商贾以营生。<a id="a-3Y"></a>於陵灌蔬以自供崔文卖药以继乏。<a id="a-3Z"></a>君平卜筮以补空。<a id="a-3a"></a>张衡术数以驰名。<a id="a-3b"></a>马钧奇巧以骋功。<a id="a-3c"></a>此等直是违俗遁世之人耳。<a id="a-3d"></a>未正见有邈然绝尘与。<a id="a-3e"></a>物天隔而咸共嗟咏不辍于口。<a id="a-3f"></a>然沙门之中迹超诸人耻与流辈。<a id="a-3g"></a>动有万数至于体道。<a id="a-3h"></a>神化超落人封非可算计。<a id="a-3i"></a>而未曾致言。<a id="a-3j"></a>何其党乎。<a id="a-3k"></a>宜共思校事实。<a id="a-3l"></a>不可古今殊论。<a id="a-3m"></a>众寡异辞。<a id="a-3n"></a>希简为贵猥多致贱。<a id="a-3o"></a>恐非求精核理之谈也。<a id="a-3p"></a>云自可废之以一风俗。<a id="a-3q"></a>是何言与。<a id="a-3r"></a>圣人不诬十室三人必有师资。<a id="a-3s"></a>芳兰并茂而欲蕴崇焚之。<a id="a-3t"></a>不亦暴乎。<a id="a-3u"></a>其中自有德宇渊邃。<a id="a-3v"></a>器标时望。<a id="a-3w"></a>或翘楚嗷洁栖寄清远。<a id="a-3x"></a>或禅思入微澄神绝境。<a id="a-3y"></a>或敷演微言散幽释滞。<a id="a-3z"></a>或精勤福业劝化崇善。<a id="a-40"></a>凡出家之本落发抽簪之日。<a id="a-41"></a>皆心口独誓情到恳至虽生死弥沦玄涂长远。<a id="a-42"></a>要自驱策必阶于道。<a id="a-43"></a>金轮之荣忽若尘垢。<a id="a-44"></a>帝释之重蔑若秕糠。<a id="a-45"></a>始皆精诚乃有所感。<a id="a-46"></a>自非一举顿诣体备圆足。<a id="a-47"></a>其间何能不有小失。<a id="a-48"></a>且当录其真素。<a id="a-49"></a>略举玄黄。<a id="a-4A"></a>安浑举一概无复甄别。<a id="a-4B"></a>不可以管蔡之衅姬宗尽诛。<a id="a-4C"></a>四凶之暴合朝流放。<a id="a-4D"></a>此何异人苦头虱因欲并首俱焚。<a id="a-4E"></a>患在足刺遂欲通股全解。<a id="a-4F"></a>不亦滥乎。</p>
  <p id="a4G">云无益于时政有损于治道。<a id="a-4H"></a>夫弘道者之益世。<a id="a-4I"></a>物有日用而不知故。<a id="a-4J"></a>老氏云。<a id="a-4K"></a>无为之化百姓皆曰我自然。<a id="a-4L"></a>斯言当矣是以干木高枕而魏国大治。<a id="a-4M"></a>庚桑善诲而[土*畏]垒归仁。<a id="a-4N"></a>沙门在世诚无目前考课之功。<a id="a-4O"></a>名教之外实有益于冥。<a id="a-4P"></a>近取五戒训物。<a id="a-4Q"></a>非六经之畴。<a id="a-4R"></a>远以八难幽崄。<a id="a-4S"></a>非刑法之匹。<a id="a-4T"></a>请以三藏铨罪。<a id="a-4U"></a>非律令之流畅。<a id="a-4V"></a>以般若辩惑。<a id="a-4W"></a>非老庄之谓。<a id="a-4X"></a>道品无漏拔苦因缘。<a id="a-4Y"></a>则存而不论周孔之教。<a id="a-4Z"></a>理尽形器至法之极。<a id="a-4a"></a>兼练神明精粗升降。<a id="a-4b"></a>不可同日而语其优劣矣。<a id="a-4c"></a>昔孛助化以道佐治。<a id="a-4d"></a>国境晏然民知其义。<a id="a-4e"></a>年农委积物无疵疠。<a id="a-4f"></a>非益谓何。<a id="a-4g"></a>云世有五横。<a id="a-4h"></a>沙门处其一焉。<a id="a-4i"></a>凡言横者。<a id="a-4j"></a>以其志无业尚散诞莫名或博易放荡而倾竭家财。<a id="a-4k"></a>或名挂编户而浮游卒岁。<a id="a-4l"></a>或尸禄素餐而莫肯用心。<a id="a-4m"></a>或执政居势而渔食百性。<a id="a-4n"></a>或驰竞进趣而公私并损。<a id="a-4o"></a>或肆暴奸虐而动造不轨。<a id="a-4p"></a>斯皆伤教乱正大败风俗。<a id="a-4q"></a>由是苟悦奋笔。<a id="a-4r"></a>而游侠之论兴。<a id="a-4s"></a>韩非弹豪而五蠹之文作。<a id="a-4t"></a>以之为横理故宜然。<a id="a-4u"></a>施之沙门不亦诬乎。<a id="a-4v"></a>国家方上与唐虞竞巍巍之美。<a id="a-4w"></a>下与殷周齐郁郁之化。<a id="a-4x"></a>不使箕颖专有傲世之宾。<a id="a-4y"></a>商洛独标嘉遁之客。<a id="a-4z"></a>甫欲大扇逸民之风。<a id="a-50"></a>崇肃方外之士。<a id="a-51"></a>观子处怀经略时政。<a id="a-52"></a>乃欲踵亡秦虎狼之崄术。<a id="a-53"></a>袭商君克薄之弊法。<a id="a-54"></a>坑焚儒典治无纲纪。<a id="a-55"></a>制太半之税。<a id="a-56"></a>家无游财。<a id="a-57"></a>设三五之禁。<a id="a-58"></a>备民如贼。<a id="a-59"></a>天下熬然人无聊生使嬴氏之族不讫于三世。<a id="a-5A"></a>二子之祸即戮于当时。<a id="a-5B"></a>临刑之日方乃追恨。<a id="a-5C"></a>始者立法之谬。<a id="a-5D"></a>本欲宁国静民。<a id="a-5E"></a>不忆堤防大峻。<a id="a-5F"></a>反不容己事既往矣。<a id="a-5G"></a>何嗟之及。<a id="a-5H"></a>云一则诱喻。<a id="a-5I"></a>一则迫胁。<a id="a-5J"></a>且众生缘有浓薄。<a id="a-5K"></a>才有利钝。<a id="a-5L"></a>解有难易。<a id="a-5M"></a>行有浅深。<a id="a-5N"></a>是以启诲之道不一。<a id="a-5O"></a>悟发之由不同。<a id="a-5P"></a>抑扬顿挫务使从善。<a id="a-5Q"></a>斯乃权谋之警策。<a id="a-5R"></a>妙济之津梁。<a id="a-5S"></a>殊非诱迫之谓也。</p>
  <p id="a5T">云罪则冥伺福则神祐。<a id="a-5U"></a>夫含德至淳则众善归焉。<a id="a-5V"></a>易曰。<a id="a-5W"></a>履信思顺。<a id="a-5X"></a>自天祐之。<a id="a-5Y"></a>吉无不利。<a id="a-5Z"></a>又曰。<a id="a-5a"></a>为不善于幽昧之中。<a id="a-5b"></a>鬼得而诛之。<a id="a-5c"></a>岂非冥伺神明之祐哉。<a id="a-5d"></a>善恶之报经有成证。<a id="a-5e"></a>不复具列。<a id="a-5f"></a>云会尽肴膳寺极壮丽。<a id="a-5g"></a>此修福之家倾竭。<a id="a-5h"></a>以备将来之资殚尽。<a id="a-5i"></a>自为身之大计耳。<a id="a-5j"></a>殆非神明歆其壮丽。<a id="a-5k"></a>众僧贪其滋味。<a id="a-5l"></a>犹农夫之播殖。<a id="a-5m"></a>匠者之构室将择贞材以求堂宇之饰。<a id="a-5n"></a>精简种子以规嘉苗之实。<a id="a-5o"></a>故稼穑必树于沃壤之地。<a id="a-5p"></a>卜居要选于[塽-(爻*爻)+((人/人)*(人/人))]垲之处。<a id="a-5q"></a>是以知三尊为众生福曰。<a id="a-5r"></a>供养自修己之功德耳。<a id="a-5s"></a>云割生民之珍玩崇无用之虚费。<a id="a-5t"></a>夫博施兼爱仁者之厚德。<a id="a-5u"></a>崇饰宗庙孝敬之至心。<a id="a-5v"></a>世教若此道亦如之。<a id="a-5w"></a>物有损之而益为之必获。<a id="a-5x"></a>且浮财犹粪土。<a id="a-5y"></a>施惠为神用譬朽木之为舟。<a id="a-5z"></a>乃济渡之津要。<a id="a-60"></a>何虚费之有哉。<a id="a-61"></a>欲端坐而望自然拱默以悕安乐。<a id="a-62"></a>犹无柯而求伐。<a id="a-63"></a>不食而徇饱。<a id="a-64"></a>焉可得乎。<a id="a-65"></a>苟身之不修己为困矣。<a id="a-66"></a>何必乃蔽百姓之耳目。<a id="a-67"></a>拥天下之大善。<a id="a-68"></a>既自饮毒复欲酖人。<a id="a-69"></a>何酷如之。<a id="a-6A"></a>可谓亡我陷彼。<a id="a-6B"></a>相与俱祸。<a id="a-6C"></a>是以盲聋喑哑之对。<a id="a-6D"></a>幽处弥劫之殃。<a id="a-6E"></a>调达之报历地狱无间之苦。<a id="a-6F"></a>云罄私家之年储。<a id="a-6G"></a>阙军国之资实。<a id="a-6H"></a>圣王御世纯风遐被。<a id="a-6I"></a>振道纲以维六合。<a id="a-6J"></a>布德网以笼群俊。<a id="a-6K"></a>川无扣浪之夫。<a id="a-6L"></a>谷无含叹之士。<a id="a-6M"></a>四民咸安其业。<a id="a-6N"></a>百官各尽其分。<a id="a-6O"></a>海内融通九州同贯。<a id="a-6P"></a>戎车于是寝驾。<a id="a-6Q"></a>甲士却走。<a id="a-6R"></a>以粪嘉谷委于中田。<a id="a-6S"></a>仓储积而成朽。<a id="a-6T"></a>童稚进德日新。<a id="a-6U"></a>黄发尽于眉寿。<a id="a-6V"></a>当共击壤以颂太平。<a id="a-6W"></a>鼓腹以观盛化。<a id="a-6X"></a>子何多虑之深横。<a id="a-6Y"></a>忧时之不足。<a id="a-6Z"></a>不亦过乎。<a id="a-6a"></a>云吝太官而肿口。<a id="a-6b"></a>临沧海而摄腹。<a id="a-6c"></a>真子之谓也。</p>
  <p id="a6d">云系影捕风莫知端绪。<a id="a-6e"></a>夫伪辩乱真。<a id="a-6f"></a>大圣之所悲。<a id="a-6g"></a>嗟时不识宝。<a id="a-6h"></a>卞和所以恸哭。<a id="a-6i"></a>然妙旨希夷而体之者道。<a id="a-6j"></a>冲虚简诣而会之者得。<a id="a-6k"></a>用远能津梁颓溺。<a id="a-6l"></a>拔幽拯滞美济。<a id="a-6m"></a>当时化流无外故。<a id="a-6n"></a>神晖一振则感动大千。<a id="a-6o"></a>惠泽暂洒则九州蒙润。<a id="a-6p"></a>是以释梵悟幽旨而归诚。<a id="a-6q"></a>帝王望玄宗而委质。<a id="a-6r"></a>八部挹灵化而洗心。<a id="a-6s"></a>士庶观真仪而奔至。<a id="a-6t"></a>落落焉故非域中之名教。<a id="a-6u"></a>肃肃焉殆是方外之冥轨。<a id="a-6v"></a>然垣墙峭峻故罕得其门。<a id="a-6w"></a>器宇幽邃希入其室。<a id="a-6x"></a>是以道济弥沦而理与之乖。<a id="a-6y"></a>德苞无际而事与之隔。<a id="a-6z"></a>子执迷自毕。<a id="a-70"></a>没齿不悟。<a id="a-71"></a>盖有以也。<a id="a-72"></a>夫日月丽天而瞽者不睹其明。<a id="a-73"></a>雷电振地而聋者不闻其响。<a id="a-74"></a>是谁之过与。<a id="a-75"></a>而方欲议宫商之音。<a id="a-76"></a>蔑文章之观。<a id="a-77"></a>真过之甚者。<a id="a-78"></a>昔文鳞改视于初曜。<a id="a-79"></a>须跋开听于后缘。<a id="a-7A"></a>子何辜之不幸。<a id="a-7B"></a>独怀疑以终年。<a id="a-7C"></a>比众人所悲。<a id="a-7D"></a>最可悲之所先。<a id="a-7E"></a>于是逡巡退席。<a id="a-7F"></a>怅然自失。<a id="a-7G"></a>良久曰。<a id="a-7H"></a>闻大道之说。<a id="a-7I"></a>弥贯古今大制因缘。<a id="a-7J"></a>穷理尽性立履不为。<a id="a-7K"></a>当年弘道不期一世。<a id="a-7L"></a>可谓原始会终归于命矣。<a id="a-7M"></a>仆实滞寝长夜未达其旨。<a id="a-7N"></a>故每造有封。<a id="a-7O"></a>今幸闻大夫之余论。<a id="a-7P"></a>结解疑散豁然醒觉。<a id="a-7Q"></a>若披重霄以睹朗日。<a id="a-7R"></a>发蒙盖而悟真慧。<a id="a-7S"></a>仆诚不敏。<a id="a-7T"></a>敬奉嘉诲矣。</p>
  <p data-pb></p>
  <h2 id="a7U">正二教(道士有为夷夏论者故作此以正之)(明征君)(僧绍)</h2>
  <p id="a7V">及闻殊论锐言置家。<a id="a-7W"></a>有惧诬圣将明其归。<a id="a-7X"></a>故先详正所证二经之句。<a id="a-7Y"></a>庶可两悟幽津。</p>
  <p id="a7Z">论称道经云。<a id="a-7a"></a>老子入关之于天竺维卫国。<a id="a-7b"></a>国王夫人名曰清妙。<a id="a-7c"></a>老子因其昼寝。<a id="a-7d"></a>乘日之精入清妙口中。<a id="a-7e"></a>后年四月八日夜半时剖右腋而生堕地。<a id="a-7f"></a>即行七步举手旨天曰。<a id="a-7g"></a>天上天下唯我为尊。<a id="a-7h"></a>三界皆苦何可乐者。<a id="a-7i"></a>于是佛道兴焉(事在玄妙内篇此是汉中真典非穿凿之书)正曰。<a id="a-7j"></a>道家之指其在老氏二经。<a id="a-7k"></a>敷玄之妙备乎庄生七章。<a id="a-7l"></a>而得一尽虚。<a id="a-7m"></a>无闻形变之奇。<a id="a-7n"></a>彭殇均寿未睹无死之唱。<a id="a-7o"></a>故恬其天和者。<a id="a-7p"></a>不务变常。<a id="a-7q"></a>安时处顺夫何取长生。<a id="a-7r"></a>若乘日之精入口剖腋。<a id="a-7s"></a>年事不符托异合说。<a id="a-7t"></a>称非其有诞议神化。<a id="a-7u"></a>秦汉之妄妖延魏晋。<a id="a-7v"></a>言不经圣何云真典乎。</p>
  <p id="a7w">论称。<a id="a-7x"></a>佛经云。<a id="a-7y"></a>释迦成佛已有尘劫之数。<a id="a-7z"></a>或为儒林之宗国师道士(此皆成实正经非方便之说也)</p>
  <p id="a80">正曰。<a id="a-81"></a>佛经之宗根明极教。<a id="a-82"></a>而三世无得。<a id="a-83"></a>俗证觉道非可事显。<a id="a-84"></a>然精深所会。<a id="a-85"></a>定慧有征于内。<a id="a-86"></a>缘感所应。<a id="a-87"></a>因果无妄于外。<a id="a-88"></a>夫释迦发穷源之真唱。<a id="a-89"></a>以明神道之所通也。<a id="a-8A"></a>故其练精研照非养正之功。<a id="a-8B"></a>微善阶极。<a id="a-8C"></a>异殆庶自崖道济在忘形。<a id="a-8D"></a>而所贵非全生。<a id="a-8E"></a>生生不贵存存。<a id="a-8F"></a>何功忘功而功着。<a id="a-8G"></a>寂灭而道常。<a id="a-8H"></a>出于无始入乎无终。<a id="a-8I"></a>靡应非身尘劫非遐。<a id="a-8J"></a>此其所以为教也。</p>
  <p id="a8K">论曰。<a id="a-8L"></a>二经之旨若合符契。</p>
  <p id="a8M">正曰。<a id="a-8N"></a>夫佛开三世故圆应无穷。<a id="a-8O"></a>老止生形则教极浇淳。<a id="a-8P"></a>所以在形之教不议殊生。<a id="a-8Q"></a>圆应之化爰尽物类。<a id="a-8R"></a>是周孔老庄诚帝王之师。<a id="a-8S"></a>而非前说之。<a id="a-8T"></a>证既开塞异。<a id="a-8U"></a>教又违符合之验矣。</p>
  <p id="a8V">论曰。<a id="a-8W"></a>道则佛也。<a id="a-8X"></a>佛则道也。</p>
  <p id="a8Y">正曰。<a id="a-8Z"></a>既教有方圆岂睹其同。<a id="a-8a"></a>夫由佛者固可以权老。<a id="a-8b"></a>学老者安取同佛。<a id="a-8c"></a>苟挟竞慕高撰会杂。<a id="a-8d"></a>妄欲因其同树邪去正。<a id="a-8e"></a>是乃学非其学。<a id="a-8f"></a>自漏道蠹只多不量。<a id="a-8g"></a>见耻守器矣。</p>
  <p id="a8h">论曰。<a id="a-8i"></a>其入不同其为必异。<a id="a-8j"></a>各成其性不易其事。<a id="a-8k"></a>又曰。<a id="a-8l"></a>或照五典。<a id="a-8m"></a>或布三乘。<a id="a-8n"></a>在华而华言。<a id="a-8o"></a>化夷而夷语。<a id="a-8p"></a>又曰。<a id="a-8q"></a>佛道齐乎达化而有夷夏之别。</p>
  <p id="a8r">正曰。<a id="a-8s"></a>寂感遂通在物必畅。<a id="a-8t"></a>佛以一音随类受悟。<a id="a-8u"></a>在夷之化。<a id="a-8v"></a>岂必三乘教。<a id="a-8w"></a>华之道何拘五教。<a id="a-8x"></a>冲用因感既夷华未殊。<a id="a-8y"></a>而俗之所异孰乖圣。<a id="a-8z"></a>则虽其入不同。<a id="a-90"></a>然其教自均也。</p>
  <p id="a91">论曰。<a id="a-92"></a>端委搢绅诸华之容也。<a id="a-93"></a>翦发缁衣群夷之服也。</p>
  <p id="a94">正曰。<a id="a-95"></a>将求理之所贵。<a id="a-96"></a>宜先本礼俗。<a id="a-97"></a>沿袭异道唯其时物。<a id="a-98"></a>故君子豹变民文先革。<a id="a-99"></a>颛孙膺训丧志学殷。<a id="a-9A"></a>夫致德韶武则禅代异典。<a id="a-9B"></a>后圣有作岂限夷华。<a id="a-9C"></a>况由之极教必拘国服哉。<a id="a-9D"></a>是以系其恒方而迷深动踬矣。<a id="a-9E"></a>水陆既变致远有节。<a id="a-9F"></a>舟车之譬得无翩乎。<a id="a-9G"></a>而刻舡守株固以两见所归。</p>
  <p id="a9H">论曰。<a id="a-9I"></a>下弃妻拏上废。<a id="a-9J"></a>宗祀。<a id="a-9K"></a>嗜欲之物咸以礼申。<a id="a-9L"></a>孝敬之典独以法屈。<a id="a-9M"></a>悖德犯顺曾莫之觉。<a id="a-9N"></a>又曰。<a id="a-9O"></a>全形守祀继善之教也。<a id="a-9P"></a>毁貌易姓绝恶之学也。<a id="a-9Q"></a>理之可贵者道。<a id="a-9R"></a>事之可贱者俗。</p>
  <p id="a9S">正曰。<a id="a-9T"></a>今以废宗祀为犯。<a id="a-9U"></a>顺存嗜欲以申礼。<a id="a-9V"></a>则是孝敬之典在我为得。<a id="a-9W"></a>俗无必贱矣。<a id="a-9X"></a>毁貌绝恶自彼为鄙。<a id="a-9Y"></a>道无必贵矣。<a id="a-9Z"></a>爱俗拘旧崇华尚礼。<a id="a-9a"></a>贵贱迭置义成独说。<a id="a-9b"></a>徒欲蠹溺于凡观。<a id="a-9c"></a>岂期卒埋于圣言耶。</p>
  <p id="a9d">论曰。<a id="a-9e"></a>泥洹仙化各是一术。<a id="a-9f"></a>佛号正真道称正一。<a id="a-9g"></a>一归无死真会无生。</p>
  <p id="a9h">正曰。<a id="a-9i"></a>侯王得一而天下贞。<a id="a-9j"></a>莫议仙化。<a id="a-9k"></a>死而不亡者寿。<a id="a-9l"></a>不论无死。<a id="a-9m"></a>亿说诬滥辞非而泽。<a id="a-9n"></a>大道既隐小成互起。<a id="a-9o"></a>诚哉是言。<a id="a-9p"></a>其诸诬诡倍慢。<a id="a-9q"></a>欲以苟济其违。<a id="a-9r"></a>求之圣言固不容讥矣。<a id="a-9s"></a>今之道家所教。<a id="a-9t"></a>唯以长生为宗。<a id="a-9u"></a>不死为主。<a id="a-9v"></a>其练映金丹餐霞饵玉。<a id="a-9w"></a>灵升羽蜕尸解形化。<a id="a-9x"></a>是其托术验之而竟无睹其然也。<a id="a-9y"></a>又称其不登仙死则为鬼。<a id="a-9z"></a>或召补天曹。<a id="a-A0"></a>随其本福。<a id="a-A1"></a>虽大乖老庄立言。<a id="a-A2"></a>本理然犹可无违世教。<a id="a-A3"></a>损欲趣善乘化任往。<a id="a-A4"></a>忘生生存存之旨。<a id="a-A5"></a>实理归于妄而未为乱常也。<a id="a-A6"></a>至若张葛之徒。<a id="a-A7"></a>又皆杂以神变化俗怪诞惑世。<a id="a-A8"></a>符咒章效咸托老君所传。<a id="a-A9"></a>而随稍增广。<a id="a-AA"></a>遂复远引佛教证成其伪。<a id="a-AB"></a>立言舛杂师学无依。<a id="a-AC"></a>考之典义不然可知。<a id="a-AD"></a>将令真妄浑流希悟者。<a id="a-AE"></a>永惑莫之能辩。<a id="a-AF"></a>诬乱已甚矣。</p>
  <p id="aAG">客既悉于佛老之正。<a id="a-AH"></a>犹未值其津。<a id="a-AI"></a>今将更粗言其一隅。<a id="a-AJ"></a>而使自反焉。<a id="a-AK"></a>夫理照研心二名教两得。<a id="a-AL"></a>乃可动静兼尽所遇斯乘也。<a id="a-AM"></a>老子之教盖修身治国绝弃贵尚事正其分。<a id="a-AN"></a>虚无为本柔弱为用。<a id="a-AO"></a>内视反听深根宁极。<a id="a-AP"></a>浑思天元恬高人世。<a id="a-AQ"></a>皓气养和失得无变。<a id="a-AR"></a>穷不谋通致命而俟。<a id="a-AS"></a>达不谋己以公为度。<a id="a-AT"></a>此学者之所以询仰余流。<a id="a-AU"></a>而其道若存者也。<a id="a-AV"></a>安取乎神化无方济世不死哉。<a id="a-AW"></a>其在调霞羽化精变穷灵。<a id="a-AX"></a>此自缮积前成生甄异气。<a id="a-AY"></a>故虽记奇之者有之。<a id="a-AZ"></a>而言理者不由矣。<a id="a-Aa"></a>稽之神功爰及物类。<a id="a-Ab"></a>大若麟凤怪瑞。<a id="a-Ac"></a>小则雀雉之化。<a id="a-Ad"></a>夫既一受其形而希学可致乎。<a id="a-Ae"></a>至乃颜孔道邻亲资纳之极。<a id="a-Af"></a>固将仰灵尘而止欲。<a id="a-Ag"></a>从未由则分命之不妄有推之可明矣。<a id="a-Ah"></a>故仲尼贵知命而必有所不言。<a id="a-Ai"></a>伯阳去奇尚而固守以无为。<a id="a-Aj"></a>皆将以抑其诞妄之所自来也。<a id="a-Ak"></a>然则穷神尽教固由之有宗矣。<a id="a-Al"></a>道成事得各会之有元矣。<a id="a-Am"></a>夫行业者于前前生而强学以求致其功。<a id="a-An"></a>积集成于素孱。<a id="a-Ao"></a>而横慕以妄易其为首。<a id="a-Ap"></a>燕求越其希至何由哉。<a id="a-Aq"></a>故学得所学而学以成也。<a id="a-Ar"></a>为其可为而为可致也。<a id="a-As"></a>则夫学镜生灵。<a id="a-At"></a>中天设教观象测变。<a id="a-Au"></a>存而不论经世之深。<a id="a-Av"></a>孔老之极也。<a id="a-Aw"></a>为于未有尽照穷缘殊生共理。<a id="a-Ax"></a>练伪归真。<a id="a-Ay"></a>神功之正佛教之弘也。<a id="a-Az"></a>是乃佛明其宗。<a id="a-B0"></a>老全其生。<a id="a-B1"></a>守生者蔽明宗者通。<a id="a-B2"></a>然静止大方乃虽蔽而非妄。<a id="a-B3"></a>动由其宗则理通而照极故。<a id="a-B4"></a>必德贵天全自求其道。<a id="a-B5"></a>崇本资通功归四大。<a id="a-B6"></a>不谋非然守教保常。<a id="a-B7"></a>孔老之纯得所学也。<a id="a-B8"></a>超宗极览寻流讨源。<a id="a-B9"></a>以有生为尘毒故。<a id="a-BA"></a>息敬于君亲不惊议其化异。<a id="a-BB"></a>不执方而骇奇妙。<a id="a-BC"></a>寂观以拓思。<a id="a-BD"></a>功积见而要来。<a id="a-BE"></a>则佛教之粹明于为也。<a id="a-BF"></a>故夫学得所学则可以资全生灵。<a id="a-BG"></a>而教尊域中矣。<a id="a-BH"></a>明为于为将乃灭习。<a id="a-BI"></a>反流而邈天人矣。<a id="a-BJ"></a>过此以往未之或知。<a id="a-BK"></a>洗虑之得其将在兹。</p>
  <p data-pb></p>
  <h2 id="aBL">张融门律(周剡难)</h2>
  <p id="aBM">吾门世恭佛。<a id="a-BN"></a>舅氏奉道。<a id="a-BO"></a>道也与佛逗极无二。<a id="a-BP"></a>寂然不动。<a id="a-BQ"></a>致本则同感而遂通逢迹成异。<a id="a-BR"></a>其犹乐之不治不隔五帝之秘。<a id="a-BS"></a>礼之不袭不吊三皇之圣。<a id="a-BT"></a>岂三与五。<a id="a-BU"></a>皆殊时故不同其风。<a id="a-BV"></a>异世故不一其义。<a id="a-BW"></a>安可辄驾庸愚。<a id="a-BX"></a>诬问神极。<a id="a-BY"></a>吾见道士与道人战。<a id="a-BZ"></a>儒墨道人与道士狱是非。<a id="a-Ba"></a>昔有鸿飞天首。<a id="a-Bb"></a>积远难凫。<a id="a-Bc"></a>越人以为凫。<a id="a-Bd"></a>楚人以为乙。<a id="a-Be"></a>人自楚越耳。<a id="a-Bf"></a>鸿常一鸿乎。<a id="a-Bg"></a>夫澄本虽一吾自俱宗。<a id="a-Bh"></a>其本泻迹既分。<a id="a-Bi"></a>吾已翔其所集。<a id="a-Bj"></a>汝可专尊于佛迹。<a id="a-Bk"></a>而无侮于道本。</p>
  <p id="aBl">书与二何两孔。<a id="a-Bm"></a>周剡山茨。</p>
  <p id="aBn">少子致书。<a id="a-Bo"></a>诸游生者曰张融白。<a id="a-Bp"></a>鸟哀鸣于将死。<a id="a-Bq"></a>人善言于就暮。<a id="a-Br"></a>顷既病盛生衰。<a id="a-Bs"></a>此亦魂留几气。<a id="a-Bt"></a>况惊舟失柁于空壑。<a id="a-Bu"></a>山足无绊于泽中。<a id="a-Bv"></a>故视阴之间虽寸每遽。<a id="a-Bw"></a>不缝其徙也。<a id="a-Bx"></a>欲使魄后余意绳墨。<a id="a-By"></a>弟侄故为门律。<a id="a-Bz"></a>数风其一章通源二道。<a id="a-C0"></a>今奏诸贤以为何若。</p>
  <p id="aC1">答张书并问张。</p>
  <p id="aC2">周剡山茨归书少子曰。<a id="a-C3"></a>周颙顿首懋制来班。<a id="a-C4"></a>承复峻其门。<a id="a-C5"></a>则参子无踞诚不待奖敬。<a id="a-C6"></a>寻本有测高心虽神道所归。<a id="a-C7"></a>吾知其主。<a id="a-C8"></a>然自释之外儒纲为弘。<a id="a-C9"></a>过此而能与仲尼相若者。<a id="a-CA"></a>黄老实雄也。<a id="a-CB"></a>其教流渐非无邪弊。<a id="a-CC"></a>素朴之本义有可崇。<a id="a-CD"></a>吾取舍旧怀粗有泾渭。<a id="a-CE"></a>与夺之际。<a id="a-CF"></a>不至朱紫。<a id="a-CG"></a>但畜积抱怀未及厝言耳。<a id="a-CH"></a>途轨乖顺不可谬同异之间。<a id="a-CI"></a>文宜有归辩来旨。<a id="a-CJ"></a>谓致本则同似非。<a id="a-CK"></a>吾所谓同时殊风异。<a id="a-CL"></a>又非吾所谓异也。<a id="a-CM"></a>久欲此中微举条裁。<a id="a-CN"></a>幸因雅趣试共极言。<a id="a-CO"></a>且略如左。<a id="a-CP"></a>迟闻深况。</p>
  <p id="aCQ">通源曰。<a id="a-CR"></a>道也与佛逗极无二寂然不动。<a id="a-CS"></a>致本则同感而遂通逢迹成异。</p>
  <p id="aCT">周之问曰。<a id="a-CU"></a>论云。<a id="a-CV"></a>致本则同请问。<a id="a-CW"></a>何义是其所谓谓本乎。<a id="a-CX"></a>言道家者。<a id="a-CY"></a>岂不以二篇为主。<a id="a-CZ"></a>言佛教者亦应以般若为宗。<a id="a-Ca"></a>二篇所贵义极虚无。<a id="a-Cb"></a>般若所观照穷法性。<a id="a-Cc"></a>虚无法性其寂虽同位。<a id="a-Cd"></a>寂之方。<a id="a-Ce"></a>其旨则别论。<a id="a-Cf"></a>所谓逗极无二者。<a id="a-Cg"></a>为逗极于虚无。<a id="a-Ch"></a>当无二于法性耶。<a id="a-Ci"></a>将二涂之外更有异本。<a id="a-Cj"></a>傥虚无法性其趣不殊乎。<a id="a-Ck"></a>若有异本思告异本之情。<a id="a-Cl"></a>如其不殊愿闻不殊之说。</p>
  <p id="aCm">通源曰。<a id="a-Cn"></a>殊时故不同其风。<a id="a-Co"></a>异世故不一其义。<a id="a-Cp"></a>吾见道士与道人战儒墨道人与道士狱是非。<a id="a-Cq"></a>昔有鸿飞天首积远难凫。<a id="a-Cr"></a>越人以为凫。<a id="a-Cs"></a>楚人以为乙。<a id="a-Ct"></a>人自楚越耳。<a id="a-Cu"></a>鸿常一鸿乎。<a id="a-Cv"></a>夫澄本虽一吾自俱宗其本鸿迹既分。<a id="a-Cw"></a>吾已翔其所集。</p>
  <p id="aCx">周之问曰。<a id="a-Cy"></a>论云。<a id="a-Cz"></a>时殊故不同其风。<a id="a-D0"></a>是佛教之异于道也。<a id="a-D1"></a>世异故不一其义。<a id="a-D2"></a>是道言之乖于佛也。<a id="a-D3"></a>道佛两殊非凫则乙。<a id="a-D4"></a>唯足下所宗之本。<a id="a-D5"></a>一物为鸿耳。<a id="a-D6"></a>驱驰佛道无免二失。<a id="a-D7"></a>未知高鉴缘何识本轻而宗之。<a id="a-D8"></a>其有旨乎。<a id="a-D9"></a>若犹取二教以位其本。<a id="a-DA"></a>恐战狱方兴未能听讼也。<a id="a-DB"></a>若虽因二教同测教源者。<a id="a-DC"></a>则此教之源每沿教而见矣。<a id="a-DD"></a>自应鹿巾环杖。<a id="a-DE"></a>悠然目击儒墨訚訚。<a id="a-DF"></a>从来何诤。<a id="a-DG"></a>苟合源共是分迹。<a id="a-DH"></a>双非则二迹之用。<a id="a-DI"></a>宜均去取。<a id="a-DJ"></a>奚为翔集所向勤务唯佛。<a id="a-DK"></a>专气抱一无谨于道乎。<a id="a-DL"></a>言精旨远。<a id="a-DM"></a>企闻后要。</p>
  <p id="aDN">通源曰。<a id="a-DO"></a>汝可专遵于佛迹。<a id="a-DP"></a>而无侮于道本。</p>
  <p id="aDQ">周之问曰。<a id="a-DR"></a>足下专遵佛迹。<a id="a-DS"></a>无侮道本。<a id="a-DT"></a>吾则心持释训业爱儒言。<a id="a-DU"></a>未知足下雅意佛儒安在。<a id="a-DV"></a>为当本一末殊为本末俱异耶。<a id="a-DW"></a>既欲精探彼我方相。<a id="a-DX"></a>究涉理类所关。<a id="a-DY"></a>不得无请。</p>
  <p id="aDZ">重与周书并答所问。</p>
  <p id="aDa">张融白。<a id="a-Db"></a>吾未能忘身故有情。<a id="a-Dc"></a>身分外既化极魄首复为子弟留地。<a id="a-Dd"></a>不欲使方寸旧都日夜荒没。<a id="a-De"></a>平生所困横馗而草。<a id="a-Df"></a>所以制是门律。<a id="a-Dg"></a>以律其门。<a id="a-Dh"></a>非佛与道门将何律。<a id="a-Di"></a>故告气缓命凭魄申阴。<a id="a-Dj"></a>数感卜应通源定本。<a id="a-Dk"></a>实欲足下发予奇意。<a id="a-Dl"></a>果能翔牍起情妙见正祈。<a id="a-Dm"></a>既起所志今为子言。</p>
  <p id="aDn">周之问曰。<a id="a-Do"></a>论云。<a id="a-Dp"></a>致本则同请问何义。<a id="a-Dq"></a>是其所谓本乎。</p>
  <p id="aDr">答彼周曰。<a id="a-Ds"></a>夫性灵之为性能知者也。<a id="a-Dt"></a>道德之为道可知者也。<a id="a-Du"></a>能知而不知所可知。<a id="a-Dv"></a>非能知之义。<a id="a-Dw"></a>可知而不为能知。<a id="a-Dx"></a>所知非夫可知矣。<a id="a-Dy"></a>故知能知必赴于道。<a id="a-Dz"></a>可知必知所赴。<a id="a-E0"></a>而下士雷情波照鼓欲参神。<a id="a-E1"></a>精明驱动识用沈蔼。<a id="a-E2"></a>所以倒心下灌照隔于道。<a id="a-E3"></a>至若伯阳专气致柔。<a id="a-E4"></a>停虚任魄载营抱一。<a id="a-E5"></a>居凝通静静唯通也。<a id="a-E6"></a>则照无所没魄绪停虚故融然自道。<a id="a-E7"></a>足下欲使伯阳不静宁可而得乎。<a id="a-E8"></a>使静不泊道亦于何而可得。<a id="a-E9"></a>今既静而两神。<a id="a-EA"></a>神静而道二。<a id="a-EB"></a>吾未之前闻也。<a id="a-EC"></a>故逗极所以一为性游前简且韵猖狂旷不能复行。<a id="a-ED"></a>次战思定霸宇内。<a id="a-EE"></a>但敷生灵以竦志。<a id="a-EF"></a>庶足下罔象以扪珠。<a id="a-EG"></a>是以则帝属五而神常一。<a id="a-EH"></a>皇有三而道无二。<a id="a-EI"></a>凫乙之交定者鸿之乎。<a id="a-EJ"></a>吾所以直其绳矣。</p>
  <p id="aEK">周之问曰。<a id="a-EL"></a>言道家者岂不以二篇为主。<a id="a-EM"></a>言佛教者亦应以般若为宗。<a id="a-EN"></a>二篇所贵义极虚无。<a id="a-EO"></a>般若所观照穷法性。<a id="a-EP"></a>虚无法性其寂虽同。<a id="a-EQ"></a>住寂之方其旨则别。</p>
  <p id="aER">答彼周曰。<a id="a-ES"></a>法性虽以即色图空。<a id="a-ET"></a>虚无诚乃有外张义。<a id="a-EU"></a>然环会其所中。<a id="a-EV"></a>足下当加以半思也。<a id="a-EW"></a>至夫游无荡思。<a id="a-EX"></a>心尘自拂。<a id="a-EY"></a>思以无荡。<a id="a-EZ"></a>一举形上。<a id="a-Ea"></a>是虽忘有老如骞释。<a id="a-Eb"></a>然而有忘释不代老。<a id="a-Ec"></a>当其神地悠悠精和坐废寂然以湛。<a id="a-Ed"></a>其神遂通以冲其用。<a id="a-Ee"></a>登其此地。<a id="a-Ef"></a>吾不见释家之与老氏涉其此意。<a id="a-Eg"></a>吾孰识老氏之与释家。<a id="a-Eh"></a>逗极之所以无二亲情故妙得其一矣。<a id="a-Ei"></a>直以物感既分应物难合。<a id="a-Ej"></a>今万象与视听交错。<a id="a-Ek"></a>视听与万象相横。<a id="a-El"></a>着之既已深。<a id="a-Em"></a>却之必方浅。<a id="a-En"></a>所以苦下之翁且藏即色。<a id="a-Eo"></a>顺其所有不震其情。<a id="a-Ep"></a>尊其所无渐情其顺。<a id="a-Eq"></a>及物有潜去人时欲无。<a id="a-Er"></a>既可西风昼举而致。<a id="a-Es"></a>南精夕梦汉魂中寐不其可乎。<a id="a-Et"></a>若卿谓老氏不尽乎无。<a id="a-Eu"></a>则非期于得意。<a id="a-Ev"></a>若卿谓尽无而不尽有得意。<a id="a-Ew"></a>复爽吾所期。<a id="a-Ex"></a>卿若疑老氏尽有而不亮以教。<a id="a-Ey"></a>则释家有尽何以峻迹。<a id="a-Ez"></a>斯时卿若以释家时宜迹峻。<a id="a-F0"></a>其犹老氏时峻此迹。<a id="a-F1"></a>逗极之同兹焉余意。</p>
  <p id="aF2">周之问曰。<a id="a-F3"></a>论云。<a id="a-F4"></a>时殊故不同其风。<a id="a-F5"></a>是佛教之异于道也。<a id="a-F6"></a>世异故不一其义。<a id="a-F7"></a>是道言之乖于佛也。<a id="a-F8"></a>道佛两殊则凫则乙。</p>
  <p id="aF9">答彼周曰。<a id="a-FA"></a>非凫则乙迹固然矣。<a id="a-FB"></a>迹固其然。<a id="a-FC"></a>吾不复答。<a id="a-FD"></a>但得其世异时殊。<a id="a-FE"></a>不宜异其所以之异。</p>
  <p id="aFF">周之问曰。<a id="a-FG"></a>未知高鉴缘何识本。</p>
  <p id="aFH">答彼周曰。<a id="a-FI"></a>综识于本已吐前牍。<a id="a-FJ"></a>吾与老释相识正如此。<a id="a-FK"></a>正复是目击道斯存。<a id="a-FL"></a>卿欲必曲鞠其辞。<a id="a-FM"></a>吾不知更所以自讼。</p>
  <p id="aFN">周之问曰。<a id="a-FO"></a>若犹取二教以位其本。<a id="a-FP"></a>恐战狱方兴未能听讼也。</p>
  <p id="aFQ">答彼周曰。<a id="a-FR"></a>得意有本何至取教。</p>
  <p id="aFS">周之问曰。<a id="a-FT"></a>若虽因二教同测教源者。<a id="a-FU"></a>则此教之源每沿教而见矣。</p>
  <p id="aFV">答彼周曰。<a id="a-FW"></a>诚哉有是言。<a id="a-FX"></a>吾所以见道来一于佛。<a id="a-FY"></a>但吾之即此言。<a id="a-FZ"></a>别有奇即耳。</p>
  <p id="aFa">周之问曰。<a id="a-Fb"></a>自应鹿巾环杖悠然目击儒。<a id="a-Fc"></a>墨訚訚从来何诤。</p>
  <p id="aFd">答彼周曰。<a id="a-Fe"></a>虞芮二国之斗田。<a id="a-Ff"></a>非文王所知也。<a id="a-Fg"></a>碎白玉以泯斗其别有尊者乎。<a id="a-Fh"></a>况夜战一鸿妄军凫乙。<a id="a-Fi"></a>斯自鹿巾之空负头上。<a id="a-Fj"></a>环杖之自诬掌中。<a id="a-Fk"></a>吾安得了之哉。</p>
  <p id="aFl">周之问曰。<a id="a-Fm"></a>苟合源共是分迹。<a id="a-Fn"></a>双非则二迹之用宜均去取。<a id="a-Fo"></a>奚为翔集所向勤务唯佛。<a id="a-Fp"></a>专气抱一无谨于道乎。</p>
  <p id="aFq">答彼周曰。<a id="a-Fr"></a>应感多端神情数广。<a id="a-Fs"></a>吾不翔翮于四果。<a id="a-Ft"></a>卿尚无疑其集佛。<a id="a-Fu"></a>吾不翔翮于五通。<a id="a-Fv"></a>而于集道复何悔。<a id="a-Fw"></a>且宝圣宜本迹匪情急。<a id="a-Fx"></a>矧吾已有所集方复移其翔者耶。<a id="a-Fy"></a>卿得其无二于两楹故。<a id="a-Fz"></a>不峻督其去取。</p>
  <p id="aG0">周之问曰。<a id="a-G1"></a>吾则心持释训业爱儒言。<a id="a-G2"></a>未知足下雅意佛儒安在。<a id="a-G3"></a>为当本一末殊。<a id="a-G4"></a>为本末俱异耶。</p>
  <p id="aG5">答彼周曰。<a id="a-G6"></a>吾乃自元混百圣同投一极。<a id="a-G7"></a>而近论通源儒不在议。<a id="a-G8"></a>足下今极其儒。<a id="a-G9"></a>当欲列儒围道。<a id="a-GA"></a>故先属垣耳隙思潜师。<a id="a-GB"></a>夜以遂图掩天城。<a id="a-GC"></a>恐难升之险非子所跻。<a id="a-GD"></a>则吾见师之出不见其入也。<a id="a-GE"></a>吾已谓百圣同所投。<a id="a-GF"></a>何容本末俱其异。<a id="a-GG"></a>更以历势倒兵。<a id="a-GH"></a>恣卿智勇。<a id="a-GI"></a>吾之勇智自纵横凑出。</p>
  <p id="aGJ">周重答书并周重问。</p>
  <p id="aGK">周颙顿首。<a id="a-GL"></a>夫可以运寄情抱非理何师。<a id="a-GM"></a>中外声训登涂所奉。<a id="a-GN"></a>而使此中介分然去留无薄。<a id="a-GO"></a>是则怏怏失路在我奚难。<a id="a-GP"></a>足下善欲言之。<a id="a-GQ"></a>吾亦言之未已也。<a id="a-GR"></a>辄复往研迟承来折。</p>
  <p id="aGS">通源曰。<a id="a-GT"></a>法性虽以即色图空。<a id="a-GU"></a>虚无诚乃有外张义。<a id="a-GV"></a>所以苦下之翁且藏即色。<a id="a-GW"></a>顺其所有不震其情。<a id="a-GX"></a>尊其所无渐清其顺。</p>
  <p id="aGY">周之问曰。<a id="a-GZ"></a>苦下之藏即色信矣。<a id="a-Ga"></a>斯言也。<a id="a-Gb"></a>更恐有不及于即色。<a id="a-Gc"></a>容自托以能藏则能藏者广。<a id="a-Gd"></a>或不独出于厉乡耳。<a id="a-Ge"></a>夫有之为有物知其有。<a id="a-Gf"></a>无之为无人识其无。<a id="a-Gg"></a>老氏之署有题无出斯域。<a id="a-Gh"></a>是吾三宗鄙论。<a id="a-Gi"></a>所谓取舍驱驰未有能越其度者也。<a id="a-Gj"></a>佛教所以义夺情灵言诡声律。<a id="a-Gk"></a>盖谓即色非有故擅绝于群家耳。<a id="a-Gl"></a>此涂未明在老何续。<a id="a-Gm"></a>但纷纷横沸皆由著有。<a id="a-Gn"></a>迕道沦俗兹焉是患。<a id="a-Go"></a>既患由有滞而有性未明。<a id="a-Gp"></a>矫有之家因崇无术。<a id="a-Gq"></a>有性不明虽则巨蔽然违谁尚静涉累实微。<a id="a-Gr"></a>是道家之所以有裨弘教。<a id="a-Gs"></a>前白所谓黄老实雄者也。<a id="a-Gt"></a>何旧说皆云老不及圣。<a id="a-Gu"></a>若如斯论不得影响于释宗矣。<a id="a-Gv"></a>吾之位老不至乃然。<a id="a-Gw"></a>夫大士应世其体无方。<a id="a-Gx"></a>或为儒林之宗。<a id="a-Gy"></a>或为国师道士。<a id="a-Gz"></a>斯经教之成说也。<a id="a-H0"></a>乃至宰官长者咸托身相。<a id="a-H1"></a>何为老生独非一迹。<a id="a-H2"></a>但未知涉观浅深品位高下耳。<a id="a-H3"></a>此皆大明未启权接一方。<a id="a-H4"></a>日月出矣爝火宜废。<a id="a-H5"></a>无余既说众权自寝。<a id="a-H6"></a>足下犹欲抗遗燎于日月之下。<a id="a-H7"></a>明此火与日月寝源。<a id="a-H8"></a>既情崇于日月。<a id="a-H9"></a>又无侮于火本。<a id="a-HA"></a>未知此火本者将为名乎。<a id="a-HB"></a>将或实哉。<a id="a-HC"></a>名而已耶。<a id="a-HD"></a>本道安在。<a id="a-HE"></a>若言欲实之日月为实矣。<a id="a-HF"></a>斯则事尽于一佛不知其道也。<a id="a-HG"></a>通源之旨源与谁通。</p>
  <p id="aHH">通源曰。<a id="a-HI"></a>当其神地悠悠精和坐废。<a id="a-HJ"></a>登其此地。<a id="a-HK"></a>吾不见释家之与老氏涉其此意。<a id="a-HL"></a>吾孰识老氏之与释家。<a id="a-HM"></a>又曰。<a id="a-HN"></a>今既静而两神。<a id="a-HO"></a>神静而道二。<a id="a-HP"></a>吾未之前闻也。<a id="a-HQ"></a>又曰。<a id="a-HR"></a>伯阳专气致柔。<a id="a-HS"></a>停虚任魄魄绪停虚。<a id="a-HT"></a>故融然自道也。<a id="a-HU"></a>又曰。<a id="a-HV"></a>心尘自拂一举形上。</p>
  <p id="aHW">周之问曰。<a id="a-HX"></a>足下法性虽以即色图空。<a id="a-HY"></a>虚无诚乃有外张义。<a id="a-HZ"></a>窃谓老释重出对分区野。<a id="a-Ha"></a>其所境域无过斯言。<a id="a-Hb"></a>然则老氏之神地悠悠。<a id="a-Hc"></a>日悠悠于有外。<a id="a-Hd"></a>释家之精和坐废。<a id="a-He"></a>每坐废于色空。<a id="a-Hf"></a>登老氏之地则老氏异于释。<a id="a-Hg"></a>涉释氏之意则释氏殊于老。<a id="a-Hh"></a>神既静而不两。<a id="a-Hi"></a>静既两而道二。<a id="a-Hj"></a>足下未之前闻。<a id="a-Hk"></a>吾则前闻之矣。<a id="a-Hl"></a>苟然则魄绪停虚是自虚。<a id="a-Hm"></a>其所谓虚融然自道。<a id="a-Hn"></a>亦非吾所谓道。<a id="a-Ho"></a>若夫心尘自拂一举形上。<a id="a-Hp"></a>皆或未涉于大方。<a id="a-Hq"></a>不敢以通源相和也。</p>
  <p id="aHr">通源曰。<a id="a-Hs"></a>足下欲使伯阳不静宁可而得乎。<a id="a-Ht"></a>使静而不泊道亦于何而不得。</p>
  <p id="aHu">周之问曰。<a id="a-Hv"></a>甚如来言吾亦虑其未极也。<a id="a-Hw"></a>此所谓得在于神静。<a id="a-Hx"></a>失在于物虚。<a id="a-Hy"></a>若谓静于其静非曰穷静。<a id="a-Hz"></a>魄于其魄不云尽魄。<a id="a-I0"></a>吾所许也。<a id="a-I1"></a>无所间然。</p>
  <p id="aI2">通源曰。<a id="a-I3"></a>若卿谓老氏不尽乎无。<a id="a-I4"></a>则非相期于得意。<a id="a-I5"></a>若卿谓尽无而不尽有。<a id="a-I6"></a>得意复爽吾所期。</p>
  <p id="aI7">周之问曰。<a id="a-I8"></a>尽有尽无非极莫备。<a id="a-I9"></a>知无知有吾许其道家。<a id="a-IA"></a>惟非有非无之一地。<a id="a-IB"></a>道言不及耳。<a id="a-IC"></a>非有非无三宗所蕴。<a id="a-ID"></a>傥余瞻虑唯足下其眄之。<a id="a-IE"></a>念不使得意之相爽。<a id="a-IF"></a>移失于。<a id="a-IG"></a>有归耳。</p>
  <p id="aIH">通源曰。<a id="a-II"></a>非凫则乙迹固然矣迹固其然。<a id="a-IJ"></a>吾不复答。<a id="a-IK"></a>又曰。<a id="a-IL"></a>吾与老释相识正如此。<a id="a-IM"></a>正复是目击道斯存。<a id="a-IN"></a>又曰。<a id="a-IO"></a>得意有本何至取教。<a id="a-IP"></a>又曰。<a id="a-IQ"></a>诚哉有是言。<a id="a-IR"></a>吾所以见道来一于佛。</p>
  <p id="aIS">周之问曰。<a id="a-IT"></a>足下之所目击道存得意。<a id="a-IU"></a>有本想法性之真义。<a id="a-IV"></a>是其此地乎。<a id="a-IW"></a>佛教有之。<a id="a-IX"></a>足下所取非所以何至取教也。<a id="a-IY"></a>目击之本即在教迹。<a id="a-IZ"></a>谓之凫乙则其鸿安渐哉。<a id="a-Ia"></a>诸法真性老无其旨。<a id="a-Ib"></a>目击高情无存老迹。<a id="a-Ic"></a>旨迹两亡索宗无所论。<a id="a-Id"></a>所谓无侮于道本。<a id="a-Ie"></a>当无悔于何地哉。<a id="a-If"></a>若谓探道家之迹。<a id="a-Ig"></a>见其来一于佛者。<a id="a-Ih"></a>则是真谛实义。<a id="a-Ii"></a>沿文可见矣。<a id="a-Ij"></a>将沿于道章而得之乎。<a id="a-Ik"></a>为沿于德篇而遇之也。<a id="a-Il"></a>若两无所沿而玄得于方寸者。<a id="a-Im"></a>此自足下怀抱与老释而为三耳。<a id="a-In"></a>或可独树一家。<a id="a-Io"></a>非老情之所敢建也。</p>
  <p id="aIp">通源曰。<a id="a-Iq"></a>虞芮二国之斗田。<a id="a-Ir"></a>非文王所知也。<a id="a-Is"></a>斯自鹿巾之空负头上。<a id="a-It"></a>环杖之自诬掌中。<a id="a-Iu"></a>吾安能了之哉。</p>
  <p id="aIv">周之问曰。<a id="a-Iw"></a>足下谓苦下之且藏即色。<a id="a-Ix"></a>则虚空有阙矣。<a id="a-Iy"></a>足下谓法性以即色图空。<a id="a-Iz"></a>则法性为备矣。<a id="a-J0"></a>今有人于此。<a id="a-J1"></a>操环杖而言法性。<a id="a-J2"></a>鹿巾之士执虚无而来。<a id="a-J3"></a>诮曰。<a id="a-J4"></a>尔不同我吾与尔斗。<a id="a-J5"></a>足下从容倚棘听断于其间曰。<a id="a-J6"></a>皆不可也。<a id="a-J7"></a>谓其鹿巾空负于头上。<a id="a-J8"></a>环杖自诬于掌中。<a id="a-J9"></a>以足下之精明持达而判讼若斯。<a id="a-JA"></a>良虞芮之所以於邑也。</p>
  <p id="aJB">通源曰。<a id="a-JC"></a>吾不翔翮于四果。<a id="a-JD"></a>卿尚无疑其集佛。<a id="a-JE"></a>吾翮不翔于五通。<a id="a-JF"></a>而于集道复何晦。</p>
  <p id="aJG">周之问曰。<a id="a-JH"></a>足下不翔翮于四果。<a id="a-JI"></a>犹勤集于佛教。<a id="a-JJ"></a>翮不翔于五通。<a id="a-JK"></a>何独弃于道迹乎。<a id="a-JL"></a>理例不通方为彼诉。</p>
  <p id="aJM">通源曰。<a id="a-JN"></a>当欲列儒围道故。<a id="a-JO"></a>先属垣耳隙。</p>
  <p id="aJP">周之问曰。<a id="a-JQ"></a>足下通源唯道源不及儒。<a id="a-JR"></a>吾固疑其阙。<a id="a-JS"></a>是以相访。<a id="a-JT"></a>但未知融然自道唯道能融。<a id="a-JU"></a>将道之融然循儒可会耶。<a id="a-JV"></a>虽非义本纵言宜及想释本暇。<a id="a-JW"></a>幸惠余音。</p>
  <p id="aJX">余寻周张难问。<a id="a-JY"></a>虽往复积卷。<a id="a-JZ"></a>然两家位意理在初番。<a id="a-Ja"></a>故略其后文旨存义本。</p>
  <p data-pb></p>
  <h2 id="aJb">谢镇之书与顾道士</h2>
  <p id="aJc">谢镇之白。<a id="a-Jd"></a>敬览夷夏之论。<a id="a-Je"></a>辩搉一源详据二典。<a id="a-Jf"></a>清辞斐暐宫商有体。<a id="a-Jg"></a>玄致亹亹其可味乎。<a id="a-Jh"></a>吾不崖管昧竭窥幽宗。<a id="a-Ji"></a>苦思探赜无阶毫糩。<a id="a-Jj"></a>但镜复逾三味消鄙惑。<a id="a-Jk"></a>聊述所怀庶闻后释。</p>
  <p id="aJl">论始云。<a id="a-Jm"></a>佛是老子老子是佛。<a id="a-Jn"></a>又以仙化比泥洹长生等无死。<a id="a-Jo"></a>爰引世训以符玄教。<a id="a-Jp"></a>纂其辞例盖以均也。<a id="a-Jq"></a>未讥翦华废犯亦犹虫欢鸟[曷*舌]非所宜效。<a id="a-Jr"></a>请试论之。<a id="a-Js"></a>案周孔以儒墨为典。<a id="a-Jt"></a>老庄以辨教明筌。<a id="a-Ju"></a>此皆开渐近方。<a id="a-Jv"></a>未备洪拓也。<a id="a-Jw"></a>且虫鸟殊类化道本隔。<a id="a-Jx"></a>夫欲言之宜先究其由。<a id="a-Jy"></a>故人参二仪是谓三才。<a id="a-Jz"></a>三才所统岂分夷夏。<a id="a-K0"></a>则知人必人类兽必兽群。<a id="a-K1"></a>近而征之七珍人之所爱。<a id="a-K2"></a>故华夷同贵。<a id="a-K3"></a>恭敬人之所厚。<a id="a-K4"></a>故九服攸敦。<a id="a-K5"></a>是以关睢之风行乎四国。<a id="a-K6"></a>况大化所陶而不洽三千哉。<a id="a-K7"></a>若据经而言。<a id="a-K8"></a>盖闻佛兴世也。<a id="a-K9"></a>古昔一法万界同轨。<a id="a-KA"></a>释迦文初修菩萨时广化群生。<a id="a-KB"></a>于成佛而有其土。<a id="a-KC"></a>预沾慈泽皆来生我国。<a id="a-KD"></a>我阎浮提也。<a id="a-KE"></a>但久迷生死随染俗流。<a id="a-KF"></a>暂失正路未悟前觉耳。<a id="a-KG"></a>以圣人俯三达之智。<a id="a-KH"></a>各观其根知区品不同。<a id="a-KI"></a>故说三乘而接之。<a id="a-KJ"></a>原夫。<a id="a-KK"></a>真道唯一法亦不二。<a id="a-KL"></a>今权说有三殊引而同归。<a id="a-KM"></a>故游会说法悟者如沙尘。<a id="a-KN"></a>拯沉济惑无出此法。<a id="a-KO"></a>是以当来过去无边世界共斯一揆。<a id="a-KP"></a>则知九十有五非其流也明矣。<a id="a-KQ"></a>彼乃始言其同而未言其异。<a id="a-KR"></a>故知始之所同者非同。<a id="a-KS"></a>末之所异者非异。<a id="a-KT"></a>将非谬击瓦釜滥谐黄钟耶。<a id="a-KU"></a>岂不诬哉。<a id="a-KV"></a>至如全形守祀戴冕垂绅。<a id="a-KW"></a>披毡绕贝埋尘焚火。<a id="a-KX"></a>正始之音娄罗之韵。<a id="a-KY"></a>此俗礼之小异耳。<a id="a-KZ"></a>今见在鸟而鸟鸣。<a id="a-Ka"></a>在兽而兽呴。<a id="a-Kb"></a>抗报万之一音感异类而殊应。<a id="a-Kc"></a>便使夷夏隔化一何混哉。<a id="a-Kd"></a>舟枯车溺可以譬彼。<a id="a-Ke"></a>夫俗礼者。<a id="a-Kf"></a>出乎忠信之薄非道之淳。<a id="a-Kg"></a>修淳道者。<a id="a-Kh"></a>务在反俗。<a id="a-Ki"></a>俗既可反道则可淳。<a id="a-Kj"></a>反俗之难故宜祛其甚泰。<a id="a-Kk"></a>祛其甚泰必先堕冠削发方衣去食。<a id="a-Kl"></a>堕冠则无世饰之费。<a id="a-Km"></a>削发则无笄栉之烦。<a id="a-Kn"></a>方衣则不假工于裁制。<a id="a-Ko"></a>去食则绝想嗜味。<a id="a-Kp"></a>此则为道者日损。<a id="a-Kq"></a>岂夷俗之所制。<a id="a-Kr"></a>及其敷文奥籍三藏。<a id="a-Ks"></a>四含此则为学者日益。<a id="a-Kt"></a>岂华风之能造。<a id="a-Ku"></a>又云。<a id="a-Kv"></a>佛经繁显道经简幽。<a id="a-Kw"></a>推此而言。<a id="a-Kx"></a>是则幽者钻仰难希。<a id="a-Ky"></a>显则涉求易望。<a id="a-Kz"></a>简必不足以示理。<a id="a-L0"></a>繁则趣会而多津。<a id="a-L1"></a>佛法以有形为空幻。<a id="a-L2"></a>故忘身以济众。<a id="a-L3"></a>道法以吾我为真实。<a id="a-L4"></a>故服食以养生。<a id="a-L5"></a>且生而可养。<a id="a-L6"></a>则吸日可与千松比霜。<a id="a-L7"></a>朝菌可与万椿齐雪耶。<a id="a-L8"></a>必不可也。<a id="a-L9"></a>若深体三界为长。<a id="a-LA"></a>夜之宅有生为大梦之。<a id="a-LB"></a>主则思觉寤之道何贵于形骸。<a id="a-LC"></a>假使形之可练生而不。<a id="a-LD"></a>死此则宗。<a id="a-LE"></a>本异非佛理所。<a id="a-LF"></a>同何以言之。<a id="a-LG"></a>夫神之寓形犹于逆旅。<a id="a-LH"></a>苟趣舍有宜何恋恋于檐宇哉。<a id="a-LI"></a>夫有知之知可形之形。<a id="a-LJ"></a>非圣之体。<a id="a-LK"></a>虽复尧孔之生。<a id="a-LL"></a>寿不盈百。<a id="a-LM"></a>大圣泥洹同于知命。<a id="a-LN"></a>是以永劫以来澄练神明。<a id="a-LO"></a>神明既澄照绝有无。<a id="a-LP"></a>名超四句。<a id="a-LQ"></a>此则正真终始不易之道也。<a id="a-LR"></a>又刻船者祈心于金质。<a id="a-LS"></a>守株者期情于羽化。<a id="a-LT"></a>故封有而行六度。<a id="a-LU"></a>凝滞而茹灵芝。<a id="a-LV"></a>有封虽乖六度之体。<a id="a-LW"></a>为之或能济物。<a id="a-LX"></a>凝滞必不羽化。<a id="a-LY"></a>即事何足兼人。<a id="a-LZ"></a>寻二源稍迹旷局异怀。<a id="a-La"></a>居然优劣。<a id="a-Lb"></a>如斯之流非可具诘。<a id="a-Lc"></a>彼皆自我之近情。<a id="a-Ld"></a>非通方之宏识。<a id="a-Le"></a>则知殊俗可以道甄哀哉。<a id="a-Lf"></a>玄圣既邈斐然竞兴。<a id="a-Lg"></a>可谓指虫迹为苍文。<a id="a-Lh"></a>饵螫乳为醍醐。<a id="a-Li"></a>良可哀也。<a id="a-Lj"></a>佛道汪洋智量不可以言穷。<a id="a-Lk"></a>应迹难以形测其辩有也。<a id="a-Ll"></a>则万相森陈若干峙立。<a id="a-Lm"></a>其析无也。<a id="a-Ln"></a>则泰山空尽与秋毫俱散。<a id="a-Lo"></a>运十力以摧魔。<a id="a-Lp"></a>弘四等以济俗。<a id="a-Lq"></a>抗波若之法炬。<a id="a-Lr"></a>何幽而不烛。<a id="a-Ls"></a>潜三昧之法威。<a id="a-Lt"></a>何远而不伏。<a id="a-Lu"></a>宁疑夷夏不效哉。</p>
  <p data-pb></p>
  <h2 id="aLv">重书与顾道士</h2>
  <p id="aLw">谢镇之白。<a id="a-Lx"></a>猥辱反释究详渊。<a id="a-Ly"></a>况既和光道佛而泾渭释李。<a id="a-Lz"></a>触类长之爰至棋奕。<a id="a-M0"></a>敷佛弥过精旨愈昧。<a id="a-M1"></a>夫饰樻贺珍曜夜不集。<a id="a-M2"></a>所谓驰走灭迹跳动息影焉可免乎。<a id="a-M3"></a>循雅论所据。<a id="a-M4"></a>正以虫鸟异类夷夏殊俗。<a id="a-M5"></a>余以三才均统人理是一。<a id="a-M6"></a>俗训小殊法教大同。<a id="a-M7"></a>足下答云。<a id="a-M8"></a>存乎周易非胡书所拟。<a id="a-M9"></a>便谓素旗已举不复申检。<a id="a-MA"></a>玄旍为素麾。<a id="a-MB"></a>异乎曹子之观旗。<a id="a-MC"></a>辄复略诸近要以标大归。<a id="a-MD"></a>然髻珠虽隐暮四易显。<a id="a-ME"></a>聊以寄谑傥不贻忤。<a id="a-MF"></a>夫太极剖判两仪妄构。<a id="a-MG"></a>五阴合兴形识谬彰。<a id="a-MH"></a>识以流染因结。<a id="a-MI"></a>形以爱滞缘生。<a id="a-MJ"></a>爰皇之前民多专愚。<a id="a-MK"></a>专愚则巢居穴处饮血茹毛。<a id="a-ML"></a>君臣父子自相胡越。<a id="a-MM"></a>犹如禽兽。<a id="a-MN"></a>又比童蒙道教所不入。<a id="a-MO"></a>仁义所未移。<a id="a-MP"></a>及其沈欲沦波触崖思济。<a id="a-MQ"></a>思济则祈善。<a id="a-MR"></a>祈善则圣应。<a id="a-MS"></a>夫圣者何耶。<a id="a-MT"></a>感物而遂通者也。<a id="a-MU"></a>夫通不自通感不自感。<a id="a-MV"></a>感恒在此通每自彼。<a id="a-MW"></a>自彼而言悬镜高堂。<a id="a-MX"></a>自此而言万像斯归。<a id="a-MY"></a>故知天竺者。<a id="a-MZ"></a>居娑婆之正域。<a id="a-Ma"></a>处淳善之嘉会。<a id="a-Mb"></a>故能感通于至圣土中。<a id="a-Mc"></a>于三千圣应既彼声被。<a id="a-Md"></a>则此睹日月之明。<a id="a-Me"></a>何假离朱之察闻雷霆之音。<a id="a-Mf"></a>奚事子野之听。<a id="a-Mg"></a>故卑高殊物不嫌同道。<a id="a-Mh"></a>左右两仪无害天均。<a id="a-Mi"></a>无害天均则云行法教。<a id="a-Mj"></a>不嫌同道。<a id="a-Mk"></a>则雨施夷夏。<a id="a-Ml"></a>夫道者一也。<a id="a-Mm"></a>形者二也。<a id="a-Mn"></a>道者真也。<a id="a-Mo"></a>形者俗也。<a id="a-Mp"></a>真既犹一俗亦犹二。<a id="a-Mq"></a>尽二得一宜一其法。<a id="a-Mr"></a>灭俗归真必其违俗。<a id="a-Ms"></a>是以如来制轨玄劫同风。<a id="a-Mt"></a>假令孔老是佛则为韬光潜导匡救偏心。<a id="a-Mu"></a>立仁树义将顺近情。<a id="a-Mv"></a>是以全形守祀恩接六亲。<a id="a-Mw"></a>摄生养性自我外物。<a id="a-Mx"></a>乃为尽美不为尽善。<a id="a-My"></a>盖是有崖之制未鞭其后也。<a id="a-Mz"></a>何得拟道菩提比圣牟尼。<a id="a-N0"></a>佛教敷明要而能博。<a id="a-N1"></a>则精疏两汲。<a id="a-N2"></a>精疏两汲则刚柔一致。<a id="a-N3"></a>是以清津幽畅诚规可准。<a id="a-N4"></a>夫以规为圆者易。<a id="a-N5"></a>以手为圆者难。<a id="a-N6"></a>将不舍其所难。<a id="a-N7"></a>从其所易耶。<a id="a-N8"></a>道家经籍简陋多生。<a id="a-N9"></a>穿凿至如灵宝妙真。<a id="a-NA"></a>采撮法华制用尤拙。<a id="a-NB"></a>及如上清黄庭所尚。<a id="a-NC"></a>服食咀石餐霞。<a id="a-ND"></a>非徒法不可效道亦难同。<a id="a-NE"></a>其中可长。<a id="a-NF"></a>唯在五千之道全无为用。<a id="a-NG"></a>无为用未能违有。<a id="a-NH"></a>遣有为怀灵芝。<a id="a-NI"></a>何养佛家三乘所引九流均接。<a id="a-NJ"></a>九流均接则动静斯得。<a id="a-NK"></a>禅通之理是三中之一耳。<a id="a-NL"></a>非其极也。<a id="a-NM"></a>禅经微妙境相精深。<a id="a-NN"></a>以此缔真尚不能至。<a id="a-NO"></a>今云。<a id="a-NP"></a>道在无为得一而已。<a id="a-NQ"></a>无为得一是则玄契千载。<a id="a-NR"></a>玄契不载不俟高唱。<a id="a-NS"></a>夫明宗引会导达风流者。<a id="a-NT"></a>若当废学精思不亦怠哉。<a id="a-NU"></a>岂道教之筌耶。<a id="a-NV"></a>敬寻所辩非徒止不解佛。<a id="a-NW"></a>亦不解道也。</p>
  <p id="aNX">反乱一首聊酬启齿。</p>
  <p id="aNY">乱曰。<a id="a-NZ"></a>运往兮韬明。<a id="a-Na"></a>玄圣兮幽翳。<a id="a-Nb"></a>长夜兮悠悠。<a id="a-Nc"></a>众星兮晢晢。<a id="a-Nd"></a>大晖灼兮升曜。<a id="a-Ne"></a>列宿奄兮消蔽。<a id="a-Nf"></a>夫轮捔兮殊材。<a id="a-Ng"></a>归敷绳兮一制。<a id="a-Nh"></a>苟专迷兮不悟。<a id="a-Ni"></a>增上惊兮远逝。<a id="a-Nj"></a>卞和恸兮[泳-永+荊]侧。<a id="a-Nk"></a>岂偏尤兮楚厉。<a id="a-Nl"></a>良刍蔑兮波若焉。<a id="a-Nm"></a>相责兮智慧。</p>
 </body>
</html>