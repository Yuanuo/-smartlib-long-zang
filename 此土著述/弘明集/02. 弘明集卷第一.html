<!doctype html>
<html id="z3IBWUE1KO" data-ver="1728">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">弘明集卷第一</h1>
  <h2 id="a2">牟子理惑(一云苍梧太守牟子博传)</h2>
  <p id="a3">牟子既修经传诸子。<a id="a-4"></a>书无大小靡不好之。<a id="a-5"></a>虽不乐兵法。<a id="a-6"></a>然犹读焉。<a id="a-7"></a>虽读神仙不死之书。<a id="a-8"></a>抑而不信。<a id="a-9"></a>以为虚诞。<a id="a-A"></a>是时灵帝崩后。<a id="a-B"></a>天下扰乱。<a id="a-C"></a>独交州差安。<a id="a-D"></a>北方异人咸来在焉。<a id="a-E"></a>多为神仙辟谷长生之术。<a id="a-F"></a>时人多有学者。<a id="a-G"></a>牟子常以五经难之。<a id="a-H"></a>道家术士莫敢对焉。<a id="a-I"></a>比之于孟轲距杨朱墨翟。<a id="a-J"></a>先是时牟子将母避世交趾。<a id="a-K"></a>年二十六归苍梧娶妻。<a id="a-L"></a>太守闻其守学。<a id="a-M"></a>谒请署吏。<a id="a-N"></a>时年方盛。<a id="a-O"></a>志精于学。<a id="a-P"></a>又见世乱。<a id="a-Q"></a>无仕[穴/(耜-耒)]意。<a id="a-R"></a>竟遂不就。<a id="a-S"></a>是时诸州郡相疑隔塞不通。<a id="a-T"></a>太守以其博学多识。<a id="a-U"></a>使致敬荆州。<a id="a-V"></a>牟子以为荣爵易让。<a id="a-W"></a>使命难辞。<a id="a-X"></a>遂严当行。<a id="a-Y"></a>会被州牧优文处士辟之。<a id="a-Z"></a>复称疾不起。<a id="a-a"></a>牧弟为豫章太守。<a id="a-b"></a>为中郎将笮融所杀。<a id="a-c"></a>时牧遣骑都尉刘彦。<a id="a-d"></a>将兵赴之。<a id="a-e"></a>恐外界相疑兵不得进。<a id="a-f"></a>牧乃请牟子曰。<a id="a-g"></a>弟为逆贼所害。<a id="a-h"></a>骨肉之痛愤发肝心。<a id="a-i"></a>当遣刘都尉行。<a id="a-j"></a>恐外界疑难行人不通。<a id="a-k"></a>君文武兼备有专对才。<a id="a-l"></a>今欲相屈之。<a id="a-m"></a>零陵桂阳假涂于通路何如。<a id="a-n"></a>牟子曰。<a id="a-o"></a>被秣服枥见遇日久。<a id="a-p"></a>列士忘身期必骋效。<a id="a-q"></a>遂严当发。<a id="a-r"></a>会其母卒亡遂不果行。<a id="a-s"></a>久之退念。<a id="a-t"></a>以辩达之故辄见使命。<a id="a-u"></a>方世扰攘非显己之秋也。<a id="a-v"></a>乃叹曰。<a id="a-w"></a>老子绝圣弃智。<a id="a-x"></a>修身保真。<a id="a-y"></a>万物不干其志。<a id="a-z"></a>天下不易其乐。<a id="a-10"></a>天子不得臣。<a id="a-11"></a>诸侯不得友。<a id="a-12"></a>故可贵也。<a id="a-13"></a>于是锐志于佛道。<a id="a-14"></a>兼研老子五千文。<a id="a-15"></a>含玄妙为酒浆。<a id="a-16"></a>玩五经为琴簧。<a id="a-17"></a>世俗之徒。<a id="a-18"></a>多非之者。<a id="a-19"></a>以为背五经而向异道。<a id="a-1A"></a>欲争则非道。<a id="a-1B"></a>欲默则不能。<a id="a-1C"></a>遂以笔墨之间。<a id="a-1D"></a>略引圣贤之言证解之。<a id="a-1E"></a>名曰牟子理惑云。</p>
  <p id="a1F">或问曰。<a id="a-1G"></a>佛从何出生。<a id="a-1H"></a>宁有先祖及国邑不。<a id="a-1I"></a>皆何施行。<a id="a-1J"></a>状何类乎。<a id="a-1K"></a>牟子曰。<a id="a-1L"></a>富哉问也。<a id="a-1M"></a>请以不敏。<a id="a-1N"></a>略说其要。<a id="a-1O"></a>盖闻佛化之为状也。<a id="a-1P"></a>积累道德。<a id="a-1Q"></a>数千亿载不可纪记。<a id="a-1R"></a>然临得佛时。<a id="a-1S"></a>生于天竺。<a id="a-1T"></a>假形于白净王夫人。<a id="a-1U"></a>昼寝梦乘白象身有六牙欣然悦之。<a id="a-1V"></a>遂感而孕。<a id="a-1W"></a>以四月八日。<a id="a-1X"></a>从母右胁而生。<a id="a-1Y"></a>堕地行七步。<a id="a-1Z"></a>举右手曰。<a id="a-1a"></a>天上天下靡有踰我者也。<a id="a-1b"></a>时天地大动宫中皆明。<a id="a-1c"></a>其日王家青衣复产一儿。<a id="a-1d"></a>厩中白马亦乳白驹。<a id="a-1e"></a>奴字车匿。<a id="a-1f"></a>马曰揵陟。<a id="a-1g"></a>王常使随太子。<a id="a-1h"></a>太子有三十二相八十种好。<a id="a-1i"></a>身长丈六。<a id="a-1j"></a>体皆金色。<a id="a-1k"></a>顶有肉髻。<a id="a-1l"></a>颊车如师子。<a id="a-1m"></a>舌自覆面。<a id="a-1n"></a>手把千辐轮。<a id="a-1o"></a>项光照万里。<a id="a-1p"></a>此略说其相。<a id="a-1q"></a>年十七王为纳妃。<a id="a-1r"></a>邻国女也。<a id="a-1s"></a>太子坐则迁座。<a id="a-1t"></a>寝则异床。<a id="a-1u"></a>天道孔明阴阳而通。<a id="a-1v"></a>遂怀一男六年乃生。<a id="a-1w"></a>父王珍伟太子。<a id="a-1x"></a>为兴宫观。<a id="a-1y"></a>妓女宝玩并列于前。<a id="a-1z"></a>太子不贪世乐。<a id="a-20"></a>意存道德。<a id="a-21"></a>年十九四月八日夜半呼车匿勒揵陟跨之。<a id="a-22"></a>鬼神扶举飞而出宫。<a id="a-23"></a>明日廓然不知所在。<a id="a-24"></a>王及吏民莫不歔欷。<a id="a-25"></a>追之及田。<a id="a-26"></a>王曰。<a id="a-27"></a>未有尔时祷请神祇。<a id="a-28"></a>今既有尔如玉如圭。<a id="a-29"></a>当续禄位而去何为。<a id="a-2A"></a>太子曰。<a id="a-2B"></a>万物无常有存当亡。<a id="a-2C"></a>今欲学道度脱十方。<a id="a-2D"></a>王知其弥坚。<a id="a-2E"></a>遂起而还。<a id="a-2F"></a>太子径去。<a id="a-2G"></a>思道六年遂成佛焉。<a id="a-2H"></a>所以孟夏之月生者不寒不热。<a id="a-2I"></a>草木华英。<a id="a-2J"></a>释狐裘衣絺[絺-巾+ㄙ]。<a id="a-2K"></a>中吕之时也。<a id="a-2L"></a>所以生天竺者。<a id="a-2M"></a>天地之中处其中和也。<a id="a-2N"></a>所著经凡有十二部。<a id="a-2O"></a>合八亿四千万卷。<a id="a-2P"></a>其大卷万言以下。<a id="a-2Q"></a>小卷千言已上。<a id="a-2R"></a>佛授教天下度脱人民。<a id="a-2S"></a>因以二月十五日。<a id="a-2T"></a>泥洹而去。<a id="a-2U"></a>其经戒续存。<a id="a-2V"></a>履能行之。<a id="a-2W"></a>亦得无为。<a id="a-2X"></a>福流后世。<a id="a-2Y"></a>持五戒者。<a id="a-2Z"></a>一月六斋。<a id="a-2a"></a>斋之日专心一意。<a id="a-2b"></a>悔过自新。<a id="a-2c"></a>沙门持二百五十戒。<a id="a-2d"></a>日日斋。<a id="a-2e"></a>其戒非优婆塞所得闻也。<a id="a-2f"></a>威仪进止与古之典礼无异。<a id="a-2g"></a>终日竟夜讲道诵经。<a id="a-2h"></a>不预世事。<a id="a-2i"></a>老子曰。<a id="a-2j"></a>孔德之容唯道是从。<a id="a-2k"></a>其斯之谓也。</p>
  <p id="a2l">问曰。<a id="a-2m"></a>何以正言佛。<a id="a-2n"></a>佛为何谓乎。<a id="a-2o"></a>牟子曰。<a id="a-2p"></a>佛者号谥也。<a id="a-2q"></a>犹名三皇神五帝圣也。<a id="a-2r"></a>佛乃道德之元祖。<a id="a-2s"></a>神明之宗绪。<a id="a-2t"></a>佛之言觉也。<a id="a-2u"></a>恍惚变化分身散体。<a id="a-2v"></a>或存或亡。<a id="a-2w"></a>能小能大。<a id="a-2x"></a>能圆能方。<a id="a-2y"></a>能老能少。<a id="a-2z"></a>能隐能彰。<a id="a-30"></a>蹈火不烧。<a id="a-31"></a>履刃不伤。<a id="a-32"></a>在污不辱。<a id="a-33"></a>在祸无殃。<a id="a-34"></a>欲行则飞。<a id="a-35"></a>坐则扬光。<a id="a-36"></a>故号为佛也。</p>
  <p id="a37">问曰。<a id="a-38"></a>何谓之为道。<a id="a-39"></a>道何类也。<a id="a-3A"></a>牟子曰。<a id="a-3B"></a>道之言导也。<a id="a-3C"></a>导人致于无为。<a id="a-3D"></a>牵之无前。<a id="a-3E"></a>引之无后。<a id="a-3F"></a>举之无上。<a id="a-3G"></a>抑之无下。<a id="a-3H"></a>视之无形。<a id="a-3I"></a>听之无声。<a id="a-3J"></a>四表为大蜿蜒其外。<a id="a-3K"></a>毫厘为细间关其内。<a id="a-3L"></a>故谓之道。</p>
  <p id="a3M">问曰。<a id="a-3N"></a>孔子以五经为道教。<a id="a-3O"></a>可拱而诵履而行。<a id="a-3P"></a>今子说道虚无恍惚。<a id="a-3Q"></a>不见其意。<a id="a-3R"></a>不指其事。<a id="a-3S"></a>何与圣人言异乎。<a id="a-3T"></a>牟子曰。<a id="a-3U"></a>不可以所习为重所希为轻。<a id="a-3V"></a>或于外类失于中情。<a id="a-3W"></a>立事不失道德。<a id="a-3X"></a>犹调弦不失宫商。<a id="a-3Y"></a>天道法四时。<a id="a-3Z"></a>人道法五常。<a id="a-3a"></a>老子曰。<a id="a-3b"></a>有物混成先天地生。<a id="a-3c"></a>可以为天下母。<a id="a-3d"></a>吾不知其名。<a id="a-3e"></a>强字之曰道。<a id="a-3f"></a>道之为物。<a id="a-3g"></a>居家可以事亲。<a id="a-3h"></a>宰国可以治民。<a id="a-3i"></a>独立可以治身。<a id="a-3j"></a>履而行之充乎天地。<a id="a-3k"></a>废而不用消而不离。<a id="a-3l"></a>子不解之。<a id="a-3m"></a>何异之有乎。</p>
  <p id="a3n">问曰。<a id="a-3o"></a>夫至实不华。<a id="a-3p"></a>至辞不饰。<a id="a-3q"></a>言约而至者丽。<a id="a-3r"></a>事寡而达者明。<a id="a-3s"></a>故珠玉少而贵。<a id="a-3t"></a>瓦砾多而贱。<a id="a-3u"></a>圣人制七经之本。<a id="a-3v"></a>不过三万言。<a id="a-3w"></a>众事备焉。<a id="a-3x"></a>今佛经卷以万计。<a id="a-3y"></a>言以亿数。<a id="a-3z"></a>非一人力所能堪也。<a id="a-40"></a>仆以为烦而不要矣。<a id="a-41"></a>牟子曰。<a id="a-42"></a>江海所以异于行潦者。<a id="a-43"></a>以其深广也。<a id="a-44"></a>五岳所以别于丘陵者。<a id="a-45"></a>以其高大也。<a id="a-46"></a>若高不绝山阜。<a id="a-47"></a>跛羊凌其颠。<a id="a-48"></a>深不绝涓流。<a id="a-49"></a>孺子浴其渊。<a id="a-4A"></a>骐骥不处苑囿之中。<a id="a-4B"></a>吞舟之鱼不游数仞之溪。<a id="a-4C"></a>剖三寸之蚌。<a id="a-4D"></a>求明月之珠。<a id="a-4E"></a>探枳棘之巢。<a id="a-4F"></a>求凤皇之雏。<a id="a-4G"></a>必难获也。<a id="a-4H"></a>何者小不能容大也。<a id="a-4I"></a>佛经前说亿载之事。<a id="a-4J"></a>却道万世之要。<a id="a-4K"></a>太素未起。<a id="a-4L"></a>太始未生。<a id="a-4M"></a>乾坤肇兴。<a id="a-4N"></a>其微不可握。<a id="a-4O"></a>其纤不可入。<a id="a-4P"></a>佛悉弥纶其广大之外。<a id="a-4Q"></a>剖折其窈妙之内。<a id="a-4R"></a>靡不纪之。<a id="a-4S"></a>故其经卷以万计。<a id="a-4T"></a>言以亿数。<a id="a-4U"></a>多多益具。<a id="a-4V"></a>众众益富。<a id="a-4W"></a>何不要之有。<a id="a-4X"></a>虽非一人所堪。<a id="a-4Y"></a>譬若临河饮水饱而自足。<a id="a-4Z"></a>焉知其余哉。</p>
  <p id="a4a">问曰。<a id="a-4b"></a>佛经众多。<a id="a-4c"></a>欲得其要而弃其余。<a id="a-4d"></a>直说其实而除其华。<a id="a-4e"></a>牟子曰否。<a id="a-4f"></a>夫日月俱明各有所照。<a id="a-4g"></a>二十八宿各有所主。<a id="a-4h"></a>百药并生各有所愈。<a id="a-4i"></a>狐裘备寒絺[絺-巾+ㄙ]御暑。<a id="a-4j"></a>舟舆异路俱致行旅。<a id="a-4k"></a>孔子不以五经之备。<a id="a-4l"></a>复作春秋孝经者。<a id="a-4m"></a>欲博道术恣人意耳。<a id="a-4n"></a>佛经虽多。<a id="a-4o"></a>其归为一也。<a id="a-4p"></a>犹七典虽异其贵道德仁义亦一也。<a id="a-4q"></a>孝所以说多者。<a id="a-4r"></a>随人行而与之。<a id="a-4s"></a>若子张子游。<a id="a-4t"></a>俱问一孝。<a id="a-4u"></a>而仲尼答之各异。<a id="a-4v"></a>攻其短也。<a id="a-4w"></a>何弃之有哉。</p>
  <p id="a4x">问曰。<a id="a-4y"></a>佛道至尊至大。<a id="a-4z"></a>尧舜周孔曷不修之乎。<a id="a-50"></a>七经之中不见其辞。<a id="a-51"></a>子既耽诗书悦礼乐。<a id="a-52"></a>奚为复好佛道喜异术。<a id="a-53"></a>岂能踰经传美圣业哉。<a id="a-54"></a>窃为吾子不取也。<a id="a-55"></a>牟子曰。<a id="a-56"></a>书不必孔丘之言。<a id="a-57"></a>药不必扁鹊之方。<a id="a-58"></a>合义者从。<a id="a-59"></a>愈病者良。<a id="a-5A"></a>君子博取众善。<a id="a-5B"></a>以辅其身。<a id="a-5C"></a>子贡云。<a id="a-5D"></a>夫子何常师之有乎。<a id="a-5E"></a>尧事尹寿。<a id="a-5F"></a>舜事务成。<a id="a-5G"></a>且学吕望。<a id="a-5H"></a>丘学老聃。<a id="a-5I"></a>亦俱不见于七经也。<a id="a-5J"></a>四师虽圣。<a id="a-5K"></a>比之于佛。<a id="a-5L"></a>犹白鹿之与麒麟。<a id="a-5M"></a>燕鸟之与凤凰也。<a id="a-5N"></a>尧舜周孔且犹学之。<a id="a-5O"></a>况佛身相好变化神力无方。<a id="a-5P"></a>焉能舍而不学乎。<a id="a-5Q"></a>五经事义或有所阙。<a id="a-5R"></a>佛不见记。<a id="a-5S"></a>何足怪疑哉。</p>
  <p id="a5T">问曰。<a id="a-5U"></a>云佛有三十二相八十种好。<a id="a-5V"></a>何其异于人之甚也。<a id="a-5W"></a>殆富耳之语。<a id="a-5X"></a>非实之云也。<a id="a-5Y"></a>牟子曰。<a id="a-5Z"></a>谚云少所见多所怪。<a id="a-5a"></a>睹馲驼言马肿背。<a id="a-5b"></a>尧眉八彩。<a id="a-5c"></a>舜目重瞳。<a id="a-5d"></a>皋陶乌喙。<a id="a-5e"></a>文王四乳。<a id="a-5f"></a>禹耳参漏。<a id="a-5g"></a>周公背偻。<a id="a-5h"></a>伏羲龙鼻。<a id="a-5i"></a>仲尼反宇。<a id="a-5j"></a>老子日角月玄鼻有双柱。<a id="a-5k"></a>手把十文足蹈二五。<a id="a-5l"></a>此非异于人乎。<a id="a-5m"></a>佛之相好奚足疑哉。</p>
  <p id="a5n">问曰。<a id="a-5o"></a>孝经言。<a id="a-5p"></a>身体发肤受之父母。<a id="a-5q"></a>不敢毁伤。<a id="a-5r"></a>曾子临没。<a id="a-5s"></a>启予手启予足。<a id="a-5t"></a>今沙门剃头。<a id="a-5u"></a>何其违圣人之语。<a id="a-5v"></a>不合孝子之道也。<a id="a-5w"></a>吾子常好论是非平曲直。<a id="a-5x"></a>而反善之乎。<a id="a-5y"></a>牟子曰。<a id="a-5z"></a>夫讪圣贤不仁。<a id="a-60"></a>平不中不智也。<a id="a-61"></a>不仁不智何以树德。<a id="a-62"></a>德将不树顽嚚之俦也。<a id="a-63"></a>论何容易乎。<a id="a-64"></a>昔齐人乘舡渡江。<a id="a-65"></a>其父堕水。<a id="a-66"></a>其子攘臂[抗-几+(坐-工+十)]头。<a id="a-67"></a>颠倒使水从口出。<a id="a-68"></a>而父命得苏。<a id="a-69"></a>夫[抗-几+(坐-工+十)]头颠倒。<a id="a-6A"></a>不孝莫大。<a id="a-6B"></a>然以全父之身。<a id="a-6C"></a>若拱手修孝子之常。<a id="a-6D"></a>父命绝于水矣。<a id="a-6E"></a>孔子曰。<a id="a-6F"></a>可与适道。<a id="a-6G"></a>未可与权。<a id="a-6H"></a>所谓时宜施者也。<a id="a-6I"></a>且孝经曰。<a id="a-6J"></a>先王有至德要道。<a id="a-6K"></a>而泰伯祝发文身。<a id="a-6L"></a>自从吴越之俗。<a id="a-6M"></a>违于身体发肤之义。<a id="a-6N"></a>然孔子称之。<a id="a-6O"></a>其可谓至德矣。<a id="a-6P"></a>仲尼不以其祝发毁之也。<a id="a-6Q"></a>由是而观。<a id="a-6R"></a>苟有大德。<a id="a-6S"></a>不拘于小。<a id="a-6T"></a>沙门捐家财弃妻子。<a id="a-6U"></a>不听音视色。<a id="a-6V"></a>可谓让之至也。<a id="a-6W"></a>何违圣语不合孝乎。<a id="a-6X"></a>豫让吞炭漆身。<a id="a-6Y"></a>聂政[利-禾+皮]面自刑。<a id="a-6Z"></a>伯姬蹈火高行截容。<a id="a-6a"></a>君子以为勇而死义。<a id="a-6b"></a>不闻讥其自毁没也。<a id="a-6c"></a>沙门剔除须发。<a id="a-6d"></a>而比之于四人。<a id="a-6e"></a>不已远乎。</p>
  <p id="a6f">问曰。<a id="a-6g"></a>夫福莫踰于继嗣。<a id="a-6h"></a>不孝莫过于无后。<a id="a-6i"></a>沙门弃妻子捐财货。<a id="a-6j"></a>或终身不娶。<a id="a-6k"></a>何其违福孝之行也。<a id="a-6l"></a>自苦而无奇。<a id="a-6m"></a>自极而无异矣。<a id="a-6n"></a>牟子曰。<a id="a-6o"></a>夫长左者必短右。<a id="a-6p"></a>大前者必狭后。<a id="a-6q"></a>孟公绰为赵魏老则优。<a id="a-6r"></a>不可以为滕薛大夫。<a id="a-6s"></a>妻子财物世之余也。<a id="a-6t"></a>清躬无为道之妙也。<a id="a-6u"></a>老子曰。<a id="a-6v"></a>名与身孰亲。<a id="a-6w"></a>身与货孰多。<a id="a-6x"></a>又曰。<a id="a-6y"></a>观三代之遗风。<a id="a-6z"></a>览乎儒墨之道术。<a id="a-70"></a>诵诗书修礼节。<a id="a-71"></a>崇仁义视清洁。<a id="a-72"></a>乡人传业名誉洋溢。<a id="a-73"></a>此中士所施行。<a id="a-74"></a>恬惔者所不恤。<a id="a-75"></a>故前有随珠。<a id="a-76"></a>后有虓虎。<a id="a-77"></a>见之走而不敢取何也。<a id="a-78"></a>先其命而后其利也。<a id="a-79"></a>许由栖巢木。<a id="a-7A"></a>夷齐饿首阳。<a id="a-7B"></a>舜孔称其贤曰。<a id="a-7C"></a>求仁得仁者也。<a id="a-7D"></a>不闻讥其无后无货也。<a id="a-7E"></a>沙门修道德。<a id="a-7F"></a>以易游世之乐。<a id="a-7G"></a>反淑贤。<a id="a-7H"></a>以背妻子之欢。<a id="a-7I"></a>是不为奇。<a id="a-7J"></a>孰与为奇。<a id="a-7K"></a>是不为异。<a id="a-7L"></a>孰与为异哉。</p>
  <p id="a7M">问曰。<a id="a-7N"></a>黄帝垂衣裳制服饰。<a id="a-7O"></a>箕子陈洪范貌为五事首。<a id="a-7P"></a>孔子作孝经服为三德始。<a id="a-7Q"></a>又曰。<a id="a-7R"></a>正其衣冠尊其瞻视。<a id="a-7S"></a>原宪虽贫不离华冠。<a id="a-7T"></a>子路遇难不忘结缨。<a id="a-7U"></a>今沙门剃头发披赤布。<a id="a-7V"></a>见人无跪起之礼仪。<a id="a-7W"></a>无盘旋之容止。<a id="a-7X"></a>何其违貌服之制。<a id="a-7Y"></a>乖搢绅之饰也。<a id="a-7Z"></a>牟子曰。<a id="a-7a"></a>老子云。<a id="a-7b"></a>上德不德是以有德。<a id="a-7c"></a>下德不失德是以无德。<a id="a-7d"></a>三皇之时食肉衣皮。<a id="a-7e"></a>巢居穴处以崇质朴。<a id="a-7f"></a>岂复须章甫之冠曲裘之饰哉。<a id="a-7g"></a>然其人称有德而敦厖允信而无为。<a id="a-7h"></a>沙门之行有似之矣。</p>
  <p id="a7i">或曰。<a id="a-7j"></a>如子之言。<a id="a-7k"></a>则黄帝尧舜周孔之俦。<a id="a-7l"></a>弃而不足法也。<a id="a-7m"></a>牟子曰。<a id="a-7n"></a>夫见博则不迷。<a id="a-7o"></a>听聪则不惑。<a id="a-7p"></a>尧舜周孔修世事也。<a id="a-7q"></a>佛与老子无为志也。<a id="a-7r"></a>仲尼栖栖七十余国。<a id="a-7s"></a>许由闻禅洗耳于渊。<a id="a-7t"></a>君子之道。<a id="a-7u"></a>或出或处。<a id="a-7v"></a>或默或语。<a id="a-7w"></a>不溢其情不淫其性。<a id="a-7x"></a>故其道为贵在乎所用。<a id="a-7y"></a>何弃之有乎。</p>
  <p id="a7z">问曰。<a id="a-80"></a>佛道言。<a id="a-81"></a>人死当复更生。<a id="a-82"></a>仆不信此之审也。<a id="a-83"></a>牟子曰。<a id="a-84"></a>人临死。<a id="a-85"></a>其家上屋呼之。<a id="a-86"></a>死已复呼。<a id="a-87"></a>谁或曰呼其魂魄。<a id="a-88"></a>牟子曰。<a id="a-89"></a>神还则生。<a id="a-8A"></a>不还神何之呼。<a id="a-8B"></a>曰成鬼神。<a id="a-8C"></a>牟子曰是也。<a id="a-8D"></a>魂神固不灭矣。<a id="a-8E"></a>但身自朽烂耳。<a id="a-8F"></a>身譬如五谷之根叶。<a id="a-8G"></a>魂神如五谷之种实。<a id="a-8H"></a>根叶生必当死。<a id="a-8I"></a>种实岂有终已。<a id="a-8J"></a>得道身灭耳。<a id="a-8K"></a>老子曰。<a id="a-8L"></a>吾所以有大患。<a id="a-8M"></a>以吾有身也。<a id="a-8N"></a>若吾无身吾有何患。<a id="a-8O"></a>又曰。<a id="a-8P"></a>功遂身退天之道也。<a id="a-8Q"></a>或曰。<a id="a-8R"></a>为道亦死。<a id="a-8S"></a>不为亦死。<a id="a-8T"></a>有何异乎。<a id="a-8U"></a>牟子曰。<a id="a-8V"></a>所谓无一日之善。<a id="a-8W"></a>而问终身之誉者也。<a id="a-8X"></a>有道虽死神归福堂。<a id="a-8Y"></a>为恶既死神当其殃。<a id="a-8Z"></a>愚夫闇于成事。<a id="a-8a"></a>贤智豫于未萌。<a id="a-8b"></a>道与不道如金比草。<a id="a-8c"></a>善之与福如白方黑。<a id="a-8d"></a>焉得不异。<a id="a-8e"></a>而言何异乎。</p>
  <p id="a8f">问曰。<a id="a-8g"></a>孔子云。<a id="a-8h"></a>未能事人焉能事鬼。<a id="a-8i"></a>未知生焉知死。<a id="a-8j"></a>此圣人之所绝也。<a id="a-8k"></a>今佛家辄说生死之事鬼神之务。<a id="a-8l"></a>此殆非圣哲之语也。<a id="a-8m"></a>夫履道者。<a id="a-8n"></a>当虚无惔怕归志质朴。<a id="a-8o"></a>何为乃道生死以乱志说鬼神之余事乎。<a id="a-8p"></a>牟子曰。<a id="a-8q"></a>若子之言。<a id="a-8r"></a>所谓见外未识内者也。<a id="a-8s"></a>孔子疾子路不问本末以此抑之耳。<a id="a-8t"></a>孝经曰。<a id="a-8u"></a>为之宗庙以鬼享之。<a id="a-8v"></a>春秋祭祀以时思之。<a id="a-8w"></a>又曰。<a id="a-8x"></a>生事爱敬。<a id="a-8y"></a>死事哀戚。<a id="a-8z"></a>岂不教人事鬼神知生死哉。<a id="a-90"></a>周公为武王请命曰。<a id="a-91"></a>旦多才多艺能事鬼神。<a id="a-92"></a>夫何为也。<a id="a-93"></a>佛经所说生死之趣。<a id="a-94"></a>非此类乎。<a id="a-95"></a>老子曰。<a id="a-96"></a>知其子复守其母。<a id="a-97"></a>没身不殆。<a id="a-98"></a>又曰。<a id="a-99"></a>用其光复其明。<a id="a-9A"></a>无遗身殃。<a id="a-9B"></a>此道生死之所趣。<a id="a-9C"></a>吉凶之所住。<a id="a-9D"></a>至道之要实贵寂寞。<a id="a-9E"></a>佛家岂好言乎。<a id="a-9F"></a>来问不得不对耳。<a id="a-9G"></a>钟鼓岂有自鸣者。<a id="a-9H"></a>捊加而有声矣。</p>
  <p id="a9I">问曰。<a id="a-9J"></a>孔子曰。<a id="a-9K"></a>夷狄之有君。<a id="a-9L"></a>不如诸夏之亡也。<a id="a-9M"></a>孟子讥陈相。<a id="a-9N"></a>更学许行之术曰。<a id="a-9O"></a>吾闻用夏变夷。<a id="a-9P"></a>未闻用夷变夏者也。<a id="a-9Q"></a>吾子弱冠学尧舜周孔之道。<a id="a-9R"></a>而今舍之。<a id="a-9S"></a>更学夷狄之术。<a id="a-9T"></a>不已惑乎。<a id="a-9U"></a>牟子曰。<a id="a-9V"></a>此吾未解大道时之余语耳。<a id="a-9W"></a>若子可谓见礼制之华。<a id="a-9X"></a>而闇道德之实。<a id="a-9Y"></a>窥炬烛之明。<a id="a-9Z"></a>未睹天庭之日也。<a id="a-9a"></a>孔子所言矫世法矣。<a id="a-9b"></a>孟轲所云疾专一耳。<a id="a-9c"></a>昔孔子欲居九夷曰。<a id="a-9d"></a>君子居之何陋之有。<a id="a-9e"></a>及仲尼不容于鲁卫。<a id="a-9f"></a>孟轲不用于齐梁。<a id="a-9g"></a>岂复仕于夷狄乎。<a id="a-9h"></a>禹出西羌而圣哲。<a id="a-9i"></a>瞽叟生舜而顽嚚。<a id="a-9j"></a>由余产狄国而霸秦。<a id="a-9k"></a>管蔡自河洛而流言。<a id="a-9l"></a>传曰。<a id="a-9m"></a>北辰之星。<a id="a-9n"></a>在天之中。<a id="a-9o"></a>在人之北。<a id="a-9p"></a>以此观之。<a id="a-9q"></a>汉地未必为天中也。<a id="a-9r"></a>佛经所说。<a id="a-9s"></a>上下周极含血之类物皆属佛焉。<a id="a-9t"></a>是以吾复尊而学之。<a id="a-9u"></a>何为当舍尧舜周孔之道。<a id="a-9v"></a>金玉不相伤。<a id="a-9w"></a>随碧不相妨。<a id="a-9x"></a>谓人为惑时自惑乎。</p>
  <p id="a9y">问曰。<a id="a-9z"></a>盖以父之财乞路人。<a id="a-A0"></a>不可谓惠。<a id="a-A1"></a>二亲尚存杀己代人。<a id="a-A2"></a>不可谓仁。<a id="a-A3"></a>今佛经云。<a id="a-A4"></a>太子须大挐。<a id="a-A5"></a>以父之财施与远人。<a id="a-A6"></a>国之宝象以赐怨家。<a id="a-A7"></a>妻子自与他人。<a id="a-A8"></a>不敬其亲。<a id="a-A9"></a>而敬他人者。<a id="a-AA"></a>谓之悖礼。<a id="a-AB"></a>不爱其亲。<a id="a-AC"></a>而爱他人者。<a id="a-AD"></a>谓之悖德。<a id="a-AE"></a>须大挐不孝不仁。<a id="a-AF"></a>而佛家尊之。<a id="a-AG"></a>岂不异哉。<a id="a-AH"></a>牟子曰。<a id="a-AI"></a>五经之义立嫡以长。<a id="a-AJ"></a>大王见昌之志。<a id="a-AK"></a>转季为嫡。<a id="a-AL"></a>遂成周业。<a id="a-AM"></a>以致太平。<a id="a-AN"></a>娶妻之义必告父母。<a id="a-AO"></a>舜不告而娶以成大伦。<a id="a-AP"></a>贞士须聘请。<a id="a-AQ"></a>贤臣待征召。<a id="a-AR"></a>伊尹负鼎干汤。<a id="a-AS"></a>宁戚叩角要齐。<a id="a-AT"></a>汤以致王。<a id="a-AU"></a>齐以之霸。<a id="a-AV"></a>礼男女不亲授。<a id="a-AW"></a>嫂溺则授之以手。<a id="a-AX"></a>权其急也。<a id="a-AY"></a>苟见其大。<a id="a-AZ"></a>不拘于小。<a id="a-Aa"></a>大人岂拘常也。<a id="a-Ab"></a>须大挐睹世之无常财货非己宝故。<a id="a-Ac"></a>恣意布施以成大道。<a id="a-Ad"></a>父国受其祚。<a id="a-Ae"></a>怨家不得入。<a id="a-Af"></a>至于成佛。<a id="a-Ag"></a>父母兄弟皆得度世。<a id="a-Ah"></a>是不为孝。<a id="a-Ai"></a>是不为仁。<a id="a-Aj"></a>孰为仁孝哉。</p>
  <p id="aAk">问曰。<a id="a-Al"></a>佛道重无为乐施与持戒兢兢如临深渊者。<a id="a-Am"></a>今沙门耽好酒浆。<a id="a-An"></a>或畜妻子。<a id="a-Ao"></a>取贱卖贵。<a id="a-Ap"></a>专行诈绐。<a id="a-Aq"></a>此乃世之大伪。<a id="a-Ar"></a>而佛道谓之无为耶。</p>
  <p id="aAs">牟子曰。<a id="a-At"></a>工输能与人斧斤绳墨。<a id="a-Au"></a>而不能使人功。<a id="a-Av"></a>圣人能授人道。<a id="a-Aw"></a>不能使人履而行之也。<a id="a-Ax"></a>皋陶能罪盗人。<a id="a-Ay"></a>不能使贪夫为夷齐。<a id="a-Az"></a>五刑能诛无状。<a id="a-B0"></a>不能使恶子为曾闵。<a id="a-B1"></a>尧不能化丹朱。<a id="a-B2"></a>周公不能训管蔡。<a id="a-B3"></a>岂唐教之不着。<a id="a-B4"></a>周道之不备哉。<a id="a-B5"></a>然无如恶人何也。<a id="a-B6"></a>譬之世人学通七经。<a id="a-B7"></a>而迷于财色。<a id="a-B8"></a>可谓六艺之邪淫乎。<a id="a-B9"></a>河伯虽神。<a id="a-BA"></a>不溺陆地人。<a id="a-BB"></a>飘风虽疾。<a id="a-BC"></a>不能使湛水扬尘。<a id="a-BD"></a>当患人不能行。<a id="a-BE"></a>岂可谓佛道有恶乎。</p>
  <p id="aBF">问曰。<a id="a-BG"></a>孔子称。<a id="a-BH"></a>奢则不逊俭则固。<a id="a-BI"></a>与其不逊也宁固。<a id="a-BJ"></a>叔孙曰。<a id="a-BK"></a>俭者德之恭。<a id="a-BL"></a>侈者恶之大也。<a id="a-BM"></a>今佛家以空财布施。<a id="a-BN"></a>为名尽货与人为贵。<a id="a-BO"></a>岂有福哉。</p>
  <p id="aBP">牟子曰。<a id="a-BQ"></a>彼一时也。<a id="a-BR"></a>此一时也。<a id="a-BS"></a>仲尼之言。<a id="a-BT"></a>疾奢而无礼。<a id="a-BU"></a>叔孙之论。<a id="a-BV"></a>刺公之刻楹。<a id="a-BW"></a>非禁布施也。<a id="a-BX"></a>舜耕历山。<a id="a-BY"></a>恩不及州里。<a id="a-BZ"></a>太公屠牛。<a id="a-Ba"></a>惠不逮妻子。<a id="a-Bb"></a>及其见用。<a id="a-Bc"></a>恩流八荒惠施四海。<a id="a-Bd"></a>饶财多货贵其能与贫困屡空贵其履道。<a id="a-Be"></a>许由不贪四海。<a id="a-Bf"></a>伯夷不甘其国。<a id="a-Bg"></a>虞卿捐万户之封。<a id="a-Bh"></a>救穷人之急。<a id="a-Bi"></a>各其志也。<a id="a-Bj"></a>僖负羁以壶飱之惠。<a id="a-Bk"></a>全其所居之间。<a id="a-Bl"></a>宣孟以一饭之故。<a id="a-Bm"></a>活其不訾之躯。<a id="a-Bn"></a>阴施出于不意。<a id="a-Bo"></a>阳报皎如白日。<a id="a-Bp"></a>况倾家财发善意。<a id="a-Bq"></a>其功德巍巍如嵩泰。<a id="a-Br"></a>悠悠如江海矣。<a id="a-Bs"></a>怀善者应之以祚。<a id="a-Bt"></a>收恶者报之以殃。<a id="a-Bu"></a>未有种稻而得麦。<a id="a-Bv"></a>作祸而获福者乎。</p>
  <p id="aBw">问曰。<a id="a-Bx"></a>夫事莫过于诚。<a id="a-By"></a>说莫过于实。<a id="a-Bz"></a>老子除华饰之辞。<a id="a-C0"></a>崇质[示*卜]之语。<a id="a-C1"></a>佛经说不指其事。<a id="a-C2"></a>徒广取譬喻。<a id="a-C3"></a>譬喻非道之要。<a id="a-C4"></a>合异为同非事之妙。<a id="a-C5"></a>虽辞多语博。<a id="a-C6"></a>犹玉屑一车不以为宝矣。<a id="a-C7"></a>牟子曰。<a id="a-C8"></a>事尝共见者。<a id="a-C9"></a>可说以实。<a id="a-CA"></a>一人见一人不见者。<a id="a-CB"></a>难与诚言也。<a id="a-CC"></a>昔人未见麟。<a id="a-CD"></a>问尝见者麟何类乎。<a id="a-CE"></a>见者曰。<a id="a-CF"></a>麟如麟也。<a id="a-CG"></a>问者曰。<a id="a-CH"></a>若吾尝见麟。<a id="a-CI"></a>则不问子矣。<a id="a-CJ"></a>而云麟如麟宁可解哉。<a id="a-CK"></a>见者曰。<a id="a-CL"></a>麟麏身牛尾鹿蹄马背。<a id="a-CM"></a>问者虚解。<a id="a-CN"></a>孔子曰。<a id="a-CO"></a>人不知而不愠。<a id="a-CP"></a>不亦君子乎。<a id="a-CQ"></a>老子云。<a id="a-CR"></a>天地之间其犹槖籥乎。<a id="a-CS"></a>又曰。<a id="a-CT"></a>譬道于天下。<a id="a-CU"></a>犹川谷与江海岂复华饰乎。<a id="a-CV"></a>论语曰。<a id="a-CW"></a>为政以德譬如北辰。<a id="a-CX"></a>引天以比人也。<a id="a-CY"></a>子夏曰。<a id="a-CZ"></a>譬诸草木区以别矣。<a id="a-Ca"></a>诗之三百。<a id="a-Cb"></a>牵物合类。<a id="a-Cc"></a>自诸子谶纬圣人秘要。<a id="a-Cd"></a>莫不引譬取喻。<a id="a-Ce"></a>子独恶佛说经牵譬喻耶。</p>
  <p id="aCf">问曰。<a id="a-Cg"></a>人之处世。<a id="a-Ch"></a>莫不好富贵而恶贫贱。<a id="a-Ci"></a>乐欢逸而惮劳倦。<a id="a-Cj"></a>黄帝养性。<a id="a-Ck"></a>以五肴为上。<a id="a-Cl"></a>孔子云。<a id="a-Cm"></a>食不厌精鲙不厌细。<a id="a-Cn"></a>今沙门被赤布。<a id="a-Co"></a>日一食。<a id="a-Cp"></a>闭六情。<a id="a-Cq"></a>自毕于世。<a id="a-Cr"></a>若兹何聊之有。<a id="a-Cs"></a>牟子云。<a id="a-Ct"></a>富与贵是人所欲。<a id="a-Cu"></a>不以其道得之不处也。<a id="a-Cv"></a>贫与贱是人之所恶。<a id="a-Cw"></a>不以其道得之不去也。<a id="a-Cx"></a>老子曰。<a id="a-Cy"></a>五色令人目盲。<a id="a-Cz"></a>五音令人耳聋。<a id="a-D0"></a>五味令人口爽。<a id="a-D1"></a>驰骋田猎令人心发狂。<a id="a-D2"></a>难得之货令人行妨。<a id="a-D3"></a>圣人为腹不为目。<a id="a-D4"></a>此言岂虚哉。<a id="a-D5"></a>柳下惠不以三公之位易其行。<a id="a-D6"></a>段干木不以其身易魏文之富。<a id="a-D7"></a>许由巢父栖木而居。<a id="a-D8"></a>自谓安于帝宇。<a id="a-D9"></a>夷齐饿于首阳。<a id="a-DA"></a>自谓饱于文武。<a id="a-DB"></a>盖各得其志而已。<a id="a-DC"></a>何不聊之有乎。</p>
  <p id="aDD">问曰。<a id="a-DE"></a>若佛经深妙靡丽。<a id="a-DF"></a>子胡不谈之于朝廷。<a id="a-DG"></a>论之于君父。<a id="a-DH"></a>修之于闺门。<a id="a-DI"></a>接之于朋友。<a id="a-DJ"></a>何复学经传读诸子乎。</p>
  <p id="aDK">牟子曰。<a id="a-DL"></a>未达其源。<a id="a-DM"></a>而问其流也。<a id="a-DN"></a>夫陈俎豆于垒门。<a id="a-DO"></a>建旍旗于朝堂。<a id="a-DP"></a>衣狐裘以当[卄/(麩-夫+生)]宾。<a id="a-DQ"></a>被絺[絺-巾+ㄙ]以御黄钟。<a id="a-DR"></a>非不丽也。<a id="a-DS"></a>乖其处非其时也。<a id="a-DT"></a>故持孔子之术。<a id="a-DU"></a>入商鞅之门。<a id="a-DV"></a>赍孟轲之说。<a id="a-DW"></a>诣苏张之庭。<a id="a-DX"></a>功无分寸。<a id="a-DY"></a>过有丈尺矣。<a id="a-DZ"></a>老子曰。<a id="a-Da"></a>上士闻道勤而行之。<a id="a-Db"></a>中士闻道若存若亡。<a id="a-Dc"></a>下士闻道大而笑之。<a id="a-Dd"></a>吾惧大笑故不为谈也。<a id="a-De"></a>渴不必待江河。<a id="a-Df"></a>而饮井泉之水何所不饱。<a id="a-Dg"></a>是以复治经传耳。</p>
  <p id="aDh">问曰。<a id="a-Di"></a>汉地始闻佛道。<a id="a-Dj"></a>其所从出耶。<a id="a-Dk"></a>牟子曰。<a id="a-Dl"></a>昔孝明皇帝。<a id="a-Dm"></a>梦见神人。<a id="a-Dn"></a>身有日光飞在殿前。<a id="a-Do"></a>欣然悦之。<a id="a-Dp"></a>明日博问群臣。<a id="a-Dq"></a>此为何神。<a id="a-Dr"></a>有通人傅毅曰。<a id="a-Ds"></a>臣闻天竺有得道者号曰佛。<a id="a-Dt"></a>飞行虚空。<a id="a-Du"></a>身有日光。<a id="a-Dv"></a>殆将其神也。<a id="a-Dw"></a>于是上寤。<a id="a-Dx"></a>遣中郎蔡愔羽林郎中秦景博士弟子王遵等十八人。<a id="a-Dy"></a>于大月支。<a id="a-Dz"></a>写佛经四十二章。<a id="a-E0"></a>藏在兰台石室第十四间。<a id="a-E1"></a>时于洛阳城西雍门外起佛寺。<a id="a-E2"></a>于其壁画千乘万骑绕塔三匝。<a id="a-E3"></a>又于南宫清凉台。<a id="a-E4"></a>及开阳城门上作佛像。<a id="a-E5"></a>明帝时豫修造寿陵曰。<a id="a-E6"></a>显节亦于其上作佛图像。<a id="a-E7"></a>时国丰民宁远夷慕义。<a id="a-E8"></a>学者由此而滋。</p>
  <p id="aE9">问曰。<a id="a-EA"></a>老子云。<a id="a-EB"></a>智者不言。<a id="a-EC"></a>言者不智。<a id="a-ED"></a>又曰。<a id="a-EE"></a>大辩若讷。<a id="a-EF"></a>大巧若拙。<a id="a-EG"></a>君子耻言过行。<a id="a-EH"></a>设沙门有至道。<a id="a-EI"></a>奚不坐而行之。<a id="a-EJ"></a>何复谈是非论曲直乎。<a id="a-EK"></a>仆以为此行德之贼也。</p>
  <p id="aEL">牟子曰。<a id="a-EM"></a>来春当大饥今秋不食。<a id="a-EN"></a>黄钟应寒[卄/(麩-夫+壬)]宾重裘。<a id="a-EO"></a>备豫虽早不免于愚。<a id="a-EP"></a>老子所云。<a id="a-EQ"></a>谓得道者耳。<a id="a-ER"></a>未得道者何知之有乎。<a id="a-ES"></a>大道一言而天下悦。<a id="a-ET"></a>岂非大辩乎。<a id="a-EU"></a>老子不云乎。<a id="a-EV"></a>功遂身退天之道也。<a id="a-EW"></a>身既退矣。<a id="a-EX"></a>又何言哉。<a id="a-EY"></a>今之沙门未及得道。<a id="a-EZ"></a>何得不言。<a id="a-Ea"></a>老氏亦犹言也。<a id="a-Eb"></a>如其无言五千何述焉。<a id="a-Ec"></a>若知而不言可也。<a id="a-Ed"></a>既不能知又不能言愚人也。<a id="a-Ee"></a>故能言不能行国之师也。<a id="a-Ef"></a>能行不能言国之用也。<a id="a-Eg"></a>能行能言国之宝也。<a id="a-Eh"></a>三品各有所施。<a id="a-Ei"></a>何德之贼乎。<a id="a-Ej"></a>唯不能言。<a id="a-Ek"></a>又不能行。<a id="a-El"></a>是谓贼也。</p>
  <p id="aEm">问曰。<a id="a-En"></a>如子之言。<a id="a-Eo"></a>徒当学辩达修言论。<a id="a-Ep"></a>岂复治情性履道德乎。</p>
  <p id="aEq">牟子曰。<a id="a-Er"></a>何难悟之甚乎。<a id="a-Es"></a>夫言语谈论各有时也。<a id="a-Et"></a>蘧瑗曰。<a id="a-Eu"></a>国有道则直。<a id="a-Ev"></a>国无道则卷而怀之。<a id="a-Ew"></a>宁武子国有道则智。<a id="a-Ex"></a>国无道则愚。<a id="a-Ey"></a>孔子曰。<a id="a-Ez"></a>可与言而不与言失人。<a id="a-F0"></a>不可与言而与言失言。<a id="a-F1"></a>故智愚自有时。<a id="a-F2"></a>谈论各有意。<a id="a-F3"></a>何为当言论而不行哉。</p>
  <p id="aF4">问曰。<a id="a-F5"></a>云何佛道至尊至快无为憺怕。<a id="a-F6"></a>世人学士多谤毁之云。<a id="a-F7"></a>其辞说廓落难用。<a id="a-F8"></a>虚无难信何乎。</p>
  <p id="aF9">牟子曰。<a id="a-FA"></a>至味不合于众口。<a id="a-FB"></a>大音不比于众耳。<a id="a-FC"></a>作咸池设大章。<a id="a-FD"></a>发箫韶咏九成。<a id="a-FE"></a>莫之和也。<a id="a-FF"></a>张郑卫之弦歌时俗之音。<a id="a-FG"></a>必不期而拊手也。<a id="a-FH"></a>故宋玉云。<a id="a-FI"></a>客歌于郢。<a id="a-FJ"></a>为下里之曲。<a id="a-FK"></a>和者千人。<a id="a-FL"></a>引商激角。<a id="a-FM"></a>众莫之应。<a id="a-FN"></a>此皆悦邪声。<a id="a-FO"></a>不晓于大度者也。<a id="a-FP"></a>韩非以管窥之见而让尧舜。<a id="a-FQ"></a>接舆以毛牦之分而刺仲尼。<a id="a-FR"></a>皆耽小而忽大者也。<a id="a-FS"></a>夫闻清商而谓之角。<a id="a-FT"></a>非弹弦之过。<a id="a-FU"></a>听者之不聪矣。<a id="a-FV"></a>见和璧而名之石。<a id="a-FW"></a>非璧之贱也。<a id="a-FX"></a>视者之不明矣。<a id="a-FY"></a>神蛇能断而复续。<a id="a-FZ"></a>不能使人不断也。<a id="a-Fa"></a>灵龟发梦于宋元。<a id="a-Fb"></a>不能免豫苴之网。<a id="a-Fc"></a>大道无为非俗所见。<a id="a-Fd"></a>不为誉者贵。<a id="a-Fe"></a>不为毁者贱。<a id="a-Ff"></a>用不用自天也。<a id="a-Fg"></a>行不行乃时也。<a id="a-Fh"></a>信不信其命也。</p>
  <p id="aFi">问曰。<a id="a-Fj"></a>吾子以经传理佛说。<a id="a-Fk"></a>其辞富而义显。<a id="a-Fl"></a>其文炽而说美。<a id="a-Fm"></a>得无非其诚是子之辩也。<a id="a-Fn"></a>牟子曰。<a id="a-Fo"></a>非吾辩也。<a id="a-Fp"></a>见博故不惑耳。</p>
  <p id="aFq">问曰。<a id="a-Fr"></a>见博其有术乎。<a id="a-Fs"></a>牟子曰。<a id="a-Ft"></a>由佛经也。<a id="a-Fu"></a>吾未解佛经之时。<a id="a-Fv"></a>惑甚于子。<a id="a-Fw"></a>虽诵五经适以为华。<a id="a-Fx"></a>未成实矣。<a id="a-Fy"></a>既吾睹佛经之说。<a id="a-Fz"></a>览老子之要。<a id="a-G0"></a>守恬憺之性。<a id="a-G1"></a>观无为之行。<a id="a-G2"></a>还视世事。<a id="a-G3"></a>犹临天井而窥溪谷。<a id="a-G4"></a>登嵩岱而见丘垤矣。<a id="a-G5"></a>五经则五味。<a id="a-G6"></a>佛道则五谷矣。<a id="a-G7"></a>吾自闻道以来。<a id="a-G8"></a>如开云见白日。<a id="a-G9"></a>矩火入冥室焉。</p>
  <p id="aGA">问曰。<a id="a-GB"></a>子云经如江海其文如锦绣。<a id="a-GC"></a>何不以佛经答吾问。<a id="a-GD"></a>而复引诗书。<a id="a-GE"></a>合异为同乎。<a id="a-GF"></a>牟子曰。<a id="a-GG"></a>渴者不必须江海而饮。<a id="a-GH"></a>饥者不必待敖仓而饱。<a id="a-GI"></a>道为智者设。<a id="a-GJ"></a>辩为达者通。<a id="a-GK"></a>书为晓者传。<a id="a-GL"></a>事为见者明。<a id="a-GM"></a>吾以子知其意故引其事。<a id="a-GN"></a>若说佛经之语。<a id="a-GO"></a>谈无为之要。<a id="a-GP"></a>譬对盲者说五色。<a id="a-GQ"></a>为聋者奏五音也。<a id="a-GR"></a>师旷虽巧不能弹无弦之琴。<a id="a-GS"></a>狐貉虽熅不能热无气之人。<a id="a-GT"></a>公明义为牛弹清角之操伏食如故非牛不闻不合其耳矣。<a id="a-GU"></a>转为蚊虻之声孤犊之鸣。<a id="a-GV"></a>即掉尾奋耳蹀躞而听是以诗书理子耳。</p>
  <p id="aGW">问曰。<a id="a-GX"></a>吾昔在京师。<a id="a-GY"></a>入东观游太学。<a id="a-GZ"></a>视俊士之所规。<a id="a-Ga"></a>听儒林之所论。<a id="a-Gb"></a>未闻修佛道以为贵。<a id="a-Gc"></a>自损容以为上也。<a id="a-Gd"></a>吾子曷为耽之哉。<a id="a-Ge"></a>夫行迷则改路。<a id="a-Gf"></a>术穷则反故。<a id="a-Gg"></a>可不思与。<a id="a-Gh"></a>牟子曰。<a id="a-Gi"></a>夫长于变者不可示以诈通于道者不可惊以怪。<a id="a-Gj"></a>审于辞者不可惑以言。<a id="a-Gk"></a>达于义者不可动以利也。<a id="a-Gl"></a>老子曰。<a id="a-Gm"></a>名者身之害。<a id="a-Gn"></a>利者行之秽。<a id="a-Go"></a>又曰。<a id="a-Gp"></a>设诈立权。<a id="a-Gq"></a>虚无自贵。<a id="a-Gr"></a>修闺门之礼术时俗之际会。<a id="a-Gs"></a>赴趣间隙务合当世。<a id="a-Gt"></a>此下士之所行。<a id="a-Gu"></a>中士之所废也。<a id="a-Gv"></a>况至道之荡荡。<a id="a-Gw"></a>上圣之所行乎。<a id="a-Gx"></a>杳兮如天。<a id="a-Gy"></a>渊兮如海。<a id="a-Gz"></a>不合窥墙之士数仞之夫。<a id="a-H0"></a>固其宜也。<a id="a-H1"></a>彼见其门我睹其室。<a id="a-H2"></a>彼采其华我取其实。<a id="a-H3"></a>彼求其备我守其一。<a id="a-H4"></a>子速改路吾请履之。<a id="a-H5"></a>祸福之源。<a id="a-H6"></a>未知何若矣。</p>
  <p id="aH7">问曰。<a id="a-H8"></a>子以经传之辞华丽之说。<a id="a-H9"></a>褒赞佛行称誉其德。<a id="a-HA"></a>高者凌清云。<a id="a-HB"></a>广者踰地圻。<a id="a-HC"></a>得无踰其本过其实乎。<a id="a-HD"></a>而仆讥刺颇得疹中而其病也。<a id="a-HE"></a>牟子曰。<a id="a-HF"></a>吁吾之所褒。<a id="a-HG"></a>犹以尘埃附嵩泰。<a id="a-HH"></a>收朝露投江海。<a id="a-HI"></a>子之所谤。<a id="a-HJ"></a>犹握瓢觚欲减江海。<a id="a-HK"></a>蹑耕耒欲损昆仑。<a id="a-HL"></a>侧一掌以翳日光。<a id="a-HM"></a>举土块以塞河冲。<a id="a-HN"></a>吾所褒不能使佛高。<a id="a-HO"></a>子之毁不能令其下也。</p>
  <p id="aHP">问曰。<a id="a-HQ"></a>王乔赤松八仙之箓神书百七十卷。<a id="a-HR"></a>长生之事与佛经岂同乎。<a id="a-HS"></a>牟子曰。<a id="a-HT"></a>比其类犹五霸之与五帝。<a id="a-HU"></a>阳货之与仲尼。<a id="a-HV"></a>比其形犹丘垤之与华恒。<a id="a-HW"></a>涓渎之与江海。<a id="a-HX"></a>比其文犹虎鞹之与羊皮。<a id="a-HY"></a>斑纻之与锦绣也。<a id="a-HZ"></a>道有九十六种。<a id="a-Ha"></a>至于尊大。<a id="a-Hb"></a>莫尚佛道也。<a id="a-Hc"></a>神仙之书。<a id="a-Hd"></a>听之则洋洋盈耳。<a id="a-He"></a>求其效犹握风而捕影。<a id="a-Hf"></a>是以大道之所不取。<a id="a-Hg"></a>无为之所不贵。<a id="a-Hh"></a>焉得同哉。</p>
  <p id="aHi">问曰。<a id="a-Hj"></a>为道者或辟谷不食。<a id="a-Hk"></a>而饮酒啖肉。<a id="a-Hl"></a>亦云老氏之术也。<a id="a-Hm"></a>然佛道以酒肉为上诫。<a id="a-Hn"></a>而反食谷。<a id="a-Ho"></a>何其乖异乎。<a id="a-Hp"></a>牟子曰。<a id="a-Hq"></a>众道丛残凡有九十六种。<a id="a-Hr"></a>澹泊无为莫尚于佛。<a id="a-Hs"></a>吾观老氏上下之篇。<a id="a-Ht"></a>闻其禁五味之戒。<a id="a-Hu"></a>未睹其绝五谷之语。<a id="a-Hv"></a>圣人制七典之文。<a id="a-Hw"></a>无止粮之术。<a id="a-Hx"></a>老子着五千文。<a id="a-Hy"></a>无辟谷之事。<a id="a-Hz"></a>圣人云。<a id="a-I0"></a>食谷者智。<a id="a-I1"></a>食草者痴。<a id="a-I2"></a>食肉者悍。<a id="a-I3"></a>食气者寿。<a id="a-I4"></a>世人不达其事。<a id="a-I5"></a>见六禽闭气不息秋冬不食欲效而为之。<a id="a-I6"></a>不知物类各自有性。<a id="a-I7"></a>犹礠石取铁不能移毫毛矣。</p>
  <p id="aI8">问曰。<a id="a-I9"></a>谷宁可绝不乎。<a id="a-IA"></a>牟子曰。<a id="a-IB"></a>吾未解大道之时。<a id="a-IC"></a>亦尝学焉。<a id="a-ID"></a>辟谷之法数千百术。<a id="a-IE"></a>行之无效为之无征。<a id="a-IF"></a>故废之耳。<a id="a-IG"></a>观吾所从学师三人。<a id="a-IH"></a>或自称七百五百三百岁。<a id="a-II"></a>然吾从其学。<a id="a-IJ"></a>未三载间各自殒没。<a id="a-IK"></a>所以然者。<a id="a-IL"></a>盖由绝谷不食而啖百果。<a id="a-IM"></a>享肉则重盘。<a id="a-IN"></a>饮酒则倾樽。<a id="a-IO"></a>精乱神昏谷气不充。<a id="a-IP"></a>耳目迷惑淫邪不禁。<a id="a-IQ"></a>吾问其故何。<a id="a-IR"></a>答曰。<a id="a-IS"></a>老子云。<a id="a-IT"></a>损之又损之。<a id="a-IU"></a>以至于无为。<a id="a-IV"></a>徒当日损耳。<a id="a-IW"></a>然吾观之。<a id="a-IX"></a>但日益而不损也。<a id="a-IY"></a>是以各不至知命而死矣。<a id="a-IZ"></a>且尧舜周孔各不能百载。<a id="a-Ia"></a>而末世愚惑。<a id="a-Ib"></a>欲服食辟谷求无穷之寿。<a id="a-Ic"></a>哀哉。</p>
  <p id="aId">问曰。<a id="a-Ie"></a>为道之人云。<a id="a-If"></a>能却疾不病。<a id="a-Ig"></a>不御针药而愈有之乎。<a id="a-Ih"></a>何以佛家有病而进针药耶。<a id="a-Ii"></a>牟子曰。<a id="a-Ij"></a>老子云。<a id="a-Ik"></a>物壮则老。<a id="a-Il"></a>谓之不道。<a id="a-Im"></a>不道早已唯有得道者不生。<a id="a-In"></a>不生亦不壮。<a id="a-Io"></a>不壮亦不老。<a id="a-Ip"></a>不老亦不病。<a id="a-Iq"></a>不病亦不朽是以老子以身为大患焉。<a id="a-Ir"></a>武王居病周公乞命。<a id="a-Is"></a>仲尼病子路请祷。<a id="a-It"></a>吾见圣人皆有病矣。<a id="a-Iu"></a>未睹其无病也。<a id="a-Iv"></a>神农尝草殆死者数十。<a id="a-Iw"></a>黄帝稽首。<a id="a-Ix"></a>受针于岐伯。<a id="a-Iy"></a>此之三圣。<a id="a-Iz"></a>岂当不如今之道士乎。<a id="a-J0"></a>察省斯言。<a id="a-J1"></a>亦足以废矣。</p>
  <p id="aJ2">问曰。<a id="a-J3"></a>道皆无为一也。<a id="a-J4"></a>子何以分别罗列云其异乎。<a id="a-J5"></a>更令学者狐疑。<a id="a-J6"></a>仆以为费而无益也。<a id="a-J7"></a>牟子曰。<a id="a-J8"></a>俱谓之草。<a id="a-J9"></a>众草之性不可胜言。<a id="a-JA"></a>俱谓之金。<a id="a-JB"></a>众金之性不可胜言。<a id="a-JC"></a>同类殊性。<a id="a-JD"></a>万物皆然。<a id="a-JE"></a>岂徒道乎。<a id="a-JF"></a>昔杨墨塞群儒之路。<a id="a-JG"></a>车不得前人不得步。<a id="a-JH"></a>孟轲辟之乃知所从。<a id="a-JI"></a>师旷弹琴俟知音之在后。<a id="a-JJ"></a>圣人制法冀君子之将睹也。<a id="a-JK"></a>玉石同匮。<a id="a-JL"></a>猗顿为之改色。<a id="a-JM"></a>朱紫相夺。<a id="a-JN"></a>仲尼为之叹息。<a id="a-JO"></a>日月非不明。<a id="a-JP"></a>众阴蔽其光。<a id="a-JQ"></a>佛道非不正。<a id="a-JR"></a>众私掩其公。<a id="a-JS"></a>是以吾分而别之。<a id="a-JT"></a>臧文之智微生之直。<a id="a-JU"></a>仲尼不假者。<a id="a-JV"></a>皆正世之语。<a id="a-JW"></a>何费而无益乎。</p>
  <p id="aJX">问曰。<a id="a-JY"></a>吾子讪神仙抑奇怪。<a id="a-JZ"></a>不信有不死之道是也。<a id="a-Ja"></a>何为独信佛道当得度世乎。<a id="a-Jb"></a>佛在异域。<a id="a-Jc"></a>子足未履其地。<a id="a-Jd"></a>目不见其所。<a id="a-Je"></a>徒观其文而信其行。<a id="a-Jf"></a>夫观华者不能知实。<a id="a-Jg"></a>视影者不能审形。<a id="a-Jh"></a>殆其不诚乎。<a id="a-Ji"></a>牟子曰。<a id="a-Jj"></a>孔子曰。<a id="a-Jk"></a>视其所以。<a id="a-Jl"></a>观其所由。<a id="a-Jm"></a>察其所安。<a id="a-Jn"></a>人焉廋哉。<a id="a-Jo"></a>昔吕望周公问于施政。<a id="a-Jp"></a>各知其后所以终。<a id="a-Jq"></a>颜渊乘驷之日。<a id="a-Jr"></a>见东野毕之驭。<a id="a-Js"></a>知其将败。<a id="a-Jt"></a>子贡观邾鲁之会。<a id="a-Ju"></a>照其所以丧。<a id="a-Jv"></a>仲尼闻师旷之弦。<a id="a-Jw"></a>而识文王之操。<a id="a-Jx"></a>季子听乐。<a id="a-Jy"></a>览众国之风。<a id="a-Jz"></a>何必足履目见乎。</p>
  <p id="aK0">问曰。<a id="a-K1"></a>仆尝游于填之国。<a id="a-K2"></a>数与沙门道人相见。<a id="a-K3"></a>以吾事难之。<a id="a-K4"></a>皆莫对而辞退。<a id="a-K5"></a>多改志而移意。<a id="a-K6"></a>子独难改革乎。<a id="a-K7"></a>牟子曰。<a id="a-K8"></a>轻羽在高遇风则飞。<a id="a-K9"></a>细石在磎得流则转。<a id="a-KA"></a>唯泰山不为飘风动。<a id="a-KB"></a>磐石不为疾流移。<a id="a-KC"></a>梅李遇霜而落叶。<a id="a-KD"></a>唯松柏之难凋矣。<a id="a-KE"></a>子所见道人。<a id="a-KF"></a>必学未洽见未博。<a id="a-KG"></a>故有屈退耳。<a id="a-KH"></a>以吾之顽且不可穷。<a id="a-KI"></a>况明道者乎。<a id="a-KJ"></a>子不自改而欲改人。<a id="a-KK"></a>吾未闻仲尼追盗跖。<a id="a-KL"></a>汤武法桀纣者矣。</p>
  <p id="aKM">问曰。<a id="a-KN"></a>神仙之术秋冬不食。<a id="a-KO"></a>或入室累旬而不出。<a id="a-KP"></a>可谓憺怕之至也。<a id="a-KQ"></a>仆以为可尊而贵。<a id="a-KR"></a>殆佛道之不若乎。<a id="a-KS"></a>牟子曰。<a id="a-KT"></a>指南为北自谓不惑。<a id="a-KU"></a>以西为东自谓不蒙。<a id="a-KV"></a>以鸱枭而笑凤凰。<a id="a-KW"></a>执蝼蚓而调龟龙。<a id="a-KX"></a>蝉之不食君子不贵。<a id="a-KY"></a>蛙蟒穴藏圣人不重。<a id="a-KZ"></a>孔子曰。<a id="a-Ka"></a>天地之性人为贵。<a id="a-Kb"></a>不闻尊蝉蟒也。<a id="a-Kc"></a>然世人固有啖菖蒲而弃桂姜。<a id="a-Kd"></a>覆甘露而啜酢浆者矣。<a id="a-Ke"></a>毫毛虽小视之可察。<a id="a-Kf"></a>太山之大背之不见。<a id="a-Kg"></a>志有留与不留。<a id="a-Kh"></a>意有锐与不锐。<a id="a-Ki"></a>鲁尊季氏卑仲尼。<a id="a-Kj"></a>吴贤宰嚭不肖子胥。<a id="a-Kk"></a>子之所疑不亦宜乎。</p>
  <p id="aKl">问曰道家云。<a id="a-Km"></a>尧舜周孔七十二弟子。<a id="a-Kn"></a>皆不死而仙。<a id="a-Ko"></a>佛家云。<a id="a-Kp"></a>人皆当死莫能免何哉。<a id="a-Kq"></a>牟子曰。<a id="a-Kr"></a>此妖妄之言。<a id="a-Ks"></a>非圣人所语也。<a id="a-Kt"></a>老子曰。<a id="a-Ku"></a>天地尚不得长久。<a id="a-Kv"></a>而况人乎。<a id="a-Kw"></a>孔子曰。<a id="a-Kx"></a>更去辟世孝常在。<a id="a-Ky"></a>吾览六艺观传记。<a id="a-Kz"></a>尧有殂落。<a id="a-L0"></a>舜有苍梧之山。<a id="a-L1"></a>禹有会稽之陵。<a id="a-L2"></a>伯夷叔齐有首阳之墓。<a id="a-L3"></a>文王不及诛纣而殁。<a id="a-L4"></a>武王不能待成王大而崩。<a id="a-L5"></a>周公有改葬之篇。<a id="a-L6"></a>仲尼有两楹之梦。<a id="a-L7"></a>伯鱼有先父之年。<a id="a-L8"></a>子路有葅醢之语。<a id="a-L9"></a>伯牛有命矣之文。<a id="a-LA"></a>曾参有启足之辞。<a id="a-LB"></a>颜渊有不幸短命之记。<a id="a-LC"></a>苗而不秀之喻。<a id="a-LD"></a>皆着在经典。<a id="a-LE"></a>圣人至言也。<a id="a-LF"></a>吾以经传为证。<a id="a-LG"></a>世人为验而云不死。<a id="a-LH"></a>岂不惑哉。</p>
  <p id="aLI">问曰。<a id="a-LJ"></a>子之所解诚悉备焉。<a id="a-LK"></a>固非仆等之所闻也。<a id="a-LL"></a>然子所理何以正着三十七条。<a id="a-LM"></a>亦有法乎。<a id="a-LN"></a>牟子曰。<a id="a-LO"></a>夫转蓬漂而车轮成。<a id="a-LP"></a>窊木流而舟楫设。<a id="a-LQ"></a>蜘蛛布而罻罗陈。<a id="a-LR"></a>鸟迹见而文字作。<a id="a-LS"></a>故有法成易无法成难。<a id="a-LT"></a>吾览佛经之要。<a id="a-LU"></a>有三十七品。<a id="a-LV"></a>老氏道经亦三十七篇。<a id="a-LW"></a>故法之焉。<a id="a-LX"></a>于是惑人闻之踧然失色。<a id="a-LY"></a>叉手避席逡巡俯伏曰。<a id="a-LZ"></a>鄙人蒙瞽生于幽仄。<a id="a-La"></a>敢出愚言不虑祸福。<a id="a-Lb"></a>今也闻命霍如荡雪。<a id="a-Lc"></a>请得革情洒心自敕。<a id="a-Ld"></a>愿受五戒作优婆塞。</p>
  <p data-pb></p>
  <h2 id="aLe">正诬论(未详作者)</h2>
  <p id="aLf">有异人者。<a id="a-Lg"></a>诬佛曰。<a id="a-Lh"></a>尹文子有神通者。<a id="a-Li"></a>愍彼胡狄父子。<a id="a-Lj"></a>聚尘贪婪忍害昧利。<a id="a-Lk"></a>无耻侵害不厌屠裂群生。<a id="a-Ll"></a>不可逊让。<a id="a-Lm"></a>厉不可谈议喻故具诸事云云。<a id="a-Ln"></a>又令得道弟子变化云云。<a id="a-Lo"></a>又禁其杀生断其婚姻使无子孙。<a id="a-Lp"></a>伐胡之术。<a id="a-Lq"></a>孰良于此云云。</p>
  <p id="aLr">正曰。<a id="a-Ls"></a>诬者既云无佛。<a id="a-Lt"></a>复云文子有神通。<a id="a-Lu"></a>复云有得道弟子。<a id="a-Lv"></a>能变化恢廓尽神妙之理。<a id="a-Lw"></a>此真有无匈心之语也。<a id="a-Lx"></a>夫尹文子即老子弟子也。<a id="a-Ly"></a>老子即佛弟子也。<a id="a-Lz"></a>故其经云。<a id="a-M0"></a>闻道竺干有古先生。<a id="a-M1"></a>善入泥洹不始不终永存绵绵。<a id="a-M2"></a>竺乾者天竺也。<a id="a-M3"></a>泥洹者胡语。<a id="a-M4"></a>晋言无为也。<a id="a-M5"></a>若佛不先老子。<a id="a-M6"></a>何得称先生。<a id="a-M7"></a>老子不先尹文。<a id="a-M8"></a>何故请道德之经。<a id="a-M9"></a>即以此推之。<a id="a-MA"></a>佛故文子之祖宗。<a id="a-MB"></a>众圣之元始也。<a id="a-MC"></a>安有弟子神化而师不能乎。<a id="a-MD"></a>且夫圣之宰世。<a id="a-ME"></a>必以道莅之。<a id="a-MF"></a>远人不服。<a id="a-MG"></a>则绥以文德。<a id="a-MH"></a>不得已而用兵耳。<a id="a-MI"></a>将以除暴止戈拯济群生。<a id="a-MJ"></a>行小杀以息大杀者也。<a id="a-MK"></a>故春秋之世。<a id="a-ML"></a>诸侯征伐动仗正顺。<a id="a-MM"></a>敌国有衅必鸣鼓以彰其过。<a id="a-MN"></a>总义兵以临罪人。<a id="a-MO"></a>不以闇昧而行诛也。<a id="a-MP"></a>故服则柔而抚之。<a id="a-MQ"></a>不苟淫刑极武。<a id="a-MR"></a>胜则以丧礼居之。<a id="a-MS"></a>杀则以悲哀泣之。<a id="a-MT"></a>是以深贬诱执大杜绝灭之原。<a id="a-MU"></a>若怀恶而讨不义。<a id="a-MV"></a>假道以成其暴。<a id="a-MW"></a>皆结传变文讥贬累见。<a id="a-MX"></a>故会宋之盟。<a id="a-MY"></a>抑楚而先晋者。<a id="a-MZ"></a>疾辛錍之诈。<a id="a-Ma"></a>以崇咀信之美也。<a id="a-Mb"></a>夫敌之怨惠不及后嗣。<a id="a-Mc"></a>恶止其身重罪不滥。<a id="a-Md"></a>此百王之明制。<a id="a-Me"></a>经国之令典也。<a id="a-Mf"></a>至于季末之将佳兵之徒。<a id="a-Mg"></a>患道薄德衰。<a id="a-Mh"></a>始任诈力竞。<a id="a-Mi"></a>以谲诡之计。<a id="a-Mj"></a>济残贼之心。<a id="a-Mk"></a>野战则肆锋极杀。<a id="a-Ml"></a>屠城则尽坑无遗。<a id="a-Mm"></a>故白起刎首于杜邮。<a id="a-Mn"></a>董卓屠身于宫门。<a id="a-Mo"></a>君子知其必亡。<a id="a-Mp"></a>举世哀其就戮。<a id="a-Mq"></a>兵之弊也遂至于此。<a id="a-Mr"></a>此为可痛心而长叹者矣。<a id="a-Ms"></a>何有圣人而欲大纵阴毒剪绝黎元者哉。<a id="a-Mt"></a>且十室容贤。<a id="a-Mu"></a>而况万里之广。<a id="a-Mv"></a>重华生于东夷。<a id="a-Mw"></a>文命出乎西羌。<a id="a-Mx"></a>圣哲所兴岂有常地。<a id="a-My"></a>或发音于此默化于彼。<a id="a-Mz"></a>形教万方而理运不差。<a id="a-N0"></a>原夫佛之所以夷迹于中天。<a id="a-N1"></a>而曜奇于西域者。<a id="a-N2"></a>盖有至趣。<a id="a-N3"></a>不可得而缕陈矣。<a id="a-N4"></a>岂有圣人疾敌之强。<a id="a-N5"></a>而其欲覆灭使无孑遗哉。<a id="a-N6"></a>此何异气疠既流不蠲良淑。<a id="a-N7"></a>纵火中原兰莸俱焚。<a id="a-N8"></a>桀纣之虐犹呼不然乎。<a id="a-N9"></a>纵令胡国信多恶逆。<a id="a-NA"></a>以暴易暴。<a id="a-NB"></a>又非权通之旨也。<a id="a-NC"></a>引此为辞。<a id="a-ND"></a>适足肆谤言眩愚竖。<a id="a-NE"></a>岂允情合义有心之难乎。</p>
  <p id="aNF">又诬云。<a id="a-NG"></a>尹文子欺之天有三十二重云云。<a id="a-NH"></a>又妄牵楼炭经。<a id="a-NI"></a>经云。<a id="a-NJ"></a>诸天之宫广长二十四万里。<a id="a-NK"></a>面开百门。<a id="a-NL"></a>门广万里云云。<a id="a-NM"></a>答曰。<a id="a-NN"></a>佛经说天地境界。<a id="a-NO"></a>高下阶级悉条贯部分。<a id="a-NP"></a>叙而有章。<a id="a-NQ"></a>而诬者。<a id="a-NR"></a>或附着生长枉造伪说。<a id="a-NS"></a>或颠倒淆乱不得要实。<a id="a-NT"></a>何有二十四万里之地。<a id="a-NU"></a>而容四百万里之门乎。<a id="a-NV"></a>以一事覆之。<a id="a-NW"></a>足明其错谬者多矣。<a id="a-NX"></a>藏获牧竖犹将知其不然。<a id="a-NY"></a>况有识乎。<a id="a-NZ"></a>欲以见博秖露其愚焉。</p>
  <p id="aNa">又诬云。<a id="a-Nb"></a>佛亦周遍五道。<a id="a-Nc"></a>备犯众过行凶恶犹得佛。<a id="a-Nd"></a>此非悕为恶者之法也。<a id="a-Ne"></a>又计生民善者少而恶者多。<a id="a-Nf"></a>恶人死辄充六畜。<a id="a-Ng"></a>尔则开辟至今足为久矣。<a id="a-Nh"></a>今畜宜居十分之九。<a id="a-Ni"></a>而人种已应希矣。</p>
  <p id="aNj">正曰。<a id="a-Nk"></a>诚如所言。<a id="a-Nl"></a>佛亦曾为恶耳。<a id="a-Nm"></a>今所以得佛者。<a id="a-Nn"></a>改恶从善故也。<a id="a-No"></a>若长恶不悛迷而后遂往。<a id="a-Np"></a>则长夜受苦轮。<a id="a-Nq"></a>转五道而无解脱之由矣。<a id="a-Nr"></a>今以其能掘众恶之栽。<a id="a-Ns"></a>灭三毒之烬。<a id="a-Nt"></a>修五戒之善。<a id="a-Nu"></a>书十德之美。<a id="a-Nv"></a>行之累劫倦而不已晓了本际畅三世空。<a id="a-Nw"></a>故能解生死之虚外无为之场耳。<a id="a-Nx"></a>计天下昆虫之数不可称计。<a id="a-Ny"></a>人之在九州之内若毫末之在马体。<a id="a-Nz"></a>十分之九岂所言哉。<a id="a-O0"></a>故天地之性以人为贵。<a id="a-O1"></a>荣期所以自得于三乐达贵贱之分明也。<a id="a-O2"></a>今更不复自赖于人类不丑恶于畜生。<a id="a-O3"></a>以刍水为甘膳。<a id="a-O4"></a>以羁络为非谪。<a id="a-O5"></a>安则为之无所多难也。</p>
  <p id="aO6">又诬云。<a id="a-O7"></a>有无灵下经无灵下经妖怪之书耳。<a id="a-O8"></a>非三坟五典训诰之言也。<a id="a-O9"></a>通才达儒所未究览也。<a id="a-OA"></a>三曾五祖之言。<a id="a-OB"></a>又似解奏之文。<a id="a-OC"></a>此殆不诘而虚妄自露矣。<a id="a-OD"></a>今具聊复应之。<a id="a-OE"></a>凡俗人常谓。<a id="a-OF"></a>人死则灭无灵无鬼。<a id="a-OG"></a>然则无灵则无天曹。<a id="a-OH"></a>无鬼则无所枚也。<a id="a-OI"></a>若子孙奉佛而乃追谴祖先。<a id="a-OJ"></a>或是贤人君子平生之时未必与子孙同事。<a id="a-OK"></a>而天曹便收伐之。<a id="a-OL"></a>命颜冉之尸罗枉戮之痛。<a id="a-OM"></a>仁慈祖考加虐毒于贵体。<a id="a-ON"></a>此岂聪明正直之神乎。<a id="a-OO"></a>若其非也。<a id="a-OP"></a>则狐貉魍魉淫厉之鬼。<a id="a-OQ"></a>何能反制仁贤之灵而困禁戒之人乎。<a id="a-OR"></a>以此为诬。<a id="a-OS"></a>鄙丑书矣。</p>
  <p id="aOT">又诬云。<a id="a-OU"></a>道人聚敛百姓。<a id="a-OV"></a>大构塔寺。<a id="a-OW"></a>华饰奢靡。<a id="a-OX"></a>费而无益云云。</p>
  <p id="aOY">正曰。<a id="a-OZ"></a>夫教有深浅。<a id="a-Oa"></a>适时应物。<a id="a-Ob"></a>悉已备于首论矣。<a id="a-Oc"></a>请复申之。<a id="a-Od"></a>夫恭俭之心莫过尧舜。<a id="a-Oe"></a>而山龙华虫[耑*甫][耑*(犮-乂+又)]絺绣。<a id="a-Of"></a>故传曰。<a id="a-Og"></a>锡鸾和铃昭其声也。<a id="a-Oh"></a>三辰旗旗昭其明也。<a id="a-Oi"></a>五色比象昭其文也。<a id="a-Oj"></a>故王者之居。<a id="a-Ok"></a>必金门玉陛灵台凤阙。<a id="a-Ol"></a>将使异乎凡庶令贵贱有章也。<a id="a-Om"></a>夫人情从所睹而兴感。<a id="a-On"></a>故闻鼓鼙之音。<a id="a-Oo"></a>睹羽麾之象。<a id="a-Op"></a>则思将帅之臣。<a id="a-Oq"></a>听琴瑟之声。<a id="a-Or"></a>观庠序之仪。<a id="a-Os"></a>则思朝廷之臣。<a id="a-Ot"></a>迁地易观则情貌俱变。<a id="a-Ou"></a>今悠悠之徒。<a id="a-Ov"></a>见形而不及道者。<a id="a-Ow"></a>莫不贵崇高而忽仄陋。<a id="a-Ox"></a>是以诸奉佛者。<a id="a-Oy"></a>仰慕遗迹思存仿佛。<a id="a-Oz"></a>故铭列图象致其虔肃。<a id="a-P0"></a>割珍玩以增崇灵庙。<a id="a-P1"></a>故上士游之。<a id="a-P2"></a>则忘其蹄筌取诸远味。<a id="a-P3"></a>下士游之。<a id="a-P4"></a>则美其华藻玩其炳蔚。<a id="a-P5"></a>先悦其耳目渐率以义方。<a id="a-P6"></a>三涂汲引莫有遗逸。<a id="a-P7"></a>犹器之取水。<a id="a-P8"></a>随量多少唯穿底无当乃不受耳。</p>
  <p id="aP9">又专诬以祸福为佛所作。<a id="a-PA"></a>可谓元不解矣。<a id="a-PB"></a>聊复释之。<a id="a-PC"></a>夫吉凶之与善恶。<a id="a-PD"></a>犹影响之乘形声自然而然。<a id="a-PE"></a>不得相免也。<a id="a-PF"></a>行之由己。<a id="a-PG"></a>而理玄应耳。<a id="a-PH"></a>佛与周孔但共明忠孝信顺。<a id="a-PI"></a>从之者吉背之者凶。<a id="a-PJ"></a>示其度水之方。<a id="a-PK"></a>则使资舟接。<a id="a-PL"></a>不能令步涉而得济也。<a id="a-PM"></a>其诲人之生救厄死之术。<a id="a-PN"></a>亦犹神农尝粒食以充饥虚。<a id="a-PO"></a>黄帝垂衣裳以御寒暑。<a id="a-PP"></a>若闭口而望饱。<a id="a-PQ"></a>裸袒以求温。<a id="a-PR"></a>不能强与之也。<a id="a-PS"></a>去和鹊之所以称良医者。<a id="a-PT"></a>以其应疾投药不失其宜耳。<a id="a-PU"></a>不责其令有不死之民也。<a id="a-PV"></a>且扁鹊有云。<a id="a-PW"></a>吾能令当生者不死。<a id="a-PX"></a>不能令当死者必生也。<a id="a-PY"></a>若夫为子则不孝为臣则不忠乎。<a id="a-PZ"></a>守膏肓而不悟。<a id="a-Pa"></a>进良药而不御。<a id="a-Pb"></a>而受祸临死之日更多咎。<a id="a-Pc"></a>圣人深恨。<a id="a-Pd"></a>良医非徒东走。<a id="a-Pe"></a>其势投阱矣。</p>
  <p id="aPf">又诬云。<a id="a-Pg"></a>沙门之在京洛者多矣。<a id="a-Ph"></a>而未曾闻能令主上延年益寿。<a id="a-Pi"></a>上不能调和阴阳使年丰民富消灾却疫克静祸乱云云。<a id="a-Pj"></a>下不能休粮绝粒呼吸清醇扶命度厄长生久视云云。</p>
  <p id="aPk">正曰。<a id="a-Pl"></a>不然。<a id="a-Pm"></a>庄周有云。<a id="a-Pn"></a>达命之情者不务命之所元奈何审期分之不可迁也。<a id="a-Po"></a>若令性命可以智德求之者。<a id="a-Pp"></a>则发旦二子足令文父致千龄矣。<a id="a-Pq"></a>颜子死则称天丧予惜之至也。<a id="a-Pr"></a>无以延之耳。<a id="a-Ps"></a>且阴阳数度。<a id="a-Pt"></a>期运所当。<a id="a-Pu"></a>百六之极有时而臻。<a id="a-Pv"></a>故尧有滔天之洪。<a id="a-Pw"></a>汤有赤地之灾。<a id="a-Px"></a>涿鹿有漂槽之血。<a id="a-Py"></a>阪泉有横野之尸。<a id="a-Pz"></a>何不坐而消之救其未然耶。<a id="a-Q0"></a>且夫熊经鸟曳导引吐纳。<a id="a-Q1"></a>辍黍稷而御英蕊。<a id="a-Q2"></a>吸风露以代糇粮。<a id="a-Q3"></a>俟此而寿有待之伦也。<a id="a-Q4"></a>斯则有时可夭。<a id="a-Q5"></a>不能无穷者也。<a id="a-Q6"></a>沙门之视松乔若未孩之儿耳。<a id="a-Q7"></a>方将泛志于二仪之表。<a id="a-Q8"></a>延祚于不死之乡。<a id="a-Q9"></a>岂能屑心营近与涓彭争长哉。<a id="a-QA"></a>难者苟欲骋饰非之辩。<a id="a-QB"></a>立距谏之强。<a id="a-QC"></a>言无节奏义无宫商。<a id="a-QD"></a>嗟夫北里之乱雅。<a id="a-QE"></a>恶绿之夺黄也。<a id="a-QF"></a>其余嘇之音曾无纪网。<a id="a-QG"></a>一遵先师不答之章。</p>
  <p id="aQH">又诬云。<a id="a-QI"></a>汉末有笮融者。<a id="a-QJ"></a>合兵依徐州刺史陶谦。<a id="a-QK"></a>谦使之督运。<a id="a-QL"></a>而融先事佛。<a id="a-QM"></a>遂断盗官运以自利入大起佛寺云云。<a id="a-QN"></a>行人悉与酒食云云。<a id="a-QO"></a>后为刘繇所攻见杀云云。</p>
  <p id="aQP">正曰。<a id="a-QQ"></a>此难不待绳约而自缚也。<a id="a-QR"></a>夫佛教率以慈仁不杀忠信。<a id="a-QS"></a>不炫廉贞。<a id="a-QT"></a>不盗为首。<a id="a-QU"></a>老子云。<a id="a-QV"></a>兵者不祥之器迩者凶。<a id="a-QW"></a>融阻兵安忍结附寇逆。<a id="a-QX"></a>犯杀一也。<a id="a-QY"></a>受人使命取不报主。<a id="a-QZ"></a>犯欺二也。<a id="a-Qa"></a>断割官物以自利入。<a id="a-Qb"></a>犯盗三也。<a id="a-Qc"></a>佛经云。<a id="a-Qd"></a>不以酒为惠施。<a id="a-Qe"></a>而融纵之。<a id="a-Qf"></a>犯酒四也。<a id="a-Qg"></a>诸戒尽犯。<a id="a-Qh"></a>则动之死地矣。<a id="a-Qi"></a>譬犹吏人解印脱冠而横道肆暴。<a id="a-Qj"></a>五尺之童皆能制之矣。<a id="a-Qk"></a>笮氏不得其死。<a id="a-Ql"></a>适足助明为恶之获殃耳。</p>
  <p id="aQm">又诬云。<a id="a-Qn"></a>石崇奉佛亦至。<a id="a-Qo"></a>而不免族诛云云。</p>
  <p id="aQp">答曰。<a id="a-Qq"></a>石崇之为人。<a id="a-Qr"></a>余所悉也。<a id="a-Qs"></a>骄盈耽酒放僭无度。<a id="a-Qt"></a>多藏厚敛不宣炰独。<a id="a-Qu"></a>论才则有一割之利。<a id="a-Qv"></a>计德则尽无取焉。<a id="a-Qw"></a>虽托名事佛。<a id="a-Qx"></a>而了无禁戒。<a id="a-Qy"></a>即如世人豤清心秽色厉内荏。<a id="a-Qz"></a>口咏禹汤而行偶桀跖。<a id="a-R0"></a>自贻伊祸。<a id="a-R1"></a>又谁之咎乎。</p>
  <p id="aR2">又诬云。<a id="a-R3"></a>周仲智奉佛亦精进。<a id="a-R4"></a>而竟复不蒙其福云云。</p>
  <p id="aR5">正曰。<a id="a-R6"></a>寻斯言似乎幸人之灾。<a id="a-R7"></a>非通言也。<a id="a-R8"></a>仲智虽有好道之意。<a id="a-R9"></a>然意未受戒为弟子也。<a id="a-RA"></a>论其率情亮直见涉俊上。<a id="a-RB"></a>自是可才。<a id="a-RC"></a>而有强梁之累。<a id="a-RD"></a>未合道家婴儿之旨矣。<a id="a-RE"></a>以此而遇忌胜之雄。<a id="a-RF"></a>丧败理耳。<a id="a-RG"></a>纵如难者云。<a id="a-RH"></a>精进而遭害者有矣。<a id="a-RI"></a>此何异颜项夙夭。<a id="a-RJ"></a>夷叔馁死。<a id="a-RK"></a>比干尽忠而陷剖心之祸。<a id="a-RL"></a>申生笃孝而致雉经之痛。<a id="a-RM"></a>若此之比不可胜言。<a id="a-RN"></a>孔子云。<a id="a-RO"></a>仁者寿义者昌。<a id="a-RP"></a>而复或有不免。<a id="a-RQ"></a>固知宿命之证。<a id="a-RR"></a>至矣信矣。</p>
  <p id="aRS">又诬云。<a id="a-RT"></a>事佛之家乐死恶生。<a id="a-RU"></a>属纩待绝之日。<a id="a-RV"></a>皆以为福禄之来。<a id="a-RW"></a>无复哀戚之容云云。</p>
  <p id="aRX">正曰。<a id="a-RY"></a>难者得无隐心而居物。<a id="a-RZ"></a>不然何言之逆乎。<a id="a-Ra"></a>夫佛经自谓得道者。<a id="a-Rb"></a>能玄同彼我浑齐修短。<a id="a-Rc"></a>涉生死之变。<a id="a-Rd"></a>泯然无概。<a id="a-Re"></a>步祸福之地。<a id="a-Rf"></a>而夷心不怛。<a id="a-Rg"></a>乐天知命安时处顺耳。<a id="a-Rh"></a>其未体之者。<a id="a-Ri"></a>哀哉慎终之心。<a id="a-Rj"></a>乃所以增其笃也。<a id="a-Rk"></a>故有大悲弘誓之义。<a id="a-Rl"></a>仇人之丧犹加哀矜。<a id="a-Rm"></a>以德报怨不念旧恶。<a id="a-Rn"></a>况乎骨肉之痛情隆自然者。<a id="a-Ro"></a>而可以无哀戚之心者哉。<a id="a-Rp"></a>夫爱亲者不敢恶于人。<a id="a-Rq"></a>恐畴己之深也。<a id="a-Rr"></a>逆情违道于斯见矣。</p>
 </body>
</html>