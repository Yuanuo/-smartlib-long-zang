<!doctype html>
<html id="z3IBWUR1KX" data-ver="1421">
 <head>
  <meta charset="utf-8">
  <meta author="僧佑">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">弘明集卷第十</h1>
  <p id="a2">大梁皇帝敕答臣下神灭论 庄严寺法云法师与公王朝贵书(并公王朝贵答)</p>
  <p data-pb></p>
  <h2 id="a3">大梁皇帝敕答臣下神灭论</h2>
  <p id="a4">现致论要当有体。<a id="a-5"></a>欲谈无佛应设宾主。<a id="a-6"></a>标其宗旨辩其短长。<a id="a-7"></a>来就佛理以屈佛理。<a id="a-8"></a>则有佛之义既踬。<a id="a-9"></a>神灭之论自行。<a id="a-A"></a>岂有不求他意。<a id="a-B"></a>妄作异端。<a id="a-C"></a>运其隔心鼓其腾口。<a id="a-D"></a>虚画疮疣空致诋呵。<a id="a-E"></a>笃时之虫惊疑于往来。<a id="a-F"></a>滞甃之蛙河汉于远大。<a id="a-G"></a>其故何也。<a id="a-H"></a>沦蒙怠而争一息。<a id="a-I"></a>抱孤陋而守井干。<a id="a-J"></a>岂知天地之长久溟海之壮阔。<a id="a-K"></a>孟轲有云。<a id="a-L"></a>人之所知不如人之所不知。<a id="a-M"></a>信哉。<a id="a-N"></a>观三圣设教。<a id="a-O"></a>皆云不灭。<a id="a-P"></a>其文浩博难可具载。<a id="a-Q"></a>止举二事试以为言。<a id="a-R"></a>祭义云。<a id="a-S"></a>惟孝子为能飨亲。<a id="a-T"></a>礼运云。<a id="a-U"></a>三日斋必见所祭。<a id="a-V"></a>若谓飨非所飨。<a id="a-W"></a>见非所见。<a id="a-X"></a>违经背亲言诚可息。<a id="a-Y"></a>神灭之论朕所未详。</p>
  <h2 id="aZ">庄严寺法云法师与公王朝贵书</h2>
  <p id="aa">主上答臣下审神灭论。<a id="a-b"></a>今遣相呈。<a id="a-c"></a>夫神妙寂寥可知而不可说。<a id="a-d"></a>义经丘而未晓。<a id="a-e"></a>理涉旦而犹昏。</p>
  <p id="af">主上凝天照本袭道赴机。<a id="a-g"></a>垂答臣下。<a id="a-h"></a>旨训周审。<a id="a-i"></a>孝享之礼既彰。<a id="a-j"></a>桀怀曾史之慕。<a id="a-k"></a>三世之言复阐。<a id="a-l"></a>纣协波仑之情。<a id="a-m"></a>预非草木。<a id="a-n"></a>谁不歌叹。<a id="a-o"></a>希同挹风猷共加赞也。<a id="a-p"></a>释法云呈。</p>
  <p id="aq">临川王答。</p>
  <p id="ar">得所送敕答神灭论。<a id="a-s"></a>伏览渊旨理精辞诣。<a id="a-t"></a>二教道协于当年。<a id="a-u"></a>三世栋梁于今日。<a id="a-v"></a>足使迷途自反。<a id="a-w"></a>妙趣愈光。<a id="a-x"></a>迟近写对更具披析。<a id="a-y"></a>萧宏和南。</p>
  <p id="az">建安王答。</p>
  <p id="a10">辱告惠示。<a id="a-11"></a>敕答臣下审神灭论。<a id="a-12"></a>天识昭远圣情渊发。<a id="a-13"></a>伏览玄微实晓庸昧。<a id="a-14"></a>猥能存示深承笃顾。<a id="a-15"></a>伟和南。</p>
  <p id="a16">长沙王答。</p>
  <p id="a17">惠示敕答臣下审神灭论。<a id="a-18"></a>睿旨渊凝机照深邈。<a id="a-19"></a>可以筌蹄惑见训诱蒙心。<a id="a-1A"></a>钻仰周环洗涤尘虑。<a id="a-1B"></a>遂能存示戢眷良深。<a id="a-1C"></a>萧渊业和南。</p>
  <p id="a1D">尚书令沈约答。</p>
  <p id="a1E">神本不灭久所伏膺。<a id="a-1F"></a>神灭之谈良用骇惕。<a id="a-1G"></a>近约法师殿内出。<a id="a-1H"></a>亦蒙敕答臣下一本欢受顶戴寻览忘疲。<a id="a-1I"></a>岂徒伏斯外道。<a id="a-1J"></a>可以永摧魔众。<a id="a-1K"></a>孔释兼弘。<a id="a-1L"></a>于是乎在。<a id="a-1M"></a>实不刊之妙旨。<a id="a-1N"></a>万代之舟航。<a id="a-1O"></a>弟子亦即彼论。<a id="a-1P"></a>微历疑核比展具以呈也。<a id="a-1Q"></a>沈约和南。</p>
  <p id="a1R">光禄领太子右率范岫答。</p>
  <p id="a1S">岫和南。<a id="a-1T"></a>伏见诏旨答臣下审神灭论。<a id="a-1U"></a>睿照渊深动鉴机切。<a id="a-1V"></a>敷引外典弘兹内教。<a id="a-1W"></a>发蒙启滞训诱未悟。<a id="a-1X"></a>方使四海禀仰十方赞抃。<a id="a-1Y"></a>异见杜口道俗同欣。<a id="a-1Z"></a>谨加习诵寤寐书绅。<a id="a-1a"></a>惠以逮示深承眷忆。<a id="a-1b"></a>范岫和南。</p>
  <p id="a1c">丹阳尹王莹答。</p>
  <p id="a1d">辱告伏览敕旨神不灭义。<a id="a-1e"></a>睿思机深天情云发。<a id="a-1f"></a>标理明例涣若冰消。<a id="a-1g"></a>指事造言共如日照。<a id="a-1h"></a>用启蒙愚载移瞽蔽。<a id="a-1i"></a>凡厥含识莫不挹佩。<a id="a-1j"></a>谨以书绅奉之没齿。<a id="a-1k"></a>弟子王莹和南。</p>
  <p id="a1l">中书令王志答。</p>
  <p id="a1m">辱告伏览。<a id="a-1n"></a>敕答臣下神灭论。<a id="a-1o"></a>旨高义博。<a id="a-1p"></a>照若发蒙。<a id="a-1q"></a>弟子夙奉释教。<a id="a-1r"></a>练服旧闻有自来矣。<a id="a-1s"></a>非唯雷同远大赞激天旨而已。<a id="a-1t"></a>且垂答二解。<a id="a-1u"></a>厌伏心灵。<a id="a-1v"></a>藻烛闻见。<a id="a-1w"></a>更不知何以阐扬玄猷光彰圣述。<a id="a-1x"></a>且得罔象不溷于其真。<a id="a-1y"></a>内外无纷如之滞。<a id="a-1z"></a>寔怀嘉抃猥承末示。<a id="a-20"></a>佩眷唯深。<a id="a-21"></a>王志和南。</p>
  <p id="a22">右仆射袁昂答。</p>
  <p id="a23">辱告并伏见。<a id="a-24"></a>敕答臣下审神灭论。<a id="a-25"></a>奉读循环顿醒昏缚。<a id="a-26"></a>夫识神冥寞其理难穷。<a id="a-27"></a>粤在庸愚。<a id="a-28"></a>岂能探索。<a id="a-29"></a>近取诸骸内。<a id="a-2A"></a>尚日用不知。<a id="a-2B"></a>况乎幽昧理归惑解。<a id="a-2C"></a>仰寻圣典既显言不无。<a id="a-2D"></a>但应宗教归依其有。<a id="a-2E"></a>就有谈有犹未能尽性。<a id="a-2F"></a>遂于不无论无斯可远矣。<a id="a-2G"></a>自非神解独脱机鉴绝伦。<a id="a-2H"></a>何能妙测不断之言深悟相续之旨。<a id="a-2I"></a>兼引喻二证方见神在皦然。<a id="a-2J"></a>求之三世不灭之理弥着。<a id="a-2K"></a>可谓钻之弥坚仰之弥高者也。<a id="a-2L"></a>方使众惑尘开群迷反路。<a id="a-2M"></a>伏诵无斁舞蹈不胜。<a id="a-2N"></a>弟子袁昂和南。</p>
  <p id="a2O">卫尉卿萧禺答。</p>
  <p id="a2P">辱告并伏见。<a id="a-2Q"></a>诏答臣下审神灭论。<a id="a-2R"></a>夫三世虽明一乘玄远。<a id="a-2S"></a>或有偏蔽犹执异端。<a id="a-2T"></a>圣上探隐索微凝神系表。<a id="a-2U"></a>穷理尽性包括天人。<a id="a-2V"></a>内外辩析辞旨典奥。<a id="a-2W"></a>岂直群生靡惑。<a id="a-2X"></a>实亦阐提即晓。<a id="a-2Y"></a>方宣扬四海垂范来世。<a id="a-2Z"></a>惠使闻见唯深佩服。<a id="a-2a"></a>孤子萧禺顿首和南。</p>
  <p id="a2b">吏部尚书徐勉答。</p>
  <p id="a2c">天旨所答臣下神灭论。<a id="a-2d"></a>一日粗蒙垂示。<a id="a-2e"></a>辱告重送伏加研读。<a id="a-2f"></a>穷理尽寂精义入神。<a id="a-2g"></a>文义兼明超深俗表。<a id="a-2h"></a>仰详三世皎若发蒙。<a id="a-2i"></a>非直谨加诵持。<a id="a-2j"></a>辄令斑之未悟。<a id="a-2k"></a>惠示承眷至。<a id="a-2l"></a>弟子徐勉和南。</p>
  <p id="a2m">太子中庶陆果答。</p>
  <p id="a2n">果和南。<a id="a-2o"></a>伏览敕旨答臣下审神灭论。<a id="a-2p"></a>夫从无住本在默阻思。<a id="a-2q"></a>伏如来藏窅绝难言。<a id="a-2r"></a>故使仲初建薪火之执。<a id="a-2s"></a>惠远广然灭之难。<a id="a-2t"></a>传疑众谈踳沦旷稔。<a id="a-2u"></a>宸聪天纵圣照生知。<a id="a-2v"></a>了根授药随方运便。<a id="a-2w"></a>遂乃辩礼矫枉指孝示隅。<a id="a-2x"></a>良由迷发俗学。<a id="a-2y"></a>便浇俗以况道。<a id="a-2z"></a>惑资外文即就外以明内。<a id="a-30"></a>任言出奇。<a id="a-31"></a>因所据理固以城堑。<a id="a-32"></a>三世负荷群生。<a id="a-33"></a>现在破闇当来掴网。<a id="a-34"></a>一牍之间于何不利。<a id="a-35"></a>片言之益岂可覶缕。<a id="a-36"></a>生因曩庆至德同时。<a id="a-37"></a>预奉余论。<a id="a-38"></a>顶戴踊跃。<a id="a-39"></a>惠示不遗深抱笃念。<a id="a-3A"></a>陆果和南。</p>
  <p id="a3B">散骑常侍萧琛答。</p>
  <p id="a3C">弟子琛和南。<a id="a-3D"></a>辱告伏见。<a id="a-3E"></a>敕旨所答臣下审神灭论。<a id="a-3F"></a>妙测机神发挥礼教。<a id="a-3G"></a>实足使净法增光。<a id="a-3H"></a>儒门敬业。<a id="a-3I"></a>物悟缘觉民思孝道。<a id="a-3J"></a>人伦之本于兹益明。<a id="a-3K"></a>诡经乱俗不撝自坏。<a id="a-3L"></a>诵读藻抃顶戴不胜。<a id="a-3M"></a>家弟闇短招愆。<a id="a-3N"></a>今在比理。<a id="a-3O"></a>公私煎惧情虑震越。<a id="a-3P"></a>无以仰赞洪谟对扬精义。<a id="a-3Q"></a>奉化开道伏用竦怍。<a id="a-3R"></a>眷奖覃示铭[佩-一]仁诱。<a id="a-3S"></a>弟子萧琛和南。</p>
  <p id="a3T">二王常侍彬缄答。</p>
  <p id="a3U">辱告伏见。<a id="a-3V"></a>敕旨答臣下审神灭论。<a id="a-3W"></a>圣思渊凝天理孤绝。<a id="a-3X"></a>辩三世则释义明。<a id="a-3Y"></a>举二事则孝道畅。<a id="a-3Z"></a>塞钻凿之路。<a id="a-3a"></a>杜异途之口足使魔堞永沦正峰长峻。<a id="a-3b"></a>弟子伏膺至道遵奉天则。<a id="a-3c"></a>喜跃之心宁复恒准。<a id="a-3d"></a>王彬缄和南。</p>
  <p id="a3e">太子中舍陆煦答。</p>
  <p id="a3f">猥辱逮告。<a id="a-3g"></a>伏见至尊答臣下审神灭论。<a id="a-3h"></a>俯仰膜拜徘徊空首。<a id="a-3i"></a>窃闻圣惟一揆。<a id="a-3j"></a>唐虞未有前言知几其神。<a id="a-3k"></a>今日独奉梁诏道载则万有挤其沦迷。<a id="a-3l"></a>德寿则九服扬其照筮。<a id="a-3m"></a>方可振民育德。<a id="a-3n"></a>百年均其摄受。<a id="a-3o"></a>劳民动物千古咸其折伏。<a id="a-3p"></a>法师智深决定。<a id="a-3q"></a>受持之持佥允。<a id="a-3r"></a>志洽通敏。<a id="a-3s"></a>承神之神谐克。<a id="a-3t"></a>陆煦和南。</p>
  <p id="a3u">黄门郎徐绲答。</p>
  <p id="a3v">绲和南。<a id="a-3w"></a>辱告并逮示。<a id="a-3x"></a>敕答神灭论。<a id="a-3y"></a>伏览渊旨疏心荡累。<a id="a-3z"></a>窃惟希夷之本难寻。<a id="a-40"></a>妙密之源莫睹。<a id="a-41"></a>自非上圣无以谈其宗。<a id="a-42"></a>非夫至睿焉能道其极。<a id="a-43"></a>皇上穷神体寂鉴道。<a id="a-44"></a>居微发德音则三世自彰。<a id="a-45"></a>布善言而千里承响。<a id="a-46"></a>诚协礼敬义感人只。<a id="a-47"></a>理扇玄风德被幽显。<a id="a-48"></a>悠悠巨夜长昏鲦晓。<a id="a-49"></a>蠢蠢愚生一朝独悟。<a id="a-4A"></a>励鹿苑之潜功。<a id="a-4B"></a>澍法流于日用。<a id="a-4C"></a>鸿名永播懋实方驰。<a id="a-4D"></a>迷滞知反沦疑自息。<a id="a-4E"></a>弟子归向早深倍兼抃悦。<a id="a-4F"></a>辄奉以周旋不敢云坠。<a id="a-4G"></a>但蠡测管窥终怀如失耳。<a id="a-4H"></a>徐绲和南。</p>
  <p id="a4I">侍中王暕答。</p>
  <p id="a4J">枉告并奉览。<a id="a-4K"></a>敕答臣下审神灭论。<a id="a-4L"></a>圣旨玄照启寤群蒙。<a id="a-4M"></a>义显幽微理宣寂昧。<a id="a-4N"></a>夫经述故身之义。<a id="a-4O"></a>系叙游魂之谈。<a id="a-4P"></a>愚浅所辩已为非灭。<a id="a-4Q"></a>况复睿思弘远尽理穷微。<a id="a-4R"></a>引文证典焕然冰释。<a id="a-4S"></a>肉眼之人虔恭回向。<a id="a-4T"></a>惑累之众悛改浮心。<a id="a-4U"></a>发明既往训导将来。<a id="a-4V"></a>伏奉渊教欣蹈罔已。<a id="a-4W"></a>王暕和南。</p>
  <p id="a4X">侍中柳恽答。</p>
  <p id="a4Y">辱告惠示。<a id="a-4Z"></a>敕所答臣下神灭论。<a id="a-4a"></a>夫指归无二宗致本一。<a id="a-4b"></a>续故不断释训之弘规。<a id="a-4c"></a>入室容声弘经之深旨。<a id="a-4d"></a>中外两圣影响相符。<a id="a-4e"></a>虽理在固然而疑执相半。<a id="a-4f"></a>伏奉渊旨照若发蒙。<a id="a-4g"></a>顾会玄趣穷神知寂。<a id="a-4h"></a>恻情尽状天地相似。<a id="a-4i"></a>千载阙疑从春冰而俱泮。<a id="a-4j"></a>一世颠倒与浮云而共开。<a id="a-4k"></a>只诵环徊永用悬解。<a id="a-4l"></a>存及之顾良以悲戢。<a id="a-4m"></a>弟子柳恽顿首白。</p>
  <p id="a4n">常侍柳憕答。</p>
  <p id="a4o">辱告惠示。<a id="a-4p"></a>敕答臣下审神灭论。<a id="a-4q"></a>渊旨冲邈理穷几奥。<a id="a-4r"></a>窃以。<a id="a-4s"></a>修因趣果神无两识。<a id="a-4t"></a>由道得灭佛唯一性。<a id="a-4u"></a>殷人示民有知。<a id="a-4v"></a>孔子祭则神在。<a id="a-4w"></a>或理传妙觉。<a id="a-4x"></a>或义阐生知。<a id="a-4y"></a>而杨墨纷纶徒然穿凿。<a id="a-4z"></a>凝滞遂往特掩名教。<a id="a-50"></a>圣情玄览证无间然。<a id="a-51"></a>振领持纲舒张毛目。<a id="a-52"></a>抑扬三代汲引同归实假双法朗然无碍。<a id="a-53"></a>伏奉循环疑吝俱尽。<a id="a-54"></a>来告存及悲挹唯深。<a id="a-55"></a>柳憕顿首白。</p>
  <p id="a56">太子詹事王茂答。</p>
  <p id="a57">茂和南。<a id="a-58"></a>辱告伏见。<a id="a-59"></a>敕旨答神灭论。<a id="a-5A"></a>顶戴欣跃不及抃舞。<a id="a-5B"></a>神理悠旷虽非建言所极。<a id="a-5C"></a>列圣遗文炳然昭著。<a id="a-5D"></a>莫不抚抃虔襟。<a id="a-5E"></a>式遵彝典。<a id="a-5F"></a>岂可妄陈虚矫厚诬前诰。<a id="a-5G"></a>谓来缘之不期弃享荐之至礼。<a id="a-5H"></a>迷路茫茫归涂靡薄。<a id="a-5I"></a>苦空一到有悔无追。<a id="a-5J"></a>主上含明体圣妙穷真假。<a id="a-5K"></a>发义照辞舟航沦溺。<a id="a-5L"></a>岂唯天人赞仰信。<a id="a-5M"></a>亦诸佛回光。<a id="a-5N"></a>弟子夙昔栖心本凭净土。<a id="a-5O"></a>数延休幸预逢昌世。<a id="a-5P"></a>方当积累来因永陶。<a id="a-5Q"></a>滋诱藻悦之诚。<a id="a-5R"></a>非止今日未获只叙。<a id="a-5S"></a>常深翘眷比故修诣。<a id="a-5T"></a>此白无由。<a id="a-5U"></a>王茂和南。</p>
  <p id="a5V">太常卿庾咏答。</p>
  <p id="a5W">辱告惠示。<a id="a-5X"></a>至尊敕答臣下神灭论。<a id="a-5Y"></a>伏览未周烟云再廓。<a id="a-5Z"></a>窃惟蠕动有知草木无识。<a id="a-5a"></a>神灭瞽论。<a id="a-5b"></a>欲以有知同此无识。<a id="a-5c"></a>乃谓种智亦与形骸俱尽。<a id="a-5d"></a>此实理之可悲。<a id="a-5e"></a>自非德合天地均大域中。<a id="a-5f"></a>属反流之日。<a id="a-5g"></a>值饮化之几。<a id="a-5h"></a>则二谛之言无以得被。<a id="a-5i"></a>三世之谈几乎息矣。<a id="a-5j"></a>圣上愍此四生方沦六道。<a id="a-5k"></a>研校孔释共相提证。<a id="a-5l"></a>使穷陆知海。<a id="a-5m"></a>幽都见日。<a id="a-5n"></a>至言与秋阳同朗。<a id="a-5o"></a>群疑与春冰俱释。<a id="a-5p"></a>虽发论弘道德感冲襟。<a id="a-5q"></a>而豫闻训诱俯欣前业。<a id="a-5r"></a>法师服膺法门深同此庆。<a id="a-5s"></a>谨当赞味吟诵始终无斁。<a id="a-5t"></a>弟子庾咏和南。</p>
  <p id="a5u">豫章王行事萧昂答。</p>
  <p id="a5v">辱告宣示。<a id="a-5w"></a>敕答臣下审神灭论。<a id="a-5x"></a>圣旨披析。<a id="a-5y"></a>使惑者焕然。<a id="a-5z"></a>神之不灭着于通诰。<a id="a-60"></a>理既眇默。<a id="a-61"></a>故致有迷。<a id="a-62"></a>主上识照知来鉴踰藏往。<a id="a-63"></a>摛几外之妙思。<a id="a-64"></a>攻异端之妄说。<a id="a-65"></a>又引礼经取验虚实。<a id="a-66"></a>孝敬之道于此方弘。<a id="a-67"></a>孤子萧昂顿首和南。</p>
  <p id="a68">太中大夫庾昙隆答。</p>
  <p id="a69">辱告伏见。<a id="a-6A"></a>主上答臣下审神灭论。<a id="a-6B"></a>昏蒙启悟焕尔照朗。<a id="a-6C"></a>夫至理虚寂道趣空微。<a id="a-6D"></a>上圣极智乃当穷其妙实。<a id="a-6E"></a>下凡浮生自不辩其玄渊。<a id="a-6F"></a>如闻立论者经典垂训。<a id="a-6G"></a>皆是教迹。<a id="a-6H"></a>至于在佛故书诡怪难以理期。<a id="a-6I"></a>此则言语道断。<a id="a-6J"></a>仰劳圣思为臣下剖释群情。<a id="a-6K"></a>岂不欣赞。<a id="a-6L"></a>铭挹明旨抱用始终。<a id="a-6M"></a>法师典诲弥增惭戢。<a id="a-6N"></a>弟子庾昙隆和南。</p>
  <p id="a6O">太子洗马萧靡答。</p>
  <p id="a6P">惠示敕答臣下审神灭论。<a id="a-6Q"></a>披览未周情以抃悦。<a id="a-6R"></a>主上凝神天纵将圣多能。<a id="a-6S"></a>文奥不刊辞溢系表。<a id="a-6T"></a>义证周经。<a id="a-6U"></a>孝治之情爰着。<a id="a-6V"></a>旨该释典。<a id="a-6W"></a>大慈之心弥笃。<a id="a-6X"></a>谨置之坐隅陈之机枕。<a id="a-6Y"></a>寝兴钻阅永用书绅。<a id="a-6Z"></a>班示不遗戢眷良原。<a id="a-6a"></a>弟子萧靡和南。</p>
  <p id="a6b">御史中烝王僧孺答。</p>
  <p id="a6c">辱告惠示送主上所答群臣仰咨神灭论。<a id="a-6d"></a>伏览循环载深钻奉。<a id="a-6e"></a>发蒙祛蔽朗若披云。<a id="a-6f"></a>窃以事蕴难形非圣莫阐。<a id="a-6g"></a>理寂区位在愚成惑。<a id="a-6h"></a>若非神超系表思越几前。<a id="a-6i"></a>岂能烛此微言。<a id="a-6j"></a>若闻金石洞兹妙境。<a id="a-6k"></a>曾靡榛蹊。<a id="a-6l"></a>谕之以必荐。<a id="a-6m"></a>示之以如在。<a id="a-6n"></a>使夫持论者不终泥于遥[跳-兆+(轍-車)]。<a id="a-6o"></a>专谬者无永沈于惑海。<a id="a-6p"></a>积奉渊谟孰不欢肃。<a id="a-6q"></a>裁此酬白不申系舞。<a id="a-6r"></a>王僧孺呈和南。</p>
  <p id="a6s">黄门侍郎王揖答。</p>
  <p id="a6t">辱告惠示。<a id="a-6u"></a>敕答臣下审神灭论。<a id="a-6v"></a>夫昊苍玄默本绝言议。<a id="a-6w"></a>性与天道固亦难闻。<a id="a-6x"></a>而爱育之仁依方感动。<a id="a-6y"></a>开诱之教沿事降设。<a id="a-6z"></a>矜局蛙于井谷。<a id="a-70"></a>哀危蟪于寸阴。<a id="a-71"></a>思发神衷言微理镜。<a id="a-72"></a>引据前经文约旨远。<a id="a-73"></a>凝神寂翳一理能贯。<a id="a-74"></a>坟典纷纶。<a id="a-75"></a>一言以蔽。<a id="a-76"></a>显列圣之潜旨。<a id="a-77"></a>决终古之滞惑。<a id="a-78"></a>存灭由斯而晓。<a id="a-79"></a>孝敬因兹而隆。<a id="a-7A"></a>信足以警诫重昏。<a id="a-7B"></a>仪范百代。<a id="a-7C"></a>所谓圣谟洋洋嘉言孔彰者也。<a id="a-7D"></a>弟子既惭辨理弥懵知音遂得。<a id="a-7E"></a>预闻道训颁觌妙藻。<a id="a-7F"></a>式抃下陈永垂圣则。<a id="a-7G"></a>弟子王揖和南。</p>
  <p id="a7H">吏部郎王泰答。</p>
  <p id="a7I">一日曲蒙宴私。<a id="a-7J"></a>预闻茫中书有神形偕灭之论。<a id="a-7K"></a>斯人迳廷不近人情。<a id="a-7L"></a>直以下才。<a id="a-7M"></a>末能折五鹿之角。<a id="a-7N"></a>辱告垂示。<a id="a-7O"></a>圣旨微引孝道发扬。<a id="a-7P"></a>冥致谨当。<a id="a-7Q"></a>寻诵永祛蒙惑。<a id="a-7R"></a>弟子王泰顿首和南。</p>
  <p id="a7S">侍中蔡樽答。</p>
  <p id="a7T">辱告奉宣敕旨。<a id="a-7U"></a>答咨神灭论。<a id="a-7V"></a>夫神理玄妙。<a id="a-7W"></a>良难该辩。<a id="a-7X"></a>虽复前圣眷言后英犹惑。<a id="a-7Y"></a>天旨爰释皎若发蒙。<a id="a-7Z"></a>固以陵万古而擅奇悟。<a id="a-7a"></a>方来以不朽。<a id="a-7b"></a>伏奉朝闻载深抃跃。<a id="a-7c"></a>谨以书绅永祛迷滞。<a id="a-7d"></a>蔡樽和南。</p>
  <p id="a7e">建康令王仲欣答。</p>
  <p id="a7f">仲欣白。<a id="a-7g"></a>辱告惠示。<a id="a-7h"></a>诏所答臣下神灭论。<a id="a-7i"></a>伏读渊丽抃不胜跃。<a id="a-7j"></a>皇帝睿性自天机神独远。<a id="a-7k"></a>五礼外照三明内映。<a id="a-7l"></a>金轮徐转则道济八纮。<a id="a-7m"></a>玉瓒既陈则孝隆七庙。<a id="a-7n"></a>开慧日于清汉。<a id="a-7o"></a>垂法云于大千。<a id="a-7p"></a>如在之义重阐兹晨。<a id="a-7q"></a>常住之明永证来劫。<a id="a-7r"></a>故以德冠百王。<a id="a-7s"></a>声高万古。<a id="a-7t"></a>弟子栖心法门崇信大典。<a id="a-7u"></a>舞蹈之诚独深凫藻。<a id="a-7v"></a>王仲欣和南。</p>
  <p id="a7w">建安王外兵参军沈绩答。</p>
  <p id="a7x">弟子绩和南。<a id="a-7y"></a>垂示敕答臣下神灭论。<a id="a-7z"></a>伏深欣跃。<a id="a-80"></a>弟子窃惟道不自弘。<a id="a-81"></a>弘实由人。<a id="a-82"></a>人须其识。<a id="a-83"></a>识须其位。<a id="a-84"></a>周易所称圣人大宝曰位。<a id="a-85"></a>岂其意乎。<a id="a-86"></a>然或位而不人。<a id="a-87"></a>或人而不位。<a id="a-88"></a>三者云备其理至难。<a id="a-89"></a>故宣尼绝笔于获麟。<a id="a-8A"></a>孟轲反身于天爵。<a id="a-8B"></a>诚无其位也。<a id="a-8C"></a>呜呼真化殆将沦没。<a id="a-8D"></a>今天子以仁圣盛明。<a id="a-8E"></a>据至尊之位。<a id="a-8F"></a>盖曾山可以众煦飘。<a id="a-8G"></a>其和不可移也。<a id="a-8H"></a>钟鼓可以鸡豚乱。<a id="a-8I"></a>其鸣不可间也。<a id="a-8J"></a>将使惵惵黔首济其长夜。<a id="a-8K"></a>自非德合天地。<a id="a-8L"></a>谁能若斯。<a id="a-8M"></a>弟子早沐灵风既闻之矣。<a id="a-8N"></a>然而燕雀之集犹或相昏。<a id="a-8O"></a>飞蓬之门尚自交构。<a id="a-8P"></a>圣旨爰降辞高理惬。<a id="a-8Q"></a>敦以人天之善。<a id="a-8R"></a>诫以莫大之形。<a id="a-8S"></a>一言作训内外俱悦。<a id="a-8T"></a>夫以孺子入井。<a id="a-8U"></a>凡民犹或伤之。<a id="a-8V"></a>况乃圣慈御物必以隐恻为心耶。<a id="a-8W"></a>能指白马之非白。<a id="a-8X"></a>犹见屈于中庸。<a id="a-8Y"></a>至于神享机外志存弘化。<a id="a-8Z"></a>魍魉摧其颊舌焉足道哉。<a id="a-8a"></a>神迹天贵本非窥观。<a id="a-8b"></a>遂能存示用惭冥德。<a id="a-8c"></a>弟子沈绩和南。</p>
  <p id="a8d">祠部郎司马筠答。</p>
  <p id="a8e">辱告并垂示敕答臣下审神灭义。<a id="a-8f"></a>伏读周流式歌且舞。<a id="a-8g"></a>夫识虑沉隐精灵幽妙。<a id="a-8h"></a>近步无以追。<a id="a-8i"></a>凡情不能测。<a id="a-8j"></a>外圣知其若此。<a id="a-8k"></a>所以抑而不谈。<a id="a-8l"></a>故涉孔父其尚惛经。<a id="a-8m"></a>姬公其未曙。<a id="a-8n"></a>而碌碌之徒妄理信目锥画。<a id="a-8o"></a>管窥异见锋起。<a id="a-8p"></a>苟徇离贤之名。<a id="a-8q"></a>遂迷雪霜之实。<a id="a-8r"></a>愚惑到此深可矜伤。<a id="a-8s"></a>我皇道被幽显明踰日月。<a id="a-8t"></a>穷天地之极。<a id="a-8u"></a>尽终始之奥。<a id="a-8v"></a>忌莸紫之妨朱气。<a id="a-8w"></a>玟雉之乱凤玉。<a id="a-8x"></a>爰发圣衷降兹雅义。<a id="a-8y"></a>信足以光扬妙觉。<a id="a-8z"></a>拯厥沉泥。<a id="a-90"></a>近照性灵之极。<a id="a-91"></a>远明孝德之本。<a id="a-92"></a>实使异学翦其邪心。<a id="a-93"></a>向方笃其羡慕。<a id="a-94"></a>谬以多幸豫奉陶钧。<a id="a-95"></a>沐泽饮和有兼庆跃。<a id="a-96"></a>流通曲被[佩-一]荷弥深。<a id="a-97"></a>司马筠和南。</p>
  <p id="a98">豫章王功曹参军沈绲答。</p>
  <p id="a99">绲和南。<a id="a-9A"></a>弟子窃以为交求之道必取与为济。<a id="a-9B"></a>至于续蒙不告。<a id="a-9C"></a>则空致冲冲倏忽之观。<a id="a-9D"></a>殆将可息。<a id="a-9E"></a>所以自绝咨受崇深莫窥诚自愧也。<a id="a-9F"></a>徒以闇识因果修局。<a id="a-9G"></a>诚冀履霜不退。<a id="a-9H"></a>坚冰可至耳。<a id="a-9I"></a>而法师弘心山薮幸能藏疾。<a id="a-9J"></a>虽未升堂遂招以法流。<a id="a-9K"></a>杜夷云。<a id="a-9L"></a>召渴马于滮泉。<a id="a-9M"></a>不待鞭策而至矣。<a id="a-9N"></a>垂示上答臣下神灭论。<a id="a-9O"></a>晨宵伏读用忘疲寝。<a id="a-9P"></a>构斯法栋导彼迷流。<a id="a-9Q"></a>天属既申三世又辩。<a id="a-9R"></a>鬼神情状于焉可求。<a id="a-9S"></a>然谓海实广广孰能知。<a id="a-9T"></a>谓天盖高高不可测。<a id="a-9U"></a>圣论钩深旨超系表蒙情易骀恶能是。<a id="a-9V"></a>空铭末示终愧钻仰。<a id="a-9W"></a>弟子沈绲和南。</p>
  <p id="a9X">建安王功曹王缉答。</p>
  <p id="a9Y">惠示敕答臣下审神灭论。<a id="a-9Z"></a>窃以神者冥默历圣未传。<a id="a-9a"></a>宣尼犹称不言。<a id="a-9b"></a>庄生空构其语。<a id="a-9c"></a>求之方策。<a id="a-9d"></a>良叹交深谬觌。<a id="a-9e"></a>今论天思渊发妙旨凝深。<a id="a-9f"></a>至理既弘孝机兼极。<a id="a-9g"></a>信足蹈超万古。<a id="a-9h"></a>照烛来今。<a id="a-9i"></a>弟子生属昌辰。<a id="a-9j"></a>预觏圣藻。<a id="a-9k"></a>既冰涣于怀抱。<a id="a-9l"></a>信晓惑于随便。<a id="a-9m"></a>凡厥灵知孰不钻仰。<a id="a-9n"></a>矧伊蒙蔽激抃良深。<a id="a-9o"></a>王缉和南。</p>
  <p id="a9p">右卫将军韦睿答。</p>
  <p id="a9q">至理虚寂冥晦难辩。<a id="a-9r"></a>言有似无。<a id="a-9s"></a>言无实有。<a id="a-9t"></a>妙于老谈精于释教。<a id="a-9u"></a>辞炳金书文光王牒者。<a id="a-9v"></a>由来尚矣。<a id="a-9w"></a>主上道括宇宙明并日月。<a id="a-9x"></a>隐显之机必照有无之要。<a id="a-9y"></a>已览遂垂以明论。<a id="a-9z"></a>詶析臣下导诱既深。<a id="a-A0"></a>训义方洽。<a id="a-A1"></a>凡在有心孰不庆幸。<a id="a-A2"></a>蒙示天制谨加读诵。<a id="a-A3"></a>垢吝云消特兼恒抃。<a id="a-A4"></a>法师果深昔缘曰会。<a id="a-A5"></a>今法离五欲而入八解。<a id="a-A6"></a>去三界而就一乘。<a id="a-A7"></a>复得豫闻德音。<a id="a-A8"></a>弥足欣赞。<a id="a-A9"></a>惠告沾及戢[佩-一]寔深。<a id="a-AA"></a>韦睿和南。</p>
  <p id="aAB">廷尉卿谢绰答。</p>
  <p id="aAC">绰和南。<a id="a-AD"></a>辱告蒙示敕答臣下审神灭论。<a id="a-AE"></a>伏览渊谟用清魂府。<a id="a-AF"></a>既排短说实启群疑。<a id="a-AG"></a>窃惟人生最灵神用不极。<a id="a-AH"></a>上则知来藏往。<a id="a-AI"></a>次乃邻庶入几。<a id="a-AJ"></a>以此观之。<a id="a-AK"></a>理无可灭。<a id="a-AL"></a>是以儒申其祀佛事大慈。<a id="a-AM"></a>照其生缘内外发明。<a id="a-AN"></a>已足祛滞。<a id="a-AO"></a>况复天诲谆谆引谕弥博。<a id="a-AP"></a>弘资始于黔黎。<a id="a-AQ"></a>道识业于精爽。<a id="a-AR"></a>固令开蒙出障坐测重玄。<a id="a-AS"></a>异端既绝正路斯反。<a id="a-AT"></a>论者惭其墨守茫氏悟其膏肓豫在有识孰不系赞。<a id="a-AU"></a>但弟子徒怀游圣终懵管窥。<a id="a-AV"></a>顶奉戴跃永欢荫诱。<a id="a-AW"></a>谢绰和南。</p>
  <p id="aAX">司徒祭酒范孝才答。</p>
  <p id="aAY">弟子孝才和南。<a id="a-AZ"></a>逮示敕旨答臣下审神灭论。<a id="a-Aa"></a>窃以彭生豕立咎现齐公。<a id="a-Ab"></a>元伯缨垂事高汉史。<a id="a-Ac"></a>且斩筹为喻义在必存神之不灭。<a id="a-Ad"></a>法俗同贯欲灭其神。<a id="a-Ae"></a>内外俱失。<a id="a-Af"></a>所谓管窥穹极宁辩西东。<a id="a-Ag"></a>蠡度沧溟安知仿佛。<a id="a-Ah"></a>天旨弘深殷勤于妙象。<a id="a-Ai"></a>圣情隐恻流连于飨祭。<a id="a-Aj"></a>岂直经教增隆。<a id="a-Ak"></a>实使蒙愚悟道。<a id="a-Al"></a>眷逮所覃曲垂颁及。<a id="a-Am"></a>铭兹训诱方溢寸心。<a id="a-An"></a>弟子茫孝才和南。</p>
  <p id="aAo">常侍王琳答。</p>
  <p id="aAp">辱告。<a id="a-Aq"></a>惠示至尊答臣下审神灭论。<a id="a-Ar"></a>谨罄庸管恭览圣制。<a id="a-As"></a>声溢金石理洞渊泉。<a id="a-At"></a>义贯六爻言该三世。<a id="a-Au"></a>足使僻学知宗迷途识反。<a id="a-Av"></a>弟子生幸休明身叨渥泽。<a id="a-Aw"></a>复得倾耳天作拭目。<a id="a-Ax"></a>神藻凫抃之诚良无纪极。<a id="a-Ay"></a>猥惠颁逮铭跃唯重。<a id="a-Az"></a>弟子王琳答。</p>
  <p id="aB0">库部郎何炟答。</p>
  <p id="aB1">炟和南。<a id="a-B2"></a>辱所赐书并垂示答臣下审神灭论。<a id="a-B3"></a>窃闻神其如在。<a id="a-B4"></a>求前王而未测住。<a id="a-B5"></a>常住其不移徒。<a id="a-B6"></a>伏膺而方晓。<a id="a-B7"></a>钻仰渊秘涣尔冰开。<a id="a-B8"></a>故知纷纶圣迹不由一道。<a id="a-B9"></a>参差动应本自因时。<a id="a-BA"></a>今浇流已息无明将启。<a id="a-BB"></a>物有其机教惟斯发。<a id="a-BC"></a>笃孝治之义。<a id="a-BD"></a>明觉者之旨。<a id="a-BE"></a>预有灵识谁不知庆。<a id="a-BF"></a>岂炎昊所得争衡。<a id="a-BG"></a>非轩唐所能竞爽。<a id="a-BH"></a>巍巍至德莫或可名。<a id="a-BI"></a>昭然大道于斯为极。<a id="a-BJ"></a>何炟和南。</p>
  <p id="aBK">豫章王主簿王筠答。</p>
  <p id="aBL">筠和南辱告。<a id="a-BM"></a>垂示上答臣下审神灭论。<a id="a-BN"></a>窃闻僾然有见礼典之格言。<a id="a-BO"></a>今则不灭法教之弘旨。<a id="a-BP"></a>但妙相虚玄神功凝静。<a id="a-BQ"></a>自非体道者。<a id="a-BR"></a>岂能默领其宗。<a id="a-BS"></a>不有知机者无由冥应其会。<a id="a-BT"></a>圣王迹洞万机心游七净。<a id="a-BU"></a>哀愍群生妪煦庶物。<a id="a-BV"></a>涤彼盖缠勖以解慧。<a id="a-BW"></a>祛其蒙惑。<a id="a-BX"></a>跻之仁寿信大哉。<a id="a-BY"></a>为君善于智度者也。<a id="a-BZ"></a>弟子世奉大法家传道训。<a id="a-Ba"></a>而学浅行疏封累犹轸。<a id="a-Bb"></a>既得餐禀圣教。<a id="a-Bc"></a>豫闻弘诱。<a id="a-Bd"></a>一音得解万善可偕。<a id="a-Be"></a>抃跃之情无以譬说。<a id="a-Bf"></a>弟子王筠和南。</p>
  <p id="aBg">仓部郎孙挹答。</p>
  <p id="aBh">辱告。<a id="a-Bi"></a>惠示敕答臣下审神灭论。<a id="a-Bj"></a>伏奉欣仰喜不自支。<a id="a-Bk"></a>夫江海渊旷非井蛙所达。<a id="a-Bl"></a>泊然入定岂外道可能以。<a id="a-Bm"></a>一毛不动则众邪退散。<a id="a-Bn"></a>舟航既济而彼岸超登。<a id="a-Bo"></a>圣后体蕴二仪德兼三代。<a id="a-Bp"></a>抚灵机而总极。<a id="a-Bq"></a>秉上智以调民。<a id="a-Br"></a>发号施令则风行草偃。<a id="a-Bs"></a>临朝尊默而化动如神。<a id="a-Bt"></a>隆五帝以比踪。<a id="a-Bu"></a>超万劫其方永。<a id="a-Bv"></a>犹复振金声于指掌。<a id="a-Bw"></a>降妙思以发蒙。<a id="a-Bx"></a>理既仰而方深趣。<a id="a-By"></a>弥钻而踰远均宝珠于无价。<a id="a-Bz"></a>齐莲华之不尘。<a id="a-C0"></a>孝敬被乎群黎。<a id="a-C1"></a>训范光于先圣。<a id="a-C2"></a>蚑行喘息同识斯欢。<a id="a-C3"></a>翾飞蠕动共陶兹庆。<a id="a-C4"></a>班告末临用深荣荷。<a id="a-C5"></a>谨顶受书绅永启庸惑。<a id="a-C6"></a>弟子孙挹和南。</p>
  <p id="aC7">丹阳亟萧[目*爾]素答。</p>
  <p id="aC8">辱告。<a id="a-C9"></a>并伏见敕答臣下审神灭论。<a id="a-CA"></a>性与天道称谓理绝。<a id="a-CB"></a>旷劫多幸猥班妙训。<a id="a-CC"></a>接足顶受欢敬载怀。<a id="a-CD"></a>窃谓神道寂寞法海难边。<a id="a-CE"></a>是以智积麻苇而未测。<a id="a-CF"></a>识了色尘而犹昧。<a id="a-CG"></a>岂其庸末所能激仰。<a id="a-CH"></a>然自惠云东渐宝舟南济。<a id="a-CI"></a>岁序绵长法音流远。<a id="a-CJ"></a>明君良宰虽世能宗服。<a id="a-CK"></a>至于躬挹玄源亲体妙极者。<a id="a-CL"></a>竟未闻焉。<a id="a-CM"></a>是以两谛八解独阙皇言。<a id="a-CN"></a>九部三明空芜国学。<a id="a-CO"></a>呜呼可为叹息者也。<a id="a-CP"></a>窃寻神灭之起。<a id="a-CQ"></a>则人出楞伽经名卫世。<a id="a-CR"></a>虽义屈提婆而余俗未弭。<a id="a-CS"></a>故使群疑异学习以成见。<a id="a-CT"></a>若不禀先觉之教。<a id="a-CU"></a>实终累于后生。<a id="a-CV"></a>圣上道济天下机洞无方。<a id="a-CW"></a>虎观与龙宫。<a id="a-CX"></a>并阅至德与实相齐导。<a id="a-CY"></a>故能符俗教而谛真道即孝享以弘觉性。<a id="a-CZ"></a>照此因蒙拔兹疑网。<a id="a-Ca"></a>虽复牟尼之柔软巧说。<a id="a-Cb"></a>孔丘之博约善诱。<a id="a-Cc"></a>曷以喻斯。<a id="a-Cd"></a>巍巍乎十善已行金轮何远。<a id="a-Ce"></a>法师禀空慧于旷生。<a id="a-Cf"></a>习多闻于此世。<a id="a-Cg"></a>法轮转而八部云会。<a id="a-Ch"></a>微言发而天人摄受。<a id="a-Ci"></a>故能播戒香于凤闱。<a id="a-Cj"></a>藻觉葩于圣侧。<a id="a-Ck"></a>信矣哉。<a id="a-Cl"></a>能以佛道声令一切闻者也。<a id="a-Cm"></a>弟子无记释藏不逮孔门。<a id="a-Cn"></a>虽愿朝闻终惭吝薄。<a id="a-Co"></a>庶缘无尽之法兼利人我耳。<a id="a-Cp"></a>疾塞甫尔心虑惛悸。<a id="a-Cq"></a>谨力裁白不识诠次。<a id="a-Cr"></a>倾迟咨展亲承至教也。<a id="a-Cs"></a>弟子萧[目*爾]素顿首和南。</p>
  <p id="aCt">中书郎伏[口*恒]答。</p>
  <p id="aCu">猥垂班示。<a id="a-Cv"></a>至尊所答臣下审神灭论。<a id="a-Cw"></a>伏奉渊旨顿祛群疑。<a id="a-Cx"></a>天情独照妙鉴悬览。<a id="a-Cy"></a>故非凡愚所可钻仰。<a id="a-Cz"></a>然常师管见亦窃怀佳求。<a id="a-D0"></a>今复禀承教义。<a id="a-D1"></a>远寻经旨重规叠矩。<a id="a-D2"></a>信若符契。<a id="a-D3"></a>法师宣扬睿理弘赞圣言。<a id="a-D4"></a>方使二教同归真俗一致豫得。<a id="a-D5"></a>餐沐诲诱陶染至化。<a id="a-D6"></a>抃击下风实兼舞蹈。<a id="a-D7"></a>迟比咨觌乃尽衿诚。<a id="a-D8"></a>临白欣佩不知裁述。<a id="a-D9"></a>伏[口*恒]呈。</p>
  <p id="aDA">五经博士贺玚答。</p>
  <p id="aDB">辱告。<a id="a-DC"></a>垂示敕答臣下审神灭论。<a id="a-DD"></a>钻仰反复诵味循环。<a id="a-DE"></a>故知妙蕴机初事隔凡浅。<a id="a-DF"></a>神凝系表义绝庸情。<a id="a-DG"></a>皇上睿览通幽性与天道。<a id="a-DH"></a>所以机见英远独悟超深。<a id="a-DI"></a>述三圣以导未晓。<a id="a-DJ"></a>标二事以洗偏惑。<a id="a-DK"></a>故系孝之旨愈明。<a id="a-DL"></a>因果之宗弥畅。<a id="a-DM"></a>崛山粹典即此重彰。<a id="a-DN"></a>洙水清教于兹再朗。<a id="a-DO"></a>譬诸日月无得踰焉。<a id="a-DP"></a>弟子虽冥烦多蔽。<a id="a-DQ"></a>谬奉格言研求妙趣。<a id="a-DR"></a>犹如蹈舞。<a id="a-DS"></a>法师宣扬至道光阐大猷。<a id="a-DT"></a>猥惠未及益增铭荷。<a id="a-DU"></a>弟子贺玚呈。</p>
  <p id="aDV">太子中舍人刘洽答。</p>
  <p id="aDW">辱告奉觌。<a id="a-DX"></a>敕旨所答臣下审神灭论。<a id="a-DY"></a>伏披素札仰瞻玄谈。<a id="a-DZ"></a>文贯韶夏义测爻系。<a id="a-Da"></a>囊括典经牢笼述作。<a id="a-Db"></a>弘彼正教垂之方简。<a id="a-Dc"></a>希夷卓尔难得而闻。<a id="a-Dd"></a>斟酌贤圣剖破毫发。<a id="a-De"></a>兼通内外之涂语。<a id="a-Df"></a>过天人之际矣。<a id="a-Dg"></a>自非体兹至德思与神会。<a id="a-Dh"></a>岂能深明要道人知企及。<a id="a-Di"></a>谨书诸绅。<a id="a-Dj"></a>永以为佩。<a id="a-Dk"></a>泠乎既入照若发蒙。<a id="a-Dl"></a>比故修诣共申讲复也。<a id="a-Dm"></a>弟子刘洽顿首呈。</p>
  <p id="aDn">五经博士严植之答。</p>
  <p id="aDo">辱告。<a id="a-Dp"></a>伏见敕旨答臣下审神灭论。<a id="a-Dq"></a>夫形分涉粗。<a id="a-Dr"></a>或微隐难悟。<a id="a-Ds"></a>况识理精密。<a id="a-Dt"></a>岂迷见能晓所以。<a id="a-Du"></a>断常交鹜一异竞奔。<a id="a-Dv"></a>若中道居怀则欲流可反。<a id="a-Dw"></a>二边滞意彼岸长乖。<a id="a-Dx"></a>神灭之论斯彰实重。<a id="a-Dy"></a>仰赖圣主栋梁至教。<a id="a-Dz"></a>明诏爰发朗若披云。<a id="a-E0"></a>非直冥符训典俯弘孝义。<a id="a-E1"></a>盖妙达生源幽穷行本。<a id="a-E2"></a>使执礼之性践霜露而弥笃。<a id="a-E3"></a>研神之识仰禅悦而增心。<a id="a-E4"></a>皆当习忍慧途翻流惑海。<a id="a-E5"></a>弟子早标素心未知津济。<a id="a-E6"></a>伏读欢欣充遍身识。<a id="a-E7"></a>猥惠存勖荷眷唯深。<a id="a-E8"></a>严植之呈。</p>
  <p id="aE9">东宫舍人曹思文答。</p>
  <p id="aEA">辱送敕书。<a id="a-EB"></a>弟子适近亦亲奉此旨。<a id="a-EC"></a>范中书遂迷滞。<a id="a-ED"></a>若斯良为可慨。<a id="a-EE"></a>圣上深惧黔黎致惑故。<a id="a-EF"></a>垂折衷之诏。<a id="a-EG"></a>此旨一行虽复愚闇之识。<a id="a-EH"></a>了知神不灭矣。<a id="a-EI"></a>弟子近聊就周孔以为难。<a id="a-EJ"></a>今附相简。<a id="a-EK"></a>愿惠为一览之。<a id="a-EL"></a>折其诡经不寻故。<a id="a-EM"></a>束展此不多白。<a id="a-EN"></a>弟子曹思文和南。</p>
  <p id="aEO">秘书丞谢举答。</p>
  <p id="aEP">辱告惠示。<a id="a-EQ"></a>敕答臣下审神灭论。<a id="a-ER"></a>窃闻语曰。<a id="a-ES"></a>万物纷纠则悬诸天象。<a id="a-ET"></a>众言[肴*ㄆ]舛则折乎圣理。<a id="a-EU"></a>昭自古事蔚在兹辰。<a id="a-EV"></a>伏辱睿训。<a id="a-EW"></a>垂文义深陶铸称象。<a id="a-EX"></a>匪臻希微孰识纶幽至极。<a id="a-EY"></a>尽性穷神愍斯六蔽。<a id="a-EZ"></a>哀此四执黜小言之乱道。<a id="a-Ea"></a>拯径行于夷路。<a id="a-Eb"></a>旨肆而隐义婉而章。<a id="a-Ec"></a>博约载弘广大悉备。<a id="a-Ed"></a>一音半偈显兹悟拔。<a id="a-Ee"></a>慧日正水荡此尘迷。<a id="a-Ef"></a>俾宗奥有归教思攸在。<a id="a-Eg"></a>异端自杜诬善知息。<a id="a-Eh"></a>凝系表于绳初。<a id="a-Ei"></a>导禅流于苦海。<a id="a-Ej"></a>岂伊含孕三藏。<a id="a-Ek"></a>冠冕七籍而已哉。<a id="a-El"></a>弟子幸邀至运侧承格诱。<a id="a-Em"></a>沐流欢击奉以书绅。<a id="a-En"></a>谢举白。</p>
  <p id="aEo">司农卿马元和答。</p>
  <p id="aEp">辱告。<a id="a-Eq"></a>颁示敕旨垂答臣下审神灭论。<a id="a-Er"></a>窃闻标机之旨非凡所窥。<a id="a-Es"></a>符神之契唯仁是极。<a id="a-Et"></a>故众教徘徊理诣于惇善。<a id="a-Eu"></a>群经委曲事尽于开济。<a id="a-Ev"></a>伏惟至尊先天制物。<a id="a-Ew"></a>体道裁化理绝言初。<a id="a-Ex"></a>思包象外攻塞异端。<a id="a-Ey"></a>阐导归一万有知宗。<a id="a-Ez"></a>人天仰式。<a id="a-F0"></a>信沧海之舟梁玄霄之日月也。<a id="a-F1"></a>神灭之论宜所未安。<a id="a-F2"></a>何者前圣摛教抑引不同。<a id="a-F3"></a>括而言之理实无二。<a id="a-F4"></a>易云。<a id="a-F5"></a>积善之家必有余庆。<a id="a-F6"></a>积恶之家必有余殃。<a id="a-F7"></a>孝经云。<a id="a-F8"></a>生则亲安之。<a id="a-F9"></a>祭则鬼享之。<a id="a-FA"></a>虽未显论三世其旨已着。<a id="a-FB"></a>薪尽火灭。<a id="a-FC"></a>小乘权教妙有湛然。<a id="a-FD"></a>究竟通说因情即理。<a id="a-FE"></a>理实可依。<a id="a-FF"></a>且慎终追远民德归厚。<a id="a-FG"></a>有国有家历代由之。<a id="a-FH"></a>三才之宝不同降情。<a id="a-FI"></a>神灭之为论妨政寔多。<a id="a-FJ"></a>非圣人者无法。<a id="a-FK"></a>非孝者无亲。<a id="a-FL"></a>二者俱违难以行于圣世矣。<a id="a-FM"></a>弟子庸乏懵于至道。<a id="a-FN"></a>滥蒙颁访所据凡浅。<a id="a-FO"></a>荷惕之诚追以无厝弟子马元和和南。</p>
  <p id="aFP">公论郎王靖答。</p>
  <p id="aFQ">垂示圣旨答臣下审神灭论。<a id="a-FR"></a>伏惟至尊垂拱岩廓游心万古。<a id="a-FS"></a>居无弃日道胜唯机。<a id="a-FT"></a>爰访群下恢弘孝义。<a id="a-FU"></a>睿藻渊玄妙理深极。<a id="a-FV"></a>自非克明徇齐之君。<a id="a-FW"></a>就日望云之主。<a id="a-FX"></a>岂有剖判冥寂明章雅论。<a id="a-FY"></a>阐大圣于须臾。<a id="a-FZ"></a>定俗疑于俄顷。<a id="a-Fa"></a>非唯理测宸衷。<a id="a-Fb"></a>亦以义切臣子。<a id="a-Fc"></a>含和饮憓之邦。<a id="a-Fd"></a>衣裳道素之域。<a id="a-Fe"></a>莫不倾首仁泽沐浴唐风。<a id="a-Ff"></a>弟子江淮孤生不学无术。<a id="a-Fg"></a>虽复从师北面一经不明。<a id="a-Fh"></a>纵忆旧文。<a id="a-Fi"></a>岂伊仿佛。<a id="a-Fj"></a>五经纷纶事类弘博。<a id="a-Fk"></a>神明之旨其义多端。<a id="a-Fl"></a>至如金石丝竹之响。<a id="a-Fm"></a>公旦代武之说。<a id="a-Fn"></a>宁非圣旨。<a id="a-Fo"></a>且祭义而谈尤为显据。<a id="a-Fp"></a>若论无神亦可无圣。<a id="a-Fq"></a>许其有圣便应有神。<a id="a-Fr"></a>神理炳然。<a id="a-Fs"></a>岂容寂绝。<a id="a-Ft"></a>弟子所见庸浅无以宣扬至泽。<a id="a-Fu"></a>既涉访逮辄率所怀。<a id="a-Fv"></a>弟子王靖和南。</p>
  <p id="aFw">散骑侍郎陆任太子中舍陆倕答。</p>
  <p id="aFx">辱告惠示。<a id="a-Fy"></a>至尊所答臣下审神灭论。<a id="a-Fz"></a>昔者异学争途。<a id="a-G0"></a>孟子抗周公之法。<a id="a-G1"></a>小乘乱道。<a id="a-G2"></a>龙树陈释迦之教。<a id="a-G3"></a>于是杨墨之党舌举口张。<a id="a-G4"></a>六师之徒辙乱旗靡。<a id="a-G5"></a>言神灭者可谓学僻而坚。<a id="a-G6"></a>南路求燕。<a id="a-G7"></a>北辕首楚。<a id="a-G8"></a>以斯适道千里而遥。<a id="a-G9"></a>圣上愍其迷途。<a id="a-GA"></a>爰奋天藻钩深致远。<a id="a-GB"></a>尽化知神。<a id="a-GC"></a>俾此因蒙均斯冰释。<a id="a-GD"></a>陈兹要道同彼月照。<a id="a-GE"></a>弟子并以凡薄始窃恩纪。<a id="a-GF"></a>缨冕则天之朝。<a id="a-GG"></a>餐捉稽古之论。<a id="a-GH"></a>赞幸之诚独加踊跃。<a id="a-GI"></a>猥颁告逮谨用书绅。<a id="a-GJ"></a>陆任倕呈。</p>
  <p id="aGK">领军司马王僧恕答。</p>
  <p id="aGL">辱告。<a id="a-GM"></a>惠示敕旨答臣下审神灭论。<a id="a-GN"></a>甚哉理之大也。<a id="a-GO"></a>斯宁寸管之所见。<a id="a-GP"></a>言性之可闻而随类傥遇。<a id="a-GQ"></a>怡然蒙释奉戴周旋。<a id="a-GR"></a>以次以诵。<a id="a-GS"></a>法师德迈当今。<a id="a-GT"></a>声标万古。<a id="a-GU"></a>知十之谈每会。<a id="a-GV"></a>起予之富必酬。<a id="a-GW"></a>想阐弘圣旨焕然云消耶。<a id="a-GX"></a>弟子学惭聚萤识非通见。<a id="a-GY"></a>何能仰赞洪辉宣扬妙范者欤。<a id="a-GZ"></a>但论者执一惑之情。<a id="a-Ga"></a>修一往之辙。<a id="a-Gb"></a>固不可以语大方。<a id="a-Gc"></a>焉知致远必泥哉。<a id="a-Gd"></a>夫幽明之理皎然不差。<a id="a-Ge"></a>因果相起义无独立。<a id="a-Gf"></a>形灭自可以草为俦。<a id="a-Gg"></a>神明常随缘而在。<a id="a-Gh"></a>所以左氏有彭生豕。<a id="a-Gi"></a>见尚书则祖考来格。<a id="a-Gj"></a>礼云。<a id="a-Gk"></a>若乐九变人鬼可得礼矣。<a id="a-Gl"></a>结草之报岂其遂灭。<a id="a-Gm"></a>元规所梦何得无神。<a id="a-Gn"></a>神明不灭着之金口。<a id="a-Go"></a>丘尼所说弥有多据。<a id="a-Gp"></a>若文虽五千诗乃三百。<a id="a-Gq"></a>得其理者自可一言而蔽。<a id="a-Gr"></a>故不复烦求广证。<a id="a-Gs"></a>夫三圣虽有明教百家常置弘理。<a id="a-Gt"></a>而尚使狂简斐然成章。<a id="a-Gu"></a>攻乎屡作。<a id="a-Gv"></a>今皇明体照幽寂识洞内外。<a id="a-Gw"></a>以前圣之久远感异端之妄兴。<a id="a-Gx"></a>霈然爰发。<a id="a-Gy"></a>乃垂眷翰。<a id="a-Gz"></a>使阐提一悟遂获果通阎浮执惑豁然洗滞。<a id="a-H0"></a>况复搢绅之士为益因其弘哉。<a id="a-H1"></a>弟子餐道无纪。<a id="a-H2"></a>法师许其一篑。<a id="a-H3"></a>遂能班逮神藻。<a id="a-H4"></a>使得豫沐清风。<a id="a-H5"></a>载欢载舞无以自譬。<a id="a-H6"></a>戢铭兼深弥其多矣。<a id="a-H7"></a>弟子王僧恕顿首和南。</p>
  <p id="aH8">五经博士明山宾答。</p>
  <p id="aH9">辱告。<a id="a-HA"></a>惠示敕旨答臣下审神灭论。<a id="a-HB"></a>源深趣远岂鹿兔所测。<a id="a-HC"></a>随类得解或亦各欣其所见。<a id="a-HD"></a>奉以周旋不胜舞跃。<a id="a-HE"></a>法师学冠一时道协千载。<a id="a-HF"></a>起予之说寄在明德。<a id="a-HG"></a>想弘宣妙旨无复遗蕴耶。<a id="a-HH"></a>弟子业谢专经智非通识。<a id="a-HI"></a>岂能仰述渊猷赞扬风教。<a id="a-HJ"></a>论者限以视听。<a id="a-HK"></a>岂达旷远目睹百年心惑三世。<a id="a-HL"></a>谓形魄既亡神魂俱灭。<a id="a-HM"></a>斯则既违释典。<a id="a-HN"></a>复乖孔教矣。<a id="a-HO"></a>焉可与言至道语其妙理者哉。<a id="a-HP"></a>夫明则有礼乐。<a id="a-HQ"></a>幽则有鬼神。<a id="a-HR"></a>是以孔宣垂范以知死酬问。<a id="a-HS"></a>周文立教以多才代终。<a id="a-HT"></a>诗称三后在天。<a id="a-HU"></a>书云。<a id="a-HV"></a>祖考来格。<a id="a-HW"></a>且濠上英华着方生之论。<a id="a-HX"></a>柱下睿哲称其鬼不神。<a id="a-HY"></a>为薪而火传交臂而生谢。<a id="a-HZ"></a>此皆陈之载籍章其明者也。<a id="a-Ha"></a>夫缘假故有灭。<a id="a-Hb"></a>业造故无常。<a id="a-Hc"></a>是以五阴合成终同烟尽。<a id="a-Hd"></a>四微虚构会均火灭。<a id="a-He"></a>穷谓神明之道非业非缘。<a id="a-Hf"></a>非业非缘故虽迁不灭。<a id="a-Hg"></a>能缘能业故苦乐殊报。<a id="a-Hh"></a>此能仁之妙唱。<a id="a-Hi"></a>搢绅之所抑也。<a id="a-Hj"></a>虽教有殊途理还一致。<a id="a-Hk"></a>今弃周孔之正文。<a id="a-Hl"></a>背释氏之真说。<a id="a-Hm"></a>未知以此将欲何归。<a id="a-Hn"></a>正法住世尚有断常之说。<a id="a-Ho"></a>况象法已流而无异端之论。<a id="a-Hp"></a>有神不灭乃三圣同风。<a id="a-Hq"></a>虽典籍着明多历年所。<a id="a-Hr"></a>通儒硕学并未能值。<a id="a-Hs"></a>皇上智周空有照极神源。<a id="a-Ht"></a>爰发圣衷亲染神翰。<a id="a-Hu"></a>弘奖至教启悟重昏。<a id="a-Hv"></a>令夫学者永祛疑惑。<a id="a-Hw"></a>眷逮不遗。<a id="a-Hx"></a>使得豫餐风训。<a id="a-Hy"></a>沐浴顶戴良兼欣戢。<a id="a-Hz"></a>明山宾和南。</p>
  <p id="aI0">通直郎庾黔娄答。</p>
  <p id="aI1">孝经云。<a id="a-I2"></a>生则亲安之。<a id="a-I3"></a>祭则鬼飨之。</p>
  <p id="aI4">乐记云。<a id="a-I5"></a>明则有礼乐。<a id="a-I6"></a>幽则有鬼神。</p>
  <p id="aI7">诗云。<a id="a-I8"></a>肃雍和鸣。<a id="a-I9"></a>先祖是听。</p>
  <p id="aIA">周官宗伯职云。<a id="a-IB"></a>乐九变人鬼可得而礼。<a id="a-IC"></a>祭义云。<a id="a-ID"></a>入户忾然必有闻乎其叹息之声。</p>
  <p id="aIE">尚书云。<a id="a-IF"></a>若尔三王有丕子之责。</p>
  <p id="aIG">左传云。<a id="a-IH"></a>鮌神化为黄能。<a id="a-II"></a>伯有为妖。<a id="a-IJ"></a>彭生敢见。</p>
  <p id="aIK">右七条。</p>
  <p id="aIL">弟子生此百年。<a id="a-IM"></a>早闻三世。<a id="a-IN"></a>验以众经求诸故实。<a id="a-IO"></a>神鬼之证既布中国之书。<a id="a-IP"></a>菩提之果又表西天之学。<a id="a-IQ"></a>圣教相符性灵无泯。<a id="a-IR"></a>致言或异其揆唯一。<a id="a-IS"></a>但以圣人之化因物通感。<a id="a-IT"></a>抑引从急与夺随机。<a id="a-IU"></a>非会不言言必成务。<a id="a-IV"></a>非时不感感惟济物。<a id="a-IW"></a>而参差业报取舍之涂遂分。<a id="a-IX"></a>往还缘集沦悟之情相舛。<a id="a-IY"></a>猥其小识晦兹大旨。<a id="a-IZ"></a>滞亲闻见莫辩幽微。<a id="a-Ia"></a>此榆枋所以笑九万。<a id="a-Ib"></a>赤县所以骇大千。<a id="a-Ic"></a>故其宜也。<a id="a-Id"></a>若斯之伦遂构穿凿驾危辩。<a id="a-Ie"></a>鼓伪言扇非学。<a id="a-If"></a>是谓异端。<a id="a-Ig"></a>故宣尼之所害也。<a id="a-Ih"></a>我皇继三五而临万机。<a id="a-Ii"></a>绍七百以御六辩。<a id="a-Ij"></a>勋格无称道还淳粹。<a id="a-Ik"></a>经天纬地之德。<a id="a-Il"></a>左日右月之明。<a id="a-Im"></a>皇王之所未晓。<a id="a-In"></a>群圣之所不备。<a id="a-Io"></a>亿兆之所宜通。<a id="a-Ip"></a>将来之所必至。<a id="a-Iq"></a>莫不鬯其玄波而达其幽致者也。<a id="a-Ir"></a>伏览神论该冠真俗。<a id="a-Is"></a>三才载朗九服移心。<a id="a-It"></a>蚑行蠢蠕犹知舞蹈。<a id="a-Iu"></a>况在生灵谁不抚节。<a id="a-Iv"></a>弟子少缺下帷尤蔽名理。<a id="a-Iw"></a>既符夙志窃深踊跃。<a id="a-Ix"></a>至于百家恢怪所述良多。<a id="a-Iy"></a>搜神灵鬼显验非一。<a id="a-Iz"></a>且般若之书本明斯义。<a id="a-J0"></a>既魔徒所排辄无兼引。<a id="a-J1"></a>自非格言孰能取正。<a id="a-J2"></a>略说七条。<a id="a-J3"></a>皆承经典。<a id="a-J4"></a>譬犹秋毫之凭五岳。<a id="a-J5"></a>触氏之附六军。<a id="a-J6"></a>敢沥微尘只增悚污。<a id="a-J7"></a>弟子庾黔娄和南。</p>
  <p id="aJ8">太子家令殷钧答。</p>
  <p id="aJ9">近辱告惠示。<a id="a-JA"></a>主上所敕臣下审神灭论。<a id="a-JB"></a>性与天道诚不得闻。<a id="a-JC"></a>徒观二谛兼通三圣。<a id="a-JD"></a>俱阐片言析妙半字。<a id="a-JE"></a>含灵辞存五礼之中。<a id="a-JF"></a>旨该六合之外。<a id="a-JG"></a>譬河海之纪地。<a id="a-JH"></a>犹日月之丽天。<a id="a-JI"></a>伏读欢愉魂影相庆。<a id="a-JJ"></a>何者弟子夙陶玄化及长不亏。<a id="a-JK"></a>常恐识业未弘中涂回枉。<a id="a-JL"></a>或端然静念心翱翔而靡薄。<a id="a-JM"></a>或吐言设论时见屈于辩聪。<a id="a-JN"></a>夫大道甚夷而黎元好径。<a id="a-JO"></a>咸用此也。<a id="a-JP"></a>今猥奉神旨昭若发蒙。<a id="a-JQ"></a>且服且诵永为身宝。<a id="a-JR"></a>数日来公私牵挽。<a id="a-JS"></a>还辄顿卧未即白答。<a id="a-JT"></a>衔眷弥深。<a id="a-JU"></a>殷钧和南。</p>
  <p id="aJV">秘书郎张缅答。</p>
  <p id="aJW">寻三世昉然二果昭著。<a id="a-JX"></a>安可惑六尘而不晓。<a id="a-JY"></a>迷五涂而长没。<a id="a-JZ"></a>以为形谢神灭骸亡识朽。<a id="a-Ja"></a>此外道之邪见。<a id="a-Jb"></a>岂可御瞿昙之正法。<a id="a-Jc"></a>所谓轻陈一旅敌堂堂之锋。<a id="a-Jd"></a>辄驰驽骀与骐骥而并行。<a id="a-Je"></a>恐长劫有尽领虫方至。<a id="a-Jf"></a>一身死坏复受一身。<a id="a-Jg"></a>精神无托人畜随缘。<a id="a-Jh"></a>涅槃明文瑞应高说。<a id="a-Ji"></a>主上圣照幽深镜察潭远。<a id="a-Jj"></a>譬两祭而知不灭。<a id="a-Jk"></a>喻妄作于背亲。<a id="a-Jl"></a>义随八引而舛入。<a id="a-Jm"></a>言比性道而难闻。<a id="a-Jn"></a>弟子少游弱水。<a id="a-Jo"></a>受戒樊邓师白马寺期法师。<a id="a-Jp"></a>屡为谈生死之深趣。<a id="a-Jq"></a>亟说精神之妙旨。<a id="a-Jr"></a>尔来师心绝此疑想。<a id="a-Js"></a>复睹斯判。<a id="a-Jt"></a>益破魔涂。<a id="a-Ju"></a>非但阅觌于今。<a id="a-Jv"></a>方结缘于后。<a id="a-Jw"></a>徒知归信闇比求名。<a id="a-Jx"></a>猥惠沾示深承眷笃。<a id="a-Jy"></a>弟子张缅和南。</p>
  <p id="aJz">五经博士陆琏答。</p>
  <p id="aK0">琏白。<a id="a-K1"></a>逮告垂示敕答臣下审神灭论。<a id="a-K2"></a>伏读天旨昭镜尘蒙。<a id="a-K3"></a>弟子门宗三宝。<a id="a-K4"></a>少奉道训。<a id="a-K5"></a>虽诚归至教。<a id="a-K6"></a>识暗玄津。<a id="a-K7"></a>谨寻内外群圣开引殊文。<a id="a-K8"></a>如来说三乘以标一致。<a id="a-K9"></a>言二谛以悟滞方。<a id="a-KA"></a>先王诠五礼以通爱敬。<a id="a-KB"></a>宣六乐以导性灵。<a id="a-KC"></a>或显三世以征因果。<a id="a-KD"></a>或明诚感以验应实。<a id="a-KE"></a>岂可顿排神源永绝缘识者哉。<a id="a-KF"></a>若然则善恶之报虚陈。<a id="a-KG"></a>祭敬之设为妄。<a id="a-KH"></a>求之情理其可安乎。<a id="a-KI"></a>而昧惑之徒尚多偏执。<a id="a-KJ"></a>是以圣明玄览游神妙门。<a id="a-KK"></a>动言出理皎若朝晖。<a id="a-KL"></a>发文显证朗如宵烛。<a id="a-KM"></a>顿足开建愚惛惬信凡鄙者也。<a id="a-KN"></a>伏习诏旨综检心源。<a id="a-KO"></a>谨裁还白不宣抃舞。<a id="a-KP"></a>弟子陆琏呈。</p>
  <p id="aKQ">杨州别驾张翻答。</p>
  <p id="aKR">辱告。<a id="a-KS"></a>伏见敕答臣下审神灭论。<a id="a-KT"></a>盛旨穷机微言合道。<a id="a-KU"></a>生知出六儒之首。<a id="a-KV"></a>自然该十圣之外。<a id="a-KW"></a>至如感果之规理照三世。<a id="a-KX"></a>孝飨之范义贯百王。<a id="a-KY"></a>妙会与春冰等释。<a id="a-KZ"></a>至趣若秋旻共朗。<a id="a-Ka"></a>足使调阐变情。<a id="a-Kb"></a>桀跖移志。<a id="a-Kc"></a>反浇风于遂古。<a id="a-Kd"></a>振淳波乎方册。<a id="a-Ke"></a>英声茂实粤不可尚。<a id="a-Kf"></a>法师精理之秀擅高日下。<a id="a-Kg"></a>俱沐圣化独游神明。<a id="a-Kh"></a>深鉴道蕴洞识宗涂。<a id="a-Ki"></a>弟子昔闻师说悟太儒之旨。<a id="a-Kj"></a>今偶昌时奉不灭之训。<a id="a-Kk"></a>信以照晢吝蒙纾洗尘。<a id="a-Kl"></a>盖足蹈手舞言象岂能胜。<a id="a-Km"></a>张翻和南。</p>
  <p id="aKn">太子左率王珍国答。</p>
  <p id="aKo">辱告。<a id="a-Kp"></a>伏见敕答臣下审神灭论。<a id="a-Kq"></a>神之不灭经典明文。<a id="a-Kr"></a>即心语事皎然在理。<a id="a-Ks"></a>论神有灭实所骇叹。<a id="a-Kt"></a>天照渊凝妙旨周博。<a id="a-Ku"></a>折彼异端弘兹雅范。<a id="a-Kv"></a>信可以朗悟冥涂。<a id="a-Kw"></a>栋梁千载矣。<a id="a-Kx"></a>伏览欢戴窃深罔极。<a id="a-Ky"></a>比故诣展迟获咨申。<a id="a-Kz"></a>王珍国呈。</p>
  <p id="aL0">领军将军曹景宗答。</p>
  <p id="aL1">枉告所宣答神灭敕。<a id="a-L2"></a>理周万古旨包三世。<a id="a-L3"></a>六趣长迷于此永悟。<a id="a-L4"></a>五道恒疑晓若发蒙。<a id="a-L5"></a>自非鉴穷八解。<a id="a-L6"></a>照侔十号。<a id="a-L7"></a>排罔逸俗。<a id="a-L8"></a>安得如此。<a id="a-L9"></a>奉佩书绅。<a id="a-LA"></a>敢违寝食。<a id="a-LB"></a>法师识踰有境学诣无生。<a id="a-LC"></a>裕扬之善焕如东里。<a id="a-LD"></a>披玩周环用忘所疾。<a id="a-LE"></a>曹景宗白答。</p>
  <p id="aLF">光禄勋颜缮答。</p>
  <p id="aLG">猥枉明诰颁述敕旨。<a id="a-LH"></a>审神不灭以答臣下。<a id="a-LI"></a>理据显然表里该妙。<a id="a-LJ"></a>所以惠见独宣舟梁合举。<a id="a-LK"></a>夫目所不睹帷屏为隔。<a id="a-LL"></a>耳所不闻遐迩致拥。<a id="a-LM"></a>不得以不闻不见。<a id="a-LN"></a>便谓无声无物。<a id="a-LO"></a>今欲诘内教。<a id="a-LP"></a>当仗外书外书。<a id="a-LQ"></a>不殊内教兹现书云。<a id="a-LR"></a>魂气无所不之。<a id="a-LS"></a>佛经又曰。<a id="a-LT"></a>而神不灭。<a id="a-LU"></a>既内外符同神在之事无所多疑。<a id="a-LV"></a>疑其灭者即蜉蝣不知晦朔。<a id="a-LW"></a>蟪蛄之非春秋。<a id="a-LX"></a>宁识大椿之永久日月之无穷。<a id="a-LY"></a>主上圣明超古微妙通神。<a id="a-LZ"></a>在三之旨有证。<a id="a-La"></a>孝飨之理斯光。<a id="a-Lb"></a>苍生管见已晦而复晓。<a id="a-Lc"></a>晚俗沦真既迷而更悟。<a id="a-Ld"></a>弟子宿植逢幸豫从餐道。<a id="a-Le"></a>投心慈氏归敬诚深。<a id="a-Lf"></a>唯孱来缘可期载怀凫藻而已。<a id="a-Lg"></a>弟子颜缮呈。</p>
  <p id="aLh">五经博士沉宏答。</p>
  <p id="aLi">弟子宏稽首和南。<a id="a-Lj"></a>辱告伏览。<a id="a-Lk"></a>敕答臣下审神灭论。<a id="a-Ll"></a>夫唯几难晓用晦易昏。<a id="a-Lm"></a>自非凝神斯鉴探赜斯朗。<a id="a-Ln"></a>岂能拯重雰于有惑。<a id="a-Lo"></a>岂能运独见于无明。<a id="a-Lp"></a>窃惟大圣御宇上德表物。<a id="a-Lq"></a>踊法云以湛润。<a id="a-Lr"></a>开慧日而增晖。<a id="a-Ls"></a>远比溟海近譬井干。<a id="a-Lt"></a>粤今遂古孰能识乎此焉。<a id="a-Lu"></a>至如经喻雀飞瓶在。<a id="a-Lv"></a>火灭字存。<a id="a-Lw"></a>礼云。<a id="a-Lx"></a>非类弗歆祭乃降祉。<a id="a-Ly"></a>且梦兰以授郑穆。<a id="a-Lz"></a>结草以抗杜回。<a id="a-M0"></a>凡此群例不可悉纪。<a id="a-M1"></a>又五道递往六度同归。<a id="a-M2"></a>皆神之显验。<a id="a-M3"></a>不灭之幽旨。<a id="a-M4"></a>但郄克[跳-兆+麗]足岂从邯郸比踪。<a id="a-M5"></a>卢敖捷至宁与若士齐迹。<a id="a-M6"></a>今仰坠天璪俯逮阐提。<a id="a-M7"></a>所谓若披重雾以攀合璧。<a id="a-M8"></a>出幽夜而睹烛龙。<a id="a-M9"></a>短绠汲渊望澜觇海。<a id="a-MA"></a>实欢喜顶戴。<a id="a-MB"></a>若无价宝珠。<a id="a-MC"></a>沉宏稽首和南。</p>
  <p id="aMD">建康平司马褧答。</p>
  <p id="aME">辱告。<a id="a-MF"></a>惠示敕难灭性论。<a id="a-MG"></a>窃以慈波洪被道冠众。<a id="a-MH"></a>灵智照渊凝理绝群。<a id="a-MI"></a>古七禅八惠之辩。<a id="a-MJ"></a>三空四谛之微。<a id="a-MK"></a>故以焕乎载籍炳于通诰也。<a id="a-ML"></a>所以优陀云。<a id="a-MM"></a>喻如百首齐音同赞妙觉。<a id="a-MN"></a>尚不能言万分之一矣。<a id="a-MO"></a>夫业生则报起因往则果来。<a id="a-MP"></a>虽义微而事着。<a id="a-MQ"></a>亦理幽而证显。<a id="a-MR"></a>自近可以知远。<a id="a-MS"></a>寻迹可以探遐。<a id="a-MT"></a>譬如日月悬天。<a id="a-MU"></a>无假离娄之目。<a id="a-MV"></a>鸣钟在耳。<a id="a-MW"></a>不劳子期之听。<a id="a-MX"></a>而议者自昏迷途难晓。<a id="a-MY"></a>苟徇所怀坐颠坑阱。<a id="a-MZ"></a>伏览。</p>
  <p id="aMa">皇上今旨理妙辞缛。<a id="a-Mb"></a>致极钩深。<a id="a-Mc"></a>究至寂而更阐。<a id="a-Md"></a>启幽途以还晢。<a id="a-Me"></a>虽复列圣齐鏕群经联奥。<a id="a-Mf"></a>灵山金口禅水玉舌。<a id="a-Mg"></a>终不能舍此以求通。<a id="a-Mh"></a>违兹而得正信哉。<a id="a-Mi"></a>澡江汉之波尘滓以涤。<a id="a-Mj"></a>导德齐礼还风反化。<a id="a-Mk"></a>法俗兼通于是乎在。<a id="a-Ml"></a>付比言展方尽述赞。<a id="a-Mm"></a>弟子司马褧呈。</p>
  <p id="aMn">左承丘仲孚答。</p>
  <p id="aMo">伏览。<a id="a-Mp"></a>敕旨答臣下审神灭论。<a id="a-Mq"></a>圣照渊深包括真俗。<a id="a-Mr"></a>理超系表义冠群识。<a id="a-Ms"></a>钻奉神猷伏深舞蹈。<a id="a-Mt"></a>惠示存眷。<a id="a-Mu"></a>丘仲孚白。</p>
 </body>
</html>