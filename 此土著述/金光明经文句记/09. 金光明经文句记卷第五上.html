<!doctype html>
<html id="z3IBWbu1OS" data-ver="1543">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第五上</h1>
  <p id="a2">大章流通二。<a id="a-3"></a>初释四天王品题二。<a id="a-4"></a>初因缘释二。<a id="a-5"></a>初约处释人二。<a id="a-6"></a>初明处。<a id="a-7"></a>二十八天皆上升之趣。<a id="a-8"></a>此当其首。<a id="a-9"></a>天分三界。<a id="a-A"></a>于下界中此复在初。<a id="a-B"></a>居半须弥者。<a id="a-C"></a>处之所依。<a id="a-D"></a>欲界六天。<a id="a-E"></a>二天依山。<a id="a-F"></a>忉利居顶。<a id="a-G"></a>四王在半。<a id="a-H"></a>梵语须弥此云妙高。<a id="a-I"></a>出水八万四千由旬。<a id="a-J"></a>四宝所成。<a id="a-K"></a>二东黄下出人。<a id="a-L"></a>持国者。<a id="a-M"></a>护持国土故。<a id="a-N"></a>乾闼婆此云寻香行。<a id="a-O"></a>天帝俗乐神也。<a id="a-P"></a>富单那此云臭。<a id="a-Q"></a>饿鬼中胜者。<a id="a-R"></a>或云主热病鬼也。<a id="a-S"></a>增长者。<a id="a-T"></a>令自他善根增长故。<a id="a-U"></a>鸠槃茶此云瓮形。<a id="a-V"></a>颇似冬瓜。<a id="a-W"></a>是厌魅鬼也。<a id="a-X"></a>薜荔多此云祖父鬼。<a id="a-Y"></a>饿鬼中最劣者。<a id="a-Z"></a>杂语者。<a id="a-a"></a>能作种种语故。<a id="a-b"></a>毗舍阇此云啖精气鬼啖人及五谷精气故。<a id="a-c"></a>亦云颠狂鬼也。<a id="a-d"></a>毗沙门此云多闻。<a id="a-e"></a>福德之名闻四方故。<a id="a-f"></a>夜叉此云轻健。<a id="a-g"></a>飞空健疾故。<a id="a-h"></a>罗刹此云可畏。<a id="a-i"></a>亦名暴恶。<a id="a-j"></a>二此四下明品来意。<a id="a-k"></a>二观行释。<a id="a-l"></a>三种观法此当托事。<a id="a-m"></a>以其境智一一皆借事义而立也。<a id="a-n"></a>须知托事多兼法相。<a id="a-o"></a>如王舍城而观五阴。<a id="a-p"></a>耆阇崛山而表三德。<a id="a-q"></a>此之五三何殊四谛。<a id="a-r"></a>然此正是托感应事明境观也。<a id="a-s"></a>分二。<a id="a-t"></a>初示观相。<a id="a-u"></a>四谛四智乃至谛下各论见思。<a id="a-v"></a>何教不说。<a id="a-w"></a>今释教义既专约圆。<a id="a-x"></a>故所明观不关三教。<a id="a-y"></a>四天须表无作谛理。<a id="a-z"></a>四王乃表无缘妙智。<a id="a-10"></a>照事即理名护谛境。<a id="a-11"></a>了缚为脱名护心数。<a id="a-12"></a>为他说此名为护世。<a id="a-13"></a>通别见思同体为障。<a id="a-14"></a>名为鬼神。<a id="a-15"></a>法花指此等者。<a id="a-16"></a>不无少异。<a id="a-17"></a>彼以鬼神但譬五利。<a id="a-18"></a>乃将虫鸟而譬五钝。<a id="a-19"></a>今则利钝俱类鬼神。<a id="a-1A"></a>但取分同也。<a id="a-1B"></a>二若不下明利益。<a id="a-1C"></a>而且先明不观有损。<a id="a-1D"></a>侵害心王妙智不发也。<a id="a-1E"></a>毁损境界谛理不彰也。<a id="a-1F"></a>心王至迸散。<a id="a-1G"></a>示迷三德而为三障。<a id="a-1H"></a>虽论三障迷由烦恼。<a id="a-1I"></a>故云俱为鬼神所恼。<a id="a-1J"></a>能观下正示观之有益。<a id="a-1K"></a>无明即明为能观智。<a id="a-1L"></a>此观观苦生死即涅槃也。<a id="a-1M"></a>此观观集烦恼即菩提也。<a id="a-1N"></a>控御等者不动诸见而修道品。<a id="a-1O"></a>不断痴爱起诸明脱。<a id="a-1P"></a>如斯控御岂独不被侵害。<a id="a-1Q"></a>而能显理备德。<a id="a-1R"></a>显理故谛境国安。<a id="a-1S"></a>备德故心数民宁。<a id="a-1T"></a>以转八万尘劳成八万定慧也。<a id="a-1U"></a>自行了达既其若此。<a id="a-1V"></a>令他修证岂不然乎。<a id="a-1W"></a>托护世天王之事。<a id="a-1X"></a>修观获益其相略尔。<a id="a-1Y"></a>二释十三品经文二。<a id="a-1Z"></a>初立意分章二。<a id="a-1a"></a>初立意。<a id="a-1b"></a>季亦末也。<a id="a-1c"></a>翳障也。<a id="a-1d"></a>二凡为下分章三。<a id="a-1e"></a>初开流通七章。<a id="a-1f"></a>方轨者。<a id="a-1g"></a>方法轨范也。<a id="a-1h"></a>二天王下出天神五段。<a id="a-1i"></a>以地味膏腴请处说处者。<a id="a-1j"></a>膏腴土田良沃也。<a id="a-1k"></a>史记曰。<a id="a-1l"></a>东割膏腴之地。<a id="a-1m"></a>是也。<a id="a-1n"></a>腴下多味字。<a id="a-1o"></a>禳除也。<a id="a-1p"></a>又天王下且从增胜备论。<a id="a-1q"></a>一一皆有五能。<a id="a-1r"></a>三四天下示此品六番。<a id="a-1s"></a>二正释经文七。<a id="a-1t"></a>初段分五。<a id="a-1u"></a>初又分六。<a id="a-1v"></a>初述护国之能二。<a id="a-1w"></a>初分文。<a id="a-1x"></a>二叙敬下释义二。<a id="a-1y"></a>初四王白佛二。<a id="a-1z"></a>初经家叙先标。<a id="a-20"></a>北方天王者。<a id="a-21"></a>西土以北方为上也。<a id="a-22"></a>偏袒者。<a id="a-23"></a>西方之礼。<a id="a-24"></a>弟子诣师必须偏袒。<a id="a-25"></a>表有执役。<a id="a-26"></a>二正白佛二。<a id="a-27"></a>初分文立义。<a id="a-28"></a>二法性下用义释文二。<a id="a-29"></a>初叹经三。<a id="a-2A"></a>初叹体。<a id="a-2B"></a>佛所护理无量甚深。<a id="a-2C"></a>横摄法周竖收法尽。<a id="a-2D"></a>理若不尔岂名经王。<a id="a-2E"></a>问文诠此理故言经王。<a id="a-2F"></a>是则经文但是能诠王惟在理。<a id="a-2G"></a>释题那云文号经王教摄众典。<a id="a-2H"></a>指文指理二处不同。<a id="a-2I"></a>如何和会。<a id="a-2J"></a>答若前三教文理不合。<a id="a-2K"></a>此则为妨。<a id="a-2L"></a>今乃从圆法皆不二。<a id="a-2M"></a>文外无理理外无文。<a id="a-2N"></a>释题举文。<a id="a-2O"></a>若其孤立岂得称王。<a id="a-2P"></a>今疏指理不摄文者。<a id="a-2Q"></a>翻属前教。<a id="a-2R"></a>信文理合是经是王。<a id="a-2S"></a>其义秘妙不可情求。<a id="a-2T"></a>今经王叹体与序品不别。<a id="a-2U"></a>二约体下叹经宗。<a id="a-2V"></a>约体修行者。<a id="a-2W"></a>体是本觉起成始觉。<a id="a-2X"></a>方得名为约体修行。<a id="a-2Y"></a>体具佛界因果二严。<a id="a-2Z"></a>全体成修二严无作。<a id="a-2a"></a>名非庄严而为庄严。<a id="a-2b"></a>今以极果二严为宗。<a id="a-2c"></a>世天下经云。<a id="a-2d"></a>诸天包此三也。<a id="a-2e"></a>然应有四。<a id="a-2f"></a>恐文脱误。<a id="a-2g"></a>或可天王本是生天故疏不出。<a id="a-2h"></a>此四天名义出大经。<a id="a-2i"></a>德王品云。<a id="a-2j"></a>一者世间天。<a id="a-2k"></a>如诸国王。<a id="a-2l"></a>二者生天。<a id="a-2m"></a>从四天王乃至非非想。<a id="a-2n"></a>三者净天。<a id="a-2o"></a>谓四果支佛。<a id="a-2p"></a>四者义天。<a id="a-2q"></a>谓十住菩萨。<a id="a-2r"></a>以见一切法是空义故。<a id="a-2s"></a>大论明三种天。<a id="a-2t"></a>一假名天。<a id="a-2u"></a>即世天也。<a id="a-2v"></a>二生天。<a id="a-2w"></a>三清净天。<a id="a-2x"></a>则兼三乘也。<a id="a-2y"></a>三又下下叹经用。<a id="a-2z"></a>上至菩萨者。<a id="a-30"></a>经无菩萨之言。<a id="a-31"></a>既云能灭一切众生苦恼。<a id="a-32"></a>则通指九界方名一切。<a id="a-33"></a>经文有四。<a id="a-34"></a>初天趣。<a id="a-35"></a>能与众生快乐者。<a id="a-36"></a>天趣众生也。<a id="a-37"></a>次是经下三恶趣。<a id="a-38"></a>诸河三趣沉没犹如大河。<a id="a-39"></a>焦干枯竭者。<a id="a-3A"></a>灭三恶苦也。<a id="a-3B"></a>有经于枯竭上加能令二字者。<a id="a-3C"></a>妄也。<a id="a-3D"></a>三能除怖畏去。<a id="a-3E"></a>是人趣。<a id="a-3F"></a>初言一切怖畏是总。<a id="a-3G"></a>次别明破三障恶。<a id="a-3H"></a>三灾是报障。<a id="a-3I"></a>怨贼即刀兵也。<a id="a-3J"></a>并饥馑疫病名三灾。<a id="a-3K"></a>恶星是业障。<a id="a-3L"></a>业来责报。<a id="a-3M"></a>故恶星现也。<a id="a-3N"></a>忧恼是烦恼障。<a id="a-3O"></a>四举要下总指九界众生也。<a id="a-3P"></a>二从世下述能护二。<a id="a-3Q"></a>初分文。<a id="a-3R"></a>二护国下释义二。<a id="a-3S"></a>初内以法护国四。<a id="a-3T"></a>初护国之由。<a id="a-3U"></a>二以法护国。<a id="a-3V"></a>即是述其护国所以。<a id="a-3W"></a>无法安能护持国土。<a id="a-3X"></a>而其所以有内有外。<a id="a-3Y"></a>外即世法内即心法。<a id="a-3Z"></a>若但行说世间之法。<a id="a-3a"></a>则令此经非方等教。<a id="a-3b"></a>天王全是凡夫心口。<a id="a-3c"></a>须知文文皆有世间出世间意。<a id="a-3d"></a>但以此句显内义便。<a id="a-3e"></a>故云正与观心相应。<a id="a-3f"></a>如下散脂鬼神品中诸文。<a id="a-3g"></a>且顺世法诠辨。<a id="a-3h"></a>及至自述得名之由。<a id="a-3i"></a>则全废事解。<a id="a-3j"></a>故云现见不思议智境不思议智光。<a id="a-3k"></a>乃至云我能安住一切法如性。<a id="a-3l"></a>于一切法含受一切法。<a id="a-3m"></a>境智若是故名为密。<a id="a-3n"></a>方能外现鬼神大将。<a id="a-3o"></a>岂非有理密故乃有事密。<a id="a-3p"></a>今文经虽不显。<a id="a-3q"></a>大师得意。<a id="a-3r"></a>乃以行说谛智之法。<a id="a-3s"></a>而为护世安民所以。<a id="a-3t"></a>心数不行等者。<a id="a-3u"></a>心心数法全体即是方便般若。<a id="a-3v"></a>心王邪故数行邪境。<a id="a-3w"></a>今王既正导令不行。<a id="a-3x"></a>不行而行。<a id="a-3y"></a>行深般若到于彼岸三天党护国。<a id="a-3z"></a>意同向说。<a id="a-40"></a>党谓徒党即八部也。<a id="a-41"></a>党辈也。<a id="a-42"></a>帅党者。<a id="a-43"></a>帅音率。<a id="a-44"></a>导引也。<a id="a-45"></a>如转轮王下是事释。<a id="a-46"></a>以轮王降四方喻天王遮恶鬼。<a id="a-47"></a>七宝谓轮象马女珠臣兵也。<a id="a-48"></a>四天眼护国。<a id="a-49"></a>以报得天眼者。<a id="a-4A"></a>非修得也。<a id="a-4B"></a>受天身则眼必彻障。<a id="a-4C"></a>幽暗也。<a id="a-4D"></a>烛照也。<a id="a-4E"></a>萌种子初剖也。<a id="a-4F"></a>杜塞也。<a id="a-4G"></a>谓以天眼彻照防将萌之祸根。<a id="a-4H"></a>塞渐起之恶源也。<a id="a-4I"></a>二从若下外以策护国二。<a id="a-4J"></a>初标科叙意二。<a id="a-4K"></a>初标科。<a id="a-4L"></a>二一若下叙意三。<a id="a-4M"></a>初劝说听因缘和合二。<a id="a-4N"></a>初劝法师为外缘。<a id="a-4O"></a>日出朝阳者。<a id="a-4P"></a>尔雅云。<a id="a-4Q"></a>山东曰朝阳。<a id="a-4R"></a>山西曰夕阳。<a id="a-4S"></a>雰扶文切。<a id="a-4T"></a>不祥气也。<a id="a-4U"></a>吕氏春秋曰。<a id="a-4V"></a>冬行夏令则气雾冥冥。<a id="a-4W"></a>春秋元命包曰。<a id="a-4X"></a>雾阴阳之气也。<a id="a-4Y"></a>阴阳怒而为风乱而为雾。<a id="a-4Z"></a>今以日出喻弘经。<a id="a-4a"></a>雰雾歇喻三灾息也。<a id="a-4b"></a>二次王下劝王者修内因。<a id="a-4c"></a>秉法者。<a id="a-4d"></a>秉持也。<a id="a-4e"></a>一人谓王也。<a id="a-4f"></a>庆善也。<a id="a-4g"></a>王有善则万方之民。<a id="a-4h"></a>恃赖之。<a id="a-4i"></a>即尚书曰。<a id="a-4j"></a>一人有庆兆民赖之也。<a id="a-4k"></a>故王受是典而致国安。<a id="a-4l"></a>经饥馑者。<a id="a-4m"></a>尔雅云。<a id="a-4n"></a>五谷不熟曰饥。<a id="a-4o"></a>菜蔬不熟曰馑。<a id="a-4p"></a>国邑郡县者。<a id="a-4q"></a>王制曰。<a id="a-4r"></a>凡四海之内九州方千里。<a id="a-4s"></a>州建百里之国三十。<a id="a-4t"></a>七十里之国六十。<a id="a-4u"></a>五十里之国百有二十。<a id="a-4v"></a>凡二百一十国。<a id="a-4w"></a>凡九州千七百七十三国。<a id="a-4x"></a>春秋左氏传曰。<a id="a-4y"></a>凡邑有宗庙先君之主曰都。<a id="a-4z"></a>无曰邑。<a id="a-50"></a>又曰。<a id="a-51"></a>上大夫受县。<a id="a-52"></a>下大夫受郡。<a id="a-53"></a>二劝供给四众因缘。<a id="a-54"></a>经优婆塞此云近事男。<a id="a-55"></a>优婆夷此云近事女。<a id="a-56"></a>以成就戒者。<a id="a-57"></a>堪可亲近承事出家二众故也。<a id="a-58"></a>流衍者。<a id="a-59"></a>衍达也。<a id="a-5A"></a>三劝能赞所赞因缘。<a id="a-5B"></a>先王之德行者。<a id="a-5C"></a>先王道德之行。<a id="a-5D"></a>若行之于身。<a id="a-5E"></a>即可以仪轨风俗。<a id="a-5F"></a>法言者。<a id="a-5G"></a>是出自典诰圣人礼法之言。<a id="a-5H"></a>若宣之于口。<a id="a-5I"></a>即可以教人民。<a id="a-5J"></a>君既无此故邦民不从其令。<a id="a-5K"></a>邻国不咏其德。<a id="a-5L"></a>今劝下即劝王重道尊师修功补过也。<a id="a-5M"></a>身意恭重谦以自牧。<a id="a-5N"></a>即道德之行也。<a id="a-5O"></a>赞叹在口。<a id="a-5P"></a>即典诰之法言也。<a id="a-5Q"></a>夫高下明谦卑之意。<a id="a-5R"></a>王高而民下为国者以人为本基故。<a id="a-5S"></a>当劳谦以聚之。<a id="a-5T"></a>辩以讷为师者。<a id="a-5U"></a>讷者内照清净。<a id="a-5V"></a>故外绝矜饰。<a id="a-5W"></a>即大辩若讷也。<a id="a-5X"></a>故能为俗中小辩之师。<a id="a-5Y"></a>寻常治身理国尚当如此。<a id="a-5Z"></a>况今请出世之法。<a id="a-5a"></a>祈人民之福。<a id="a-5b"></a>岂宜倨慢乎。<a id="a-5c"></a>儒礼以父事三老兄事五更。<a id="a-5d"></a>屈王之尊敬卑为师。<a id="a-5e"></a>儒释一揆矣。<a id="a-5f"></a>羽檄者。<a id="a-5g"></a>文心雕龙云。<a id="a-5h"></a>檄者皦也。<a id="a-5i"></a>宣露于外皦然明白也。<a id="a-5j"></a>或称露布。<a id="a-5k"></a>盖露板不封布诸视听也。<a id="a-5l"></a>颜师古注汉书高纪曰。<a id="a-5m"></a>檄以木简为书。<a id="a-5n"></a>长尺二寸。<a id="a-5o"></a>用征召也。<a id="a-5p"></a>其有急事则加鸟羽插之。<a id="a-5q"></a>示速疾也。<a id="a-5r"></a>今云羽檄称叹者即告之以文辞。<a id="a-5s"></a>述具休明也。<a id="a-5t"></a>尔雅云。<a id="a-5u"></a>颙颙昂昂君之德。<a id="a-5v"></a>靡偃也。<a id="a-5w"></a>论语曰。<a id="a-5x"></a>君子之德风。<a id="a-5y"></a>小人之德草。<a id="a-5z"></a>草上之风必偃。<a id="a-60"></a>草莱者。<a id="a-61"></a>莱[卄/梨]草也。<a id="a-62"></a>或作叶。<a id="a-63"></a>或作菜。<a id="a-64"></a>字之误也。<a id="a-65"></a>二用意销文三。<a id="a-66"></a>当以上意对经释之。<a id="a-67"></a>故云可见。<a id="a-68"></a>二如来述成二。<a id="a-69"></a>初分文。<a id="a-6A"></a>二四王下释义二。<a id="a-6B"></a>初合述叹经。<a id="a-6C"></a>四王所赞经体宗用。<a id="a-6D"></a>既合佛证三德妙理。<a id="a-6E"></a>故佛述成。<a id="a-6F"></a>诸佛从是法生者。<a id="a-6G"></a>体宗用三既是法性。<a id="a-6H"></a>岂有一佛不从此生。<a id="a-6I"></a>二从于下述能护国二。<a id="a-6J"></a>初分文。<a id="a-6K"></a>二法护下释义二。<a id="a-6L"></a>初述以法护国四。<a id="a-6M"></a>初述护国由。<a id="a-6N"></a>发心毕竟者。<a id="a-6O"></a>昔种善根是发心。<a id="a-6P"></a>今日闻经得益是毕竟。<a id="a-6Q"></a>二心比校昔种诚难。<a id="a-6R"></a>故佛述成叹其宿种。<a id="a-6S"></a>然此发心等语。<a id="a-6T"></a>即大经迦葉说偈赞佛。<a id="a-6U"></a>故佛初心但用彼语以成今意。<a id="a-6V"></a>护世下云云者。<a id="a-6W"></a>此与观心相应义如前述也。<a id="a-6X"></a>三从汝下超述天眼护国。<a id="a-6Y"></a>四从汝下追述天党护国。<a id="a-6Z"></a>二从汝下述以智眼护国。<a id="a-6a"></a>前云策。<a id="a-6b"></a>今云智眼。<a id="a-6c"></a>互见其文策即智谋。<a id="a-6d"></a>智能鉴照。<a id="a-6e"></a>名之为眼。<a id="a-6f"></a>言和合者。<a id="a-6g"></a>即前云内因外缘。<a id="a-6h"></a>因缘和合然后禳恶。<a id="a-6i"></a>云云者。<a id="a-6j"></a>前白佛则三段别明。<a id="a-6k"></a>今则一番总述以包前别也。<a id="a-6l"></a>第二番白佛述护国之事二。<a id="a-6m"></a>初分文。<a id="a-6n"></a>二一是下释义二。<a id="a-6o"></a>初白佛二。<a id="a-6p"></a>初工奉人法天除怨患。<a id="a-6q"></a>经天律治世者。<a id="a-6r"></a>师古治民则天行化。<a id="a-6s"></a>罚必当罪赏必当功。<a id="a-6t"></a>名天律也。<a id="a-6u"></a>二邻国兴兵天令懅退。<a id="a-6v"></a>斥逐也。<a id="a-6w"></a>经四兵象马车步也。<a id="a-6x"></a>规往讨罚者。<a id="a-6y"></a>规求也。<a id="a-6z"></a>或作亲者字之误也。<a id="a-70"></a>讨诛也。<a id="a-71"></a>传例曰。<a id="a-72"></a>有钟鼓曰伐。<a id="a-73"></a>或作罚者。<a id="a-74"></a>非罚。<a id="a-75"></a>折辱也。<a id="a-76"></a>出金赎罪也。<a id="a-77"></a>军者万二千五百人曰军。<a id="a-78"></a>天子六军。<a id="a-79"></a>诸侯三军。<a id="a-7A"></a>二佛述成二。<a id="a-7B"></a>初标科。<a id="a-7C"></a>二从尔下随释二。<a id="a-7D"></a>初述成初意。<a id="a-7E"></a>无斗讼名僧者。<a id="a-7F"></a>无斗讼即和合也。<a id="a-7G"></a>二述成后意。<a id="a-7H"></a>二。<a id="a-7I"></a>初正以等慈述其懅退豫安也。<a id="a-7J"></a>二又劝下兼劝诸国各守本业。<a id="a-7K"></a>贪企者企望也。<a id="a-7L"></a>佛告帝释者。<a id="a-7M"></a>大经文也。<a id="a-7N"></a>经楚挞者。<a id="a-7O"></a>楚一名荆可以为杖。<a id="a-7P"></a>挞击也。<a id="a-7Q"></a>广雅沃湿也。<a id="a-7R"></a>美也。<a id="a-7S"></a>亦柔也。<a id="a-7T"></a>壤土也。<a id="a-7U"></a>时不越序者。<a id="a-7V"></a>四时和也。<a id="a-7W"></a>心无贪吝者。<a id="a-7X"></a>无贪故不多求。<a id="a-7Y"></a>无吝故能惠施。<a id="a-7Z"></a>后妃婇女者。<a id="a-7a"></a>天子一后。<a id="a-7b"></a>三夫人。<a id="a-7c"></a>九嫔妃。<a id="a-7d"></a>二十七世妇。<a id="a-7e"></a>八十一御女。<a id="a-7f"></a>风俗通云。<a id="a-7g"></a>婇女者。<a id="a-7h"></a>采择其容色之女也。<a id="a-7i"></a>第三番白佛。<a id="a-7j"></a>示其轨模二。<a id="a-7k"></a>初分文。<a id="a-7l"></a>二释义二。<a id="a-7m"></a>初白佛二。<a id="a-7n"></a>初出愿。<a id="a-7o"></a>欲六文如疏列。<a id="a-7p"></a>二示轨模六。<a id="a-7q"></a>一一如疏对。<a id="a-7r"></a>上六愿柏梁者。<a id="a-7s"></a>汉时殿名。<a id="a-7t"></a>天火曰灾。<a id="a-7u"></a>汉方法以海中鸱鱼尾安殿脊以禳之。<a id="a-7v"></a>灾遂息。<a id="a-7w"></a>世昧其由谓之鸱吻。<a id="a-7x"></a>八纮八方也。<a id="a-7y"></a>休美也。<a id="a-7z"></a>自励者。<a id="a-80"></a>励勉也。<a id="a-81"></a>四海者。<a id="a-82"></a>博物志云。<a id="a-83"></a>天地四方皆海水相通。<a id="a-84"></a>地在其中盖无几也。<a id="a-85"></a>七戎六蛮九夷八狄。<a id="a-86"></a>形类不同总而言之。<a id="a-87"></a>谓之四海皆言近于海也。<a id="a-88"></a>次佛下述成二。<a id="a-89"></a>初分文立意。<a id="a-8A"></a>二佛告下用意释文二。<a id="a-8B"></a>初别述二。<a id="a-8C"></a>初述成六方法六。<a id="a-8D"></a>初述成安身方法。<a id="a-8E"></a>羽仪者。<a id="a-8F"></a>汉书高纪曰。<a id="a-8G"></a>纪信乘王车黄屋左纛。<a id="a-8H"></a>注云。<a id="a-8I"></a>以黄缯为盖里。<a id="a-8J"></a>纛毛羽幢也。<a id="a-8K"></a>在乘舆车衡左方上注之。<a id="a-8L"></a>蔡邕曰。<a id="a-8M"></a>牦牛尾为之如斗。<a id="a-8N"></a>或在騑头或在衡。<a id="a-8O"></a>以纛是毛羽幢为天子仪仗。<a id="a-8P"></a>故曰羽仪。<a id="a-8Q"></a>经躬出者。<a id="a-8R"></a>躬亲也。<a id="a-8S"></a>二从复下述成安国方法。<a id="a-8T"></a>尔许生死之难者。<a id="a-8U"></a>劫数如值佛之数也。<a id="a-8V"></a>三述成安妻子方法。<a id="a-8W"></a>四述成安王领方法。<a id="a-8X"></a>五从常下述成宫殿方法。<a id="a-8Y"></a>六从在下述成上摄福方法。<a id="a-8Z"></a>二从汝下述成六愿欲。<a id="a-8a"></a>六段如疏。<a id="a-8b"></a>经棘兵器也。<a id="a-8c"></a>与戟字同。<a id="a-8d"></a>刺杀也。<a id="a-8e"></a>二从汝下总述第四白佛要其法利二。<a id="a-8f"></a>初分文。<a id="a-8g"></a>由第三段末者。<a id="a-8h"></a>由前世尊述成云。<a id="a-8i"></a>亦当回此所得最胜功德之分。<a id="a-8j"></a>施与汝等及余眷属。<a id="a-8k"></a>四王因兹遂要法利。<a id="a-8l"></a>二释义二。<a id="a-8m"></a>初白佛二。<a id="a-8n"></a>初人王运心。<a id="a-8o"></a>二人王下天宫相现二。<a id="a-8p"></a>初事释。<a id="a-8q"></a>人王至金光者。<a id="a-8r"></a>心存即三智金光明也。<a id="a-8s"></a>至典即三谛金光明也。<a id="a-8t"></a>智谛合即起事用金光明也。<a id="a-8u"></a>以色心不二故。<a id="a-8v"></a>香随智遍回施下天王意云。<a id="a-8w"></a>若以法利回施我等。<a id="a-8x"></a>我等皆得。<a id="a-8y"></a>故以光照天宫为表。<a id="a-8z"></a>龙犹属畜。<a id="a-90"></a>对天并鬼成三法界。<a id="a-91"></a>言法界者。<a id="a-92"></a>今从解脱。<a id="a-93"></a>所烧之香非法界者。<a id="a-94"></a>何能周遍。<a id="a-95"></a>三趣之体非法界者。<a id="a-96"></a>岂能承受。<a id="a-97"></a>二观释上之所说。<a id="a-98"></a>虽谈谛智犹是约教。<a id="a-99"></a>示经力用。<a id="a-9A"></a>未论观行。<a id="a-9B"></a>今之所论的就研心令观诣理。<a id="a-9C"></a>故荆溪云。<a id="a-9D"></a>本虽久远。<a id="a-9E"></a>圆顿虽实。<a id="a-9F"></a>第一义虽理。<a id="a-9G"></a>望观属事。<a id="a-9H"></a>此乃托事观心。<a id="a-9I"></a>借义成行。<a id="a-9J"></a>三智妙解如火能然。<a id="a-9K"></a>三谛融心如香离臭。<a id="a-9L"></a>起三学行如烟氤氲。<a id="a-9M"></a>真本觉照故曰金光。<a id="a-9N"></a>行冥真故无碍而照。<a id="a-9O"></a>但期观行契金光明。<a id="a-9P"></a>功用自然相周沙界。<a id="a-9Q"></a>唯务相现内观不修。<a id="a-9R"></a>心缘五尘魔必得便。<a id="a-9S"></a>慎之慎之。<a id="a-9T"></a>次佛述二。<a id="a-9U"></a>初标科。<a id="a-9V"></a>二随释二。<a id="a-9W"></a>初述成香光普遍。<a id="a-9X"></a>经摩醯首罗此云大自在。<a id="a-9Y"></a>金刚密迹者。<a id="a-9Z"></a>正法念经云。<a id="a-9a"></a>昔有国王夫人生千子。<a id="a-9b"></a>欲试当来成佛次第。<a id="a-9c"></a>故俱留孙探得第一筹。<a id="a-9d"></a>释迦当第四筹。<a id="a-9e"></a>乃至楼至当千筹。<a id="a-9f"></a>第二夫人生二子。<a id="a-9g"></a>一愿为梵王请千兄转法轮。<a id="a-9h"></a>次愿为密迹金刚神。<a id="a-9i"></a>护千兄教法。<a id="a-9j"></a>世传楼至化身。<a id="a-9k"></a>非也乃法意王子耳。<a id="a-9l"></a>据经唯一人今状于伽蓝之门。<a id="a-9m"></a>而为二像者。<a id="a-9n"></a>夫应变无方多亦无咎。<a id="a-9o"></a>摩尼跋陀此云威伏行。<a id="a-9p"></a>阿耨达此云无热恼。<a id="a-9q"></a>娑竭此云碱海。<a id="a-9r"></a>经百亿非非想天者。<a id="a-9s"></a>夫百亿即大千界也。<a id="a-9t"></a>但同一四禅及四无色。<a id="a-9u"></a>三禅统中千界。<a id="a-9v"></a>以大千言之。<a id="a-9w"></a>则有一千三禅也。<a id="a-9x"></a>二禅统小千界。<a id="a-9y"></a>则有百万二禅。<a id="a-9z"></a>唯四洲至初禅。<a id="a-A0"></a>则有百亿。<a id="a-A1"></a>今非想亦言百亿。<a id="a-A2"></a>以下望上言之耳。<a id="a-A3"></a>又恐翻译之讹也。<a id="a-A4"></a>以义净重翻则无百亿非想之言。<a id="a-A5"></a>二从诸下述成施善护赞二。<a id="a-A6"></a>初赞因。<a id="a-A7"></a>二赞果。<a id="a-A8"></a>经勤修下明修苦行。<a id="a-A9"></a>善能下坏外道。<a id="a-AA"></a>降魔怨是庄严道场也。<a id="a-AB"></a>觉了下成正觉。<a id="a-AC"></a>善男子下转法轮。<a id="a-AD"></a>此并果上之事。<a id="a-AE"></a>如瑞应经广明。<a id="a-AF"></a>第五白佛举兴衰二。<a id="a-AG"></a>初分文。<a id="a-AH"></a>二释义二。<a id="a-AI"></a>初白佛三。<a id="a-AJ"></a>初举兴劝四。<a id="a-AK"></a>初述弘经四天听受。<a id="a-AL"></a>二大梵下明释梵八部皆集。<a id="a-AM"></a>经释提桓因者。<a id="a-AN"></a>具云释迦提婆因达罗。<a id="a-AO"></a>此云能天帝。<a id="a-AP"></a>三世尊下明人王为善知识。<a id="a-AQ"></a>四以甘下明得利护国弥勤。<a id="a-AR"></a>二次举衰劝二。<a id="a-AS"></a>初分文。<a id="a-AT"></a>二随释四。<a id="a-AU"></a>初明天失法食。<a id="a-AV"></a>二明天神舍离。<a id="a-AW"></a>三明恶鬼兴灾。<a id="a-AX"></a>经流星者。<a id="a-AY"></a>星说曰。<a id="a-AZ"></a>绝迹而去曰奔星。<a id="a-Aa"></a>光迹相连曰流星。<a id="a-Ab"></a>薄蚀者。<a id="a-Ac"></a>案汉书天文志。<a id="a-Ad"></a>作日月薄蚀。<a id="a-Ae"></a>孟康注曰。<a id="a-Af"></a>日月无光曰薄。<a id="a-Ag"></a>韦昭曰。<a id="a-Ah"></a>气往迫为薄。<a id="a-Ai"></a>亏缺曰蚀。<a id="a-Aj"></a>京房易传云。<a id="a-Ak"></a>日月赤黄为薄。<a id="a-Al"></a>释名云。<a id="a-Am"></a>日月亏曰蚀。<a id="a-An"></a>谓稍侵亏如虫食草木叶也。<a id="a-Ao"></a>虹者。<a id="a-Ap"></a>尔雅云。<a id="a-Aq"></a>螮楝虹也。<a id="a-Ar"></a>尔雅音义云。<a id="a-As"></a>双出鲜盛者为雄。<a id="a-At"></a>雄曰虹。<a id="a-Au"></a>暗昧者为雌。<a id="a-Av"></a>雌曰霓。<a id="a-Aw"></a>霓或霓。<a id="a-Ax"></a>江东呼为绛俗呼为美人。<a id="a-Ay"></a>释名云。<a id="a-Az"></a>虹攻也。<a id="a-B0"></a>谓纯阳攻阴义也。<a id="a-B1"></a>四展转成灾。<a id="a-B2"></a>三正劝二。<a id="a-B3"></a>初分文。<a id="a-B4"></a>二随释六。<a id="a-B5"></a>初欲得现利。<a id="a-B6"></a>二天忻法食。<a id="a-B7"></a>三出过三论。<a id="a-B8"></a>四韦陀者。<a id="a-B9"></a>即外人典籍。<a id="a-BA"></a>摩蹬伽经云。<a id="a-BB"></a>初人名梵天。<a id="a-BC"></a>造一韦陀。<a id="a-BD"></a>次有仙名。<a id="a-BE"></a>白净变一为四。<a id="a-BF"></a>一名赞诵。<a id="a-BG"></a>二名祭祀。<a id="a-BH"></a>三名歌咏。<a id="a-BI"></a>四名禳灾。<a id="a-BJ"></a>次名弗沙。<a id="a-BK"></a>有二十五弟子。<a id="a-BL"></a>各一韦陀能广分别。<a id="a-BM"></a>遂成二十五韦陀。<a id="a-BN"></a>次名鹦鹉。<a id="a-BO"></a>次名善道。<a id="a-BP"></a>及其弟子渐渐增广。<a id="a-BQ"></a>如是展转有千二百六韦陀。<a id="a-BR"></a>今言四者。<a id="a-BS"></a>从其根本为名。<a id="a-BT"></a>皆明梵事出离欲染。<a id="a-BU"></a>故云梵天。<a id="a-BV"></a>说出欲论也。<a id="a-BW"></a>毗伽罗论此名记论。<a id="a-BX"></a>婆尼尼造。<a id="a-BY"></a>明种种经书并诸杂语。<a id="a-BZ"></a>又名字本。<a id="a-Ba"></a>河西云。<a id="a-Bb"></a>世间文字之根本。<a id="a-Bc"></a>典籍音声之论。<a id="a-Bd"></a>宣通四辩诃责世法。<a id="a-Be"></a>赞出家法。<a id="a-Bf"></a>言辞清雅。<a id="a-Bg"></a>义理深邃。<a id="a-Bh"></a>虽是外论而无邪法。<a id="a-Bi"></a>将不是善权大士所为也。<a id="a-Bj"></a>僧佉此云数论。<a id="a-Bk"></a>诸法从数起故。<a id="a-Bl"></a>劫初黄头仙所造。<a id="a-Bm"></a>卫世师此云胜论。<a id="a-Bn"></a>谓诸论中胜故。<a id="a-Bo"></a>胜人所造故。<a id="a-Bp"></a>成劫末鸺鹠外道造。<a id="a-Bq"></a>勒沙婆。<a id="a-Br"></a>此云苦行。<a id="a-Bs"></a>未知出世时节。<a id="a-Bt"></a>以人名名所造论。<a id="a-Bu"></a>此三仙所说无漏尽通故。<a id="a-Bv"></a>唯五通。<a id="a-Bw"></a>四始终获利。<a id="a-Bx"></a>经如来正遍知说者。<a id="a-By"></a>十号中二号也。<a id="a-Bz"></a>五教主胜故。<a id="a-C0"></a>经以大悲力故等者。<a id="a-C1"></a>用无缘大悲普覆法界故。<a id="a-C2"></a>超梵王四等之心以难思苦行积劫利物故。<a id="a-C3"></a>超帝释十善之因。<a id="a-C4"></a>六诸法本故。<a id="a-C5"></a>经一切众生等者。<a id="a-C6"></a>世间谓五戒十善十二门禅等。<a id="a-C7"></a>出世间者。<a id="a-C8"></a>四教法门者三乘修证也。<a id="a-C9"></a>国事者。<a id="a-CA"></a>礼乐征伐治世育民之事也。<a id="a-CB"></a>造世论者。<a id="a-CC"></a>如上三论及下正论等也。<a id="a-CD"></a>皆因此经者。<a id="a-CE"></a>乃教行理三种经也。<a id="a-CF"></a>故新本云。<a id="a-CG"></a>欲生人天欲得四果支佛。<a id="a-CH"></a>欲得佛。<a id="a-CI"></a>皆依此经。<a id="a-CJ"></a>忏悔灭障方得成就。<a id="a-CK"></a>若探取化意。<a id="a-CL"></a>即是于一佛乘分别说三。<a id="a-CM"></a>但以此经部在方等教。<a id="a-CN"></a>犹属通理。<a id="a-CO"></a>就人分未免异趣故。<a id="a-CP"></a>欲令等言随其五乘。<a id="a-CQ"></a>而得安乐也。<a id="a-CR"></a>二佛述二。<a id="a-CS"></a>初分文。<a id="a-CT"></a>二随释二。<a id="a-CU"></a>初举兴衰劝。<a id="a-CV"></a>二正劝第六说偈颂德二。<a id="a-CW"></a>初分文。<a id="a-CX"></a>二夫三下释义三。<a id="a-CY"></a>初说偈叹三。<a id="a-CZ"></a>初叹三身三。<a id="a-Ca"></a>初依现文别对三身。<a id="a-Cb"></a>空是法身者。<a id="a-Cc"></a>经无空字。<a id="a-Cd"></a>以其日月必依于空。<a id="a-Ce"></a>又下文云。<a id="a-Cf"></a>佛真法身犹如虚空。<a id="a-Cg"></a>是故疏以空日月三对于三身。<a id="a-Ch"></a>空无明暗日月共依。<a id="a-Ci"></a>别喻法身体本周遍。<a id="a-Cj"></a>日能破暗别喻报身三惑尽净。<a id="a-Ck"></a>月能盈昃别喻应身随机胜劣。<a id="a-Cl"></a>此之别对为下圆融而作张本耳。<a id="a-Cm"></a>二通意下取喻义通具三身二。<a id="a-Cn"></a>初取喻显圆。<a id="a-Co"></a>若以三喻别对三身。<a id="a-Cp"></a>恐谓三身其体隔异。<a id="a-Cq"></a>故今委取能喻之事。<a id="a-Cr"></a>其义不局。<a id="a-Cs"></a>每喻各自具于三义。<a id="a-Ct"></a>如日一喻。<a id="a-Cu"></a>上必依空下必现水。<a id="a-Cv"></a>此之三义则。<a id="a-Cw"></a>显报智圆具三身。<a id="a-Cx"></a>此则三般若论三身也。<a id="a-Cy"></a>月喻亦尔。<a id="a-Cz"></a>可显应用圆具三身。<a id="a-D0"></a>此则三解脱论三身也。<a id="a-D1"></a>太虚空是日所依空。<a id="a-D2"></a>天日水日当体含空。<a id="a-D3"></a>此之三空则显法体圆具三身。<a id="a-D4"></a>月亦如是者。<a id="a-D5"></a>月所依空天月水月其中含空。<a id="a-D6"></a>亦显法体圆具三身。<a id="a-D7"></a>空遍日月两说三身者。<a id="a-D8"></a>乃约双照中道而示。<a id="a-D9"></a>此则三轨而论三身也。<a id="a-DA"></a>二依下以结文示。<a id="a-DB"></a>此结叹文。<a id="a-DC"></a>凡举三喻谓月焰化。<a id="a-DD"></a>此三事义各合具三。<a id="a-DE"></a>如月一喻必上依空。<a id="a-DF"></a>必下现水。<a id="a-DG"></a>此乃应身圆具三身。<a id="a-DH"></a>文举如焰焰必依日。<a id="a-DI"></a>日必依空。<a id="a-DJ"></a>此乃报身圆具三身。<a id="a-DK"></a>文举如化。<a id="a-DL"></a>化必有术名为化法。<a id="a-DM"></a>术必在人即是化主。<a id="a-DN"></a>其变化物名为化事。<a id="a-DO"></a>此乃法身圆具三身。<a id="a-DP"></a>三虽复下复取结文以通融别。<a id="a-DQ"></a>经既显云无有障碍。<a id="a-DR"></a>若非以法而定于喻。<a id="a-DS"></a>一一圆融何称此中无障碍说。<a id="a-DT"></a>当以此意融身相文。<a id="a-DU"></a>使一一相皆严三身。<a id="a-DV"></a>成密藏相。<a id="a-DW"></a>二叹身相二。<a id="a-DX"></a>初分科释经二。<a id="a-DY"></a>初分科。<a id="a-DZ"></a>二释经五。<a id="a-Da"></a>初叹上二相。<a id="a-Db"></a>二叹智断者。<a id="a-Dc"></a>初二句总标。<a id="a-Dd"></a>有喻有法。<a id="a-De"></a>次四句是别叹。<a id="a-Df"></a>二句是智二句是断渊海也。<a id="a-Dg"></a>管子曰。<a id="a-Dh"></a>水出于地而不流曰渊。<a id="a-Di"></a>三叹下二相。<a id="a-Dj"></a>四绝言叹。<a id="a-Dk"></a>五结叹二夫。<a id="a-Dl"></a>相下总示身相三。<a id="a-Dm"></a>初通严。<a id="a-Dn"></a>三身相好不独在应身。<a id="a-Do"></a>报法亦通等者。<a id="a-Dp"></a>如今所列。<a id="a-Dq"></a>目齿轮网例于上下。<a id="a-Dr"></a>二十八相通能庄严三种身也。<a id="a-Ds"></a>以身相是一随见成三。<a id="a-Dt"></a>庄严父母生身者。<a id="a-Du"></a>以藏通人但言偏空。<a id="a-Dv"></a>所见佛相谓由正习。<a id="a-Dw"></a>构造而成相非奇特。<a id="a-Dx"></a>但能少胜轮王而已。<a id="a-Dy"></a>以不知心现见从外来。<a id="a-Dz"></a>取色分齐故名生身。<a id="a-E0"></a>此乃如来曲顺凡小。<a id="a-E1"></a>示现此身故名为应。<a id="a-E2"></a>庄严尊特身者。<a id="a-E3"></a>以别教人能信中道妙色妙心随缘变造。<a id="a-E4"></a>所见佛相知从心现无有分齐。<a id="a-E5"></a>或现大身十莲华藏世界尘相。<a id="a-E6"></a>或现八万四千相好。<a id="a-E7"></a>或时秖于丈六三十二相。<a id="a-E8"></a>令其机缘无分齐见。<a id="a-E9"></a>不同藏通分齐之身。<a id="a-EA"></a>故名尊特。<a id="a-EB"></a>此乃如来修道所得。<a id="a-EC"></a>故名为报。<a id="a-ED"></a>庄严法门者。<a id="a-EE"></a>以圆教人了大小身及多少相。<a id="a-EF"></a>皆性本具修德无功。<a id="a-EG"></a>相虽是色色即是心。<a id="a-EH"></a>故起信论云。<a id="a-EI"></a>色性即智说名智身。<a id="a-EJ"></a>智性即色说名法身。<a id="a-EK"></a>今从即智名法门故。<a id="a-EL"></a>以八万四千陀罗尼为发。<a id="a-EM"></a>乃至定慧为足。<a id="a-EN"></a>以即色故。<a id="a-EO"></a>故得名为法身相好。<a id="a-EP"></a>此乃相好随解而转。<a id="a-EQ"></a>故使庄严三身相异。<a id="a-ER"></a>二此中下别示法门。<a id="a-ES"></a>此乃指经智渊无边而为智德。<a id="a-ET"></a>百千三昧而为断德。<a id="a-EU"></a>此之二德能收一切庄严法门也。<a id="a-EV"></a>学者若于色心分隔而解此义。<a id="a-EW"></a>则永不识法身相好也。<a id="a-EX"></a>三文下文示圆融。<a id="a-EY"></a>上来分别法报应相。<a id="a-EZ"></a>欲令易解故须就机浅深优劣。<a id="a-Ea"></a>须了前前不知后。<a id="a-Eb"></a>后须了后后必见前。<a id="a-Ec"></a>前良以前粗后妙故也。<a id="a-Ed"></a>今四天王是大菩萨就圆称叹。<a id="a-Ee"></a>见三身相。<a id="a-Ef"></a>与妙三德无二无别。<a id="a-Eg"></a>应是解脱岂隔二德。<a id="a-Eh"></a>报法准知。<a id="a-Ei"></a>欲彰此义。<a id="a-Ej"></a>是故特云无有障碍。<a id="a-Ek"></a>若知此意。<a id="a-El"></a>方是深达金光明法门也。<a id="a-Em"></a>三偈初下结叹二。<a id="a-En"></a>初直销经文二。<a id="a-Eo"></a>初销文。<a id="a-Ep"></a>结佛月为三身者。<a id="a-Eq"></a>现文唯有空与水月合有天月。<a id="a-Er"></a>可喻三身。<a id="a-Es"></a>言佛化为四身者。<a id="a-Et"></a>法身妙色而为化法。<a id="a-Eu"></a>报应二身照理鉴机而为化主。<a id="a-Ev"></a>曲顺机缘现九界身。<a id="a-Ew"></a>而为化事。<a id="a-Ex"></a>今以化事显具上三故论四身。<a id="a-Ey"></a>皆具三四者。<a id="a-Ez"></a>趣举一身即三即四。<a id="a-F0"></a>彼彼皆尔。<a id="a-F1"></a>方名无碍。<a id="a-F2"></a>二品初下结妙二。<a id="a-F3"></a>初明始末皆三。<a id="a-F4"></a>三章是法三身是人。<a id="a-F5"></a>揽法为人人不离法。<a id="a-F6"></a>故云辞异其义是同。<a id="a-F7"></a>佛月清净者。<a id="a-F8"></a>取偈初句成今三身。<a id="a-F9"></a>三叹天辩绝妙。<a id="a-FA"></a>初叹三章云。<a id="a-FB"></a>金光明微妙经典。<a id="a-FC"></a>显不纵横。<a id="a-FD"></a>今结三身言无障碍。<a id="a-FE"></a>亦非纵横。<a id="a-FF"></a>以初以后显于中间。<a id="a-FG"></a>句句无非谈秘密藏。<a id="a-FH"></a>大师叹妙其意在兹。<a id="a-FI"></a>二料简机应。<a id="a-FJ"></a>上明三身无有障碍。<a id="a-FK"></a>其义幽微。<a id="a-FL"></a>犹虑学人三相不泯情有分张。<a id="a-FM"></a>今明三身及以所被。<a id="a-FN"></a>无非法界。<a id="a-FO"></a>法界无外更何彼此。<a id="a-FP"></a>三初一问答。<a id="a-FQ"></a>明法外无余。<a id="a-FR"></a>言法不作报非报者。<a id="a-FS"></a>非报是应。<a id="a-FT"></a>难云。<a id="a-FU"></a>三身秖一法界岂有能作作所作耶。<a id="a-FV"></a>而言依法者。<a id="a-FW"></a>此同体依依而复即全体之用。<a id="a-FX"></a>用还依体。<a id="a-FY"></a>二一问答。<a id="a-FZ"></a>报即法界影是应身。<a id="a-Fa"></a>非影是化身。<a id="a-Fb"></a>以现九界非佛像故。<a id="a-Fc"></a>法界下注云云者。<a id="a-Fd"></a>更合明于应是法界三同秘藏。<a id="a-Fe"></a>岂有一身非法界耶。<a id="a-Ff"></a>三又并下一问答。<a id="a-Fg"></a>明机外无应三身一体。<a id="a-Fh"></a>人或信之。<a id="a-Fi"></a>其所对机多谓他境。<a id="a-Fj"></a>故今显示令泯此疑二。<a id="a-Fk"></a>初设并显。<a id="a-Fl"></a>动譬机生不能睹应。<a id="a-Fm"></a>不动譬机熟则能睹应。<a id="a-Fn"></a>水譬正因。<a id="a-Fo"></a>安乐性者。<a id="a-Fp"></a>即大涅槃既是三德。<a id="a-Fq"></a>性必妙融宁非法界。<a id="a-Fr"></a>故自他不二门云。<a id="a-Fs"></a>物机无量不出三千。<a id="a-Ft"></a>能应虽多不出十界。<a id="a-Fu"></a>物机应契身土无偏。<a id="a-Fv"></a>同常寂光无非法界。<a id="a-Fw"></a>若昧此意勿议今宗。<a id="a-Fx"></a>二又净下引文证。<a id="a-Fy"></a>因感出世由生成佛。<a id="a-Fz"></a>人皆共知四教悉尔。<a id="a-G0"></a>今从圆说始穷经意。<a id="a-G1"></a>良以自他性本不二。<a id="a-G2"></a>方有能感及有能资。<a id="a-G3"></a>因感出世者。<a id="a-G4"></a>即十界机感。<a id="a-G5"></a>十界应也以生地狱与佛地狱性不二故方能感见地狱之应乃至感佛亦复如是。<a id="a-G6"></a>今宗所论感应皆具十法界者。<a id="a-G7"></a>为显不二。<a id="a-G8"></a>义若不然。<a id="a-G9"></a>岂惟众生不能感佛。<a id="a-GA"></a>抑亦十处不成法界。<a id="a-GB"></a>宜深究之。<a id="a-GC"></a>宜深究之。<a id="a-GD"></a>由生成佛者。<a id="a-GE"></a>众生能作成佛胜缘也若顺若违并资佛行。<a id="a-GF"></a>而恶逆者其功最强。<a id="a-GG"></a>如无达多。<a id="a-GH"></a>佛岂成道然若恶法本非佛性。<a id="a-GI"></a>何能资助菩萨成佛。<a id="a-GJ"></a>菩萨不观生为法界。<a id="a-GK"></a>非同体悲非无作行。<a id="a-GL"></a>何能成就大菩提果。<a id="a-GM"></a>若其佛外有一众生非佛法界。<a id="a-GN"></a>生外有佛法界不成。<a id="a-GO"></a>不作此解未超三藏。<a id="a-GP"></a>何况通别。<a id="a-GQ"></a>二佛三偈答二。<a id="a-GR"></a>初立意分文二。<a id="a-GS"></a>初立意二。<a id="a-GT"></a>初正立法。<a id="a-GU"></a>能成佛者。<a id="a-GV"></a>诸佛轨法方成因果。<a id="a-GW"></a>以法常故诸佛得常。<a id="a-GX"></a>例乐我净亦复如是。<a id="a-GY"></a>二般若下引证。<a id="a-GZ"></a>法能成立。<a id="a-Ga"></a>一切凡圣者。<a id="a-Gb"></a>以法本具十法界故。<a id="a-Gc"></a>随染净缘起成凡圣。<a id="a-Gd"></a>凡夫虽迷而其迷中假实依正未始离性。<a id="a-Ge"></a>须知染缘熏于性染。<a id="a-Gf"></a>方成染法。<a id="a-Gg"></a>净缘熏净人皆共知。<a id="a-Gh"></a>性染性净其体本融。<a id="a-Gi"></a>全体而起。<a id="a-Gj"></a>随染缘则染净俱染。<a id="a-Gk"></a>随净缘则染净俱净。<a id="a-Gl"></a>故不二门云。<a id="a-Gm"></a>三千在理同名无明。<a id="a-Gn"></a>三千果成咸称常乐。<a id="a-Go"></a>性之染净是金光明经妙体。<a id="a-Gp"></a>如来今说为作净缘。<a id="a-Gq"></a>是故称叹以答天王。<a id="a-Gr"></a>二分文。<a id="a-Gs"></a>二用意释文三。<a id="a-Gt"></a>初叹经体。<a id="a-Gu"></a>二十力下叹经宗。<a id="a-Gv"></a>三以是下叹经用。<a id="a-Gw"></a>私开为四。<a id="a-Gx"></a>初三行通就众生明生善灭恶。<a id="a-Gy"></a>二阎浮下十二行半别约人王。<a id="a-Gz"></a>明生善灭恶三。<a id="a-H0"></a>初三行半明愿欲。<a id="a-H1"></a>二应当下三行半明立行。<a id="a-H2"></a>三譬如下五行半明获益。<a id="a-H3"></a>三是金下二行半约上圣护念明生善灭恶。<a id="a-H4"></a>四若有下四行半约师弟说听明生善灭恶。<a id="a-H5"></a>三四王欢喜发誓。<a id="a-H6"></a>经悲喜者。<a id="a-H7"></a>悲昔不闻喜今得闻。<a id="a-H8"></a>悲他不闻喜自得闻。<a id="a-H9"></a>涕泪横流者。<a id="a-HA"></a>涕音体。<a id="a-HB"></a>涕即泪。<a id="a-HC"></a>横谓交横。<a id="a-HD"></a>古本皆作横流。<a id="a-HE"></a>不须改为交字。<a id="a-HF"></a>大经亦尔。<a id="a-HG"></a>无谶所翻多云横流也。<a id="a-HH"></a>文选王粲登楼赋曰。<a id="a-HI"></a>悲旧乡之拥隔兮。<a id="a-HJ"></a>涕横坠而未禁。<a id="a-HK"></a>怡解者。<a id="a-HL"></a>怡谓和悦。<a id="a-HM"></a>解谓舒散也。<a id="a-HN"></a>二大辩品二。<a id="a-HO"></a>初释题二。<a id="a-HP"></a>初释大辩二。<a id="a-HQ"></a>初所住法门二。<a id="a-HR"></a>初具明四辩拟于四教。<a id="a-HS"></a>藏不明大但说无漏。<a id="a-HT"></a>故名小辩。<a id="a-HU"></a>通教出假说于界内。<a id="a-HV"></a>尘沙八门名无量辩。<a id="a-HW"></a>别教能说界内界外二种尘沙。<a id="a-HX"></a>故名双辩。<a id="a-HY"></a>圆谈十界法法皆中。<a id="a-HZ"></a>二边情泯法法互遍。<a id="a-Ha"></a>真俗宛然三谛一谛。<a id="a-Hb"></a>名为大辩。<a id="a-Hc"></a>二此天下明所住法。<a id="a-Hd"></a>最胜王云。<a id="a-He"></a>大辩才天女依高山顶。<a id="a-Hf"></a>葺茅为室结草为衣。<a id="a-Hg"></a>坐翘一足。<a id="a-Hh"></a>空假中智一心中得。<a id="a-Hi"></a>破根本惑庄严法身。<a id="a-Hj"></a>心既融通说乃自在。<a id="a-Hk"></a>即自住大辩也。<a id="a-Hl"></a>二以自下。<a id="a-Hm"></a>能用四悉圆辩深妙。<a id="a-Hn"></a>能谈粗浅随机而授。<a id="a-Ho"></a>无有挂碍方名大辩。<a id="a-Hp"></a>是故疏以悦宜对悟。<a id="a-Hq"></a>而论四悉令得四悦。<a id="a-Hr"></a>乃至四悟。<a id="a-Hs"></a>此则一悉明于四教。<a id="a-Ht"></a>亦是四教各有四益。<a id="a-Hu"></a>大辩才天力用如是。<a id="a-Hv"></a>二对佛下明品意。<a id="a-Hw"></a>二释文二。<a id="a-Hx"></a>初分文释义二。<a id="a-Hy"></a>初分文二。<a id="a-Hz"></a>初加下释义三。<a id="a-I0"></a>初加法师加圆四辩。<a id="a-I1"></a>自能该三。<a id="a-I2"></a>即前四四十六益也。<a id="a-I3"></a>乐说辩者。<a id="a-I4"></a>于一字中说一切字。<a id="a-I5"></a>于一语中说一切语。<a id="a-I6"></a>于一法中说一切法。<a id="a-I7"></a>随可度者而有所益也。<a id="a-I8"></a>辞辩者。<a id="a-I9"></a>种种庄严言语善巧也。<a id="a-IA"></a>义辩者。<a id="a-IB"></a>知诸法义所归趣处也。<a id="a-IC"></a>法辩者。<a id="a-ID"></a>智慧通达诸法名字也。<a id="a-IE"></a>二若有下加化道。<a id="a-IF"></a>前加四辩是能化之道。<a id="a-IG"></a>今加其人是所化之机。<a id="a-IH"></a>此二和合化道无穷也。<a id="a-II"></a>三从复下加听者。<a id="a-IJ"></a>经技术也。<a id="a-IK"></a>二结示益深。<a id="a-IL"></a>第三功德天品二。<a id="a-IM"></a>初释题二。<a id="a-IN"></a>初释功德。<a id="a-IO"></a>于二严中此当福德。<a id="a-IP"></a>福能资智以严本理。<a id="a-IQ"></a>智即三般若。<a id="a-IR"></a>福即三解脱。<a id="a-IS"></a>所显所严即是三轨。<a id="a-IT"></a>若总若别。<a id="a-IU"></a>皆金光明一体异名也。<a id="a-IV"></a>应知大辩与功德天。<a id="a-IW"></a>咸皆证入金光明法门。<a id="a-IX"></a>皆能遍摄一切法也。<a id="a-IY"></a>引物偏好名行不同。<a id="a-IZ"></a>彼摄一切以智为首。<a id="a-Ia"></a>此摄一切以福为首。<a id="a-Ib"></a>能摄所摄对智不同。<a id="a-Ic"></a>故当世界。<a id="a-Id"></a>所须不乏能生正念。<a id="a-Ie"></a>即当为人。<a id="a-If"></a>思惟深义能破偏浅。<a id="a-Ig"></a>即当对治。<a id="a-Ih"></a>能令速悟本性菩提。<a id="a-Ii"></a>当第一义。<a id="a-Ij"></a>二此是下明品意。<a id="a-Ik"></a>二释文二。<a id="a-Il"></a>初分文。<a id="a-Im"></a>二释义六。<a id="a-In"></a>初誓给四事。<a id="a-Io"></a>即经所列衣服饮食卧具医药也。<a id="a-Ip"></a>及余资产者。<a id="a-Iq"></a>即四事之外。<a id="a-Ir"></a>一切资具产生之物也。<a id="a-Is"></a>二明福德之由。<a id="a-It"></a>述过去世值佛修证金光明法门故。<a id="a-Iu"></a>能今日随弘经处有求皆与。<a id="a-Iv"></a>宝华等八字别号也。<a id="a-Iw"></a>如来等通号也。<a id="a-Ix"></a>无虚妄名如来。<a id="a-Iy"></a>良福田名应供。<a id="a-Iz"></a>知法界名正遍知。<a id="a-J0"></a>具三明名明行足。<a id="a-J1"></a>不还来名善逝。<a id="a-J2"></a>知众生国土名世间解。<a id="a-J3"></a>无与等名无上士。<a id="a-J4"></a>调他心名调御丈夫。<a id="a-J5"></a>为众生眼名天人师。<a id="a-J6"></a>知三聚名佛。<a id="a-J7"></a>具兹十号名世间尊。<a id="a-J8"></a>种诸善根者。<a id="a-J9"></a>以照金光明微妙之智。<a id="a-JA"></a>为诸善之根也。<a id="a-JB"></a>璧者玉所琢器也。<a id="a-JC"></a>周礼云。<a id="a-JD"></a>以苍璧礼天是也。<a id="a-JE"></a>珂贝螺属也。<a id="a-JF"></a>三劝示行法二。<a id="a-JG"></a>初略劝示。<a id="a-JH"></a>二广劝示。<a id="a-JI"></a>私开六初。<a id="a-JJ"></a>示常所住处。<a id="a-JK"></a>经阿尼曼陀此云有财。<a id="a-JL"></a>二示称名供养。<a id="a-JM"></a>三明诵持神咒。<a id="a-JN"></a>四明叹咒劝持。<a id="a-JO"></a>灌顶章句者。<a id="a-JP"></a>以法性水灌十地顶。<a id="a-JQ"></a>受法王职。<a id="a-JR"></a>今密谈此法故名灌顶。<a id="a-JS"></a>必定是般若德。<a id="a-JT"></a>吉祥是解脱德。<a id="a-JU"></a>真实不虚是法身德。<a id="a-JV"></a>以此三德赞灌顶义。<a id="a-JW"></a>等行谓具行诸行。<a id="a-JX"></a>中善根谓行一行。<a id="a-JY"></a>八戒者。<a id="a-JZ"></a>即在家人一日一夜也。<a id="a-Ja"></a>于五戒上更加不着华香。<a id="a-Jb"></a>不观听妓乐。<a id="a-Jc"></a>不止高床。<a id="a-Jd"></a>此八是戒。<a id="a-Je"></a>不过中食是斋。<a id="a-Jf"></a>五劝回向菩提。<a id="a-Jg"></a>此乃奉供及诵密言邀请意也。<a id="a-Jh"></a>若为自身受五欲乐。<a id="a-Ji"></a>希望财宝即轮回业。<a id="a-Jj"></a>众圣所诃。<a id="a-Jk"></a>尊天宁护。<a id="a-Jl"></a>令为己他成菩提故。<a id="a-Jm"></a>其所克获非生死因。<a id="a-Jn"></a>当依此文修今行法。<a id="a-Jo"></a>六劝严处奉待。<a id="a-Jp"></a>阿兰若。<a id="a-Jq"></a>此云无诤。<a id="a-Jr"></a>以其所居不与世诤。<a id="a-Js"></a>即离聚落五里处也。<a id="a-Jt"></a>又有达摩阿兰若。<a id="a-Ju"></a>谓说诸法本来清净。<a id="a-Jv"></a>因名其处为法阿兰若。<a id="a-Jw"></a>即华严经初于阿兰若法菩提场是也。<a id="a-Jx"></a>今经所指该其二也。<a id="a-Jy"></a>四誓临影响。<a id="a-Jz"></a>五要求同行。<a id="a-K0"></a>六别示归敬。<a id="a-K1"></a>问大经中说。<a id="a-K2"></a>功德姊主黑暗妹随。<a id="a-K3"></a>有智主人二俱不受。<a id="a-K4"></a>今令奉供与彼大违。<a id="a-K5"></a>两经所谈如何和会。<a id="a-K6"></a>答尊经设法取舍多涂。<a id="a-K7"></a>大权垂形表报非一。<a id="a-K8"></a>彼对黑闇。<a id="a-K9"></a>表生必死。<a id="a-KA"></a>四相相随。<a id="a-KB"></a>此对大辩。<a id="a-KC"></a>表福资智二严互显也。<a id="a-KD"></a>四相是过宁不双驱。<a id="a-KE"></a>二严是功理合俱进。<a id="a-KF"></a>有智之福生死自亡。<a id="a-KG"></a>有福之智菩提可证。<a id="a-KH"></a>今为说听金光明典。<a id="a-KI"></a>故藉天资所须之物。<a id="a-KJ"></a>须知今用双亡生死。<a id="a-KK"></a>弘经之心感功德天。<a id="a-KL"></a>所获资财离我我所。<a id="a-KM"></a>姊尚不着。<a id="a-KN"></a>妹岂能来。<a id="a-KO"></a>此为弘经彼专修观。<a id="a-KP"></a>用舍论益去留岂同。<a id="a-KQ"></a>又如国王大臣官长。<a id="a-KR"></a>法华令离涅槃令近。<a id="a-KS"></a>故知设法各有异门。<a id="a-KT"></a>岂以彼经难今所说。<a id="a-KU"></a>第四坚牢地神品二。<a id="a-KV"></a>初解题二。<a id="a-KW"></a>初正解名二。<a id="a-KX"></a>初所表之智立四悉。<a id="a-KY"></a>净名云。<a id="a-KZ"></a>智度菩萨母。<a id="a-Ka"></a>方便以为父。<a id="a-Kb"></a>一切众导师。<a id="a-Kc"></a>无不由是生。<a id="a-Kd"></a>上是天神。<a id="a-Ke"></a>天是阳故如父。<a id="a-Kf"></a>此既地神。<a id="a-Kg"></a>地是阴故如母。<a id="a-Kh"></a>一义也者。<a id="a-Ki"></a>父母不同故属世界。<a id="a-Kj"></a>天阳上覆地阴下载。<a id="a-Kk"></a>卉是草之总名。<a id="a-Kl"></a>木是树之都称。<a id="a-Km"></a>智度下合喻。<a id="a-Kn"></a>众善合卉木也。<a id="a-Ko"></a>各有下如檀破主悭。<a id="a-Kp"></a>乃至禅主破散。<a id="a-Kq"></a>五属缘因。<a id="a-Kr"></a>故未亡泯。<a id="a-Ks"></a>智破生法方无名相。<a id="a-Kt"></a>破恶中最故当对治。<a id="a-Ku"></a>智度复本破立俱忘。<a id="a-Kv"></a>故无等无上名第一义。<a id="a-Kw"></a>此于智度立四悉檀。<a id="a-Kx"></a>二智度法门下能召之名彰四德。<a id="a-Ky"></a>坚牢即常德。<a id="a-Kz"></a>地即乐净。<a id="a-L0"></a>无苦受故荷持一切。<a id="a-L1"></a>离染着故出生无尽。<a id="a-L2"></a>神即我德。<a id="a-L3"></a>威德力用悉自在故。<a id="a-L4"></a>二此品下明品意。<a id="a-L5"></a>二释文二。<a id="a-L6"></a>初分文。<a id="a-L7"></a>二随释三。<a id="a-L8"></a>初誓涌地味三。<a id="a-L9"></a>初明己身增长二。<a id="a-LA"></a>初生起八事。<a id="a-LB"></a>二随事释经。<a id="a-LC"></a>当依生起次第消之。<a id="a-LD"></a>经聚落者。<a id="a-LE"></a>落居也。<a id="a-LF"></a>人之聚居故名聚落。<a id="a-LG"></a>山泽者。<a id="a-LH"></a>下有水曰泽。<a id="a-LI"></a>宿卫谓止宿卫护。<a id="a-LJ"></a>五果者。<a id="a-LK"></a>即经云。<a id="a-LL"></a>寿命色力辩安也。<a id="a-LM"></a>此之五果由食而致。<a id="a-LN"></a>二从何下明眷属增长二。<a id="a-LO"></a>初生起五事。<a id="a-LP"></a>二随事释经。<a id="a-LQ"></a>五并如生起。<a id="a-LR"></a>经纵广者。<a id="a-LS"></a>南北曰纵。<a id="a-LT"></a>东西曰广。<a id="a-LU"></a>三从世下明报恩增长二。<a id="a-LV"></a>初生起六事。<a id="a-LW"></a>二随事释经亦如生起。<a id="a-LX"></a>二佛述成二。<a id="a-LY"></a>初标文。<a id="a-LZ"></a>二随释二。<a id="a-La"></a>初述成展转增长。<a id="a-Lb"></a>一约闻经下为成展转义。<a id="a-Lc"></a>故探取下科为出世也。<a id="a-Ld"></a>日夜受乐在次文耳。<a id="a-Le"></a>二述成供养增长。<a id="a-Lf"></a>经明供养是在人世也。<a id="a-Lg"></a>是人下往天世也。<a id="a-Lh"></a>日夜下至出世也。<a id="a-Li"></a>虽受天乐住乐法界故无所受。<a id="a-Lj"></a>是故名为不可思议微妙快乐。<a id="a-Lk"></a>三发誓护经二。<a id="a-Ll"></a>初分文二释义三。<a id="a-Lm"></a>并如分文。</p>
  <p id="aLn">第五散脂品二。<a id="a-Lo"></a>初解题二。<a id="a-Lp"></a>初释名并领二。<a id="a-Lq"></a>初翻梵名二。<a id="a-Lr"></a>初翻名。<a id="a-Ls"></a>二密有下示义。<a id="a-Lt"></a>密名顺世界。<a id="a-Lu"></a>密行可为人。<a id="a-Lv"></a>密智能对治。<a id="a-Lw"></a>密理是第一义。<a id="a-Lx"></a>皆约三法不纵不横。<a id="a-Ly"></a>非偏小凡下所知。<a id="a-Lz"></a>是故名等。<a id="a-M0"></a>悉称为密。<a id="a-M1"></a>注云云者。<a id="a-M2"></a>旨在于此。<a id="a-M3"></a>二盖此下明属领二。<a id="a-M4"></a>初明所属二。<a id="a-M5"></a>初正明所属。<a id="a-M6"></a>二余三下兼明三将。<a id="a-M7"></a>二管领下明所领二。<a id="a-M8"></a>初出部数二。<a id="a-M9"></a>初就方维明数。<a id="a-MA"></a>六方者。<a id="a-MB"></a>四方天地也。<a id="a-MC"></a>四维者。<a id="a-MD"></a>四隅也。<a id="a-ME"></a>二又说下约五大明数。<a id="a-MF"></a>此五各有主执之神故。<a id="a-MG"></a>二巡游下示功能。<a id="a-MH"></a>二闻经下明品来意。<a id="a-MI"></a>注云云者。<a id="a-MJ"></a>虽三天王各有神将。<a id="a-MK"></a>散脂为首。<a id="a-ML"></a>故独标名令释此意也。<a id="a-MM"></a>二文为下释文二。<a id="a-MN"></a>初分文。<a id="a-MO"></a>二随释四。<a id="a-MP"></a>初发誓护持二。<a id="a-MQ"></a>初经家叙。<a id="a-MR"></a>二正发誓。<a id="a-MS"></a>二述有能护之德二。<a id="a-MT"></a>初分文。<a id="a-MU"></a>二释义三。<a id="a-MV"></a>初标经。<a id="a-MW"></a>唯然上声。<a id="a-MX"></a>礼对曰唯。<a id="a-MY"></a>野对曰阿。<a id="a-MZ"></a>二述又下述二。<a id="a-Ma"></a>初节句立意。<a id="a-Mb"></a>二神既下总别释义二。<a id="a-Mc"></a>初总释三。<a id="a-Md"></a>初据名标义。<a id="a-Me"></a>大权所为有本有迹。<a id="a-Mf"></a>以智证真名之为本。<a id="a-Mg"></a>随情立俗名之为迹。<a id="a-Mh"></a>虽分本迹但立一名。<a id="a-Mi"></a>昔从密本垂于密迹。<a id="a-Mj"></a>今从密迹显乎密本。<a id="a-Mk"></a>垂迹之际。<a id="a-Ml"></a>此之密名。<a id="a-Mm"></a>但诠世俗统领神众有于密谋。<a id="a-Mn"></a>今对世尊叙护经德。<a id="a-Mo"></a>宜须显本。<a id="a-Mp"></a>此之密名。<a id="a-Mq"></a>合诠理智。<a id="a-Mr"></a>非是偏小贤圣所知。<a id="a-Ms"></a>称之为密。<a id="a-Mt"></a>散脂本迹既于此彰。<a id="a-Mu"></a>以验四王诸天神等。<a id="a-Mv"></a>皆是从本而垂迹化。<a id="a-Mw"></a>是故今释委论密义。<a id="a-Mx"></a>岂独能显诸天本迹。<a id="a-My"></a>亦乃能彰经体宗用。<a id="a-Mz"></a>二智若下依名释义二。<a id="a-N0"></a>初约境智释二。<a id="a-N1"></a>初释三。<a id="a-N2"></a>智即能观之三智。<a id="a-N3"></a>境即所观之三谛。<a id="a-N4"></a>正即显境智之非邪。<a id="a-N5"></a>能所互融邪正不二。<a id="a-N6"></a>密名显德其在兹乎。<a id="a-N7"></a>初初五句明智密二。<a id="a-N8"></a>初拣非浅深阶级者。<a id="a-N9"></a>别虽三智前空次假后中。<a id="a-NA"></a>此可言思何所论密。<a id="a-NB"></a>二即一下显密二。<a id="a-NC"></a>初约三智互融不出三也。<a id="a-ND"></a>初句即一智是三智。<a id="a-NE"></a>妙空智也。<a id="a-NF"></a>次句即三智是一智。<a id="a-NG"></a>妙假智也。<a id="a-NH"></a>后双非三一双照三一。<a id="a-NI"></a>即妙中智也。<a id="a-NJ"></a>若指诸法为一切者。<a id="a-NK"></a>未必尽备。<a id="a-NL"></a>以空假中为一切者。<a id="a-NM"></a>更无遗余矣。<a id="a-NN"></a>二若得下附文示融五句。<a id="a-NO"></a>即三智配释如下。<a id="a-NP"></a>二次五句明境密二。<a id="a-NQ"></a>初拣非智。<a id="a-NR"></a>知即可思口说即可议。<a id="a-NS"></a>那成密耶。<a id="a-NT"></a>二不可下示密二。<a id="a-NU"></a>初正示。<a id="a-NV"></a>境非智外。<a id="a-NW"></a>岂以偏小智之可知。<a id="a-NX"></a>识即是境。<a id="a-NY"></a>岂以六凡识之可识。<a id="a-NZ"></a>此明绝思也。<a id="a-Na"></a>境离名字岂以诸法名字名之。<a id="a-Nb"></a>境离言说岂以四句言说说之。<a id="a-Nc"></a>此明绝议也。<a id="a-Nd"></a>二而约下附文前三智云。<a id="a-Ne"></a>唯数唯密。<a id="a-Nf"></a>今虽五句句句皆云不可思议。<a id="a-Ng"></a>即唯数唯密也。<a id="a-Nh"></a>三后五句明正密二。<a id="a-Ni"></a>初拣非。<a id="a-Nj"></a>介尔对待皆非中正。<a id="a-Nk"></a>乃粗显法密义不成。<a id="a-Nl"></a>二即邪下示密二。<a id="a-Nm"></a>初直就理示邪正。<a id="a-Nn"></a>中边趣举其一。<a id="a-No"></a>收法毕尽。<a id="a-Np"></a>更欲与谁而论待对。<a id="a-Nq"></a>欲令解了强言中正。<a id="a-Nr"></a>二引思益证心通真妄。<a id="a-Ns"></a>今以分别有无分之。<a id="a-Nt"></a>言分别者。<a id="a-Nu"></a>分于邪正别于中边。<a id="a-Nv"></a>乃令诸法不正其中。<a id="a-Nw"></a>其失既然得可知矣。<a id="a-Nx"></a>二我行下结。<a id="a-Ny"></a>二又此下约三业释二。<a id="a-Nz"></a>初释。<a id="a-O0"></a>言一往者。<a id="a-O1"></a>既智境。<a id="a-O2"></a>正外傍显此义故也。<a id="a-O3"></a>散脂今就密名显本。<a id="a-O4"></a>本密必三。<a id="a-O5"></a>谓身口意。<a id="a-O6"></a>若其不尔。<a id="a-O7"></a>何能示现神将三业。<a id="a-O8"></a>令众不知。<a id="a-O9"></a>故未显本。<a id="a-OA"></a>前非同证者皆不能测。<a id="a-OB"></a>此乃三密使之然也。<a id="a-OC"></a>二所以下结。<a id="a-OD"></a>虽在三业言且不彰。<a id="a-OE"></a>复是密义。<a id="a-OF"></a>如先陀婆非智臣莫晓。<a id="a-OG"></a>三如此下结前生后。<a id="a-OH"></a>二世尊下别释。<a id="a-OI"></a>前以五句共明智密。<a id="a-OJ"></a>乃至五句共为正密。<a id="a-OK"></a>但以智等彰其密名故当总释。<a id="a-OL"></a>今于初五句分对三观。<a id="a-OM"></a>乃至后五句分对三身。<a id="a-ON"></a>故当别释。<a id="a-OO"></a>二初大师用三法释二。<a id="a-OP"></a>初正别释二。<a id="a-OQ"></a>初约离释义。<a id="a-OR"></a>二约合对题初三。<a id="a-OS"></a>初约五句别对三观三。<a id="a-OT"></a>初牒文示义。<a id="a-OU"></a>作观释者。<a id="a-OV"></a>此出散脂本修之行也。<a id="a-OW"></a>二知一下依义释句二。<a id="a-OX"></a>初二句示境。<a id="a-OY"></a>能生所生皆言一切法者。<a id="a-OZ"></a>如十二支。<a id="a-Oa"></a>皆是能生皆是所生。<a id="a-Ob"></a>能生生所生所生资能生。<a id="a-Oc"></a>能生名因。<a id="a-Od"></a>能资为缘。<a id="a-Oe"></a>因缘不尽生法无穷。<a id="a-Of"></a>此等即是所观境也。<a id="a-Og"></a>二了一下三句示三观三。<a id="a-Oh"></a>初一句空观。<a id="a-Oi"></a>了达虚无者。<a id="a-Oj"></a>悉从因缘无性实故虚。<a id="a-Ok"></a>离名相故无。<a id="a-Ol"></a>毕竟叵得方名了法。<a id="a-Om"></a>二知法下次句明假观。<a id="a-On"></a>了无性相名曰知空。<a id="a-Oo"></a>不碍缘起名为非空。<a id="a-Op"></a>以一切道起一切种。<a id="a-Oq"></a>名道种智。<a id="a-Or"></a>此智分别十界假名。<a id="a-Os"></a>海印森罗而有差别而或作无字必误也。</p>
 </body>
</html>