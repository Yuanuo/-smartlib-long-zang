<!doctype html>
<html id="z3IBWbw1OT" data-ver="957">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第五下</h1>
  <p id="a2">三如法下后句明中观。<a id="a-3"></a>以二观等者。<a id="a-4"></a>出安住行相也。<a id="a-5"></a>圆论三观。<a id="a-6"></a>若非一心观体则纵。<a id="a-7"></a>若其不以二为方便中为真实。<a id="a-8"></a>观体则横。<a id="a-9"></a>今论三观不纵不横。<a id="a-A"></a>如此修之。<a id="a-B"></a>即能安住十界之法。<a id="a-C"></a>如于本性即修成性。<a id="a-D"></a>功由一心三观之力也。<a id="a-E"></a>故荆溪云。<a id="a-F"></a>以正观安故。<a id="a-G"></a>世谛方成不思议也。<a id="a-H"></a>此则双遮中道也。<a id="a-I"></a>双照二谛故言含受。<a id="a-J"></a>遮乃遮情。<a id="a-K"></a>照则照性。<a id="a-L"></a>边情既泯二谛皆中。<a id="a-M"></a>中既不偏。<a id="a-N"></a>是故空假各含一切。<a id="a-O"></a>经云。<a id="a-P"></a>于一切法含受一切法。<a id="a-Q"></a>不作双照中道解之。<a id="a-R"></a>经意莫显也。<a id="a-S"></a>三若三下结观名密二。<a id="a-T"></a>初拣非。<a id="a-U"></a>二即一下示密。<a id="a-V"></a>即一而三故不一。<a id="a-W"></a>即三而一故不异。<a id="a-X"></a>纵横并别非之例知。<a id="a-Y"></a>欲知等者。<a id="a-Z"></a>兼用口密以结此文。<a id="a-a"></a>二约次五句别对三脱。<a id="a-b"></a>此明散脂自显本地。<a id="a-c"></a>已证解脱而兼三谛者。<a id="a-d"></a>得脱由见谛也。<a id="a-e"></a>三初牒文示义。<a id="a-f"></a>二现见下依义释句三。<a id="a-g"></a>初一句示圆净。<a id="a-h"></a>实智照不思议真谛者。<a id="a-i"></a>真谛体是性德般若。<a id="a-j"></a>全性起修名为实智。<a id="a-k"></a>谛非般若宁发实智。<a id="a-l"></a>此谛离缚乃成分满。<a id="a-m"></a>圆净解脱。<a id="a-n"></a>当知理果终始一如。<a id="a-o"></a>二三句示方便净。<a id="a-p"></a>随机屈曲因果废兴。<a id="a-q"></a>皆是权智照不思议俗谛。<a id="a-r"></a>俗谛体是性德解脱全性起修名为权智。<a id="a-s"></a>离缚乃成分满方便净解脱。<a id="a-t"></a>理果不二准前可知。<a id="a-u"></a>三后一句示性净。<a id="a-v"></a>前云智光乃至智聚。<a id="a-w"></a>四名但召能照之智。<a id="a-x"></a>唯此智境虽亦标智体。<a id="a-y"></a>是谛理义当所照。<a id="a-z"></a>故疏引经法如如智。<a id="a-10"></a>此智与法如如冥故。<a id="a-11"></a>意彰境智如如不二。<a id="a-12"></a>然而此说人皆知之。<a id="a-13"></a>所解终成二物相合。<a id="a-14"></a>盖以不晓境智之体故也。<a id="a-15"></a>欲知境体。<a id="a-16"></a>须简顽境及偏小妄心假立真如。<a id="a-17"></a>此境安能与智不二。<a id="a-18"></a>今依马鸣立境体者。<a id="a-19"></a>所谓本觉。<a id="a-1A"></a>其智体者。<a id="a-1B"></a>所谓始觉。<a id="a-1C"></a>故起信论云。<a id="a-1D"></a>所言觉义者。<a id="a-1E"></a>谓心体离念离念相者。<a id="a-1F"></a>等虚空界无所不遍。<a id="a-1G"></a>法界一相即是如来常住法身。<a id="a-1H"></a>依此法身说名本学(文毕)此觉是性。<a id="a-1I"></a>全性起修名为始觉。<a id="a-1J"></a>论云。<a id="a-1K"></a>始觉者。<a id="a-1L"></a>即同本觉。<a id="a-1M"></a>既云离念。<a id="a-1N"></a>岂有思议。<a id="a-1O"></a>既等虚空无所不遍。<a id="a-1P"></a>岂有一时一尘一心而非本觉乃始觉耶。<a id="a-1Q"></a>是故得云三世十方生佛依正为所观境。<a id="a-1R"></a>三世一方生佛依正为能观智。<a id="a-1S"></a>境智名别其体不殊。<a id="a-1T"></a>是故能所二而不二。<a id="a-1U"></a>境照于境。<a id="a-1V"></a>境照于智。<a id="a-1W"></a>智照于智。<a id="a-1X"></a>智照于境。<a id="a-1Y"></a>此四句说。<a id="a-1Z"></a>说即无说。<a id="a-1a"></a>无说而说。<a id="a-1b"></a>此四句照。<a id="a-1c"></a>照而无照。<a id="a-1d"></a>无照而照。<a id="a-1e"></a>不可思议智境斯之谓欤。<a id="a-1f"></a>此之智境须论六即。<a id="a-1g"></a>今是分真究竟二位。<a id="a-1h"></a>三若三下结脱名密二。<a id="a-1i"></a>初简非。<a id="a-1j"></a>二以不下示密俱例前。<a id="a-1k"></a>三约后五句别对三身三。<a id="a-1l"></a>初牒文示义。<a id="a-1m"></a>二正解下依义释句三。<a id="a-1n"></a>初二句示报。<a id="a-1o"></a>正解能显体等者。<a id="a-1p"></a>此乃似解能显真体。<a id="a-1q"></a>真体乃是性德般若。<a id="a-1r"></a>既得显发即能观。<a id="a-1s"></a>达根本无明故名正观。<a id="a-1t"></a>而言报身者。<a id="a-1u"></a>在心名观就身名报。<a id="a-1v"></a>四十二位皆得论之。<a id="a-1w"></a>二得正下二句示应。<a id="a-1x"></a>分别约法知药病也。<a id="a-1y"></a>解缘约机知生熟也。<a id="a-1z"></a>非此解别则无应身。<a id="a-20"></a>故应身对机未熟而出。<a id="a-21"></a>乃名待时。<a id="a-22"></a>已发后出乃名过时。<a id="a-23"></a>啐啄同时是应机相。<a id="a-24"></a>三一句示法无觉等者。<a id="a-25"></a>此义须对报应简之。<a id="a-26"></a>秖一大觉而有寂照及非寂照三种之能。<a id="a-27"></a>故名三身。<a id="a-28"></a>觉即照觉能照理故。<a id="a-29"></a>即是报身。<a id="a-2A"></a>无觉即寂觉能现形故。<a id="a-2B"></a>即是应身。<a id="a-2C"></a>今云无觉无不觉者。<a id="a-2D"></a>即非照非寂觉。<a id="a-2E"></a>能双亡双用名究竟觉。<a id="a-2F"></a>即是法身。<a id="a-2G"></a>是故三身名为三佛。<a id="a-2H"></a>三种之了亦复如是。<a id="a-2I"></a>就身名觉就心名了。<a id="a-2J"></a>三义宛然。<a id="a-2K"></a>三若此下结身名密二。<a id="a-2L"></a>初简非。<a id="a-2M"></a>二非一下示密可见。<a id="a-2N"></a>二约正下约合对题二。<a id="a-2O"></a>初合三德。<a id="a-2P"></a>对题上文约正明于三身。<a id="a-2Q"></a>观明三观脱明三脱。<a id="a-2R"></a>三三皆可对金光明。<a id="a-2S"></a>此明离也。<a id="a-2T"></a>今合三身为一法身。<a id="a-2U"></a>但对金字合于三观。<a id="a-2V"></a>为一般若。<a id="a-2W"></a>但对光字合于三脱。<a id="a-2X"></a>为一解脱。<a id="a-2Y"></a>但对明字。<a id="a-2Z"></a>诸经诸论以三德等。<a id="a-2a"></a>作修二性一说者。<a id="a-2b"></a>圆人解之。<a id="a-2c"></a>是合三义。<a id="a-2d"></a>此意至妙。<a id="a-2e"></a>学者应知。<a id="a-2f"></a>二三德下明五章皆密。<a id="a-2g"></a>三德是佛所证密藏。<a id="a-2h"></a>以被机故说金光明微密之教。<a id="a-2i"></a>散脂本因禀此密教而生密解。<a id="a-2j"></a>即闻密名也。<a id="a-2k"></a>住理乃是显于密体也。<a id="a-2l"></a>行行乃是修于密宗也。<a id="a-2m"></a>利他乃是起于密用也。<a id="a-2n"></a>不言教者。<a id="a-2o"></a>同佛故也。<a id="a-2p"></a>二复次下明互通。<a id="a-2q"></a>虽作三身三脱三观。<a id="a-2r"></a>三节解之而十五句。<a id="a-2s"></a>一一皆是金光明海体量高广。<a id="a-2t"></a>故使名义展转相释。<a id="a-2u"></a>如涅槃中百句解脱。<a id="a-2v"></a>以一一句皆是三德微密藏。<a id="a-2w"></a>故大师释句句具百成于万句。<a id="a-2x"></a>今举正解具十四句。<a id="a-2y"></a>能具成十五句。<a id="a-2z"></a>合云由正解故正观。<a id="a-30"></a>由正解故得正分别。<a id="a-31"></a>由正解故正解。<a id="a-32"></a>于缘由正解故正能觉了。<a id="a-33"></a>由正解故不思议智光。<a id="a-34"></a>乃至由正解故。<a id="a-35"></a>于一切法含受一切法。<a id="a-36"></a>以正解一句为首既然。<a id="a-37"></a>余句为首例亦如是。<a id="a-38"></a>乃成一百七十五句以体量一贯故名义相成。<a id="a-39"></a>疏于三五皆举头句。<a id="a-3A"></a>例于四句皆十五句。<a id="a-3B"></a>注云云令此销释也。<a id="a-3C"></a>二又作下用五性释所用。<a id="a-3D"></a>五种皆名佛者。<a id="a-3E"></a>是果德故皆称。<a id="a-3F"></a>性者不改义故。<a id="a-3G"></a>若将此五对今三节五句义者。<a id="a-3H"></a>能显散脂本证圆常。<a id="a-3I"></a>迹用周遍。<a id="a-3J"></a>护经德妙利人益深。<a id="a-3K"></a>此乃今家对释意也。<a id="a-3L"></a>文二。<a id="a-3M"></a>初大师对初五句二。<a id="a-3N"></a>初示五性异同二。<a id="a-3O"></a>初明三种不异。<a id="a-3P"></a>正谓中正。<a id="a-3Q"></a>缘谓助缘。<a id="a-3R"></a>了谓觉了。<a id="a-3S"></a>此三名义诸师立同故云不异。<a id="a-3T"></a>二又一下明二性出没二。<a id="a-3U"></a>初二家立异二。<a id="a-3V"></a>初明异相。<a id="a-3W"></a>果性者。<a id="a-3X"></a>缘了所克智断果也。<a id="a-3Y"></a>境果者。<a id="a-3Z"></a>缘了所转境界。<a id="a-3a"></a>即阴等十种境也。<a id="a-3b"></a>果及果果者。<a id="a-3c"></a>果则别在智德。<a id="a-3d"></a>果果者。<a id="a-3e"></a>则在断德。<a id="a-3f"></a>智德之上又加断德。<a id="a-3g"></a>故重言果。<a id="a-3h"></a>此之二二皆称性者。<a id="a-3i"></a>悉以常住不改为义。<a id="a-3j"></a>境界不改者。<a id="a-3k"></a>修恶即性恶故也。<a id="a-3l"></a>二若作下明开合。<a id="a-3m"></a>没境界性为缘因所摄者。<a id="a-3n"></a>阴等十境乃是正观近方便法。<a id="a-3o"></a>亲发了因故可摄属缘因也。<a id="a-3p"></a>没果果性为果性所摄者。<a id="a-3q"></a>智断虽殊俱名果故。<a id="a-3r"></a>二虽开下五数不亏。<a id="a-3s"></a>二今以下约五句对性二。<a id="a-3t"></a>初对初家。<a id="a-3u"></a>五性安乐性即正因佛性者。<a id="a-3v"></a>安乐乃是涅槃之义。<a id="a-3w"></a>具足三法。<a id="a-3x"></a>今就合说但名正因。<a id="a-3y"></a>世出世等者。<a id="a-3z"></a>六道是世间因果。<a id="a-40"></a>三乘是出世因果。<a id="a-41"></a>言因佛性者。<a id="a-42"></a>境界之性但齐九界十如。<a id="a-43"></a>是法望佛是因。<a id="a-44"></a>以其佛界十如是法望九称果。<a id="a-45"></a>皆属能观不名境界。<a id="a-46"></a>故起信论但以九相而为境界。<a id="a-47"></a>是故业相名细中细为佛境界。<a id="a-48"></a>又云。<a id="a-49"></a>依转识故说名境界。<a id="a-4A"></a>而此证者无有境界可说。<a id="a-4B"></a>故知境界是九界法。<a id="a-4C"></a>若尔何名佛性。<a id="a-4D"></a>良以果人不独成就佛界十法。<a id="a-4E"></a>亦能成就九界十法。<a id="a-4F"></a>是故千法众生虽具体用不彰。<a id="a-4G"></a>唯佛究竟圆融自在。<a id="a-4H"></a>所以因法是果人性。<a id="a-4I"></a>二若作下对次家。<a id="a-4J"></a>五性境界既以合入缘因。<a id="a-4K"></a>遂取知法分齐之句。<a id="a-4L"></a>而为果性究尽实相。<a id="a-4M"></a>名智照分明。<a id="a-4N"></a>见无分齐之分齐也。<a id="a-4O"></a>如云智度大海佛穷其底。<a id="a-4P"></a>岂非无底而为底耶。<a id="a-4Q"></a>乃以安住诸法如性。<a id="a-4R"></a>一切皆能舍受一切。<a id="a-4S"></a>同名果果性。<a id="a-4T"></a>此则果后任运永水双遮双照也。<a id="a-4U"></a>二若然下章安例两五句二。<a id="a-4V"></a>初例上合对。<a id="a-4W"></a>二师虽下准义须释。<a id="a-4X"></a>五性秖是开于三法。<a id="a-4Y"></a>三番五句既其番番对于三法。<a id="a-4Z"></a>亦合番番对于五性。<a id="a-4a"></a>后之二番大师不释。<a id="a-4b"></a>意云可见。<a id="a-4c"></a>章安恐后学不知。<a id="a-4d"></a>故略指云义例应尔。<a id="a-4e"></a>复令讲者伸释其意。<a id="a-4f"></a>故云准须释出等也。<a id="a-4g"></a>第二番中智光是了因性。<a id="a-4h"></a>智炬是境界性。<a id="a-4i"></a>知境不滥如炬照物。<a id="a-4j"></a>智行是缘因性。<a id="a-4k"></a>智聚是果性智境是正因性若依次师没境界性者。<a id="a-4l"></a>则智炬是果果性。<a id="a-4m"></a>断德对机不滥也。<a id="a-4n"></a>第三番中正解显体。<a id="a-4o"></a>是了因性。<a id="a-4p"></a>正观体显既当报身。<a id="a-4q"></a>合是果性。<a id="a-4r"></a>正能分别是境界性。<a id="a-4s"></a>正解于圆是缘因性。<a id="a-4t"></a>正能觉了是正因性。<a id="a-4u"></a>若依次师没境界性。<a id="a-4v"></a>则以正能分别为果果性。<a id="a-4w"></a>果后应机任运分明也。<a id="a-4x"></a>三世尊以是下结。<a id="a-4y"></a>三从世下发誓充益二。<a id="a-4z"></a>初分文示好。<a id="a-50"></a>二依此消文二。<a id="a-51"></a>初益能化经三。<a id="a-52"></a>初世尊下益口业。<a id="a-53"></a>二众味下益身业。<a id="a-54"></a>三心进下益意业。<a id="a-55"></a>二以是下益所化经三。<a id="a-56"></a>初未种令种。<a id="a-57"></a>二若有下已种令熟。<a id="a-58"></a>三无量下已熟令脱。<a id="a-59"></a>问既得智聚又摄福聚。<a id="a-5A"></a>斯乃真似二种庄严。<a id="a-5B"></a>合居方便及实报土。<a id="a-5C"></a>经那但云无量千劫人天受乐。<a id="a-5D"></a>答须知十益皆悉不离二十五有。<a id="a-5E"></a>此中乃是人天方便人天实报。<a id="a-5F"></a>故仁王般若云。<a id="a-5G"></a>出三界外更有众生界者。<a id="a-5H"></a>此是外道大有经说。<a id="a-5I"></a>须知四土若横若竖。<a id="a-5J"></a>秖在三界一处而论。<a id="a-5K"></a>学者宜审。<a id="a-5L"></a>四从南下归敬三宝。<a id="a-5M"></a>一切众经初皆归敬者。<a id="a-5N"></a>谓结集经者。<a id="a-5O"></a>皆有归敬。<a id="a-5P"></a>在通叙前。<a id="a-5Q"></a>此方好略译人省之。<a id="a-5R"></a>亦有存者。<a id="a-5S"></a>如萨遮尼干子所说经初云。<a id="a-5T"></a>归命大智海毗卢遮那佛。<a id="a-5U"></a>注云。<a id="a-5V"></a>外国本一切经首皆有此句。<a id="a-5W"></a>诸论下即造论者。<a id="a-5X"></a>归敬也。<a id="a-5Y"></a>如智度起信等。<a id="a-5Z"></a>三宝者。<a id="a-5a"></a>佛法可知。<a id="a-5b"></a>功德大辩即菩萨理和僧也。<a id="a-5c"></a>南无此云归命。<a id="a-5d"></a>二正论善集明人王往日通经二。<a id="a-5e"></a>初正论品二。<a id="a-5f"></a>初解题二。<a id="a-5g"></a>初正释题二初直释二字。<a id="a-5h"></a>世圣者。<a id="a-5i"></a>谓轮王也。<a id="a-5j"></a>易曰。<a id="a-5k"></a>备物致用立功成器。<a id="a-5l"></a>以为天下利莫大乎圣人。<a id="a-5m"></a>管子曰。<a id="a-5n"></a>圣人若天然无私覆也。<a id="a-5o"></a>若地然无私载也。<a id="a-5p"></a>此皆言世间圣人。<a id="a-5q"></a>出世圣。<a id="a-5r"></a>谓三乘果人断惑证理名圣也。<a id="a-5s"></a>核者。<a id="a-5t"></a>说文云。<a id="a-5u"></a>考事之实也。<a id="a-5v"></a>核事实则世间正论可治国。<a id="a-5w"></a>核理实则出世正论可以诣道。<a id="a-5x"></a>二此品下委明四悉。<a id="a-5y"></a>谓世间正论而有四益。<a id="a-5z"></a>皆引孝经结成其义。<a id="a-60"></a>文为四。<a id="a-61"></a>初世界。<a id="a-62"></a>先王旧法。<a id="a-63"></a>即世间事实。<a id="a-64"></a>世世不同。<a id="a-65"></a>即世界意也。<a id="a-66"></a>二王行下为人。<a id="a-67"></a>百谷者。<a id="a-68"></a>杨泉物理论云。<a id="a-69"></a>梁者。<a id="a-6A"></a>黍稷之总名。<a id="a-6B"></a>稻者。<a id="a-6C"></a>粳糯之总名。<a id="a-6D"></a>菽者。<a id="a-6E"></a>众豆之总名。<a id="a-6F"></a>三谷各二十为六十。<a id="a-6G"></a>蔬果之实助谷各二十凡为百谷。<a id="a-6H"></a>社稷者。<a id="a-6I"></a>孝经纬曰。<a id="a-6J"></a>社土地之主也。<a id="a-6K"></a>土地阔不可尽敬故。<a id="a-6L"></a>封土为社以报功也。<a id="a-6M"></a>稷五谷之长也。<a id="a-6N"></a>谷众不可遍祭。<a id="a-6O"></a>故立稷神以祭之。<a id="a-6P"></a>礼记曰。<a id="a-6Q"></a>厉山氏之子(厉或作列)柱及周弃为稷(厉山氏之有天下也。<a id="a-6R"></a>其子柱。<a id="a-6S"></a>能植百谷夏之衰也。<a id="a-6T"></a>周弃继之故祀为稷神)。<a id="a-6U"></a>共工氏之子后土为社(共工氏之霸九州也。<a id="a-6V"></a>其子曰。<a id="a-6W"></a>后土能平九州。<a id="a-6X"></a>故祀为社)民用和穆者。<a id="a-6Y"></a>人民被服其教自相和睦。<a id="a-6Z"></a>尊卑上下无相怨者。<a id="a-6a"></a>三对治。<a id="a-6b"></a>内奸谓乱臣贼子。<a id="a-6c"></a>孔安国曰。<a id="a-6d"></a>在内曰奸。<a id="a-6e"></a>在外曰宄。<a id="a-6f"></a>祸乱下祸者。<a id="a-6g"></a>谓善人逢殃。<a id="a-6h"></a>乱者谓臣下悖逆作起也。<a id="a-6i"></a>灾者天反时风雨不节也。<a id="a-6j"></a>害者地反时水旱伤稼也。<a id="a-6k"></a>四第一义。<a id="a-6l"></a>本金光明者。<a id="a-6m"></a>即四王品云。<a id="a-6n"></a>所作国事所造世论。<a id="a-6o"></a>皆因此经也。<a id="a-6p"></a>至德要道者。<a id="a-6q"></a>至谓穷理之极要。<a id="a-6r"></a>谓以一总众谓兹正论是先王旧法。<a id="a-6s"></a>为德之极道之要也。<a id="a-6t"></a>前之三悉属于世间。<a id="a-6u"></a>且就未辨。<a id="a-6v"></a>今此第四兼出世足。<a id="a-6w"></a>故双明本末之义。<a id="a-6x"></a>令其闻者解悟两种第一义故。<a id="a-6y"></a>钝者但得世间要道。<a id="a-6z"></a>此从末也。<a id="a-70"></a>利者乃悟出世要道。<a id="a-71"></a>此从本也。<a id="a-72"></a>增益天德亦须两分。<a id="a-73"></a>从末者益但生天若从本者益在义天。<a id="a-74"></a>亦兼净天。<a id="a-75"></a>以金光明属通教故。<a id="a-76"></a>二此文下明来意。<a id="a-77"></a>冥圣者。<a id="a-78"></a>即诸天是冥圣也。<a id="a-79"></a>故法华三昧云。<a id="a-7A"></a>一切冥空。<a id="a-7B"></a>二释文二。<a id="a-7C"></a>初分文。<a id="a-7D"></a>二随释二。<a id="a-7E"></a>初长行。<a id="a-7F"></a>经受灌顶位者。<a id="a-7G"></a>华严三十九云。<a id="a-7H"></a>转轮圣王所生太子。<a id="a-7I"></a>母是正后身相具足。<a id="a-7J"></a>其转轮王。<a id="a-7K"></a>令此太子坐白象宝妙金之座。<a id="a-7L"></a>张大网幔建大法幢。<a id="a-7M"></a>然香散华奏诸音乐。<a id="a-7N"></a>取四大海水置金瓶内。<a id="a-7O"></a>王执此瓶灌太子顶。<a id="a-7P"></a>是时即名受王职位。<a id="a-7Q"></a>堕在灌顶刹利之数。<a id="a-7R"></a>即能具足行十善道。<a id="a-7S"></a>亦得名转轮圣王。<a id="a-7T"></a>二偈颂二。<a id="a-7U"></a>初分文。<a id="a-7V"></a>二随释四。<a id="a-7W"></a>初集众三如分科。<a id="a-7X"></a>二次四下发问二。<a id="a-7Y"></a>初分文。<a id="a-7Z"></a>二释义四如分文三结问开答。<a id="a-7a"></a>四梵天答二。<a id="a-7b"></a>初述意分文二。<a id="a-7c"></a>初述意。<a id="a-7d"></a>佛经释天子义。<a id="a-7e"></a>此文最显。<a id="a-7f"></a>若儒教则云王者。<a id="a-7g"></a>父天母地。<a id="a-7h"></a>为天子之故。<a id="a-7i"></a>援神契曰。<a id="a-7j"></a>天覆地载。<a id="a-7k"></a>谓之天子。<a id="a-7l"></a>二分文。<a id="a-7m"></a>二随文释义二。<a id="a-7n"></a>初略答四。<a id="a-7o"></a>初许答。<a id="a-7p"></a>二答。<a id="a-7q"></a>王义经故称人王者。<a id="a-7r"></a>谥法曰。<a id="a-7s"></a>德象天地称帝。<a id="a-7t"></a>仁义所生称王。<a id="a-7u"></a>白虎通曰。<a id="a-7v"></a>王者往也。<a id="a-7w"></a>天下所归往也。<a id="a-7x"></a>三答天下答问天义二。<a id="a-7y"></a>初指出三义。<a id="a-7z"></a>未入等是一义。<a id="a-80"></a>分德是一义。<a id="a-81"></a>力加是一义。<a id="a-82"></a>二以护下明答。<a id="a-83"></a>三问三。<a id="a-84"></a>初以护胎答第二问。<a id="a-85"></a>未入护者。<a id="a-86"></a>犹在中阴。<a id="a-87"></a>已入护者。<a id="a-88"></a>处在胎藏。<a id="a-89"></a>此之二时多为鬼害。<a id="a-8A"></a>故假天护。<a id="a-8B"></a>二以分德答第一问。<a id="a-8C"></a>三以力加答三四问。<a id="a-8D"></a>前第三问处王宫殿。<a id="a-8E"></a>何故名天。<a id="a-8F"></a>四问以人法治世。<a id="a-8G"></a>那得名天。<a id="a-8H"></a>故今答中虽处人宫天力加故。<a id="a-8I"></a>自在如天。<a id="a-8J"></a>答第三问也。<a id="a-8K"></a>遮恶劝善令人生天。<a id="a-8L"></a>答第四问也。<a id="a-8M"></a>四从半下。<a id="a-8N"></a>重答问王义二。<a id="a-8O"></a>初正明人王三义三。<a id="a-8P"></a>初明执乐名王。<a id="a-8Q"></a>王执此乐者。<a id="a-8R"></a>谓持礼乐以化民也。<a id="a-8S"></a>孝经曰。<a id="a-8T"></a>导之以礼乐。<a id="a-8U"></a>而民和睦。<a id="a-8V"></a>乐记曰。<a id="a-8W"></a>大乐必易大礼必简。<a id="a-8X"></a>乐至则无怨礼至则不争。<a id="a-8Y"></a>揖让而治天下者。<a id="a-8Z"></a>礼乐之谓也。<a id="a-8a"></a>使天下去明乐之化成也。<a id="a-8b"></a>京房易候云。<a id="a-8c"></a>太平之时十日一雨。<a id="a-8d"></a>凡岁三十六雨。<a id="a-8e"></a>此休征时若之应。<a id="a-8f"></a>风土记曰。<a id="a-8g"></a>击壤者以木作之。<a id="a-8h"></a>前广后锐长尺三四寸。<a id="a-8i"></a>其形如履。<a id="a-8j"></a>腊节僮少以为戏也。<a id="a-8k"></a>逸士传。<a id="a-8l"></a>帝尧之时。<a id="a-8m"></a>有老人击壤于路曰。<a id="a-8n"></a>吾日出而作日入而息。<a id="a-8o"></a>凿井而饮耕田而食。<a id="a-8p"></a>帝何力于我哉。<a id="a-8q"></a>岂非至圣之德。<a id="a-8r"></a>为而不宰玄功赞运。<a id="a-8s"></a>是以百姓日用不知。<a id="a-8t"></a>竹马儿童所戏也。<a id="a-8u"></a>人王执乐治国故。<a id="a-8v"></a>得天下和平老幼俱乐其性也。<a id="a-8w"></a>二明遮恶名王。<a id="a-8x"></a>即经云。<a id="a-8y"></a>罗刹魁脍等以能遮暴恶故。<a id="a-8z"></a>亦名罗刹魁脍也以亦名二字贯下。<a id="a-90"></a>如罗刹中魁卒。<a id="a-91"></a>故众鬼不敢为非也。<a id="a-92"></a>三明父母名王。<a id="a-93"></a>即是王为民之父母也。<a id="a-94"></a>诲示祸福等者。<a id="a-95"></a>谓违仁义者致刑罚。<a id="a-96"></a>是祸恶也。<a id="a-97"></a>录仁义而授爵禄。<a id="a-98"></a>是福善也。<a id="a-99"></a>制礼以检其迹。<a id="a-9A"></a>作乐以和其心。<a id="a-9B"></a>故乐记曰。<a id="a-9C"></a>乐者为同礼者为异。<a id="a-9D"></a>同则相亲异则相敬。<a id="a-9E"></a>民知禁者民知有禁令也。<a id="a-9F"></a>二能为下兼显天子三义。<a id="a-9G"></a>因中说果者。<a id="a-9H"></a>以礼乐化民必生天上。<a id="a-9I"></a>故二从若下广答二。<a id="a-9J"></a>初分文。<a id="a-9K"></a>释义二。<a id="a-9L"></a>初广明非法失于六义。<a id="a-9M"></a>二广明正治得于六义。<a id="a-9N"></a>此六经文前后相参故。<a id="a-9O"></a>并前段皆不细分。<a id="a-9P"></a>讲者当以六义得失对文销之。<a id="a-9Q"></a>其理自会。<a id="a-9R"></a>二此中下示观明本二。<a id="a-9S"></a>初令思观义自思之者。<a id="a-9T"></a>禀斯宗人合知三种修观之法。<a id="a-9U"></a>故疏不示令其自思。<a id="a-9V"></a>今恐后学未能别之。<a id="a-9W"></a>不免略说。<a id="a-9X"></a>此于三种是托事观。<a id="a-9Y"></a>谓托世天明于谛境。<a id="a-9Z"></a>托于人王明于妙观。<a id="a-9a"></a>即此一念性是义天。<a id="a-9b"></a>依止此天能令此观不起边倒。<a id="a-9c"></a>名天护义中观也。<a id="a-9d"></a>观合义天同天之德。<a id="a-9e"></a>不分而分名天分德。<a id="a-9f"></a>空观也。<a id="a-9g"></a>义天神力加妙观故。<a id="a-9h"></a>能历诸境皆得圆融。<a id="a-9i"></a>假观也。<a id="a-9j"></a>又托人王修理观者。<a id="a-9k"></a>全谛起观中观。<a id="a-9l"></a>双照即父母义空观。<a id="a-9m"></a>伏惑即魁脍义假观。<a id="a-9n"></a>立法即执乐义。<a id="a-9o"></a>此谛此观皆离纵横。<a id="a-9p"></a>秖于一心具兹六义。<a id="a-9q"></a>二设问明本二。<a id="a-9r"></a>初设问。<a id="a-9s"></a>上四王品云。<a id="a-9t"></a>阎浮提内诸国王等所作国事。<a id="a-9u"></a>所造世论皆因此经。<a id="a-9v"></a>岂非正论以金光明而为其本。<a id="a-9w"></a>欲令答示即末之本。<a id="a-9x"></a>故兴此问。<a id="a-9y"></a>二天者下答示二。<a id="a-9z"></a>初正示方等所说。<a id="a-A0"></a>岂有一事不本于理。<a id="a-A1"></a>如向散脂翻为密者。<a id="a-A2"></a>常所称呼。<a id="a-A3"></a>岂知召于秘妙三法。<a id="a-A4"></a>今于此典自叙密名十五句义。<a id="a-A5"></a>斯乃委彰世名之本。<a id="a-A6"></a>此之正论是梵王说梵王之本。<a id="a-A7"></a>诸经开为法身菩萨。<a id="a-A8"></a>法身菩萨随所住处。<a id="a-A9"></a>是常寂光。<a id="a-AA"></a>以身例口。<a id="a-AB"></a>随有所说无非秘藏。<a id="a-AC"></a>今之正论既金光明而为其本。<a id="a-AD"></a>岂可末事暂乖本理。<a id="a-AE"></a>水波金器本末同时。<a id="a-AF"></a>以金光明具世间法故。<a id="a-AG"></a>即世名而可示本。<a id="a-AH"></a>自此为二。<a id="a-AI"></a>初明末即于本二。<a id="a-AJ"></a>初就天子三义示本。<a id="a-AK"></a>应先了知。<a id="a-AL"></a>此金光明是法非譬。<a id="a-AM"></a>以法报应是金光明异名故也。<a id="a-AN"></a>天者第一义天也。<a id="a-AO"></a>子者无上众生本来人也。<a id="a-AP"></a>揽金光明妙三实法为此假人。<a id="a-AQ"></a>此人依止第一义天。<a id="a-AR"></a>本离八倒是天护义。<a id="a-AS"></a>此人智光冥法身。<a id="a-AT"></a>金德与法同为分德义。<a id="a-AU"></a>此人应益名之为明。<a id="a-AV"></a>义天之力之所加也。<a id="a-AW"></a>二又父下约人王三义示本。<a id="a-AX"></a>此妙假人体是金故双具权实。<a id="a-AY"></a>能与一切而作父母体。<a id="a-AZ"></a>是光故照惑本空即遮恶义。<a id="a-Aa"></a>体是明故能生众善。<a id="a-Ab"></a>既执乐义。<a id="a-Ac"></a>二以此下明末从本立。<a id="a-Ad"></a>如上所示本之六义。<a id="a-Ae"></a>因果六位皆即此义。<a id="a-Af"></a>此义能作世出世间一切事本。<a id="a-Ag"></a>今即此本而谈正论。<a id="a-Ah"></a>其圆教机闻治国事即达其本。<a id="a-Ai"></a>乃能顿治四种之国。<a id="a-Aj"></a>二如半下例结。<a id="a-Ak"></a>经于一人而立人天两种之称。<a id="a-Al"></a>意显此论通世出世也。<a id="a-Am"></a>释善集品二。<a id="a-An"></a>初解题二。<a id="a-Ao"></a>初正解题二。<a id="a-Ap"></a>初释善集得名二。<a id="a-Aq"></a>初据名广集。<a id="a-Ar"></a>六善海导师。<a id="a-As"></a>谓海中船师。<a id="a-At"></a>善法虽多不出此六。<a id="a-Au"></a>二附文别集檀智二。<a id="a-Av"></a>初明摄六檀。<a id="a-Aw"></a>能摄六智能导五成就二严。<a id="a-Ax"></a>故举兹两。<a id="a-Ay"></a>二提如下示经文二。<a id="a-Az"></a>初正示经。<a id="a-B0"></a>经举此二其相深广。<a id="a-B1"></a>宝满四洲尽奉三宝。<a id="a-B2"></a>兴隆事广合掌而立听。<a id="a-B3"></a>金光明证悟理深。<a id="a-B4"></a>二檀智下例余行。<a id="a-B5"></a>此王心大集善不轻檀智深广。<a id="a-B6"></a>在文既然。<a id="a-B7"></a>验余所修皆非聊尔。<a id="a-B8"></a>二此六下用悉檀立品。<a id="a-B9"></a>总举六度。<a id="a-BA"></a>名数不同是世界。<a id="a-BB"></a>五度望智且在事善。<a id="a-BC"></a>属为人。<a id="a-BD"></a>智照五度破取相恶。<a id="a-BE"></a>属对治达六法界绝乎思议皆到彼岸。<a id="a-BF"></a>名第一义。<a id="a-BG"></a>此王具集四悉檀善。<a id="a-BH"></a>故以其名立今品目。<a id="a-BI"></a>二此品下明来意。<a id="a-BJ"></a>治国之论是世正见。<a id="a-BK"></a>听金光明是出世间上上正见。<a id="a-BL"></a>夜睡梦中闻佛功德。<a id="a-BM"></a>是感动圣及见比丘名曰宝。<a id="a-BN"></a>冥是感动贤。<a id="a-BO"></a>纵入分真望佛名贤。<a id="a-BP"></a>二释文二。<a id="a-BQ"></a>初分文释义二。<a id="a-BR"></a>初分文。<a id="a-BS"></a>二释义二。<a id="a-BT"></a>初对告地神二。<a id="a-BU"></a>佛以偈说二。<a id="a-BV"></a>初通明因地行檀。<a id="a-BW"></a>二别明善集二施。<a id="a-BX"></a>谓四天下宝施财也。<a id="a-BY"></a>请说此经。<a id="a-BZ"></a>令无量众闻金光明施法也。<a id="a-Ba"></a>此别为六。<a id="a-Bb"></a>当如分文以义解释。<a id="a-Bc"></a>经治政之势者。<a id="a-Bd"></a>谓化之势分极于海际厕杂也。<a id="a-Be"></a>填塞也。<a id="a-Bf"></a>缯帛之总名也。<a id="a-Bg"></a>曼陀罗此云适意。<a id="a-Bh"></a>曼殊沙此云柔软。<a id="a-Bi"></a>旧小大白小大赤。<a id="a-Bj"></a>不鼓鼓击也。<a id="a-Bk"></a>熙怡悦乐也。<a id="a-Bl"></a>瑰美石次玉琦王名耳。<a id="a-Bm"></a>珰释名云。<a id="a-Bn"></a>穿耳施珠曰珰。<a id="a-Bo"></a>应作珥珰。<a id="a-Bp"></a>珥如志切。<a id="a-Bq"></a>苍颉云。<a id="a-Br"></a>珠在耳也。<a id="a-Bs"></a>二就此下指归三法。<a id="a-Bt"></a>言就此品论金光明者。<a id="a-Bu"></a>就其所说论三法门。<a id="a-Bv"></a>疏文秖云论金光明。<a id="a-Bw"></a>验直就法立此三名。<a id="a-Bx"></a>实不从譬。<a id="a-By"></a>以前后文悉皆如是。<a id="a-Bz"></a>讲者学者知之知之。<a id="a-C0"></a>然以诸句对三字者。<a id="a-C1"></a>以此三是深广法性当体之名。<a id="a-C2"></a>法性可尊可贵名金。<a id="a-C3"></a>法性寂而常照名光。<a id="a-C4"></a>法性能多利益名明。<a id="a-C5"></a>与诸三法无二无别。<a id="a-C6"></a>若指品内事理依正。<a id="a-C7"></a>即此三者乃令行人达乎所诠。<a id="a-C8"></a>不纵不横绝思绝议。<a id="a-C9"></a>此典方得名为经王。<a id="a-CA"></a>是知对三深有所以。<a id="a-CB"></a>此自为三。<a id="a-CC"></a>初就善集论翻波罗蜜。<a id="a-CD"></a>名到彼岸。<a id="a-CE"></a>是所归处故名金。<a id="a-CF"></a>般若翻智故名光。<a id="a-CG"></a>五度是行故名明。<a id="a-CH"></a>此就智行及果为三对金光明。<a id="a-CI"></a>二就宝冥论。<a id="a-CJ"></a>窟是所依名金。<a id="a-CK"></a>满月能照名光。<a id="a-CL"></a>读诵是行名明。<a id="a-CM"></a>此约依正对于三法。<a id="a-CN"></a>三就二人论宝冥。<a id="a-CO"></a>依正与王雨宝对于三法。<a id="a-CP"></a>行者应知。<a id="a-CQ"></a>秖一法性名金光明。<a id="a-CR"></a>岂可光明暂离于金。<a id="a-CS"></a>岂可金光暂离于明。<a id="a-CT"></a>今以三名分对依正自他人物。<a id="a-CU"></a>为令了依不离于正。<a id="a-CV"></a>自不离他人不离物。<a id="a-CW"></a>以金光明举一即三全三是一。<a id="a-CX"></a>不纵不横而高而广。<a id="a-CY"></a>物物皆是金光明海。<a id="a-CZ"></a>心心皆是三德秘藏。<a id="a-Ca"></a>若不尔者。<a id="a-Cb"></a>何名经王耶。<a id="a-Cc"></a>第三鬼神品二。<a id="a-Cd"></a>初释题二。<a id="a-Ce"></a>初正解题二。<a id="a-Cf"></a>初正释鬼神二。<a id="a-Cg"></a>初释。<a id="a-Ch"></a>鬼归者。<a id="a-Ci"></a>尸子曰。<a id="a-Cj"></a>人死曰归。<a id="a-Ck"></a>云云者。<a id="a-Cl"></a>观佛三昧经云。<a id="a-Cm"></a>修罗与天帝战时。<a id="a-Cn"></a>空中刀轮而下。<a id="a-Co"></a>修罗军众身支堕落。<a id="a-Cp"></a>即便怖畏窜隐藕丝。<a id="a-Cq"></a>若依俗释者。<a id="a-Cr"></a>郑玄云。<a id="a-Cs"></a>圣人之精气谓之神。<a id="a-Ct"></a>贤智之精气谓之鬼。<a id="a-Cu"></a>礼记曰。<a id="a-Cv"></a>明则有礼乐。<a id="a-Cw"></a>幽则有鬼神。<a id="a-Cx"></a>二释神。<a id="a-Cy"></a>二此品下对上题品。<a id="a-Cz"></a>二此品下明来意。<a id="a-D0"></a>二释文二。<a id="a-D1"></a>初分文。<a id="a-D2"></a>二释义二。<a id="a-D3"></a>初长行二。<a id="a-D4"></a>初正释义二。<a id="a-D5"></a>初列二释二。<a id="a-D6"></a>初举事。<a id="a-D7"></a>别佛从等者。<a id="a-D8"></a>果后慈悲熏法现像说法化人。<a id="a-D9"></a>此乃应身。<a id="a-DA"></a>被机之佛从本觉如。<a id="a-DB"></a>起始觉智合本真如。<a id="a-DC"></a>名报身佛。<a id="a-DD"></a>是始觉也。<a id="a-DE"></a>一切诸法元是诸佛所行之处。<a id="a-DF"></a>即法身佛。<a id="a-DG"></a>是本觉也。<a id="a-DH"></a>三佛历别者。<a id="a-DI"></a>修二性一能起所起能显所显。<a id="a-DJ"></a>条然异故。<a id="a-DK"></a>事供别者。<a id="a-DL"></a>四事供养资持应佛。<a id="a-DM"></a>万行功德资成报佛。<a id="a-DN"></a>称理之智显发法佛。<a id="a-DO"></a>资成显发皆供养义。<a id="a-DP"></a>三佛既异三供亦别。<a id="a-DQ"></a>二圆供养前有理智。<a id="a-DR"></a>以历别故贬之为事。<a id="a-DS"></a>今听经事以融即故褒之为法。<a id="a-DT"></a>第一供养者。<a id="a-DU"></a>不思议供也。<a id="a-DV"></a>能听所听体不二故。<a id="a-DW"></a>秖于文字了具三身。<a id="a-DX"></a>能说是应解脱德也。<a id="a-DY"></a>能诠是报般若德也。<a id="a-DZ"></a>所诠是法身德也。<a id="a-Da"></a>不解新伊但论能所。<a id="a-Db"></a>岂显圆佛及圆供耶。<a id="a-Dc"></a>文字若非秘密之藏。<a id="a-Dd"></a>那生诸佛恭敬之心。<a id="a-De"></a>非秘妙者。<a id="a-Df"></a>安能圆供三世佛耶。<a id="a-Dg"></a>注云云者。<a id="a-Dh"></a>令如向释也。<a id="a-Di"></a>二又别下叙重闻二。<a id="a-Dj"></a>初标示。<a id="a-Dk"></a>谓四愿一劝也。<a id="a-Dl"></a>二若欲下释出二。<a id="a-Dm"></a>初出四种愿。<a id="a-Dn"></a>欲问经示行人。<a id="a-Do"></a>欲以妙具供三世佛。<a id="a-Dp"></a>及知他佛甚深行处。<a id="a-Dq"></a>大师何故。<a id="a-Dr"></a>即以知字而为报佛。<a id="a-Ds"></a>所知是法二必垂形。<a id="a-Dt"></a>是则三身皆属行者。<a id="a-Du"></a>因既滥果供养义乖。<a id="a-Dv"></a>此解违经。<a id="a-Dw"></a>如何取信。<a id="a-Dx"></a>答前拣事别正却此情。<a id="a-Dy"></a>经云。<a id="a-Dz"></a>欲知岂非行者甚深行处。<a id="a-E0"></a>既是法身能知之心。<a id="a-E1"></a>宁非报佛文字之应现亦唯心。<a id="a-E2"></a>若生佛条然能所永异。<a id="a-E3"></a>斯出小教何预圆宗。<a id="a-E4"></a>今就圆宗解四愿欲。<a id="a-E5"></a>若迷三世诸佛三身同在刹那。<a id="a-E6"></a>法界六尘顿彰。<a id="a-E7"></a>妙解是可思议正当违经。<a id="a-E8"></a>二听经下明一事满四。<a id="a-E9"></a>三世诸佛觉智为命。<a id="a-EA"></a>而与众生同一心性。<a id="a-EB"></a>乏熏修故即不受供养。<a id="a-EC"></a>诸佛寿命不灭而灭。<a id="a-ED"></a>以隐为灭也。<a id="a-EE"></a>今以听经为供养故。<a id="a-EF"></a>即是受供诸佛寿命。<a id="a-EG"></a>不生而生以显为生也。<a id="a-EH"></a>行人应了。<a id="a-EI"></a>生佛无差听经智生。<a id="a-EJ"></a>即诸佛现。<a id="a-EK"></a>以诸如来同一智故。<a id="a-EL"></a>观行相似分真之佛。<a id="a-EM"></a>与究竟佛无二无别。<a id="a-EN"></a>又了智生即三佛生。<a id="a-EO"></a>即一而三不纵不横。<a id="a-EP"></a>此乃欲供欲知三世诸佛。<a id="a-EQ"></a>秖听经一事四愿俱满。<a id="a-ER"></a>三偈颂二。<a id="a-ES"></a>初分文。<a id="a-ET"></a>二蛊道下随释科节。<a id="a-EU"></a>并如分文。<a id="a-EV"></a>所列经若入是经者。<a id="a-EW"></a>一言于经即有三种。<a id="a-EX"></a>谓教行理。<a id="a-EY"></a>能了此三是妙三法。<a id="a-EZ"></a>名入是经。<a id="a-Ea"></a>若不然者。<a id="a-Eb"></a>安得入经。<a id="a-Ec"></a>即入法性。<a id="a-Ed"></a>所入法性无量甚深。<a id="a-Ee"></a>三义具足名金光明。<a id="a-Ef"></a>称此安住名之为如。<a id="a-Eg"></a>即见释迦三身妙体。<a id="a-Eh"></a>须论观行相似分真入经见佛。<a id="a-Ei"></a>经若百由旬满中盛火应从中过者。<a id="a-Ej"></a>为法亡躯也。<a id="a-Ek"></a>经文殊师利云妙德。<a id="a-El"></a>弥勒云慈氏。<a id="a-Em"></a>经勇捍。<a id="a-En"></a>说文云。<a id="a-Eo"></a>多力也。<a id="a-Ep"></a>五举能致天龙以劝修二。<a id="a-Eq"></a>初翻现文疏。<a id="a-Er"></a>从摩醯去也。<a id="a-Es"></a>阎摩罗王或阎摩罗社。<a id="a-Et"></a>此云双王。<a id="a-Eu"></a>阎摩双也。<a id="a-Ev"></a>罗社王也。<a id="a-Ew"></a>兄及妹皆作地狱主。<a id="a-Ex"></a>兄治男事妹治女事。<a id="a-Ey"></a>故曰双王。<a id="a-Ez"></a>又苦乐并受亦名为双。<a id="a-F0"></a>那罗延此云钩锁力士。<a id="a-F1"></a>难陀此云喜。<a id="a-F2"></a>跋难陀此云贤喜。<a id="a-F3"></a>兄弟二龙风雨应时。<a id="a-F4"></a>能令人喜。<a id="a-F5"></a>贤谓性又贤善故。<a id="a-F6"></a>毗摩质多此云净心。<a id="a-F7"></a>正法念经翻为响高。<a id="a-F8"></a>亦云穴居。<a id="a-F9"></a>正云吠摩质咀利。<a id="a-FA"></a>此云绮画。<a id="a-FB"></a>又云宝饰。<a id="a-FC"></a>帝释妇公舍支之父。<a id="a-FD"></a>佉罗骞陀此云广脾。<a id="a-FE"></a>二脱因却解初段脱因等者。<a id="a-FF"></a>初段文云。<a id="a-FG"></a>能令一切众生解脱。<a id="a-FH"></a>度无量苦诸有大海。<a id="a-FI"></a>既云一切众生解脱度诸有海。<a id="a-FJ"></a>须于界内及以界外各脱三障。<a id="a-FK"></a>故以因果对于业报。<a id="a-FL"></a>诸有由惑故当烦恼。<a id="a-FM"></a>经优钵罗华下四句四色。<a id="a-FN"></a>莲华优钵罗是青。<a id="a-FO"></a>波头摩是赤。<a id="a-FP"></a>拘物头是黄。<a id="a-FQ"></a>芬陀利是白。</p>
 </body>
</html>