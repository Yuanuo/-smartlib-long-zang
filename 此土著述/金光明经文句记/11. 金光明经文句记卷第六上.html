<!doctype html>
<html id="z3IBWbx1OU" data-ver="1099">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第六上</h1>
  <p id="a2">释授记品二。<a id="a-3"></a>初解题二。<a id="a-4"></a>初正解五初明。<a id="a-5"></a>今是二种四种记者。<a id="a-6"></a>首楞严三昧经。<a id="a-7"></a>佛告坚意。<a id="a-8"></a>记有四种。<a id="a-9"></a>一者未发心记。<a id="a-A"></a>或有流转六道生于人间。<a id="a-B"></a>好乐佛法过百千万亿劫当发心。<a id="a-C"></a>过百千万亿阿僧祇劫行菩萨道。<a id="a-D"></a>乃至供养佛化众生。<a id="a-E"></a>皆经若干劫当得菩提。<a id="a-F"></a>二适发心与记者。<a id="a-G"></a>是人久劫种诸善根。<a id="a-H"></a>好乐大法有慈悲心。<a id="a-I"></a>发心即住不退地故。<a id="a-J"></a>故发心与记三密记者。<a id="a-K"></a>有菩萨未得记而行六度功德满足。<a id="a-L"></a>天龙八部皆作是念。<a id="a-M"></a>此菩萨几时当得菩提劫国弟子众数。<a id="a-N"></a>如何佛断此疑即与授记。<a id="a-O"></a>举众皆知。<a id="a-P"></a>此菩萨独不知。<a id="a-Q"></a>四无生忍记者。<a id="a-R"></a>于大众中显露与记也。<a id="a-S"></a>今是二种者。<a id="a-T"></a>即适发心记及无生记也。<a id="a-U"></a>二授者下约训释二字。<a id="a-V"></a>三此中下明所记之人。<a id="a-W"></a>四亦名下释记异名。<a id="a-X"></a>五从佛下明授非受。<a id="a-Y"></a>二此是下来意。<a id="a-Z"></a>昔行经者。<a id="a-a"></a>金龙尊王赞佛发愿而为行。<a id="a-b"></a>经十千枯鱼闻法熏修而为行。<a id="a-c"></a>经以为因方犹将也。<a id="a-d"></a>今得记莂将来作佛证验。<a id="a-e"></a>今日若亲弘经。<a id="a-f"></a>若为外护不久得记成佛下虚。<a id="a-g"></a>二释文二。<a id="a-h"></a>初分文。<a id="a-i"></a>二释义二。<a id="a-j"></a>初与记二。<a id="a-k"></a>初与三大士记二。<a id="a-l"></a>初同缘者。<a id="a-m"></a>集过去同缘此经不说。<a id="a-n"></a>或见彼经二正与记。<a id="a-o"></a>世界转名净幢者。<a id="a-p"></a>应论四句者。<a id="a-q"></a>一名转土不转转名净幢是也。<a id="a-r"></a>二土转名不转。<a id="a-s"></a>如往古释迦取土名娑婆。<a id="a-t"></a>今释迦亦名娑婆。<a id="a-u"></a>三名土俱转。<a id="a-v"></a>如观音补弥陀处。<a id="a-w"></a>四名土俱不转。<a id="a-x"></a>如今银光补金幢光照佛处。<a id="a-y"></a>世界名字如本不异。<a id="a-z"></a>此中是一者。<a id="a-10"></a>恐误合云二也。<a id="a-11"></a>二与十千天子记二。<a id="a-12"></a>初分科。<a id="a-13"></a>二释义二。<a id="a-14"></a>初闻经生解。<a id="a-15"></a>或相似解或分真解。<a id="a-16"></a>经无定判故须从容。<a id="a-17"></a>经心无垢累等如下释疑疏中明。<a id="a-18"></a>二正与记。<a id="a-19"></a>既云于是世界而无别名。<a id="a-1A"></a>即是还名娑婆。<a id="a-1B"></a>此乃土转名不转。<a id="a-1C"></a>一句注云云者。<a id="a-1D"></a>令如向释也。<a id="a-1E"></a>二疑记二。<a id="a-1F"></a>初分文。<a id="a-1G"></a>二释义二。<a id="a-1H"></a>初疑问三。<a id="a-1I"></a>初行浅记深。<a id="a-1J"></a>二如余下约权疑实。<a id="a-1K"></a>引锥指地者。<a id="a-1L"></a>谓无有容锥之地。<a id="a-1M"></a>不是舍身命之处也。<a id="a-1N"></a>从假入空非止一世者。<a id="a-1O"></a>菩萨性地经于三祇修六度故。<a id="a-1P"></a>直行等者。<a id="a-1Q"></a>历别渐次其相如是。<a id="a-1R"></a>三为众发问。<a id="a-1S"></a>大权解顿自必无疑为他故问。<a id="a-1T"></a>二佛答二。<a id="a-1U"></a>初分文。<a id="a-1V"></a>二释义二。<a id="a-1W"></a>初举现行四。<a id="a-1X"></a>初明三事和合。<a id="a-1Y"></a>二证听经功德。<a id="a-1Z"></a>顺前三教上求下化。<a id="a-1a"></a>亦得名为修法供养。<a id="a-1b"></a>但以偏渐故经多劫。<a id="a-1c"></a>一听此经顿达妙性。<a id="a-1d"></a>一摄一切名真法供。<a id="a-1e"></a>既生圆觉。<a id="a-1f"></a>即三世佛皆受供养。<a id="a-1g"></a>能知诸佛甚深行处。<a id="a-1h"></a>三身顿显。<a id="a-1i"></a>今万天子来此听经。<a id="a-1j"></a>若不能满四种愿欲。<a id="a-1k"></a>安得受于成佛记莂。<a id="a-1l"></a>验知前品所说不虚。<a id="a-1m"></a>三闻记下明称经悟人。<a id="a-1n"></a>无有成佛。<a id="a-1o"></a>不具三身。<a id="a-1p"></a>三身之果由于今日。<a id="a-1q"></a>闻金光明以为妙因。<a id="a-1r"></a>从法性明生殷重心。<a id="a-1s"></a>应身因也。<a id="a-1t"></a>从法性光起无垢心。<a id="a-1u"></a>报身因也。<a id="a-1v"></a>从法性金起虚空心。<a id="a-1w"></a>法身因也。<a id="a-1x"></a>此金光明与其三德无二无别。<a id="a-1y"></a>三德为本无量功德之所庄严。<a id="a-1z"></a>或似或真显此三德。<a id="a-20"></a>是故如来授与果记。<a id="a-21"></a>听经之益其相如是。<a id="a-22"></a>四以随下指今昔因缘。<a id="a-23"></a>经皆因缘者一闻得记岂无因缘。<a id="a-24"></a>此乃总标有妙善根。<a id="a-25"></a>别标远因缘。<a id="a-26"></a>以随相修别标现因缘。<a id="a-27"></a>言因缘者。<a id="a-28"></a>感应也。<a id="a-29"></a>或内心外教而为因缘。<a id="a-2A"></a>何以故下释出现因缘行。<a id="a-2B"></a>随实相而修者。<a id="a-2C"></a>以十乘观而为行也。<a id="a-2D"></a>不思议境名实相也。<a id="a-2E"></a>即境为观此观顺境。<a id="a-2F"></a>名随相修。<a id="a-2G"></a>非今宗意。<a id="a-2H"></a>此句莫销。<a id="a-2I"></a>然此十观修有三根。<a id="a-2J"></a>上根一观。<a id="a-2K"></a>中根二至七。<a id="a-2L"></a>下根具用十。<a id="a-2M"></a>今万天子一坐闻经。<a id="a-2N"></a>或但用一或在二三。<a id="a-2O"></a>是信行根。<a id="a-2P"></a>依言而修入似真位。<a id="a-2Q"></a>有妙善根。<a id="a-2R"></a>下释出远因缘。<a id="a-2S"></a>善既云妙。<a id="a-2T"></a>乃昔闻圆而为根种。<a id="a-2U"></a>故云缘实相而种善根也。<a id="a-2V"></a>二从亦下举远缘。<a id="a-2W"></a>经誓愿因缘者。<a id="a-2X"></a>流水品云。<a id="a-2Y"></a>未来之世当施法食也。<a id="a-2Z"></a>乃以此文对下二品而为略广五释。<a id="a-2a"></a>除病流水二。<a id="a-2b"></a>初释除病品二。<a id="a-2c"></a>初解题二。<a id="a-2d"></a>初来意即广答远缘四字是也。<a id="a-2e"></a>意通流水文在此中。<a id="a-2f"></a>二由医下释题方等。<a id="a-2g"></a>经王标除病目不止除于果报病苦。<a id="a-2h"></a>义合该收恶业烦恼十种之病。<a id="a-2i"></a>故下文云。<a id="a-2j"></a>治诸众生所有病苦。<a id="a-2k"></a>悉令除差。<a id="a-2l"></a>文意含摄十种行人。<a id="a-2m"></a>故上正论品疏云。<a id="a-2n"></a>半名世论半名出世论。<a id="a-2o"></a>今岂不尔。<a id="a-2p"></a>又荆溪云。<a id="a-2q"></a>上根即于境种而生于果。<a id="a-2r"></a>故文云。<a id="a-2s"></a>直闻是言病即除愈。<a id="a-2t"></a>为中下根更须后法。<a id="a-2u"></a>是故文云。<a id="a-2v"></a>至长者所为合众药。<a id="a-2w"></a>故知不独除果报病。<a id="a-2x"></a>二释文二。<a id="a-2y"></a>初通后品分文。<a id="a-2z"></a>二就二品释义五。<a id="a-30"></a>初缘本。<a id="a-31"></a>二从像下远缘二。<a id="a-32"></a>初分文。<a id="a-33"></a>二释义六。<a id="a-34"></a>初明父。<a id="a-35"></a>二善女下生子。<a id="a-36"></a>经受性聪敏。<a id="a-37"></a>敏达也。<a id="a-38"></a>孝经云。<a id="a-39"></a>参不敏何足以知之。<a id="a-3A"></a>三是时下国人遇病。<a id="a-3B"></a>四善女下其子请。<a id="a-3C"></a>三初见人遇病。<a id="a-3D"></a>二作是下思惟。<a id="a-3E"></a>经衰迈。<a id="a-3F"></a>说文衰减也。<a id="a-3G"></a>损也。<a id="a-3H"></a>广雅迈归往也。<a id="a-3I"></a>谓壮力已往也。<a id="a-3J"></a>礼记八十曰髦。<a id="a-3K"></a>注云髦惛忘亦乱也。<a id="a-3L"></a>颤四支动也。<a id="a-3M"></a>掉振也。<a id="a-3N"></a>机杖者。<a id="a-3O"></a>坐则凭机行则执杖。<a id="a-3P"></a>三即至下正问四。<a id="a-3Q"></a>初问四大增损。<a id="a-3R"></a>二问饮食犯触。<a id="a-3S"></a>三问治病医方。<a id="a-3T"></a>四问病动时节。<a id="a-3U"></a>五父为说二。<a id="a-3V"></a>初分文。<a id="a-3W"></a>释经二。<a id="a-3X"></a>初分文。<a id="a-3Y"></a>二随释四。<a id="a-3Z"></a>初答四大增损二。<a id="a-3a"></a>初佛叙父医欲答。<a id="a-3b"></a>二正答时节五。<a id="a-3c"></a>初释时节二。<a id="a-3d"></a>初依俗法。<a id="a-3e"></a>谓孟仲季者。<a id="a-3f"></a>孟始也。<a id="a-3g"></a>仲中也。<a id="a-3h"></a>季末也。<a id="a-3i"></a>二依佛法一岁三时以四月为一时也。<a id="a-3j"></a>何故没秋时耶。<a id="a-3k"></a>为破下凡有二。<a id="a-3l"></a>一为破常计。<a id="a-3m"></a>二为开迦提。<a id="a-3n"></a>以秋是收成物皆结实。<a id="a-3o"></a>易起保着故不言秋。<a id="a-3p"></a>为开安居者。<a id="a-3q"></a>为后安居人续结。<a id="a-3r"></a>令成为前安居人。<a id="a-3s"></a>开迦提月也。<a id="a-3t"></a>律中有三种安居。<a id="a-3u"></a>谓前中后也。<a id="a-3v"></a>四月十六日是前安居。<a id="a-3w"></a>十七以去至五月十五日。<a id="a-3x"></a>名中安居。<a id="a-3y"></a>五月十六是后安居。<a id="a-3z"></a>若四月十六日结者。<a id="a-40"></a>至七月十五日夜分尽名夏竟。<a id="a-41"></a>至明相出十六日后。<a id="a-42"></a>至八月十五日以来。<a id="a-43"></a>名迦提月。<a id="a-44"></a>明了论云。<a id="a-45"></a>本言迦絺罗为存略故。<a id="a-46"></a>但云迦提。<a id="a-47"></a>此翻功德衣。<a id="a-48"></a>以前安居人坐夏有功。<a id="a-49"></a>五利赏德。<a id="a-4A"></a>律中受此衣故。<a id="a-4B"></a>一畜长财。<a id="a-4C"></a>二离衣宿。<a id="a-4D"></a>三背请。<a id="a-4E"></a>四别众食。<a id="a-4F"></a>五食前后至他家。<a id="a-4G"></a>西域记以迦提翻昴星以昴星直此月故。<a id="a-4H"></a>于昴星月中得受功德衣故。<a id="a-4I"></a>是知若不没秋中后安居。<a id="a-4J"></a>不名坐夏。<a id="a-4K"></a>以后安居人至八月十五方解故。<a id="a-4L"></a>二释若二二说三。<a id="a-4M"></a>初依俗法土寄四季者。<a id="a-4N"></a>三六九十二月也。<a id="a-4O"></a>各十八日者。<a id="a-4P"></a>四季共七十二日也。<a id="a-4Q"></a>秖是阴阳二月者。<a id="a-4R"></a>皆以奇数为阳偶数为阴也。<a id="a-4S"></a>阳土阴土者。<a id="a-4T"></a>从冬至一阳生为阳遁故。<a id="a-4U"></a>十二月三月是阳土。<a id="a-4V"></a>从夏至一阴生为阴遁故。<a id="a-4W"></a>六月九月是阴土。<a id="a-4X"></a>若论下二阳土二阴土亦是二二故。<a id="a-4Y"></a>加本月足满六时。<a id="a-4Z"></a>二依佛法皆起于十六日者。<a id="a-4a"></a>彼以十六日为朔也。<a id="a-4b"></a>三又云下复依俗法。<a id="a-4c"></a>皆以奇偶之数分阴阳也。<a id="a-4d"></a>三释三三本摄二。<a id="a-4e"></a>初正释二。<a id="a-4f"></a>初依俗法二。<a id="a-4g"></a>初以孟为本。<a id="a-4h"></a>二又云下约五行说。<a id="a-4i"></a>二依佛法三时三月以为其本。<a id="a-4j"></a>各摄一月故云三三本摄。<a id="a-4k"></a>二释妨既三为一数。<a id="a-4l"></a>是故俗法及以佛法。<a id="a-4m"></a>皆约三论。<a id="a-4n"></a>但以俗法本之与摄。<a id="a-4o"></a>秖在三中故名三三本摄。<a id="a-4p"></a>若佛法者。<a id="a-4q"></a>即以三三为能摄本。<a id="a-4r"></a>乃以三一为所摄月。<a id="a-4s"></a>亦得名为三三本摄。<a id="a-4t"></a>四释随时消息二。<a id="a-4u"></a>初依俗法。<a id="a-4v"></a>二依佛法。<a id="a-4w"></a>夏之后分冬之初分。<a id="a-4x"></a>随俗名秋。<a id="a-4y"></a>随此两间消息斟酌。<a id="a-4z"></a>五释代谢增损二。<a id="a-50"></a>初通内外释。<a id="a-51"></a>春动肝病等者。<a id="a-52"></a>肝藏属木。<a id="a-53"></a>木春王则可治。<a id="a-54"></a>脾属土。<a id="a-55"></a>木克土故脾难治。<a id="a-56"></a>心藏属火。<a id="a-57"></a>火夏王则可治。<a id="a-58"></a>肺属金。<a id="a-59"></a>火克金故肺难治。<a id="a-5A"></a>肺属金。<a id="a-5B"></a>金秋王则可治。<a id="a-5C"></a>金克于木故肝难治。<a id="a-5D"></a>肾属水。<a id="a-5E"></a>水冬王则可治。<a id="a-5F"></a>水克于火故心难治。<a id="a-5G"></a>二约佛法料简二。<a id="a-5H"></a>初问。<a id="a-5I"></a>二答意者。<a id="a-5J"></a>佛所制法非为养身。<a id="a-5K"></a>但为修心及以禁足分二。<a id="a-5L"></a>初约破常。<a id="a-5M"></a>答凡夫四倒常乐我净颠倒之计。<a id="a-5N"></a>托缘而成故废秋时。<a id="a-5O"></a>令诸弟子不保常乐。<a id="a-5P"></a>二约坐夏答既开后安居免于坐秋。<a id="a-5Q"></a>则前安居人得立迦提月废秋之意。<a id="a-5R"></a>为此二缘。<a id="a-5S"></a>二从有下答犯触二。<a id="a-5T"></a>初正明犯触。<a id="a-5U"></a>其中先论六事犯触。<a id="a-5V"></a>多行倚者。<a id="a-5W"></a>倚立也。<a id="a-5X"></a>次若火下四大动病火少。<a id="a-5Y"></a>痰多者火减故水增也。<a id="a-5Z"></a>饮食下通明六种犯触。<a id="a-5a"></a>过量等者。<a id="a-5b"></a>封君达云。<a id="a-5c"></a>体欲常劳食欲常少。<a id="a-5d"></a>劳勿过极少勿至虚。<a id="a-5e"></a>常去肥浓节碱酸。<a id="a-5f"></a>减思虑损喜怒。<a id="a-5g"></a>除驰逐慎房室。<a id="a-5h"></a>苦菜别示妨食。<a id="a-5i"></a>二略明六大。<a id="a-5j"></a>白虎通曰。<a id="a-5k"></a>府者。<a id="a-5l"></a>何谓也。<a id="a-5m"></a>谓大肠小肠胃膀胱三焦胆也。<a id="a-5n"></a>府者。<a id="a-5o"></a>为藏宫府也。<a id="a-5p"></a>胃者。<a id="a-5q"></a>脾之府也。<a id="a-5r"></a>膀胱者。<a id="a-5s"></a>肺之府也。<a id="a-5t"></a>三焦者。<a id="a-5u"></a>肾之府也。<a id="a-5v"></a>胆者。<a id="a-5w"></a>肝之府也。<a id="a-5x"></a>大肠小肠心之府也。<a id="a-5y"></a>疏中两膀胱唯一藏。<a id="a-5z"></a>黄帝脉经云。<a id="a-60"></a>上焦自头已下至心。<a id="a-61"></a>中焦自心已下至脐。<a id="a-62"></a>下焦自脐已下至足。<a id="a-63"></a>广雅云。<a id="a-64"></a>膀胱脬也脬字匹交切。<a id="a-65"></a>腹中水府。<a id="a-66"></a>三苍云。<a id="a-67"></a>盛尿处曰脬。<a id="a-68"></a>三从多下答病起。<a id="a-69"></a>时节生与起时相不同者。<a id="a-6A"></a>微发为生动用为起。<a id="a-6B"></a>微着不同也。<a id="a-6C"></a>夏日等者。<a id="a-6D"></a>四病四时生起所以也。<a id="a-6E"></a>四从有下答治病方法二。<a id="a-6F"></a>初分文。<a id="a-6G"></a>二风病下随释三。<a id="a-6H"></a>初未病药防。<a id="a-6I"></a>二饱食下正以药治也。<a id="a-6J"></a>但举病发者。<a id="a-6K"></a>以病显药。<a id="a-6L"></a>当用对病妙药治也。<a id="a-6M"></a>三风疏下病退药补。<a id="a-6N"></a>二此中下示销文所出。<a id="a-6O"></a>良以真谛善闲世术兼有神通故销此文全凭彼疏。<a id="a-6P"></a>六善女下知已遍治二。<a id="a-6Q"></a>初分文。<a id="a-6R"></a>事释二。<a id="a-6S"></a>初分文。<a id="a-6T"></a>二释义二。<a id="a-6U"></a>初病轻闻说即差。<a id="a-6V"></a>二经善女下病重服药方除。<a id="a-6W"></a>此品事医意含法药。<a id="a-6X"></a>除病不一非可卒陈。<a id="a-6Y"></a>次示观心略申其意。<a id="a-6Z"></a>其文在即故注云云。<a id="a-6a"></a>二观释者。<a id="a-6b"></a>此品所诠是佛自叙宿命所作净佛国因。<a id="a-6c"></a>文中虽说除果报病。<a id="a-6d"></a>意乃通结四教机缘。<a id="a-6e"></a>是故大师事解之后。<a id="a-6f"></a>示观心法。<a id="a-6g"></a>明彼流水结缘之意。<a id="a-6h"></a>如观音疏释。<a id="a-6i"></a>于七难帖文。<a id="a-6j"></a>但在事中。<a id="a-6k"></a>火等至观行释方明三障四教。<a id="a-6l"></a>今岂不然。<a id="a-6m"></a>问既结四教生土之机。<a id="a-6n"></a>何故但约停心方便。<a id="a-6o"></a>而论观心。<a id="a-6p"></a>答语似三藏停心之法。<a id="a-6q"></a>意则不然。<a id="a-6r"></a>何者。<a id="a-6s"></a>以四分名通界内外数息等四。<a id="a-6t"></a>四教行人无不修证。<a id="a-6u"></a>今之观解约此而论。<a id="a-6v"></a>弥显除病结缘之意分三。<a id="a-6w"></a>初明观之药病。<a id="a-6x"></a>三毒者。<a id="a-6y"></a>谓贪嗔痴偏起也。<a id="a-6z"></a>言等分者。<a id="a-70"></a>谓三毒等起也。<a id="a-71"></a>然贪嗔痴性本相反终非三心。<a id="a-72"></a>一时并作。<a id="a-73"></a>但是不定杂杂而生。<a id="a-74"></a>故云等分。<a id="a-75"></a>一分乃有二万一千四分。<a id="a-76"></a>共成八万四千尘劳之门。<a id="a-77"></a>此则十界众生心病对前果报身病。<a id="a-78"></a>是外故。<a id="a-79"></a>今四分名为内病。<a id="a-7A"></a>数息等四对前甜辛种种之药皆是事治故。<a id="a-7B"></a>今四观名为法药。<a id="a-7C"></a>二宜闻下示行之根性。<a id="a-7D"></a>自有众生闻说四观四病得差。<a id="a-7E"></a>属信行人。<a id="a-7F"></a>自有研心修此四观四病方差。<a id="a-7G"></a>名法行人。<a id="a-7H"></a>信行则是学读之人。<a id="a-7I"></a>法行则是坐禅人也。<a id="a-7J"></a>今明二人皆通四教三眼。<a id="a-7K"></a>是下明对病用药二。<a id="a-7L"></a>初明四分起相。<a id="a-7M"></a>二明四观治相。<a id="a-7N"></a>初四。<a id="a-7O"></a>初约五根对时。<a id="a-7P"></a>此就五行对于五藏。<a id="a-7Q"></a>藏主五根根属四时。<a id="a-7R"></a>眼耳鼻舌偏属一时。<a id="a-7S"></a>身通四时。<a id="a-7T"></a>如常所说。<a id="a-7U"></a>二妙好下明五欲致病。<a id="a-7V"></a>以其五欲粗妙偏总对根不同。<a id="a-7W"></a>致令四分增损有异。<a id="a-7X"></a>须知五欲遍界内外。<a id="a-7Y"></a>故使四分通别天殊。<a id="a-7Z"></a>迦葉断通故称少欲。<a id="a-7a"></a>未断别故闻琴起舞。<a id="a-7b"></a>请观音云。<a id="a-7c"></a>断除三毒根成佛道无疑。<a id="a-7d"></a>既论三毒宁无等分。<a id="a-7e"></a>此四亦由实报五欲粗妙偏总对根而起也。<a id="a-7f"></a>三明三受犯触。<a id="a-7g"></a>违情苦受。<a id="a-7h"></a>顺情乐受。<a id="a-7i"></a>不违不顺平平受。<a id="a-7j"></a>此三偏起也。<a id="a-7k"></a>总三起等分名觉观。<a id="a-7l"></a>缘虑纷纭也。<a id="a-7m"></a>四慢时下明四分病因。<a id="a-7n"></a>五欲三受既从外境。<a id="a-7o"></a>盖是四分助发之缘。<a id="a-7p"></a>今举慢等内心恶习。<a id="a-7q"></a>乃是四分亲发之因。<a id="a-7r"></a>慢心发嗔乃至放逸发于觉观。<a id="a-7s"></a>并前犯触通界内外。<a id="a-7t"></a>例五欲说。<a id="a-7u"></a>二慈心下明四观治相。<a id="a-7v"></a>前说外缘及以内因起四分心。<a id="a-7w"></a>皆所观境即是病相。<a id="a-7x"></a>今明四观。<a id="a-7y"></a>正明能观四种法药。<a id="a-7z"></a>慈心治嗔者。<a id="a-80"></a>嗔既通于界内界外。<a id="a-81"></a>能治慈观不独观于众生作父母想与世间乐。<a id="a-82"></a>观一切法无性无相。<a id="a-83"></a>能与众生涅槃之乐。<a id="a-84"></a>观一切法无非法界。<a id="a-85"></a>能与众生究竟之乐。<a id="a-86"></a>以此治于三种嗔心。<a id="a-87"></a>是故释论明三种慈也。<a id="a-88"></a>不净治贪者。<a id="a-89"></a>不独修于实想假想。<a id="a-8A"></a>破于凡夫依正之染。<a id="a-8B"></a>亦能破于二乘涅槃之染。<a id="a-8C"></a>亦破菩萨执于次第三谛之染。<a id="a-8D"></a>故起信论云。<a id="a-8E"></a>始觉能破六种之染。<a id="a-8F"></a>因缘治痴者。<a id="a-8G"></a>不独观于三世无常因果。<a id="a-8H"></a>破于凡夫断常之痴。<a id="a-8I"></a>亦能次第观于三谛十二因缘。<a id="a-8J"></a>破于二乘有无之痴。<a id="a-8K"></a>又能一心观于四种十二因缘。<a id="a-8L"></a>破于菩萨纵横之痴。<a id="a-8M"></a>是故大经观十二因缘具四种智也。<a id="a-8N"></a>数息治觉观者。<a id="a-8O"></a>不独数息观于生灭。<a id="a-8P"></a>而破凡夫有者散乱。<a id="a-8Q"></a>亦能数息修俗谛三昧。<a id="a-8R"></a>深入缘起破于二乘偏空乱意。<a id="a-8S"></a>又体数息息息皆中诸法趣息。<a id="a-8T"></a>破于菩萨二边乱意。<a id="a-8U"></a>故请观音于数息法得三乘道。<a id="a-8V"></a>住首楞严身。<a id="a-8W"></a>如琉璃毛孔见佛。<a id="a-8X"></a>然此四治或可四人各修一法。<a id="a-8Y"></a>以其四法各含三观人人自可依次不次而治三惑。<a id="a-8Z"></a>或可四治秖对三观。<a id="a-8a"></a>慈心即假观。<a id="a-8b"></a>不净即空观。<a id="a-8c"></a>因缘即双照中观。<a id="a-8d"></a>数息双遮中观。<a id="a-8e"></a>此三自可约次不次次。<a id="a-8f"></a>复不定或可三人各一。<a id="a-8g"></a>或一人前后。<a id="a-8h"></a>若不次者。<a id="a-8i"></a>唯是一人一念而进。<a id="a-8j"></a>观音疏中尚以三毒直对三观而论次第及不次第。<a id="a-8k"></a>况慈等四非三观耶。<a id="a-8l"></a>若其圆人四分偏总而发起者。<a id="a-8m"></a>即于一心融妙三观。<a id="a-8n"></a>对病用之。<a id="a-8o"></a>即止观中胜别意也。<a id="a-8p"></a>二流水品二。<a id="a-8q"></a>初解题二。<a id="a-8r"></a>初兼除病释名二。<a id="a-8s"></a>初释流水二。<a id="a-8t"></a>初引文标二名。<a id="a-8u"></a>二接经释二义二。<a id="a-8v"></a>初释二义二。<a id="a-8w"></a>初别释二义二。<a id="a-8x"></a>初释与水。<a id="a-8y"></a>二释流水。<a id="a-8z"></a>初则大慈与乐次则大悲拔苦。<a id="a-90"></a>初又二。<a id="a-91"></a>初列二水二释二水。<a id="a-92"></a>今此一类世乐且在果报之益。<a id="a-93"></a>出世唯明一实之益。<a id="a-94"></a>若论此时结净国缘。<a id="a-95"></a>合遍人天及以四教。<a id="a-96"></a>二释流水二。<a id="a-97"></a>初列二水。<a id="a-98"></a>流除者。<a id="a-99"></a>流去其水即是除义。<a id="a-9A"></a>二流除下释二水。<a id="a-9B"></a>言业因者。<a id="a-9C"></a>于果报外九益皆能除于业因。<a id="a-9D"></a>今十号等乃以能除显于所除。<a id="a-9E"></a>十二因缘经称甚深验。<a id="a-9F"></a>三归十号皆是圆说谶。<a id="a-9G"></a>本虽无三归之文。<a id="a-9H"></a>最胜经有真谛所译。<a id="a-9I"></a>必亦有之授法之仪阙之不可。<a id="a-9J"></a>二请父下双成二义。<a id="a-9K"></a>二既有下单示题二。<a id="a-9L"></a>初问。<a id="a-9M"></a>二文中下答。<a id="a-9N"></a>经文与题二名互显。<a id="a-9O"></a>巧不过此也。<a id="a-9P"></a>二释长者子。<a id="a-9Q"></a>法华疏中具十种德。<a id="a-9R"></a>名长者。<a id="a-9S"></a>一姓贵。<a id="a-9T"></a>二位高。<a id="a-9U"></a>三大富。<a id="a-9V"></a>四威猛。<a id="a-9W"></a>五智深。<a id="a-9X"></a>六年耆。<a id="a-9Y"></a>七行净。<a id="a-9Z"></a>八礼备。<a id="a-9a"></a>九上叹。<a id="a-9b"></a>十下归。<a id="a-9c"></a>子者下亦如王子公子也。<a id="a-9d"></a>故经云。<a id="a-9e"></a>持水大长者家中后生一子。<a id="a-9f"></a>名曰流水。<a id="a-9g"></a>二此文下取授记出意。<a id="a-9h"></a>二释文三。<a id="a-9i"></a>初明第三结缘近由二。<a id="a-9j"></a>初分文。<a id="a-9k"></a>二释义二。<a id="a-9l"></a>初弄引二。<a id="a-9m"></a>初行恩布德。<a id="a-9n"></a>二国人称美。<a id="a-9o"></a>二善女下正近由三。<a id="a-9p"></a>初明眷属。<a id="a-9q"></a>二时长者子将下见鱼之缘。<a id="a-9r"></a>即禽兽驰奔也。<a id="a-9s"></a>三时长者子遂下正救鱼。<a id="a-9t"></a>私开为二。<a id="a-9u"></a>初明因缘二。<a id="a-9v"></a>初因流水兴悲。<a id="a-9w"></a>二时有下缘树神示数。<a id="a-9x"></a>二善女下与水食二。<a id="a-9y"></a>初与水四。<a id="a-9z"></a>初取树枝覆日恃依也。<a id="a-A0"></a>二作阴凉已下知水源决绝捕捉也。<a id="a-A1"></a>决弃其水。<a id="a-A2"></a>决音穴。<a id="a-A3"></a>广雅云穿也。<a id="a-A4"></a>说文云。<a id="a-A5"></a>下流也。<a id="a-A6"></a>周易藩决不羸亦音穴也。<a id="a-A7"></a>三时长下就大王借象。<a id="a-A8"></a>厩马舍也。<a id="a-A9"></a>释名云。<a id="a-AA"></a>厩聚也。<a id="a-AB"></a>马之所聚也。<a id="a-AC"></a>二时长下施食二。<a id="a-AD"></a>初察鱼饥恼。<a id="a-AE"></a>彷徉上扶方切。<a id="a-AF"></a>下以章切。<a id="a-AG"></a>广雅徙倚也。<a id="a-AH"></a>又徘徊也。<a id="a-AI"></a>二善女天下取食施与。<a id="a-AJ"></a>二从未下明第四结缘二。<a id="a-AK"></a>初分文。<a id="a-AL"></a>二释义四。<a id="a-AM"></a>初发誓愿。<a id="a-AN"></a>二复更下思惟说法。<a id="a-AO"></a>三作如下正说法。<a id="a-AP"></a>先称十号次说因缘。<a id="a-AQ"></a>十号在悟在果因缘。<a id="a-AR"></a>在迷在因。<a id="a-AS"></a>迷悟因果其名虽殊而体不异。<a id="a-AT"></a>以十号果是究尽三德。<a id="a-AU"></a>十二因缘是本来三德。<a id="a-AV"></a>三德不改因果宁殊。<a id="a-AW"></a>故普贤观云。<a id="a-AX"></a>大乘因者诸法实相。<a id="a-AY"></a>大乘果者亦诸法实相。<a id="a-AZ"></a>诸法是修二实相是一性。<a id="a-Aa"></a>此三圆融不纵不横。<a id="a-Ab"></a>全体为因全体为果。<a id="a-Ac"></a>众生虽迷十号无减。<a id="a-Ad"></a>诸佛悟极十二不亏。<a id="a-Ae"></a>以世间相皆常住。<a id="a-Af"></a>故今先唱果果理已显。<a id="a-Ag"></a>令其解生。<a id="a-Ah"></a>初称宝胜者乃是别名。<a id="a-Ai"></a>名于一佛如来等十乃是通名。<a id="a-Aj"></a>三世十方佛佛皆具。<a id="a-Ak"></a>若以通从别合得名为宝胜如来宝胜佛宝胜世尊。<a id="a-Al"></a>此三既然。<a id="a-Am"></a>例此合云宝胜应供宝胜正遍知乃至宝胜天人师也。<a id="a-An"></a>此十通号大经大论出其名。<a id="a-Ao"></a>天台慈恩出其义。<a id="a-Ap"></a>相状已显。<a id="a-Aq"></a>今傍诸释更约三。<a id="a-Ar"></a>三及一总结以销十号。<a id="a-As"></a>令知一一无非秘藏。<a id="a-At"></a>此义若明则不辱于果人名字。<a id="a-Au"></a>初三既以如来为首。<a id="a-Av"></a>即法身中三也。<a id="a-Aw"></a>如来是真如属法身。<a id="a-Ax"></a>应供利生是解脱。<a id="a-Ay"></a>正遍知具一智是般若。<a id="a-Az"></a>以其法身必具二德故也。<a id="a-B0"></a>次三既以明行足为首。<a id="a-B1"></a>即解脱中三也。<a id="a-B2"></a>三明之行是解脱。<a id="a-B3"></a>善逝能趣极是般若。<a id="a-B4"></a>解三世间一一常住是法身。<a id="a-B5"></a>以其解脱必具二德故也。<a id="a-B6"></a>后三既以无上士调御丈夫为首。<a id="a-B7"></a>即般若中三也。<a id="a-B8"></a>见性名丈夫故当般若。<a id="a-B9"></a>天人师轨训众机是解脱。<a id="a-BA"></a>佛是复本大觉是法身。<a id="a-BB"></a>以其般若必具二德故也。<a id="a-BC"></a>此九即三此三即一。<a id="a-BD"></a>一无一相三九宛然三千世间九世刹那。<a id="a-BE"></a>一多延促究竟自在。<a id="a-BF"></a>故言世尊。<a id="a-BG"></a>十二因缘束为三道。<a id="a-BH"></a>无明爱取三支属烦恼道。<a id="a-BI"></a>行有二支属业道。<a id="a-BJ"></a>识名色六入触受及生老死属苦道。<a id="a-BK"></a>此虽昏迷系缚轮转。<a id="a-BL"></a>而全体即是三因佛性。<a id="a-BM"></a>皆不可思议。<a id="a-BN"></a>随人观察显发不同。<a id="a-BO"></a>故大经说下。<a id="a-BP"></a>中上智观。<a id="a-BQ"></a>此乃得三乘菩提。<a id="a-BR"></a>若上上智观得佛菩提。<a id="a-BS"></a>以前三教智有思议。<a id="a-BT"></a>故观十二止得三乘。<a id="a-BU"></a>唯有圆教不思议智体无明等。<a id="a-BV"></a>即是性染非佛天人修罗所造。<a id="a-BW"></a>一一常住当处圆融。<a id="a-BX"></a>方曰因中具于果性。<a id="a-BY"></a>又玄文中三道三识虽本有位。<a id="a-BZ"></a>与果后三德无二无别。<a id="a-Ba"></a>得此意已方可分别十二别名。<a id="a-Bb"></a>无明谓不了六受即空假中。<a id="a-Bc"></a>行谓依不了心动作业行。<a id="a-Bd"></a>识谓业牵中阴识托母胎。<a id="a-Be"></a>名色谓二滴为色心但有名。<a id="a-Bf"></a>六入谓名色增长成六入根。<a id="a-Bg"></a>触谓六根对外为尘所触。<a id="a-Bh"></a>受谓触生三受苦乐平平。<a id="a-Bi"></a>爱谓迷三受故于乐染着。<a id="a-Bj"></a>取谓爱染缠绵四方求索。<a id="a-Bk"></a>有谓由取造业须有来报。<a id="a-Bl"></a>生谓有业既熟未来阴兴。<a id="a-Bm"></a>老死等谓生须变灭悲恼萦缠。<a id="a-Bn"></a>此十二支或约三世。<a id="a-Bo"></a>或约二世。<a id="a-Bp"></a>或约一念。<a id="a-Bq"></a>虽三不同。<a id="a-Br"></a>皆以十二而对三道。<a id="a-Bs"></a>即事而理。<a id="a-Bt"></a>一一究竟清净自在。<a id="a-Bu"></a>不纵不横而高而广。<a id="a-Bv"></a>如是观者得佛菩提。<a id="a-Bw"></a>略三归者。<a id="a-Bx"></a>义已具也。<a id="a-By"></a>盖三宝三德体本不异。<a id="a-Bz"></a>既称南无宝胜。<a id="a-C0"></a>十号岂非归命果上三德。<a id="a-C1"></a>复说甚深十二因缘。<a id="a-C2"></a>乃是心依因中三德。<a id="a-C3"></a>迷悟极际三德无差。<a id="a-C4"></a>一体义备。<a id="a-C5"></a>三皆具足。<a id="a-C6"></a>常乐我净真是归依三宝义究竟成。<a id="a-C7"></a>当知谶师意趣深妙。<a id="a-C8"></a>四鱼生天报恩四。<a id="a-C9"></a>初鱼报生天。<a id="a-CA"></a>凡初生天以自业力有三种念。<a id="a-CB"></a>一自知从其处死。<a id="a-CC"></a>二自知今此处生。<a id="a-CD"></a>三自知先作何业得来生天。<a id="a-CE"></a>既知曩事故下酬恩。<a id="a-CF"></a>二天酬恩下地经楼屋者。<a id="a-CG"></a>重屋曰楼。<a id="a-CH"></a>或作楼台者误也。<a id="a-CI"></a>释此为二。<a id="a-CJ"></a>初事因缘十号。<a id="a-CK"></a>且就能诠属言教故。<a id="a-CL"></a>同于水食。<a id="a-CM"></a>名为事也。<a id="a-CN"></a>二理秖于四事而解四德。<a id="a-CO"></a>故成理益。<a id="a-CP"></a>以十千鱼由戒缓故。<a id="a-CQ"></a>受鳞介身。<a id="a-CR"></a>由乘急故。<a id="a-CS"></a>今遇大乘真善知识。<a id="a-CT"></a>故能于事深解妙理。<a id="a-CU"></a>受食得命即表真常。<a id="a-CV"></a>受水得乐表涅槃乐。<a id="a-CW"></a>于十二棘林解自在我。<a id="a-CX"></a>依十号法获天报财。<a id="a-CY"></a>于世净命解性净德。<a id="a-CZ"></a>此四法益因流水得故。<a id="a-Ca"></a>持四万真珠璎珞报恩供养食等四事。<a id="a-Cb"></a>既表理益。<a id="a-Cc"></a>四万珠璎岂但事供。<a id="a-Cd"></a>盖表千界万如。<a id="a-Ce"></a>是法一一皆具常乐我净。<a id="a-Cf"></a>即四十千真珠璎珞非严而严。<a id="a-Cg"></a>严于法身。<a id="a-Ch"></a>此乃财供而成法供若不尔者。<a id="a-Ci"></a>岂得名为有妙善根得记缘耶。<a id="a-Cj"></a>三时阎下王见光瑞。<a id="a-Ck"></a>四长者据教定答。<a id="a-Cl"></a>三明第五结会古今。<a id="a-Cm"></a>经罗睺罗此云覆障。<a id="a-Cn"></a>以六年在胎因立斯号。<a id="a-Co"></a>新云罗怙罗。<a id="a-Cp"></a>此云障月。<a id="a-Cq"></a>然本迹事不可审知。<a id="a-Cr"></a>傍文思之。<a id="a-Cs"></a>十千今昔必是所化余皆能化。<a id="a-Ct"></a>此之能化据华严等诸经所说。<a id="a-Cu"></a>皆是劫海修其实因。<a id="a-Cv"></a>熟其十千令今得脱。<a id="a-Cw"></a>若取法华久成之意。<a id="a-Cx"></a>皆是迹中接此等机令今得记。<a id="a-Cy"></a>此宗讲者内心合知。<a id="a-Cz"></a>六释舍身品二。<a id="a-D0"></a>初释题二。<a id="a-D1"></a>初问舍多题少。<a id="a-D2"></a>二此从下答从要立题。<a id="a-D3"></a>受者须身。<a id="a-D4"></a>虎饥所逼正须身肉。<a id="a-D5"></a>寿命财位非彼所求。<a id="a-D6"></a>夫行门无量。<a id="a-D7"></a>根由宿熏。<a id="a-D8"></a>四种三昧逐人所尚。<a id="a-D9"></a>于随自意善行六度。<a id="a-DA"></a>乐行檀者。<a id="a-DB"></a>于身命财无所吝惜。<a id="a-DC"></a>自行教他随喜赞叹。<a id="a-DD"></a>皆在于施。<a id="a-DE"></a>若于善师及依实教。<a id="a-DF"></a>修檀行者体能施心及受施境。<a id="a-DG"></a>所施身等即空假中。<a id="a-DH"></a>事行理观合一而修助道。<a id="a-DI"></a>正修相资而进。<a id="a-DJ"></a>既称本习故忻然而为。<a id="a-DK"></a>或因事卒行宿缘会故。<a id="a-DL"></a>或积年要誓令观成故。<a id="a-DM"></a>或显陈所愿令物效故。<a id="a-DN"></a>或密遂其心息他谤故。<a id="a-DO"></a>悲重故。<a id="a-DP"></a>密慈重故。<a id="a-DQ"></a>显心若真实四悉俱成。<a id="a-DR"></a>心若诈欺二利皆失。<a id="a-DS"></a>然佛谈本事令人效行。<a id="a-DT"></a>故疏云。<a id="a-DU"></a>引昔捐躯诫今师弟。<a id="a-DV"></a>勿吝法财。<a id="a-DW"></a>问大论云。<a id="a-DX"></a>舍身易舍心难。<a id="a-DY"></a>论欲行者舍执着心故以难叹。<a id="a-DZ"></a>欲息事施故以易斥。<a id="a-Da"></a>何不依论远离执心。<a id="a-Db"></a>今人为何好舍身命。<a id="a-Dc"></a>答抑扬取舍皆遵佛教。<a id="a-Dd"></a>悉赴人心。<a id="a-De"></a>佛谈正助不同。<a id="a-Df"></a>人乐理事不等。<a id="a-Dg"></a>今品特示舍于身命。<a id="a-Dh"></a>安得以论难易为讥。<a id="a-Di"></a>又复空说舍心而执己见。<a id="a-Dj"></a>胶固自体一毛不拔。<a id="a-Dk"></a>毁他舍命为非。<a id="a-Dl"></a>既乖随喜之心。<a id="a-Dm"></a>宁逃嫉善之咎。<a id="a-Dn"></a>愿闻佛说随力奉行。<a id="a-Do"></a>二释文二。<a id="a-Dp"></a>初分文。<a id="a-Dq"></a>二释义四。<a id="a-Dr"></a>初问。<a id="a-Ds"></a>小人即国病者。<a id="a-Dt"></a>小虫一万枯鱼。<a id="a-Du"></a>鱼关未来法食之誓。<a id="a-Dv"></a>获成佛记例。<a id="a-Dw"></a>病差者定于后世为解脱机。<a id="a-Dx"></a>是故皆蒙二世之益。<a id="a-Dy"></a>感深契极者以不二解导难行行。<a id="a-Dz"></a>此感至深。<a id="a-E0"></a>舍身命财与后际等。<a id="a-E1"></a>此契唯极。<a id="a-E2"></a>众闻获益正当此时。<a id="a-E3"></a>是故树神乘机发问。<a id="a-E4"></a>二答二。<a id="a-E5"></a>初分科。<a id="a-E6"></a>二释义十段悉如科列。<a id="a-E7"></a>二就本下正明舍身二。<a id="a-E8"></a>初分文。<a id="a-E9"></a>二释义二。<a id="a-EA"></a>初长行四。<a id="a-EB"></a>初明本眷属二。<a id="a-EC"></a>初分科。<a id="a-ED"></a>二释义五段如分科列。<a id="a-EE"></a>二从作下舍身方便二。<a id="a-EF"></a>初分科。<a id="a-EG"></a>二释义二。<a id="a-EH"></a>初述观解。<a id="a-EI"></a>二起誓愿愿行相扶者。<a id="a-EJ"></a>行即观解。<a id="a-EK"></a>非此观解莫成其愿。<a id="a-EL"></a>非乎誓愿行则有退。<a id="a-EM"></a>疏适产七日至树神数鱼等者。<a id="a-EN"></a>此文追解前第四见产虎文也。<a id="a-EO"></a>疏可见。<a id="a-EP"></a>经从作是念言下述观解。<a id="a-EQ"></a>观有二种。<a id="a-ER"></a>一助观。<a id="a-ES"></a>二正观。<a id="a-ET"></a>从初至甚可患厌是助道观也。<a id="a-EU"></a>以三藏教假想。<a id="a-EV"></a>对治恋着依正之心。<a id="a-EW"></a>从是故我今下正观也。<a id="a-EX"></a>至无诸尘累等。<a id="a-EY"></a>即空观也。<a id="a-EZ"></a>无量禅定至诸佛所赞。<a id="a-Ea"></a>即假观也。<a id="a-Eb"></a>从证成如是至法乐。<a id="a-Ec"></a>即中观也。<a id="a-Ed"></a>说乃前后修必一心。<a id="a-Ee"></a>二从是王子下述誓愿。<a id="a-Ef"></a>先作方便。<a id="a-Eg"></a>次作誓言下正起誓。<a id="a-Eh"></a>六句不出四弘。<a id="a-Ei"></a>初二依灭谛发成佛愿。<a id="a-Ej"></a>三四依道谛发悲智愿。<a id="a-Ek"></a>第五依苦谛发度生愿。<a id="a-El"></a>第六依集谛发断惑愿。<a id="a-Em"></a>此依界外灭谛为首。<a id="a-En"></a>验发圆心也。<a id="a-Eo"></a>三正舍身二。<a id="a-Ep"></a>初科。<a id="a-Eq"></a>二释。<a id="a-Er"></a>经六种震动者。<a id="a-Es"></a>谓动起涌三种是形。<a id="a-Et"></a>震吼击三种是声。<a id="a-Eu"></a>今于形声略言其二。<a id="a-Ev"></a>故言震动。<a id="a-Ew"></a>四舍身后悲恋二。<a id="a-Ex"></a>初科。<a id="a-Ey"></a>二释如文。<a id="a-Ez"></a>二偈颂二。<a id="a-F0"></a>初分文。<a id="a-F1"></a>二释义三。<a id="a-F2"></a>初通明昔行。<a id="a-F3"></a>二我念下别颂长行二。<a id="a-F4"></a>初分文。<a id="a-F5"></a>二释义五。<a id="a-F6"></a>初颂上本眷属。<a id="a-F7"></a>二颂上舍身方便。<a id="a-F8"></a>三颂上正舍身。<a id="a-F9"></a>四颂上眷属愁苦。<a id="a-FA"></a>五颂上父母愁苦私开二。<a id="a-FB"></a>初经。<a id="a-FC"></a>是时王子当舍下颂见相时愁忧二。<a id="a-FD"></a>初王妃忧恼二。<a id="a-FE"></a>初见相。<a id="a-FF"></a>二于是下述相六。<a id="a-FG"></a>初正述恶相。<a id="a-FH"></a>二是时下述已迷闷。<a id="a-FI"></a>三王闻下王臣忧恼。<a id="a-FJ"></a>四尔时下国人惊愕。<a id="a-FK"></a>五尔时下王妃叙德。<a id="a-FL"></a>六我所下验相失子。<a id="a-FM"></a>二尔时下大王求觅二。<a id="a-FN"></a>初慰谕其妃。<a id="a-FO"></a>二大王下求觅其子。<a id="a-FP"></a>二先所下颂知终后悲苦三。<a id="a-FQ"></a>初使者回白二。<a id="a-FR"></a>初前使慰王二。<a id="a-FS"></a>须臾下后使告实。<a id="a-FT"></a>二是时下大王闷绝。<a id="a-FU"></a>三复有下王迎二子三。<a id="a-FV"></a>初臣述失志。<a id="a-FW"></a>二是时下王并思惟。<a id="a-FX"></a>一亡二存对并思忖。<a id="a-FY"></a>亡者叵寻存者宜取。<a id="a-FZ"></a>三尔时下迎子慰母。<a id="a-Fa"></a>三从佛下结会二。<a id="a-Fb"></a>初科。<a id="a-Fc"></a>二释三。<a id="a-Fd"></a>初结会人。<a id="a-Fe"></a>经输头檀或阅头檀。<a id="a-Ff"></a>此云净饭。<a id="a-Fg"></a>摩耶此云天后。<a id="a-Fh"></a>调达亦提婆达多。<a id="a-Fi"></a>此云天授。<a id="a-Fj"></a>父母从天乞子。<a id="a-Fk"></a>天授与之。<a id="a-Fl"></a>是佛堂弟。<a id="a-Fm"></a>瞿夷此云明女。<a id="a-Fn"></a>悉达有三夫人。<a id="a-Fo"></a>一瞿夷。<a id="a-Fp"></a>二耶输。<a id="a-Fq"></a>三鹿野。<a id="a-Fr"></a>各有二万婇女。<a id="a-Fs"></a>五比丘者。<a id="a-Ft"></a>憍陈如。<a id="a-Fu"></a>頞鞞跋提。<a id="a-Fv"></a>十力迦葉。<a id="a-Fw"></a>拘利太子。<a id="a-Fx"></a>陈如十力迦葉。<a id="a-Fy"></a>二是母亲。<a id="a-Fz"></a>余三是父亲。<a id="a-G0"></a>舍利弗此云身子。<a id="a-G1"></a>母好身形故母名身。<a id="a-G2"></a>是彼之子故名身子。<a id="a-G3"></a>目犍连此云胡豆姓也。<a id="a-G4"></a>上古有仙居山。<a id="a-G5"></a>常采菉豆而食因以命族。<a id="a-G6"></a>尊者是彼之后也。<a id="a-G7"></a>二经尔时下结会塔。<a id="a-G8"></a>具云塔婆。<a id="a-G9"></a>义翻方坟。<a id="a-GA"></a>或云聚相。<a id="a-GB"></a>谓累木石。<a id="a-GC"></a>及宝高以为相。<a id="a-GD"></a>茶毗后分云。<a id="a-GE"></a>佛塔高十三层上有相轮。<a id="a-GF"></a>支佛塔十一层。<a id="a-GG"></a>罗汉四层。<a id="a-GH"></a>轮王塔无复层级。<a id="a-GI"></a>以未脱三界故。<a id="a-GJ"></a>十二因缘经八种塔并有露盘。<a id="a-GK"></a>佛塔八重。<a id="a-GL"></a>菩萨七重。<a id="a-GM"></a>支佛六重。<a id="a-GN"></a>四果五重。<a id="a-GO"></a>三果四。<a id="a-GP"></a>二果三。<a id="a-GQ"></a>初果二。<a id="a-GR"></a>轮王一。<a id="a-GS"></a>凡僧但蕉叶火珠而已。<a id="a-GT"></a>虽两经异说。<a id="a-GU"></a>而凡僧并无层级。<a id="a-GV"></a>迩世所立虽无露盘。<a id="a-GW"></a>既出四檐犹滥初果。<a id="a-GX"></a>傥循蕉叶火珠之制。<a id="a-GY"></a>则免僣上圣识者宜效之。<a id="a-GZ"></a>舍利此云身骨。<a id="a-Ga"></a>三经是时下结会誓愿。<a id="a-Gb"></a>三说是下大众所益。<a id="a-Gc"></a>四树神下结问意。<a id="a-Gd"></a>经怖懅其据切。<a id="a-Ge"></a>广雅云。<a id="a-Gf"></a>畏惧也。<a id="a-Gg"></a>瘭必遥切。<a id="a-Gh"></a>疽疾也。<a id="a-Gi"></a>奄忽。<a id="a-Gj"></a>忽谓倏忽也。<a id="a-Gk"></a>鶵士虞切。<a id="a-Gl"></a>鸟子也膶如轮切。<a id="a-Gm"></a>目动也。<a id="a-Gn"></a>抆武粉切。<a id="a-Go"></a>拭也。<a id="a-Gp"></a>躃旁益切。<a id="a-Gq"></a>倒也。<a id="a-Gr"></a>恸哀过也。<a id="a-Gs"></a>惙陟劣切。<a id="a-Gt"></a>疲也。<a id="a-Gu"></a>七赞佛品初解题。<a id="a-Gv"></a>二初明赞之能所二。<a id="a-Gw"></a>初大师约因人赞果释。<a id="a-Gx"></a>能赞是三番菩萨者。<a id="a-Gy"></a>一是经初陈列之众。<a id="a-Gz"></a>二是信相发起之人。<a id="a-H0"></a>三是树神善女。<a id="a-H1"></a>此虽众兼道俗。<a id="a-H2"></a>形混人天。<a id="a-H3"></a>既发大心咸名菩萨。<a id="a-H4"></a>所赞是一佛世尊者。<a id="a-H5"></a>即释迦教主一佛也。<a id="a-H6"></a>斯欲异前赞品能赞是往世金龙一人。<a id="a-H7"></a>所赞是三世极果诸佛也。<a id="a-H8"></a>然准前释题品目。<a id="a-H9"></a>具含四悉。<a id="a-HA"></a>今文略示。<a id="a-HB"></a>欲明其相者应云。<a id="a-HC"></a>题标赞佛义含能所。<a id="a-HD"></a>即世界欢喜也。<a id="a-HE"></a>二能赞善生必托缘起。<a id="a-HF"></a>缘中最胜莫过赞佛。<a id="a-HG"></a>故三菩萨能赞。<a id="a-HH"></a>即为人生善也。<a id="a-HI"></a>三所赞为能赞。<a id="a-HJ"></a>乃印成三菩萨说无虚谬。<a id="a-HK"></a>即破恶对治也。<a id="a-HL"></a>四如来赞树神快说果地大体大智大用。<a id="a-HM"></a>即入理第一义也题含四义文理一如。<a id="a-HN"></a>今疏存略不无其以。<a id="a-HO"></a>盖题赞佛实通能所以。<a id="a-HP"></a>所赞果佛反赞因人。<a id="a-HQ"></a>生善破恶二俱不便。<a id="a-HR"></a>然或以所赞为能赞。<a id="a-HS"></a>生他善业破他事恶。<a id="a-HT"></a>斯何不可故知略也。<a id="a-HU"></a>二私谓下章安约因果互赞释。<a id="a-HV"></a>言一佛是能赞者。<a id="a-HW"></a>经云。<a id="a-HX"></a>善哉善哉。<a id="a-HY"></a>树神善女。<a id="a-HZ"></a>汝于今日快说是言。<a id="a-Ha"></a>经虽独赞树神意兼前二。<a id="a-Hb"></a>故云三番是所赞。<a id="a-Hc"></a>言三番是当佛等者。<a id="a-Hd"></a>释疑也。<a id="a-He"></a>恐人疑云。<a id="a-Hf"></a>既赞兼能所。<a id="a-Hg"></a>何以独题赞佛。<a id="a-Hh"></a>故释云。<a id="a-Hi"></a>佛通现未皆是赞佛尔。</p>
 </body>
</html>