<!doctype html>
<html id="z3IBWbp1OP" data-ver="1721">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第三下</h1>
  <p id="a2">二从此下释文二。<a id="a-3"></a>初对判分文二。<a id="a-4"></a>初对判。<a id="a-5"></a>明经力用通指三品也。<a id="a-6"></a>今品下乃以此品对赞叹品论于傍正耳。<a id="a-7"></a>二此品下分文。<a id="a-8"></a>二梦者下依文释义二。<a id="a-9"></a>初明梦中见闻二。<a id="a-A"></a>初梦见金鼓三。<a id="a-B"></a>初正见金鼓。<a id="a-C"></a>二初释梦。<a id="a-D"></a>疏中前释信相菩萨在其似位。<a id="a-E"></a>或是邻极之似。<a id="a-F"></a>或是邻极之似。<a id="a-G"></a>于此位中梦见金鼓。<a id="a-H"></a>岂是博地昏惑之梦。<a id="a-I"></a>故以二义释于梦字。<a id="a-J"></a>初谓三昧名为如梦。<a id="a-K"></a>由达性具修德无功因办果事。<a id="a-L"></a>如梦勤加。<a id="a-M"></a>是故名为如梦三昧。<a id="a-N"></a>次又入下乃以凡人有梦有觉。<a id="a-O"></a>喻法性观有入有出。<a id="a-P"></a>此以说默而为出入。<a id="a-Q"></a>二释皆示梦是观智。<a id="a-R"></a>初释稍亲。<a id="a-S"></a>问梦是颠倒迷真之法。<a id="a-T"></a>观是觉智悟理之法。<a id="a-U"></a>经文云梦。<a id="a-V"></a>疏中那以观智释之。<a id="a-W"></a>迷解天殊。<a id="a-X"></a>如何融会耶。<a id="a-Y"></a>答佛地迷尽凡夫未解皆不论观。<a id="a-Z"></a>于迷能解得言观智。<a id="a-a"></a>故起信论云。<a id="a-b"></a>依业识故故说见佛。<a id="a-c"></a>若离业识则无所见。<a id="a-d"></a>今明似解照法性故。<a id="a-e"></a>名为入观。<a id="a-f"></a>依业识故名之为梦。<a id="a-g"></a>智解未极安得非梦。<a id="a-h"></a>照法性梦岂非观智。<a id="a-i"></a>不得此意此文莫销。<a id="a-j"></a>二法性即下释鼓二。<a id="a-k"></a>初正释二。<a id="a-l"></a>初直表三德。<a id="a-m"></a>能观之智既以梦示梦必见相。<a id="a-n"></a>故以金鼓表于所观。<a id="a-o"></a>即法性也。<a id="a-p"></a>盖由鼓体具圆空鸣可表三德。<a id="a-q"></a>其状姝大复彰三德无量甚深。<a id="a-r"></a>二姝大下三皆深广。<a id="a-s"></a>以此三德一一皆是法性全体。<a id="a-t"></a>趣举一德皆能具二。<a id="a-u"></a>得名三身三智三脱。<a id="a-v"></a>若不尔者。<a id="a-w"></a>那得三种皆无量甚深耶。<a id="a-x"></a>二此下结示。<a id="a-y"></a>即鼓之三德对光秖是所照法身。<a id="a-z"></a>即此法身摄报摄应为上三德。<a id="a-10"></a>故云观一而见三佛也。<a id="a-11"></a>二从其下见鼓光。<a id="a-12"></a>全所照理起能照智。<a id="a-13"></a>故法性德皆成智德。<a id="a-14"></a>鼓圆空鸣光岂不尔。<a id="a-15"></a>鼓三姝大光亦合然。<a id="a-16"></a>须知法性体是本觉智是始觉。<a id="a-17"></a>秖是一觉由不觉故分本始殊。<a id="a-18"></a>既成大果已离不觉。<a id="a-19"></a>故始冥本称法报合。<a id="a-1A"></a>岂始觉得异于本耶。<a id="a-1B"></a>所引新本同体同意同事者。<a id="a-1C"></a>既法报合故与诸佛无二无别。<a id="a-1D"></a>此即下此见鼓光正表报智。<a id="a-1E"></a>此智冥法法具三故故报亦三。<a id="a-1F"></a>亦是此报上能冥法下能垂应。<a id="a-1G"></a>故云具三。<a id="a-1H"></a>三复于下见光中佛二。<a id="a-1I"></a>初约文表义。<a id="a-1J"></a>言光从等者。<a id="a-1K"></a>对上二身。<a id="a-1L"></a>此总表应故云同事。<a id="a-1M"></a>应不孤立必具三身。<a id="a-1N"></a>琉璃下法。<a id="a-1O"></a>佛坐下报。<a id="a-1P"></a>大众下应。<a id="a-1Q"></a>二此即下结义归圆二。<a id="a-1R"></a>初别结此三。<a id="a-1S"></a>以全法报为应身故。<a id="a-1T"></a>是故经文具表三佛。<a id="a-1U"></a>二睹此下通结上义。<a id="a-1V"></a>言三佛者。<a id="a-1W"></a>即鼓表法佛。<a id="a-1X"></a>光表报佛。<a id="a-1Y"></a>明表应佛。<a id="a-1Z"></a>既其三佛皆具三义。<a id="a-1a"></a>乃显法法具三。<a id="a-1b"></a>略则十种三法。<a id="a-1c"></a>广则一切皆三。<a id="a-1d"></a>此诸三法顺譬释。<a id="a-1e"></a>则世金光明所譬三法也。<a id="a-1f"></a>若就附文当体释。<a id="a-1g"></a>皆是法金光明。<a id="a-1h"></a>以一一具三可贵可重义。<a id="a-1i"></a>寂而常照义。<a id="a-1j"></a>能多利益义故其义既尔。<a id="a-1k"></a>是故此经名金光明也。<a id="a-1l"></a>此所表义乃由大师得旋总持。<a id="a-1m"></a>一中解无量无量中解一。<a id="a-1n"></a>故释题消文圆融若此。<a id="a-1o"></a>见闻之者当去情着而思修之。<a id="a-1p"></a>二从见有下梦见击鼓二。<a id="a-1q"></a>初分文。<a id="a-1r"></a>二见有下释义三。<a id="a-1s"></a>初见击鼓。<a id="a-1t"></a>二出大音声。<a id="a-1u"></a>三其声下声所诠辨。<a id="a-1v"></a>二初鼓是下明似智会法起用。<a id="a-1w"></a>上鼓表三光三佛三秖是一。<a id="a-1x"></a>三今对信相机智所观合三为一。<a id="a-1y"></a>但名法身婆罗门表真似净行。<a id="a-1z"></a>既是邻真故经称似。<a id="a-20"></a>圆似能伏同体惑染故名净智。<a id="a-21"></a>以此净智会本常理。<a id="a-22"></a>乃以甘露相似相应。<a id="a-23"></a>能以妙音遍三千界。<a id="a-24"></a>灭苦生乐。<a id="a-25"></a>故使经文复以击鼓表似位三身。<a id="a-26"></a>若不尔者。<a id="a-27"></a>则信相本性与佛天殊。<a id="a-28"></a>佛之应用非信相感也。<a id="a-29"></a>行者应了释迦信相同兴此梦。<a id="a-2A"></a>故有忏法利益众生耳。<a id="a-2B"></a>二鼓是下明枹鼓合成三身。<a id="a-2C"></a>二从时下觉已说见闻二。<a id="a-2D"></a>初分文。<a id="a-2E"></a>二时信相下随释四。<a id="a-2F"></a>初往佛所。<a id="a-2G"></a>二初释梦且二。<a id="a-2H"></a>初约教释。<a id="a-2I"></a>疏存二释。<a id="a-2J"></a>初约入观出观。<a id="a-2K"></a>此乃就法横释。<a id="a-2L"></a>次约伏惑断惑。<a id="a-2M"></a>此乃就位竖释。<a id="a-2N"></a>入观本期登地断惑。<a id="a-2O"></a>故知二释其意相须也。<a id="a-2P"></a>言三十心者。<a id="a-2Q"></a>借别显圆也。<a id="a-2R"></a>二观解。<a id="a-2S"></a>言观行位者。<a id="a-2T"></a>既对分真即五品十信俱名观行。<a id="a-2U"></a>以未证真似受观名。<a id="a-2V"></a>内外凡位无明眠法全未破故。<a id="a-2W"></a>故观三身如梦所见。<a id="a-2X"></a>真位分破于理明了。<a id="a-2Y"></a>故观三身犹如已旦。<a id="a-2Z"></a>出王舍等者。<a id="a-2a"></a>变易五阴因位未离如居王舍。<a id="a-2b"></a>今出此舍表至于果。<a id="a-2c"></a>既论观法有入分真及极果分。<a id="a-2d"></a>故预表之。<a id="a-2e"></a>二往耆下释出往。<a id="a-2f"></a>王城灵鹫虽俱是地。<a id="a-2g"></a>山为佛居故表果地。<a id="a-2h"></a>信相在城合表因地。<a id="a-2i"></a>今以出往表因趣果。<a id="a-2j"></a>二尔时下与缘俱。<a id="a-2k"></a>三伸敬。<a id="a-2l"></a>信首为贵者。<a id="a-2m"></a>佛法大海以信得入。<a id="a-2n"></a>信是因人。<a id="a-2o"></a>以上求故如首为贵。<a id="a-2p"></a>慈悲为贱者。<a id="a-2q"></a>拔苦与乐乃果人下化。<a id="a-2r"></a>故如足为贱。<a id="a-2s"></a>以贵敬贱者。<a id="a-2t"></a>以信扣慈也。<a id="a-2u"></a>经礼毕右绕表恋慕。<a id="a-2v"></a>四从以下述梦二。<a id="a-2w"></a>初分文。<a id="a-2x"></a>皆言行者。<a id="a-2y"></a>古以散说一十七字为行。<a id="a-2z"></a>偈颂二等。<a id="a-30"></a>四五言则四句为行。<a id="a-31"></a>七言偈则二句为行。<a id="a-32"></a>所以古师分经悉以行数为准。<a id="a-33"></a>迩世变乱制度增减字数。<a id="a-34"></a>致损元规。<a id="a-35"></a>岂但使古疏分经参差。<a id="a-36"></a>亦令目录纸数无准。<a id="a-37"></a>寄语有识当依古制。<a id="a-38"></a>二以其下释义二。<a id="a-39"></a>初总明梦二。<a id="a-3A"></a>初明见金鼓三。<a id="a-3B"></a>初见鼓形状。<a id="a-3C"></a>二其光下见鼓光明。<a id="a-3D"></a>三又因下见光中佛。<a id="a-3E"></a>此三共是长行所表三身之意。<a id="a-3F"></a>鼓虽具三是所证故合为法身。<a id="a-3G"></a>光具鼓三全理是智。<a id="a-3H"></a>故合为报身。<a id="a-3I"></a>诸佛境智及以摄机。<a id="a-3J"></a>亦具三身对上名应。<a id="a-3K"></a>此合九三。<a id="a-3L"></a>乃如梦三昧所观之境。<a id="a-3M"></a>三昧是观。<a id="a-3N"></a>二见婆下明见击鼓。<a id="a-3O"></a>上文所表合九之三虽是佛法。<a id="a-3P"></a>既与心法及众生法无差别故。<a id="a-3Q"></a>为信相心性之境。<a id="a-3R"></a>今于梦中见已似智会性法身。<a id="a-3S"></a>起应机用说忏悔偈。<a id="a-3T"></a>斯乃信相同于如来起经力用。<a id="a-3U"></a>二从是下别明梦二。<a id="a-3V"></a>初分文。<a id="a-3W"></a>二释义二。<a id="a-3X"></a>初明金鼓有灭恶生善之力二。<a id="a-3Y"></a>初别分经六。<a id="a-3Z"></a>初灭世间因果苦。<a id="a-3a"></a>前二行灭果。<a id="a-3b"></a>诸有者。<a id="a-3c"></a>三有也。<a id="a-3d"></a>后一行灭因。<a id="a-3e"></a>诸恼三惑也。<a id="a-3f"></a>二断众下生出世间因果乐。<a id="a-3g"></a>前二行出世间果。<a id="a-3h"></a>断众怖者。<a id="a-3i"></a>离五怖。<a id="a-3j"></a>谓恶道怖恶名怖死怖不活怖大众威德怖。<a id="a-3k"></a>得无所畏者有四。<a id="a-3l"></a>一一切智无所畏。<a id="a-3m"></a>二漏尽无所畏。<a id="a-3n"></a>三说障道无所畏。<a id="a-3o"></a>四说尽苦道无所畏。<a id="a-3p"></a>离二死此岸到三智彼岸。<a id="a-3q"></a>后一行出世间因。<a id="a-3r"></a>定谓楞严此定具慧。<a id="a-3s"></a>即观不思议境等正道行也。<a id="a-3t"></a>助道即事度等对治行也。<a id="a-3u"></a>三是鼓下能令众生自他俱备。<a id="a-3v"></a>前一行半自行备。<a id="a-3w"></a>后二行半化他备。<a id="a-3x"></a>害烦恼是破因。<a id="a-3y"></a>除苦是破果。<a id="a-3z"></a>下二句释上。<a id="a-40"></a>贪嗔痴释上烦恼等之一字。<a id="a-41"></a>等取诸苦悉令寂灭。<a id="a-42"></a>是正释上能害消除义也。<a id="a-43"></a>四若有下能灭报障兼得宿命。<a id="a-44"></a>以戒缓故处于地狱。<a id="a-45"></a>以乘急故闻金鼓声。<a id="a-46"></a>不独出狱兼知宿命。<a id="a-47"></a>千万亿生善知此事。<a id="a-48"></a>故正念诸佛复闻诸佛圆妙法音。<a id="a-49"></a>五是金下能令众生得诸法门。<a id="a-4A"></a>先少得者。<a id="a-4B"></a>且约一种远恶修善之法也。<a id="a-4C"></a>后多得者。<a id="a-4D"></a>随思随愿皆悉令成就也。<a id="a-4E"></a>六若有下能破众生八难流转。<a id="a-4F"></a>即经云诸难也。<a id="a-4G"></a>八难者。<a id="a-4H"></a>三涂为三。<a id="a-4I"></a>人中有四。<a id="a-4J"></a>一盲聋喑哑。<a id="a-4K"></a>二世智辩聪。<a id="a-4L"></a>三佛前佛后。<a id="a-4M"></a>四北州。<a id="a-4N"></a>天上一谓无想。<a id="a-4O"></a>或长寿天。<a id="a-4P"></a>二释此下总示义。<a id="a-4Q"></a>经示六文。<a id="a-4R"></a>该益虽遍语犹总略。<a id="a-4S"></a>备解或难。<a id="a-4T"></a>是故大师令讲解者就此六文一一委明。<a id="a-4U"></a>从苦得乐漏得无漏。<a id="a-4V"></a>舍小入大自权至实。<a id="a-4W"></a>从因至果。<a id="a-4X"></a>节节皆论破恶生善。<a id="a-4Y"></a>具辩应如二十五有。<a id="a-4Z"></a>皆得果报因花。<a id="a-4a"></a>小草中草上草小树大树一实事方便实报十番利益。<a id="a-4b"></a>方尽金鼓所出妙音被物之相。<a id="a-4c"></a>具如妙玄及请观音疏也。<a id="a-4d"></a>二从一下明教诏忏悔之法二。<a id="a-4e"></a>初分文二。<a id="a-4f"></a>初正分经文。<a id="a-4g"></a>二叙意生起。<a id="a-4h"></a>邪倒障理者。<a id="a-4i"></a>于苦果身起八颠倒障四德。<a id="a-4j"></a>此言报障也。<a id="a-4k"></a>下二可知。<a id="a-4l"></a>圣人下据上释迦自作叙云。<a id="a-4m"></a>我今当说忏悔等法。<a id="a-4n"></a>今云圣人即本师也。<a id="a-4o"></a>令达三障即三德也。<a id="a-4p"></a>示其忏悔总示也。<a id="a-4q"></a>下三句别。<a id="a-4r"></a>示也。<a id="a-4s"></a>示道理报障即法身也。<a id="a-4t"></a>示因果烦恼即般若三观为因三智为果也。<a id="a-4u"></a>示善行结业即解脱也。<a id="a-4v"></a>须愿指归者。<a id="a-4w"></a>以愿导之令至究竟也。<a id="a-4x"></a>二自忏下释义五。<a id="a-4y"></a>初教自说罪过忏悔二。<a id="a-4z"></a>初分文。<a id="a-50"></a>二夫法下释义三。<a id="a-51"></a>初明法身是依凭。<a id="a-52"></a>对修合故但名法身。<a id="a-53"></a>而性常离故具三德。<a id="a-54"></a>此三尊重复名三宝。<a id="a-55"></a>法名不觉。<a id="a-56"></a>佛名为觉。<a id="a-57"></a>此寂照性本具诸法。<a id="a-58"></a>故遍一切修德之处。<a id="a-59"></a>以此和义名之为僧。<a id="a-5A"></a>凡小虽迷而全体即是。<a id="a-5B"></a>是故圆教初中后心一切菩萨无不以此为归为本。<a id="a-5C"></a>此本若立则三智三行三身三脱一切道法任运而生。<a id="a-5D"></a>经言。<a id="a-5E"></a>我为等者。<a id="a-5F"></a>众生性德全是果佛真如我也。<a id="a-5G"></a>二内本下请佛覆护。<a id="a-5H"></a>经两足之尊者。<a id="a-5I"></a>大经明十号中两释。<a id="a-5J"></a>一约人天善趣两足为贵于佛天人中尊。<a id="a-5K"></a>二约福慧俱备名为两足。<a id="a-5L"></a>斯须犹顷刻也。<a id="a-5M"></a>扶疏盛也。<a id="a-5N"></a>丰郁茂也。<a id="a-5O"></a>说文云。<a id="a-5P"></a>扶疏枝叶四布也。<a id="a-5Q"></a>二正明忏悔二。<a id="a-5R"></a>初分文。<a id="a-5S"></a>二释义二。<a id="a-5T"></a>初总明忏悔二。<a id="a-5U"></a>别忏下别明忏悔二。<a id="a-5V"></a>初分文。<a id="a-5W"></a>二释义三。<a id="a-5X"></a>初忏烦恼障二。<a id="a-5Y"></a>初释文三。<a id="a-5Z"></a>初释。<a id="a-5a"></a>不识诸佛十力者。<a id="a-5b"></a>一是处非处力。<a id="a-5c"></a>二业力。<a id="a-5d"></a>三定力。<a id="a-5e"></a>四根力。<a id="a-5f"></a>五欲力。<a id="a-5g"></a>六性力。<a id="a-5h"></a>七至处道力。<a id="a-5i"></a>八宿命力。<a id="a-5j"></a>九天眼力。<a id="a-5k"></a>十漏尽力。<a id="a-5l"></a>此十通名力者。<a id="a-5m"></a>即诸佛所得如实智用。<a id="a-5n"></a>通达一切了了分明。<a id="a-5o"></a>无能坏无能胜故名力也。<a id="a-5p"></a>大菩萨亦分得比力。<a id="a-5q"></a>但比佛小劣故没不受名故。<a id="a-5r"></a>直名佛为十力也。<a id="a-5s"></a>此之十力法佛本具。<a id="a-5t"></a>报佛证之应佛用之。<a id="a-5u"></a>众生色心依正因果举体即是三佛十力。<a id="a-5v"></a>但以迷故全智为惑名烦恼障。<a id="a-5w"></a>而独头无明为烦恼种。<a id="a-5x"></a>盖由触处不了法身故。<a id="a-5y"></a>喻牛羊鸟雀之眼不识天子及以檠像。<a id="a-5z"></a>以不了故三细六粗炽然而起。<a id="a-60"></a>言檠像者。<a id="a-61"></a>累土木为佛像也。<a id="a-62"></a>人知畏敬鸟雀不然。<a id="a-63"></a>或引周礼正弓之檠者。<a id="a-64"></a>非此中意。<a id="a-65"></a>二释及父母恩净名云。<a id="a-66"></a>善权方便父智度菩萨母。<a id="a-67"></a>一切诸导师无不由之生。<a id="a-68"></a>以其不了独头相应全是二智。<a id="a-69"></a>是故法身隐灭不生。<a id="a-6A"></a>三释不解善法。<a id="a-6B"></a>助道众善能办应身既其不解。<a id="a-6C"></a>是故不修。<a id="a-6D"></a>二三佛下结示。<a id="a-6E"></a>举不识解显今识解是妙忏也。<a id="a-6F"></a>二自恃下忏报障三。<a id="a-6G"></a>初约事释以姓。<a id="a-6H"></a>傲他者。<a id="a-6I"></a>以贵傲贱也。<a id="a-6J"></a>西土刹利婆罗门姓贵。<a id="a-6K"></a>毗舍首陀姓贱。<a id="a-6L"></a>余二可解。<a id="a-6M"></a>此二善报。<a id="a-6N"></a>若纵恣者。<a id="a-6O"></a>为修道障。<a id="a-6P"></a>若不纵者。<a id="a-6Q"></a>堪能助道。<a id="a-6R"></a>二今更约法释二。<a id="a-6S"></a>初约三学。<a id="a-6T"></a>乃以事三表于三学。<a id="a-6U"></a>由慧得道故如姓贵。<a id="a-6V"></a>定能资慧故如财宝。<a id="a-6W"></a>戒能制犯故如盛年。<a id="a-6X"></a>染此下示为障相。<a id="a-6Y"></a>大论云。<a id="a-6Z"></a>自法爱染故毁訾他人法。<a id="a-6a"></a>虽持禁戒人不脱地狱苦。<a id="a-6b"></a>非求法者。<a id="a-6c"></a>法过涅槃尚了如幻。<a id="a-6d"></a>岂染自法。<a id="a-6e"></a>以慢他人。<a id="a-6f"></a>不见己他方名求法也。<a id="a-6g"></a>二法华下约三教。<a id="a-6h"></a>三中且取盛年一种该于三教。<a id="a-6i"></a>穷子除粪至知库藏。<a id="a-6j"></a>历渐三昧。<a id="a-6k"></a>二边心强皆名少壮。<a id="a-6l"></a>佛居道后究竟无为方名衰迈。<a id="a-6m"></a>凡人下欲明法壮更举事壮。<a id="a-6n"></a>藏教二乘通教三乘。<a id="a-6o"></a>析体虽殊皆以空强者陵有弱。<a id="a-6p"></a>别虽三观共缘无量。<a id="a-6q"></a>故恃法眼陵于慧眼。<a id="a-6r"></a>此等皆名盛年放逸。<a id="a-6s"></a>种姓财宝历教亦然。<a id="a-6t"></a>三着此下结须忏。<a id="a-6u"></a>三学三教名报障者。<a id="a-6v"></a>此心成就由宿熏感望。<a id="a-6w"></a>后在因望前为果。<a id="a-6x"></a>故得名为于报起障。<a id="a-6y"></a>障故须忏。<a id="a-6z"></a>三从心下忏业障三。<a id="a-70"></a>初节经示义。<a id="a-71"></a>二初一下随文略释十二段。<a id="a-72"></a>如疏列。<a id="a-73"></a>亦是教他者。<a id="a-74"></a>指口作恶业也。<a id="a-75"></a>即自造四过。<a id="a-76"></a>复教他人行一切恶。<a id="a-77"></a>既随痴心岂能反照。<a id="a-78"></a>经心生忿恚者。<a id="a-79"></a>求五欲则忿他不与。<a id="a-7A"></a>有五欲则忿他见侵。<a id="a-7B"></a>忿怒也。<a id="a-7C"></a>经云。<a id="a-7D"></a>亲近非圣谓外道也。<a id="a-7E"></a>外道自以为圣。<a id="a-7F"></a>故佛弟子指为非圣。<a id="a-7G"></a>悭吝财也。<a id="a-7H"></a>疾妒贤也。<a id="a-7I"></a>私诈曰奸曲媚曰谄由贫穷故。<a id="a-7J"></a>而行诈媚。<a id="a-7K"></a>言无佛世敬田者。<a id="a-7L"></a>以辟支佛出无佛世故。<a id="a-7M"></a>菩萨历劫形服不拘故。<a id="a-7N"></a>无佛世随机化物。<a id="a-7O"></a>恩田者。<a id="a-7P"></a>田有三种。<a id="a-7Q"></a>三宝曰敬田。<a id="a-7R"></a>父母曰恩田。<a id="a-7S"></a>贫穷曰悲田。<a id="a-7T"></a>通名田者。<a id="a-7U"></a>皆堪种福故。<a id="a-7V"></a>经憍慢者。<a id="a-7W"></a>俱舍云。<a id="a-7X"></a>慢对他心举。<a id="a-7Y"></a>憍由染自法。<a id="a-7Z"></a>三造业下示解释法。<a id="a-7a"></a>约今禀教且人为始。<a id="a-7b"></a>若所忏多属四趣。<a id="a-7c"></a>通惑所造名有漏业。<a id="a-7d"></a>别惑所造名无漏业。<a id="a-7e"></a>大悲不思议等种种之业。<a id="a-7f"></a>故等觉来皆须忏也。<a id="a-7g"></a>二从我下明供养诸佛。<a id="a-7h"></a>二初立意分文。<a id="a-7i"></a>二依文释义二。<a id="a-7j"></a>初明财供养。<a id="a-7k"></a>经我今等者。<a id="a-7l"></a>此乃即法以明财供。<a id="a-7m"></a>何者。<a id="a-7n"></a>以一大千界中自有千百亿佛。<a id="a-7o"></a>况无量无边大千诸佛。<a id="a-7p"></a>财若有限何能遍供。<a id="a-7q"></a>良由了达所奉之供体是法界。<a id="a-7r"></a>出世无尽一一周遍故一切刹一切佛前。<a id="a-7s"></a>皆有六尘妙供养事。<a id="a-7t"></a>不独广遍亦乃常存。<a id="a-7u"></a>尽未来时施作佛事。<a id="a-7v"></a>为彰次段修行法门。<a id="a-7w"></a>故此别名财供养矣。<a id="a-7x"></a>须知二供其体相即。<a id="a-7y"></a>为门不同故分为二。<a id="a-7z"></a>二法供养二。<a id="a-80"></a>初分文立意。<a id="a-81"></a>化他用慈是无缘慈不离三智。<a id="a-82"></a>自行顺智既是佛智岂离三慈。<a id="a-83"></a>为令易解相对说耳。<a id="a-84"></a>法供养第一者。<a id="a-85"></a>能令佛寿常住不断妙化无穷故也。<a id="a-86"></a>又有法则二供俱成。<a id="a-87"></a>无法则财供亦废。<a id="a-88"></a>是故法供得称为最。<a id="a-89"></a>二依文释义二。<a id="a-8A"></a>初明化他法供养二。<a id="a-8B"></a>初化他令修行二。<a id="a-8C"></a>初分文。<a id="a-8D"></a>二释义四。<a id="a-8E"></a>初我当下明化始以大悲拔苦。<a id="a-8F"></a>二我当安下劝真因十地之行。<a id="a-8G"></a>三已得下劝真果菩提大觉。<a id="a-8H"></a>四为一下劝精进督使成行。<a id="a-8I"></a>二夫众下初教义。<a id="a-8J"></a>二观行。<a id="a-8K"></a>一念心者。<a id="a-8L"></a>趣举一念也。<a id="a-8M"></a>以妙三观调妄即真名真明发。<a id="a-8N"></a>或至初住。<a id="a-8O"></a>或至六根。<a id="a-8P"></a>或成五品。<a id="a-8Q"></a>皆得名为成真果也。<a id="a-8R"></a>故止观义例道树之喻。<a id="a-8S"></a>观阴等境成不思议。<a id="a-8T"></a>名为生芽。<a id="a-8U"></a>初品已上皆名生果。<a id="a-8V"></a>彼修止观生芽生果。<a id="a-8W"></a>与今观心真明真果法喻相当。<a id="a-8X"></a>调一切等者。<a id="a-8Y"></a>乃一心观成历彼彼心。<a id="a-8Z"></a>无不成观。<a id="a-8a"></a>与彼义例净心遍历任运泯合。<a id="a-8b"></a>其意亦同。<a id="a-8c"></a>二次四下化他令忏悔二。<a id="a-8d"></a>初立意分文。<a id="a-8e"></a>二依文释义三。<a id="a-8f"></a>初欲说忏。<a id="a-8g"></a>二千释下正为说。<a id="a-8h"></a>涉时既多造罪复重。<a id="a-8i"></a>若了逆罪即金光明。<a id="a-8j"></a>全所具理为能观观。<a id="a-8k"></a>由此显出法性金等。<a id="a-8l"></a>名拔王难。<a id="a-8m"></a>障转成德何罪能缚。<a id="a-8n"></a>故五无间皆解脱相。<a id="a-8o"></a>此乃名为正为说忏三我今下说忏已。<a id="a-8p"></a>二从我下明自行法供养二。<a id="a-8q"></a>初分文立意。<a id="a-8r"></a>前自下问。<a id="a-8s"></a>譬如下答。<a id="a-8t"></a>以譬带法兼而答之。<a id="a-8u"></a>金师譬金鼓释迦化主也。<a id="a-8v"></a>初习譬始发僧那时。<a id="a-8w"></a>皓首譬今果后示现。<a id="a-8x"></a>从始至今何尝暂废说行说忏。<a id="a-8y"></a>互烧譬即忏说行。<a id="a-8z"></a>互打譬即行说忏。<a id="a-90"></a>智断亦然。<a id="a-91"></a>器成譬一番之机。<a id="a-92"></a>自因得果。<a id="a-93"></a>故未得果。<a id="a-94"></a>须数烧打何嫌重说。<a id="a-95"></a>今是下辨异。<a id="a-96"></a>虽数烧打各有其门。<a id="a-97"></a>二我当下依文释义二。<a id="a-98"></a>初自修行三。<a id="a-99"></a>初标章。<a id="a-9A"></a>二珍宝下修因。<a id="a-9B"></a>脚足者。<a id="a-9C"></a>疏存二解。<a id="a-9D"></a>初以十地为果脚足。<a id="a-9E"></a>二以十度为十地脚足。<a id="a-9F"></a>言十度者。<a id="a-9G"></a>六外更加方便愿力智也。<a id="a-9H"></a>于余下释出十度为地足意。<a id="a-9I"></a>华严十地品广明其相。<a id="a-9J"></a>三果中下明成果。<a id="a-9K"></a>指经初句为总。<a id="a-9L"></a>余三行三句为别。<a id="a-9M"></a>功德是福严。<a id="a-9N"></a>光明是智严。<a id="a-9O"></a>不离色光而论智光。<a id="a-9P"></a>以其色心不二究竟也。<a id="a-9Q"></a>三行之中疏不释者。<a id="a-9R"></a>今略列之。<a id="a-9S"></a>冀免检寻法藏。<a id="a-9T"></a>须论八万四千皆秘密。<a id="a-9U"></a>故名为甚深功德。<a id="a-9V"></a>乃是六度万行所成就者。<a id="a-9W"></a>略言万德广则无量。<a id="a-9X"></a>一切种智即中道智。<a id="a-9Y"></a>中必双照今三圆极。<a id="a-9Z"></a>禅谓达禅。<a id="a-9a"></a>达根本等皆法界故。<a id="a-9b"></a>定谓楞严。<a id="a-9c"></a>本性健相二是大乘事理二定。<a id="a-9d"></a>于一切法皆明静故泛举百千。<a id="a-9e"></a>根谓五根。<a id="a-9f"></a>力谓五力。<a id="a-9g"></a>即信进念定慧。<a id="a-9h"></a>此五能生一切善法。<a id="a-9i"></a>名之为根。<a id="a-9j"></a>力排五障。<a id="a-9k"></a>乃以疑怠邪乱痴遮此五故。<a id="a-9l"></a>名之为力。<a id="a-9m"></a>与上五根名同用别。<a id="a-9n"></a>觉谓七觉分。<a id="a-9o"></a>一择法觉分。<a id="a-9p"></a>二精进。<a id="a-9q"></a>三喜。<a id="a-9r"></a>四除。<a id="a-9s"></a>五舍。<a id="a-9t"></a>六定。<a id="a-9u"></a>七念。<a id="a-9v"></a>此七能令定慧均平。<a id="a-9w"></a>通名觉分者。<a id="a-9x"></a>有到极果觉知之分也。<a id="a-9y"></a>道谓八正道。<a id="a-9z"></a>一正见。<a id="a-A0"></a>二正思惟。<a id="a-A1"></a>三正语。<a id="a-A2"></a>四正业。<a id="a-A3"></a>五正命。<a id="a-A4"></a>六正精进。<a id="a-A5"></a>七正念。<a id="a-A6"></a>八正定。<a id="a-A7"></a>八离偏邪通至涅槃。<a id="a-A8"></a>故名正道。<a id="a-A9"></a>根等道品修虽在因。<a id="a-AA"></a>证皆果德。<a id="a-AB"></a>陀罗尼者。<a id="a-AC"></a>翻为遮持。<a id="a-AD"></a>遮一切恶持一切善。<a id="a-AE"></a>数或五百八万四千表破烦恼。<a id="a-AF"></a>且言其实数一切法能遮能持。<a id="a-AG"></a>十力如向记中已列。<a id="a-AH"></a>此乃自行始终之相。<a id="a-AI"></a>二从诸下自修忏二。<a id="a-AJ"></a>初分文。<a id="a-AK"></a>二释义二。<a id="a-AL"></a>初请佛。<a id="a-AM"></a>二后十下明忏二。<a id="a-AN"></a>初分文二。<a id="a-AO"></a>百劫下释义五。<a id="a-AP"></a>初忏报障二。<a id="a-AQ"></a>初出报障相。<a id="a-AR"></a>百劫受身身作众恶。<a id="a-AS"></a>恶为因缘。<a id="a-AT"></a>即生忧苦。<a id="a-AU"></a>能生所生皆是报障。<a id="a-AV"></a>良由报得恶五阴故。<a id="a-AW"></a>故疏与经对于五阴。<a id="a-AX"></a>既知皆阴非报是何。<a id="a-AY"></a>须了五阴造作众恶。<a id="a-AZ"></a>方名报障。<a id="a-Aa"></a>若作众善岂名障耶。<a id="a-Ab"></a>二十方下请恶除灭。<a id="a-Ac"></a>愿佛受忏即是除灭。<a id="a-Ad"></a>若不助正资导成忏。<a id="a-Ae"></a>佛虽有力何能除障。<a id="a-Af"></a>意可见故疏更不释。<a id="a-Ag"></a>二忏烦恼障二。<a id="a-Ah"></a>初分文二。<a id="a-Ai"></a>二释义二。<a id="a-Aj"></a>初出相。<a id="a-Ak"></a>经业垢者业名动作。<a id="a-Al"></a>烦恼心动成于垢染。<a id="a-Am"></a>亦可烦恼从宿业生。<a id="a-An"></a>故名业垢。<a id="a-Ao"></a>二唯愿下乞清净。<a id="a-Ap"></a>经大悲水者。<a id="a-Aq"></a>同体之悲方称为大。<a id="a-Ar"></a>此悲为水洗无不净。<a id="a-As"></a>悲虽同体非缘不兴。<a id="a-At"></a>三忏为缘不洗而洗也。<a id="a-Au"></a>三忏业障二。<a id="a-Av"></a>初分文。<a id="a-Aw"></a>二随释三。<a id="a-Ax"></a>初竖论三世造业。<a id="a-Ay"></a>二初对报示。<a id="a-Az"></a>现前色心名正受者。<a id="a-B0"></a>未成报者。<a id="a-B1"></a>有系属能。<a id="a-B2"></a>若修善禅诸无漏道。<a id="a-B3"></a>则来责报现诸业相。<a id="a-B4"></a>或密为障。<a id="a-B5"></a>不依大乘三种忏法此障不灭。<a id="a-B6"></a>二设问释二。<a id="a-B7"></a>初设未有问。<a id="a-B8"></a>二明遮起答三。<a id="a-B9"></a>初引经论证。<a id="a-BA"></a>数家是婆沙论家是成实。<a id="a-BB"></a>遮未来者。<a id="a-BC"></a>断相续心。<a id="a-BD"></a>若不遮断(音短)未来必起。<a id="a-BE"></a>故新经净除业障品忏罪文中。<a id="a-BF"></a>依三世菩萨皆云。<a id="a-BG"></a>已作之罪愿得除灭。<a id="a-BH"></a>未来之恶更不敢作。<a id="a-BI"></a>并遮未来也。<a id="a-BJ"></a>二今更下引现事例。<a id="a-BK"></a>在家例造罪时。<a id="a-BL"></a>舍家例修忏时。<a id="a-BM"></a>若不遮断必须更改未有之事。<a id="a-BN"></a>至于正有。<a id="a-BO"></a>三未来下据义结答。<a id="a-BP"></a>索然犹解散也。<a id="a-BQ"></a>二横明现起十恶。<a id="a-BR"></a>三远离下求忏过去业。<a id="a-BS"></a>若十恶十善止就三涂人天解释。<a id="a-BT"></a>岂安十住逮十力耶。<a id="a-BU"></a>得前五戒持犯之意。<a id="a-BV"></a>则今义可解。<a id="a-BW"></a>十住十力别圆二教皆可明之。<a id="a-BX"></a>持犯之意今义易明。<a id="a-BY"></a>故须因位至于后果。<a id="a-BZ"></a>节节论于十恶十善。<a id="a-Ba"></a>四明回向。<a id="a-Bb"></a>此忏爱着因果之罪。<a id="a-Bc"></a>他以此国及余世界是五乘人修善法处。<a id="a-Bd"></a>约处明人故云随喜。<a id="a-Be"></a>今明我在此土他界所修之善。<a id="a-Bf"></a>今悉摄取回向众生证无上道。<a id="a-Bg"></a>声喻诸善。<a id="a-Bh"></a>角喻回向。<a id="a-Bi"></a>近远可知。<a id="a-Bj"></a>方便力大者。<a id="a-Bk"></a>若善回向成大方便。<a id="a-Bl"></a>功等太虚。<a id="a-Bm"></a>然若不了善即法界。<a id="a-Bn"></a>不名回向也。<a id="a-Bo"></a>五释八下忏善恶二难二。<a id="a-Bp"></a>初拣示分文。<a id="a-Bq"></a>次一行半疏释正取善遮道义。<a id="a-Br"></a>二初四下释二。<a id="a-Bs"></a>随文释义二。<a id="a-Bt"></a>初指恶为难。<a id="a-Bu"></a>六初释诸有险难。<a id="a-Bv"></a>二十五有者。<a id="a-Bw"></a>四趣并四洲六欲大梵天四禅无想报那含四空处。<a id="a-Bx"></a>未绝漏业故同名有。<a id="a-By"></a>释报障义具于前疏。<a id="a-Bz"></a>二释生死险难。<a id="a-C0"></a>业为险难至非非想定。<a id="a-C1"></a>报为险难。<a id="a-C2"></a>至有顶天。<a id="a-C3"></a>郁头蓝弗是其例也。<a id="a-C4"></a>下之业报险难可知。<a id="a-C5"></a>三释淫欲难。<a id="a-C6"></a>四释轻躁难二。<a id="a-C7"></a>初正示轻躁相。<a id="a-C8"></a>谓初心在缘名觉。<a id="a-C9"></a>细心分别名观。<a id="a-CA"></a>亦寻伺心也。<a id="a-CB"></a>此之阴心故属报法。<a id="a-CC"></a>二如罗下引圣凡例二。<a id="a-CD"></a>初圣。<a id="a-CE"></a>出观者。<a id="a-CF"></a>出定也。<a id="a-CG"></a>就无学释无惑业故。<a id="a-CH"></a>验是报法也。<a id="a-CI"></a>二更举下凡。<a id="a-CJ"></a>回转易辙者。<a id="a-CK"></a>如学经未成复欲学律。<a id="a-CL"></a>学律未成复欲学论。<a id="a-CM"></a>此轻躁人终不成功业也。<a id="a-CN"></a>不成业障者。<a id="a-CO"></a>障应作者。<a id="a-CP"></a>字之误也。<a id="a-CQ"></a>五释近恶友难。<a id="a-CR"></a>如移厩者。<a id="a-CS"></a>厩音救马舍也。<a id="a-CT"></a>马之所聚也。<a id="a-CU"></a>付法藏传云。<a id="a-CV"></a>亲近贤善听闻正法。<a id="a-CW"></a>如昔华氏国有一白象。<a id="a-CX"></a>气力勇健若有罪人令象蹋杀。<a id="a-CY"></a>后时象厩为火所烧。<a id="a-CZ"></a>移近精舍。<a id="a-Ca"></a>有一比丘诵法句。<a id="a-Cb"></a>偈曰。<a id="a-Cc"></a>为善生天为恶入渊。<a id="a-Cd"></a>白象闻之心便柔和。<a id="a-Ce"></a>后付罪人不害嗅舐而已。<a id="a-Cf"></a>王召智臣共谋此事。<a id="a-Cg"></a>一臣白王。<a id="a-Ch"></a>此象系近精舍。<a id="a-Ci"></a>必闻妙法。<a id="a-Cj"></a>是故尔耳。<a id="a-Ck"></a>今可系近屠坊。<a id="a-Cl"></a>彼睹杀害恶心当盛。<a id="a-Cm"></a>王令系象屠所象见杀戮。<a id="a-Cn"></a>恶心猛盛残害弥甚。<a id="a-Co"></a>邻于哭货者。<a id="a-Cp"></a>谓墓学哭邻市学货。<a id="a-Cq"></a>葵氏货清经曰。<a id="a-Cr"></a>货化也。<a id="a-Cs"></a>变化易之也。<a id="a-Ct"></a>故字有化。<a id="a-Cu"></a>又财也。<a id="a-Cv"></a>史记曰。<a id="a-Cw"></a>孟轲考母偏孤居近墓。<a id="a-Cx"></a>轲乃常戏于墓。<a id="a-Cy"></a>母曰。<a id="a-Cz"></a>此非所居去居市傍。<a id="a-D0"></a>轲复戏为商贾。<a id="a-D1"></a>母又曰。<a id="a-D2"></a>不可居。<a id="a-D3"></a>又居学馆之傍。<a id="a-D4"></a>乃为揖让进退有礼。<a id="a-D5"></a>母曰。<a id="a-D6"></a>此真可以居。<a id="a-D7"></a>轲后遂为大儒。<a id="a-D8"></a>著书七篇。<a id="a-D9"></a>六释三毒难。<a id="a-DA"></a>疏分科云。<a id="a-DB"></a>善恶八难。<a id="a-DC"></a>善论四难。<a id="a-DD"></a>经疏可了。<a id="a-DE"></a>今之恶难经似列七。<a id="a-DF"></a>约何云四。<a id="a-DG"></a>盖就三障义有兼独。<a id="a-DH"></a>一兼三独。<a id="a-DI"></a>乃成四难。<a id="a-DJ"></a>何者。<a id="a-DK"></a>六趣险难三有险难及轻躁难。<a id="a-DL"></a>此虽三难独在报障。<a id="a-DM"></a>淫欲愚痴及三毒难独属烦恼。<a id="a-DN"></a>近恶友难独属业障。<a id="a-DO"></a>若生死险难疏有两解。<a id="a-DP"></a>体兼业报。<a id="a-DQ"></a>故三障恶义当四难。<a id="a-DR"></a>然须了知恶是性恶。<a id="a-DS"></a>是故此恶即无生观。<a id="a-DT"></a>如此忏之顿消诸难。<a id="a-DU"></a>二遇无下指善为难。<a id="a-DV"></a>二初明善恶俱能为难二。<a id="a-DW"></a>初双明二义。<a id="a-DX"></a>二遇无下依善释文四。<a id="a-DY"></a>初释遇无难难。<a id="a-DZ"></a>二乘出宅到无畏处。<a id="a-Da"></a>无难相显故举为例。<a id="a-Db"></a>暂乐人天自谓无难。<a id="a-Dc"></a>皆当此难。<a id="a-Dd"></a>二释修功德难。<a id="a-De"></a>如一等者大论第八云。<a id="a-Df"></a>迦葉佛时有兄弟二人出家求道。<a id="a-Dg"></a>一人持戒诵经坐禅。<a id="a-Dh"></a>一人广求檀越修诸福业。<a id="a-Di"></a>至释迦佛出世。<a id="a-Dj"></a>一人生长者家。<a id="a-Dk"></a>一人作大白象。<a id="a-Dl"></a>力能破贼。<a id="a-Dm"></a>长者子出家学道得六通罗汉。<a id="a-Dn"></a>而以薄福乞食难得。<a id="a-Do"></a>他日持钵入城乞食。<a id="a-Dp"></a>遍不能得。<a id="a-Dq"></a>到白象厩见王供养象种种丰足。<a id="a-Dr"></a>语此象言。<a id="a-Ds"></a>我之与汝俱有罪过。<a id="a-Dt"></a>象即感结三日不食。<a id="a-Du"></a>守象人怖求觅道人。<a id="a-Dv"></a>见而问曰。<a id="a-Dw"></a>汝作何术令王白象病而不食。<a id="a-Dx"></a>答此象是我先身时弟。<a id="a-Dy"></a>共于迦葉佛时出家学道。<a id="a-Dz"></a>我但持戒诵经坐禅不行布施。<a id="a-E0"></a>弟但广求檀越作诸布施。<a id="a-E1"></a>故饮食备具种种丰足。<a id="a-E2"></a>我但行道不修布施。<a id="a-E3"></a>故今虽得道乞食不得。<a id="a-E4"></a>妙庄严王者。<a id="a-E5"></a>法华疏云。<a id="a-E6"></a>昔佛末法有四比丘。<a id="a-E7"></a>于法华经极生殷重。<a id="a-E8"></a>如甘露未沾。<a id="a-E9"></a>于是结契入山修道。<a id="a-EA"></a>居山日久衣粮殚罄。<a id="a-EB"></a>一人云。<a id="a-EC"></a>君三人但以命奉道莫虑朝中。<a id="a-ED"></a>我舍身力誓给所须。<a id="a-EE"></a>三人功圆事办。<a id="a-EF"></a>一人数涉人间偶逢王出。<a id="a-EG"></a>爱彼光荣。<a id="a-EH"></a>功德熏修报生人天常得为王。<a id="a-EI"></a>三人议云。<a id="a-EJ"></a>我免笼樊功由于王。<a id="a-EK"></a>王耽果报增长有为。<a id="a-EL"></a>方沈火坑宜早开化。<a id="a-EM"></a>一人云。<a id="a-EN"></a>此王着欲而复邪见。<a id="a-EO"></a>若非爱钩无由可拔。<a id="a-EP"></a>一人为端正妇。<a id="a-EQ"></a>二作聪明儿。<a id="a-ER"></a>儿妇之言必当从顺。<a id="a-ES"></a>如宜设化果获改邪。<a id="a-ET"></a>妇即妙音菩萨也。<a id="a-EU"></a>二子即药王药上也。<a id="a-EV"></a>王即花德也。<a id="a-EW"></a>三释值好时难。<a id="a-EX"></a>如劫初阎浮人寿八万岁。<a id="a-EY"></a>北洲寿定一千岁。<a id="a-EZ"></a>俱以寿长受乐不乐修道。<a id="a-Ea"></a>郁单越此云殊胜。<a id="a-Eb"></a>胜余三洲故。<a id="a-Ec"></a>四释值佛亦难。<a id="a-Ed"></a>兴起行经云。<a id="a-Ee"></a>多舌童女舞杅起腹。<a id="a-Ef"></a>至我前曰。<a id="a-Eg"></a>沙门何不自说家事。<a id="a-Eh"></a>乃说他事。<a id="a-Ei"></a>汝今自乐不知我苦耶。<a id="a-Ej"></a>汝先共我通使我有娠。<a id="a-Ek"></a>今当临月。<a id="a-El"></a>事须酥油养于小儿。<a id="a-Em"></a>尽常给我。<a id="a-En"></a>天帝化作一鼠。<a id="a-Eo"></a>入其衣里啮杅忽然落地。<a id="a-Ep"></a>是时地裂旃遮现身堕阿鼻狱。<a id="a-Eq"></a>涅槃迦葉品。<a id="a-Er"></a>善星是佛菩萨时子。<a id="a-Es"></a>出家之后受持解说十二部经。<a id="a-Et"></a>坏欲界结获得四禅。<a id="a-Eu"></a>而亲近恶友退失四禅。<a id="a-Ev"></a>生恶邪见。<a id="a-Ew"></a>言无佛无法无有涅槃。<a id="a-Ex"></a>遥见佛来生恶邪心。<a id="a-Ey"></a>入阿鼻狱。<a id="a-Ez"></a>调达是佛堂弟而自造三逆。<a id="a-F0"></a>谓出佛身血破转法轮僧杀阿罗汉。<a id="a-F1"></a>教阿阇世杀父成就害母加行。<a id="a-F2"></a>复以恶心十爪甲下藏于毒药。<a id="a-F3"></a>欲呜佛足刺足害佛。<a id="a-F4"></a>将往耆山。<a id="a-F5"></a>出城地裂生入泥犁。<a id="a-F6"></a>此等值佛而成大难。<a id="a-F7"></a>然上三句体是漏善。<a id="a-F8"></a>障修无漏故名为难。<a id="a-F9"></a>此句造逆似不类上。<a id="a-FA"></a>以值三宝最名为善。<a id="a-FB"></a>逆故成难。<a id="a-FC"></a>亦可例上于善障道。<a id="a-FD"></a>二若读下明平去二声读文二。<a id="a-FE"></a>初明读字通平。<a id="a-FF"></a>二又依下据经属去。<a id="a-FG"></a>三从诸下明称叹二。<a id="a-FH"></a>初立意分文。<a id="a-FI"></a>二种供养可对身意。<a id="a-FJ"></a>既不兴言是故未泄。<a id="a-FK"></a>三业不足是故未备。<a id="a-FL"></a>今加口业显而复具。<a id="a-FM"></a>故成次第。<a id="a-FN"></a>前虽自他修行修忏。<a id="a-FO"></a>而能资益佛之寿命。<a id="a-FP"></a>名供养门。<a id="a-FQ"></a>今虽称叹佛之三身。<a id="a-FR"></a>而能成就行人观法。<a id="a-FS"></a>名念佛门。<a id="a-FT"></a>法虽互具从增胜故。<a id="a-FU"></a>立二法门。<a id="a-FV"></a>二标诸下随文释义三。<a id="a-FW"></a>初标叹。<a id="a-FX"></a>报应二修全理之事也。<a id="a-FY"></a>法身一性全事之理也。<a id="a-FZ"></a>十方三世佛佛三身。<a id="a-Fa"></a>如此标章何所不摄。<a id="a-Fb"></a>我依止者。<a id="a-Fc"></a>既云法性一体三佛。<a id="a-Fd"></a>验知他佛为心性佛。<a id="a-Fe"></a>此依本觉起于始觉。<a id="a-Ff"></a>亦是三谛发于三智。<a id="a-Fg"></a>非此依止不成妙忏。<a id="a-Fh"></a>故圆初心名修佛行。<a id="a-Fi"></a>四眼入佛眼等。<a id="a-Fj"></a>大论文也。<a id="a-Fk"></a>十智与如实智总十一智。<a id="a-Fl"></a>十智与二乘共。<a id="a-Fm"></a>如实独在佛。<a id="a-Fn"></a>十智者。<a id="a-Fo"></a>一法智。<a id="a-Fp"></a>二比智。<a id="a-Fq"></a>三他智。<a id="a-Fr"></a>四世智。<a id="a-Fs"></a>五苦智。<a id="a-Ft"></a>六集智。<a id="a-Fu"></a>七灭智。<a id="a-Fv"></a>八道智。<a id="a-Fw"></a>九尽智。<a id="a-Fx"></a>十无生智。<a id="a-Fy"></a>如物投等者。<a id="a-Fz"></a>石蜜至甘。<a id="a-G0"></a>海水至碱。<a id="a-G1"></a>物投水会皆失本味。<a id="a-G2"></a>体法即性无不妙也。<a id="a-G3"></a>此之佛海宁不归敬。<a id="a-G4"></a>二就正下正叹二。<a id="a-G5"></a>初分文。<a id="a-G6"></a>二略叹下随释二。<a id="a-G7"></a>初寄言欢二。<a id="a-G8"></a>初略叹略况二。<a id="a-G9"></a>初释略叹二。<a id="a-GA"></a>初金色相貌二。<a id="a-GB"></a>初以他金比色。<a id="a-GC"></a>阎浮金者。<a id="a-GD"></a>此是西域河名。<a id="a-GE"></a>近阎浮树。<a id="a-GF"></a>其金出彼河中。<a id="a-GG"></a>此河因树立称。<a id="a-GH"></a>金由河得名。<a id="a-GI"></a>二又佛下以照物显光。<a id="a-GJ"></a>二然金下赞金色所以二。<a id="a-GK"></a>初明是众相所依。<a id="a-GL"></a>二金有下明为四德之譬。<a id="a-GM"></a>二犹如下释略况。<a id="a-GN"></a>二广叹广况二。<a id="a-GO"></a>初广叹二。<a id="a-GP"></a>初分文。<a id="a-GQ"></a>二从其下随释。<a id="a-GR"></a>言赞应色意彰法报。<a id="a-GS"></a>色相是表智证是里。<a id="a-GT"></a>虽分表里岂是异体。<a id="a-GU"></a>故新本中所明四德别属三身。<a id="a-GV"></a>谓法具常我。<a id="a-GW"></a>应身具净。<a id="a-GX"></a>化身具乐。<a id="a-GY"></a>分圆为别融别为圆。<a id="a-GZ"></a>故圆三身身身四德。<a id="a-Ga"></a>其得意者。<a id="a-Gb"></a>了今应四即法报四。<a id="a-Gc"></a>当以此意寻乎经疏。<a id="a-Gd"></a>文四。<a id="a-Ge"></a>初叹我德。<a id="a-Gf"></a>二从善下叹净德。<a id="a-Gg"></a>三从功下叹常德。<a id="a-Gh"></a>经巍巍者。<a id="a-Gi"></a>高大貌也。<a id="a-Gj"></a>玻璃此云水王也。<a id="a-Gk"></a>四从三下叹乐德。<a id="a-Gl"></a>潦音老行水也。<a id="a-Gm"></a>稽首者。<a id="a-Gn"></a>说文云。<a id="a-Go"></a>下首也首头也。<a id="a-Gp"></a>孔安国云。<a id="a-Gq"></a>稽首谓首至地。<a id="a-Gr"></a>二从如下广况二。<a id="a-Gs"></a>初分丈。<a id="a-Gt"></a>二佛功下随释二。<a id="a-Gu"></a>初广况。<a id="a-Gv"></a>此之四句喻前四佛举。<a id="a-Gw"></a>大师释之。<a id="a-Gx"></a>或喻应身有量无量。<a id="a-Gy"></a>或喻法报四谛四德。<a id="a-Gz"></a>玄文序中显金光明佛不能喻。<a id="a-H0"></a>良以三身三一自在。<a id="a-H1"></a>是故四喻或别在一。<a id="a-H2"></a>或总显三。<a id="a-H3"></a>此文正同前对四德。<a id="a-H4"></a>海无增减故常。<a id="a-H5"></a>地体是净。<a id="a-H6"></a>山形高出如我。<a id="a-H7"></a>虚空无碍故乐。<a id="a-H8"></a>二合喻。<a id="a-H9"></a>二从一下绝言叹二。<a id="a-HA"></a>初分文。<a id="a-HB"></a>二一切下随释二。<a id="a-HC"></a>初正绝言。<a id="a-HD"></a>二更牒下牒喻帖合。<a id="a-HE"></a>问疏释寄言及以绝言皆离思说。<a id="a-HF"></a>同耶异耶。<a id="a-HG"></a>答四德秘密本离心缘。<a id="a-HH"></a>今之称叹为令众生入秘藏故。<a id="a-HI"></a>故寄言绝言皆彰离念。<a id="a-HJ"></a>寄言用四喻于四德。<a id="a-HK"></a>喻既莫数显德忘缘。<a id="a-HL"></a>绝言中四不可为喻。<a id="a-HM"></a>亦显四德忘于缘虑。<a id="a-HN"></a>大师深达经文妙旨。<a id="a-HO"></a>故解二文皆绝思说也。<a id="a-HP"></a>三从相下总结。<a id="a-HQ"></a>四从我下明发愿二。<a id="a-HR"></a>初立意分文。<a id="a-HS"></a>如牛无御者。<a id="a-HT"></a>谓牧竖也。<a id="a-HU"></a>夫立愿者。<a id="a-HV"></a>若多若少皆须不失四弘之意。<a id="a-HW"></a>而此四弘须依四谛。<a id="a-HX"></a>愿不依谛名为狂愿。<a id="a-HY"></a>今就圆论。<a id="a-HZ"></a>依无作谛虽世出世二种因果。<a id="a-Ha"></a>皆了即性。<a id="a-Hb"></a>无苦可度。<a id="a-Hc"></a>无集可断。<a id="a-Hd"></a>无道可修。<a id="a-He"></a>无灭可证。<a id="a-Hf"></a>如是则能遍度尽断圆修妙证。<a id="a-Hg"></a>比前三教愿未免狂。<a id="a-Hh"></a>销今诸愿。<a id="a-Hi"></a>若失此意非圆行人。<a id="a-Hj"></a>二随文释义二。<a id="a-Hk"></a>初正明发愿二。<a id="a-Hl"></a>初自发愿二。<a id="a-Hm"></a>初愿果满四。<a id="a-Hn"></a>初我以下愿意轮满。<a id="a-Ho"></a>大觉圆明故属意业。<a id="a-Hp"></a>二讲宣下愿口轮满。<a id="a-Hq"></a>三摧伏下愿身轮满。<a id="a-Hr"></a>阴死天子多约于身。<a id="a-Hs"></a>烦恼属意。<a id="a-Ht"></a>今从多分。<a id="a-Hu"></a>四住寿下愿慈悲满。<a id="a-Hv"></a>非无缘慈住寿不尔。<a id="a-Hw"></a>二愿因圆二。<a id="a-Hx"></a>初分文。<a id="a-Hy"></a>二释义四。<a id="a-Hz"></a>初我当下愿有为功德满。<a id="a-I0"></a>六度成就此约真因破于六蔽。<a id="a-I1"></a>从断正论。<a id="a-I2"></a>是智德故故名有为。<a id="a-I3"></a>二断诸下愿无为功德满。<a id="a-I4"></a>此约真位垂形九道调伏众生。<a id="a-I5"></a>任运不与惑苦相应。<a id="a-I6"></a>是断德故故名无为。<a id="a-I7"></a>故海东法师云。<a id="a-I8"></a>始觉断障是实断断。<a id="a-I9"></a>本觉断障是不断断。<a id="a-IA"></a>正与今家智觉二德。<a id="a-IB"></a>其义齐也。<a id="a-IC"></a>三我下愿宿命念佛满。<a id="a-ID"></a>忆宿命教。<a id="a-IE"></a>见过去佛。<a id="a-IF"></a>亦忆诸佛所说正法。<a id="a-IG"></a>四我因下愿值佛满。<a id="a-IH"></a>因过去善见未来佛。<a id="a-II"></a>远恶修善成智断因。<a id="a-IJ"></a>二为他发愿二。<a id="a-IK"></a>初分文。<a id="a-IL"></a>二一切下释义二。<a id="a-IM"></a>初愿作药王拔苦。<a id="a-IN"></a>二愿作珠王与乐。<a id="a-IO"></a>此能拔能与是无缘慈悲。<a id="a-IP"></a>所拔所与须论十番。<a id="a-IQ"></a>所谓果报修因声闻支佛四教菩萨方便实报。<a id="a-IR"></a>今药树王拔此十种行人之苦。<a id="a-IS"></a>珠王合与十种人乐。<a id="a-IT"></a>当以此意销与拔文。<a id="a-IU"></a>初自分四。<a id="a-IV"></a>初总拔众苦。<a id="a-IW"></a>二若有下拔根缺苦。<a id="a-IX"></a>三十方下拔病苦。<a id="a-IY"></a>四若犯下拔王难苦。<a id="a-IZ"></a>次与乐二。<a id="a-Ia"></a>初分文。<a id="a-Ib"></a>二上文下随释三。<a id="a-Ic"></a>初与世间乐果。<a id="a-Id"></a>经鼓吹古今注云。<a id="a-Ie"></a>短箫也。<a id="a-If"></a>经优钵罗此云黛色。<a id="a-Ig"></a>即青莲华也。<a id="a-Ih"></a>常于三时者。<a id="a-Ii"></a>昼三时也。<a id="a-Ij"></a>二从愿下与出世乐因二。<a id="a-Ik"></a>初分文。<a id="a-Il"></a>二人缘下随释二。<a id="a-Im"></a>初令修行外缘具二。<a id="a-In"></a>初值三宝。<a id="a-Io"></a>二离八难。<a id="a-Ip"></a>二令修行内因具二。<a id="a-Iq"></a>初分文。<a id="a-Ir"></a>二人因下随释二。<a id="a-Is"></a>初生尊贵。<a id="a-It"></a>二饶财宝。<a id="a-Iu"></a>五碍者。<a id="a-Iv"></a>一不作梵王。<a id="a-Iw"></a>二不作帝释。<a id="a-Ix"></a>三不作轮王。<a id="a-Iy"></a>四不作魔王。<a id="a-Iz"></a>五不得作佛。<a id="a-J0"></a>三从若下结成二。<a id="a-J1"></a>初分文。<a id="a-J2"></a>二释经二。<a id="a-J3"></a>初结自。<a id="a-J4"></a>二结他。<a id="a-J5"></a>二从若此下约愿随喜二。<a id="a-J6"></a>初分文。<a id="a-J7"></a>二释经二。<a id="a-J8"></a>初随喜他。<a id="a-J9"></a>二随喜自。<a id="a-JA"></a>五从若有下结成二。<a id="a-JB"></a>初分文。<a id="a-JC"></a>二释经三。<a id="a-JD"></a>初结成断恶。<a id="a-JE"></a>二诸善下结成生善。<a id="a-JF"></a>三非于下结值佛多。<a id="a-JG"></a>三释赞叹品二。<a id="a-JH"></a>初释题。<a id="a-JI"></a>二初约义通释二。<a id="a-JJ"></a>初示四悉意二。<a id="a-JK"></a>初列。<a id="a-JL"></a>二释四。<a id="a-JM"></a>初世界。<a id="a-JN"></a>思疑佛寿者。<a id="a-JO"></a>即前经云。<a id="a-JP"></a>作是思惟心生疑惑也。<a id="a-JQ"></a>一心信解者。<a id="a-JR"></a>开悟也。<a id="a-JS"></a>即经云。<a id="a-JT"></a>信相闻是四佛宣说寿命深心信解也。<a id="a-JU"></a>斯人者。<a id="a-JV"></a>相信也。<a id="a-JW"></a>本事者。<a id="a-JX"></a>今之所为皆由昔愿。<a id="a-JY"></a>令众欢喜故属世界。<a id="a-JZ"></a>二从下为人。<a id="a-Ja"></a>三从灭下对治。<a id="a-Jb"></a>罪之尤者。<a id="a-Jc"></a>尤甚也。<a id="a-Jd"></a>以德胜恩重毁之罪甚。<a id="a-Je"></a>口毁曰呰。<a id="a-Jf"></a>亦诃也。<a id="a-Jg"></a>四从所下第一义。<a id="a-Jh"></a>言诸佛极尊甚深无量者。<a id="a-Ji"></a>圆初住去分以法性为身体相。<a id="a-Jj"></a>妙觉尽以深广法性为身体相。<a id="a-Jk"></a>故起信论云。<a id="a-Jl"></a>诸佛如来皆是法身智相之身。<a id="a-Jm"></a>第一义谛离于施作。<a id="a-Jn"></a>今称赞此令人入理。<a id="a-Jo"></a>二若欲下释赞叹名二。<a id="a-Jp"></a>初分字释义。<a id="a-Jq"></a>亦更互分别者。<a id="a-Jr"></a>以述德为赞。<a id="a-Js"></a>褒喻为叹。<a id="a-Jt"></a>但使叙述褓称义成。<a id="a-Ju"></a>对字无在。<a id="a-Jv"></a>二引论证成。<a id="a-Jw"></a>彼之称扬可证褒喻也。<a id="a-Jx"></a>二此品下结示别显二。<a id="a-Jy"></a>初约三业别显。<a id="a-Jz"></a>虽具三业口业为正。<a id="a-K0"></a>故是别显。<a id="a-K1"></a>二结此下约四悉别显。<a id="a-K2"></a>四义指向能赞人等也。<a id="a-K3"></a>此品下别显也。<a id="a-K4"></a>于四悉中正在生善。<a id="a-K5"></a>对前忏品正灭恶故。<a id="a-K6"></a>二释文二。<a id="a-K7"></a>初分文。<a id="a-K8"></a>二随释二。<a id="a-K9"></a>初长行二。<a id="a-KA"></a>初释对告人二。<a id="a-KB"></a>初约对治释。<a id="a-KC"></a>瑞应云。<a id="a-KD"></a>佛告魔王。<a id="a-KE"></a>我积功累德今得作佛。<a id="a-KF"></a>魔云。<a id="a-KG"></a>积功累德谁为证。<a id="a-KH"></a>佛时以手指地云。<a id="a-KI"></a>是知我。<a id="a-KJ"></a>是者谓指地神。<a id="a-KK"></a>干时地神涌现为证。<a id="a-KL"></a>二又对下约为人释。<a id="a-KM"></a>半空已上皆是男天。<a id="a-KN"></a>半空已下皆是女天。<a id="a-KO"></a>是鬼神报称为天者。<a id="a-KP"></a>有天然力用故褒之以天。<a id="a-KQ"></a>召诸鬼神皆以天名不唯此也。<a id="a-KR"></a>实智乃是善法之本。<a id="a-KS"></a>今赞觉者生人实智。<a id="a-KT"></a>宜告善女。<a id="a-KU"></a>又别名坚牢宜证往事。<a id="a-KV"></a>称理不怀云云之意也。<a id="a-KW"></a>二释金龙尊。<a id="a-KX"></a>金光明法门所依法也。<a id="a-KY"></a>金龙尊能契行也。<a id="a-KZ"></a>若法若行皆性一修二。<a id="a-Ka"></a>故金为理能赞为龙。<a id="a-Kb"></a>能益故尊。<a id="a-Kc"></a>斯以证理起用二修对于一性。<a id="a-Kd"></a>当体名为金龙尊也。<a id="a-Ke"></a>二偈颂二。<a id="a-Kf"></a>初分文。<a id="a-Kg"></a>二随释三。<a id="a-Kh"></a>初赞三世佛五。<a id="a-Ki"></a>初总赞三。<a id="a-Kj"></a>初约事理明总三世。<a id="a-Kk"></a>十方心意识境名之为事。<a id="a-Kl"></a>何有一事不从理现。<a id="a-Km"></a>经云。<a id="a-Kn"></a>寂灭是涅槃义。<a id="a-Ko"></a>既称微妙是大灭度。<a id="a-Kp"></a>则彰三德非纵非横名秘密藏。<a id="a-Kq"></a>密藏圆遍无别世方。<a id="a-Kr"></a>世方宛然无非三德。<a id="a-Ks"></a>不以二相见诸佛土。<a id="a-Kt"></a>斯之谓欤。<a id="a-Ku"></a>以此总赞为妙何极。<a id="a-Kv"></a>二总理下约三法明总。<a id="a-Kw"></a>法身者。<a id="a-Kx"></a>明性一也。<a id="a-Ky"></a>报应者。<a id="a-Kz"></a>明修二也。<a id="a-L0"></a>全修在性合三为法。<a id="a-L1"></a>名总法身。<a id="a-L2"></a>全性成修合三为报。<a id="a-L3"></a>合三为应。<a id="a-L4"></a>是故名为总报应也。<a id="a-L5"></a>一切三法莫不然耳。<a id="a-L6"></a>又法身总三土。<a id="a-L7"></a>以实报等皆寂光故。<a id="a-L8"></a>报身总二土。<a id="a-L9"></a>方便同居睹尊特故。<a id="a-LA"></a>应身总同居净秽两处。<a id="a-LB"></a>凡夫二乘见生身故。<a id="a-LC"></a>分别则三身三土胜劣不滥。<a id="a-LD"></a>融即则三身三土局偏相收。<a id="a-LE"></a>以此赞佛佛德无遗矣。<a id="a-LF"></a>三如是下约四德明总。<a id="a-LG"></a>经云。<a id="a-LH"></a>诸佛清净。<a id="a-LI"></a>克果明德也。<a id="a-LJ"></a>果中众德更无不会。<a id="a-LK"></a>举一净德必常乐我。<a id="a-LL"></a>四德圆妙。<a id="a-LM"></a>举一全牧。<a id="a-LN"></a>是故此四乃是三身之德。<a id="a-LO"></a>三身融故四德遍严。<a id="a-LP"></a>是故三身无非四德。<a id="a-LQ"></a>总此为赞极佛体用也。<a id="a-LR"></a>今此点示故注云云。<a id="a-LS"></a>二从色下别赞二。<a id="a-LT"></a>初分文立义二。<a id="a-LU"></a>初分文。<a id="a-LV"></a>大相谓三十二相。<a id="a-LW"></a>小相谓八十种好。<a id="a-LX"></a>皆称海者。<a id="a-LY"></a>若大若小悉无有边故。<a id="a-LZ"></a>皆是法界全体显现。<a id="a-La"></a>故一一相无非法海。<a id="a-Lb"></a>据其总赞诸佛清净微妙寂灭。<a id="a-Lc"></a>以总显别。<a id="a-Ld"></a>一一相好皆秘密藏。<a id="a-Le"></a>大师见彼得意处故。<a id="a-Lf"></a>故释相好皆立海名。<a id="a-Lg"></a>二所以下立义二。<a id="a-Lh"></a>初明能赞智巧。<a id="a-Li"></a>二夫下明所赞德深二。<a id="a-Lj"></a>初历教分别。<a id="a-Lk"></a>二据圆融即。<a id="a-Ll"></a>此之二意学者应知。<a id="a-Lm"></a>括经论之幽文。<a id="a-Ln"></a>立教观之深趣彰化迹之不滥。<a id="a-Lo"></a>显圆机之顿照。<a id="a-Lp"></a>何者。<a id="a-Lq"></a>以分别故从胜别示。<a id="a-Lr"></a>以融即故触境遍收。<a id="a-Ls"></a>得后后者必得前前。<a id="a-Lt"></a>得前前者不得后后。<a id="a-Lu"></a>不知后故当分义成。<a id="a-Lv"></a>能知前故跨节义显。<a id="a-Lw"></a>若能了知真中感应二识见佛。<a id="a-Lx"></a>则今二意收拣无遗矣。<a id="a-Ly"></a>二识者。<a id="a-Lz"></a>起信论云。<a id="a-M0"></a>佛用有二种。<a id="a-M1"></a>一依分别事识。<a id="a-M2"></a>凡夫二乘心所见者说名应身。<a id="a-M3"></a>以不知转识现故见从外来。<a id="a-M4"></a>取色分齐不能尽知故。<a id="a-M5"></a>二者依于业识。<a id="a-M6"></a>谓诸菩萨从初发意乃至菩萨究竟地心所见者。<a id="a-M7"></a>名为报身。<a id="a-M8"></a>身有无量色。<a id="a-M9"></a>色有无量相。<a id="a-MA"></a>相有无量好。<a id="a-MB"></a>所住依果亦复无量。<a id="a-MC"></a>种种庄严随所示现。<a id="a-MD"></a>即无有边不可穷尽。<a id="a-ME"></a>离分齐相随其所应。<a id="a-MF"></a>常能住持不毁不失。<a id="a-MG"></a>皆因诸波罗蜜无漏行熏及不思议熏之所成就。<a id="a-MH"></a>是受乐相说名报身(文毕)斯乃如来以法界用。<a id="a-MI"></a>随顺众生事业二识。<a id="a-MJ"></a>现报应身。<a id="a-MK"></a>应身是今生身。<a id="a-ML"></a>报身是今尊特及法性身。<a id="a-MM"></a>依事识者。<a id="a-MN"></a>但见应身不能睹报。<a id="a-MO"></a>以其粗浅不穷深故。<a id="a-MP"></a>依业识者。<a id="a-MQ"></a>既睹报身亦能见应。<a id="a-MR"></a>以知真如起二用故。<a id="a-MS"></a>行者应知。<a id="a-MT"></a>真如之用现佛身相大有三品。<a id="a-MU"></a>一如华严谈相好数有十莲华藏世界微尘。<a id="a-MV"></a>二如观无量寿佛经。<a id="a-MW"></a>明八万四千相好光明。<a id="a-MX"></a>三如此经及法华般舟等。<a id="a-MY"></a>说三十二相八十种好。<a id="a-MZ"></a>此三品相既是真如全体之用。<a id="a-Ma"></a>若多若少皆无边际。<a id="a-Mb"></a>故悉称海无非尊特。<a id="a-Mc"></a>然有通局。<a id="a-Md"></a>以藏尘八万局业识见。<a id="a-Me"></a>其三十二通事识见名生名应。<a id="a-Mf"></a>若业识见即无有边不可穷尽。<a id="a-Mg"></a>离分齐相名为尊特。<a id="a-Mh"></a>属于报身。<a id="a-Mi"></a>此如今经别所叹相在三十二。<a id="a-Mj"></a>以金龙尊就佛四德微妙寂灭。<a id="a-Mk"></a>而为总赞。<a id="a-Ml"></a>以总显别故三十二无非秘藏。<a id="a-Mm"></a>故一一相离于分齐。<a id="a-Mn"></a>如空无边常住不毁。<a id="a-Mo"></a>疏据此释三身融即正赞尊特。<a id="a-Mp"></a>若其不知龙尊总赞是依业识见应即报。<a id="a-Mq"></a>岂三十二圆光一寻名尊特耶。<a id="a-Mr"></a>言真中感应者。<a id="a-Ms"></a>良以如来现应化身示住遍真。<a id="a-Mt"></a>说于生灭及无生法。<a id="a-Mu"></a>被藏通机。<a id="a-Mv"></a>现尊特身住于中道。<a id="a-Mw"></a>宣说无量及无作法被别圆机。<a id="a-Mx"></a>故文句云。<a id="a-My"></a>丈六身佛住真谛。<a id="a-Mz"></a>丈六尊特合身佛双住真中。<a id="a-N0"></a>尊特身佛双住俗中。<a id="a-N1"></a>法身佛住中道。<a id="a-N2"></a>疏有六处明应化尊特。<a id="a-N3"></a>皆约真中感应而辨。<a id="a-N4"></a>如法华叹佛。<a id="a-N5"></a>经文显云三十二相八十种好。<a id="a-N6"></a>法身具故严法身故。<a id="a-N7"></a>是尊特相。<a id="a-N8"></a>是故荆溪类同华严一一相好与虚空等。<a id="a-N9"></a>又云。<a id="a-NA"></a>一一相皆法界海。<a id="a-NB"></a>一一好无非名海。<a id="a-NC"></a>疏释今文大相小相皆称为海。<a id="a-ND"></a>此大小相全异华严九十七名。<a id="a-NE"></a>一一皆与法界次第三十二相八十种好。<a id="a-NF"></a>名目无差。<a id="a-NG"></a>又忏悔品赞佛三十二相八十种好。<a id="a-NH"></a>岂龙尊昔赞与今金鼓所赞优劣。<a id="a-NI"></a>故知秖就中道感应称为尊特。<a id="a-NJ"></a>非是加添相好之数。<a id="a-NK"></a>方名尊特。<a id="a-NL"></a>故华严中业报众生等十种之身。<a id="a-NM"></a>皆卢舍那。<a id="a-NN"></a>舍那非报报非尊特耶。<a id="a-NO"></a>失此意者勿议今宗也。<a id="a-NP"></a>父母生身丈六身也。<a id="a-NQ"></a>三藏及通钝根所感尊特。<a id="a-NR"></a>即是他受用报。<a id="a-NS"></a>通教利根及别所感法性是法身。<a id="a-NT"></a>圆人所感此乃如来法界大用。<a id="a-NU"></a>对三类机现三种身。<a id="a-NV"></a>故能严相亦分三种。<a id="a-NW"></a>三身力用优劣有殊。<a id="a-NX"></a>不唯示果身相不同。<a id="a-NY"></a>亦示行因三种差别。<a id="a-NZ"></a>以今见佛皆是曩世结缘机也。<a id="a-Na"></a>如示迹因论四修相行六度等。<a id="a-Nb"></a>或示事修。<a id="a-Nc"></a>或即空修。<a id="a-Nd"></a>或次第修。<a id="a-Ne"></a>或圆顿修。<a id="a-Nf"></a>示修不等致令众机结缘有异。<a id="a-Ng"></a>今日感见三身不同。<a id="a-Nh"></a>二三身下别释二。<a id="a-Ni"></a>初释三身相三。<a id="a-Nj"></a>初释生身相。<a id="a-Nk"></a>林微尼此云解脱处。<a id="a-Nl"></a>举手攀树者。<a id="a-Nm"></a>即摩耶夫人攀无忧树。<a id="a-Nn"></a>而太子自右胁而生也。<a id="a-No"></a>阿夷亦阿私陀此云无比。<a id="a-Np"></a>仙人名也。<a id="a-Nq"></a>披开也。<a id="a-Nr"></a>太子既生三日遂裹以白氎。<a id="a-Ns"></a>王召仙人相之。<a id="a-Nt"></a>于是开[疊*毛]相其形也。<a id="a-Nu"></a>相相炳明者。<a id="a-Nv"></a>谓三十二相皆明显也。<a id="a-Nw"></a>决定成佛者。<a id="a-Nx"></a>即仙人奏王之语。<a id="a-Ny"></a>谓轮王虽有三十二相。<a id="a-Nz"></a>相不明了。<a id="a-O0"></a>今观太子相相炳明。<a id="a-O1"></a>决定作佛不为轮王也。<a id="a-O2"></a>悲不能声者。<a id="a-O3"></a>即仙人自嗟年老不见太子成佛故泣也。<a id="a-O4"></a>无声自出泪曰泣。<a id="a-O5"></a>今云悲不能声是泣也。<a id="a-O6"></a>此是生身也者。<a id="a-O7"></a>疏虽标云父母生身须解其意。<a id="a-O8"></a>岂后二身全无父母。<a id="a-O9"></a>今特云者。<a id="a-OA"></a>彰藏通佛住偏真也。<a id="a-OB"></a>以偏真理不具五阴故。<a id="a-OC"></a>使佛身从正习造。<a id="a-OD"></a>机缘若尽灰灭沦空永无示现。<a id="a-OE"></a>故以父母显其有生。<a id="a-OF"></a>机尽归空显其有灭。<a id="a-OG"></a>通虽幻有亦须永无。<a id="a-OH"></a>依教分别相状如是。<a id="a-OI"></a>二如释下释尊特相。<a id="a-OJ"></a>巍巍高也。<a id="a-OK"></a>堂堂明也。<a id="a-OL"></a>言尊崇奇特者。<a id="a-OM"></a>此别圆机所见身也。<a id="a-ON"></a>常身常光者。<a id="a-OO"></a>即凡夫二乘所见身也。<a id="a-OP"></a>然高明身相应知两意。<a id="a-OQ"></a>有须现起。<a id="a-OR"></a>有不须现。<a id="a-OS"></a>皆是如来鉴机进不中道之力。<a id="a-OT"></a>于须现者即为现之。<a id="a-OU"></a>如梵网经云。<a id="a-OV"></a>方坐莲华台。<a id="a-OW"></a>华严藏尘相。<a id="a-OX"></a>维摩所说身如须弥映于大海。<a id="a-OY"></a>观无量寿相好八万身量无边。<a id="a-OZ"></a>此等皆是现起尊特相也。<a id="a-Oa"></a>有不须现者。<a id="a-Ob"></a>但以力加。<a id="a-Oc"></a>令于劣身见无分齐。<a id="a-Od"></a>作巍巍堂堂而解。<a id="a-Oe"></a>以不可思议而观。<a id="a-Of"></a>此如今经赞三十二为尊特法性之身。<a id="a-Og"></a>法华以三十二相庄严法身。<a id="a-Oh"></a>相相皆与虚空等量。<a id="a-Oi"></a>此等机缘悉以业识而见。<a id="a-Oj"></a>以中智而观。<a id="a-Ok"></a>劣即无边色即智性。<a id="a-Ol"></a>故不须现起而称尊特。<a id="a-Om"></a>若不尔者。<a id="a-On"></a>龙尊所赞三十二相。<a id="a-Oo"></a>疏云融三正赞尊特。<a id="a-Op"></a>如何和会。<a id="a-Oq"></a>学人于此当善了之。<a id="a-Or"></a>三释法性相。<a id="a-Os"></a>此乃诸佛第一义谛智相之身。<a id="a-Ot"></a>凡夫二乘尚不知名。<a id="a-Ou"></a>岂能睹见。<a id="a-Ov"></a>若论极证等觉罔穷。<a id="a-Ow"></a>又复初地不知二地。<a id="a-Ox"></a>是故树神哀泣雨泪请佛现身即此身也。<a id="a-Oy"></a>皆得名为非下地见。<a id="a-Oz"></a>唯应度等者。<a id="a-P0"></a>斯是大乘第一义悉檀。<a id="a-P1"></a>机扣佛者。<a id="a-P2"></a>乃以此身应之令见。<a id="a-P3"></a>即前疏解一时之义。<a id="a-P4"></a>一切种智与中谛一时也。<a id="a-P5"></a>无身等者。<a id="a-P6"></a>非质碍身是微妙身。<a id="a-P7"></a>非差别相是智净相。<a id="a-P8"></a>一切智是万行首故以为头。<a id="a-P9"></a>第一义谛诸法中最故以为髻。<a id="a-PA"></a>八万尘劳转为法门多数名发。<a id="a-PB"></a>大悲为眼见苦即拔。<a id="a-PC"></a>中道白毫不偏无染。<a id="a-PD"></a>无漏为鼻嗅功德者。<a id="a-PE"></a>十八味舌遍尝理空。<a id="a-PF"></a>不共为齿四十数齐。<a id="a-PG"></a>大论以十八不共法十力四无畏大慈大悲三念处等为四十。<a id="a-PH"></a>皆不与下地共故。<a id="a-PI"></a>四弘为肩荷负不息。<a id="a-PJ"></a>三三昧止散如腰束衣。<a id="a-PK"></a>圆三三昧秪是三观。<a id="a-PL"></a>空即空观。<a id="a-PM"></a>无相即假观。<a id="a-PN"></a>不得空相故。<a id="a-PO"></a>无愿即中观。<a id="a-PP"></a>于二边不作愿求故。<a id="a-PQ"></a>如来藏腹舍三千故。<a id="a-PR"></a>权实智手遍拔众生。<a id="a-PS"></a>定慧等足究践理地。<a id="a-PT"></a>今第三身与余处列不无少异。<a id="a-PU"></a>如观无量寿佛经疏云。<a id="a-PV"></a>色相身义当生身及他受用同为应身。<a id="a-PW"></a>次法门身。<a id="a-PX"></a>即今所列种种法门义当报身。<a id="a-PY"></a>乃自受用也。<a id="a-PZ"></a>三实相身。<a id="a-Pa"></a>即以法门所严之理为第三身。<a id="a-Pb"></a>今则合彼理智二身为法性身。<a id="a-Pc"></a>开彼应身为生身尊特。<a id="a-Pd"></a>互有开合三身不亏。<a id="a-Pe"></a>又复应知今法性身头等法门。<a id="a-Pf"></a>即是龙尊所赞之相心即色故名前二身。<a id="a-Pg"></a>色即心故名为法门。<a id="a-Ph"></a>但今历教就分别门随机所见。<a id="a-Pi"></a>前不见后是故后后从胜立名。<a id="a-Pj"></a>故使三身有优劣相。<a id="a-Pk"></a>又复尊特及法性身皆业识见。<a id="a-Pl"></a>以尊特相兼于别修。<a id="a-Pm"></a>故就身相高广而示。<a id="a-Pn"></a>今法性佛即修明性。<a id="a-Po"></a>故隐色相从法门说。<a id="a-Pp"></a>讲者学者宜在精详。<a id="a-Pq"></a>二种相下释三相业。<a id="a-Pr"></a>此从如来净佛土时。<a id="a-Ps"></a>随彼机缘示修不等。<a id="a-Pt"></a>故分三种。<a id="a-Pu"></a>初释生身业。<a id="a-Pv"></a>虽通通教今且在藏。<a id="a-Pw"></a>以其通教是大乘门。<a id="a-Px"></a>利人能见后二佛故。<a id="a-Py"></a>今就三藏修行事度。<a id="a-Pz"></a>为相好因。<a id="a-Q0"></a>言修百福成一相者。<a id="a-Q1"></a>论存多解今明一种。<a id="a-Q2"></a>大千众生遇缘当死。<a id="a-Q3"></a>一一救之皆得寿命。<a id="a-Q4"></a>是为一福。<a id="a-Q5"></a>此福至百方成一相。<a id="a-Q6"></a>此指伏惑事度所成。<a id="a-Q7"></a>令彼众生效此修之。<a id="a-Q8"></a>今见生身。<a id="a-Q9"></a>二若以空下释尊特业。<a id="a-QA"></a>言空慧者。<a id="a-QB"></a>良以体法即空之慧三教共修。<a id="a-QC"></a>钝根之者但能空有。<a id="a-QD"></a>利人知空非但空有。<a id="a-QE"></a>亦能空空。<a id="a-QF"></a>今分别门论尊特业。<a id="a-QG"></a>虽能双空。<a id="a-QH"></a>且在别教但中之慧。<a id="a-QI"></a>导诸相业。<a id="a-QJ"></a>诸业不出前之六度。<a id="a-QK"></a>以知中故非庄严庄严。<a id="a-QL"></a>乃能庄严第一义体。<a id="a-QM"></a>令彼众生效此修种。<a id="a-QN"></a>今见尊特无分齐身。<a id="a-QO"></a>三若以实下释法性业。<a id="a-QP"></a>实相者。<a id="a-QQ"></a>中道理也。<a id="a-QR"></a>全中实理为能观慧。<a id="a-QS"></a>名实相慧。<a id="a-QT"></a>实相即慧也。<a id="a-QU"></a>非别有慧。<a id="a-QV"></a>从其所照得实相名。<a id="a-QW"></a>导成诸业者。<a id="a-QX"></a>诸业岂离前之六度。<a id="a-QY"></a>以圆修故。<a id="a-QZ"></a>一一即性故。<a id="a-Qa"></a>无非实相。<a id="a-Qb"></a>一摄一切故。<a id="a-Qc"></a>无非法界。<a id="a-Qd"></a>故散脂云。<a id="a-Qe"></a>安住一切法如性。<a id="a-Qf"></a>于一切法含受一切法。<a id="a-Qg"></a>如是修之绝三教之情。<a id="a-Qh"></a>名不思议业。<a id="a-Qi"></a>令彼众生效此修之。<a id="a-Qj"></a>今见法佛同虚空相。<a id="a-Qk"></a>二三身下据圆融即三。<a id="a-Ql"></a>初正融即。<a id="a-Qm"></a>圆佛顿证三身三相。<a id="a-Qn"></a>亦能顿示三种修相。<a id="a-Qo"></a>若其圆机能于一念。<a id="a-Qp"></a>修三相业。<a id="a-Qq"></a>能于一身见三身三相。<a id="a-Qr"></a>以了三身是秘藏。<a id="a-Qs"></a>故生身必具尊特法性。<a id="a-Qt"></a>尊特必具法性生身。<a id="a-Qu"></a>法性必具生身尊特。<a id="a-Qv"></a>见身既尔修业亦然。<a id="a-Qw"></a>如是方祛纵横一异之情想也。<a id="a-Qx"></a>常乐我净微妙寂灭此义方成。<a id="a-Qy"></a>金龙尊王昔是圆人顿修顿见。<a id="a-Qz"></a>故于一身赞三身相。<a id="a-R0"></a>欲彰三相是秘藏。<a id="a-R1"></a>故寄言赞后绝言赞之。<a id="a-R2"></a>欲令众生圆见圆修故也。<a id="a-R3"></a>二今经下明巧赞。<a id="a-R4"></a>经之赞辞就三十二即示绝言。<a id="a-R5"></a>乃显能严即非庄严。<a id="a-R6"></a>严第一体。<a id="a-R7"></a>尊特身相岂不然乎。<a id="a-R8"></a>亦可得云非生非法而生而法。<a id="a-R9"></a>上兼法性下摄生身。<a id="a-RA"></a>其意在此。<a id="a-RB"></a>斯乃龙尊巧赞之意也。<a id="a-RC"></a>三一一下明妙用。<a id="a-RD"></a>三相三业。<a id="a-RE"></a>据圆虽即。<a id="a-RF"></a>被物成差。<a id="a-RG"></a>历教分之即融而别。<a id="a-RH"></a>初安平相。<a id="a-RI"></a>生身则表魔邪不动。<a id="a-RJ"></a>魔谓爱惑。<a id="a-RK"></a>邪是见惑。<a id="a-RL"></a>既往偏真此二莫动。<a id="a-RM"></a>若尊特佛双住俗中。<a id="a-RN"></a>即无量四谛。<a id="a-RO"></a>故凡夫有二乘无。<a id="a-RP"></a>此二莫动。<a id="a-RQ"></a>若法性佛唯住中道。<a id="a-RR"></a>邪外三教一切二边。<a id="a-RS"></a>当处皆中何边能动。<a id="a-RT"></a>最后肉髻兼无见顶。<a id="a-RU"></a>故以不礼而为所表。<a id="a-RV"></a>言法不礼者。<a id="a-RW"></a>谓法尔也。<a id="a-RX"></a>生身出离爱见一故。<a id="a-RY"></a>法尔不礼凡夫之人。<a id="a-RZ"></a>尊特出离界内界外二种尘沙。<a id="a-Ra"></a>法尔不礼藏通之圣。<a id="a-Rb"></a>法性身佛究竟圆中。<a id="a-Rc"></a>法尔不礼分证中道。<a id="a-Rd"></a>初后既尔。<a id="a-Re"></a>中三十相。<a id="a-Rf"></a>论用可知。<a id="a-Rg"></a>然不礼凡圣兼因而说。<a id="a-Rh"></a>非专果也。<a id="a-Ri"></a>别有所出。<a id="a-Rj"></a>及注云云者。<a id="a-Rk"></a>指诸广文解相好处也。</p>
 </body>
</html>