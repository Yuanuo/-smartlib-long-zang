<!doctype html>
<html id="z3IBWbk1OL" data-ver="1296">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第一下</h1>
  <p id="a2">二从是下叙述序。<a id="a-3"></a>亦名别序二。<a id="a-4"></a>初列二名。<a id="a-5"></a>虽是异名亦有长短。<a id="a-6"></a>述齐序品别尽初分。<a id="a-7"></a>以有别序异于众经。<a id="a-8"></a>故名别名名金光明。<a id="a-9"></a>故知此序是别名本。<a id="a-A"></a>二别义下释二序二。<a id="a-B"></a>初泛示二序文相二。<a id="a-C"></a>初别相二。<a id="a-D"></a>初明七别二。<a id="a-E"></a>初示七经文。<a id="a-F"></a>二生起下明七次第。<a id="a-G"></a>初入定者。<a id="a-H"></a>大觉顿圆照而常寂。<a id="a-I"></a>今之入定盖示轨仪令人乐定。<a id="a-J"></a>次叙述者。<a id="a-K"></a>既入妙定见法尊贵。<a id="a-L"></a>即于此定叙述经王。<a id="a-M"></a>言出叙者。<a id="a-N"></a>实未示于出定之相。<a id="a-O"></a>盖寂不妨照故云出耳。<a id="a-P"></a>佛不出定即说此经。<a id="a-Q"></a>意本彰于寂中有照也。<a id="a-R"></a>次怀疑者。<a id="a-S"></a>既叙述法是佛所证。<a id="a-T"></a>信相乃疑能证人寿那不称法。<a id="a-U"></a>瑞应等次文显可知。<a id="a-V"></a>二或时下明三别。<a id="a-W"></a>大师有时作此分别。<a id="a-X"></a>章安兼录与前七别开合异耳。<a id="a-Y"></a>二言叙下述相二。<a id="a-Z"></a>初正示叙述。<a id="a-a"></a>叙怀疑者。<a id="a-b"></a>思惟深义必合疑于所证法常能证寿短。<a id="a-c"></a>叙断疑者。<a id="a-d"></a>佛护本令断疑生信也。<a id="a-e"></a>叙忏悔品者。<a id="a-f"></a>正为破恶旁为生善故。<a id="a-g"></a>叙赞叹品者。<a id="a-h"></a>正为生善旁为破恶故。<a id="a-i"></a>叙空品者。<a id="a-j"></a>此品导成生善灭恶。<a id="a-k"></a>今文偏叙灭三障故。<a id="a-l"></a>大梵释天是散脂主。<a id="a-m"></a>紧那罗等乃是散脂所领部从。<a id="a-n"></a>经举主叙其品也。<a id="a-o"></a>叙正论善集者。<a id="a-p"></a>正论治园善集听经。<a id="a-q"></a>此俱是秘藏流出。<a id="a-r"></a>故以秘密叙二品也。<a id="a-s"></a>叙授记者。<a id="a-t"></a>彼由闻经心净若空故得记莂。<a id="a-u"></a>今云身意无垢秽故。<a id="a-v"></a>叙舍身品者。<a id="a-w"></a>飱太子身既得解脱。<a id="a-x"></a>显非邪食以活其命故。<a id="a-y"></a>今正命一句叙之。<a id="a-z"></a>叙赞佛品者。<a id="a-10"></a>虽三番菩萨以偈赞佛。<a id="a-11"></a>而此菩萨多是古佛。<a id="a-12"></a>纵是实行亦是当佛。<a id="a-13"></a>故今佛赞行人亦是当佛。<a id="a-14"></a>故叙其品也。<a id="a-15"></a>仿佛者。<a id="a-16"></a>不分明貌也。<a id="a-17"></a>薳音伟。<a id="a-18"></a>远也。<a id="a-19"></a>如云不得过自明分也。<a id="a-1A"></a>二问下兼示叙人二。<a id="a-1B"></a>初问起。<a id="a-1C"></a>二答示二。<a id="a-1D"></a>初叙旧斥非。<a id="a-1E"></a>旧有二师。<a id="a-1F"></a>一云阿难。<a id="a-1G"></a>斥云。<a id="a-1H"></a>是论非经者。<a id="a-1I"></a>以佛说名经。<a id="a-1J"></a>灭后三乘弟子所作悉名论也。<a id="a-1K"></a>经云。<a id="a-1L"></a>我今当说忏悔等法。<a id="a-1M"></a>岂忏悔法阿难说耶。<a id="a-1N"></a>岂非乖文。<a id="a-1O"></a>梦中金鼓是佛法身。<a id="a-1P"></a>以智扣之故乃随机说忏悔法。<a id="a-1Q"></a>须知金鼓是佛真我故云我说也。<a id="a-1R"></a>二云信相斥云。<a id="a-1S"></a>若是信相玄叙始末不应疑也。<a id="a-1T"></a>玄叙者。<a id="a-1U"></a>玄与悬同。<a id="a-1V"></a>二又非下重问的示二。<a id="a-1W"></a>初的示师意。<a id="a-1X"></a>二难下难起答通二。<a id="a-1Y"></a>初难起。<a id="a-1Z"></a>若是佛说即是正宗那得称序。<a id="a-1a"></a>二此下答通二。<a id="a-1b"></a>初以因况果。<a id="a-1c"></a>不惟能詶是佛作序。<a id="a-1d"></a>兼显如来定不妨说。<a id="a-1e"></a>以法华文验佛叙述正在定中。<a id="a-1f"></a>岂千万偈局在正宗以况果佛口密赴机。<a id="a-1g"></a>岂但正说不作序通。<a id="a-1h"></a>是故结云何所不为。<a id="a-1i"></a>二文下引文证结二。<a id="a-1j"></a>初引当文证。<a id="a-1k"></a>二大下引大品例。<a id="a-1l"></a>彼经序中明佛出广长舌相放无量光。<a id="a-1m"></a>是一一光化成宝华。<a id="a-1n"></a>华上皆有化佛说六波罗蜜。<a id="a-1o"></a>彼既称序此岂正经。<a id="a-1p"></a>二释入下的从别序消文七。<a id="a-1q"></a>初入定别二。<a id="a-1r"></a>初标科。<a id="a-1s"></a>欲显能游人与所游法义皆明了。<a id="a-1t"></a>故节游字入其初科。<a id="a-1u"></a>须知释义不类读文。<a id="a-1v"></a>二是下随释三。<a id="a-1w"></a>初能游人三。<a id="a-1x"></a>初释是时二。<a id="a-1y"></a>初旧解。<a id="a-1z"></a>二今下今释。<a id="a-20"></a>不用古人五种三时。<a id="a-21"></a>但论佛鉴机得道时。<a id="a-22"></a>又得道犹通。<a id="a-23"></a>须约三智冥三谛时。<a id="a-24"></a>方尽如来鉴机之相。<a id="a-25"></a>佛欲等者。<a id="a-26"></a>乃是化仪。<a id="a-27"></a>非谓今日鉴照方知。<a id="a-28"></a>二释如来二。<a id="a-29"></a>初略示。<a id="a-2A"></a>二三藏下解释二。<a id="a-2B"></a>初指他广解。<a id="a-2C"></a>二今言下今从要释三。<a id="a-2D"></a>初约悲智释二。<a id="a-2E"></a>初约义释。<a id="a-2F"></a>法华文句三身各有如义来义。<a id="a-2G"></a>今以法报相冥释如。<a id="a-2H"></a>乃以应身出世释来。<a id="a-2I"></a>但使义成通别无在。<a id="a-2J"></a>佛若顺智应如秘藏。<a id="a-2K"></a>祗为顺悲故来三界。<a id="a-2L"></a>二成下引论证。<a id="a-2M"></a>能乘即智。<a id="a-2N"></a>如实道即理。<a id="a-2O"></a>来成即是慈悲垂应。<a id="a-2P"></a>二大下约智行释。<a id="a-2Q"></a>虽但云来已具如义。<a id="a-2R"></a>以约福智来严法身。<a id="a-2S"></a>所严即如也。<a id="a-2T"></a>此是大经梵行品中解如来名。<a id="a-2U"></a>三释论下约说证释二。<a id="a-2V"></a>初引论。<a id="a-2W"></a>二今明下释成。<a id="a-2X"></a>本有之法妙真俗中而为其相。<a id="a-2Y"></a>智称其解即法报冥故曰如也。<a id="a-2Z"></a>称此如说是应身被机故名来也。<a id="a-2a"></a>前约悲智其义犹总。<a id="a-2b"></a>今明解说三谛法相释于如来义无不尽。<a id="a-2c"></a>三谛法相即三法身。<a id="a-2d"></a>法身圆也。<a id="a-2e"></a>称此而解即三般若。<a id="a-2f"></a>报身圆也。<a id="a-2g"></a>称此而说即三解脱。<a id="a-2h"></a>应身圆也。<a id="a-2i"></a>以今望前非无区别。<a id="a-2j"></a>三游者下释游字。<a id="a-2k"></a>即是如来以究竟智游入法性也。<a id="a-2l"></a>夫所证法性能证果智。<a id="a-2m"></a>义立能所体非相到。<a id="a-2n"></a>以始觉究竟即同本觉。<a id="a-2o"></a>唯真如智独存也。<a id="a-2p"></a>故若然者。<a id="a-2q"></a>其谁能入复何所入。<a id="a-2r"></a>住出皆然。<a id="a-2s"></a>引小般若意亦如是。<a id="a-2t"></a>今言游者。<a id="a-2u"></a>为引众生学佛入理故示入相。<a id="a-2v"></a>为令众生称理而住故示住相。<a id="a-2w"></a>甘露乃是不死之药喻常理也。<a id="a-2x"></a>为众生说此甘露味亦应言出。<a id="a-2y"></a>不出而出。<a id="a-2z"></a>出叙经王也。<a id="a-30"></a>法华地涌诸大菩萨。<a id="a-31"></a>于深法性百千三昧。<a id="a-32"></a>不入而入名为善入。<a id="a-33"></a>出住亦然。<a id="a-34"></a>菩萨尚尔果佛可知。<a id="a-35"></a>二无量下明所游法二。<a id="a-36"></a>初明深广法性二。<a id="a-37"></a>初直约文释二。<a id="a-38"></a>初消无量甚深。<a id="a-39"></a>将欲明示佛所游入。<a id="a-3A"></a>先须简显其体高广。<a id="a-3B"></a>乃以法界显其广。<a id="a-3C"></a>中道之法非界为界。<a id="a-3D"></a>此界无外故言无量。<a id="a-3E"></a>又以三谛显其高然。<a id="a-3F"></a>真俗二谛虽俱究竟。<a id="a-3G"></a>而乃通于二乘及遍菩萨少分而证。<a id="a-3H"></a>若其中谛非圆实智莫能证入。<a id="a-3I"></a>今明三谛体非优劣。<a id="a-3J"></a>乃是三德秘密之藏。<a id="a-3K"></a>即法性底故云彻到。<a id="a-3L"></a>方称经文甚深之叹。<a id="a-3M"></a>深即高义。<a id="a-3N"></a>须知法界与圆三谛无二无别。<a id="a-3O"></a>今取二名显无量甚深令易见耳。<a id="a-3P"></a>显已次简。<a id="a-3Q"></a>若约二乘以圆简偏。<a id="a-3R"></a>若约菩萨以深简浅。<a id="a-3S"></a>降佛已还皆下地故。<a id="a-3T"></a>圆圣尚简。<a id="a-3U"></a>况三教耶。<a id="a-3V"></a>二法下消法性二字。<a id="a-3W"></a>上明高广是体之德。<a id="a-3X"></a>今明法性是德之体。<a id="a-3Y"></a>释二字义显高广体。<a id="a-3Z"></a>所言法者。<a id="a-3a"></a>轨则为义。<a id="a-3b"></a>诸佛轨之万德成就。<a id="a-3c"></a>故涅槃云。<a id="a-3d"></a>诸佛所师所谓法也。<a id="a-3e"></a>然此法性三乘六道谁不轨则而成立耶。<a id="a-3f"></a>以迷性具无事用故。<a id="a-3g"></a>虽轨而违故成三障。<a id="a-3h"></a>其犹七众谁不师佛。<a id="a-3i"></a>而有违顺故分缚脱。<a id="a-3j"></a>今就极顺用显所师。<a id="a-3k"></a>故云诸佛所轨名之为法。<a id="a-3l"></a>所言性者。<a id="a-3m"></a>不变为义。<a id="a-3n"></a>谓四德之体无迁易故。<a id="a-3o"></a>须知此四遍一切法。<a id="a-3p"></a>下至地狱依正因果。<a id="a-3q"></a>一一无非常乐我净。<a id="a-3r"></a>世间相常斯之谓也。<a id="a-3s"></a>二非是下更取义释三。<a id="a-3t"></a>初取实智所照释。<a id="a-3u"></a>尽智者。<a id="a-3v"></a>断惑已尽也。<a id="a-3w"></a>无生智者。<a id="a-3x"></a>惑不更生也。<a id="a-3y"></a>故俱舍释此二智云。<a id="a-3z"></a>谓无学位。<a id="a-40"></a>若正自知我已知苦断集证灭修道名尽智。<a id="a-41"></a>若正自知我已知苦不复更知。<a id="a-42"></a>后三例说名无生智。<a id="a-43"></a>瑜伽论以惑尽名尽智。<a id="a-44"></a>来报不生名无生智。<a id="a-45"></a>而此二智俱照偏空。<a id="a-46"></a>略简二乘意该菩萨至等觉也。<a id="a-47"></a>二乘法性非中道故浅。<a id="a-48"></a>不具色心故有限。<a id="a-49"></a>如实智者。<a id="a-4A"></a>释论明十一智。<a id="a-4B"></a>前十与二乘共。<a id="a-4C"></a>唯如实智则不与共。<a id="a-4D"></a>谓一切法总相别相如实证知无有挂碍。<a id="a-4E"></a>此智所照横包竖彻是今法性也。<a id="a-4F"></a>二又无下就即事而理释。<a id="a-4G"></a>深广法性是佛游处。<a id="a-4H"></a>又过菩萨所行清净。<a id="a-4I"></a>恐不达者谓今凡鄙依正色心因果之外。<a id="a-4J"></a>别有法性是佛所游。<a id="a-4K"></a>故特遮之。<a id="a-4L"></a>非别有法名为无量及甚深也。<a id="a-4M"></a>然一切处言须收三土。<a id="a-4N"></a>诸法合当九界因果。<a id="a-4O"></a>若遮那佛法唯净唯善。<a id="a-4P"></a>则三土九界染恶须断。<a id="a-4Q"></a>云何得名皆是佛法。<a id="a-4R"></a>故当了知一切染恶无非性具。<a id="a-4S"></a>缘了佛性非专善净。<a id="a-4T"></a>性染性恶全是缘了。<a id="a-4U"></a>若此等法皆佛性者。<a id="a-4V"></a>则三土九界修染体虚性德十界。<a id="a-4W"></a>是圆觉体无所不遍。<a id="a-4X"></a>方曰遮那遍一切处一切诸法皆是佛法。<a id="a-4Y"></a>有何一念一尘一人非是如来所游法性。<a id="a-4Z"></a>故言无量。<a id="a-4a"></a>又须了知一切染恶当体幽邃。<a id="a-4b"></a>故云甚深。<a id="a-4c"></a>实非别有甚深之法。<a id="a-4d"></a>是故名为即事而真色香中道。<a id="a-4e"></a>以色香等迷情谓是色之少分。<a id="a-4f"></a>解则无非法界全分。<a id="a-4g"></a>以唯色唯声唯香唯味唯触故也。<a id="a-4h"></a>色外更有微尘许法则不名唯亦非中道。<a id="a-4i"></a>中道秘妙思议罔穷称为甚深也。<a id="a-4j"></a>三例如下引论等心类二。<a id="a-4k"></a>初引类。<a id="a-4l"></a>二准此下准释三。<a id="a-4m"></a>初明中谛无量。<a id="a-4n"></a>论明四等谓慈悲喜舍从心名等。<a id="a-4o"></a>从境名无量。<a id="a-4p"></a>此众生缘也。<a id="a-4q"></a>就其所缘方隅广狭得三重名。<a id="a-4r"></a>谓广大无量。<a id="a-4s"></a>今类彼说就真俗中而立三名。<a id="a-4t"></a>经示游于无量法性。<a id="a-4u"></a>乃彰中道圆融之理。<a id="a-4v"></a>非但空之真及偏假之俗。<a id="a-4w"></a>二若缘下明中必融摄。<a id="a-4x"></a>佛或对机用于权智偏照二谛。<a id="a-4y"></a>既不摄中故非游于无量法性。<a id="a-4z"></a>今用实智照中谛理中无不摄。<a id="a-50"></a>故云若缘中道即三智一心等。<a id="a-51"></a>是以中谛称为无量。<a id="a-52"></a>三此下结境智相称。<a id="a-53"></a>如法华云。<a id="a-54"></a>唯佛究尽诸法实相。<a id="a-55"></a>权实之理何有尽极。<a id="a-56"></a>良由佛得无尽之智方能究尽。<a id="a-57"></a>今亦如是。<a id="a-58"></a>二乘下地智有限量。<a id="a-59"></a>是故不测无涯之涯无底之底。<a id="a-5A"></a>二诸下释诸佛行处二。<a id="a-5B"></a>初法。<a id="a-5C"></a>学者应知本觉为处始觉为佛。<a id="a-5D"></a>全本为始始方合本。<a id="a-5E"></a>若不尔者。<a id="a-5F"></a>如何各称无量甚深。<a id="a-5G"></a>然初坐道场即已冥合。<a id="a-5H"></a>今为引物故示合相。<a id="a-5I"></a>乃云游于诸佛行处。<a id="a-5J"></a>二举喻。<a id="a-5K"></a>举行处函显能游盖也。<a id="a-5L"></a>三过下结二。<a id="a-5M"></a>初直约文释二。<a id="a-5N"></a>初据义略释。<a id="a-5O"></a>二引文广释二。<a id="a-5P"></a>初地持。<a id="a-5Q"></a>九种禅者。<a id="a-5R"></a>一自性。<a id="a-5S"></a>二一切。<a id="a-5T"></a>三难。<a id="a-5U"></a>四一切门。<a id="a-5V"></a>五善人。<a id="a-5W"></a>六一切行。<a id="a-5X"></a>七除烦恼。<a id="a-5Y"></a>八此世他世。<a id="a-5Z"></a>九清净净。<a id="a-5a"></a>文中略示初后二禅也。<a id="a-5b"></a>其第九禅即从十地转入妙觉。<a id="a-5c"></a>故云一切通别惑累若正若习皆尽。<a id="a-5d"></a>自十地已还悉有正习。<a id="a-5e"></a>论解华严不开等觉。<a id="a-5f"></a>十地即等觉也。<a id="a-5g"></a>言通别惑累正习皆尽者。<a id="a-5h"></a>通即四住别即无明。<a id="a-5i"></a>通惑正使圆七信尽。<a id="a-5j"></a>习气至佛同别习尽。<a id="a-5k"></a>以今家于小乘习气分别四四十六门故。<a id="a-5l"></a>若别惑者四十二品断位如常。<a id="a-5m"></a>习气具如净名疏说。<a id="a-5n"></a>圆教始从初住终至法云。<a id="a-5o"></a>圆断诸见犹有习在。<a id="a-5p"></a>等觉入重玄门。<a id="a-5q"></a>千万亿劫重修凡事。<a id="a-5r"></a>见理分明习气犹薄事等微烟。<a id="a-5s"></a>彼引地持离一切见清净净禅。<a id="a-5t"></a>故但明见习。<a id="a-5u"></a>若引优婆塞经十地断爱习十地即等觉岂不入重玄耶。<a id="a-5v"></a>故知别惑断正使外更入重玄断于习气。<a id="a-5w"></a>文甚分明。<a id="a-5x"></a>二净名。<a id="a-5y"></a>佛复自性清净之心超于一切修得禅定。<a id="a-5z"></a>故云心净已度诸禅定。<a id="a-60"></a>亦是到于一切禅定彼岸故云已度。<a id="a-61"></a>二亦是下重取意释。<a id="a-62"></a>佛不自高依法故高。<a id="a-63"></a>今明高位意欲简显法性高深矣。<a id="a-64"></a>二是金下叙述别二。<a id="a-65"></a>初明述义异前。<a id="a-66"></a>然前叙诸品岂出五义。<a id="a-67"></a>以十七品唯谈三法总明别相及被物教。<a id="a-68"></a>但为既从经品而叙名等不彰。<a id="a-69"></a>故今明示序品经文备叙五义。<a id="a-6A"></a>使乎学者知此一经始末。<a id="a-6B"></a>唯诠名体宗用及教相耳。<a id="a-6C"></a>方知释题搜尽经旨。<a id="a-6D"></a>二初十下约文述义二。<a id="a-6E"></a>初分文。<a id="a-6F"></a>二解者下述义二。<a id="a-6G"></a>初叙四义四。<a id="a-6H"></a>初一句叙名二。<a id="a-6I"></a>初他解属体。<a id="a-6J"></a>矿石者。<a id="a-6K"></a>说文云。<a id="a-6L"></a>矿铜铁璞也。<a id="a-6M"></a>内外用者。<a id="a-6N"></a>光为内用自显体故。<a id="a-6O"></a>明为外用鉴他物故。<a id="a-6P"></a>此师亦知光明二字属于宗用金是正体。<a id="a-6Q"></a>以其体用不相离故。<a id="a-6R"></a>虽标三字意在于体也。<a id="a-6S"></a>二今明下今定叙名。<a id="a-6T"></a>标三显一非全乖理故云当然。<a id="a-6U"></a>其如分文自有次句。<a id="a-6V"></a>的以中道而为经王。<a id="a-6W"></a>正是叙体。<a id="a-6X"></a>何须初句兼于宗用而叙体耶。<a id="a-6Y"></a>学者应知叙名之句据上附文。<a id="a-6Z"></a>释三字名非从喻立。<a id="a-6a"></a>乃是直名深广法性。<a id="a-6b"></a>以佛正游此之法性便即唱云。<a id="a-6c"></a>是金光明诸经之王。<a id="a-6d"></a>不名法性。<a id="a-6e"></a>是之一字为指何耶。<a id="a-6f"></a>智者深见经之微旨。<a id="a-6g"></a>故立附文及当体释。<a id="a-6h"></a>证于附文。<a id="a-6i"></a>先引此句云。<a id="a-6j"></a>创首标名弥为可信。<a id="a-6k"></a>既前附文特出此意。<a id="a-6l"></a>今释叙名不更显示。<a id="a-6m"></a>二经王下一句叙体二。<a id="a-6n"></a>初指上标今。<a id="a-6o"></a>上即玄文重明帝王。<a id="a-6p"></a>约摄法门摄教摄位。<a id="a-6q"></a>辨经王讫。<a id="a-6r"></a>今此更就中道明王。<a id="a-6s"></a>二三藏下对他辨正二。<a id="a-6t"></a>初明他解二。<a id="a-6u"></a>初叙。<a id="a-6v"></a>三藏意云。<a id="a-6w"></a>经题三字喻于三德。<a id="a-6x"></a>乃以三德分对三经。<a id="a-6y"></a>涅槃明佛有体解脱。<a id="a-6z"></a>正断二乘灰灭之见。<a id="a-70"></a>般若谈空正为凡夫遣于有着。<a id="a-71"></a>华严顿说法身之理被十信三贤。<a id="a-72"></a>故云始行。<a id="a-73"></a>上之三经各谈一德各被一机。<a id="a-74"></a>若金光明具显三德。<a id="a-75"></a>故能通被八位之机。<a id="a-76"></a>解脱被二乘二位也。<a id="a-77"></a>般若被凡夫通指人天为一位也。<a id="a-78"></a>法身被菩萨信住行向地五位也。<a id="a-79"></a>既无机不被即是经王统摄义也。<a id="a-7A"></a>二此下破二。<a id="a-7B"></a>初明违教旨。<a id="a-7C"></a>涅槃正谈深妙三德合被圆机。<a id="a-7D"></a>岂唯二乘。<a id="a-7E"></a>般若具示三种般若。<a id="a-7F"></a>岂异三德。<a id="a-7G"></a>况云听众非生死人宁止凡夫。<a id="a-7H"></a>华严三身亦即三德。<a id="a-7I"></a>具论十地岂但被于始行菩萨。<a id="a-7J"></a>此解不独摄机有限。<a id="a-7K"></a>抑亦彰法性非圆。<a id="a-7L"></a>二作此下明损行人。<a id="a-7M"></a>真谛此解。<a id="a-7N"></a>有识之者知其不当。<a id="a-7O"></a>无智之人谓彼三经劣于此典。<a id="a-7P"></a>起谤得罪安可依之。<a id="a-7Q"></a>二今言下明今释三。<a id="a-7R"></a>初泛示诸部经王是非二。<a id="a-7S"></a>初约三谛定是非二。<a id="a-7T"></a>初示三谛。<a id="a-7U"></a>一代教部有取能诠文字为经。<a id="a-7V"></a>有取所诠义理为经。<a id="a-7W"></a>有取文理合为经。<a id="a-7X"></a>故一代经不出文理合与不合。<a id="a-7Y"></a>若不合者。<a id="a-7Z"></a>能诠之文但是俗谛不出三种。<a id="a-7a"></a>谓三藏实有俗。<a id="a-7b"></a>通教幻有俗。<a id="a-7c"></a>别教幻有幻有即空共俗。<a id="a-7d"></a>若所诠理但是真谛亦唯三种。<a id="a-7e"></a>谓三藏实有灭空真。<a id="a-7f"></a>通教幻有即空真。<a id="a-7g"></a>别教不有不空真。<a id="a-7h"></a>此六之内三种真谛体不具俗。<a id="a-7i"></a>但因三俗而得入真。<a id="a-7j"></a>俗终须灭合义不成。<a id="a-7k"></a>若文理合者不出三种。<a id="a-7l"></a>谓圆接通。<a id="a-7m"></a>圆接别。<a id="a-7n"></a>及正圆教。<a id="a-7o"></a>此三真俗其体是中。<a id="a-7p"></a>何者。<a id="a-7q"></a>圆教本自真俗互趣。<a id="a-7r"></a>若接通别所诠真理既诸法趣。<a id="a-7s"></a>局照俗文亦诸法趣。<a id="a-7t"></a>故此三种真俗不二。<a id="a-7u"></a>名文理合中道义成。<a id="a-7v"></a>以真即俗故真即非真俗即真故。<a id="a-7w"></a>俗即非俗。<a id="a-7x"></a>非真非俗言虑自忘强名中耳。<a id="a-7y"></a>问别教复俗幻有可是能诠之文。<a id="a-7z"></a>即空如何亦是文耶。<a id="a-80"></a>答文谓文相能诠能显之义也。<a id="a-81"></a>义若在通教空以忘相为所诠理。<a id="a-82"></a>今于别教二边俱相乃为能显显于双非。<a id="a-83"></a>是故空有俱为文也。<a id="a-84"></a>问藏等七种俱名真俗。<a id="a-85"></a>如何后三得名中道。<a id="a-86"></a>答岂闻真俗便无中耶。<a id="a-87"></a>如圆当教及接通别。<a id="a-88"></a>此三真俗既皆名为不可思议。<a id="a-89"></a>宁非中道。<a id="a-8A"></a>如涅槃疏释七二谛。<a id="a-8B"></a>于中三亦以中道为名。<a id="a-8C"></a>何独责此。<a id="a-8D"></a>问若取其义。<a id="a-8E"></a>别教真谛不空不有何不名中。<a id="a-8F"></a>答离边之中文理不合。<a id="a-8G"></a>初心不得思议顿忘。<a id="a-8H"></a>若望于圆但是复俗所诠真耳。<a id="a-8I"></a>故前文句释经如是对圆别云。<a id="a-8J"></a>破离明中。<a id="a-8K"></a>良以所诠不即能诠不名中道。<a id="a-8L"></a>文字性离无非佛法。<a id="a-8M"></a>方名圆教中道如是。<a id="a-8N"></a>问何故独遗别接通耶。<a id="a-8O"></a>答今以真俗对于文理。<a id="a-8P"></a>其别接通已在六内。<a id="a-8Q"></a>何者。<a id="a-8R"></a>若未受接乃当幻有诠于即空。<a id="a-8S"></a>若受接后自属但中局照复俗。<a id="a-8T"></a>故据法体已在前六有何所遗。<a id="a-8U"></a>况复今文不显标云七种二谛。<a id="a-8V"></a>但明一代取文取理。<a id="a-8W"></a>取文理合有三俗经。<a id="a-8X"></a>有三真经。<a id="a-8Y"></a>有三中经。<a id="a-8Z"></a>如此明经收于一化罄无不尽。<a id="a-8a"></a>有人秖就金光明名立九种经。<a id="a-8b"></a>专据取字以为义本。<a id="a-8c"></a>谓若取着三字能诠之文。<a id="a-8d"></a>名三种俗谛。<a id="a-8e"></a>若取着三字所诠理体。<a id="a-8f"></a>名三种真谛。<a id="a-8g"></a>若取文理合谓不偏着二边。<a id="a-8h"></a>为三种中道。<a id="a-8i"></a>如斯说者。<a id="a-8j"></a>岂唯师心解义。<a id="a-8k"></a>无乃固违文意。<a id="a-8l"></a>前二取字作取着释。<a id="a-8m"></a>后一取字作不偏着解。<a id="a-8n"></a>是何言欤。<a id="a-8o"></a>大师为解诸经之王。<a id="a-8p"></a>故立九种收一代经。<a id="a-8q"></a>此经既说中道之王。<a id="a-8r"></a>故于九种而得自在名诸经王。<a id="a-8s"></a>何缘九种但在三字。<a id="a-8t"></a>乃是金光明自为金光明经之王也。<a id="a-8u"></a>既阙诸经全非统王。<a id="a-8v"></a>乖反至多且言此二。<a id="a-8w"></a>二若说下定是非。<a id="a-8x"></a>若诸部内有说前三能诠俗谛。<a id="a-8y"></a>有说前三所诠真谛。<a id="a-8z"></a>体不合者皆名余谛。<a id="a-90"></a>但得是经不名经王。<a id="a-91"></a>以其不明真理具俗。<a id="a-92"></a>是故俗谛不即真谛。<a id="a-93"></a>俗真俱无统王之义故非王也。<a id="a-94"></a>若诸部内有说三种具俗之真。<a id="a-95"></a>全真之俗。<a id="a-96"></a>二谛不二名为中道。<a id="a-97"></a>此中道外更无少法。<a id="a-98"></a>如此经云。<a id="a-99"></a>无量甚深法性。<a id="a-9A"></a>又云。<a id="a-9B"></a>不思议智境。<a id="a-9C"></a>又云。<a id="a-9D"></a>安住一切法如性。<a id="a-9E"></a>于一切法含受一切法。<a id="a-9F"></a>则所诠外更无能诠。<a id="a-9G"></a>能诠之外岂有所诠。<a id="a-9H"></a>文理既合中道斯圆。<a id="a-9I"></a>故得是经复是王也。<a id="a-9J"></a>乃于三俗三真三中九种经中而得自在。<a id="a-9K"></a>问三种中经体已是王。<a id="a-9L"></a>何故复云于九自在。<a id="a-9M"></a>答上辨九种乃是通约三俗三真三中。<a id="a-9N"></a>示一代经有偏有圆也。<a id="a-9O"></a>今判诸部随有一处说圆中道即是经王。<a id="a-9P"></a>能于通示九种自在。<a id="a-9Q"></a>于三中经即是异名。<a id="a-9R"></a>其体既同故得自在。<a id="a-9S"></a>若余六经乃是圆中所用方便。<a id="a-9T"></a>如王于臣岂不自在。<a id="a-9U"></a>二但经下就中道显尊极三。<a id="a-9V"></a>初明诸部圆体为王。<a id="a-9W"></a>中道经王其体是一。<a id="a-9X"></a>随物宜乐立乎异名。<a id="a-9Y"></a>故向文云。<a id="a-9Z"></a>若说中道是经是王。<a id="a-9a"></a>何经说耶。<a id="a-9b"></a>即华严等四味之内。<a id="a-9c"></a>作法身等说经体也。<a id="a-9d"></a>然须简别四味之内是王非王。<a id="a-9e"></a>如华严部有三种经。<a id="a-9f"></a>其正圆中及接别中是经是王。<a id="a-9g"></a>正别教中是经非王。<a id="a-9h"></a>是故法身须简别中。<a id="a-9i"></a>三藏但空实有二谛是经非王。<a id="a-9j"></a>方等部内具九种经。<a id="a-9k"></a>正圆教中圆接别中圆接通中三是经王。<a id="a-9l"></a>故实相名通此三种。<a id="a-9m"></a>余六是经不得是王。<a id="a-9n"></a>般若部内无三藏二有七种经。<a id="a-9o"></a>亦同方等三是经王。<a id="a-9p"></a>得名佛母。<a id="a-9q"></a>余四非王。<a id="a-9r"></a>法华一圆是经是王。<a id="a-9s"></a>以开权故解髻与珠。<a id="a-9t"></a>涅槃九种皆知圆中无非经王。<a id="a-9u"></a>一切众生悉当成佛。<a id="a-9v"></a>其谁不以正因为师。<a id="a-9w"></a>故诸大部中道经王有此盈缩。<a id="a-9x"></a>秖一法性立此异名作诸经体。<a id="a-9y"></a>二譬下约历代人王为譬。<a id="a-9z"></a>诸姓者。<a id="a-A0"></a>谓三皇五帝之姓也。<a id="a-A1"></a>太昊伏羲氏风姓。<a id="a-A2"></a>炎帝神农氏姜姓。<a id="a-A3"></a>黄帝有熊氏公孙姓。<a id="a-A4"></a>此三皇也。<a id="a-A5"></a>少昊金天氏。<a id="a-A6"></a>颛顼高阳氏。<a id="a-A7"></a>帝喾高辛氏。<a id="a-A8"></a>皆姬姓。<a id="a-A9"></a>帝尧陶唐氏伊祁姓。<a id="a-AA"></a>帝舜有虞氏姚姓。<a id="a-AB"></a>此五帝也。<a id="a-AC"></a>故云诸姓也。<a id="a-AD"></a>应运迭兴者。<a id="a-AE"></a>应天五行相生之运也。<a id="a-AF"></a>伏羲应木运。<a id="a-AG"></a>神农火运。<a id="a-AH"></a>黄帝土运。<a id="a-AI"></a>五帝依次推之。<a id="a-AJ"></a>龙师者。<a id="a-AK"></a>伏羲初立有龙瑞故以龙纪官。<a id="a-AL"></a>故左传曰。<a id="a-AM"></a>太昊氏以龙纪。<a id="a-AN"></a>故为龙师而为龙名。<a id="a-AO"></a>鸟官者。<a id="a-AP"></a>少昊始立有凤瑞故以鸟纪官。<a id="a-AQ"></a>故左传曰。<a id="a-AR"></a>少昊挚之立也凤适至。<a id="a-AS"></a>故为鸟师而鸟名。<a id="a-AT"></a>随时霸立者。<a id="a-AU"></a>谓应运王天下也。<a id="a-AV"></a>百代虽异谓纪号不同也。<a id="a-AW"></a>统王是一皆天下主也。<a id="a-AX"></a>三法性下示随部立名合譬。<a id="a-AY"></a>名虽兴废体非增减。<a id="a-AZ"></a>是故法身乃至佛师。<a id="a-Aa"></a>一一皆于九种经中而得自在。<a id="a-Ab"></a>即前谕云百代虽异而统王是一。<a id="a-Ac"></a>二法性为下。<a id="a-Ad"></a>的明此典经王体性。<a id="a-Ae"></a>以文理合中道为体。<a id="a-Af"></a>斯盖通辨。<a id="a-Ag"></a>若例诸部经体别名。<a id="a-Ah"></a>此经的以法性之王为经体也。<a id="a-Ai"></a>以佛游于深广法性。<a id="a-Aj"></a>便即唱云。<a id="a-Ak"></a>是金光明诸经之王。<a id="a-Al"></a>岂非的指所游法性为金光明名下之体。<a id="a-Am"></a>此体自在是诸经王。<a id="a-An"></a>问三种经王皆得为于大乘经体。<a id="a-Ao"></a>此经之体的属何王。<a id="a-Ap"></a>答文诠法性虽在于圆。<a id="a-Aq"></a>而许三乘依此忏悔。<a id="a-Ar"></a>是故大师就圆释体。<a id="a-As"></a>判教属通。<a id="a-At"></a>义当圆教入通中道以为经王也。<a id="a-Au"></a>问净名玄云。<a id="a-Av"></a>若理内三种俗谛非此经体。<a id="a-Aw"></a>三种真谛是法性实相得为经体。<a id="a-Ax"></a>今云。<a id="a-Ay"></a>若取文理合为经即是三种中道。<a id="a-Az"></a>且文理既合则真俗俱中。<a id="a-B0"></a>是则俗谛得为经体。<a id="a-B1"></a>将非与彼义相违耶。<a id="a-B2"></a>答彼此宛顺无相违也。<a id="a-B3"></a>良以经体未始离文而文不到。<a id="a-B4"></a>即事而真方为经体。<a id="a-B5"></a>以二谛判体则属真。<a id="a-B6"></a>三谛判之体当中道。<a id="a-B7"></a>斯乃示于心路绝处。<a id="a-B8"></a>方为经体。<a id="a-B9"></a>若藏通别当教亦云体绝言想。<a id="a-BA"></a>而皆所诠不具能诠。<a id="a-BB"></a>安得能诠合于所诠。<a id="a-BC"></a>故六种经文理不合。<a id="a-BD"></a>望于圆教实无绝理。<a id="a-BE"></a>是故大师欲彰经体示绝想门。<a id="a-BF"></a>云文理合是三中道为四味教所诠圆体。<a id="a-BG"></a>谈理具文。<a id="a-BH"></a>文方即理。<a id="a-BI"></a>理亦即文。<a id="a-BJ"></a>文既即理能诠自忘。<a id="a-BK"></a>理既即文所诠叵得。<a id="a-BL"></a>能所既绝中体斯彰。<a id="a-BM"></a>彼明理内三种真谛皆是圆中。<a id="a-BN"></a>故与今文明体不别。<a id="a-BO"></a>如妙玄中引地论金刚藏说。<a id="a-BP"></a>空有不二不异不尽四句显体。<a id="a-BQ"></a>辞异意同。<a id="a-BR"></a>释签问曰。<a id="a-BS"></a>空假如何得为经体。<a id="a-BT"></a>答云。<a id="a-BU"></a>既是不思议空假。<a id="a-BV"></a>还指空假即中中为经体。<a id="a-BW"></a>中即空假亦指于中。<a id="a-BX"></a>彼之四句不出三谛。<a id="a-BY"></a>以圆融故三谛各三。<a id="a-BZ"></a>是则四句句句三谛。<a id="a-Ba"></a>所以得名辞异意同。<a id="a-Bb"></a>句句具中故皆为体。<a id="a-Bc"></a>究论空假得为体者。<a id="a-Bd"></a>由具于中故云还指空假即中中为经体。<a id="a-Be"></a>是故中谛虽具空假空假非体。<a id="a-Bf"></a>故云中即空假亦指于中。<a id="a-Bg"></a>问何不但云中是经体空假非体。<a id="a-Bh"></a>于义已足。<a id="a-Bi"></a>何故先明三谛各三皆得为体。<a id="a-Bj"></a>复于三谛各拣空假。<a id="a-Bk"></a>唯取于中而为经体。<a id="a-Bl"></a>岂非繁重。<a id="a-Bm"></a>答秖为单说圆义不成。<a id="a-Bn"></a>作此融谈方彰妙体。<a id="a-Bo"></a>何者。<a id="a-Bp"></a>盖以空假是其修二即经宗用。<a id="a-Bq"></a>中是一性即经体也。<a id="a-Br"></a>若但云中是经体者。<a id="a-Bs"></a>则宗用外别有于体体狭不周。<a id="a-Bt"></a>故须三谛无非经体。<a id="a-Bu"></a>若不于三各拣空假唯取中体。<a id="a-Bv"></a>则不能显体非智断。<a id="a-Bw"></a>如此辨体不即宗用不离宗用。<a id="a-Bx"></a>思议泯净妙体天然。<a id="a-By"></a>中为经体圆妙既然。<a id="a-Bz"></a>以例空假宗用亦妙。<a id="a-C0"></a>以空遍三谛此宗不狭。<a id="a-C1"></a>假遍三谛此用弥广。<a id="a-C2"></a>仍须三谛各拣假中显宗是智。<a id="a-C3"></a>亦须三谛各拣空中显用是断。<a id="a-C4"></a>各对二明不即不离。<a id="a-C5"></a>故皆称为不思议也。<a id="a-C6"></a>若然。<a id="a-C7"></a>岂独体是经王。<a id="a-C8"></a>宗用亦王。<a id="a-C9"></a>名总三王教辨四王。<a id="a-CA"></a>以一名一体一宗一用一教无非中道故也。<a id="a-CB"></a>故玄义云。<a id="a-CC"></a>文号经王教摄众典。<a id="a-CD"></a>教尚称王名等可见。<a id="a-CE"></a>既法法皆中无非经体。<a id="a-CF"></a>复须简显名是能诠宗是自证。<a id="a-CG"></a>用是化他教能分别。<a id="a-CH"></a>唯有经体是所取也。<a id="a-CI"></a>收无不尽简无所遗。<a id="a-CJ"></a>与金刚藏四句皆体。<a id="a-CK"></a>释签于四唯取于中。<a id="a-CL"></a>其意泯合。<a id="a-CM"></a>三若作下特彰今释契理益机。<a id="a-CN"></a>显圆中道泯绝言思而为经王。<a id="a-CO"></a>上顺如来叙体之旨。<a id="a-CP"></a>下赴众生闻经之机。<a id="a-CQ"></a>既论四味。<a id="a-CR"></a>诸大乘经文理合者皆是经王。<a id="a-CS"></a>岂有独尊我经而慢他典。<a id="a-CT"></a>此望真谛万万相悬。<a id="a-CU"></a>三微妙下叙宗二。<a id="a-CV"></a>初释微妙。<a id="a-CW"></a>如来既叙金光明名经王之体。<a id="a-CX"></a>此乃一经所诠秘藏。<a id="a-CY"></a>其有闻者。<a id="a-CZ"></a>必思此义。<a id="a-Ca"></a>故云微妙。<a id="a-Cb"></a>此之二字若因果互阙。<a id="a-Cc"></a>则非始终常住三法。<a id="a-Cd"></a>故对古非显今正义。<a id="a-Ce"></a>因该博地果极妙觉。<a id="a-Cf"></a>位分六故深而难见。<a id="a-Cg"></a>六皆即故不纵不横。<a id="a-Ch"></a>因即果故不纵。<a id="a-Ci"></a>事即理故不横。<a id="a-Cj"></a>文解理性与果例云亦复如是。<a id="a-Ck"></a>若知六即义无不允。<a id="a-Cl"></a>二四方下释四佛护持二。<a id="a-Cm"></a>初约教释二。<a id="a-Cn"></a>初正释二。<a id="a-Co"></a>初释四方四佛。<a id="a-Cp"></a>佛唱此言意有所表。<a id="a-Cq"></a>正叙经宗。<a id="a-Cr"></a>宗是果智冥法性体。<a id="a-Cs"></a>体虽是一而开四门。<a id="a-Ct"></a>谓妙空妙有双亦双非。<a id="a-Cu"></a>如地论明四句显体以为四方。<a id="a-Cv"></a>果智冥之以为四佛。<a id="a-Cw"></a>叙宗之意显然可观。<a id="a-Cx"></a>二释下释护持二。<a id="a-Cy"></a>初约五佛体用释持。<a id="a-Cz"></a>今经宗在释尊果智。<a id="a-D0"></a>欲彰此智冥四门理。<a id="a-D1"></a>是故特从四佛明之。<a id="a-D2"></a>良以佛智不分彼此。<a id="a-D3"></a>同冥法身不动之性。<a id="a-D4"></a>顺性名持。<a id="a-D5"></a>法性是法体。<a id="a-D6"></a>诸佛是报智。<a id="a-D7"></a>寿命是应用。<a id="a-D8"></a>此三皆常故云无量。<a id="a-D9"></a>二信下约信相疑除释护。<a id="a-DA"></a>佛护法性为令众生不起倒惑。<a id="a-DB"></a>信相但推八十短迹。<a id="a-DC"></a>惑于法报常住之本。<a id="a-DD"></a>四佛示本令悟八十即是常用。<a id="a-DE"></a>故名为护。<a id="a-DF"></a>二此一下拣示。<a id="a-DG"></a>指叙宗文名此一句。<a id="a-DH"></a>义虽种种不出于三。<a id="a-DI"></a>谓体宗用。<a id="a-DJ"></a>正虽叙宗。<a id="a-DK"></a>宗必冥体。<a id="a-DL"></a>体必起用。<a id="a-DM"></a>是故此句不可独释。<a id="a-DN"></a>四德如后。<a id="a-DO"></a>二观下约观释。<a id="a-DP"></a>上叙经宗义归果佛。<a id="a-DQ"></a>当机闻见惑破理明。<a id="a-DR"></a>今之行人若不于心明方明佛。<a id="a-DS"></a>徒闻此教有何益耶。<a id="a-DT"></a>故令观心觉于四谛及以四德。<a id="a-DU"></a>既即我心免数他宝。<a id="a-DV"></a>此文分二。<a id="a-DW"></a>初约谛约德立圆观二。<a id="a-DX"></a>初约四谛二。<a id="a-DY"></a>初总明境智。<a id="a-DZ"></a>四门四谛俱通因果。<a id="a-Da"></a>门从理开就果为便。<a id="a-Db"></a>谛有苦集宜对初心。<a id="a-Dc"></a>行者应知。<a id="a-Dd"></a>借四方佛表四谛智。<a id="a-De"></a>此乃托事兼附法相入心成观。<a id="a-Df"></a>是故四谛即一念心。<a id="a-Dg"></a>阴心是苦。<a id="a-Dh"></a>现惑是集。<a id="a-Di"></a>即智是道。<a id="a-Dj"></a>本寂是灭。<a id="a-Dk"></a>如实知之名四谛智。<a id="a-Dl"></a>二东下别示境智二。<a id="a-Dm"></a>初观境。<a id="a-Dn"></a>四谛法相前果后因。<a id="a-Do"></a>今从修观始因终果。<a id="a-Dp"></a>故世出世集道居前苦灭在后。<a id="a-Dq"></a>初心观境欲易研寻。<a id="a-Dr"></a>宜从近事。<a id="a-Ds"></a>故顺世俗甲乙五行四季等名。<a id="a-Dt"></a>令四方义成使四谛可识。<a id="a-Du"></a>务在立观不拘名教。<a id="a-Dv"></a>二观此下发智。<a id="a-Dw"></a>既于一心即观四谛。<a id="a-Dx"></a>观之不已。<a id="a-Dy"></a>眼智发生任运持护。<a id="a-Dz"></a>妙理不失倒惑不起。<a id="a-E0"></a>然须深察圆观四谛皆称无作。<a id="a-E1"></a>苦集逆修体是性恶。<a id="a-E2"></a>即逆是顺道灭无功。<a id="a-E3"></a>故云。<a id="a-E4"></a>阴入皆如无苦可舍。<a id="a-E5"></a>尘劳本清净无集可除。<a id="a-E6"></a>边邪皆中正无道可修。<a id="a-E7"></a>生死即涅槃无灭可证。<a id="a-E8"></a>见此炳然名发谛智。<a id="a-E9"></a>二又下约四德。<a id="a-EA"></a>上四谛观虽观一心。<a id="a-EB"></a>四教行人皆可修证。<a id="a-EC"></a>今就四德各明三观。<a id="a-ED"></a>初心顿修的属圆观。<a id="a-EE"></a>东方对常常破无常尘沙净也。<a id="a-EF"></a>无常破常见思亡也。<a id="a-EG"></a>双非破二边无明集寂也。<a id="a-EH"></a>说有前后修在一心。<a id="a-EI"></a>三方例此。<a id="a-EJ"></a>二观东下约谛约德示佛名。<a id="a-EK"></a>前明觉智但是通明。<a id="a-EL"></a>若于观心不论别号。<a id="a-EM"></a>则观于经未为极顺。<a id="a-EN"></a>今于集谛达即真常名为阿閦。<a id="a-EO"></a>此翻不动也。<a id="a-EP"></a>次于苦谛达即真乐。<a id="a-EQ"></a>真乐尊重名为实相。<a id="a-ER"></a>次于道谛达毕竟净。<a id="a-ES"></a>常住慧命名无量寿。<a id="a-ET"></a>次于灭谛达二我空。<a id="a-EU"></a>所显真如是秘密藏。<a id="a-EV"></a>一音遍满名微妙声。<a id="a-EW"></a>四方四佛本是心性。<a id="a-EX"></a>即性为观。<a id="a-EY"></a>观符于性成四佛名。<a id="a-EZ"></a>四我今下叙用二。<a id="a-Ea"></a>初分文。<a id="a-Eb"></a>二随释四。<a id="a-Ec"></a>初能破胜法二。<a id="a-Ed"></a>初依现文示二。<a id="a-Ee"></a>初示三法体。<a id="a-Ef"></a>能破胜法在境智行。<a id="a-Eg"></a>如将破贼。<a id="a-Eh"></a>须身力健次权谋深次兵器利。<a id="a-Ei"></a>二依于身故喻于境。<a id="a-Ej"></a>身须有谋故喻于智。<a id="a-Ek"></a>谋要兵助故喻于行。<a id="a-El"></a>此三若备三障必忘。<a id="a-Em"></a>二若相下释三法相二。<a id="a-En"></a>初别示二。<a id="a-Eo"></a>初别教。<a id="a-Ep"></a>行智理三次第资发修时纵也。<a id="a-Eq"></a>法报应三果中齐显证时横也。<a id="a-Er"></a>良由此教本有法身为惑所覆。<a id="a-Es"></a>故须别作缘了之功。<a id="a-Et"></a>相资显发。<a id="a-Eu"></a>复由此教性具三法而不相收。<a id="a-Ev"></a>致使功成三身横显。<a id="a-Ew"></a>二若圆下圆教。<a id="a-Ex"></a>圆诠诸法无非法界。<a id="a-Ey"></a>以法界智导法界行。<a id="a-Ez"></a>以法界行契法界境。<a id="a-F0"></a>法界无二一外无三。<a id="a-F1"></a>故离纵过。<a id="a-F2"></a>法界非一修性宛然。<a id="a-F3"></a>故离横过。<a id="a-F4"></a>因中三法修之既然。<a id="a-F5"></a>果上三身显时亦尔。<a id="a-F6"></a>二虽下总结。<a id="a-F7"></a>修虽渐顿俱能破于界内外障。<a id="a-F8"></a>是故皆名能破胜法。<a id="a-F9"></a>二观下取新本示。<a id="a-FA"></a>旧文唯有彼于上根第一周法。<a id="a-FB"></a>新译既广更有二周。<a id="a-FC"></a>其第二周离车王子为婆罗门。<a id="a-FD"></a>说法身常无舍利事。<a id="a-FE"></a>为中根也。<a id="a-FF"></a>其第三周自有一品分别三身。<a id="a-FG"></a>为下根也。<a id="a-FH"></a>此之三周皆是胜法悉破三障。<a id="a-FI"></a>今叙能破既云等法。<a id="a-FJ"></a>理合该下三周之法也。<a id="a-FK"></a>二次从下所破恶罪二。<a id="a-FL"></a>初重科总判二。<a id="a-FM"></a>初科。<a id="a-FN"></a>此文正示所破恶罪。<a id="a-FO"></a>而言叙空品者。<a id="a-FP"></a>今举所破罪彰能破用。<a id="a-FQ"></a>诸能破中空用为要。<a id="a-FR"></a>故当叙也。<a id="a-FS"></a>问前句已明能破之法。<a id="a-FT"></a>今那复有能破之方。<a id="a-FU"></a>答前境智行是能治药。<a id="a-FV"></a>今明三业专闻思修是服药法。<a id="a-FW"></a>妙药不服服不依方病何能愈。<a id="a-FX"></a>此二相成三障可破。<a id="a-FY"></a>二余下判二。<a id="a-FZ"></a>初明转报异余经。<a id="a-Fa"></a>恶报已成今难可转。<a id="a-Fb"></a>亦有经云。<a id="a-Fc"></a>宿业不转。<a id="a-Fd"></a>况已受报耶。<a id="a-Fe"></a>然是悉檀被机异说今明三障。<a id="a-Ff"></a>若依经修无不寂灭。<a id="a-Fg"></a>以法胜故。<a id="a-Fh"></a>二一往下明三障由破戒。<a id="a-Fi"></a>三障之由教门异说岂可备陈。<a id="a-Fj"></a>今就一门由破五戒。<a id="a-Fk"></a>五戒之义该深摄广何法不穷。<a id="a-Fl"></a>然不碍余途故云一往。<a id="a-Fm"></a>问秖由烦恼起破戒业。<a id="a-Fn"></a>岂由破戒成烦恼障。<a id="a-Fo"></a>答由破戒业现多贪恚。<a id="a-Fp"></a>如因谤经深着邪见淫欲炽盛。<a id="a-Fq"></a>此等皆从业起烦恼。<a id="a-Fr"></a>故知三障逆顺相由。<a id="a-Fs"></a>二今下依科广释三。<a id="a-Ft"></a>初释报障二。<a id="a-Fu"></a>初直约人道释二。<a id="a-Fv"></a>初标示因果。<a id="a-Fw"></a>二诸下验果寻因五。<a id="a-Fx"></a>初明杀生报三。<a id="a-Fy"></a>初牒经示。<a id="a-Fz"></a>内夭者。<a id="a-G0"></a>说文云。<a id="a-G1"></a>夭折也。<a id="a-G2"></a>二昔下寻因验。<a id="a-G3"></a>三经下引经证。<a id="a-G4"></a>旧华严经也。<a id="a-G5"></a>具云。<a id="a-G6"></a>杀生之罪能令众生堕三恶道。<a id="a-G7"></a>后生人道得二果报。<a id="a-G8"></a>一多病。<a id="a-G9"></a>二短命。<a id="a-GA"></a>十地论云。<a id="a-GB"></a>杀得三果。<a id="a-GC"></a>一异熟果。<a id="a-GD"></a>谓三恶趣。<a id="a-GE"></a>二等流果。<a id="a-GF"></a>谓生人中多病短命。<a id="a-GG"></a>三增上果。<a id="a-GH"></a>谓感外物皆少光泽。<a id="a-GI"></a>不久住故　二若贫下明偷盗报三。<a id="a-GJ"></a>初牒经示。<a id="a-GK"></a>二经下引经证。<a id="a-GL"></a>同生同名天者。<a id="a-GM"></a>晋译华严三十七云。<a id="a-GN"></a>如人从生有二种天常随侍卫。<a id="a-GO"></a>一曰同生。<a id="a-GP"></a>二曰同名。<a id="a-GQ"></a>天常见人人不见天。<a id="a-GR"></a>三又下以事验。<a id="a-GS"></a>由破禁戒作诸不善。<a id="a-GT"></a>其二天龙必见弃舍。<a id="a-GU"></a>名誉利养因兹散失。<a id="a-GV"></a>三若亲下明淫欲报三。<a id="a-GW"></a>初牒经示。<a id="a-GX"></a>亲厚者。<a id="a-GY"></a>谓父母兄弟妻子六亲也。<a id="a-GZ"></a>地论云。<a id="a-Ga"></a>淫得三果。<a id="a-Gb"></a>一异熟果。<a id="a-Gc"></a>谓堕三恶。<a id="a-Gd"></a>二等流果。<a id="a-Ge"></a>谓于人中受二妻相竞。<a id="a-Gf"></a>及妇不贞良。<a id="a-Gg"></a>三增上果。<a id="a-Gh"></a>谓多尘坌。<a id="a-Gi"></a>今云斗讼与论符合。<a id="a-Gj"></a>二引经证。<a id="a-Gk"></a>人护者。<a id="a-Gl"></a>女人志弱故藉三护。<a id="a-Gm"></a>幼小父母护。<a id="a-Gn"></a>适人夫婚护。<a id="a-Go"></a>夫死子息护。<a id="a-Gp"></a>法护。<a id="a-Gq"></a>谓受五八等戒也。<a id="a-Gr"></a>三昔下约理推。<a id="a-Gs"></a>昔毁他法者。<a id="a-Gt"></a>令他犯戒故。<a id="a-Gu"></a>四各下妄语报二。<a id="a-Gv"></a>初明经脱略。<a id="a-Gw"></a>例上三报合有两句。<a id="a-Gx"></a>二内下约义足释二。<a id="a-Gy"></a>初足文示。<a id="a-Gz"></a>足奇成偶故云一双。<a id="a-H0"></a>忿即怒也。<a id="a-H1"></a>二昔下约理推。<a id="a-H2"></a>五外下明饮酒报二。<a id="a-H3"></a>初例加文示。<a id="a-H4"></a>二昔下推示因果二。<a id="a-H5"></a>初正示。<a id="a-H6"></a>撙节亦礼度也。<a id="a-H7"></a>由醉故乖聋。<a id="a-H8"></a>騃五骇切痴也。<a id="a-H9"></a>二引证。<a id="a-HA"></a>经亦华严也。<a id="a-HB"></a>由饮酒故嫌恨弥增故得引证。<a id="a-HC"></a>二问下广约五乘释二。<a id="a-HD"></a>初约五戒违经问。<a id="a-HE"></a>以五戒名出小乘律。<a id="a-HF"></a>何以释今经王法相。<a id="a-HG"></a>二。<a id="a-HH"></a>答下约五乘持戒答。<a id="a-HI"></a>一切行法大小俱通。<a id="a-HJ"></a>随人智解用之浅深。<a id="a-HK"></a>今释五戒为五乘法。<a id="a-HL"></a>分二。<a id="a-HM"></a>初总答。<a id="a-HN"></a>以五戒名入一切法。<a id="a-HO"></a>或多少异但是开合。<a id="a-HP"></a>二提下别示二。<a id="a-HQ"></a>初约义释二。<a id="a-HR"></a>初以五戒配法体实浅深三。<a id="a-HS"></a>初明人天二。<a id="a-HT"></a>初引经。<a id="a-HU"></a>天地大忌者。<a id="a-HV"></a>忌亦禁也。<a id="a-HW"></a>戒也。<a id="a-HX"></a>五星。<a id="a-HY"></a>谓东木精岁星。<a id="a-HZ"></a>南火精荧惑。<a id="a-Ha"></a>西金精太白。<a id="a-Hb"></a>北水精辰星。<a id="a-Hc"></a>中土精镇星。<a id="a-Hd"></a>五岳者。<a id="a-He"></a>东岳泰山属兖州。<a id="a-Hf"></a>南岳衡山属荆州。<a id="a-Hg"></a>西岳华山属雍州。<a id="a-Hh"></a>北岳常山属并州。<a id="a-Hi"></a>中岳嵩山属豫州。<a id="a-Hj"></a>五藏。<a id="a-Hk"></a>谓肝心脾肺肾也。<a id="a-Hl"></a>以星岳藏俱配五行。<a id="a-Hm"></a>但以五行对戒则三义自显。<a id="a-Hn"></a>不杀对木。<a id="a-Ho"></a>木主生长杀则不生。<a id="a-Hp"></a>不淫对火。<a id="a-Hq"></a>火主照明邪淫私隐。<a id="a-Hr"></a>不饮对土。<a id="a-Hs"></a>土则镇静醉则倾摇。<a id="a-Ht"></a>不盗对金。<a id="a-Hu"></a>金为刑杀盗则遭刑。<a id="a-Hv"></a>不妄对水。<a id="a-Hw"></a>方圆任器以彰不妄。<a id="a-Hx"></a>妄则反是。<a id="a-Hy"></a>配五行则已配五星。<a id="a-Hz"></a>岳之与藏秖主五行。<a id="a-I0"></a>经云五岳。<a id="a-I1"></a>盖译者顺此方润色耳。<a id="a-I2"></a>违天等者。<a id="a-I3"></a>上对五星犯之则违天。<a id="a-I4"></a>下配五岳犯之则触地。<a id="a-I5"></a>中成五藏犯之则伐身。<a id="a-I6"></a>二又对下配法二。<a id="a-I7"></a>初别配二。<a id="a-I8"></a>初周孔教二。<a id="a-I9"></a>初五常。<a id="a-IA"></a>赵[((並-(前-刖))-一+豕)*生]长短经曰。<a id="a-IB"></a>仁者爱也。<a id="a-IC"></a>置刑除害兼爱无私。<a id="a-ID"></a>谓之仁也。<a id="a-IE"></a>义者宜也。<a id="a-IF"></a>明是非立可否谓之义。<a id="a-IG"></a>礼者履也。<a id="a-IH"></a>进退有度尊卑有分谓之礼。<a id="a-II"></a>智者人之所知也。<a id="a-IJ"></a>以定乎是非得失之情谓之智。<a id="a-IK"></a>信者人之所承也。<a id="a-IL"></a>发号施令以一人心谓之信。<a id="a-IM"></a>今以不杀对仁杀他是无兼爱也。<a id="a-IN"></a>不盗对义者。<a id="a-IO"></a>盗则非宜为也。<a id="a-IP"></a>不淫对礼者。<a id="a-IQ"></a>邪淫则尊卑不分乖礼度也。<a id="a-IR"></a>不饮酒对智者。<a id="a-IS"></a>昏醉则不能定是非得失也。<a id="a-IT"></a>不妄对信者。<a id="a-IU"></a>妄语则人不信承也。<a id="a-IV"></a>若以五常对五行者。<a id="a-IW"></a>郑康成注礼记中庸篇中云。<a id="a-IX"></a>木神则仁。<a id="a-IY"></a>金神则义。<a id="a-IZ"></a>火神则礼。<a id="a-Ia"></a>水神则信。<a id="a-Ib"></a>土神则智。<a id="a-Ic"></a>向以五行对五戒。<a id="a-Id"></a>盖取此义。<a id="a-Ie"></a>故以不饮对土不妄对水。<a id="a-If"></a>二对五经。<a id="a-Ig"></a>不杀对尚书者。<a id="a-Ih"></a>尚书断自唐虞已下。<a id="a-Ii"></a>则尊禅让而鄙杀伐也。<a id="a-Ij"></a>夫子以周室微弱号令不行。<a id="a-Ik"></a>乃约鲁史而修春秋以代赏罚。<a id="a-Il"></a>使乱臣贼子惧。<a id="a-Im"></a>故对不盗戒也。<a id="a-In"></a>礼有五焉。<a id="a-Io"></a>周礼大宗伯之职曰。<a id="a-Ip"></a>以吉礼事邦国之鬼神祇(事谓祀之祭之享之)以凶礼哀邦国之忧(哀谓救患及灾)以宾礼亲邦国(亲谓使之亲附)以军礼同邦国(同谓威其不协及僣差者)以嘉礼亲万民(嘉善也。<a id="a-Iq"></a>所以因人心所善而为制也)邪淫是不以礼交。<a id="a-Ir"></a>所以用嘉礼以戒邪淫也。<a id="a-Is"></a>诗者。<a id="a-It"></a>善则颂。<a id="a-Iu"></a>恶则刺。<a id="a-Iv"></a>非妄语也。<a id="a-Iw"></a>易者。<a id="a-Ix"></a>穷理尽性之书。<a id="a-Iy"></a>洁净精微之教。<a id="a-Iz"></a>饮酒昏乱者。<a id="a-J0"></a>岂能穷其理尽其性乎。<a id="a-J1"></a>二又对十下轮王法三。<a id="a-J2"></a>初开五对十相。<a id="a-J3"></a>二俗下示合七为二意。<a id="a-J4"></a>俗不能护口者。<a id="a-J5"></a>以五戒制在家众故。<a id="a-J6"></a>口分四过。<a id="a-J7"></a>俗护诚难故但制一。<a id="a-J8"></a>饮酒是邪命自活者。<a id="a-J9"></a>以酒资身不遵正戒。<a id="a-JA"></a>名为邪命。<a id="a-JB"></a>三是为下结法。<a id="a-JC"></a>从人立名。<a id="a-JD"></a>五戒虽是如来所制。<a id="a-JE"></a>既对十善。<a id="a-JF"></a>且从有漏判为旧法。<a id="a-JG"></a>故属轮王。<a id="a-JH"></a>亦名性罪性善者。<a id="a-JI"></a>以十恶法性自是罪。<a id="a-JJ"></a>十善之法性自是善。<a id="a-JK"></a>是故轮王顺世俗性说此善恶以化众生。<a id="a-JL"></a>二都下结示。<a id="a-JM"></a>世间之善不免轮回。<a id="a-JN"></a>纵生人天复起恶业。<a id="a-JO"></a>善尚如此况不善耶。<a id="a-JP"></a>故云都是一切罪根。<a id="a-JQ"></a>二又五下辨二乘四。<a id="a-JR"></a>初对五阴为念处境。<a id="a-JS"></a>不杀则色质完具。<a id="a-JT"></a>不盗则苦受不生。<a id="a-JU"></a>不淫则邪想不起。<a id="a-JV"></a>不妄则迁流淳实。<a id="a-JW"></a>不饮则了别分明。<a id="a-JX"></a>此之善阴岂独为境兼资念慧。<a id="a-JY"></a>故可于阴开四念处。<a id="a-JZ"></a>色阴身念处。<a id="a-Ja"></a>受阴受念处。<a id="a-Jb"></a>想行二阴法念处。<a id="a-Jc"></a>识阴心念处。<a id="a-Jd"></a>二念下从念处具道品三脱。<a id="a-Je"></a>大论四念处中四种精进名正勤。<a id="a-Jf"></a>四种定心名四如意足。<a id="a-Jg"></a>五善根生名为根。<a id="a-Jh"></a>根增长名为力。<a id="a-Ji"></a>分别四种处道用名觉。<a id="a-Jj"></a>四念处安隐道中行名正道。<a id="a-Jk"></a>三十七品如平坦道。<a id="a-Jl"></a>空无相无作如城三门。<a id="a-Jm"></a>涅槃如城。<a id="a-Jn"></a>三故云下明转阴为五分法身。<a id="a-Jo"></a>禁防身口故云色能发戒。<a id="a-Jp"></a>禅是正受故云受受禅定。<a id="a-Jq"></a>假想了悟身空。<a id="a-Jr"></a>故云想慧悟虚。<a id="a-Js"></a>文中剩通字。<a id="a-Jt"></a>诸文所引皆无。<a id="a-Ju"></a>进趣无怠则至圣果。<a id="a-Jv"></a>故云行发解脱。<a id="a-Jw"></a>自识已证名解脱知见也。<a id="a-Jx"></a>此即转五阴成五分法身也。<a id="a-Jy"></a>四当下结五戒为二乘之法。<a id="a-Jz"></a>三又五下明大乘三。<a id="a-K0"></a>初总标示。<a id="a-K1"></a>二提谓下正配法门三。<a id="a-K2"></a>初约经配四德。<a id="a-K3"></a>以大乘人了知五戒体是心性。<a id="a-K4"></a>若受若持一一顺性。<a id="a-K5"></a>性具四德故五无非常乐我净。<a id="a-K6"></a>此总对也。<a id="a-K7"></a>亦可以五别对四德。<a id="a-K8"></a>心与众生性无生灭。<a id="a-K9"></a>是故顺性持不杀戒。<a id="a-KA"></a>是佩长生不死符印。<a id="a-KB"></a>此常德也。<a id="a-KC"></a>心与众生性无淫乱。<a id="a-KD"></a>故顺本性持不淫戒。<a id="a-KE"></a>名出入无乱。<a id="a-KF"></a>心与众生念念真实无虚妄间。<a id="a-KG"></a>是故顺性持不妄语戒。<a id="a-KH"></a>名往还无间。<a id="a-KI"></a>此二对净德也。<a id="a-KJ"></a>心与众生性非昏醉。<a id="a-KK"></a>故顺本性持不饮酒戒。<a id="a-KL"></a>名统御一身。<a id="a-KM"></a>即我德也。<a id="a-KN"></a>心与众生性即菩提离贪求苦。<a id="a-KO"></a>故顺本性持不盗戒。<a id="a-KP"></a>名立道根。<a id="a-KQ"></a>即乐德也。<a id="a-KR"></a>二束下约事对三业。<a id="a-KS"></a>不杀盗淫身业也。<a id="a-KT"></a>不妄语口业也。<a id="a-KU"></a>不饮酒意业也。<a id="a-KV"></a>持既顺性故立戒因成佛三业。<a id="a-KW"></a>佛身口意随智慧行无有过失。<a id="a-KX"></a>名三无失。<a id="a-KY"></a>以无失故不须防护。<a id="a-KZ"></a>名三不护。<a id="a-Ka"></a>身业现化名神通轮。<a id="a-Kb"></a>口业说法名正教轮。<a id="a-Kc"></a>意业鉴机名记心轮。<a id="a-Kd"></a>三皆摧碾众生惑业。<a id="a-Ke"></a>下地不测故名三密。<a id="a-Kf"></a>三三轨下约理对三法。<a id="a-Kg"></a>五戒即理。<a id="a-Kh"></a>一止一作皆与圆融三法相契。<a id="a-Ki"></a>若欲别对其理亦成。<a id="a-Kj"></a>不杀众生顺常住理。<a id="a-Kk"></a>即真性轨。<a id="a-Kl"></a>不淫则心净。<a id="a-Km"></a>不饮则慧明。<a id="a-Kn"></a>即观照轨。<a id="a-Ko"></a>不妄则生彼信从。<a id="a-Kp"></a>不盗则全他资具。<a id="a-Kq"></a>即资成轨。<a id="a-Kr"></a>既即三轨则与一切三法相冥。<a id="a-Ks"></a>故知五戒摄法无遗。<a id="a-Kt"></a>二横竖下举广结明。</p>
 </body>
</html>