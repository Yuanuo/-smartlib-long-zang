<!doctype html>
<html id="z3IBWbr1OQ" data-ver="1163">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第四上</h1>
  <p id="a2">二依经释义六。<a id="a-3"></a>初赞七大相海。<a id="a-4"></a>三十二为大。<a id="a-5"></a>八十种好为小。<a id="a-6"></a>一一相好皆是法界。<a id="a-7"></a>无边无底故称为海。<a id="a-8"></a>谓初句是赞第十四金光微妙。<a id="a-9"></a>故云上色。<a id="a-A"></a>次一句赞第十五身光。<a id="a-B"></a>三一行赞二十八梵音深远。<a id="a-C"></a>四一行赞小相中第七十九发色青珠。<a id="a-D"></a>五一行赞二十二四十齿具足。<a id="a-E"></a>六一行赞二十九眼。<a id="a-F"></a>七一行赞二十七舌大薄覆面至发际。<a id="a-G"></a>八一行赞三十一眉间白毫相。<a id="a-H"></a>此八段中一是小相七是大相。<a id="a-I"></a>二眉细下赞两小相海。<a id="a-J"></a>初一行赞第三眉如月初。<a id="a-K"></a>次一行赞第二鼻高好孔不现。<a id="a-L"></a>修扬者。<a id="a-M"></a>修长也。<a id="a-N"></a>扬举也。<a id="a-O"></a>即是眉高而长也。<a id="a-P"></a>面门口也。<a id="a-Q"></a>三两句遍赞大相海者。<a id="a-R"></a>既云次第最上。<a id="a-S"></a>即遍赞三十二也。<a id="a-T"></a>四得味下又赞四大相海。<a id="a-U"></a>初二句赞二十六咽中津液。<a id="a-V"></a>得味中上味。<a id="a-W"></a>二四句赞十三毛向上青色柔软右旋。<a id="a-X"></a>三修臂下四句赞第九立手摩膝相。<a id="a-Y"></a>四圆光一寻下四句赞第十五身光面各一丈。<a id="a-Z"></a>此言一寻是约佛说也。<a id="a-a"></a>手既摩膝即当面各一丈也。<a id="a-b"></a>此既常光验知诸相皆是常相。<a id="a-c"></a>云赞尊特者。<a id="a-d"></a>故知不须身大相多。<a id="a-e"></a>但是业识依中理见即名尊特学者应知。<a id="a-f"></a>此丈六身若其量度即不得际。<a id="a-g"></a>若不度之所见如故。<a id="a-h"></a>如净名室但是一丈。<a id="a-i"></a>而能容受百千人天。<a id="a-j"></a>又能容于三万二千师子之座。<a id="a-k"></a>皆高八万四千由旬。<a id="a-l"></a>其一丈量初无所改。<a id="a-m"></a>良以三脱不思议力。<a id="a-n"></a>使之然也。<a id="a-o"></a>今即常身叹尊特相。<a id="a-p"></a>义岂不然。<a id="a-q"></a>微妙寂灭斯言得矣。<a id="a-r"></a>经文除此四大相外。<a id="a-s"></a>或叹放光拔苦与乐行业之因功德之果。<a id="a-t"></a>悉如经文。<a id="a-u"></a>但须皆作十番益解。<a id="a-v"></a>其有二小相以文显故。<a id="a-w"></a>疏不指之即面貌如月。<a id="a-x"></a>乃第四十一面净如满月也。<a id="a-y"></a>身无垢秽。<a id="a-z"></a>即十一身净洁也。<a id="a-10"></a>五臂佣下二句又赞一小相海。<a id="a-11"></a>即第十四指长纤圆也。<a id="a-12"></a>佣丑凶切。<a id="a-13"></a>均也。<a id="a-14"></a>直也。<a id="a-15"></a>又音容。<a id="a-16"></a>六手足下二句复赞一大相海。<a id="a-17"></a>即第四手足柔软胜余身分。<a id="a-18"></a>三十二相八十种好。<a id="a-19"></a>具如法界次第。<a id="a-1A"></a>龙尊智巧虽略而周。<a id="a-1B"></a>三从去下遍类赞。<a id="a-1C"></a>三世尘数而言一者。<a id="a-1D"></a>过去不灭。<a id="a-1E"></a>未来不生。<a id="a-1F"></a>现在不住。<a id="a-1G"></a>法身平等报应无差。<a id="a-1H"></a>一不离多多即是一。<a id="a-1I"></a>生佛尚即佛佛岂殊。<a id="a-1J"></a>是故赞一类于一切。<a id="a-1K"></a>此文复是赞尊特身。<a id="a-1L"></a>何者。<a id="a-1M"></a>如前疏云。<a id="a-1N"></a>若见四佛同尊特身一身一智慧。<a id="a-1O"></a>即是常身。<a id="a-1P"></a>弟子众一故。<a id="a-1Q"></a>若四佛不同即是应化。<a id="a-1R"></a>弟子众多故。<a id="a-1S"></a>知秖就一身一智及常住义。<a id="a-1T"></a>是尊特相。<a id="a-1U"></a>不必须论现起大身也。<a id="a-1V"></a>文殊问般若者。<a id="a-1W"></a>问字误也。<a id="a-1X"></a>应作说字。<a id="a-1Y"></a>今家依二经明常坐三昧。<a id="a-1Z"></a>一文殊说般若。<a id="a-1a"></a>二文殊问菩提。<a id="a-1b"></a>今所引文是说般若文也。<a id="a-1c"></a>四从设下绝言赞二。<a id="a-1d"></a>初分文。<a id="a-1e"></a>二而有下随释二。<a id="a-1f"></a>初绝言令兼例绝心。<a id="a-1g"></a>三番者。<a id="a-1h"></a>仍就分别门。<a id="a-1i"></a>三身优劣。<a id="a-1j"></a>不离分别有融即义。<a id="a-1k"></a>学者应知。<a id="a-1l"></a>五从下回向。<a id="a-1m"></a>一回事向理即实际。<a id="a-1n"></a>二回自向他即众生际。<a id="a-1o"></a>三回因向果即菩提际。<a id="a-1p"></a>今阙实际菩提兼之。<a id="a-1q"></a>谓无上道本性无上故也。<a id="a-1r"></a>二从如下发来世愿二。<a id="a-1s"></a>初分文立意。<a id="a-1t"></a>来在不久者。<a id="a-1u"></a>即下授记品。<a id="a-1v"></a>十千天子从忉利天来者是也。<a id="a-1w"></a>二随经释义二。<a id="a-1x"></a>初佛述。<a id="a-1y"></a>二若我下龙尊发来愿五。<a id="a-1z"></a>初夜梦昼说愿。<a id="a-20"></a>二我当下为他取净土愿。<a id="a-21"></a>不修六度不拔众生。<a id="a-22"></a>土无由净。<a id="a-23"></a>当知四修及拔四相。<a id="a-24"></a>令于当世见我三身。<a id="a-25"></a>三奉贡下同求记莂愿。<a id="a-26"></a>以鼓必具圆空鸣义。<a id="a-27"></a>今赞如来一体三身。<a id="a-28"></a>名为金鼓赞佛因缘。<a id="a-29"></a>以此因缘趣向果地。<a id="a-2A"></a>名为奉贡。<a id="a-2B"></a>不论事相金鼓形也。<a id="a-2C"></a>四若有下下化愿。<a id="a-2D"></a>五我未下上求愿。<a id="a-2E"></a>此之二愿皆明灭恶生善二益。<a id="a-2F"></a>在文可见。<a id="a-2G"></a>三从信下结会二世事。<a id="a-2H"></a>释空品二。<a id="a-2I"></a>初释题二。<a id="a-2J"></a>初正释题二。<a id="a-2K"></a>初约四教诠空示。<a id="a-2L"></a>所言空者。<a id="a-2M"></a>破相为义。<a id="a-2N"></a>故一代教四空不同。<a id="a-2O"></a>若不辨之迷名昧理。<a id="a-2P"></a>此自分二初约部列四二。<a id="a-2Q"></a>初正判四空。<a id="a-2R"></a>灭色入空者。<a id="a-2S"></a>三藏教也。<a id="a-2T"></a>且寄色言诸法皆灭。<a id="a-2U"></a>谓析破见爱阴乃不生。<a id="a-2V"></a>既诠实有灭方入空也。<a id="a-2W"></a>即色是空者通教也。<a id="a-2X"></a>体乎因果非四性生。<a id="a-2Y"></a>既诠幻有故即色是空也。<a id="a-2Z"></a>灭边入空者。<a id="a-2a"></a>别教也。<a id="a-2b"></a>中道为空。<a id="a-2c"></a>不唯空有亦乃空空。<a id="a-2d"></a>然不知中具于空有。<a id="a-2e"></a>是故次第灭二边已。<a id="a-2f"></a>方入中空也。<a id="a-2g"></a>即边是空者。<a id="a-2h"></a>圆教也。<a id="a-2i"></a>中道具德何边不中。<a id="a-2j"></a>唯假唯空三皆绝待。<a id="a-2k"></a>顿破诸相名即边空。<a id="a-2l"></a>二此经下约部须四。<a id="a-2m"></a>判教属通三乘同忏。<a id="a-2n"></a>前摄三藏后通别圆。<a id="a-2o"></a>导成之空合论四种。<a id="a-2p"></a>故四空慧不得不明。<a id="a-2q"></a>二而今下定品唯圆二。<a id="a-2r"></a>初直示唯圆二。<a id="a-2s"></a>初就理示。<a id="a-2t"></a>摄机用四。<a id="a-2u"></a>此乃通涂。<a id="a-2v"></a>品在圆空斯为的旨。<a id="a-2w"></a>是故中空即边而示二何故下引文示。<a id="a-2x"></a>诸部般若广示衍中三教空慧。<a id="a-2y"></a>复以三藏为助道观。<a id="a-2z"></a>斯为闻持利根之者。<a id="a-30"></a>广谈空相。<a id="a-31"></a>此空慧机义持虽利。<a id="a-32"></a>闻持根钝。<a id="a-33"></a>故不广谈四种空相。<a id="a-34"></a>唯说即边一中空慧。<a id="a-35"></a>二又空下略示圆相。<a id="a-36"></a>中受空名意彰荡相。<a id="a-37"></a>凡夫执有块然质碍。<a id="a-38"></a>二乘证无灰灭归寂。<a id="a-39"></a>中观绝念空。<a id="a-3A"></a>此两边令毕竟净。<a id="a-3B"></a>约次不次分于别圆。<a id="a-3C"></a>今不次也。<a id="a-3D"></a>二直作下约六句对中简二。<a id="a-3E"></a>初明用句意。<a id="a-3F"></a>若直说空是中道义能空二边。<a id="a-3G"></a>其如邪小及以别教。<a id="a-3H"></a>皆说双非空于有无。<a id="a-3I"></a>故迷名者谓与今同。<a id="a-3J"></a>何能超悟边即中空。<a id="a-3K"></a>又复恐谓若是圆实合谈中道。<a id="a-3L"></a>那但名空。<a id="a-3M"></a>空唯离有。<a id="a-3N"></a>岂此中道双离二边。<a id="a-3O"></a>为防此计故作相破相修相即三双六句。<a id="a-3P"></a>而对辨之。<a id="a-3Q"></a>若诸法相名相滥者。<a id="a-3R"></a>无此六句莫辨异同。<a id="a-3S"></a>二空破下正用句简二。<a id="a-3T"></a>初列六句。<a id="a-3U"></a>双非是中没于中名存双非者。<a id="a-3V"></a>以中道名邪小稀立。<a id="a-3W"></a>若双非名处处皆有。<a id="a-3X"></a>故特用之。<a id="a-3Y"></a>对今圆空辨于同异。<a id="a-3Z"></a>又外道二乘别教空句及双非句。<a id="a-3a"></a>体是思议可破坏法。<a id="a-3b"></a>圆教双非及空若立诸义皆灭。<a id="a-3c"></a>是以圆二互破诸二。<a id="a-3d"></a>又复诸二互修圆。<a id="a-3e"></a>二则二酥中外道菩萨入圆者是。<a id="a-3f"></a>二乘初心亦有修义。<a id="a-3g"></a>此之两双诸二对圆优劣有异。<a id="a-3h"></a>第三一双属圆当教。<a id="a-3i"></a>名别体同。<a id="a-3j"></a>是故相即不言修破。<a id="a-3k"></a>二空破下释句相三。<a id="a-3l"></a>初释相破句二。<a id="a-3m"></a>初空破中二初略示。<a id="a-3n"></a>以理定诠不遭名惑。<a id="a-3o"></a>岂闻双非便是实理。<a id="a-3p"></a>盖能了知。<a id="a-3q"></a>凡邪双非体是见惑。<a id="a-3r"></a>二乘双非但证偏真。<a id="a-3s"></a>别教双非既存教道。<a id="a-3t"></a>未与三融。<a id="a-3u"></a>圆空若立前诸双非须皆销殒。<a id="a-3v"></a>故云破也。<a id="a-3w"></a>二凡邪下广释三。<a id="a-3x"></a>初破凡邪双非二。<a id="a-3y"></a>初泛示见相二。<a id="a-3z"></a>初正示。<a id="a-40"></a>复四者。<a id="a-41"></a>复由重也。<a id="a-42"></a>谓于一句更计有无。<a id="a-43"></a>即执有是有执有是无。<a id="a-44"></a>乃至双非是有。<a id="a-45"></a>双非是无。<a id="a-46"></a>具足之见其计转巧。<a id="a-47"></a>故于句句皆生四计。<a id="a-48"></a>二虽单下结过。<a id="a-49"></a>三种四句虽转巧细。<a id="a-4A"></a>以执一为实余皆妄语见爱尤盛业苦无涯。<a id="a-4B"></a>浩然如海。<a id="a-4C"></a>二虽计下正破第四二。<a id="a-4D"></a>初示所破邪计。<a id="a-4E"></a>双非是惑不入真中实是虚妄。<a id="a-4F"></a>二故为下明能破圆空。<a id="a-4G"></a>二破二乘双非二。<a id="a-4H"></a>初泛明证相二。<a id="a-4I"></a>初明证相。<a id="a-4J"></a>二乘双非虽非中实。<a id="a-4K"></a>而离断常谛于真理。<a id="a-4L"></a>未至宝渚已到化城。<a id="a-4M"></a>宁不安隐。<a id="a-4N"></a>梵行等者。<a id="a-4O"></a>无学四智四中。<a id="a-4P"></a>但阙我生已尽。<a id="a-4Q"></a>以灭度等当之乃足。<a id="a-4R"></a>由保此故不求遍知。<a id="a-4S"></a>二示四门。<a id="a-4T"></a>阿毗昙此云无比法。<a id="a-4U"></a>诠有门观法。<a id="a-4V"></a>拘邻五人千二百罗汉皆此门入。<a id="a-4W"></a>成实论诠空门观法。<a id="a-4X"></a>须菩提此门入。<a id="a-4Y"></a>昆勒此云箧藏。<a id="a-4Z"></a>彼论诠于双亦观法。<a id="a-4a"></a>故大论云。<a id="a-4b"></a>若不得般若波罗蜜多。<a id="a-4c"></a>入阿毗昙则堕有中。<a id="a-4d"></a>若入空门则堕无中。<a id="a-4e"></a>若入昆勒则堕有无中。<a id="a-4f"></a>那陀等者。<a id="a-4g"></a>释论明佛垂灭阿难问车匿。<a id="a-4h"></a>佛答云。<a id="a-4i"></a>恶性车匿吾涅槃后心渐调伏。<a id="a-4j"></a>当为说陀那迦旃延经。<a id="a-4k"></a>即双非门也。<a id="a-4l"></a>四门观法假人本无。<a id="a-4m"></a>四门不异而其实法四相不同。<a id="a-4n"></a>有门则念念生灭。<a id="a-4o"></a>空门则三假浮虚。<a id="a-4p"></a>双亦门则有无从容。<a id="a-4q"></a>双非门则有无俱遣。<a id="a-4r"></a>随依一观可以发真。<a id="a-4s"></a>三藏四门其意略尔。<a id="a-4t"></a>二离断下正示破中二。<a id="a-4u"></a>初示所破假名中。<a id="a-4v"></a>中道之名大略有二。<a id="a-4w"></a>一离断常称为中道。<a id="a-4x"></a>有名无体属前二教。<a id="a-4y"></a>二者佛性称为中道。<a id="a-4z"></a>此有实体属后二教。<a id="a-50"></a>今论双非断常二见。<a id="a-51"></a>得中道名。<a id="a-52"></a>其实全非妙色妙心。<a id="a-53"></a>故无中体。<a id="a-54"></a>故情想不忘保偏取证。<a id="a-55"></a>此以沙砾谓琉璃珠也。<a id="a-56"></a>二故为下示能破毕竟空。<a id="a-57"></a>斯乃今品即边之空。<a id="a-58"></a>若发此空假名中坏。<a id="a-59"></a>是为空破非有非无。<a id="a-5A"></a>三破别教双非门三。<a id="a-5B"></a>初示迷门起失二。<a id="a-5C"></a>初举意明失二。<a id="a-5D"></a>初举意。<a id="a-5E"></a>别人望圆其根名钝。<a id="a-5F"></a>非四说四名为权巧。<a id="a-5G"></a>筏喻者。<a id="a-5H"></a>四门意在入理。<a id="a-5I"></a>箄筏意在度川。<a id="a-5J"></a>若执门起诤如檐筏驰道。<a id="a-5K"></a>故筏喻经云。<a id="a-5L"></a>法尚应舍何况非法。<a id="a-5M"></a>二不得下明失。<a id="a-5N"></a>失于融摄是一非三。<a id="a-5O"></a>二涅槃下示四门相。<a id="a-5P"></a>亦色非色双亦门也。<a id="a-5Q"></a>非色非非色双非门也。<a id="a-5R"></a>二若各下明失故须破。<a id="a-5S"></a>此之执诤非即边空无由可破。<a id="a-5T"></a>三新本下引证示失相。<a id="a-5U"></a>经谈初地被于地前。<a id="a-5V"></a>悉有四门者。<a id="a-5W"></a>经云。<a id="a-5X"></a>初地菩萨欲行有相道即有门于无相法多用功力。<a id="a-5Y"></a>即空门。<a id="a-5Z"></a>一意欲入涅槃。<a id="a-5a"></a>一意欲入生死。<a id="a-5b"></a>即两亦门。<a id="a-5c"></a>微妙秘密之藏修行未足。<a id="a-5d"></a>即双非门。<a id="a-5e"></a>大经下明今之得。<a id="a-5f"></a>显前之失。<a id="a-5g"></a>前属别门执诤邪见。<a id="a-5h"></a>非是外道邪见也。<a id="a-5i"></a>二非有下明中破空。<a id="a-5j"></a>二明相修句二。<a id="a-5k"></a>初明诸空修圆中。<a id="a-5l"></a>凡邪空见。<a id="a-5m"></a>二乘空证。<a id="a-5n"></a>别教空门既随二边若闻圆中皆须即边而观中道。<a id="a-5o"></a>二诸双非修圆空。<a id="a-5p"></a>若邪小及别教门虽曰双非。<a id="a-5q"></a>皆成取相。<a id="a-5r"></a>皆须修于三谛俱空名毕竟空。<a id="a-5s"></a>由诸双非及诸空句。<a id="a-5t"></a>非究竟道是九界法。<a id="a-5u"></a>是故皆须修于圆教空中妙观。<a id="a-5v"></a>归秘密藏。<a id="a-5w"></a>三释相即句。<a id="a-5x"></a>虽诸经论说空说中。<a id="a-5y"></a>名相多少中。<a id="a-5z"></a>若即边空荡三谛。<a id="a-60"></a>此则圆教一体异名是相即义。<a id="a-61"></a>不须相破及互修也。<a id="a-62"></a>二初明圆教空中不二二。<a id="a-63"></a>初直示不二。<a id="a-64"></a>二引般若结。<a id="a-65"></a>实相观照文字三种般若。<a id="a-66"></a>即三而一故是一法。<a id="a-67"></a>即一而三立名何极。<a id="a-68"></a>得此意者。<a id="a-69"></a>一切异名无不相即。<a id="a-6A"></a>二而不下明今品略说名空文约义丰空无不尽。<a id="a-6B"></a>以被义持根利之者。<a id="a-6C"></a>故以略名而标品目。<a id="a-6D"></a>二此品下明来意二。<a id="a-6E"></a>初导成上品二。<a id="a-6F"></a>初正示二。<a id="a-6G"></a>初导二用。<a id="a-6H"></a>若其不了即边是空。<a id="a-6I"></a>忏非无生破恶不尽。<a id="a-6J"></a>赞非称性生善不深。<a id="a-6K"></a>善不深故岂成智德。<a id="a-6L"></a>恶不尽故岂成断德。<a id="a-6M"></a>钝根之者于前未悟。<a id="a-6N"></a>故于今品圆谈空慧。<a id="a-6O"></a>导前忏叹令成二用。<a id="a-6P"></a>二亦是下成三章。<a id="a-6Q"></a>忏叹是用如向说之。<a id="a-6R"></a>导成宗者。<a id="a-6S"></a>万行之因。<a id="a-6T"></a>以无所得方证三身。<a id="a-6U"></a>非究竟空岂无所得。<a id="a-6V"></a>是故圆空导于万行成果德宗。<a id="a-6W"></a>导成体者深广法性遍一切法。<a id="a-6X"></a>二种我故生死浩然。<a id="a-6Y"></a>今以二空导一切法。<a id="a-6Z"></a>显成经体。<a id="a-6a"></a>二故释下引证。<a id="a-6b"></a>论明一切以体宗用摄无不尽。<a id="a-6c"></a>二又常下开悟钝根。<a id="a-6d"></a>圆空具德一切清净。<a id="a-6e"></a>故谈常宗及显悟体。<a id="a-6f"></a>忏叹二用。<a id="a-6g"></a>皆是究竟清净之法。<a id="a-6h"></a>岂有一句暂离圆空。<a id="a-6i"></a>如云一切众生皆是般若。<a id="a-6j"></a>即此意也。<a id="a-6k"></a>利根闻上已解空义。<a id="a-6l"></a>今为钝根未解之者。<a id="a-6m"></a>特论生法境观皆空俾成上义。<a id="a-6n"></a>二释文二。<a id="a-6o"></a>初分文。<a id="a-6p"></a>二随释二。<a id="a-6q"></a>初释欲说空二。<a id="a-6r"></a>初释八。<a id="a-6s"></a>初释余经广说二。<a id="a-6t"></a>初总示相显意二。<a id="a-6u"></a>若指下别明指前义二。<a id="a-6v"></a>初约部次相违问大经云。<a id="a-6w"></a>从生酥出熟酥。<a id="a-6x"></a>譬从方等出摩诃般若。<a id="a-6y"></a>故知般若在方等后。<a id="a-6z"></a>此经既属方等。<a id="a-70"></a>岂得指般若为已说耶。<a id="a-71"></a>二约后分至终。<a id="a-72"></a>答二。<a id="a-73"></a>初正答通二。<a id="a-74"></a>初引教答通二。<a id="a-75"></a>初总立意。<a id="a-76"></a>以此经是方等后分故。<a id="a-77"></a>信相闻佛入灭唯三月在。<a id="a-78"></a>所以怀疑。<a id="a-79"></a>故指般若名为已说。<a id="a-7A"></a>二且举下引三经三。<a id="a-7B"></a>初引阿含二。<a id="a-7C"></a>初正引前佛而去者。<a id="a-7D"></a>七日前入灭也。<a id="a-7E"></a>均头沙弥是身子弟子。<a id="a-7F"></a>二此下结示二。<a id="a-7G"></a>引方等。<a id="a-7H"></a>即方等陀罗尼经。<a id="a-7I"></a>先于灵山唯法华授声闻佛记。<a id="a-7J"></a>二岂非下结示三引。<a id="a-7K"></a>大品二。<a id="a-7L"></a>初正引二。<a id="a-7M"></a>当知下结示二。<a id="a-7N"></a>以此下详定结斥二。<a id="a-7O"></a>此经下示非妨二释略而解说二。<a id="a-7P"></a>初示教门名义广略二。<a id="a-7Q"></a>初示二门。<a id="a-7R"></a>二应作下明四句二。<a id="a-7S"></a>初直示三句。<a id="a-7T"></a>十八空等者。<a id="a-7U"></a>空体唯一遍荡诸境随境立名。<a id="a-7V"></a>如火是一随所烧物乃有异名。<a id="a-7W"></a>名下之义不得不异。<a id="a-7X"></a>是故因亡内法乃名内空。<a id="a-7Y"></a>因亡外法乃名外空。<a id="a-7Z"></a>亡十八境名十八空。<a id="a-7a"></a>二十空二十四空亦复如是。<a id="a-7b"></a>故名义俱广立一空名。<a id="a-7c"></a>唯诠泯荡故名义俱略。<a id="a-7d"></a>若法性等立名众多。<a id="a-7e"></a>但诠本性之义耳。<a id="a-7f"></a>二委示第四三。<a id="a-7g"></a>初标示。<a id="a-7h"></a>二迄从下证释。<a id="a-7i"></a>秖立二空是名略也。<a id="a-7j"></a>此名召义遍乎十界。<a id="a-7k"></a>从凡至佛皆有众生及五阴故。<a id="a-7l"></a>问位至声闻生法已空因。<a id="a-7m"></a>何释论至佛犹有众生及法。<a id="a-7n"></a>岂独不无。<a id="a-7o"></a>又称无上其义何耶。<a id="a-7p"></a>答小乘谈空终归灰断。<a id="a-7q"></a>故入无余生法永绝。<a id="a-7r"></a>大乘谈空其体常住。<a id="a-7s"></a>又非独一觉性常住。<a id="a-7t"></a>须知生法一切皆常。<a id="a-7u"></a>故生法未空则凡鄙微劣生法。<a id="a-7v"></a>若空则高胜广大。<a id="a-7w"></a>是以极果生法无上。<a id="a-7x"></a>斯乃空之究竟也。<a id="a-7y"></a>故荆溪云。<a id="a-7z"></a>三千果成咸称常乐。<a id="a-80"></a>三千阙何生法依报耶。<a id="a-81"></a>二今言下明今品名略义广三。<a id="a-82"></a>释众生根钝二。<a id="a-83"></a>初定广略利钝二。<a id="a-84"></a>初约闻持立。<a id="a-85"></a>宜广为利宜略为钝。<a id="a-86"></a>二此语下约义持翻。<a id="a-87"></a>身子初遇阿鞞说偈诠三谛义。<a id="a-88"></a>谓苦集灭令速证。<a id="a-89"></a>故不言道谛。<a id="a-8A"></a>身子一闻即悟初果。<a id="a-8B"></a>及其转为目连说之。<a id="a-8C"></a>再闻方悟。<a id="a-8D"></a>一说是略再说是广。<a id="a-8E"></a>岂非义持略利广钝耶。<a id="a-8F"></a>二此经下示今机利钝二。<a id="a-8G"></a>初明经意。<a id="a-8H"></a>自就不能广持诠空名数。<a id="a-8I"></a>故曰钝根二示今机。<a id="a-8J"></a>若论义持闻略能悟。<a id="a-8K"></a>乃称根利。<a id="a-8L"></a>无见经云。<a id="a-8M"></a>众生根钝便谓今机不能悟。<a id="a-8N"></a>于无量空义鲜于智慧。<a id="a-8O"></a>亦约闻持智也。<a id="a-8P"></a>此同起信论说寻于广论文多为烦。<a id="a-8Q"></a>但乐少文而摄多义者。<a id="a-8R"></a>故造此论。<a id="a-8S"></a>又末为诸佛甚深广大义。<a id="a-8T"></a>我已随顺总持说此品。<a id="a-8U"></a>略说无量空义。<a id="a-8V"></a>同彼总持说深广义也。<a id="a-8W"></a>四释无量空义二。<a id="a-8X"></a>初约真中拣偏真断灭不具色心。<a id="a-8Y"></a>是有量空义。<a id="a-8Z"></a>中道具足妙色妙心。<a id="a-8a"></a>出生不竭融摄无遗。<a id="a-8b"></a>是无量空义。<a id="a-8c"></a>二就此经示。<a id="a-8d"></a>既谈法性性则不改。<a id="a-8e"></a>此乃常德实相者。<a id="a-8f"></a>中实之相。<a id="a-8g"></a>此品云。<a id="a-8h"></a>求于如来真实法身。<a id="a-8i"></a>新本云。<a id="a-8j"></a>法身是常是实。<a id="a-8k"></a>实是我德自在何穷。<a id="a-8l"></a>既具常我岂亏乐净。<a id="a-8m"></a>四德弥彰无量空义也。<a id="a-8n"></a>五释异妙方便。<a id="a-8o"></a>六释起大悲心。<a id="a-8p"></a>七释今我演说。<a id="a-8q"></a>八释知众生意皆可见耳。<a id="a-8r"></a>二正说空二。<a id="a-8s"></a>初分文立意二。<a id="a-8t"></a>初分文二。<a id="a-8u"></a>立意二。<a id="a-8v"></a>初直示无境等者。<a id="a-8w"></a>生法之境皆妙三谛故曰二空境生法之观。<a id="a-8x"></a>皆妙三观故曰二空观。<a id="a-8y"></a>妙境发观其观方正。<a id="a-8z"></a>妙观照境其境方显。<a id="a-90"></a>具明境观令正令显。<a id="a-91"></a>二引证十番检境智者境谓十境智。<a id="a-92"></a>谓十乘。<a id="a-93"></a>言十境者。<a id="a-94"></a>一阴入境。<a id="a-95"></a>二烦恼境。<a id="a-96"></a>三病患境。<a id="a-97"></a>四业相境。<a id="a-98"></a>五魔事境。<a id="a-99"></a>六禅定境。<a id="a-9A"></a>七诸见境。<a id="a-9B"></a>八增上慢境。<a id="a-9C"></a>九二乘境。<a id="a-9D"></a>十菩萨境。<a id="a-9E"></a>阴乃现前九则待发。<a id="a-9F"></a>若现若发。<a id="a-9G"></a>一一境界皆须修于十乘观智。<a id="a-9H"></a>言十乘者。<a id="a-9I"></a>一观不思议境。<a id="a-9J"></a>二依境发菩提心。<a id="a-9K"></a>三巧安止观。<a id="a-9L"></a>四破法遍。<a id="a-9M"></a>五识通塞。<a id="a-9N"></a>六调道品。<a id="a-9O"></a>七对治助开。<a id="a-9P"></a>八知次位。<a id="a-9Q"></a>九安忍。<a id="a-9R"></a>十无法爱。<a id="a-9S"></a>此十都为十种境绝于思议。<a id="a-9T"></a>是故五品得观行绝。<a id="a-9U"></a>十信乃得相似论绝。<a id="a-9V"></a>四十一位分证论绝。<a id="a-9W"></a>妙觉乃能究论绝也。<a id="a-9X"></a>下文即是散脂自说名密之义。<a id="a-9Y"></a>乃名境智俱不思议。<a id="a-9Z"></a>新本言法即是境也。<a id="a-9a"></a>如者不异也。<a id="a-9b"></a>皆重言者。<a id="a-9c"></a>盖以境智本来不异以情异故。<a id="a-9d"></a>今复不异故。<a id="a-9e"></a>东阳大士云。<a id="a-9f"></a>一是本性如。<a id="a-9g"></a>二是灭结如。<a id="a-9h"></a>智不异境故曰如如法。<a id="a-9i"></a>境不异智故曰如如智。<a id="a-9j"></a>斯皆明于不思议意也。<a id="a-9k"></a>二明空下随文释义二。<a id="a-9l"></a>初明空境二。<a id="a-9m"></a>初分文立意二。<a id="a-9n"></a>初分文。<a id="a-9o"></a>二立意五。<a id="a-9p"></a>初直示二相。<a id="a-9q"></a>言实法者。<a id="a-9r"></a>对下假想净为不净。<a id="a-9s"></a>乃是事观。<a id="a-9t"></a>今于五阴及以假人。<a id="a-9u"></a>皆直观理故名实法。<a id="a-9v"></a>身虽下出假想义。<a id="a-9w"></a>二亦名下示二异名。<a id="a-9x"></a>行行者慧行之上加修事行故。<a id="a-9y"></a>名行行。<a id="a-9z"></a>助道者。<a id="a-A0"></a>以不净想破事中贪。<a id="a-A1"></a>资于正观破障理惑故名助道。<a id="a-A2"></a>三小乘下明大小皆修二。<a id="a-A3"></a>初明小三种解脱。<a id="a-A4"></a>不言无疑解脱。<a id="a-A5"></a>以俱脱人达内外典籍得无疑名。<a id="a-A6"></a>今论正助故。<a id="a-A7"></a>且明二。<a id="a-A8"></a>二明大萨婆若。<a id="a-A9"></a>大论翻一切智游戏神通。<a id="a-AA"></a>以于三界得自在故。<a id="a-AB"></a>名游戏。<a id="a-AC"></a>以修得通多于九想背舍等起。<a id="a-AD"></a>故以假想为助道也。<a id="a-AE"></a>法华大车具度白牛名为正道。<a id="a-AF"></a>傧从为助。<a id="a-AG"></a>涅槃正慧远离十相。<a id="a-AH"></a>即色声香味触生住坏。<a id="a-AI"></a>男相女相能离深故。<a id="a-AJ"></a>所离非轻。<a id="a-AK"></a>又谛下明助道也。<a id="a-AL"></a>想白骨等观等事禅。<a id="a-AM"></a>即用三观于事禅境破三惑障。<a id="a-AN"></a>显出我性成王三昧。<a id="a-AO"></a>正助合修名为达禅见禅法界也。<a id="a-AP"></a>四众经下明经论有广略。<a id="a-AQ"></a>五明今品二义即俱略也。<a id="a-AR"></a>二实法下随释二。<a id="a-AS"></a>初明实法境二。<a id="a-AT"></a>初分文。<a id="a-AU"></a>二随释二。<a id="a-AV"></a>初明苦果境三。<a id="a-AW"></a>初生空境二。<a id="a-AX"></a>初释。<a id="a-AY"></a>是身虚伪。<a id="a-AZ"></a>二初体妄计故虚。<a id="a-Aa"></a>二初计揽阴有身揽阴成身者。<a id="a-Ab"></a>五阴和合假名为身。<a id="a-Ac"></a>如揽五指故有拳名。<a id="a-Ad"></a>凡夫不了执此假名而为我等。<a id="a-Ae"></a>广有十六。<a id="a-Af"></a>一我。<a id="a-Ag"></a>二众生。<a id="a-Ah"></a>三寿者。<a id="a-Ai"></a>四命者。<a id="a-Aj"></a>五生者。<a id="a-Ak"></a>六养者。<a id="a-Al"></a>七众数。<a id="a-Am"></a>八人。<a id="a-An"></a>九作者。<a id="a-Ao"></a>十使作者。<a id="a-Ap"></a>十一起者。<a id="a-Aq"></a>十二使起者。<a id="a-Ar"></a>十三受者。<a id="a-As"></a>十四使受者。<a id="a-At"></a>十五知者。<a id="a-Au"></a>十六见者。<a id="a-Av"></a>今略云五我者。<a id="a-Aw"></a>于阴等法中若即若离计我我所之实人者。<a id="a-Ax"></a>于阴中妄计我人。<a id="a-Ay"></a>众生者则于阴五众妄计我生。<a id="a-Az"></a>寿者则阴等法中妄计我受一期报。<a id="a-B0"></a>寿命者则于阴等法中妄计我命根连持不断。<a id="a-B1"></a>以执此故计有我身名身见得起。<a id="a-B2"></a>二若体下体本虚叵得。<a id="a-B3"></a>妄执有生生实不生。<a id="a-B4"></a>故生名虚伪。<a id="a-B5"></a>既本不生故见身寂灭。<a id="a-B6"></a>叵犹不可也。<a id="a-B7"></a>二又检下检原由了伪二。<a id="a-B8"></a>初正检二。<a id="a-B9"></a>初检假名。<a id="a-BA"></a>由一念妄想者。<a id="a-BB"></a>谓男托胎时见母为所取境。<a id="a-BC"></a>见父是所竞境。<a id="a-BD"></a>于母起贪于父起嗔。<a id="a-BE"></a>父流谓是己有。<a id="a-BF"></a>乘兹妄念故得托胎。<a id="a-BG"></a>女人反是。<a id="a-BH"></a>委如大经。<a id="a-BI"></a>假名始者。<a id="a-BJ"></a>男女之名由此妄想而为始也。<a id="a-BK"></a>二此赤下检实法由二。<a id="a-BL"></a>初五阴赤白即遗体也。<a id="a-BM"></a>三性者。<a id="a-BN"></a>谓善恶无记也。<a id="a-BO"></a>二又精下六大五阴。<a id="a-BP"></a>六大是所依实法原由。<a id="a-BQ"></a>若是二观此下结示。<a id="a-BR"></a>身是幻质名是假名。<a id="a-BS"></a>既由妄想及从精血以验所成身名虚伪。<a id="a-BT"></a>二释犹如空聚。<a id="a-BU"></a>无明业力业即是行。<a id="a-BV"></a>乃无明缘行也。<a id="a-BW"></a>或初作业时。<a id="a-BX"></a>或托胎时。<a id="a-BY"></a>如向所明男女之识。<a id="a-BZ"></a>于父母起贪嗔。<a id="a-Ba"></a>以父母流谓是已有。<a id="a-Bb"></a>乘兹妄念故得托胎。<a id="a-Bc"></a>体即遗体谓赤白也。<a id="a-Bd"></a>二从六下体法空境二。<a id="a-Be"></a>初立意分文。<a id="a-Bf"></a>二初立意二。<a id="a-Bg"></a>分文。<a id="a-Bh"></a>二随释三。<a id="a-Bi"></a>初释六入四。<a id="a-Bj"></a>初释六入三。<a id="a-Bk"></a>初释二名。<a id="a-Bl"></a>二检其下检三事。<a id="a-Bm"></a>命暖识者。<a id="a-Bn"></a>大集云。<a id="a-Bo"></a>歌罗逻时即有三事。<a id="a-Bp"></a>出入息者名为寿命。<a id="a-Bq"></a>不臭不烂名之为暖。<a id="a-Br"></a>即是业持火大故。<a id="a-Bs"></a>地水等色不臭烂也。<a id="a-Bt"></a>此中心意名之为识。<a id="a-Bu"></a>即是刹那觉知心也。<a id="a-Bv"></a>三法和合从生至长无增无减。<a id="a-Bw"></a>七日一变者。<a id="a-Bx"></a>谓在胎也。<a id="a-By"></a>一七名杂秽状如凝酥。<a id="a-Bz"></a>二七名疱状如疮疱。<a id="a-C0"></a>三七日名凝结状如就血。<a id="a-C1"></a>四七名凝厚渐坚硬故。<a id="a-C2"></a>五七名形位四支差别故。<a id="a-C3"></a>六七名毛发爪齿位。<a id="a-C4"></a>七七名具根位五根圆满故。<a id="a-C5"></a>今云五疱即形位也。<a id="a-C6"></a>三结成下明六数五根。<a id="a-C7"></a>并前识是意根。<a id="a-C8"></a>则六根具足。<a id="a-C9"></a>二识依下释村落。<a id="a-CA"></a>三尘从下释。<a id="a-CB"></a>结贼所止由尘起结。<a id="a-CC"></a>能害慧命故云结贼。<a id="a-CD"></a>四眼见下释不相知伺候也。<a id="a-CE"></a>二从眼下释十二入四。<a id="a-CF"></a>初约开辨数。<a id="a-CG"></a>开色为十者。<a id="a-CH"></a>五根五尘也。<a id="a-CI"></a>少分者。<a id="a-CJ"></a>法入摄二种法。<a id="a-CK"></a>一者心法除心王。<a id="a-CL"></a>但取相应诸心数也。<a id="a-CM"></a>二者非心法即过去未来色法。<a id="a-CN"></a>及心不相应诸行及三无为法也。<a id="a-CO"></a>今云少分。<a id="a-CP"></a>即非心法中过未色也。<a id="a-CQ"></a>开心为二者。<a id="a-CR"></a>谓意入也。<a id="a-CS"></a>及法入也。<a id="a-CT"></a>然于法入亦秖少分。<a id="a-CU"></a>谓于法入二种中。<a id="a-CV"></a>但摄心法耳。<a id="a-CW"></a>今云二者。<a id="a-CX"></a>且举全数。<a id="a-CY"></a>二尘入下明通别名。<a id="a-CZ"></a>三当一下释各各自缘。<a id="a-Ca"></a>四他根下释不行他缘。<a id="a-Cb"></a>三从心下释十八界二。<a id="a-Cc"></a>初辨数释名二。<a id="a-Cd"></a>随文释义三。<a id="a-Ce"></a>初明识遍诸根。<a id="a-Cf"></a>追缘过去预念未来。<a id="a-Cg"></a>驰骋犹奔走也。<a id="a-Ch"></a>如人下举例也。<a id="a-Ci"></a>端坐一室而心思天下。<a id="a-Cj"></a>爱染尘缘名曰坐驰。<a id="a-Ck"></a>自非妙空莫息驰想。<a id="a-Cl"></a>以愚下释六贼所害也。<a id="a-Cm"></a>如大经者。<a id="a-Cn"></a>德王品云。<a id="a-Co"></a>譬如有王以四毒蛇盛之一箧。<a id="a-Cp"></a>令人瞻养。<a id="a-Cq"></a>若令一蛇生嗔恚。<a id="a-Cr"></a>我当准法戮之。<a id="a-Cs"></a>都市其人怖畏舍箧逃走。<a id="a-Ct"></a>王时复遣五旃陀罗拔刀随后。<a id="a-Cu"></a>一人藏刀诈为亲善。<a id="a-Cv"></a>其人不信。<a id="a-Cw"></a>投一聚落欲自隐匿。<a id="a-Cx"></a>既入聚中不见人物。<a id="a-Cy"></a>即便坐地闻空中声云。<a id="a-Cz"></a>今夜当有六大贼来。<a id="a-D0"></a>其人恐怖复舍而去。<a id="a-D1"></a>路值一河其水漂急。<a id="a-D2"></a>即取草木为筏截流而去。<a id="a-D3"></a>既达彼岸安隐无患。<a id="a-D4"></a>菩萨亦尔。<a id="a-D5"></a>闻涅槃经观身如箧四大如蛇。<a id="a-D6"></a>五旃陀罗即是五阴。<a id="a-D7"></a>诈亲即贪爱。<a id="a-D8"></a>空聚即六入。<a id="a-D9"></a>六贼即外六尘。<a id="a-DA"></a>河即烦恼。<a id="a-DB"></a>筏即道品。<a id="a-DC"></a>到于常乐涅槃彼岸。<a id="a-DD"></a>二心常下明识常在。<a id="a-DE"></a>根尘即对即觉者。<a id="a-DF"></a>对尘便觉也。<a id="a-DG"></a>引释论证即觉义。<a id="a-DH"></a>既云心欲闻则知识在根。<a id="a-DI"></a>经随行平声。<a id="a-DJ"></a>三心处下明识常去还。<a id="a-DK"></a>乍出乍入者。<a id="a-DL"></a>对尘故乍出不对即乍入。<a id="a-DM"></a>出入间关者。<a id="a-DN"></a>应法师云。<a id="a-DO"></a>谓出入也。<a id="a-DP"></a>亦设置之貌。<a id="a-DQ"></a>庄子云。<a id="a-DR"></a>小智间间隔碍也。<a id="a-DS"></a>啄一舍一者。<a id="a-DT"></a>舍一网目复啄一网目。<a id="a-DU"></a>隔碍难出得论常在者。<a id="a-DV"></a>以尘对即觉故。<a id="a-DW"></a>三从身下结二境二。<a id="a-DX"></a>初标示。<a id="a-DY"></a>二身空下牒释二。<a id="a-DZ"></a>初释初二句结生空境。<a id="a-Da"></a>长养即十六中养育见也。<a id="a-Db"></a>妄计我能养育于他。<a id="a-Dc"></a>又是计我为父母养育。<a id="a-Dd"></a>二亦无下释后二句结法空境。<a id="a-De"></a>二初超释无主二。<a id="a-Df"></a>初别检。<a id="a-Dg"></a>心主必能制及得自在。<a id="a-Dh"></a>既为他恼二义不成知心非主。<a id="a-Di"></a>二或时下互推主。<a id="a-Dj"></a>四微色香味触也。<a id="a-Dk"></a>大论云。<a id="a-Dl"></a>地有色香味触重故自无所作。<a id="a-Dm"></a>水少香故动作胜地。<a id="a-Dn"></a>火少香味故势胜于水。<a id="a-Do"></a>风少色香味故动作胜火。<a id="a-Dp"></a>心无等者。<a id="a-Dq"></a>心望四大以不藉微胜故为主。<a id="a-Dr"></a>若论被恼复不成主。<a id="a-Ds"></a>二追释无诤。<a id="a-Dt"></a>因缘和合虽成诸法。<a id="a-Du"></a>本无思念有何诤讼。<a id="a-Dv"></a>皆由情计故。<a id="a-Dw"></a>四大如蛇六尘如贼。<a id="a-Dx"></a>若观本空则诸法寂尔。<a id="a-Dy"></a>有谁诤讼。<a id="a-Dz"></a>故以无诤结法空境。<a id="a-E0"></a>二从诸下明集因境二。<a id="a-E1"></a>初分文。<a id="a-E2"></a>对辨二。<a id="a-E3"></a>初分文。<a id="a-E4"></a>二前三下对辨二。<a id="a-E5"></a>初对假想辨。<a id="a-E6"></a>前三者。<a id="a-E7"></a>即此集境自立三科。<a id="a-E8"></a>谓集起相等。<a id="a-E9"></a>是慧行正观之境。<a id="a-EA"></a>后一即假想是行行助道观境。<a id="a-EB"></a>此九行经文既相连。<a id="a-EC"></a>又俱言四大似难分别故。<a id="a-ED"></a>以前三对于后一。<a id="a-EE"></a>而论正助以区别之。<a id="a-EF"></a>又前一者。<a id="a-EG"></a>即以集境三中。<a id="a-EH"></a>初一对后假想而论生灭。<a id="a-EI"></a>以前一云从诸因缘和合而有。<a id="a-EJ"></a>及云地水火风合集成立。<a id="a-EK"></a>后一乃云水火风种散灭坏时。<a id="a-EL"></a>岂非四大生灭相耶。<a id="a-EM"></a>而言生灭皆从种无明者。<a id="a-EN"></a>彰此生灭不离迷妄也。<a id="a-EO"></a>故前生云。<a id="a-EP"></a>妄想故起至后灭云散。<a id="a-EQ"></a>灭坏时此乃死。<a id="a-ER"></a>支合云忧悲苦恼。<a id="a-ES"></a>斯是无明之果。<a id="a-ET"></a>复是无明之因。<a id="a-EU"></a>故论云。<a id="a-EV"></a>老死有果所谓无明。<a id="a-EW"></a>无明有因乃指老死。<a id="a-EX"></a>是故生灭皆从无明。<a id="a-EY"></a>二若直下对小乘辨。<a id="a-EZ"></a>如上所论无明生灭。<a id="a-Ea"></a>何教不然。<a id="a-Eb"></a>若欲了知须论小衍。<a id="a-Ec"></a>小明四大实从无明生实从无明灭。<a id="a-Ed"></a>衍明四大而有。<a id="a-Ee"></a>三教通教四大体本自空故。<a id="a-Ef"></a>本不生灭。<a id="a-Eg"></a>由无明故见有生灭。<a id="a-Eh"></a>如幻之生如幻之灭。<a id="a-Ei"></a>别教四大体是佛性。<a id="a-Ej"></a>由无明故四大生灭。<a id="a-Ek"></a>性无生灭相有生灭。<a id="a-El"></a>圆教四大体亦佛性。<a id="a-Em"></a>而性本具九界四大故。<a id="a-En"></a>九四大若生若灭皆是法界。<a id="a-Eo"></a>是故性相俱不生灭。<a id="a-Ep"></a>乃不思议论生灭也。<a id="a-Eq"></a>故法华明世间相常其义既尔。<a id="a-Er"></a>则衍三教皆得明于本不生而生本不灭而灭。<a id="a-Es"></a>生灭不二而二。<a id="a-Et"></a>今非通别的就圆论。<a id="a-Eu"></a>二从诸下随文释义三。<a id="a-Ev"></a>初明集起相二。<a id="a-Ew"></a>初通约生法释三。<a id="a-Ex"></a>初拣苦从集。<a id="a-Ey"></a>苦是世间果集是世间因。<a id="a-Ez"></a>此之因果皆因缘生。<a id="a-F0"></a>今之所辨虽然涉苦果。<a id="a-F1"></a>其意乃明集之因缘。<a id="a-F2"></a>二前三下分句对义。<a id="a-F3"></a>三小乘下破小因缘二。<a id="a-F4"></a>初叙小。<a id="a-F5"></a>俱舍云。<a id="a-F6"></a>极微微金木兔羊牛隙尘等。<a id="a-F7"></a>小乘有门谓极微。<a id="a-F8"></a>始有十方分故不破邻虚。<a id="a-F9"></a>以此为因缘也。<a id="a-FA"></a>二今明下斥非。<a id="a-FB"></a>细尘亦尽者。<a id="a-FC"></a>邻虚亦破二尘既破。<a id="a-FD"></a>因缘不成。<a id="a-FE"></a>二言因下别约生法释二。<a id="a-FF"></a>初假名因缘三。<a id="a-FG"></a>初释。<a id="a-FH"></a>从诸因缘此中宜用起信论说。<a id="a-FI"></a>无明为因生三细。<a id="a-FJ"></a>境界为缘生六粗方尽。<a id="a-FK"></a>疏意言三细者。<a id="a-FL"></a>业相转相现相。<a id="a-FM"></a>即根本不觉。<a id="a-FN"></a>熏习真如生三种相。<a id="a-FO"></a>故云无明内惑为因也。<a id="a-FP"></a>言六粗者。<a id="a-FQ"></a>谓智相相续相。<a id="a-FR"></a>执取相计名字相。<a id="a-FS"></a>起业相业系苦相。<a id="a-FT"></a>即枝末不。<a id="a-FU"></a>觉于外境界。<a id="a-FV"></a>起智相等生法二执。<a id="a-FW"></a>名为染爱。<a id="a-FX"></a>于外触处染着。<a id="a-FY"></a>以二不觉熏二执心。<a id="a-FZ"></a>成起业相。<a id="a-Fa"></a>故云。<a id="a-Fb"></a>无明润爱集业得起。<a id="a-Fc"></a>忽都不辨。<a id="a-Fd"></a>迷一法界为无明。<a id="a-Fe"></a>内惑等者。<a id="a-Ff"></a>岂能显今中道空慧耶。<a id="a-Fg"></a>二以业下释。<a id="a-Fh"></a>和合而有以业起者。<a id="a-Fi"></a>即起业相也。<a id="a-Fj"></a>则有下即业系苦相也。<a id="a-Fk"></a>此云苦果即是揽阴成假名人也。<a id="a-Fl"></a>三此一下释。<a id="a-Fm"></a>无有坚实由无明爱者。<a id="a-Fn"></a>二不觉为因。<a id="a-Fo"></a>即能生心也。<a id="a-Fp"></a>一念托胎是不觉果。<a id="a-Fq"></a>名所生心。<a id="a-Fr"></a>计此因果名为本末。<a id="a-Fs"></a>既皆不觉岂是真实。<a id="a-Ft"></a>故云都虚无坚实也。<a id="a-Fu"></a>二妄想下实法因缘亦是妄想。<a id="a-Fv"></a>一念托胎与前不异。<a id="a-Fw"></a>但前成于假人今则成于实法。<a id="a-Fx"></a>假实和合成一报身。<a id="a-Fy"></a>修二空故破于二执故分二境。<a id="a-Fz"></a>机关主者。<a id="a-G0"></a>如机关木偶假人转动。<a id="a-G1"></a>主即弄机关人也。<a id="a-G2"></a>故以业因喻所弄木偶。<a id="a-G3"></a>以阴果喻之色。<a id="a-G4"></a>阴如木偶形质故云机关具。<a id="a-G5"></a>三阴如木偶动作去来。<a id="a-G6"></a>识阴如看人故云以自娱乐也。<a id="a-G7"></a>二随时下明集相吞噬二。<a id="a-G8"></a>初因果对释四。<a id="a-G9"></a>初释。<a id="a-GA"></a>增减残害竖约十时者。<a id="a-GB"></a>大经云。<a id="a-GC"></a>一歌罗逻得异。<a id="a-GD"></a>二阿浮陀时异。<a id="a-GE"></a>三闭手时异。<a id="a-GF"></a>四疱时异。<a id="a-GG"></a>五初生时异。<a id="a-GH"></a>六婴孩时异。<a id="a-GI"></a>七童子时异。<a id="a-GJ"></a>八年少时异。<a id="a-GK"></a>九壮盛时异。<a id="a-GL"></a>十老死时异。<a id="a-GM"></a>又念念生灭虽在于心。<a id="a-GN"></a>须知四大亦随增减。<a id="a-GO"></a>又新诸根谓生时故。<a id="a-GP"></a>诸根死时又饮食资益血肉为新目泪耳矃等为故。<a id="a-GQ"></a>二譬如下释四蛇同箧二。<a id="a-GR"></a>初明四蛇二初约蛇报明四相。<a id="a-GS"></a>蛇有力敌羸绝等报。<a id="a-GT"></a>可譬身有生老病死增减四相。<a id="a-GU"></a>二如此下约蛇因明四分。<a id="a-GV"></a>四分烦恼皆有毒害即是蛇。<a id="a-GW"></a>因此因能感四大四相二。<a id="a-GX"></a>初别示四分感报二。<a id="a-GY"></a>初明生四大。<a id="a-GZ"></a>二瑞应下明致四相。<a id="a-Ga"></a>经出三相。<a id="a-Gb"></a>疏以等分例致生相。<a id="a-Gc"></a>二总结集业致苦。<a id="a-Gd"></a>上释四蛇虽言苦报。<a id="a-Ge"></a>意明集因缘故。<a id="a-Gf"></a>总结云集业相噬。<a id="a-Gg"></a>令大增损推功归集。<a id="a-Gh"></a>是经正意。<a id="a-Gi"></a>二明同箧二。<a id="a-Gj"></a>初约身为箧。<a id="a-Gk"></a>螫知列切。<a id="a-Gl"></a>又音释音郝。<a id="a-Gm"></a>谓行毒也。<a id="a-Gn"></a>经举四蛇以喻四大。<a id="a-Go"></a>意彰四分有毒害义。<a id="a-Gp"></a>一分具足二万一千。<a id="a-Gq"></a>四分共具八万四千。<a id="a-Gr"></a>无量劫来法身慧命丧坏由此。<a id="a-Gs"></a>大经所明身持四大大不起集蛇无毒义如鸟在笼者。<a id="a-Gt"></a>次文再举。<a id="a-Gu"></a>疏粗释之故注云云。<a id="a-Gv"></a>二又用下约业为箧。<a id="a-Gw"></a>宿业尚存故四大未散。<a id="a-Gx"></a>重举笼鸟以明业箧。<a id="a-Gy"></a>须知今疏。<a id="a-Gz"></a>举业持大意显集因。<a id="a-H0"></a>故云心鸟。<a id="a-H1"></a>鸟喻四分外驰六尘。<a id="a-H2"></a>常求生死非安法身。<a id="a-H3"></a>若人念念思破戒事。<a id="a-H4"></a>乃求地狱永灭五分。<a id="a-H5"></a>宿人业谢泥犁长往。<a id="a-H6"></a>三释其性各异二。<a id="a-H7"></a>初约一身释。<a id="a-H8"></a>性别等者。<a id="a-H9"></a>虽云四大和合成身。<a id="a-HA"></a>大性既异那可合成。<a id="a-HB"></a>此显成中当处即坏。<a id="a-HC"></a>妄情不了于坏执成保着生集。<a id="a-HD"></a>四大对四方者。<a id="a-HE"></a>显内四大有四方性。<a id="a-HF"></a>四方升降验大相违。<a id="a-HG"></a>对时对维其意皆尔。<a id="a-HH"></a>良由内体与外时方其性本一。<a id="a-HI"></a>故依正色心感召义成。<a id="a-HJ"></a>是故今经特以四大明乎集业也。<a id="a-HK"></a>二或言下约六根释。<a id="a-HL"></a>以其六根俱是四大造色故也。<a id="a-HM"></a>四释悉灭无余。<a id="a-HN"></a>比至必利切。<a id="a-HO"></a>及也见人死灭四大分散。<a id="a-HP"></a>便谓息风暖气已归于上。<a id="a-HQ"></a>骨肉血汗必归于下。<a id="a-HR"></a>及至推寻都无去处。<a id="a-HS"></a>以本不来故。<a id="a-HT"></a>若有来去非今教境。<a id="a-HU"></a>二若果下结由集业。<a id="a-HV"></a>经举四大升沈尤甚。<a id="a-HW"></a>正明集境善恶殊涂。<a id="a-HX"></a>以其四大不独是恶亦通漏善也。<a id="a-HY"></a>三明集善恶境。<a id="a-HZ"></a>三初释心识。<a id="a-Ha"></a>学斯宗者。<a id="a-Hb"></a>要知境观。<a id="a-Hc"></a>若论观者须明三识。<a id="a-Hd"></a>谓第九庵摩罗是不动识。<a id="a-He"></a>当正因佛性。<a id="a-Hf"></a>可为中观。<a id="a-Hg"></a>第八阿刺耶是无记无明识。<a id="a-Hh"></a>无明之性即了因佛性。<a id="a-Hi"></a>可为空观。<a id="a-Hj"></a>第七阿陀那是分别识。<a id="a-Hk"></a>是惑性故当缘因佛性。<a id="a-Hl"></a>可为假观。<a id="a-Hm"></a>此之三识既与三德无二无别。<a id="a-Hn"></a>是秘密藏。<a id="a-Ho"></a>何法不收何处不遍。<a id="a-Hp"></a>修圆观者。<a id="a-Hq"></a>必能了知一心一尘无非三识。<a id="a-Hr"></a>即是所显妙理复是能观妙观。<a id="a-Hs"></a>若论境者唯尚近要。<a id="a-Ht"></a>秖以第六见思之识。<a id="a-Hu"></a>而为境界。<a id="a-Hv"></a>知妙三识未始暂离一见一思。<a id="a-Hw"></a>故即此心为妙三观。<a id="a-Hx"></a>显妙三谛。<a id="a-Hy"></a>虽唯一识未尝不用三识为观。<a id="a-Hz"></a>未尝不以三识为境。<a id="a-I0"></a>若谓今宗不明三识。<a id="a-I1"></a>但于第六显三谛理。<a id="a-I2"></a>今之释题及彼妙玄示其三识为妙三法。<a id="a-I3"></a>将何用耶。<a id="a-I4"></a>于一识心以何而为三谛三观。<a id="a-I5"></a>故无通见难议圆宗。<a id="a-I6"></a>今明集境故引论文通小之说。<a id="a-I7"></a>但于第六辨心意识一法三能立三名字。<a id="a-I8"></a>对数名心者。<a id="a-I9"></a>对通大地等一切数故。<a id="a-IA"></a>名曰心王也。<a id="a-IB"></a>能生名意者。<a id="a-IC"></a>意是依义。<a id="a-ID"></a>依之能起一切因果。<a id="a-IE"></a>以具三性故也。<a id="a-IF"></a>分别名识者。<a id="a-IG"></a>以能了别所缘之境。<a id="a-IH"></a>故名识也。<a id="a-II"></a>又言下虽秖一识。<a id="a-IJ"></a>约三时异而立三名。<a id="a-IK"></a>不同前释秖约一时有对数能生分别之义也。<a id="a-IL"></a>前是横释。<a id="a-IM"></a>此乃竖释。<a id="a-IN"></a>初起极微。<a id="a-IO"></a>次起渐着。<a id="a-IP"></a>后起弥显。<a id="a-IQ"></a>岂非竖耶。<a id="a-IR"></a>二释二性。<a id="a-IS"></a>夫性有二义。<a id="a-IT"></a>一真理不变名性。<a id="a-IU"></a>二随缘染习名性。<a id="a-IV"></a>此言性异约染习性也。<a id="a-IW"></a>此之二性遍心意识一一皆二也。<a id="a-IX"></a>三释躁动二。<a id="a-IY"></a>初正释躁动二。<a id="a-IZ"></a>初约王数释。<a id="a-Ia"></a>二又如下约业牵释二。<a id="a-Ib"></a>初明业牵二。<a id="a-Ic"></a>明两牵。<a id="a-Id"></a>二亦是下例释随业即当四句也。<a id="a-Ie"></a>若了两牵即知受报。<a id="a-If"></a>二水火下明假想境二。<a id="a-Ig"></a>初正释相二。<a id="a-Ih"></a>初释散灭坏时。<a id="a-Ii"></a>二释大小不净。<a id="a-Ij"></a>能破欲情令正观立。<a id="a-Ik"></a>故名助道。</p>
 </body>
</html>