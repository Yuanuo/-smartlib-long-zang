<!doctype html>
<html id="z3IBWbi1OK" data-ver="1129">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第一上</h1>
  <p id="a2">吾先师昔居宝云尝讲斯典。<a id="a-3"></a>其徒繁会竞录所闻。<a id="a-4"></a>而窃形卷轴。<a id="a-5"></a>况笔寄他手反羁乎旷远之旨。<a id="a-6"></a>至于援证经论辞多舛谬。<a id="a-7"></a>予每一临文不能无慨。<a id="a-8"></a>近因讲次忆其所领大义撰成记文。<a id="a-9"></a>仍采孤山索隐中俗书故实。<a id="a-A"></a>用为裨助。<a id="a-B"></a>庶览者不以事相之关情。<a id="a-C"></a>但思理观之为益。<a id="a-D"></a>时天圣五祀腊月三日记。</p>
  <p id="aE">释题二。<a id="a-F"></a>初正标题目。<a id="a-G"></a>金等四字即所释也。<a id="a-H"></a>文句二字是能释也。<a id="a-I"></a>所释经题委在玄义。<a id="a-J"></a>能释文句者文即经文。<a id="a-K"></a>句谓章句亦句逗也。<a id="a-L"></a>即以章句节其经文。<a id="a-M"></a>令其诠旨各有分齐。<a id="a-N"></a>故荆溪云。<a id="a-O"></a>以由释题大义委悉。<a id="a-P"></a>故至经文但粗分章段。<a id="a-Q"></a>题云文句良由于此。<a id="a-R"></a>然立此二字盖谦辞耳。<a id="a-S"></a>若观释经大义非少。<a id="a-T"></a>又解诸经皆称文句。<a id="a-U"></a>乃是通称。<a id="a-V"></a>故以经题简之令别。<a id="a-W"></a>二能说师号。<a id="a-X"></a>住处得名如常所辨。<a id="a-Y"></a>二入文二。<a id="a-Z"></a>初定三分二。<a id="a-a"></a>初的指所传。<a id="a-b"></a>异于真谛所译七轴二十二品。<a id="a-c"></a>故指四卷十八品也。<a id="a-d"></a>世有足嘱累为十九品者谬也。<a id="a-e"></a>以诸译本皆无此品故。<a id="a-f"></a>二正判三分二。<a id="a-g"></a>初引诸师判二。<a id="a-h"></a>初总举不同。<a id="a-i"></a>盈者进也。<a id="a-j"></a>缩者退也。<a id="a-k"></a>盖言诸师分割三分进退不同也。<a id="a-l"></a>二江北下正明。<a id="a-m"></a>初判三。<a id="a-n"></a>初江北师。<a id="a-o"></a>以四王等各于佛前发愿拥护说听之者。<a id="a-p"></a>故云大誓护经。<a id="a-q"></a>流水长者除病救鱼。<a id="a-r"></a>萨埵太子舍身饲虎等。<a id="a-s"></a>为大悲接物。<a id="a-t"></a>此师之意与下真谛新旧虽异大意是同。<a id="a-u"></a>二江南师。<a id="a-v"></a>与今分节三分似同。<a id="a-w"></a>但昧寿量半品属序耳。<a id="a-x"></a>三真谛师二初判文。<a id="a-y"></a>真谛三藏于梁世重译此经。<a id="a-z"></a>名金光明帝王经。<a id="a-10"></a>更加四品。<a id="a-11"></a>谓三身分别品。<a id="a-12"></a>灭业障品。<a id="a-13"></a>陀罗尼净地品。<a id="a-14"></a>依空满愿品。<a id="a-15"></a>足谶本十八凡二十二品而出疏解释。<a id="a-16"></a>故云新文等也。<a id="a-17"></a>二真谛下明义。<a id="a-18"></a>仍斥江南以授记除病悉在流通。<a id="a-19"></a>故云后师弟因果等也。<a id="a-1A"></a>合云师因弟果现文似倒。<a id="a-1B"></a>二今师下示今师意二。<a id="a-1C"></a>初约理破诸师二。<a id="a-1D"></a>初总斥人情。<a id="a-1E"></a>正斥真谛义兼江北。<a id="a-1F"></a>以此二师判师弟因果。<a id="a-1G"></a>并在正宗。<a id="a-1H"></a>意谓序分全未辨说修证之道。<a id="a-1I"></a>至流通分道味已歇微末而已。<a id="a-1J"></a>故总斥云是义不然。<a id="a-1K"></a>二夫三下别示经意二。<a id="a-1L"></a>初立意二。<a id="a-1M"></a>初明三分互通。<a id="a-1N"></a>杜塞也。<a id="a-1O"></a>三分共成一经感应岂得义理互不相兼。<a id="a-1P"></a>如初序分叙述发起。<a id="a-1Q"></a>若不阙于下之二分。<a id="a-1R"></a>何名正通之序。<a id="a-1S"></a>正是序中所发所述。<a id="a-1T"></a>复是流通所宣流布。<a id="a-1U"></a>不尔何名一经正说。<a id="a-1V"></a>流通一段。<a id="a-1W"></a>若舍序正为通何法。<a id="a-1X"></a>是故三分各具三义。<a id="a-1Y"></a>上中下语即七善中时节善也。<a id="a-1Z"></a>妙经云。<a id="a-1a"></a>初中后善。<a id="a-1b"></a>若其杜绝何名善耶。<a id="a-1c"></a>二又众下众机遍益经所被机益有迟速。<a id="a-1d"></a>不必皆在正宗悟入。<a id="a-1e"></a>故云根性不定。<a id="a-1f"></a>何容序分全无法味。<a id="a-1g"></a>通中法味歇灭微末耶。<a id="a-1h"></a>既其不然。<a id="a-1i"></a>于流通中说流水因及信相果。<a id="a-1j"></a>复何所妨。<a id="a-1k"></a>弥益也。<a id="a-1l"></a>督率也。<a id="a-1m"></a>励劝也。<a id="a-1n"></a>二又法下引经。<a id="a-1o"></a>师即释迦也。<a id="a-1p"></a>达多品中明佛往劫以国王身事阿私仙求大乘法。<a id="a-1q"></a>故曰师因。<a id="a-1r"></a>持品授记波阇耶输等成佛劫国即弟子果。<a id="a-1s"></a>古诸法师判法华经。<a id="a-1t"></a>自法师品后皆属流通。<a id="a-1u"></a>而人共许。<a id="a-1v"></a>此与江南判今流通有师弟因果。<a id="a-1w"></a>其意齐也。<a id="a-1x"></a>故云与义无妨。<a id="a-1y"></a>然不可定执故云与夺由人。<a id="a-1z"></a>二今下据义分今部二。<a id="a-20"></a>初分经二。<a id="a-21"></a>初定三分文。<a id="a-22"></a>今分三分大同江南。<a id="a-23"></a>但序盈半品。<a id="a-24"></a>故引三师但破真谛。<a id="a-25"></a>二序者下示三分义二。<a id="a-26"></a>初正示。<a id="a-27"></a>将者当也。<a id="a-28"></a>正宗流通在序分后。<a id="a-29"></a>今序当有二分之益。<a id="a-2A"></a>故云将有利益。<a id="a-2B"></a>正当机者当是对义。<a id="a-2C"></a>即正对机缘辨说常果忏赞之道也。<a id="a-2D"></a>筌鱼笱也。<a id="a-2E"></a>罤兔罝也。<a id="a-2F"></a>筌罤喻言教。<a id="a-2G"></a>鱼兔喻义理。<a id="a-2H"></a>欲使言教流至将来。<a id="a-2I"></a>正像末时常令群生取于义理。<a id="a-2J"></a>故云不壅于来世也。<a id="a-2K"></a>二经曰下引经。<a id="a-2L"></a>二疑者下释难二。<a id="a-2M"></a>初立难。<a id="a-2N"></a>既称序分。<a id="a-2O"></a>合齐序品。<a id="a-2P"></a>安得复入正宗寿量半品余耶。<a id="a-2Q"></a>二众经下释通三。<a id="a-2R"></a>初引他部例。<a id="a-2S"></a>净名经以佛国因果以为正宗。<a id="a-2T"></a>既无序品。<a id="a-2U"></a>诸师乃将佛国半品而为序分。<a id="a-2V"></a>若大品般若序品中云。<a id="a-2W"></a>佛知众会已集告舍利弗。<a id="a-2X"></a>菩萨欲以一切种智知一切法。<a id="a-2Y"></a>当习行般若波罗蜜等。<a id="a-2Z"></a>如此说者已是正宗。<a id="a-2a"></a>而文在序分。<a id="a-2b"></a>若涅槃经常寿为正。<a id="a-2c"></a>既无序品乃以寿命品中集众为序。<a id="a-2d"></a>此约北本也。<a id="a-2e"></a>若南本者谢公治定。<a id="a-2f"></a>乃取寿命集众之文。<a id="a-2g"></a>题为序品。<a id="a-2h"></a>此等三经或序入正。<a id="a-2i"></a>或正入序。<a id="a-2j"></a>诸师分解不以为疑。<a id="a-2k"></a>安得独疑今判序分入寿量中耶。<a id="a-2l"></a>二斯乃下明此经意。<a id="a-2m"></a>斯乃出自集经者节品之意。<a id="a-2n"></a>盖以若将寿量品题。<a id="a-2o"></a>于天龙集信相室后安者。<a id="a-2p"></a>则令四佛断疑之文孤然而起。<a id="a-2q"></a>故云崭绝。<a id="a-2r"></a>崭锄衔切。<a id="a-2s"></a>崭岩山貌。<a id="a-2t"></a>若文孤起则如山岩之险绝。<a id="a-2u"></a>不相连属也。<a id="a-2v"></a>为此之故安寿量题于序段中也。<a id="a-2w"></a>三今从下约今意结。<a id="a-2x"></a>品虽属正义当序分。<a id="a-2y"></a>岂顺标题令义失耶。<a id="a-2z"></a>二序有下至释经三分也。<a id="a-30"></a>初释序分二。<a id="a-31"></a>初释品题二。<a id="a-32"></a>初释序二。<a id="a-33"></a>初标三义。<a id="a-34"></a>经之序分义合有三。<a id="a-35"></a>诸部之中或秖一二盖阙略也。<a id="a-36"></a>今经与法华等诸大部中皆具此三。<a id="a-37"></a>二次绪下释三义。<a id="a-38"></a>绪谓茧之绪也。<a id="a-39"></a>凡茧之抽丝先抽其绪。<a id="a-3A"></a>绪尽方见其丝。<a id="a-3B"></a>今以五事在初如丝之绪也。<a id="a-3C"></a>冠去声呼。<a id="a-3D"></a>叙方将述当益。<a id="a-3E"></a>盖言叙述当时有正宗流通之益。<a id="a-3F"></a>故此序述下一十七品也。<a id="a-3G"></a>发谓开发物机之信也。<a id="a-3H"></a>起谓兴起圣应之教也。<a id="a-3I"></a>此序即以现瑞骇动物情。<a id="a-3J"></a>令信心颙颙教必深益。<a id="a-3K"></a>三品者下释品二。<a id="a-3L"></a>初举梵翻名。<a id="a-3M"></a>二品是下就名释义二。<a id="a-3N"></a>初正释。<a id="a-3O"></a>此中文句俱在经也。<a id="a-3P"></a>以能诠教皆用四法。<a id="a-3Q"></a>谓声名句文。<a id="a-3R"></a>此有二种。<a id="a-3S"></a>佛世灭后。<a id="a-3T"></a>若约佛世八音四辩梵音声相。<a id="a-3U"></a>此一是实。<a id="a-3V"></a>名句文身但是声上屈曲建立。<a id="a-3W"></a>此三是假声属色法。<a id="a-3X"></a>名句文身属第三聚不相应行。<a id="a-3Y"></a>毗昙十四成论十七瑜伽二十四种。<a id="a-3Z"></a>此则大小二宗所立有异。<a id="a-3a"></a>名句文者。<a id="a-3b"></a>唯识云。<a id="a-3c"></a>名诠自性句诠差别。<a id="a-3d"></a>文即是字为二所依。<a id="a-3e"></a>若约灭后诸圣结集。<a id="a-3f"></a>彼土贝叶此方黄卷。<a id="a-3g"></a>其中所载名句文者。<a id="a-3h"></a>皆依形显色法建立也。<a id="a-3i"></a>今略举此二具足应四。<a id="a-3j"></a>气类相从者。<a id="a-3k"></a>如以四法同明发起等义。<a id="a-3l"></a>故节为序品。<a id="a-3m"></a>乃至同明赞佛之义。<a id="a-3n"></a>故节为赞品。<a id="a-3o"></a>今虽释序而品义贯下。<a id="a-3p"></a>二引例。<a id="a-3q"></a>律论二藏文句气类。<a id="a-3r"></a>咸有篇聚犍度之节段。<a id="a-3s"></a>犹经之品类。<a id="a-3t"></a>篇聚者。<a id="a-3u"></a>谓五篇六聚。<a id="a-3v"></a>一波罗夷。<a id="a-3w"></a>二僧残。<a id="a-3x"></a>三波逸提。<a id="a-3y"></a>四提舍尼。<a id="a-3z"></a>五突吉罗。<a id="a-40"></a>此谓五篇也。<a id="a-41"></a>于僧残之下加偷兰遮。<a id="a-42"></a>即名六聚。<a id="a-43"></a>若于吉罗更开恶说。<a id="a-44"></a>复为七聚。<a id="a-45"></a>毗昙者。<a id="a-46"></a>具云。<a id="a-47"></a>阿毗昙。<a id="a-48"></a>此云无比法。<a id="a-49"></a>即论藏也犍度。<a id="a-4A"></a>此云法聚。<a id="a-4B"></a>亦以气类相从之法。<a id="a-4C"></a>聚为一段也。<a id="a-4D"></a>如八犍度论。<a id="a-4E"></a>谓一业犍度明三业。<a id="a-4F"></a>二使犍度明百八烦恼。<a id="a-4G"></a>三智四定五根六大七见八杂。<a id="a-4H"></a>思之可见。<a id="a-4I"></a>二从如下释经文二。<a id="a-4J"></a>初分三序。<a id="a-4K"></a>此虽分三。<a id="a-4L"></a>至下消文。<a id="a-4M"></a>但束为通别二序。<a id="a-4N"></a>二释三序三。<a id="a-4O"></a>初释次序二。<a id="a-4P"></a>初泛论名数二。<a id="a-4Q"></a>初明数不同二。<a id="a-4R"></a>初正明数开合。<a id="a-4S"></a>地人者弘地论师也。<a id="a-4T"></a>六事者。<a id="a-4U"></a>一所闻法体。<a id="a-4V"></a>二能持人。<a id="a-4W"></a>三闻持和合。<a id="a-4X"></a>四说教主。<a id="a-4Y"></a>五依止处。<a id="a-4Z"></a>六闻持伴。<a id="a-4a"></a>或七则离于我闻。<a id="a-4b"></a>或五则合于佛处。<a id="a-4c"></a>二兼示众是非。<a id="a-4d"></a>此经正谈常寿之宗在信相室。<a id="a-4e"></a>故诸天龙及诸菩萨于此集听。<a id="a-4f"></a>说竟四佛不现。<a id="a-4g"></a>理合其众退散。<a id="a-4h"></a>灵山说序梦中金鼓。<a id="a-4i"></a>时处既异故皆不闻。<a id="a-4j"></a>约听常寿得是同闻。<a id="a-4k"></a>不预梦等故非同闻。<a id="a-4l"></a>以说此经时处不定。<a id="a-4m"></a>故同闻众不如诸经安布次比也。<a id="a-4n"></a>若义净新译最胜王经。<a id="a-4o"></a>列同闻众不异诸经。<a id="a-4p"></a>大师悬知梵本将至故注云云。<a id="a-4q"></a>二此之下立名多种二。<a id="a-4r"></a>初列释异名。<a id="a-4s"></a>凡有六名。<a id="a-4t"></a>皆上句标名。<a id="a-4u"></a>下句释义。<a id="a-4v"></a>印定义者。<a id="a-4w"></a>以如是等文如世符印。<a id="a-4x"></a>见此冠首知是佛经。<a id="a-4y"></a>故大论云。<a id="a-4z"></a>非但我法如是。<a id="a-50"></a>三世佛经初亦然。<a id="a-51"></a>为通名作本者。<a id="a-52"></a>金口所谈皆安如是故通名经。<a id="a-53"></a>经后序者。<a id="a-54"></a>结集时在说经后故。<a id="a-55"></a>经前序者。<a id="a-56"></a>以佛遗嘱令安经首故。<a id="a-57"></a>大论云。<a id="a-58"></a>佛将涅槃。<a id="a-59"></a>阿难问佛。<a id="a-5A"></a>一切经首当作何语。<a id="a-5B"></a>佛答阿难。<a id="a-5C"></a>应云如是我闻一时佛在某方某国与某大众。<a id="a-5D"></a>破邪序者。<a id="a-5E"></a>以一切外经皆以阿沤二字冠首。<a id="a-5F"></a>阿之言无。<a id="a-5G"></a>沤之言有。<a id="a-5H"></a>以其所计此二为本。<a id="a-5I"></a>显于部内不出有无。<a id="a-5J"></a>故立如是对破邪执不如不是。<a id="a-5K"></a>证信序者。<a id="a-5L"></a>大论云。<a id="a-5M"></a>何以不直说般若而说住王舍城。<a id="a-5N"></a>答说时方人令人信故。<a id="a-5O"></a>二天台下结归四悉。<a id="a-5P"></a>天台师者。<a id="a-5Q"></a>章安对彼旧解故称智者为天台师。<a id="a-5R"></a>四悉檀者悉是华音以遍为义。<a id="a-5S"></a>檀是梵语此翻为施。<a id="a-5T"></a>诸佛圣人常以欢喜生善破恶入理四种之益。<a id="a-5U"></a>遍施众生。<a id="a-5V"></a>斯是感应之通相也。<a id="a-5W"></a>此之次序金口令安即是应也。<a id="a-5X"></a>即被灭后一切机缘即是感也。<a id="a-5Y"></a>而其一序有六名义其意如何。<a id="a-5Z"></a>今以四种悉檀收之。<a id="a-5a"></a>则一一名义皆有所归也。<a id="a-5b"></a>故初二二名是世界益施众生也。<a id="a-5c"></a>三四二名属于为人。<a id="a-5d"></a>第五破邪是对治法。<a id="a-5e"></a>第六信理属第一义。<a id="a-5f"></a>此四既未判于深浅。<a id="a-5g"></a>即当四教各具四也。<a id="a-5h"></a>二旧解下正释经文二。<a id="a-5i"></a>初依经释五义。<a id="a-5j"></a>二明阙同闻意。<a id="a-5k"></a>此依地论师六事分文故。<a id="a-5l"></a>若依五事现文唯四。<a id="a-5m"></a>就初为五。<a id="a-5n"></a>初释法体二。<a id="a-5o"></a>初旧解二。<a id="a-5p"></a>初引诸师释四。<a id="a-5q"></a>初旧解。<a id="a-5r"></a>二肇师。<a id="a-5s"></a>三真谛。<a id="a-5t"></a>四龙树。<a id="a-5u"></a>其四文义皆悉可见。<a id="a-5v"></a>至判四悉方定深浅。<a id="a-5w"></a>二此之下以四悉判。<a id="a-5x"></a>今明圣法若多若少若总若别。<a id="a-5y"></a>无非感应。<a id="a-5z"></a>感应不出四种悉檀。<a id="a-60"></a>前判次序六种名义。<a id="a-61"></a>是总是多。<a id="a-62"></a>今判六事一一感应。<a id="a-63"></a>是别是少。<a id="a-64"></a>故如是二字诸师异释。<a id="a-65"></a>今天台师用四悉檀而会释之。<a id="a-66"></a>各得如来感应一意。<a id="a-67"></a>岂同世诤是一非诸。<a id="a-68"></a>旧解二字虽对文理。<a id="a-69"></a>不分大小其语通总。<a id="a-6A"></a>又无生善三益之相。<a id="a-6B"></a>但得授受不谬之益。<a id="a-6C"></a>故属世界也。<a id="a-6D"></a>肇师虽有会理之言亦不简真俗。<a id="a-6E"></a>但生信顺资禀之善故属为人。<a id="a-6F"></a>真谛文理亦未分别。<a id="a-6G"></a>而论决定离增减恶故成对治。<a id="a-6H"></a>龙树信顺虽同肇师。<a id="a-6I"></a>而言信者言是事如是。<a id="a-6J"></a>此则能彰三谛之义。<a id="a-6K"></a>是事即俗谛。<a id="a-6L"></a>如即真谛。<a id="a-6M"></a>是即中谛。<a id="a-6N"></a>此于一句巧示三谛当第一义也。<a id="a-6O"></a>注云云者令如向辩。<a id="a-6P"></a>二今作下今释二。<a id="a-6Q"></a>初约教。<a id="a-6R"></a>二观心。<a id="a-6S"></a>此之二释即教观二意双美而谈。<a id="a-6T"></a>迥出诸宗功由此也。<a id="a-6U"></a>初文分二。<a id="a-6V"></a>初通。<a id="a-6W"></a>约说约传明如。<a id="a-6X"></a>约解约受明是。<a id="a-6Y"></a>此既通释。<a id="a-6Z"></a>贯下别释必该四教。<a id="a-6a"></a>故知法相是四所诠。<a id="a-6b"></a>佛是宣说四教之主。<a id="a-6c"></a>阿难是四闻持之人。<a id="a-6d"></a>当分而言四皆海量。<a id="a-6e"></a>二别释三。<a id="a-6f"></a>初迭明破立四。<a id="a-6g"></a>即是四教一一破前不如不是。<a id="a-6h"></a>方立本教如是之义。<a id="a-6i"></a>初破邪立正。<a id="a-6j"></a>破外道邪显三藏正二。<a id="a-6k"></a>初破邪。<a id="a-6l"></a>阿沤称吉者。<a id="a-6m"></a>百论明外道问内弟子云。<a id="a-6n"></a>佛说何法。<a id="a-6o"></a>答云。<a id="a-6p"></a>略说二种恶止善行。<a id="a-6q"></a>外曰。<a id="a-6r"></a>汝经有过初说恶故是不吉。<a id="a-6s"></a>我师经法初说吉故。<a id="a-6t"></a>如广主经等初皆言吉。<a id="a-6u"></a>以初吉故中后亦吉。<a id="a-6v"></a>故曰阿沤称吉也。<a id="a-6w"></a>文乖等者。<a id="a-6x"></a>以正破邪不如不是。<a id="a-6y"></a>经初标吉而部内所诠唯是邪见。<a id="a-6z"></a>此文乖理非如也。<a id="a-70"></a>邪见则不吉岂称阿沤。<a id="a-71"></a>此理异文非是也。<a id="a-72"></a>故百论破云。<a id="a-73"></a>是吉是不吉此是邪见气也。<a id="a-74"></a>二文如下立正。<a id="a-75"></a>三藏教中文理相称。<a id="a-76"></a>以无常生灭之谈称无常生灭之理曰如。<a id="a-77"></a>此理称文曰是。<a id="a-78"></a>二今谓下破异立同二。<a id="a-79"></a>初破异。<a id="a-7A"></a>欲彰衍理先斥藏非。<a id="a-7B"></a>实有之俗而为能诠。<a id="a-7C"></a>不即真谛故非如也。<a id="a-7D"></a>所诠之真不含中理浅故非是。<a id="a-7E"></a>二摩下明同。<a id="a-7F"></a>通谈幻有当体即空不异名如。<a id="a-7G"></a>即空之真能含中道。<a id="a-7H"></a>不同三藏析空定浅故理名是。<a id="a-7I"></a>通教必通别圆二教。<a id="a-7J"></a>故文标云摩诃衍也。<a id="a-7K"></a>三今谓三下破浅明深二初破浅。<a id="a-7L"></a>欲明别理先斥通非。<a id="a-7M"></a>通教三乘同闻即空。<a id="a-7N"></a>而钝菩萨同二乘解。<a id="a-7O"></a>利根闻空不但空有兼能空空。<a id="a-7P"></a>既此各解望别非如。<a id="a-7Q"></a>空中两证证空尤劣比中非是。<a id="a-7R"></a>二明深。<a id="a-7S"></a>别教不通二乘修学。<a id="a-7T"></a>虽复广摄微尘之众。<a id="a-7U"></a>唯菩萨根皆闻佛性次第修入。<a id="a-7V"></a>既无异解故得称如。<a id="a-7W"></a>无不证中故称为是。<a id="a-7X"></a>四今谓离下破离立中二。<a id="a-7Y"></a>初破离。<a id="a-7Z"></a>欲明圆理先斥别非。<a id="a-7a"></a>别虽谈中中唯佛界。<a id="a-7b"></a>虽复变造九界因果九非性具。<a id="a-7c"></a>须缘中道次第断尽方成佛界。<a id="a-7d"></a>佛与九异故不名如。<a id="a-7e"></a>初观出俗次观出真。<a id="a-7f"></a>至第三观双出二谛方证中道。<a id="a-7g"></a>中不即边故非是义。<a id="a-7h"></a>二文字下明中。<a id="a-7i"></a>能诠文字性本忘离。<a id="a-7j"></a>与理不异故称为如。<a id="a-7k"></a>唯空唯有唯色唯心。<a id="a-7l"></a>一一皆中无非佛法故名为是。<a id="a-7m"></a>文如理是义究竟成。<a id="a-7n"></a>二初破下结成四教。<a id="a-7o"></a>问前释四教通真含中得名理深。<a id="a-7p"></a>今结四教别教乃云破浅明深。<a id="a-7q"></a>岂可通教真中俱浅。<a id="a-7r"></a>答通理虽深。<a id="a-7s"></a>为摄二乘及钝菩萨故兼浅理。<a id="a-7t"></a>今结别教独菩萨法唯谈深理。<a id="a-7u"></a>故以唯深破于兼浅。<a id="a-7v"></a>与前列释义不相违。<a id="a-7w"></a>三此经下示部具四。<a id="a-7x"></a>二观心。<a id="a-7y"></a>以圆三观观于阴等。<a id="a-7z"></a>修恶之心即是性恶。<a id="a-80"></a>名恶法界无法不收。<a id="a-81"></a>体是三德复名三谛。<a id="a-82"></a>称谛而照观境不异故名为如。<a id="a-83"></a>境即正观者。<a id="a-84"></a>境是本觉起为始觉。<a id="a-85"></a>虽分新旧觉体不殊。<a id="a-86"></a>故得名为境即正观是义方成。<a id="a-87"></a>若不尔者境照境等四句岂立。<a id="a-88"></a>经言等者。<a id="a-89"></a>若观顽境偏小忘心假立真如等皆名邪观。<a id="a-8A"></a>今兹正观虽非约行。<a id="a-8B"></a>行人若欲摄事成理即闻而修。<a id="a-8C"></a>必须于所观心简于十境。<a id="a-8D"></a>阴境常有余九待发。<a id="a-8E"></a>于能观观须识十乘。<a id="a-8F"></a>上根修一。<a id="a-8G"></a>中根至七。<a id="a-8H"></a>下根具七。<a id="a-8I"></a>若自未解摩诃止观。<a id="a-8J"></a>当依师友一一咨询。<a id="a-8K"></a>明识药病方可修之。<a id="a-8L"></a>勿谓一句修行即足。<a id="a-8M"></a>下去观解准此应知。<a id="a-8N"></a>二我闻下释闻持二。<a id="a-8O"></a>初旧解三。<a id="a-8P"></a>初旧师。<a id="a-8Q"></a>外人我见故多师心。<a id="a-8R"></a>阿难师佛故唱我闻。<a id="a-8S"></a>二真谛。<a id="a-8T"></a>我能受持佛所说法故是器义。<a id="a-8U"></a>简三非器显成三慧。<a id="a-8V"></a>虽未分于四教慧别。<a id="a-8W"></a>然释我闻尤过旧解。<a id="a-8X"></a>三释谓。<a id="a-8Y"></a>彼明耳识从四缘生。<a id="a-8Z"></a>一空二根三境四作意。<a id="a-8a"></a>今云不坏是根。<a id="a-8b"></a>可闻处是境。<a id="a-8c"></a>谛听是作意。<a id="a-8d"></a>唯阙空缘。<a id="a-8e"></a>下云因缘和合义可兼之。<a id="a-8f"></a>即四缘和合方发耳识。<a id="a-8g"></a>不言耳闻称我闻者。<a id="a-8h"></a>我是耳主故。<a id="a-8i"></a>新云耳识九缘生。<a id="a-8j"></a>备于唯识也。<a id="a-8k"></a>二师释下今释二。<a id="a-8l"></a>初约教释二。<a id="a-8m"></a>初我闻各释二。<a id="a-8n"></a>初明四我。<a id="a-8o"></a>此我我等例于大经生生等四句而立。<a id="a-8p"></a>然我是假名揽阴而有。<a id="a-8q"></a>阴法既有生生等四。<a id="a-8r"></a>我随实法岂不然乎。<a id="a-8s"></a>如释生生云大生生小生。<a id="a-8t"></a>此乃生灭生于生灭。<a id="a-8u"></a>揽生灭法成生灭我。<a id="a-8v"></a>故例生生成于我我。<a id="a-8w"></a>虽是空观而非体空。<a id="a-8x"></a>是故三藏当于初句。<a id="a-8y"></a>又复应知假实生灭众生本尔而不觉知。<a id="a-8z"></a>今禀此教称本而观。<a id="a-90"></a>岂唯此教。<a id="a-91"></a>下三皆尔。<a id="a-92"></a>通教实法生即不生。<a id="a-93"></a>故阴中我即无我也。<a id="a-94"></a>故属次句。<a id="a-95"></a>别人知阴不生而生。<a id="a-96"></a>是故观于无我而我。<a id="a-97"></a>盖由此教元知真我。<a id="a-98"></a>见慢盛故。<a id="a-99"></a>初观无我次破无我。<a id="a-9A"></a>建立于我后入真我。<a id="a-9B"></a>是故此教当第三句。<a id="a-9C"></a>圆人即达现前假实不生不生。<a id="a-9D"></a>揽常住阴而成真我。<a id="a-9E"></a>我既即中二谛皆趣。<a id="a-9F"></a>故云我无我而不二真我义。<a id="a-9G"></a>是故此教当第四句。<a id="a-9H"></a>教本被机故四我义配四根性。<a id="a-9I"></a>令后说者如上分别故注云云。<a id="a-9J"></a>二明四闻。<a id="a-9K"></a>我是闻主闻是我用。<a id="a-9L"></a>主是假人用是实法。<a id="a-9M"></a>然若解生义则闻义自显。<a id="a-9N"></a>但生是总论缘起。<a id="a-9O"></a>闻乃别从说听不无少异。<a id="a-9P"></a>从闻因缘而有余闻故曰闻闻。<a id="a-9Q"></a>既从缘生终归坏灭。<a id="a-9R"></a>此闻生灭也。<a id="a-9S"></a>闻无四性当处无闻故曰闻不闻。<a id="a-9T"></a>此闻无生也。<a id="a-9U"></a>真虽不闻俗中有闻故曰不闻闻。<a id="a-9V"></a>此闻无量也。<a id="a-9W"></a>二谛即中故云不闻。<a id="a-9X"></a>中亦叵得复云不闻。<a id="a-9Y"></a>四十九年不说一字。<a id="a-9Z"></a>何有中边而可闻耶。<a id="a-9a"></a>此闻无作也。<a id="a-9b"></a>注意同前。<a id="a-9c"></a>二有四下我闻共释三。<a id="a-9d"></a>初闻者四能。<a id="a-9e"></a>三藏教中阿难一身而有四德故受四名。<a id="a-9f"></a>典藏出阿含。<a id="a-9g"></a>余三出正法念。<a id="a-9h"></a>今演小名对于四教义与名合。<a id="a-9i"></a>阿难梵语欢喜华言。<a id="a-9j"></a>佛成道夜生举国欢喜。<a id="a-9k"></a>因以为名。<a id="a-9l"></a>从缘立名符生灭法。<a id="a-9m"></a>传持三藏宜用此名。<a id="a-9n"></a>通教所说体事即理。<a id="a-9o"></a>异凡俗见宜用贤名。<a id="a-9p"></a>别教五谈尘沙佛法。<a id="a-9q"></a>多所主领宜典藏名。<a id="a-9r"></a>圆教始终诠法界理。<a id="a-9s"></a>既深且广宜用海名。<a id="a-9t"></a>二欢喜下能承四佛四。<a id="a-9u"></a>初三藏。<a id="a-9v"></a>此教析法空不含中。<a id="a-9w"></a>故见佛身唯是丈六。<a id="a-9x"></a>二贤阿下通教。<a id="a-9y"></a>观既体法显二种空谓但不但。<a id="a-9z"></a>钝根菩萨同二乘人唯见但空。<a id="a-A0"></a>无中实故非色心本。<a id="a-A1"></a>故佛元由誓无残习。<a id="a-A2"></a>幻出身智终归灰灭。<a id="a-A3"></a>色有分齐故云丈六。<a id="a-A4"></a>若利菩萨受别圆接解不但空。<a id="a-A5"></a>空是本觉中实之体。<a id="a-A6"></a>是妙色心佛位证得。<a id="a-A7"></a>所有身智称体无边。<a id="a-A8"></a>故名尊特尊崇奇特。<a id="a-A9"></a>亦名报身。<a id="a-AA"></a>秖一佛身由利钝机见二种状。<a id="a-AB"></a>故云合身。<a id="a-AC"></a>通教佛身须作此辩。<a id="a-AD"></a>应了钝根见佛纵高十里乃至百亿。<a id="a-AE"></a>以依但空亦非尊特。<a id="a-AF"></a>有分齐故。<a id="a-AG"></a>若利人见丈六八尺。<a id="a-AH"></a>既依中道亦无分齐。<a id="a-AI"></a>是故下文金龙尊王偈赞三十二相。<a id="a-AJ"></a>文句解云正叹尊特。<a id="a-AK"></a>三典下别教。<a id="a-AL"></a>此教初心便闻但中。<a id="a-AM"></a>中虽不具九界依正。<a id="a-AN"></a>非无佛界妙色妙心。<a id="a-AO"></a>是故见佛唯无分齐尊特身也。<a id="a-AP"></a>此教始终不共二乘及住空菩萨修证故也。<a id="a-AQ"></a>四海下圆教。<a id="a-AR"></a>此教所说世间相常。<a id="a-AS"></a>故一切法无非中道。<a id="a-AT"></a>虽与别人同见尊特。<a id="a-AU"></a>彼兼别修此皆性具。<a id="a-AV"></a>故龙女云。<a id="a-AW"></a>微妙净法身具相三十二。<a id="a-AX"></a>欲彰全性是故从胜特名法身。<a id="a-AY"></a>故此教人观性德苦乐而兴与拔。<a id="a-AZ"></a>以即理毒害为所消伏。<a id="a-Aa"></a>修德三因名性德行。<a id="a-Ab"></a>报应二身即名法身。<a id="a-Ac"></a>盖欲以性而泯于修。<a id="a-Ad"></a>苦则即拔无拔。<a id="a-Ae"></a>毒则即消无消。<a id="a-Af"></a>行乃即修无修。<a id="a-Ag"></a>佛乃即证无证。<a id="a-Ah"></a>阿难传此无作四谛即说无说。<a id="a-Ai"></a>是故亲承法身佛也。<a id="a-Aj"></a>三此下部有四机。<a id="a-Ak"></a>问上明四教今那但云三乘说听。<a id="a-Al"></a>答以三乘中声闻缘觉须论藏通。<a id="a-Am"></a>若明菩萨须该四教。<a id="a-An"></a>三乘总论四教别辨。<a id="a-Ao"></a>听既三乘说必四佛。<a id="a-Ap"></a>既一音各解亦一身异见。<a id="a-Aq"></a>前明合身其意在此。<a id="a-Ar"></a>二观下约观心解。<a id="a-As"></a>以上我闻各四句义。<a id="a-At"></a>就于行者心观辨之。<a id="a-Au"></a>攀上等者。<a id="a-Av"></a>是有漏禅六行观也。<a id="a-Aw"></a>攀上净妙离厌下苦粗障。<a id="a-Ax"></a>约于九地迭论上下。<a id="a-Ay"></a>我我闻闻是三藏中生灭俗境。<a id="a-Az"></a>前约三乘知解生灭观之入理。<a id="a-B0"></a>今就凡夫不知而修但成世禅。<a id="a-B1"></a>既是俗境知与不知法本生灭。<a id="a-B2"></a>故当生生句。<a id="a-B3"></a>今宗解之或从所化机。<a id="a-B4"></a>或约能观观。<a id="a-B5"></a>析体二观俗异真同。<a id="a-B6"></a>前约俗异故将析法别对初句。<a id="a-B7"></a>今就真同故以析体共对次句。<a id="a-B8"></a>后之二观不殊前对。<a id="a-B9"></a>又前约教我闻四句可对四人。<a id="a-BA"></a>今论修观须就一人一念而照。<a id="a-BB"></a>故释签一心三观于一念心见四四谛。<a id="a-BC"></a>尚具四趣岂阙世禅。<a id="a-BD"></a>故说必次第约人辨相故。<a id="a-BE"></a>修无前后唯成圆观故。<a id="a-BF"></a>三一时下明和合二。<a id="a-BG"></a>初旧解二。<a id="a-BH"></a>初肇师。<a id="a-BI"></a>启开也。<a id="a-BJ"></a>运谓时运嘉善也。<a id="a-BK"></a>会合也。<a id="a-BL"></a>即是机应善合之时也。<a id="a-BM"></a>二三藏下真谛二。<a id="a-BN"></a>初叙彼立义。<a id="a-BO"></a>此解同肇以合释一。<a id="a-BP"></a>而但就机论不高下合应之心也。<a id="a-BQ"></a>若谓众生心不高下中平之时。<a id="a-BR"></a>即是与佛合一时也。<a id="a-BS"></a>故云平时即是一时。<a id="a-BT"></a>二私下章安释成。<a id="a-BU"></a>言私谓者。<a id="a-BV"></a>大师灭后顶师记录。<a id="a-BW"></a>此文句时自加此释。<a id="a-BX"></a>事非公灼故言私也。<a id="a-BY"></a>盖虑后人不解真谛高下之义。<a id="a-BZ"></a>故为释出。<a id="a-Ba"></a>高谓慢心自恃陵他不能奉行佛之道法。<a id="a-Bb"></a>故云慢心不行。<a id="a-Bc"></a>下谓耽恋五欲荒迷不舍何能受道。<a id="a-Bd"></a>此之二心最为道障。<a id="a-Be"></a>欲令今人不耽不慢修于平时即感圣也。<a id="a-Bf"></a>二师下今释二。<a id="a-Bg"></a>初约教二。<a id="a-Bh"></a>初约因缘总释。<a id="a-Bi"></a>感应因缘合一之时也。<a id="a-Bj"></a>不明感应与谁论一。<a id="a-Bk"></a>未分三谛浅深之别。<a id="a-Bl"></a>故当总释。<a id="a-Bm"></a>二亦下约谛智别释二。<a id="a-Bn"></a>初释时。<a id="a-Bo"></a>问谛智但在机感应该生佛。<a id="a-Bp"></a>双只既不同如何论总别。<a id="a-Bq"></a>答智即是机谛即是应。<a id="a-Br"></a>智谛合时名感应一。<a id="a-Bs"></a>何者。<a id="a-Bt"></a>佛以三谛而为其体。<a id="a-Bu"></a>不以此体应于众生。<a id="a-Bv"></a>众生无由智合于谛。<a id="a-Bw"></a>如须菩提石室观空。<a id="a-Bx"></a>释迦叹言得见我身。<a id="a-By"></a>岂唯谛理诸善亦然。<a id="a-Bz"></a>如云若持五戒释迦如来在汝家中。<a id="a-C0"></a>故知佛以三谛诸善而为体相。<a id="a-C1"></a>众生修善见谛理时。<a id="a-C2"></a>即是感应合一时也。<a id="a-C3"></a>今明三谛即摄四教。<a id="a-C4"></a>如常所辨。<a id="a-C5"></a>二而言下释一。<a id="a-C6"></a>即前谛智合一之相也。<a id="a-C7"></a>先简不合。<a id="a-C8"></a>谓前思后知此乃觉观虚妄之心。<a id="a-C9"></a>若智发者思觉俱寂豁尔开悟。<a id="a-CA"></a>方与谛一故言一时。<a id="a-CB"></a>四教谛智一相皆然。<a id="a-CC"></a>二观解。<a id="a-CD"></a>前约教解是佛会开悟。<a id="a-CE"></a>今约观心是灭后造修。<a id="a-CF"></a>前分四教今在一心。<a id="a-CG"></a>文同意异。<a id="a-CH"></a>四明教主二。<a id="a-CI"></a>初旧解二。<a id="a-CJ"></a>初真谛。<a id="a-CK"></a>未破无明名小菩萨。<a id="a-CL"></a>若证法身分显三义故不被异。<a id="a-CM"></a>三乘异外故但一义。<a id="a-CN"></a>菩萨双异外道二乘。<a id="a-CO"></a>故得二义而未平等。<a id="a-CP"></a>佛尽能异是故三义具足究竟。<a id="a-CQ"></a>二释论。<a id="a-CR"></a>世尊当十故佛第九。<a id="a-CS"></a>此就合说。<a id="a-CT"></a>若调御丈夫开为二号则佛当第十。<a id="a-CU"></a>十号具足名世间尊。<a id="a-CV"></a>此是能觉。<a id="a-CW"></a>其所觉者。<a id="a-CX"></a>即世间等三双法也。<a id="a-CY"></a>初双约凡圣。<a id="a-CZ"></a>世则六凡法。<a id="a-Ca"></a>出世则四圣法。<a id="a-Cb"></a>次双约小大。<a id="a-Cc"></a>无常则凡小法。<a id="a-Cd"></a>常则大乘法。<a id="a-Ce"></a>后双约思议不思议。<a id="a-Cf"></a>六凡三教是数皆可思议法。<a id="a-Cg"></a>唯圆非数是不可思议法。<a id="a-Ch"></a>此等法门于一心中朗然顿觉。<a id="a-Ci"></a>故名为佛。<a id="a-Cj"></a>二今释二。<a id="a-Ck"></a>初约教。<a id="a-Cl"></a>佛既翻觉。<a id="a-Cm"></a>而有三身即是三种觉智所成。<a id="a-Cn"></a>若一切智成于三藏丈六佛。<a id="a-Co"></a>依道种智有二佛者。<a id="a-Cp"></a>此智论于界内外故。<a id="a-Cq"></a>界内道种成于通教但空丈六。<a id="a-Cr"></a>以钝菩萨为空出假故。<a id="a-Cs"></a>界外道种成于通别但中尊特。<a id="a-Ct"></a>以二菩萨为中出假故。<a id="a-Cu"></a>一切种智成于圆教及通别教诸法趣中法身佛也。<a id="a-Cv"></a>虽被四机秖是三佛。<a id="a-Cw"></a>此之三佛不可定一无差即差故。<a id="a-Cx"></a>不可定异差即无差故。<a id="a-Cy"></a>须忘一异是秘密藏故。<a id="a-Cz"></a>而论一异跨节当分故。<a id="a-D0"></a>二约观。<a id="a-D1"></a>三观所觉皆云诸法者。<a id="a-D2"></a>一一觉于三谛也。<a id="a-D3"></a>故空觉三谛差别情忘名第一义空。<a id="a-D4"></a>故曰一相。<a id="a-D5"></a>假觉三谛皆能立法名如来藏。<a id="a-D6"></a>故曰种种相。<a id="a-D7"></a>中觉三谛遮照同时名第一义理。<a id="a-D8"></a>故曰无一异相亦一异相。<a id="a-D9"></a>前约教释故以三智别示三身摄于四教。<a id="a-DA"></a>今既约观须唯在圆。<a id="a-DB"></a>圆观若成四教三身。<a id="a-DC"></a>不求自获。<a id="a-DD"></a>尘去鉴净像现随形。<a id="a-DE"></a>令此分别故注云云。<a id="a-DF"></a>五住者下住处二。<a id="a-DG"></a>初双标。<a id="a-DH"></a>佛能住人也。<a id="a-DI"></a>城山所住处也。<a id="a-DJ"></a>人必有法以为能住。<a id="a-DK"></a>如世恶人必以恶法住于家舍。<a id="a-DL"></a>善人善法住舍亦然。<a id="a-DM"></a>今云佛住王城耆山。<a id="a-DN"></a>岂得不以首楞严定为能住法耶。<a id="a-DO"></a>故普贤观云。<a id="a-DP"></a>释迦牟尼名毗卢遮那。<a id="a-DQ"></a>此佛住处名常寂光。<a id="a-DR"></a>牟尼是人寂光是法。<a id="a-DS"></a>此之人法自可分于能住所住。<a id="a-DT"></a>若望山城俱为能住。<a id="a-DU"></a>山望寂光为所住处。<a id="a-DV"></a>处随法转。<a id="a-DW"></a>其犹还丹点铁成金。<a id="a-DX"></a>故摩竭提阿兰若处名寂灭场。<a id="a-DY"></a>今之城山岂其不尔。<a id="a-DZ"></a>故知不辨能住心法。<a id="a-Da"></a>但云色身住于土石。<a id="a-Db"></a>则大小心境之谈便成无用。<a id="a-Dc"></a>是以双标能住所住其有旨乎。<a id="a-Dd"></a>二真谛下双释二。<a id="a-De"></a>初明能住法二。<a id="a-Df"></a>初旧解二。<a id="a-Dg"></a>初真谛。<a id="a-Dh"></a>此师释住不但色质住于城山。<a id="a-Di"></a>故明八种能住之法。<a id="a-Dj"></a>一住大千显能住化广。<a id="a-Dk"></a>二住依止显今能住。<a id="a-Dl"></a>三住五分显于能住无漏五阴。<a id="a-Dm"></a>五分者。<a id="a-Dn"></a>谓戒定慧解脱解脱知见。<a id="a-Do"></a>谓无学道共戒灭尽定无生慧有余解脱照解脱智眼名为知见。<a id="a-Dp"></a>谓自知是初果乃至四果也。<a id="a-Dq"></a>是则前三并在于果方名法身。<a id="a-Dr"></a>言寿命现在者。<a id="a-Ds"></a>以入无余则五分灭故。<a id="a-Dt"></a>灰身则戒定有余解脱灭灭智则慧及知见灭。<a id="a-Du"></a>故寿命现在五分得住。<a id="a-Dv"></a>四住威仪行住坐卧皆有法则故能利物。<a id="a-Dw"></a>五天住住禅定者。<a id="a-Dx"></a>禅则四禅。<a id="a-Dy"></a>定谓四空。<a id="a-Dz"></a>是色无色二界天法故。<a id="a-E0"></a>六梵住住四等。<a id="a-E1"></a>众生无量我心常等故。<a id="a-E2"></a>四禅加修慈悲喜舍生梵天王。<a id="a-E3"></a>故云梵住。<a id="a-E4"></a>文无喜舍略也。<a id="a-E5"></a>七圣住住三三昧谓空无相无愿。<a id="a-E6"></a>此三圣人所修故云圣住。<a id="a-E7"></a>八大处住即常寂光言虑已绝。<a id="a-E8"></a>故云第一义也。<a id="a-E9"></a>此之八义皆是如来能住法也。<a id="a-EA"></a>二释论。<a id="a-EB"></a>大品云。<a id="a-EC"></a>佛住王舍城。<a id="a-ED"></a>龙树约四义释能住法。<a id="a-EE"></a>谓天梵圣佛也。<a id="a-EF"></a>真谛八法不出此四。<a id="a-EG"></a>是故大师以四摄之。<a id="a-EH"></a>论中天梵与真谛师天梵二住名义全同。<a id="a-EI"></a>而言定者四等定也。<a id="a-EJ"></a>此则以二摄于二也。<a id="a-EK"></a>圣住与真谛圣住名义全同。<a id="a-EL"></a>而更摄得五分寿命。<a id="a-EM"></a>此则以一摄二也。<a id="a-EN"></a>佛住与真谛大处住名异义同。<a id="a-EO"></a>以一摄一。<a id="a-EP"></a>此则论四已摄彼五也。<a id="a-EQ"></a>而论复云。<a id="a-ER"></a>于四住法中住圣住佛住法怜悯众生故。<a id="a-ES"></a>王舍城住今云迹住也。<a id="a-ET"></a>此义复摄真谛三住。<a id="a-EU"></a>以王城是依止处故。<a id="a-EV"></a>王城在大千界内故。<a id="a-EW"></a>四威仪不离王城故。<a id="a-EX"></a>问佛能住法是首楞严。<a id="a-EY"></a>论何须说圣梵天三。<a id="a-EZ"></a>答如来自行实在楞严。<a id="a-Ea"></a>为利他故住余三法。<a id="a-Eb"></a>心若不住梵天等法口岂能说四禅四等。<a id="a-Ec"></a>是故妙乐明论四住云。<a id="a-Ed"></a>从广之狭将胜摄劣故。<a id="a-Ee"></a>天摄机宽佛摄最狭中二迭论。<a id="a-Ef"></a>故云从广之狭。<a id="a-Eg"></a>佛住既胜无善不摄。<a id="a-Eh"></a>故圣等三是凡小善明所摄耳。<a id="a-Ei"></a>二今释二。<a id="a-Ej"></a>初教。<a id="a-Ek"></a>论明四住其义犹总。<a id="a-El"></a>是故今家明四教佛住于三谛。<a id="a-Em"></a>复论兼独住法明矣。<a id="a-En"></a>三藏所诠析法观拙。<a id="a-Eo"></a>故成佛唯丈六身。<a id="a-Ep"></a>但住真谛。<a id="a-Eq"></a>通教所诠体法观巧能证二空。<a id="a-Er"></a>故所成佛随利钝机一身两见。<a id="a-Es"></a>丈六住真尊特住中。<a id="a-Et"></a>别教诠中修次第观。<a id="a-Eu"></a>故所成佛唯一尊特。<a id="a-Ev"></a>以须别修缘了庄严。<a id="a-Ew"></a>故使此佛双住俗中。<a id="a-Ex"></a>圆教诠中中具诸法。<a id="a-Ey"></a>因中万行不修而修。<a id="a-Ez"></a>果上万德成无所成。<a id="a-F0"></a>故即报应名为法身。<a id="a-F1"></a>唯住中道。<a id="a-F2"></a>前三教佛岂离法身。<a id="a-F3"></a>今就当分明四差别。<a id="a-F4"></a>是故四佛各以住法住于城山。<a id="a-F5"></a>二观。<a id="a-F6"></a>于一心中圆修三观住于三谛。<a id="a-F7"></a>以此住法住所居处。<a id="a-F8"></a>若念念不休即观行佛行住坐卧。<a id="a-F9"></a>经云。<a id="a-FA"></a>此处皆应起塔。<a id="a-FB"></a>即此意也。<a id="a-FC"></a>二王下明所住处二。<a id="a-FD"></a>初城二。<a id="a-FE"></a>初因缘释。<a id="a-FF"></a>此文虽略意亦可见。<a id="a-FG"></a>若欲备知当寻彼论。<a id="a-FH"></a>二观行释。<a id="a-FI"></a>上诸观解皆是附法。<a id="a-FJ"></a>以如是等不借事义表观法故。<a id="a-FK"></a>此之城山是托事观也。<a id="a-FL"></a>如今王舍借覆盖义表于五阴。<a id="a-FM"></a>托自在义表善恶王。<a id="a-FN"></a>故妙乐云。<a id="a-FO"></a>以善恶王对无记舍。<a id="a-FP"></a>应知无记遍该八识。<a id="a-FQ"></a>若善恶王唯第六识。<a id="a-FR"></a>以此第六通三性故。<a id="a-FS"></a>谓善性恶性无记性也。<a id="a-FT"></a>此无记性同余四阴为所观境。<a id="a-FU"></a>取善恶性为能观观。<a id="a-FV"></a>初心修观莫不用此第六心也。<a id="a-FW"></a>以由此心能起忻厌。<a id="a-FX"></a>分别名义作善恶因故。<a id="a-FY"></a>所言善者。<a id="a-FZ"></a>对恶得名非究竟善。<a id="a-Fa"></a>以此王数本由见爱熏习所成。<a id="a-Fb"></a>圆名字人全未能伏。<a id="a-Fc"></a>纵起善念不离见爱。<a id="a-Fd"></a>故十境心皆名魔障。<a id="a-Fe"></a>不思议观方曰善净。<a id="a-Ff"></a>若直以此心观实相理。<a id="a-Fg"></a>如用藕丝悬须弥也。<a id="a-Fh"></a>徒增分别绝念无由。<a id="a-Fi"></a>若体此心是性恶者。<a id="a-Fj"></a>性恶融通无法不趣。<a id="a-Fk"></a>自然摄得七八九识同为妙观。<a id="a-Fl"></a>故得名为境即是观。<a id="a-Fm"></a>能所既泯思议乃忘。<a id="a-Fn"></a>圆妙之观初心可修。<a id="a-Fo"></a>故妙乐云。<a id="a-Fp"></a>忽都未闻性恶之名。<a id="a-Fq"></a>安能信有性德之行。<a id="a-Fr"></a>须闻性恶者。<a id="a-Fs"></a>以知性恶故则修恶本虚。<a id="a-Ft"></a>三观十乘无惑可破无理可显。<a id="a-Fu"></a>修德功寂是无作行。<a id="a-Fv"></a>故以性德召此行也。<a id="a-Fw"></a>此意若昧徒说心王为能观观。<a id="a-Fx"></a>终非圆观。<a id="a-Fy"></a>岂前三教非善恶王为能观耶。<a id="a-Fz"></a>又须了知非独城山以阴为境。<a id="a-G0"></a>诸事法观皆须观阴。<a id="a-G1"></a>故妙乐云。<a id="a-G2"></a>又诸观境不出五阴。<a id="a-G3"></a>今此山等约阴便故。<a id="a-G4"></a>以诸文中直云境智。<a id="a-G5"></a>记文既云诸观之境不出五阴。<a id="a-G6"></a>则知记事附法无不观阴。<a id="a-G7"></a>言此山等约阴便者。<a id="a-G8"></a>盖此山城表阴义便。<a id="a-G9"></a>故明言阴。<a id="a-GA"></a>诸文不便故直云境智。<a id="a-GB"></a>虽为不便不言五阴。<a id="a-GC"></a>而所观境无不是阴。<a id="a-GD"></a>故上句云不出五阴。<a id="a-GE"></a>直云境智。<a id="a-GF"></a>即诸文云。<a id="a-GG"></a>观一念心即空假中也。<a id="a-GH"></a>虽不云阴且一念心非阴是何。<a id="a-GI"></a>有人据此执诸观境不观阴者。<a id="a-GJ"></a>违文背义过莫大焉。<a id="a-GK"></a>又僻执云。<a id="a-GL"></a>唯止观中从行观法得简阴境。<a id="a-GM"></a>诸事法观不得简阴。<a id="a-GN"></a>斯是胸情自立规矩。<a id="a-GO"></a>诸文观法既不出阴。<a id="a-GP"></a>简有何妨。<a id="a-GQ"></a>况妙乐中观阴。<a id="a-GR"></a>须明方便正修简境及心。<a id="a-GS"></a>简境岂非去尺就寸。<a id="a-GT"></a>简心岂非去其思议取不思议耶。<a id="a-GU"></a>安得固违执不简阴。<a id="a-GV"></a>此人又执诸文托事附法观心不可修习。<a id="a-GW"></a>唯止观约行观法方可修之。<a id="a-GX"></a>乃引义例谕邪师文为据。<a id="a-GY"></a>彼文云。<a id="a-GZ"></a>十二部观寄事立名。<a id="a-Ga"></a>虽有三观之名十境十乘不列。<a id="a-Gb"></a>一部名下唯施一句。<a id="a-Gc"></a>岂此一句能伸观门。<a id="a-Gd"></a>今人谓事法观心便可修习。<a id="a-Ge"></a>不假止观者。<a id="a-Gf"></a>岂不全同往代邪师耶。<a id="a-Gg"></a>今评义例验此人说。<a id="a-Gh"></a>全昧荆溪破立意也。<a id="a-Gi"></a>何者。<a id="a-Gj"></a>义例谕疑本为邪师错。<a id="a-Gk"></a>谓止观十境十乘是渐圆观。<a id="a-Gl"></a>唯顶法师十二部经观心之文为顿顿观。<a id="a-Gm"></a>修之即得。<a id="a-Gn"></a>是故荆溪如上谕之。<a id="a-Go"></a>其意但是破彼邪师。<a id="a-Gp"></a>将顶法师十二部下观心一句。<a id="a-Gq"></a>具足伸于顿顿观门也。<a id="a-Gr"></a>邪师既以止观十境十乘。<a id="a-Gs"></a>自是渐圆。<a id="a-Gt"></a>终不肯用入十二部事观中修。<a id="a-Gu"></a>岂得同于正解之师。<a id="a-Gv"></a>讲至城山等观之时。<a id="a-Gw"></a>学者欲修即叙止观方便正修拣境等文。<a id="a-Gx"></a>成其法行。<a id="a-Gy"></a>若然。<a id="a-Gz"></a>岂是十境十乘一向不列耶。<a id="a-H0"></a>岂是独将一句伸观门耶。<a id="a-H1"></a>又何尝云事法观心不假止观便可修习。<a id="a-H2"></a>又不云城山等观是顿顿法。<a id="a-H3"></a>那斥全同往代邪师耶。<a id="a-H4"></a>又法华玄义示诸文观心令即闻即修。<a id="a-H5"></a>释签云。<a id="a-H6"></a>随闻一句摄事成理。<a id="a-H7"></a>不待观境方名修观。<a id="a-H8"></a>先祖垂范昭然可鉴。<a id="a-H9"></a>如何固执事法观门不可修习。<a id="a-HA"></a>此人又全不许得法之师叙于私记教人修观。<a id="a-HB"></a>须自深谙止观法门方可修于诸文观心。<a id="a-HC"></a>若其然者。<a id="a-HD"></a>修观行人则全不藉教授知识五缘之中。<a id="a-HE"></a>善知识缘全无用也。<a id="a-HF"></a>四缘宁阙善知识缘最不可舍。<a id="a-HG"></a>故大师云。<a id="a-HH"></a>自能决了可得独行。<a id="a-HI"></a>妨难未谙不宜舍也。<a id="a-HJ"></a>经云。<a id="a-HK"></a>随顺善师学得见河沙佛。<a id="a-HL"></a>又备谙止观十乘等法是大法师。<a id="a-HM"></a>是大禅师。<a id="a-HN"></a>岂诸文中事法观心皆须此人方得修耶。<a id="a-HO"></a>作此谬说障传法者宣示观门。<a id="a-HP"></a>障初心人依师进行所损弥大。<a id="a-HQ"></a>学者知之。<a id="a-HR"></a>二耆下山二。<a id="a-HS"></a>初因缘释。<a id="a-HT"></a>山峰之势似鹫之头。<a id="a-HU"></a>或云灵鹫。<a id="a-HV"></a>此鸟有灵知人死时故。<a id="a-HW"></a>又多仙灵隐其中故。<a id="a-HX"></a>说文云。<a id="a-HY"></a>鹫黑色多子。<a id="a-HZ"></a>二观行释。<a id="a-Ha"></a>若妙经疏先以三字对于五阴。<a id="a-Hb"></a>次观三字而为三德。<a id="a-Hc"></a>达阴即理也。<a id="a-Hd"></a>今此文略直以三字表示三德。<a id="a-He"></a>虽不云阴义当体阴而为三德。<a id="a-Hf"></a>须知阴是见思报法。<a id="a-Hg"></a>此乃修恶即是性恶而为三德。<a id="a-Hh"></a>其善恶王若非性具。<a id="a-Hi"></a>何能常住秘藏之处。<a id="a-Hj"></a>心数尘劳若非性恶。<a id="a-Hk"></a>何由能得同入其中。<a id="a-Hl"></a>二此经下明阙同闻意二。<a id="a-Hm"></a>初正释。<a id="a-Hn"></a>时五处四者。<a id="a-Ho"></a>一耆山说序时。<a id="a-Hp"></a>二室内说寿量时。<a id="a-Hq"></a>三梦中见金鼓时。<a id="a-Hr"></a>四梦觉诣耆山说时。<a id="a-Hs"></a>五列众至金宝盖山王佛国赞释迦时。<a id="a-Ht"></a>故时有五也。<a id="a-Hu"></a>以说序说梦俱在耆山故处但四。<a id="a-Hv"></a>二若尔下释疑问意者。<a id="a-Hw"></a>四佛说寿在信相室。<a id="a-Hx"></a>阿难在灵鹫何称我闻。<a id="a-Hy"></a>然虽下答也。<a id="a-Hz"></a>报恩经中众令阿难为佛侍者。<a id="a-I0"></a>阿难从佛而求四愿。<a id="a-I1"></a>一不受故衣。<a id="a-I2"></a>二不受别请。<a id="a-I3"></a>三不同诸比丘须见即见。<a id="a-I4"></a>四所未闻经重为我说。<a id="a-I5"></a>佛皆许之。<a id="a-I6"></a>又其得佛觉三昧者。<a id="a-I7"></a>佛加觉力如佛故名佛觉。<a id="a-I8"></a>能自通达者不待重说也。<a id="a-I9"></a>然阿难佛成道夜生。<a id="a-IA"></a>年二十五方为侍者。<a id="a-IB"></a>已前之经准向两义尚称我闻。<a id="a-IC"></a>况近在信相室中耶。</p>
 </body>
</html>