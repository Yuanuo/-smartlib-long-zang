<!doctype html>
<html id="z3IBWbl1OM" data-ver="1275">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第二上</h1>
  <p id="a2">二复次下明五戒事理复简偏圆。<a id="a-3"></a>上虽通六。<a id="a-4"></a>五戒之义该摄浅深。<a id="a-5"></a>若不委论事理偏圆。<a id="a-6"></a>何能精识持犯之相。<a id="a-7"></a>此自分五。<a id="a-8"></a>初不杀戒二。<a id="a-9"></a>初委示二。<a id="a-A"></a>初总示事理持犯。<a id="a-B"></a>欲令行者用理不杀持事不杀。<a id="a-C"></a>方名初心持具足戒。<a id="a-D"></a>今明体法须别空中体法即空。<a id="a-E"></a>乃属偏观望圆是杀。<a id="a-F"></a>须体诸法无非中道世相皆常。<a id="a-G"></a>是今所论理不杀戒。<a id="a-H"></a>欲显此意故从人天辨至圆极。<a id="a-I"></a>故云因果种种不同。<a id="a-J"></a>二若作下别明偏圆得失二。<a id="a-K"></a>初偏二。<a id="a-L"></a>初人天但事二。<a id="a-M"></a>初人持戒功浅须加防护心。<a id="a-N"></a>如牛马若非辔勒则见奔逸。<a id="a-O"></a>若无杖策则犯苗稼。<a id="a-P"></a>喻不作意则于境成犯。<a id="a-Q"></a>报百二十年是上方寿。<a id="a-R"></a>人道诸根但明肉眼。<a id="a-S"></a>余根可例。<a id="a-T"></a>二若任下天持戒功成任运成性。<a id="a-U"></a>心如河水自然注入净戒海中。<a id="a-V"></a>未论定共唯报六天。<a id="a-W"></a>以人岁数较第六天当尔许岁。<a id="a-X"></a>唯得肉天无慧法佛。<a id="a-Y"></a>余根可知。<a id="a-Z"></a>若加下三乘加理二。<a id="a-a"></a>初二乘义摄藏通。<a id="a-b"></a>涅槃经以外道先出喻以旧医。<a id="a-c"></a>如来后现喻以客医。<a id="a-d"></a>佛所制戒名客戒也。<a id="a-e"></a>事戒之外加修随道及无著戒。<a id="a-f"></a>此戒位极当教灰断不说有报。<a id="a-g"></a>今据大乘生方便土受变易寿。<a id="a-h"></a>诸文不说此土寿限。<a id="a-i"></a>但因移果易耳。<a id="a-j"></a>今云七百阿僧祇者。<a id="a-k"></a>必取尔许劫数之后方入实报也。<a id="a-l"></a>若在此土破尘沙惑亦得法眼。<a id="a-m"></a>今论二乘初生之者但得慧眼。<a id="a-n"></a>二若下菩萨二。<a id="a-o"></a>初正示。<a id="a-p"></a>义当别教次第修于三谛道共等。<a id="a-q"></a>常即假观。<a id="a-r"></a>是智所赞及自在戒。<a id="a-s"></a>无常即空慧。<a id="a-t"></a>即是随道及无著戒。<a id="a-u"></a>前空次假今从语便空慧居次。<a id="a-v"></a>言等慧者。<a id="a-w"></a>即中慧也。<a id="a-x"></a>乃是随定及具足戒分。<a id="a-y"></a>得此二当于初地。<a id="a-z"></a>生实报土名华藏海。<a id="a-10"></a>佛眼分显四眼乃融。<a id="a-11"></a>是故名为分得五眼。<a id="a-12"></a>诸根亦然。<a id="a-13"></a>寿是慧命。<a id="a-14"></a>已属意根。<a id="a-15"></a>经云。<a id="a-16"></a>诸根复云寿命。<a id="a-17"></a>故须并说。<a id="a-18"></a>二比下结况。<a id="a-19"></a>此教比佛有于二意。<a id="a-1A"></a>若当教者以因比果分满不同。<a id="a-1B"></a>二比圆教别教始终是菩萨法。<a id="a-1C"></a>望圆始终皆是佛法。<a id="a-1D"></a>故称不具及损减也。<a id="a-1E"></a>二若下圆二。<a id="a-1F"></a>初示相二。<a id="a-1G"></a>初明得意持二。<a id="a-1H"></a>初略示。<a id="a-1I"></a>事持即不伤杀众生身命。<a id="a-1J"></a>此同偏小轮王之戒。<a id="a-1K"></a>但不杀所以与之永异。<a id="a-1L"></a>次文所明理观是也。<a id="a-1M"></a>二又持下广明理持三。<a id="a-1N"></a>初约体明持。<a id="a-1O"></a>此理不杀若其不解性具九界。<a id="a-1P"></a>但云体达诸法即理。<a id="a-1Q"></a>全波是水。<a id="a-1R"></a>犹滥通别未显圆修。<a id="a-1S"></a>故荆溪云。<a id="a-1T"></a>若不谈具乃属别教。<a id="a-1U"></a>故须体达假合之身三惑痴爱。<a id="a-1V"></a>三科实法皆性本具性无差别。<a id="a-1W"></a>故名一相。<a id="a-1X"></a>性非暗缚称为明脱。<a id="a-1Y"></a>既即性具何可毁伤。<a id="a-1Z"></a>痴爱是子假实是果。<a id="a-1a"></a>全体即性。<a id="a-1b"></a>性岂生灭。<a id="a-1c"></a>如斯妙观即障是德。<a id="a-1d"></a>不待转除方是持于理不杀戒。<a id="a-1e"></a>二成下称性得报。<a id="a-1f"></a>初住已上至于妙觉。<a id="a-1g"></a>皆得名为成就智慧居常寂光。<a id="a-1h"></a>此乃分满依正二报也。<a id="a-1i"></a>无生后报但现报。<a id="a-1j"></a>故名常寿湛然无损减也。<a id="a-1k"></a>五眼具足。<a id="a-1l"></a>诸根亦然。<a id="a-1m"></a>离不具也。<a id="a-1n"></a>若论外用六根互通。<a id="a-1o"></a>略举眼耳根自在也。<a id="a-1p"></a>现十界寿或修或短寿自在也。<a id="a-1q"></a>三是下结示因果二。<a id="a-1r"></a>又圆下明得意犯二。<a id="a-1s"></a>初总示二犯。<a id="a-1t"></a>此事理犯若其不解性具违用及杀法门。<a id="a-1u"></a>但以慈愍能现逆相而解释。<a id="a-1v"></a>此岂前三教菩萨之行不能作耶。<a id="a-1w"></a>故普门疏明嗔法门为成就。<a id="a-1x"></a>故常念观音。<a id="a-1y"></a>是知须得性杀之意。<a id="a-1z"></a>慈方无缘。<a id="a-20"></a>故云唯杀唯慈。<a id="a-21"></a>名得意犯。<a id="a-22"></a>二如仙下别示二相二。<a id="a-23"></a>初引人明事杀。<a id="a-24"></a>大经圣行品。<a id="a-25"></a>佛说本生。<a id="a-26"></a>曾为国王。<a id="a-27"></a>名曰仙豫。<a id="a-28"></a>爱念大乘。<a id="a-29"></a>时世无佛。<a id="a-2A"></a>十二年事婆罗门为师。<a id="a-2B"></a>后遂劝彼发菩提心。<a id="a-2C"></a>而婆罗门不信谤法。<a id="a-2D"></a>王乃杀之。<a id="a-2E"></a>而王不堕狱以无杀罪故。<a id="a-2F"></a>至梵行品佛说慈心之果住一子地。<a id="a-2G"></a>迦葉难言。<a id="a-2H"></a>若菩萨住一子地。<a id="a-2I"></a>云何佛昔为王断婆罗门命耶。<a id="a-2J"></a>佛言。<a id="a-2K"></a>我以爱念故断非恶心也。<a id="a-2L"></a>诸婆罗门命终生阿鼻狱。<a id="a-2M"></a>即有三念。<a id="a-2N"></a>一自知从人道来。<a id="a-2O"></a>二知是地狱。<a id="a-2P"></a>三自知谤法为王所杀。<a id="a-2Q"></a>念是事已即信大乘。<a id="a-2R"></a>寻时命终生甘露鼓王世界。<a id="a-2S"></a>于彼寿命十劫。<a id="a-2T"></a>我于住昔乃与是十劫寿命。<a id="a-2U"></a>云何名杀。<a id="a-2V"></a>然须明于得杀法门。<a id="a-2W"></a>令其爱念成无缘慈。<a id="a-2X"></a>方合疏文唯杀唯慈也。<a id="a-2Y"></a>二又作下据经明理杀二。<a id="a-2Z"></a>初正释。<a id="a-2a"></a>前就不断名持不杀。<a id="a-2b"></a>今明有断故云犯杀。<a id="a-2c"></a>圆教自论断与不断二义同时。<a id="a-2d"></a>既明六即。<a id="a-2e"></a>六故有断。<a id="a-2f"></a>即故不断。<a id="a-2g"></a>亦可秖就即之一字明于二义。<a id="a-2h"></a>障体即德。<a id="a-2i"></a>无障可论。<a id="a-2j"></a>斯为断义。<a id="a-2k"></a>障既即德。<a id="a-2l"></a>障何尝断。<a id="a-2m"></a>斯不断义。<a id="a-2n"></a>故烦恼即菩提。<a id="a-2o"></a>生死即涅槃。<a id="a-2p"></a>断与不断妙在其中。<a id="a-2q"></a>诸大乘经说圆顿观有此两门。<a id="a-2r"></a>今就有断名为理杀。<a id="a-2s"></a>故云析荡累着。<a id="a-2t"></a>是业及诸烦恼以为所断。<a id="a-2u"></a>树神谕于修观之人。<a id="a-2v"></a>劫火谕于能断之智。<a id="a-2w"></a>故大论三十云。<a id="a-2x"></a>譬如空泽大树众鸟集宿。<a id="a-2y"></a>一鸽后至住一枝上。<a id="a-2z"></a>其枝即折。<a id="a-30"></a>泽神问其故。<a id="a-31"></a>树神答曰。<a id="a-32"></a>此鸟从我怨家树来。<a id="a-33"></a>食彼尼俱类子。<a id="a-34"></a>或当放粪子堕地者。<a id="a-35"></a>恶树复生为害必大。<a id="a-36"></a>是故宁舍一枝所全者大。<a id="a-37"></a>菩萨亦尔。<a id="a-38"></a>于魔外惑业无如是畏。<a id="a-39"></a>而畏二乘。<a id="a-3A"></a>二乘于菩萨边亦如彼鸟。<a id="a-3B"></a>坏彼大乘心永灭佛乘心。<a id="a-3C"></a>今文但以怨鸟通累着等也。<a id="a-3D"></a>劫火等者。<a id="a-3E"></a>亦大论文。<a id="a-3F"></a>论第二云。<a id="a-3G"></a>二乘虽破三毒气分不尽。<a id="a-3H"></a>如草木薪火烧烟出炭灰不尽火力薄故。<a id="a-3I"></a>佛三毒永尽无余。<a id="a-3J"></a>譬如劫火烧须弥山一切地都尽无烟无灰。<a id="a-3K"></a>今谓佛智即圆智也。<a id="a-3L"></a>断阴入界生死即涅槃也。<a id="a-3M"></a>约即论断名得意犯。<a id="a-3N"></a>理观断破名不持戒。<a id="a-3O"></a>此为诚证。<a id="a-3P"></a>下诸理犯其义皆成。<a id="a-3Q"></a>一切尘劳是如来种。<a id="a-3R"></a>此是性种亦敌对种。<a id="a-3S"></a>惑非性染安名佛种。<a id="a-3T"></a>以知即性修染本虚。<a id="a-3U"></a>本虚名灭。<a id="a-3V"></a>即理杀也。<a id="a-3W"></a>二成下得报。<a id="a-3X"></a>事理二犯既顺性德杀害法门。<a id="a-3Y"></a>故杀法成就乃得法身。<a id="a-3Z"></a>垂应九界示命长短现根缺具。<a id="a-3a"></a>此自在用真因分得极果究竟。<a id="a-3b"></a>二前下结胜。<a id="a-3c"></a>先且斥劣。<a id="a-3d"></a>人天近事藏通浅理别教次第是故隘塞。<a id="a-3e"></a>此等皆非修性不二通达之途。<a id="a-3f"></a>唯圆实戒一摄一切宏广无边。<a id="a-3g"></a>即事而中深远莫测。<a id="a-3h"></a>凡小之径必会逆顺之异。<a id="a-3i"></a>能同十戒之中名毕竟戒。<a id="a-3j"></a>二不下结责。<a id="a-3k"></a>先结该收后责局小。<a id="a-3l"></a>二复次下明不盗戒二。<a id="a-3m"></a>初总明事理持。<a id="a-3n"></a>犯事盗可见。<a id="a-3o"></a>就理论盗。<a id="a-3p"></a>据阿含经。<a id="a-3q"></a>演小成大。<a id="a-3r"></a>人天取有。<a id="a-3s"></a>藏通取空。<a id="a-3t"></a>别取但中。<a id="a-3u"></a>皆他物也。<a id="a-3v"></a>非盗是何。<a id="a-3w"></a>净名云。<a id="a-3x"></a>无取是菩提舍攀缘故。<a id="a-3y"></a>二若下别明偏圆得失二。<a id="a-3z"></a>初偏三。<a id="a-40"></a>初人天二。<a id="a-41"></a>初斥事持成犯。<a id="a-42"></a>人天妄乐为可意也。<a id="a-43"></a>欲成理持乃斥事戒。<a id="a-44"></a>故就所求果报而责有漏之乐。<a id="a-45"></a>犹如粪中有庵罗果有智童子不应求食。<a id="a-46"></a>乐杂见思如世美食。<a id="a-47"></a>杂以毒药食则害命。<a id="a-48"></a>有观智人所不应求。<a id="a-49"></a>设得华报心不甘嗜而生欢乐。<a id="a-4A"></a>云何凡夫为欲持戒。<a id="a-4B"></a>二贫下约经文明报。<a id="a-4C"></a>四姓者。<a id="a-4D"></a>毗舍首陀婆罗门刹利。<a id="a-4E"></a>人中虽谓二贱二贵。<a id="a-4F"></a>既乏圣财。<a id="a-4G"></a>四姓三界俱属贫穷。<a id="a-4H"></a>洄转水也。<a id="a-4I"></a>澓深水也。<a id="a-4J"></a>漏心持戒求可意果正为有流洄澓所困三有流转。<a id="a-4K"></a>故曰有流。<a id="a-4L"></a>非四流中一有漏因果具足三障能障见佛天中天也。<a id="a-4M"></a>亦是障于第一义天。<a id="a-4N"></a>以障隔故义言舍离。<a id="a-4O"></a>此乃事持成于理犯。<a id="a-4P"></a>据经招报贫穷困苦诸天舍离也。<a id="a-4Q"></a>二又二下二乘二。<a id="a-4R"></a>初斥理持成犯二。<a id="a-4S"></a>初约有求斥。<a id="a-4T"></a>智举四谛。<a id="a-4U"></a>境唯在苦。<a id="a-4V"></a>于身等四观苦等四。<a id="a-4W"></a>流厌生死苦忻涅槃乐。<a id="a-4X"></a>在小名持。<a id="a-4Y"></a>于大名盗。<a id="a-4Z"></a>为于涅槃生忻求心。<a id="a-4a"></a>介尔者微弱也。<a id="a-4b"></a>微有心生即堕四性。<a id="a-4c"></a>既有性过乃属生死。<a id="a-4d"></a>无所得中而生得想成不与取。<a id="a-4e"></a>岂非盗耶。<a id="a-4f"></a>二即非下引诸经斥。<a id="a-4g"></a>烦恼为薪智慧为火成涅槃食。<a id="a-4h"></a>不非时证。<a id="a-4i"></a>此斥二乘匆匆取证是非时证。<a id="a-4j"></a>不待法华说于所因。<a id="a-4k"></a>于小涅槃思惟取证。<a id="a-4l"></a>大根不发如焦败种。<a id="a-4m"></a>以见苦果故断除集因。<a id="a-4n"></a>以修道品故造趣灭尽。<a id="a-4o"></a>则非大乘即惑成智无断无修。<a id="a-4p"></a>即生成灭无苦无尽。<a id="a-4q"></a>故云非求法也。<a id="a-4r"></a>中论云。<a id="a-4s"></a>诸佛说空法。<a id="a-4t"></a>为度著有者。<a id="a-4u"></a>若有着空者。<a id="a-4v"></a>诸佛所不度。<a id="a-4w"></a>身长三百下引金翅鸟雏以为喻也。<a id="a-4x"></a>二乘但念空无相无愿三种三昧。<a id="a-4y"></a>如身长三百。<a id="a-4z"></a>无中假二智如无两翅。<a id="a-50"></a>堕三无为坑如鸟堕地。<a id="a-51"></a>若死等苦成罗汉果也。<a id="a-52"></a>若死苦成辟支果也。<a id="a-53"></a>苦等于死名死等苦而实未死也。<a id="a-54"></a>或云。<a id="a-55"></a>二乘方便是死等苦圣位是死苦。<a id="a-56"></a>又学人是死等苦无学是死苦。<a id="a-57"></a>三无为者。<a id="a-58"></a>一择灭。<a id="a-59"></a>二非择灭。<a id="a-5A"></a>三虚空。<a id="a-5B"></a>通举言三。<a id="a-5C"></a>二乘所证。<a id="a-5D"></a>盖择灭也。<a id="a-5E"></a>然此谕本出大品而大论释之。<a id="a-5F"></a>谓金翅身长三百由旬。<a id="a-5G"></a>能从一须弥至一须弥。<a id="a-5H"></a>是鸟初出两翅未成。<a id="a-5I"></a>意欲飞去堕阎浮提。<a id="a-5J"></a>受若死若死等苦。<a id="a-5K"></a>中道生悔我欲还天不能自举。<a id="a-5L"></a>本谕菩萨堕二乘地。<a id="a-5M"></a>今借谕二乘耳。<a id="a-5N"></a>二法下引经明盗报。<a id="a-5O"></a>不得大乘法食为饥饿。<a id="a-5P"></a>无大力用为羸。<a id="a-5Q"></a>无太功德为瘦有无善上起见思如疮癣。<a id="a-5R"></a>不见三身一体之佛。<a id="a-5S"></a>不闻圆顿之法。<a id="a-5T"></a>不入三贤十圣众数。<a id="a-5U"></a>三若下菩萨二。<a id="a-5V"></a>初斥次第成犯。<a id="a-5W"></a>行学道三对戒定慧。<a id="a-5X"></a>言次第者。<a id="a-5Y"></a>此三皆随空假中转。<a id="a-5Z"></a>三谛纵故从浅至深。<a id="a-5a"></a>是故逐一而论取舍。<a id="a-5b"></a>生死为来。<a id="a-5c"></a>空中为去。<a id="a-5d"></a>本沦生死已名为来。<a id="a-5e"></a>去已载来建立生死。<a id="a-5f"></a>故成两来。<a id="a-5g"></a>破有出界已名为去。<a id="a-5h"></a>舍边趣中名为更去。<a id="a-5i"></a>故成两去。<a id="a-5j"></a>如此来去岂非屈辱。<a id="a-5k"></a>谛观不殊离二取相。<a id="a-5l"></a>今既别修以观缘谛。<a id="a-5m"></a>名不与取。<a id="a-5n"></a>二取已下据经明盗报。<a id="a-5o"></a>取舍既数即此名为贫穷困苦盗业之报。<a id="a-5p"></a>以别圆教诠变易报不就改生。<a id="a-5q"></a>念动是业。<a id="a-5r"></a>迁变是苦。<a id="a-5s"></a>故起信论云。<a id="a-5t"></a>动即有苦果不离因。<a id="a-5u"></a>不能初心顿绝思议。<a id="a-5v"></a>故使义天虽近而远即舍离也。<a id="a-5w"></a>二圆二。<a id="a-5x"></a>初示相二。<a id="a-5y"></a>初明得意持二。<a id="a-5z"></a>初赞理持相。<a id="a-60"></a>唯有圆观乃能究竟离不与取。<a id="a-61"></a>绝取之观谓五不受。<a id="a-62"></a>即不受四边及不受不受。<a id="a-63"></a>此五不受若其不以妙理甄之。<a id="a-64"></a>恐滥偏教。<a id="a-65"></a>是故先云圆人观诸法实相。<a id="a-66"></a>诸法不出佛及众生依报正报。<a id="a-67"></a>此乃逆顺二修之法。<a id="a-68"></a>全修即性一一无非中道实相。<a id="a-69"></a>中实之相非待对相。<a id="a-6A"></a>圆人观此故无四受。<a id="a-6B"></a>不独境绝四句之待。<a id="a-6C"></a>亦绝境观能所之待。<a id="a-6D"></a>故不受之观亦不受也。<a id="a-6E"></a>既于初心即依中实修五不受。<a id="a-6F"></a>则唯属圆也。<a id="a-6G"></a>五不受故名为不取。<a id="a-6H"></a>是大菩提。<a id="a-6I"></a>能障一切有缘之愿。<a id="a-6J"></a>法法皆中。<a id="a-6K"></a>高外无下下外无高。<a id="a-6L"></a>何法可取何法可舍。<a id="a-6M"></a>二如是下约经明报。<a id="a-6N"></a>即以理富显不贫穷。<a id="a-6O"></a>富故不取宁有困苦。<a id="a-6P"></a>以不取故思议即绝。<a id="a-6Q"></a>第一义天不相违背。<a id="a-6R"></a>乃应经文诸天不离。<a id="a-6S"></a>二圆人下明得意犯。<a id="a-6T"></a>盗法门者。<a id="a-6U"></a>所谓性恶。<a id="a-6V"></a>佛所师故名之为法。<a id="a-6W"></a>智由兹入故名为门。<a id="a-6X"></a>圆人得门逆顺自在。<a id="a-6Y"></a>能作理盗亦作事盗。<a id="a-6Z"></a>今文略事。<a id="a-6a"></a>例杀例淫合有其相。<a id="a-6b"></a>若理盗义文出鸯掘。<a id="a-6c"></a>彼经偈云。<a id="a-6d"></a>不与者菩提。<a id="a-6e"></a>无有授与者。<a id="a-6f"></a>不与而自取。<a id="a-6g"></a>故我不与取。<a id="a-6h"></a>此意乃明究竟不取。<a id="a-6i"></a>是究竟取此取得名如海吞流。<a id="a-6j"></a>四重担者。<a id="a-6k"></a>鸯掘经云。<a id="a-6l"></a>譬如大地荷负重担。<a id="a-6m"></a>一者大水。<a id="a-6n"></a>二者大山。<a id="a-6o"></a>三者草木。<a id="a-6p"></a>四者众生。<a id="a-6q"></a>菩萨亦尔。<a id="a-6r"></a>正法住世余八十年。<a id="a-6s"></a>为一切众生说如来藏是名初担。<a id="a-6t"></a>重于大山。<a id="a-6u"></a>恶人毁骂闻悉能忍。<a id="a-6v"></a>是第二担。<a id="a-6w"></a>重于大水。<a id="a-6x"></a>无缘得为国王大臣说如来藏。<a id="a-6y"></a>唯为下劣堪忍演说。<a id="a-6z"></a>是第三担。<a id="a-70"></a>重于众生穷守边地恶处丰乐之处不得止住。<a id="a-71"></a>是第四担。<a id="a-72"></a>重于草木。<a id="a-73"></a>彼经四担谕于四事。<a id="a-74"></a>观今文意似喻四弘。<a id="a-75"></a>二前下结胜。<a id="a-76"></a>浅而且塞者且兼也。<a id="a-77"></a>三不淫戒二。<a id="a-78"></a>初示事理持犯。<a id="a-79"></a>示事理者。<a id="a-7A"></a>意在兼持。<a id="a-7B"></a>以事扶理以理导事。<a id="a-7C"></a>既居末代功在事持。<a id="a-7D"></a>乃是涅槃扶律之意。<a id="a-7E"></a>理持论于染不染者。<a id="a-7F"></a>心观他境名为染法。<a id="a-7G"></a>既境为观方名不染。<a id="a-7H"></a>言种种者。<a id="a-7I"></a>事随理观小大偏圆具如下辨。<a id="a-7J"></a>二若关下明偏圆得失二。<a id="a-7K"></a>初偏三。<a id="a-7L"></a>初人天二。<a id="a-7M"></a>初人持心未淳如猴着锁。<a id="a-7N"></a>擎一油钵者。<a id="a-7O"></a>大经譬如大众满二十五里。<a id="a-7P"></a>王敕一臣擎一油钵经由中过勿令倾覆。<a id="a-7Q"></a>若弃一滴当断汝命。<a id="a-7R"></a>复遣一人拔刀随之。<a id="a-7S"></a>臣受王敕尽心持行。<a id="a-7T"></a>虽见五欲心不贪着。<a id="a-7U"></a>彼经以二十五谕二十五有。<a id="a-7V"></a>拔刀谕无常。<a id="a-7W"></a>今文谕凡夫持戒。<a id="a-7X"></a>拔刀可谕三涂罪也。<a id="a-7Y"></a>割舍现粗求未来细。<a id="a-7Z"></a>如以贱易贵也。<a id="a-7a"></a>二若为下天二。<a id="a-7b"></a>初六欲。<a id="a-7c"></a>文举帝释意遍六天。<a id="a-7d"></a>二若断下八地。<a id="a-7e"></a>以数息法摄五欲心。<a id="a-7f"></a>意生四禅受枝林乐。<a id="a-7g"></a>极至有顶如冰鱼等。<a id="a-7h"></a>岂知长寿八难中一。<a id="a-7i"></a>摄在味禅非不染欲。<a id="a-7j"></a>二若憎下二乘二。<a id="a-7k"></a>初于小名持。<a id="a-7l"></a>知苦断集如怨如蛇。<a id="a-7m"></a>修道证灭如亲如宝。<a id="a-7n"></a>但自调故直去。<a id="a-7o"></a>无悲济故不回。<a id="a-7p"></a>四方四维谓八方风。<a id="a-7q"></a>谕于人天四违四顺。<a id="a-7r"></a>谓利衰毁誉称讥苦乐也。<a id="a-7s"></a>须弥谕二乘心也。<a id="a-7t"></a>二若闻下于大名犯。<a id="a-7u"></a>随岚此云迅猛。<a id="a-7v"></a>坏劫中此风起时能破须弥。<a id="a-7w"></a>以界外二土五尘能动二乘也。<a id="a-7x"></a>大论中迦葉闻甄迦罗琴不能自安。<a id="a-7y"></a>即云。<a id="a-7z"></a>八方风不能动须弥。<a id="a-80"></a>随岚风至破如腐草。<a id="a-81"></a>三界五欲我已断竟。<a id="a-82"></a>不能动心。<a id="a-83"></a>此是菩萨净妙五欲。<a id="a-84"></a>吾于此事不能自安。<a id="a-85"></a>三菩萨。<a id="a-86"></a>此别菩萨望圆成犯。<a id="a-87"></a>缘但中道而生顺爱。<a id="a-88"></a>若入十行退不取小不进求圆。<a id="a-89"></a>如堕山顶故名顶堕。<a id="a-8A"></a>旃陀罗者。<a id="a-8B"></a>此云严帜。<a id="a-8C"></a>乃是西土屠杀之辈。<a id="a-8D"></a>以恶业自严。<a id="a-8E"></a>行时摇铪持竹以为标帜。<a id="a-8F"></a>故以为名。<a id="a-8G"></a>今斥但中解者。<a id="a-8H"></a>于圆菩萨。<a id="a-8I"></a>犹如人中屠脍恶类也。<a id="a-8J"></a>既无即中二观方便。<a id="a-8K"></a>乃被教道中慧所缚。<a id="a-8L"></a>既与无明怨仇其住。<a id="a-8M"></a>何能胜之。<a id="a-8N"></a>别修之慧无无作利。<a id="a-8O"></a>望毕竟净是染欲法。<a id="a-8P"></a>凡斥别教多是住行及十信人。<a id="a-8Q"></a>以回向位能圆修故。<a id="a-8R"></a>二圆二。<a id="a-8S"></a>初示相二。<a id="a-8T"></a>初明得意持二。<a id="a-8U"></a>初约义示三。<a id="a-8V"></a>初示能净谛观。<a id="a-8W"></a>一心者。<a id="a-8X"></a>见思心也。<a id="a-8Y"></a>观此染心即是净性。<a id="a-8Z"></a>性非浅狭极三谛源。<a id="a-8a"></a>全谛发观即空假中。<a id="a-8b"></a>即空故不染于染。<a id="a-8c"></a>即假故不染于净。<a id="a-8d"></a>即双遮故不染二边。<a id="a-8e"></a>即双照故不染中道。<a id="a-8f"></a>三谛三观秖一刹那。<a id="a-8g"></a>能所不殊中边俱净。<a id="a-8h"></a>二即空故下示所净爱见上之谛观俱为能净。<a id="a-8i"></a>今明见爱方是所净。<a id="a-8j"></a>须知所净该于通别。<a id="a-8k"></a>佛菩提等是顺道爱。<a id="a-8l"></a>深观即中其爱自泯。<a id="a-8m"></a>三三下示三谛名净。<a id="a-8n"></a>净是空义。<a id="a-8o"></a>毕竟空者。<a id="a-8p"></a>须空三谛。<a id="a-8q"></a>以验能空不少三观。<a id="a-8r"></a>能空亦空故是净亦净。<a id="a-8s"></a>于通不塞也。<a id="a-8t"></a>二经下引经证二。<a id="a-8u"></a>初引经文。<a id="a-8v"></a>二圆下会经意经就位论持唯在果。<a id="a-8w"></a>今约圆观初心即能顿持佛戒。<a id="a-8x"></a>以观实相因果无殊。<a id="a-8y"></a>若不尔者。<a id="a-8z"></a>云何能以如来庄严而自庄严。<a id="a-90"></a>二圆下明得意犯二。<a id="a-91"></a>初引诸经事。<a id="a-92"></a>既得本性染爱法门。<a id="a-93"></a>故能行于事染之行。<a id="a-94"></a>亦能示于理染之观。<a id="a-95"></a>染观可例取菩提义。<a id="a-96"></a>故今略之。<a id="a-97"></a>但依华严出事染相。<a id="a-98"></a>行不污戒者。<a id="a-99"></a>菩萨名也。<a id="a-9A"></a>先以欲钩牵者。<a id="a-9B"></a>爱欲如钩能牵于人。<a id="a-9C"></a>然后令彼达欲法界。<a id="a-9D"></a>名入佛道。<a id="a-9E"></a>二斯乃下明用犯意。<a id="a-9F"></a>指上三人久住性染无染法门能现修染。<a id="a-9G"></a>故得名为非欲之欲。<a id="a-9H"></a>而令众生即欲悟性。<a id="a-9I"></a>故得名为以欲止欲。<a id="a-9J"></a>谕以屑者。<a id="a-9K"></a>字应作榍。<a id="a-9L"></a>又作楔同。<a id="a-9M"></a>说文云。<a id="a-9N"></a>楔櫼也。<a id="a-9O"></a>櫼子林切。<a id="a-9P"></a>出前櫼者。<a id="a-9Q"></a>必假后櫼。<a id="a-9R"></a>故云以楔出楔也。<a id="a-9S"></a>将声止声者。<a id="a-9T"></a>大论第七云。<a id="a-9U"></a>譬如执事比丘举手唱言众皆寂静。<a id="a-9V"></a>是为以声遮声非求声也。<a id="a-9W"></a>二前下结胜。<a id="a-9X"></a>四复次下明不妄语戒二。<a id="a-9Y"></a>初示事理。<a id="a-9Z"></a>问事中妄语重者。<a id="a-9a"></a>乃是未得圣法言知言见。<a id="a-9b"></a>今法门解于未证得谓已证得。<a id="a-9c"></a>与事何别。<a id="a-9d"></a>答盖第四戒自知未得上人之法。<a id="a-9e"></a>诳他言得。<a id="a-9f"></a>故此妄语除增上慢。<a id="a-9g"></a>若理妄语内心实谓已得已证。<a id="a-9h"></a>此心增上而慢于他。<a id="a-9i"></a>是增上慢。<a id="a-9j"></a>故法华云。<a id="a-9k"></a>比丘比丘尼自谓究竟。<a id="a-9l"></a>便不志求无上菩提。<a id="a-9m"></a>当知此是增上慢人。<a id="a-9n"></a>今未解圆理于人天三教各自谓实。<a id="a-9o"></a>名为妄语亦是上慢。<a id="a-9p"></a>二诸下明偏圆二。<a id="a-9q"></a>初偏三。<a id="a-9r"></a>初人天二。<a id="a-9s"></a>初人二。<a id="a-9t"></a>初妄语相二。<a id="a-9u"></a>初爱。<a id="a-9v"></a>下苦者。<a id="a-9w"></a>轻苦也。<a id="a-9x"></a>三涂苦重人间苦轻。<a id="a-9y"></a>凡夫不觉计之为乐。<a id="a-9z"></a>以苦为乐故曰横生乐想也。<a id="a-A0"></a>犹如世人罪合当死。<a id="a-A1"></a>而以千罚放命。<a id="a-A2"></a>罚实是苦。<a id="a-A3"></a>以得全命罚罚之下皆生乐想。<a id="a-A4"></a>又如病者恐死加之针灸。<a id="a-A5"></a>针灸实苦。<a id="a-A6"></a>言除病故皆生乐想。<a id="a-A7"></a>八苦交煎妄谓为乐。<a id="a-A8"></a>事亦如是。<a id="a-A9"></a>二竖下见。<a id="a-AA"></a>广如大经。<a id="a-AB"></a>凡夫外道慢心自高。<a id="a-AC"></a>谕之竖幢。<a id="a-AD"></a>口宣慢言。<a id="a-AE"></a>谕之打鼓。<a id="a-AF"></a>于五阴上各起四见。<a id="a-AG"></a>文中略示色阴。<a id="a-AH"></a>余之四阴可以例作。<a id="a-AI"></a>次句应云离色是我。<a id="a-AJ"></a>今云我即是色者。<a id="a-AK"></a>文之误也。<a id="a-AL"></a>色中。<a id="a-AM"></a>有我即色大我小也。<a id="a-AN"></a>我中有色即我大色小也。<a id="a-AO"></a>起六十二者。<a id="a-AP"></a>五阴各起四见共成二十。<a id="a-AQ"></a>历三世成六十。<a id="a-AR"></a>而其所计不出断常二见。<a id="a-AS"></a>故有六十二也。<a id="a-AT"></a>所说无实其犹谐谑。<a id="a-AU"></a>故云戏论。<a id="a-AV"></a>由斯戏论不见真空故破慧眼。<a id="a-AW"></a>二备口下。<a id="a-AX"></a>结示口过。<a id="a-AY"></a>见是妄情须生转计即两舌也。<a id="a-AZ"></a>宣邪恶理即恶口也。<a id="a-Aa"></a>巧饰邪言即绮语也。<a id="a-Ab"></a>诸见本邪。<a id="a-Ac"></a>以邪为正而诳于人。<a id="a-Ad"></a>故标妄语。<a id="a-Ae"></a>其实备四。<a id="a-Af"></a>二三十下天。<a id="a-Ag"></a>大经婴儿行品云。<a id="a-Ah"></a>如彼婴儿啼哭之时。<a id="a-Ai"></a>父母即以杨树黄叶而语之言。<a id="a-Aj"></a>莫啼莫啼。<a id="a-Ak"></a>我与汝金。<a id="a-Al"></a>婴儿见已生真金想。<a id="a-Am"></a>便止不啼。<a id="a-An"></a>然此杨叶实非金也。<a id="a-Ao"></a>木牛木马木男木女。<a id="a-Ap"></a>婴儿见已亦复生于男女等想。<a id="a-Aq"></a>即止不啼。<a id="a-Ar"></a>如来亦尔。<a id="a-As"></a>众生造恶为说三十三天常乐我净端正自恣。<a id="a-At"></a>于妙宫殿受五欲乐。<a id="a-Au"></a>众生闻已心生贪乐。<a id="a-Av"></a>止不作恶勤作善业。<a id="a-Aw"></a>三十三天实是生死无常乐我净。<a id="a-Ax"></a>为度众生方便说有。<a id="a-Ay"></a>章安释云。<a id="a-Az"></a>此合天上四德。<a id="a-B0"></a>杨叶谕妄。<a id="a-B1"></a>净色鲜明故。<a id="a-B2"></a>杨树谕妄。<a id="a-B3"></a>常体柔软故。<a id="a-B4"></a>木牛木马谕妄。<a id="a-B5"></a>乐可戏故。<a id="a-B6"></a>木男木女谕妄。<a id="a-B7"></a>我似人故。<a id="a-B8"></a>非想细烦恼者。<a id="a-B9"></a>彼有十种细心数法。<a id="a-BA"></a>一受。<a id="a-BB"></a>谓识受。<a id="a-BC"></a>二想谓识想三行。<a id="a-BD"></a>谓法行。<a id="a-BE"></a>四触。<a id="a-BF"></a>谓意触。<a id="a-BG"></a>五思。<a id="a-BH"></a>谓法思。<a id="a-BI"></a>六欲。<a id="a-BJ"></a>谓欲入出定。<a id="a-BK"></a>七解脱。<a id="a-BL"></a>谓行法解。<a id="a-BM"></a>八念。<a id="a-BN"></a>谓念于三昧。<a id="a-BO"></a>九定。<a id="a-BP"></a>谓心如法住。<a id="a-BQ"></a>十慧。<a id="a-BR"></a>谓慧根慧力。<a id="a-BS"></a>二二乘二。<a id="a-BT"></a>初出行相。<a id="a-BU"></a>竞执瓦砾者。<a id="a-BV"></a>用大经春池失珠谕也。<a id="a-BW"></a>春池譬众生尘欲耽湎之境。<a id="a-BX"></a>失珠譬圆解潜昏。<a id="a-BY"></a>信小乘教如入水。<a id="a-BZ"></a>修观如求珠。<a id="a-Ba"></a>但见偏真谓为究竟。<a id="a-Bb"></a>如得瓦砾便谓真珠。<a id="a-Bc"></a>生灭度安隐之想。<a id="a-Bd"></a>犹如欢喜持出也。<a id="a-Be"></a>生实未尽者。<a id="a-Bf"></a>犹受变易故。<a id="a-Bg"></a>所作未办者。<a id="a-Bh"></a>佛道未修故。<a id="a-Bi"></a>离毒说脱乃一小脱。<a id="a-Bj"></a>即毒明脱名一切脱大涅槃也。<a id="a-Bk"></a>佛为上慢执着三毒便为解脱。<a id="a-Bl"></a>是故说离。<a id="a-Bm"></a>声闻住此谓究竟脱。<a id="a-Bn"></a>其实未得一切解脱。<a id="a-Bo"></a>此以净名对法华文出妄语相也。<a id="a-Bp"></a>二未得下结成妄语。<a id="a-Bq"></a>三佛下菩萨二。<a id="a-Br"></a>初示其行相。<a id="a-Bs"></a>佛说四门意诠一实。<a id="a-Bt"></a>别人根钝各执一门彼此隔碍。<a id="a-Bu"></a>二夫下结为妄语。<a id="a-Bv"></a>诸法实相离言说相离心缘相。<a id="a-Bw"></a>以法法体遍多少性融。<a id="a-Bx"></a>岂可定以空有等言一二等数。<a id="a-By"></a>此教言思既乖实理非妄是何。<a id="a-Bz"></a>二圆二。<a id="a-C0"></a>初示相二。<a id="a-C1"></a>初明得意持二。<a id="a-C2"></a>初总标心口。<a id="a-C3"></a>圆人根利闻空有等皆知性具。<a id="a-C4"></a>性具四门岂有隔碍。<a id="a-C5"></a>一门具三。<a id="a-C6"></a>三门皆尔。<a id="a-C7"></a>称性而观。<a id="a-C8"></a>称性而说。<a id="a-C9"></a>既皆称性。<a id="a-CA"></a>性绝言思。<a id="a-CB"></a>故观即无观说即无说。<a id="a-CC"></a>是故观说皆云如实。<a id="a-CD"></a>二如下别释心口二。<a id="a-CE"></a>初明心离诸相而观。<a id="a-CF"></a>所非内外。<a id="a-CG"></a>或约自他或约根尘。<a id="a-CH"></a>或约心法或约法性对于无明。<a id="a-CI"></a>此等内外双亦双非皆成四相。<a id="a-CJ"></a>妙观得脱皆离此四。<a id="a-CK"></a>亦不以无四相观而得解脱。<a id="a-CL"></a>性空非四相空非无。<a id="a-CM"></a>此之二空名滥通教。<a id="a-CN"></a>须就圆理拣彼遍空。<a id="a-CO"></a>圆理者何。<a id="a-CP"></a>谓诸四相不出本觉。<a id="a-CQ"></a>全本为始即境是观。<a id="a-CR"></a>岂更偏着四种之性及无四之相。<a id="a-CS"></a>非此二空下名解脱。<a id="a-CT"></a>二如实下口称四实而说二。<a id="a-CU"></a>初约法示。<a id="a-CV"></a>实等四句亦乃不出本觉之性。<a id="a-CW"></a>以此觉性真空毕竟故名为实。<a id="a-CX"></a>具足缘起故名不实。<a id="a-CY"></a>二不相碍故成双亦。<a id="a-CZ"></a>二无二相故即双非。<a id="a-Ca"></a>觉性无偏四皆全分。<a id="a-Cb"></a>实摄三句乃一实一切实。<a id="a-Cc"></a>不实摄三。<a id="a-Cd"></a>余二亦尔。<a id="a-Ce"></a>是故四句皆云一切。<a id="a-Cf"></a>其圆解者虽谈一句一外无余。<a id="a-Cg"></a>何有一言不称本觉真实之性。<a id="a-Ch"></a>是故四句皆得名为如实说也。<a id="a-Ci"></a>二经下引经证初心圆说与果无殊。<a id="a-Cj"></a>故引法华本佛。<a id="a-Ck"></a>作证。<a id="a-Cl"></a>佛施权迹及开实本。<a id="a-Cm"></a>皆称真如。<a id="a-Cn"></a>有何一句而非实耶。<a id="a-Co"></a>似位妙音仿佛同佛口密之相。<a id="a-Cp"></a>开小成大能以佛声如实而说。<a id="a-Cq"></a>令诸众生闻皆入实。<a id="a-Cr"></a>二圆下明得意犯二。<a id="a-Cs"></a>初约果人示。<a id="a-Ct"></a>虽就果示意显始行故云圆人。<a id="a-Cu"></a>妄语法门者。<a id="a-Cv"></a>乃是性德权巧妙门也。<a id="a-Cw"></a>称妄语者。<a id="a-Cx"></a>无而说有也。<a id="a-Cy"></a>谓十界冥合本是一乘。<a id="a-Cz"></a>无有三乘差别之相。<a id="a-D0"></a>佛为机故分别说三。<a id="a-D1"></a>令诸众生各为究竟。<a id="a-D2"></a>自求趣证速出生死。<a id="a-D3"></a>如无三车说有三车。<a id="a-D4"></a>令诸乐着嬉戏之子争出火宅。<a id="a-D5"></a>天无常乐说有常乐。<a id="a-D6"></a>如以黄叶止彼啼儿。<a id="a-D7"></a>此皆巧用妄语法门而为利益也。<a id="a-D8"></a>二经下引经证。<a id="a-D9"></a>诸法无行经中。<a id="a-DA"></a>文殊说不动相法门已。<a id="a-DB"></a>空中万天子赞言。<a id="a-DC"></a>世尊。<a id="a-DD"></a>文殊名为无碍尸利不二尸利等。<a id="a-DE"></a>文殊语天子言。<a id="a-DF"></a>止止。<a id="a-DG"></a>天子。<a id="a-DH"></a>汝等勿取相分别。<a id="a-DI"></a>我不见诸法是上中下。<a id="a-DJ"></a>我是贪欲尸利等。<a id="a-DK"></a>具如今疏。<a id="a-DL"></a>天子唯以性善法门而赞文殊。<a id="a-DM"></a>且别教但中岂非性善。<a id="a-DN"></a>须断九界然后证得。<a id="a-DO"></a>斯乃于法见上中下。<a id="a-DP"></a>文殊欲显圆顿之理。<a id="a-DQ"></a>具足善恶无非法界。<a id="a-DR"></a>特以三毒而自立称。<a id="a-DS"></a>然三毒等虽俱性具不异而异。<a id="a-DT"></a>是即实之权。<a id="a-DU"></a>皆是秘妙方便之法。<a id="a-DV"></a>故一一句望实言非成妄语义。<a id="a-DW"></a>虽是妄语而皆是性本具法门。<a id="a-DX"></a>今宗讲者才闻权假便谓非性。<a id="a-DY"></a>吾知其人未生圆解。<a id="a-DZ"></a>二将下明犯意。<a id="a-Da"></a>同于前文以楔出楔也。<a id="a-Db"></a>二前下结胜。<a id="a-Dc"></a>五复次下明不饮酒戒二。<a id="a-Dd"></a>初示事理。<a id="a-De"></a>二夫下明偏圆二。<a id="a-Df"></a>初偏三。<a id="a-Dg"></a>初人天二。<a id="a-Dh"></a>初人中事酒二。<a id="a-Di"></a>初据教明过。<a id="a-Dj"></a>三十六失出沙弥戒经。<a id="a-Dk"></a>大论唯三十五失。<a id="a-Dl"></a>结为颂曰。</p>
  <p id="aDm">财虚招病诤(三)　　裸露丑名彰(二)</p>
  <p id="aDn">无智得者失(二)　　说匿废事业(二)</p>
  <p id="aDo">醒愁身少力(二)　　色坏慢父母(二)</p>
  <p id="aDp">沙门婆罗门(二)　　及伯叔尊长(二)</p>
  <p id="aDq">不敬佛法僧(三)　　党恶远贤善(二)</p>
  <p id="aDr">破戒无惭愧(二)　　不守情纵色(二)</p>
  <p id="aDs">人憎亲属弃(二)　　行恶舍善法(二)</p>
  <p id="aDt">智人所不信(一)　　远涅槃狂痴(二)</p>
  <p id="aDu">命终堕恶道(一)　　若得人常騃(一)</p>
  <p id="aDv">酒失三十五　　大论之所明</p>
  <p id="aDw">五百世无手者。<a id="a-Dx"></a>梵网经云。<a id="a-Dy"></a>若佛子若自身手过酒器与人饮酒者。<a id="a-Dz"></a>五百世无手。<a id="a-E0"></a>何况自饮。<a id="a-E1"></a>伏匿皆隐也。<a id="a-E2"></a>自说私隐故云发出也。<a id="a-E3"></a>二过下斥人好尚。<a id="a-E4"></a>引满者。<a id="a-E5"></a>晋左思蜀都赋云。<a id="a-E6"></a>合樽促席。<a id="a-E7"></a>引满相罚。<a id="a-E8"></a>乐饮今夕。<a id="a-E9"></a>一醉累月。<a id="a-EA"></a>注云。<a id="a-EB"></a>酒将阑故合并其樽促近其席。<a id="a-EC"></a>引持也。<a id="a-ED"></a>持满以相罚。<a id="a-EE"></a>酒厚乐极故醉累月。<a id="a-EF"></a>三国志。<a id="a-EG"></a>魏尚书郎徐邈私饮至沉醉。<a id="a-EH"></a>时科禁酒。<a id="a-EI"></a>校尉赵达问以曹事。<a id="a-EJ"></a>邈曰。<a id="a-EK"></a>中圣人。<a id="a-EL"></a>达白之太祖。<a id="a-EM"></a>太祖甚怒度辽将军鲜于辅进曰。<a id="a-EN"></a>醉客谓酒。<a id="a-EO"></a>清者为圣人。<a id="a-EP"></a>浊者为贤人。<a id="a-EQ"></a>邈性修慎偶醉言耳。<a id="a-ER"></a>竟免刑。<a id="a-ES"></a>晋毕卓为吏部郎。<a id="a-ET"></a>比舍酿酒熟卓醉后夜而瓮下盗饮之。<a id="a-EU"></a>掌酒者缚之。<a id="a-EV"></a>明旦乃毕吏部也。<a id="a-EW"></a>自署为酒徒者。<a id="a-EX"></a>以酒徒自号也。<a id="a-EY"></a>如唐元结自号酒徒。<a id="a-EZ"></a>皮日休自号醉士之类也。<a id="a-Ea"></a>三国志。<a id="a-Eb"></a>吴太中大夫郑泉字文渊。<a id="a-Ec"></a>陈郡人。<a id="a-Ed"></a>博学有奇志。<a id="a-Ee"></a>性嗜酒。<a id="a-Ef"></a>临卒谓同类曰。<a id="a-Eg"></a>必葬我于陶家侧。<a id="a-Eh"></a>庶百年后化成土。<a id="a-Ei"></a>卒见取为酒壶。<a id="a-Ej"></a>竹帛载之者。<a id="a-Ek"></a>谓史志皆书其事也。<a id="a-El"></a>古皆记言事于竹简缯帛。<a id="a-Em"></a>以未有纸也。<a id="a-En"></a>后代称其故实。<a id="a-Eo"></a>故谓史籍为竹帛也。<a id="a-Ep"></a>古今歌之者。<a id="a-Eq"></a>古今之人不斥其失。<a id="a-Er"></a>往往为歌诗以称美之也。<a id="a-Es"></a>不应作而作者。<a id="a-Et"></a>引满中圣。<a id="a-Eu"></a>酒徒酒壶之事。<a id="a-Ev"></a>皆耽湎荒恣其失大矣。<a id="a-Ew"></a>尚书酒诰诫之甚明。<a id="a-Ex"></a>而四贤反为之。<a id="a-Ey"></a>是君子所不应作之事而作之也。<a id="a-Ez"></a>不应歌而歌者。<a id="a-F0"></a>古今之贤当贬其失。<a id="a-F1"></a>而反作歌诗以美之也。<a id="a-F2"></a>若作若歌非酒之过失而是何耶。<a id="a-F3"></a>二释下三界惑酒二。<a id="a-F4"></a>初别示二。<a id="a-F5"></a>初引论明见醉。<a id="a-F6"></a>释论第八文也。<a id="a-F7"></a>王即南天竺王也。<a id="a-F8"></a>侜张。<a id="a-F9"></a>尔雅云。<a id="a-FA"></a>侜张狂也。<a id="a-FB"></a>侜字张由切。<a id="a-FC"></a>二又下约谕明爱醉。<a id="a-FD"></a>二三下总结。<a id="a-FE"></a>二二乘二。<a id="a-FF"></a>初断通从别以明能醉。<a id="a-FG"></a>九十八使者。<a id="a-FH"></a>见惑有八十八。<a id="a-FI"></a>思惑有十也。<a id="a-FJ"></a>四住者。<a id="a-FK"></a>三界见合为见住地。<a id="a-FL"></a>三界思分为三住地。<a id="a-FM"></a>无明未吐者。<a id="a-FN"></a>以酒谕惑也。<a id="a-FO"></a>半疟人者。<a id="a-FP"></a>四住已除无明尚在。<a id="a-FQ"></a>半安半病其犹疟疾。<a id="a-FR"></a>此亦大经中谕。<a id="a-FS"></a>二兼凡斥小以明所迷。<a id="a-FT"></a>引醉归之者。<a id="a-FU"></a>谓佛引醉谕归还二乘也。<a id="a-FV"></a>按哀叹品中。<a id="a-FW"></a>诸比丘说醉谕以谕凡夫流转无常见常如醉。<a id="a-FX"></a>小乘修无常想故如醒。<a id="a-FY"></a>佛即引醉谕于二乘。<a id="a-FZ"></a>谓于真常而见无常是醉义也。<a id="a-Fa"></a>故云。<a id="a-Fb"></a>引醉归之文。<a id="a-Fc"></a>人合作文。<a id="a-Fd"></a>世间下文辞从省。<a id="a-Fe"></a>四倒四德各举其二。<a id="a-Ff"></a>影互相显三菩萨二。<a id="a-Fg"></a>初约教道观中皆名不了三。<a id="a-Fh"></a>初法。<a id="a-Fi"></a>别教至极但破无明一十二品。<a id="a-Fj"></a>故于佛性见不了了。<a id="a-Fk"></a>又从初心不知五住即是法界不名佛法。<a id="a-Fl"></a>是菩萨行。<a id="a-Fm"></a>故于佛性见不了了。<a id="a-Fn"></a>二如下谕。<a id="a-Fo"></a>凡举五事悉谕见性不得了了。<a id="a-Fp"></a>舶者大船也。<a id="a-Fq"></a>谕出大经。<a id="a-Fr"></a>然彼十谕并谕于圆。<a id="a-Fs"></a>以分拣极故云见不了了。<a id="a-Ft"></a>今谕别者有二意。<a id="a-Fu"></a>一者别教极果秪齐圆教第二行。<a id="a-Fv"></a>故见不了了。<a id="a-Fw"></a>二者二教理同得意其德失意但中。<a id="a-Fx"></a>今就失意故以谕别。<a id="a-Fy"></a>如来藏经十谕亦尔。<a id="a-Fz"></a>止观在别十六观疏而显于圆。<a id="a-G0"></a>三如下合。<a id="a-G1"></a>二故下明自圆解外皆名邪见。<a id="a-G2"></a>未得圆中正见故也。<a id="a-G3"></a>二圆二。<a id="a-G4"></a>初示相二。<a id="a-G5"></a>初明示行相二。<a id="a-G6"></a>初得意持二。<a id="a-G7"></a>初称性观故得名醒悟此段文意乃将果德顿为始行。<a id="a-G8"></a>苟不了知第六识心是性恶者。<a id="a-G9"></a>何能初心修如来行即观秘藏。<a id="a-GA"></a>肉眼即佛永不改观。<a id="a-GB"></a>而见牟尼与妙德等。<a id="a-GC"></a>荆溪的示须闻性恶方修性行。<a id="a-GD"></a>不可欺也。<a id="a-GE"></a>二是下以圆伏故名除酒法。<a id="a-GF"></a>五住正习同居一念。<a id="a-GG"></a>即惑为观观外无境。<a id="a-GH"></a>如翻大地草木宁存。<a id="a-GI"></a>亦如日光不与暗共。<a id="a-GJ"></a>有何酒法而不除耶。<a id="a-GK"></a>此人事戒轻重等持。<a id="a-GL"></a>与上理戒念念兼行。<a id="a-GM"></a>方名究竟。<a id="a-GN"></a>二圆下得意犯二。<a id="a-GO"></a>初明具大智故能理醉。<a id="a-GP"></a>何名大智。<a id="a-GQ"></a>谓了性具九界因果。<a id="a-GR"></a>是故名为饮酒法门。<a id="a-GS"></a>真空实相如起信论。<a id="a-GT"></a>一真如性有二种德。<a id="a-GU"></a>一如实空与过河沙烦恼不相应故。<a id="a-GV"></a>二如实不空体具河沙功德无有所少故。<a id="a-GW"></a>护一切失故空如瓶。<a id="a-GX"></a>德用无碍故不空如酒。<a id="a-GY"></a>然河沙性德即十法界圆融法门。<a id="a-GZ"></a>九界即佛成前持相。<a id="a-Ga"></a>佛界即九成今犯相。<a id="a-Gb"></a>故犯相云。<a id="a-Gc"></a>变化五道宣扬哮吼。<a id="a-Gd"></a>其犹酗酒之用也。<a id="a-Ge"></a>二波下明具大悲故能事醉。<a id="a-Gf"></a>波斯匿此云和悦。<a id="a-Gg"></a>若饮酒后应死判生故曰多恩。<a id="a-Gh"></a>末利即匿王正后也。<a id="a-Gi"></a>王尝嗔怒欲杀厨人。<a id="a-Gj"></a>诸臣共议国中唯有此人。<a id="a-Gk"></a>杀已无人知厨称王意者。<a id="a-Gl"></a>时末利后即办好酒美肉。<a id="a-Gm"></a>沐浴名香庄严身体。<a id="a-Gn"></a>将诸妓女来至王所。<a id="a-Go"></a>王见后已嗔心乃息。<a id="a-Gp"></a>后即遣人诈传王敕勿杀厨人。<a id="a-Gq"></a>匿王后以此事问佛。<a id="a-Gr"></a>后持五戒月行六斋。<a id="a-Gs"></a>一日之中犯酒妄二戒。<a id="a-Gt"></a>八戒之中则犯其五。<a id="a-Gu"></a>谓过中食服香花作倡妓高广床饮酒妄语也。<a id="a-Gv"></a>破戒之罪轻耶重耶。<a id="a-Gw"></a>佛言如是犯者得大功德。<a id="a-Gx"></a>何以故。<a id="a-Gy"></a>为利益故。<a id="a-Gz"></a>出未曾有经下卷。<a id="a-H0"></a>入于酒肆。<a id="a-H1"></a>即净名居士。<a id="a-H2"></a>此上三人皆是高位。<a id="a-H3"></a>皆住性恶权巧法门。<a id="a-H4"></a>故于持犯得大自在。<a id="a-H5"></a>不可秪将慈念而解。<a id="a-H6"></a>若无性染慈岂无缘。<a id="a-H7"></a>二夫下结得斥失。<a id="a-H8"></a>若得性具善恶之门则逆顺俱当。<a id="a-H9"></a>失兹要柄则持犯俱非。<a id="a-HA"></a>如把刃自害。<a id="a-HB"></a>得失之要不可不穷。<a id="a-HC"></a>二前下结胜。<a id="a-HD"></a>若善恶分岐岂醉醒不二。<a id="a-HE"></a>诸佛究尽宁有所偏。<a id="a-HF"></a>二上观下观心释。<a id="a-HG"></a>圆论理戒岂不观心。<a id="a-HH"></a>但为前文是约教释正为开解。<a id="a-HI"></a>今撮五戒人一念心成于圆观。<a id="a-HJ"></a>正为立行即闻而修。<a id="a-HK"></a>修发之门说者应授。<a id="a-HL"></a>若不尔者。<a id="a-HM"></a>数宝何为。<a id="a-HN"></a>分二。<a id="a-HO"></a>初附上谛智问。<a id="a-HP"></a>上观四谛各发觉智。<a id="a-HQ"></a>乃言四佛。<a id="a-HR"></a>今明五戒亦可观之成五佛不。<a id="a-HS"></a>问意如此。<a id="a-HT"></a>二观五下据今戒体答。<a id="a-HU"></a>若观五戒是实相者。<a id="a-HV"></a>所发觉智岂非五佛。<a id="a-HW"></a>然五实相是所观境。<a id="a-HX"></a>五境发智名为五佛。<a id="a-HY"></a>实相无相尚叵言一。<a id="a-HZ"></a>岂定五耶。<a id="a-Ha"></a>由附五戒各见实。<a id="a-Hb"></a>理故似分五。<a id="a-Hc"></a>实理者何。<a id="a-Hd"></a>所谓本觉。<a id="a-He"></a>此之觉体是无缘慈故名不杀。<a id="a-Hf"></a>无取故不盗。<a id="a-Hg"></a>无染故不淫。<a id="a-Hh"></a>真实故不妄。<a id="a-Hi"></a>明了故不饮。<a id="a-Hj"></a>今圆行人以妙三观顺性修慈。<a id="a-Hk"></a>乃至三观顺性修智。<a id="a-Hl"></a>说之如此修乃同时。<a id="a-Hm"></a>故得名为观五实相。<a id="a-Hn"></a>观之不已。<a id="a-Ho"></a>本觉全体发成始觉。<a id="a-Hp"></a>名为五佛。<a id="a-Hq"></a>名字观五观行已去皆得称发。<a id="a-Hr"></a>二次下释烦恼障。<a id="a-Hs"></a>三初节示经文。<a id="a-Ht"></a>二上下对上下辨二。<a id="a-Hu"></a>初对上下定体二。<a id="a-Hv"></a>初对上报论义便。<a id="a-Hw"></a>报多约色。<a id="a-Hx"></a>惑唯在心。<a id="a-Hy"></a>故云义便。<a id="a-Hz"></a>二报下与下业论体别二。<a id="a-I0"></a>初问起。<a id="a-I1"></a>以十恶中贪嗔痴业名同烦恼。<a id="a-I2"></a>如何分别。<a id="a-I3"></a>二数下释通二。<a id="a-I4"></a>初引数人释。<a id="a-I5"></a>二俱数起但以轻重分于惑业。<a id="a-I6"></a>二今师释二。<a id="a-I7"></a>初约心克示。<a id="a-I8"></a>贪等决定发动身口招报名业。<a id="a-I9"></a>以异烦恼非决定故。<a id="a-IA"></a>二若下因示生疑二。<a id="a-IB"></a>初疑。<a id="a-IC"></a>若决定心发动身口名为业者。<a id="a-ID"></a>下恶星等自是外境。<a id="a-IE"></a>何名业障。<a id="a-IF"></a>二此下释。<a id="a-IG"></a>星等乃是业之前相。<a id="a-IH"></a>表于责报故属业障。<a id="a-II"></a>今示作业体。<a id="a-IJ"></a>下明宿业相。<a id="a-IK"></a>若论作起时岂非心色。<a id="a-IL"></a>二若下对上下论转。<a id="a-IM"></a>二障在因是故易转。<a id="a-IN"></a>报障已受是故难传。<a id="a-IO"></a>难者若转易者必去。<a id="a-IP"></a>三通下约文示相二。<a id="a-IQ"></a>初通别。<a id="a-IR"></a>通论可见。<a id="a-IS"></a>若别论者。<a id="a-IT"></a>见惑执我爱但着事。<a id="a-IU"></a>此之二惑皆具三毒。<a id="a-IV"></a>执我三毒若其不遂则多愁忧。<a id="a-IW"></a>着事三毒既不执我。<a id="a-IX"></a>但恐不遂必无愁忧。<a id="a-IY"></a>二今下指广。<a id="a-IZ"></a>章安记录不能广陈见思之相。<a id="a-Ia"></a>令后说者委而示之。<a id="a-Ib"></a>故注云云。<a id="a-Ic"></a>三三破下释业障。<a id="a-Id"></a>二初节经。<a id="a-Ie"></a>二释义三。<a id="a-If"></a>初定文是业。<a id="a-Ig"></a>已作之业将感恶报。<a id="a-Ih"></a>故有异相表发其事。<a id="a-Ii"></a>验知此句明于业障。<a id="a-Ij"></a>二恶下略释经文。<a id="a-Ik"></a>别有客星者。<a id="a-Il"></a>以五星二十八宿常现则非恶星。<a id="a-Im"></a>亦是下约常星。<a id="a-In"></a>失其行度躔次。<a id="a-Io"></a>亦名恶星。<a id="a-Ip"></a>一方有七者。<a id="a-Iq"></a>角亢氐房心尾箕东方苍龙七宿。<a id="a-Ir"></a>南斗牵牛须女虚危营室壁北方玄武七星。<a id="a-Is"></a>奎娄胃昴毕嘴参西方白虎七宿。<a id="a-It"></a>东井鬼柳七星。<a id="a-Iu"></a>张翼轸南方朱鸟七宿。<a id="a-Iv"></a>凡四方之宿皆逆数。<a id="a-Iw"></a>宿音秀。<a id="a-Ix"></a>失其分野者。<a id="a-Iy"></a>周官云。<a id="a-Iz"></a>天星皆有州国分野。<a id="a-J0"></a>角亢氏兖州。<a id="a-J1"></a>房心豫州。<a id="a-J2"></a>尾箕幽州。<a id="a-J3"></a>斗牵牛婺女杨州。<a id="a-J4"></a>虚危青州。<a id="a-J5"></a>营室。<a id="a-J6"></a>东壁并州。<a id="a-J7"></a>奎娄胃徐州。<a id="a-J8"></a>昴毕冀州。<a id="a-J9"></a>嘴觿参益州。<a id="a-JA"></a>东井与鬼。<a id="a-JB"></a>雍州柳七星张。<a id="a-JC"></a>三河翼轸荆州。<a id="a-JD"></a>荣惑火星也汉书音义云。<a id="a-JE"></a>妖星曰孛星彗星长星。<a id="a-JF"></a>亦曰搀抢。<a id="a-JG"></a>释名云。<a id="a-JH"></a>星光稍稍似彗。<a id="a-JI"></a>言其孛孛然似扫彗也。<a id="a-JJ"></a>又类散麻。<a id="a-JK"></a>故云麻彗。<a id="a-JL"></a>左传。<a id="a-JM"></a>凡人火白火。<a id="a-JN"></a>天水曰灾。<a id="a-JO"></a>今但取风雨雪霜乖候者。<a id="a-JP"></a>皆名灾。<a id="a-JQ"></a>法邪谓外道经书。<a id="a-JR"></a>蛊道者。<a id="a-JS"></a>事释乃是仙鬼毒害于人。<a id="a-JT"></a>蛊工户切。<a id="a-JU"></a>声类作弋者切。<a id="a-JV"></a>蛊物害人也。<a id="a-JW"></a>说文蛊腹中蛊也。<a id="a-JX"></a>楞严云。<a id="a-JY"></a>贪恨为罪。<a id="a-JZ"></a>是人罪毕遇虫戒形名蛊毒鬼。<a id="a-Ja"></a>理解乃是自心三毒名之为蛊。<a id="a-Jb"></a>此蛊能害百千万身。<a id="a-Jc"></a>法身慧命永为所害。<a id="a-Jd"></a>比夫毒鬼为害至微矣。<a id="a-Je"></a>丑恶形声见闻为怪。<a id="a-Jf"></a>不适意者适悦也。<a id="a-Jg"></a>三夫下劝令正信二。<a id="a-Jh"></a>初明相见表五罪二。<a id="a-Ji"></a>初约现文表示。<a id="a-Jj"></a>亲离即亲厚斗讼。<a id="a-Jk"></a>幽厄即王法所加。<a id="a-Jl"></a>幽谓幽境。<a id="a-Jm"></a>二其下例余相亦然。<a id="a-Jn"></a>二行下诫行者问邪师。<a id="a-Jo"></a>礼记曰。<a id="a-Jp"></a>龟谓之卜。<a id="a-Jq"></a>蓍谓之筮。<a id="a-Jr"></a>卜筮者所以决嫌疑定犹豫也。<a id="a-Js"></a>今云折篾。<a id="a-Jt"></a>篾谓竹篾。<a id="a-Ju"></a>谓揲蓍取卦折竹篾为文也。<a id="a-Jv"></a>管公明者槐人也。<a id="a-Jw"></a>名辂字公明。<a id="a-Jx"></a>善卜筮。<a id="a-Jy"></a>所向皆验。<a id="a-Jz"></a>应知恶报由罪结罪由心。<a id="a-K0"></a>苟正于心罪报自荡。<a id="a-K1"></a>不修内德卜筮何为。<a id="a-K2"></a>吴氏春秋云。<a id="a-K3"></a>宋景公时荧惑在心。<a id="a-K4"></a>公召子韦问焉。<a id="a-K5"></a>子韦曰。<a id="a-K6"></a>祸当君。<a id="a-K7"></a>虽然可移于宰相。<a id="a-K8"></a>公曰。<a id="a-K9"></a>宰相所以与理国家。<a id="a-KA"></a>可移于民。<a id="a-KB"></a>公曰。<a id="a-KC"></a>民死寡人将谁言君。<a id="a-KD"></a>可移于岁。<a id="a-KE"></a>公曰。<a id="a-KF"></a>岁饥民饿死。<a id="a-KG"></a>为民后而杀其民。<a id="a-KH"></a>谁以我为君乎。<a id="a-KI"></a>子韦曰。<a id="a-KJ"></a>君有至德之言三。<a id="a-KK"></a>天必祐君。<a id="a-KL"></a>荧惑必三徙舍。<a id="a-KM"></a>舍行七里。<a id="a-KN"></a>一里当一年。<a id="a-KO"></a>君延年二十一矣。<a id="a-KP"></a>荧惑果徙三舍。<a id="a-KQ"></a>况能内观法性达罪本空。<a id="a-KR"></a>均生佛于自心。<a id="a-KS"></a>起慈悲于法界。<a id="a-KT"></a>恶星之变何虑乎不灭耶。<a id="a-KU"></a>故于次文明其方法。<a id="a-KV"></a>二从下举方法。<a id="a-KW"></a>若依初开章为四。<a id="a-KX"></a>此当第三能破方法。<a id="a-KY"></a>今依重科。</p>
 </body>
</html>