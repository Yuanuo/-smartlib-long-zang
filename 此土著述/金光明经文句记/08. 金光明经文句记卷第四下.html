<!doctype html>
<html id="z3IBWbt1OR" data-ver="1388">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第四下</h1>
  <p id="a2">二若正下明功能二。<a id="a-3"></a>初明破欲助正二。<a id="a-4"></a>初略示。<a id="a-5"></a>二广示三。<a id="a-6"></a>初引释论明助正。<a id="a-7"></a>三解脱者。<a id="a-8"></a>谓空无相无作。<a id="a-9"></a>从三证果名解脱门。<a id="a-A"></a>解脱涅槃二名一体。<a id="a-B"></a>道品是开门法者。<a id="a-C"></a>小乘则以十六行观为三脱门。<a id="a-D"></a>今品则以即空假中为三脱门。<a id="a-E"></a>欲此门开。<a id="a-F"></a>须以道品调试修之。<a id="a-G"></a>如以念处四种修于即空假中正勤四种。<a id="a-H"></a>乃至八正调试修之。<a id="a-I"></a>亦复如是。<a id="a-J"></a>小乘三脱七科调试其义亦然。<a id="a-K"></a>俱以道品为开门法。<a id="a-L"></a>九想者。<a id="a-M"></a>一胀想。<a id="a-N"></a>二坏想。<a id="a-O"></a>三血涂漫。<a id="a-P"></a>四脓烂。<a id="a-Q"></a>五青瘀。<a id="a-R"></a>六啖。<a id="a-S"></a>七散。<a id="a-T"></a>八骨。<a id="a-U"></a>九烧。<a id="a-V"></a>若约小乘有二种人。<a id="a-W"></a>一坏法人但求断苦即至烧想。<a id="a-X"></a>成慧解脱人。<a id="a-Y"></a>二不坏法人。<a id="a-Z"></a>来住骨想不进烧想。<a id="a-a"></a>得有流光等功德具足。<a id="a-b"></a>成俱解脱人。<a id="a-c"></a>今明菩萨见禅实相。<a id="a-d"></a>名修达禅永异于小。<a id="a-e"></a>大小虽异俱以不净助开三解脱。<a id="a-f"></a>于助开中不净九想破欲先锋故名初门。<a id="a-g"></a>二示进修明力大。<a id="a-h"></a>初修不净进入八背及大不净。<a id="a-i"></a>所言大者。<a id="a-j"></a>但观自他正报名小不净。<a id="a-k"></a>即九想观。<a id="a-l"></a>若兼观依报名大不净。<a id="a-m"></a>所谓舍如丘墓。<a id="a-n"></a>钱如死蛇。<a id="a-o"></a>羹如屎汁。<a id="a-p"></a>饭如白虫。<a id="a-q"></a>衣如臭皮。<a id="a-r"></a>山如肉聚。<a id="a-s"></a>池如脓河。<a id="a-t"></a>园林如枯骨。<a id="a-u"></a>江海如注秽。<a id="a-v"></a>名大不净。<a id="a-w"></a>亦名大背舍。<a id="a-x"></a>背谓背是净洁五欲舍谓舍是着心。<a id="a-y"></a>三引大经显治欲得解观对治力强速发无漏。<a id="a-z"></a>二此不下明二空助正三。<a id="a-10"></a>初据义总示。<a id="a-11"></a>二引经别示八色流光者。<a id="a-12"></a>谓地水火风青黄赤白八种色也。<a id="a-13"></a>法界次第云见地色如黄白净洁之地。<a id="a-14"></a>见水色如深渊澄清之水。<a id="a-15"></a>见火色如无烟清净之火。<a id="a-16"></a>见风色如无尘迥净之风。<a id="a-17"></a>见青色如金精山。<a id="a-18"></a>见黄色如薝卜花。<a id="a-19"></a>见赤色如春朝霞。<a id="a-1A"></a>见白色如珂贝雪。<a id="a-1B"></a>三此就下结成助正为治欲故。<a id="a-1C"></a>修于事禅而以二空正观了达不净境。<a id="a-1D"></a>是法界故于骨于光不见假人及以实法。<a id="a-1E"></a>此正助合而修之。<a id="a-1F"></a>方是大乘助开之法。<a id="a-1G"></a>二明生法二空观二。<a id="a-1H"></a>初分文立义二。<a id="a-1I"></a>初分文。<a id="a-1J"></a>二立义三。<a id="a-1K"></a>初明谛缘本大二。<a id="a-1L"></a>初明通大四。<a id="a-1M"></a>初约专小问。<a id="a-1N"></a>今说圆空。<a id="a-1O"></a>那得却用声闻四谛支佛因缘。<a id="a-1P"></a>二约通大答。<a id="a-1Q"></a>佛说谛缘通被大小二乘菩萨。<a id="a-1R"></a>通四教故。<a id="a-1S"></a>如世大道群小同游不定属小。<a id="a-1T"></a>三重问即通意云何四字也。<a id="a-1U"></a>四涅槃下广释二。<a id="a-1V"></a>初明四谛通。<a id="a-1W"></a>我昔等者。<a id="a-1X"></a>佛与三乘昔在凡时。<a id="a-1Y"></a>不见四种四谛真理。<a id="a-1Z"></a>故又流转分段生死。<a id="a-1a"></a>偈文未毕今具引之。<a id="a-1b"></a>故注云云。<a id="a-1c"></a>凡夫有苦无谛者。<a id="a-1d"></a>虽遭大苦不以为患。<a id="a-1e"></a>以不审谛知是苦。<a id="a-1f"></a>故声闻有苦有苦谛。<a id="a-1g"></a>此当三藏不了无生。<a id="a-1h"></a>故云有苦。<a id="a-1i"></a>能审知故名有苦谛。<a id="a-1j"></a>菩萨等者。<a id="a-1k"></a>通等三教俱达如幻。<a id="a-1l"></a>俱能解苦当处无苦。<a id="a-1m"></a>而有真谛者。<a id="a-1n"></a>章安疏云。<a id="a-1o"></a>真是真实。<a id="a-1p"></a>故知即是次第不次第二种真实也。<a id="a-1q"></a>诸佛等者。<a id="a-1r"></a>佛果圆极究竟实也。<a id="a-1s"></a>是知四教智虽浅深皆依四谛。<a id="a-1t"></a>所以下更引胜鬘两种四谛。<a id="a-1u"></a>释成前意。<a id="a-1v"></a>二乘有量者。<a id="a-1w"></a>藏通不知如来藏故。<a id="a-1x"></a>所观四谛终成有量。<a id="a-1y"></a>别圆菩萨了藏性故。<a id="a-1z"></a>所观四谛皆无限量。<a id="a-20"></a>而兼有量者。<a id="a-21"></a>深必知浅故。<a id="a-22"></a>别人次第观量无量。<a id="a-23"></a>圆人一念观四四谛。<a id="a-24"></a>二大经下明因缘通四智。<a id="a-25"></a>皆观十二因缘智浅深故。<a id="a-26"></a>得菩提道四种高下。<a id="a-27"></a>彼经四智意彰四教。<a id="a-28"></a>故知因缘不局在小。<a id="a-29"></a>二复有下明唯大二。<a id="a-2A"></a>初明独菩萨法。<a id="a-2B"></a>二初引经。<a id="a-2C"></a>儒童者。<a id="a-2D"></a>儒仁也。<a id="a-2E"></a>谓仁贤童子也。<a id="a-2F"></a>习应者。<a id="a-2G"></a>谓修习与空相应也。<a id="a-2H"></a>四谛因缘各举初后并略中间。<a id="a-2I"></a>故俱云乃至谛缘。<a id="a-2J"></a>既是法忍菩萨相应之法。<a id="a-2K"></a>验知理深二乘不及彼通衍三。<a id="a-2L"></a>今取圆教谛缘相应。<a id="a-2M"></a>成今空慧。<a id="a-2N"></a>二当知下结示。<a id="a-2O"></a>二明二乘见浅三。<a id="a-2P"></a>初明声闻。<a id="a-2Q"></a>若望因缘乃以七支总为一苦。<a id="a-2R"></a>仍以五支总为一集。<a id="a-2S"></a>又复苦集不分过未。<a id="a-2T"></a>总是现在。<a id="a-2U"></a>以根钝故法相总略。<a id="a-2V"></a>二明支佛。<a id="a-2W"></a>开声闻总成别相。<a id="a-2X"></a>现在五者。<a id="a-2Y"></a>谓识名色六入触受。<a id="a-2Z"></a>未来二者。<a id="a-2a"></a>谓生老。<a id="a-2b"></a>死别相苦也。<a id="a-2c"></a>过去二者。<a id="a-2d"></a>谓无明行。<a id="a-2e"></a>现在三者。<a id="a-2f"></a>谓爱取有别相集也。<a id="a-2g"></a>又开三世不唯现在。<a id="a-2h"></a>故云略果及略因由中可比三。<a id="a-2i"></a>是则三世皆有十二。<a id="a-2j"></a>以福资智故能别观。<a id="a-2k"></a>三虽复下斥浅二。<a id="a-2l"></a>初正斥二乘。<a id="a-2m"></a>所修三学不为众生不成佛法。<a id="a-2n"></a>是故名为自调自度。<a id="a-2o"></a>大论云。<a id="a-2p"></a>二乘戒名自调。<a id="a-2q"></a>定名自度。<a id="a-2r"></a>慧名自净。<a id="a-2s"></a>缘觉虽有少分慈悲不能广益。<a id="a-2t"></a>故同名自。<a id="a-2u"></a>二与菩萨下对彰菩萨未分权实。<a id="a-2v"></a>但是菩萨俱异二乘。<a id="a-2w"></a>二今举下明析体有殊二。<a id="a-2x"></a>初约共三乘明析观。<a id="a-2y"></a>二约不共菩萨明体观。<a id="a-2z"></a>诸文所明实有灭空为析。<a id="a-30"></a>幻有即空名体。<a id="a-31"></a>今明幻有即中为体。<a id="a-32"></a>乃以实灭及以幻空俱名为析。<a id="a-33"></a>以其未达诸法实体。<a id="a-34"></a>体义不成。<a id="a-35"></a>由谓诸法终归无常。<a id="a-36"></a>秖是析义。<a id="a-37"></a>今明诸法一一常住。<a id="a-38"></a>既见法实名为妙体。<a id="a-39"></a>初义分二。<a id="a-3A"></a>初别释二。<a id="a-3B"></a>初约二乘明观二。<a id="a-3C"></a>初生空观二。<a id="a-3D"></a>初举譬推。<a id="a-3E"></a>二我人下就法检。<a id="a-3F"></a>各推无故合之亦无。<a id="a-3G"></a>以聚虚空不成色故。<a id="a-3H"></a>即阴下更于即离检令叵得。<a id="a-3I"></a>二虽求下法空观二。<a id="a-3J"></a>初明法存。<a id="a-3K"></a>牒前譬显人亡法存。<a id="a-3L"></a>二更须下用观析二。<a id="a-3M"></a>初正明推法空。<a id="a-3N"></a>正检法空先析色阴。<a id="a-3O"></a>次前念下析四阴。<a id="a-3P"></a>无想受略于行识。<a id="a-3Q"></a>二既不下双结二空。<a id="a-3R"></a>智虽空境智须自亡。<a id="a-3S"></a>是故境智俱云不得。<a id="a-3T"></a>二通菩萨下以菩萨例结。<a id="a-3U"></a>前论析观乃三藏法。<a id="a-3V"></a>以对今品体观属圆。<a id="a-3W"></a>故以通教钝根菩萨不能体中。<a id="a-3X"></a>亦属析观。<a id="a-3Y"></a>故云通菩萨亦然。<a id="a-3Z"></a>二是为下总结。<a id="a-3a"></a>言自行为他异者。<a id="a-3b"></a>以通教菩萨对两二乘分别二行也。<a id="a-3c"></a>二约不共菩萨明体观三。<a id="a-3d"></a>初总示异前。<a id="a-3e"></a>言别菩萨者。<a id="a-3f"></a>非是别教。<a id="a-3g"></a>乃是圆人异偏小故称为别也。<a id="a-3h"></a>故云永异。<a id="a-3i"></a>二如见下深明观相四。<a id="a-3j"></a>初明妙空体法二。<a id="a-3k"></a>初立喻显。<a id="a-3l"></a>然镜像喻文乍滥通。<a id="a-3m"></a>须知圆意。<a id="a-3n"></a>通但六界而为镜像。<a id="a-3o"></a>别圆十界而为镜像。<a id="a-3p"></a>别虽十界九是修成。<a id="a-3q"></a>修成不实故如镜像。<a id="a-3r"></a>圆知十界性德本具。<a id="a-3s"></a>以本具故夺修无功故如镜像。<a id="a-3t"></a>不二门云。<a id="a-3u"></a>幻因既满镜像果圆。<a id="a-3v"></a>如此解之。<a id="a-3w"></a>故云悬体体秪是解。<a id="a-3x"></a>镜内镜外者。<a id="a-3y"></a>解因缘所成即镜内拳指不实。<a id="a-3z"></a>亦解能成因缘。<a id="a-40"></a>即镜外拳指不实。<a id="a-41"></a>二众生下就法观二。<a id="a-42"></a>初生法双空二。<a id="a-43"></a>初明观。<a id="a-44"></a>若假若实皆本不生。<a id="a-45"></a>空则俱空。<a id="a-46"></a>二如大下引证。<a id="a-47"></a>我是假人色是实法。<a id="a-48"></a>二性俱空人法不异。<a id="a-49"></a>是故名如。<a id="a-4A"></a>二今世下因果俱寂二。<a id="a-4B"></a>初明观。<a id="a-4C"></a>五果既是因缘所生。<a id="a-4D"></a>可合镜内拳指不实。<a id="a-4E"></a>二因既是能生因缘。<a id="a-4F"></a>可合镜外拳指不实。<a id="a-4G"></a>二下文下引证。<a id="a-4H"></a>假实当体即空假中名本性空寂。<a id="a-4I"></a>无始强执谓假实生。<a id="a-4J"></a>名无明故有。<a id="a-4K"></a>既了因寂果那不寂。<a id="a-4L"></a>二虽不二下示妙三谛智。<a id="a-4M"></a>即空假中而为空观。<a id="a-4N"></a>以即空故不得六界生法。<a id="a-4O"></a>以即假故不得二乘生法。<a id="a-4P"></a>以即中故不得菩萨佛生法。<a id="a-4Q"></a>荡十界惑是故境智俱名不得。<a id="a-4R"></a>而能审谛十界生法。<a id="a-4S"></a>故二境二智皆名了了通达。<a id="a-4T"></a>境是妙俗以无相故。<a id="a-4U"></a>故无所染智是妙空。<a id="a-4V"></a>以无缘故。<a id="a-4W"></a>故无所净。<a id="a-4X"></a>非染非净称本离念。<a id="a-4Y"></a>故双亡二边。<a id="a-4Z"></a>正入中道任运双照。<a id="a-4a"></a>三结三谛圆显。<a id="a-4b"></a>三德三谛即念开明举一即三。<a id="a-4c"></a>体非次第显无前后。<a id="a-4d"></a>无觉而觉称为大觉。<a id="a-4e"></a>四与此下与经体相应。<a id="a-4f"></a>佛示二空显法性体。<a id="a-4g"></a>不照三谛岂称法性无量甚深。<a id="a-4h"></a>故知今解与性相应。<a id="a-4i"></a>此性名为金刚宝藏。<a id="a-4j"></a>若偏照之德非具足。<a id="a-4k"></a>三是为下约人结示。<a id="a-4l"></a>故知今体非独是体空。<a id="a-4m"></a>须体三谛方得名为别体。<a id="a-4n"></a>三诸小下斥诸师失意三。<a id="a-4o"></a>初正斥失二。<a id="a-4p"></a>初斥小乘师。<a id="a-4q"></a>毗昙有门说存邻虚。<a id="a-4r"></a>成实空门说破邻虚。<a id="a-4s"></a>若存若破皆为析灭见爱二惑。<a id="a-4t"></a>弘者失意冬生定计。<a id="a-4u"></a>起见起思故属断常。<a id="a-4v"></a>同彼外人全非正析。<a id="a-4w"></a>二斥大乘师。<a id="a-4x"></a>般若等经谈一切法如幻即空。<a id="a-4y"></a>此空毕竟三谛宛然。<a id="a-4z"></a>诸师罔穷作但空解。<a id="a-50"></a>不即假故不能游戏神通。<a id="a-51"></a>不即中故不能解释佛之知见。<a id="a-52"></a>非佛知故不得三智一心。<a id="a-53"></a>非佛见故不能五眼具足。<a id="a-54"></a>虽依大教理齐小乘。<a id="a-55"></a>于小乘中同坏法人。<a id="a-56"></a>进修烧想坏灭骨人。<a id="a-57"></a>既其不修观练熏修。<a id="a-58"></a>无由成就三明六通。<a id="a-59"></a>三明者。<a id="a-5A"></a>天眼宿命漏尽也。<a id="a-5B"></a>更加天耳他心身如意则成六通。<a id="a-5C"></a>愿智顶禅。<a id="a-5D"></a>以超越禅最高上故。<a id="a-5E"></a>故名为顶。<a id="a-5F"></a>愿欲知三世事随愿则知。<a id="a-5G"></a>故名愿智顶也。<a id="a-5H"></a>二引经示。<a id="a-5I"></a>首即经初。<a id="a-5J"></a>轴即经末。<a id="a-5K"></a>如来法身谓果上法身智断必具。<a id="a-5L"></a>令用二空当念求之。<a id="a-5M"></a>无上涅槃体具三德。<a id="a-5N"></a>皆与无量甚深法性无二无别。<a id="a-5O"></a>故首轴所诠穷深极广。<a id="a-5P"></a>三岂可下结不用。<a id="a-5Q"></a>世人邪见即是痴空外道断见也。<a id="a-5R"></a>小乘之析虽是正教。<a id="a-5S"></a>以无般若方便故堕断常中。<a id="a-5T"></a>大乘之体法虽圆备。<a id="a-5U"></a>诸师但作偏空之体。<a id="a-5V"></a>同彼小乘慧解脱观。<a id="a-5W"></a>安能解此即边之空耶。<a id="a-5X"></a>二善女下依义释文二。<a id="a-5Y"></a>初明修因二空观二。<a id="a-5Z"></a>初约苦集明二空观二。<a id="a-5a"></a>初生空二。<a id="a-5b"></a>初分文。<a id="a-5c"></a>二释义三。<a id="a-5d"></a>初对告劝发。<a id="a-5e"></a>二初释善女二。<a id="a-5f"></a>初约四悉释四。<a id="a-5g"></a>初世界。<a id="a-5h"></a>二又时下为人。<a id="a-5i"></a>三又男下对治。<a id="a-5j"></a>四又佛下第一义。<a id="a-5k"></a>二此是下结成因缘。<a id="a-5l"></a>二释当观。<a id="a-5m"></a>二诸法下指上境。<a id="a-5n"></a>二初释诸法。<a id="a-5o"></a>名目虽略者。<a id="a-5p"></a>秖云诸法则能摄上所说诸境。<a id="a-5q"></a>无不遍也。<a id="a-5r"></a>二释如是二。<a id="a-5s"></a>初标列三义。<a id="a-5t"></a>正明总观者。<a id="a-5u"></a>下二空观历谛缘境。<a id="a-5v"></a>别别明修空假中观。<a id="a-5w"></a>此之三观尽称谛境。<a id="a-5x"></a>今一如是总示三观。<a id="a-5y"></a>如是三观如三谛是。<a id="a-5z"></a>有三义者。<a id="a-60"></a>列于三法。<a id="a-61"></a>即当三观所如之义也。<a id="a-62"></a>二如事下指释三义二。<a id="a-63"></a>初指释。<a id="a-64"></a>谓指经文中上下释三法相。<a id="a-65"></a>假想指上余二指下。<a id="a-66"></a>上下皆是不思议境。<a id="a-67"></a>故皆指为所如之法。<a id="a-68"></a>二又事下融即。<a id="a-69"></a>初乃俗即真中。<a id="a-6A"></a>次乃中即真俗后乃真即俗中。<a id="a-6B"></a>以妙三德为三谛故。<a id="a-6C"></a>所以此三不一不异。<a id="a-6D"></a>如是之言是故得名为正明总观也。<a id="a-6E"></a>以亦一异为诸法。<a id="a-6F"></a>既以不一不异为能观观。<a id="a-6G"></a>乃以亦一亦异为所观境。<a id="a-6H"></a>境观不二卷舒无妨。<a id="a-6I"></a>三何处下正作观。<a id="a-6J"></a>二初通释四句三。<a id="a-6K"></a>初约初二句明空观二。<a id="a-6L"></a>初释初句二。<a id="a-6M"></a>初就五阴观。<a id="a-6N"></a>言点出者。<a id="a-6O"></a>已用如是总示三观。<a id="a-6P"></a>今以四句明示三观。<a id="a-6Q"></a>故皆言点出。<a id="a-6R"></a>今检无人义当理观。<a id="a-6S"></a>二又果下就因果观。<a id="a-6T"></a>二人既下例次句。<a id="a-6U"></a>二本性下约第三句明中观。<a id="a-6V"></a>不以本性为能观者。<a id="a-6W"></a>非中观也。<a id="a-6X"></a>即一切法非理非事名为本性。<a id="a-6Y"></a>非别有也。<a id="a-6Z"></a>故法华云。<a id="a-6a"></a>诸法从本来常自寂灭相。<a id="a-6b"></a>般若赞云。<a id="a-6c"></a>平等真法界佛不度众生。<a id="a-6d"></a>以本无无明岂有众生。<a id="a-6e"></a>本无空慧岂有于佛。<a id="a-6f"></a>既无生佛何度之有。<a id="a-6g"></a>非破非立双非亦忘。<a id="a-6h"></a>名本空寂。<a id="a-6i"></a>三无明下约第四句明假观二。<a id="a-6j"></a>初由迷俱立二。<a id="a-6k"></a>初正释二。<a id="a-6l"></a>初直约事理释。<a id="a-6m"></a>诸法虽即本性空寂。<a id="a-6n"></a>由具性染故起事染。<a id="a-6o"></a>由破事染故立空慧。<a id="a-6p"></a>欲忘染净故立即中。<a id="a-6q"></a>此之药病悉由无明。<a id="a-6r"></a>二以有下委就迷悟释。<a id="a-6s"></a>生法是果成由惑业故。<a id="a-6t"></a>云以有无明等也。<a id="a-6u"></a>既有下欲空生法须论三观。<a id="a-6v"></a>助事观者。<a id="a-6w"></a>助道事想观也。<a id="a-6x"></a>即不净流溢等。<a id="a-6y"></a>是所助正道即二空契理之观。<a id="a-6z"></a>正助二修为显一性。<a id="a-70"></a>故立非事非理之观也。<a id="a-71"></a>是事下以今知三。<a id="a-72"></a>验其无明是事不知。<a id="a-73"></a>三皆事者。<a id="a-74"></a>以在修故。<a id="a-75"></a>不二门云。<a id="a-76"></a>修虽具九也。<a id="a-77"></a>二净名下引证。<a id="a-78"></a>以众生实病生菩萨权病。<a id="a-79"></a>示病意者。<a id="a-7A"></a>为明法药也。<a id="a-7B"></a>二若知下由悟俱忘。<a id="a-7C"></a>若知无病用三药为。<a id="a-7D"></a>此之泯忘空品意也。<a id="a-7E"></a>二但我下别释初句二。<a id="a-7F"></a>初明所破人执二。<a id="a-7G"></a>初总示我相。<a id="a-7H"></a>五住之初三界之主。<a id="a-7I"></a>若破我者纵起结使不生四趣。<a id="a-7J"></a>故云深重。<a id="a-7K"></a>小乘大乘俱实无我。<a id="a-7L"></a>我不复断。<a id="a-7M"></a>四教贤圣入之无路。<a id="a-7N"></a>故云大障。<a id="a-7O"></a>凡夫下明起我处。<a id="a-7P"></a>初遍六作。<a id="a-7Q"></a>次遍六度。<a id="a-7R"></a>二若揽下别示利钝二。<a id="a-7S"></a>初钝。<a id="a-7T"></a>揽他遗体而起者。<a id="a-7U"></a>是俱生惑。<a id="a-7V"></a>与身俱生名俱生惑。<a id="a-7W"></a>如诸蠕动实不推理。<a id="a-7X"></a>而举[虫*敖]张鬐怒目自大。<a id="a-7Y"></a>底小凡劣何尝执见。<a id="a-7Z"></a>行住坐卧常起我心。<a id="a-7a"></a>常时自起故名疏钝。<a id="a-7b"></a>二若执下利二。<a id="a-7c"></a>初明密利。<a id="a-7d"></a>执法尘起者。<a id="a-7e"></a>是分别惑。<a id="a-7f"></a>以对意根故曰法尘。<a id="a-7g"></a>因分别生迷理之惑。<a id="a-7h"></a>此名利使。<a id="a-7i"></a>藏之初果。<a id="a-7j"></a>通之见地。<a id="a-7k"></a>别之初住。<a id="a-7l"></a>圆之初信。<a id="a-7m"></a>皆断此惑。<a id="a-7n"></a>二明相状二。<a id="a-7o"></a>初略论十使二。<a id="a-7p"></a>初正明使相二。<a id="a-7q"></a>初明十为枝叶。<a id="a-7r"></a>执一法者。<a id="a-7s"></a>不问邪正大小偏圆。<a id="a-7t"></a>随执一句即生十使。<a id="a-7u"></a>前五是利。<a id="a-7v"></a>后五是钝乃利中钝也。<a id="a-7w"></a>二十使下明我为根本。<a id="a-7x"></a>二纵令下兼示其人二。<a id="a-7y"></a>初明具邪禅慧。<a id="a-7z"></a>长爪即拘絺罗身子舅也。<a id="a-80"></a>勤学不暇剪爪。<a id="a-81"></a>时人呼为长爪梵志。<a id="a-82"></a>根性最利。<a id="a-83"></a>是外道中高著者故举之。<a id="a-84"></a>鍱腹者。<a id="a-85"></a>金七十论云。<a id="a-86"></a>优楼僧佉外道中有一众首。<a id="a-87"></a>至金地国。<a id="a-88"></a>头戴火盆铁鍱其腹。<a id="a-89"></a>与僧论义。<a id="a-8A"></a>难石等者。<a id="a-8B"></a>大论二十六云。<a id="a-8C"></a>萨遮尼干子难人。<a id="a-8D"></a>乃至树木瓦石流汗。<a id="a-8E"></a>至非想者。<a id="a-8F"></a>如郁头蓝弗。<a id="a-8G"></a>已至有顶故云将出。<a id="a-8H"></a>却堕飞狸故云复还。<a id="a-8I"></a>二如此下明不能破我。<a id="a-8J"></a>尚非小乘内凡。<a id="a-8K"></a>岂同初果破我。<a id="a-8L"></a>二重广我见。<a id="a-8M"></a>谓即色是我。<a id="a-8N"></a>离色有我。<a id="a-8O"></a>我大色小色在我中。<a id="a-8P"></a>色大我小我在色中。<a id="a-8Q"></a>受想行识亦复如是。<a id="a-8R"></a>五阴各四即有二十。<a id="a-8S"></a>二若一下明能破空慧二。<a id="a-8T"></a>初通明空慧二。<a id="a-8U"></a>初就境智明生空二。<a id="a-8V"></a>初别示二。<a id="a-8W"></a>初于阴境推。<a id="a-8X"></a>还就即阴离阴阴中有我我中有阴四句推之。<a id="a-8Y"></a>是我不然者。<a id="a-8Z"></a>能破之观也。<a id="a-8a"></a>据义合须二十遍言。<a id="a-8b"></a>以破二十种身见也。<a id="a-8c"></a>约外境者。<a id="a-8d"></a>望能观智是其内心。<a id="a-8e"></a>故所观阴得名外境。<a id="a-8f"></a>非他身也。<a id="a-8g"></a>二而其下明观智检。<a id="a-8h"></a>所观五阴既立于五。<a id="a-8i"></a>能观之智任运成五。<a id="a-8j"></a>五阴一一皆有四智。<a id="a-8k"></a>悉应计我。<a id="a-8l"></a>故须亦破二十身见。<a id="a-8m"></a>二内外下总结。<a id="a-8n"></a>以数显观令智不漏。<a id="a-8o"></a>二毗昙下约大小观人法三。<a id="a-8p"></a>初毗昙。<a id="a-8q"></a>我见是共等因者。<a id="a-8r"></a>即共业别业。<a id="a-8s"></a>合有四句略言共等。<a id="a-8t"></a>此有门论阴中求我。<a id="a-8u"></a>我空阴有我法两分。<a id="a-8v"></a>故我见思惟前后而起。<a id="a-8w"></a>我即众生。<a id="a-8x"></a>思是实法。<a id="a-8y"></a>故悟生空未得法空。<a id="a-8z"></a>二成实。<a id="a-90"></a>此空门论揽阴成我。<a id="a-91"></a>故我见思惟起不异时。<a id="a-92"></a>是故生法二空同悟。<a id="a-93"></a>三大乘。<a id="a-94"></a>我见即具诸法者。<a id="a-95"></a>俗即真中何法不具。<a id="a-96"></a>我性如色性生空即法空。<a id="a-97"></a>二破二下别明三观。<a id="a-98"></a>既云我见即具诸法。<a id="a-99"></a>合于三谛而破我见。<a id="a-9A"></a>是故用上三句破之。<a id="a-9B"></a>二初正破人我三。<a id="a-9C"></a>初约理观检。<a id="a-9D"></a>二若作下约非事非理检。<a id="a-9E"></a>我见即中岂存境智四十种执。<a id="a-9F"></a>三若作下约事观检。<a id="a-9G"></a>经文既云无明。<a id="a-9H"></a>故有爱取心强。<a id="a-9I"></a>须作不净助道之观。<a id="a-9J"></a>观邪见恶心是秽恶阴。<a id="a-9K"></a>若善直心惭于义天。<a id="a-9L"></a>愧于圣人。<a id="a-9M"></a>入方便位真理未明。<a id="a-9N"></a>是隐没阴善恶虽异皆未破见。<a id="a-9O"></a>岂有见心不依于色。<a id="a-9P"></a>色须败坏。<a id="a-9Q"></a>故云不净。<a id="a-9R"></a>不净之境何处有人。<a id="a-9S"></a>今方便位义当五品也。<a id="a-9T"></a>二若得下更推法我二。<a id="a-9U"></a>初明得悟推法破思。<a id="a-9V"></a>观虽圆修而其粗惑有除不除。<a id="a-9W"></a>若以三观检我叵得。<a id="a-9X"></a>见惑断者。<a id="a-9Y"></a>得入初信。<a id="a-9Z"></a>更于三师修二十观者。<a id="a-9a"></a>乃破法执即思惑也。<a id="a-9b"></a>从二信位进至六信也。<a id="a-9c"></a>二若未下明未悟推法破见二。<a id="a-9d"></a>初转计实法二。<a id="a-9e"></a>初正明度入。<a id="a-9f"></a>妙观破见见惑未除。<a id="a-9g"></a>见虽未除观己有力。<a id="a-9h"></a>能于假名柔伏爱惑。<a id="a-9i"></a>若其我执度入实法。<a id="a-9j"></a>二引经及事。<a id="a-9k"></a>屈步虫者。<a id="a-9l"></a>要因前脚得移后足。<a id="a-9m"></a>方于假名伏惑。<a id="a-9n"></a>又于实法起见。<a id="a-9o"></a>如彼虫也。<a id="a-9p"></a>二须实下劝更修观。<a id="a-9q"></a>宜于五阴作二十观。<a id="a-9r"></a>显我本性。<a id="a-9s"></a>使空慧明。<a id="a-9t"></a>随度入处以观逐之。<a id="a-9u"></a>名处处作。<a id="a-9v"></a>二明法空二。<a id="a-9w"></a>初约经文释成三观二。<a id="a-9x"></a>初正释二。<a id="a-9y"></a>初立意分文。<a id="a-9z"></a>我见即具一切诸法。<a id="a-A0"></a>岂观生空不空实法。<a id="a-A1"></a>钝根未了故今重说。<a id="a-A2"></a>二如是下随文释义三。<a id="a-A3"></a>初明即法而空。<a id="a-A4"></a>二初示境观。<a id="a-A5"></a>二若四下明修观二。<a id="a-A6"></a>初就法明空二。<a id="a-A7"></a>初正明空。<a id="a-A8"></a>逐一推检。<a id="a-A9"></a>不应动等者。<a id="a-AA"></a>地动则成风性。<a id="a-AB"></a>暖则成火性。<a id="a-AC"></a>史记曰。<a id="a-AD"></a>阳伏而不能出。<a id="a-AE"></a>阴迫而不能蒸。<a id="a-AF"></a>于是有地震。<a id="a-AG"></a>注云蒸升也。<a id="a-AH"></a>冬则地中暖。<a id="a-AI"></a>故礼云。<a id="a-AJ"></a>古者夏则橧巢冬则营窟。<a id="a-AK"></a>水坚故成地性。<a id="a-AL"></a>波动故成风性。<a id="a-AM"></a>贞坚也。<a id="a-AN"></a>炭火贞则成地性。<a id="a-AO"></a>火焰动则成风性。<a id="a-AP"></a>风能持物则成地性。<a id="a-AQ"></a>触壁止则成水性。<a id="a-AR"></a>二引经证。<a id="a-AS"></a>水性不住者。<a id="a-AT"></a>不守于湿。<a id="a-AU"></a>火从缘生者。<a id="a-AV"></a>既赖缘而生则不能守其热性。<a id="a-AW"></a>风性无碍者。<a id="a-AX"></a>以无碍故不能守其动。<a id="a-AY"></a>一一下四大俱无性故。<a id="a-AZ"></a>皆入如实之际。<a id="a-Aa"></a>前之二教以空为如实。<a id="a-Ab"></a>后之二教以中为如实。<a id="a-Ac"></a>今取圆中实际为正。<a id="a-Ad"></a>二上检下对生辨观。<a id="a-Ae"></a>二本自下明即法而中。<a id="a-Af"></a>二初二句法本自中二。<a id="a-Ag"></a>初明性非生灭。<a id="a-Ah"></a>以元中未三节显于性是中道。<a id="a-Ai"></a>元无四大者。<a id="a-Aj"></a>非谓独一全无四大。<a id="a-Ak"></a>以其大阴皆如来藏。<a id="a-Al"></a>性体常住本无生相。<a id="a-Am"></a>故曰元无。<a id="a-An"></a>既无法生与谁相会而为和合无和合。<a id="a-Ao"></a>故无可散灭。<a id="a-Ap"></a>故不论空。<a id="a-Aq"></a>如此谈中之义显矣。<a id="a-Ar"></a>二本自下明非观使尔。<a id="a-As"></a>世间之相本来常住。<a id="a-At"></a>岂以观智息乎生灭。<a id="a-Au"></a>然后不生灭耶。<a id="a-Av"></a>此名即事而理亦曰即边而中也。<a id="a-Aw"></a>二三句显由观解二初正示。<a id="a-Ax"></a>性虽本然遣迷由观。<a id="a-Ay"></a>言因缘性欲为因。<a id="a-Az"></a>师教为缘。<a id="a-B0"></a>因缘成观达本三谛。<a id="a-B1"></a>诸大即是空假中。<a id="a-B2"></a>故从本不生。<a id="a-B3"></a>二引证。<a id="a-B4"></a>无明转即变为明。<a id="a-B5"></a>名菩提灯。<a id="a-B6"></a>若非感应因缘之力。<a id="a-B7"></a>岂灭无明。<a id="a-B8"></a>故知成佛全假因缘。<a id="a-B9"></a>三和合下明即法而假。<a id="a-BA"></a>二初成违理之事。<a id="a-BB"></a>二此法下成照性之修。<a id="a-BC"></a>此法有故者。<a id="a-BD"></a>即迷惑因果也。<a id="a-BE"></a>体有下三谛也。<a id="a-BF"></a>即空下三观也。<a id="a-BG"></a>境观悉由迷惑因果和合。<a id="a-BH"></a>而有也。<a id="a-BI"></a>二三观下结观。<a id="a-BJ"></a>三段经文与三观合。<a id="a-BK"></a>知今宗旨契会佛心。<a id="a-BL"></a>岂可不信。<a id="a-BM"></a>二更为下为钝根重破法执。<a id="a-BN"></a>前释生空已明度入实法。<a id="a-BO"></a>或利根虽晓。<a id="a-BP"></a>恐钝者犹迷。<a id="a-BQ"></a>是故大师以无缘慈。<a id="a-BR"></a>更说其相。<a id="a-BS"></a>二初明法执二。<a id="a-BT"></a>初依报起见爱心四。<a id="a-BU"></a>初依大阴起四执。<a id="a-BV"></a>一切外道四教行人。<a id="a-BW"></a>若未伏断见惑已来。<a id="a-BX"></a>皆有此执。<a id="a-BY"></a>二四执下因四执生我见。<a id="a-BZ"></a>四中虽云无及双非。<a id="a-Ba"></a>既是执生四皆属有。<a id="a-Bb"></a>见既依色合当即离。<a id="a-Bc"></a>色我我色。<a id="a-Bd"></a>见依四阴即离亦然。<a id="a-Be"></a>三我生下依我见生十使。<a id="a-Bf"></a>如生空中说四方招下因十使招生死。<a id="a-Bg"></a>纵依圆教性具大阴。<a id="a-Bh"></a>开于四门。<a id="a-Bi"></a>随执一门生我见者。<a id="a-Bj"></a>起惑造业招致来苦。<a id="a-Bk"></a>与彼外人生死不别。<a id="a-Bl"></a>大师正为即时行人陈四执过。<a id="a-Bm"></a>二惑此下指见心名污秽阴。<a id="a-Bn"></a>此之五阴皆成执见。<a id="a-Bo"></a>故悉污秽。<a id="a-Bp"></a>襵[埶/衣]归有岂名法空。<a id="a-Bq"></a>二心不下明空观三。<a id="a-Br"></a>初明不依是忘四执。<a id="a-Bs"></a>心不依阴四教皆然。<a id="a-Bt"></a>今明圆宗论不依者。<a id="a-Bu"></a>即秽污阴为能观智。<a id="a-Bv"></a>何阴可依。<a id="a-Bw"></a>何执可破。<a id="a-Bx"></a>谁为能观。<a id="a-By"></a>亦无所显。<a id="a-Bz"></a>心不依阴今意略言。<a id="a-C0"></a>二寂然下明契理则备众德。<a id="a-C1"></a>三种般若与金光明牟尼三身。<a id="a-C2"></a>无二无别。<a id="a-C3"></a>若不以此为三观者。<a id="a-C4"></a>见之无由。<a id="a-C5"></a>三行人下明此观速能复本。<a id="a-C6"></a>观生观法皆以三观一念而观。<a id="a-C7"></a>犹如怀璧。<a id="a-C8"></a>复金光明法性之理。<a id="a-C9"></a>如向本国。<a id="a-CA"></a>二三世中可登圆住可以保任。<a id="a-CB"></a>二明十二因缘生法二空观二。<a id="a-CC"></a>初分文立意二。<a id="a-CD"></a>初分文。<a id="a-CE"></a>此十二支而分生法者。<a id="a-CF"></a>顺此经文。<a id="a-CG"></a>初支既名曰无明。<a id="a-CH"></a>名即假名故属生境。<a id="a-CI"></a>无明者。<a id="a-CJ"></a>我执也。<a id="a-CK"></a>起信论云。<a id="a-CL"></a>计名字相也。<a id="a-CM"></a>向下诸文但言行识等。<a id="a-CN"></a>既不云名。<a id="a-CO"></a>乃是直指色心也。<a id="a-CP"></a>以行至老死不出五阴色心故。<a id="a-CQ"></a>义虽炳然犹恐不信。<a id="a-CR"></a>故引释论逐段证成。<a id="a-CS"></a>谁老死者。<a id="a-CT"></a>如问云谁。<a id="a-CU"></a>则答言我。<a id="a-CV"></a>故知谁我悉假名也。<a id="a-CW"></a>经云名曰与论冥符。<a id="a-CX"></a>论号生空经岂不尔。<a id="a-CY"></a>是老死者。<a id="a-CZ"></a>则直指色心是老死法。<a id="a-Ca"></a>经不云名与论亦合二然十下立意二。<a id="a-Cb"></a>初通辨因缘相貌二。<a id="a-Cc"></a>初标列。<a id="a-Cd"></a>二三世下解释三。<a id="a-Ce"></a>初三世。<a id="a-Cf"></a>过去破神常者过去已灭故非常也。<a id="a-Cg"></a>现在破神我者。<a id="a-Ch"></a>五果皆五阴和合故无我也。<a id="a-Ci"></a>未来破神断者。<a id="a-Cj"></a>未来有果故非断灭。<a id="a-Ck"></a>皆言神者。<a id="a-Cl"></a>外执身神有断常等也。<a id="a-Cm"></a>此三世义世共传之。<a id="a-Cn"></a>故云常涂所用。<a id="a-Co"></a>二果报。<a id="a-Cp"></a>以前十因缘属现在。<a id="a-Cq"></a>后二因缘属未来。<a id="a-Cr"></a>二世合为十二。<a id="a-Cs"></a>而文云一期始终。<a id="a-Ct"></a>且据无明行在一期之始。<a id="a-Cu"></a>相带而言逐云始终。<a id="a-Cv"></a>非谓秖在一世此果报因缘。<a id="a-Cw"></a>出大集经。<a id="a-Cx"></a>以在中阴于父母所。<a id="a-Cy"></a>生贪爱心为无明。<a id="a-Cz"></a>出入息风为行。<a id="a-D0"></a>自识支已去。<a id="a-D1"></a>义同三世。<a id="a-D2"></a>三一念二。<a id="a-D3"></a>初所凭教。<a id="a-D4"></a>二如眼下明行相二。<a id="a-D5"></a>初正释相二。<a id="a-D6"></a>初对尘直释。<a id="a-D7"></a>六处生贪者。<a id="a-D8"></a>眼识染故。<a id="a-D9"></a>潜牵诸识各有贪情。<a id="a-DA"></a>故普贤观云。<a id="a-DB"></a>以贪香故分别诸识处处染着。<a id="a-DC"></a>一日等者。<a id="a-DD"></a>一根对尘即起十二。<a id="a-DE"></a>六根昼夜数数对尘。<a id="a-DF"></a>何念不起十二因缘。<a id="a-DG"></a>一一成因皆须感果。<a id="a-DH"></a>回转如轮缠缚如网。<a id="a-DI"></a>二今更下更推因起。<a id="a-DJ"></a>因缘之观通三世者。<a id="a-DK"></a>意推过去无明为因。<a id="a-DL"></a>生于现果。<a id="a-DM"></a>现果之上复起惑因。<a id="a-DN"></a>本欲即今无明不起。<a id="a-DO"></a>是故今推过现二处起无明相。<a id="a-DP"></a>文二。<a id="a-DQ"></a>初逆推过因。<a id="a-DR"></a>从名色起者五果之初故。<a id="a-DS"></a>五阴已具故。<a id="a-DT"></a>识支未具五阴故不言也。<a id="a-DU"></a>过去之因极于无明。<a id="a-DV"></a>今观无明意欲令观成觉了智。<a id="a-DW"></a>而谓无明定是有等。<a id="a-DX"></a>则能破智翻为无明。<a id="a-DY"></a>药乃成病。<a id="a-DZ"></a>故云四句取者皆是无明。<a id="a-Da"></a>无明为缘岂不生行生识等耶。<a id="a-Db"></a>如前说者。<a id="a-Dc"></a>六入至老死。<a id="a-Dd"></a>皆如前文直示中明。<a id="a-De"></a>二又观下顺推现果。<a id="a-Df"></a>于此受中等者。<a id="a-Dg"></a>以受支是五果之终故观至此。<a id="a-Dh"></a>若生计着还成一念十二因缘。<a id="a-Di"></a>或有受等者。<a id="a-Dj"></a>即是无明不了之心。<a id="a-Dk"></a>行识等支一念成就。<a id="a-Dl"></a>二如此下叹难知。<a id="a-Dm"></a>逆顺推检虽在一念。<a id="a-Dn"></a>其十二支宛然具足。<a id="a-Do"></a>所以枝条遍满诸有。<a id="a-Dp"></a>其犹大树尚无能识。<a id="a-Dq"></a>况能伐耶。<a id="a-Dr"></a>言大树者。<a id="a-Ds"></a>婆沙云。<a id="a-Dt"></a>过去二支为根。<a id="a-Du"></a>现在五支为质。<a id="a-Dv"></a>现在三支为花。<a id="a-Dw"></a>未来二支为果。<a id="a-Dx"></a>布濩者。<a id="a-Dy"></a>文选注云。<a id="a-Dz"></a>布濩长多貌。<a id="a-E0"></a>从言从水并通汉书云。<a id="a-E1"></a>布濩犹布露。<a id="a-E2"></a>谓于阙露处皆布也。<a id="a-E3"></a>二今经下略示今经观境二。<a id="a-E4"></a>初明经意。<a id="a-E5"></a>但举生法为境者。<a id="a-E6"></a>以假名无明为生空境。<a id="a-E7"></a>以行识色心等。<a id="a-E8"></a>为法空境。<a id="a-E9"></a>此因缘二境通四教观。<a id="a-EA"></a>今意在圆。<a id="a-EB"></a>二宜以下示境观二。<a id="a-EC"></a>初示境二。<a id="a-ED"></a>初立喻。<a id="a-EE"></a>二法合。<a id="a-EF"></a>着于假名者。<a id="a-EG"></a>不达三谛而妄起我见。<a id="a-EH"></a>犹如舞烬成轮。<a id="a-EI"></a>故云不息。<a id="a-EJ"></a>轮依火有。<a id="a-EK"></a>而假名因实法而有也。<a id="a-EL"></a>迷故不达色心即空假中。<a id="a-EM"></a>名迷阴入。<a id="a-EN"></a>言薪火者即烬也。<a id="a-EO"></a>二若知下示观二。<a id="a-EP"></a>初立喻。<a id="a-EQ"></a>二轮火下法合。<a id="a-ER"></a>观生观法皆即空假中。<a id="a-ES"></a>乃轮火双无二空观也。<a id="a-ET"></a>二生空下依义释文二。<a id="a-EU"></a>初出境相二。<a id="a-EV"></a>初生空境二。<a id="a-EW"></a>初分文。<a id="a-EX"></a>二释义四。<a id="a-EY"></a>以前生空三观释之。<a id="a-EZ"></a>故疏无文。<a id="a-Ea"></a>二行识下法空境。<a id="a-Eb"></a>例应有三者。<a id="a-Ec"></a>行即空假中。<a id="a-Ed"></a>乃至老死即空假中。<a id="a-Ee"></a>佛言巧略。<a id="a-Ef"></a>比前可知故。<a id="a-Eg"></a>二众苦下出观相二。<a id="a-Eh"></a>初据经文示观二。<a id="a-Ei"></a>初正示二。<a id="a-Ej"></a>初指文。<a id="a-Ek"></a>二众苦下释义三。<a id="a-El"></a>初明中观。<a id="a-Em"></a>众苦行业。<a id="a-En"></a>指上生法。<a id="a-Eo"></a>当体妙故。<a id="a-Ep"></a>不可思议。<a id="a-Eq"></a>若生若法皆非空有。<a id="a-Er"></a>如是体达名为中观。<a id="a-Es"></a>此观不见生死轮转有际有息。<a id="a-Et"></a>即法界故无际。<a id="a-Eu"></a>皆常住故不息。<a id="a-Ev"></a>二本无下明空观。<a id="a-Ew"></a>三不善下明假观。<a id="a-Ex"></a>前不善思惟即过去二支。<a id="a-Ey"></a>今不善思惟即现在三支。<a id="a-Ez"></a>经心行者。<a id="a-F0"></a>即上思惟也。<a id="a-F1"></a>斯乃举病必对于药。<a id="a-F2"></a>假观彰矣。<a id="a-F3"></a>二虽名下结劝名偏义圆。<a id="a-F4"></a>名但云空而义。<a id="a-F5"></a>乃是即空假中。<a id="a-F6"></a>义既必当。<a id="a-F7"></a>故明与经任运符契。<a id="a-F8"></a>生空法空名义皆尔。<a id="a-F9"></a>故劝修者息乎疑情。<a id="a-FA"></a>仍须了知。<a id="a-FB"></a>全秘密藏为生为法。<a id="a-FC"></a>是故生法无非三德。<a id="a-FD"></a>故观生法能所皆三。<a id="a-FE"></a>境观名别其体不殊。<a id="a-FF"></a>是故能所二即非二。<a id="a-FG"></a>此乃今经二空观也。<a id="a-FH"></a>二为钝人更说二。<a id="a-FI"></a>初特示空观二。<a id="a-FJ"></a>别指假中。<a id="a-FK"></a>良以初心于假名实法。<a id="a-FL"></a>起见爱增强障道事重。<a id="a-FM"></a>是故大师特陈空观不说假中。<a id="a-FN"></a>此同释题观解三道。<a id="a-FO"></a>三道正观举名而已。<a id="a-FP"></a>但于假实三毒六作。<a id="a-FQ"></a>委破四性频示二空。<a id="a-FR"></a>盖为始行我见弥隆。<a id="a-FS"></a>故示真空以为要术。<a id="a-FT"></a>初文二。<a id="a-FU"></a>初示二。<a id="a-FV"></a>初推人法二。<a id="a-FW"></a>初推人。<a id="a-FX"></a>若假名下对于实法推无四性。<a id="a-FY"></a>今之下四性被推执情稍薄。<a id="a-FZ"></a>但谓有名。<a id="a-Fa"></a>还须四性检今叵得。<a id="a-Fb"></a>所召之人既无生相。<a id="a-Fc"></a>能召名字四性亦忘。<a id="a-Fd"></a>略示人空其观如是。<a id="a-Fe"></a>二观法二初横推。<a id="a-Ff"></a>以现名色对过去业。<a id="a-Fg"></a>推无四性。<a id="a-Fh"></a>罗汉有业者。<a id="a-Fi"></a>无始所造诸有业因其数何限。<a id="a-Fj"></a>无惑润故不受后身。<a id="a-Fk"></a>故曰不生。<a id="a-Fl"></a>各有等者。<a id="a-Fm"></a>如合两空岂成一色。<a id="a-Fn"></a>二既不下竖推。<a id="a-Fo"></a>计法之执如屈步虫。<a id="a-Fp"></a>舍一取一。<a id="a-Fq"></a>生被破故便计无生。<a id="a-Fr"></a>还是性执。<a id="a-Fs"></a>双亦双非计皆依生。<a id="a-Ft"></a>既悉无理复计于灭。<a id="a-Fu"></a>亦成四执。<a id="a-Fv"></a>八句之上皆云不得。<a id="a-Fw"></a>即是空观。<a id="a-Fx"></a>无灭无生者。<a id="a-Fy"></a>检灭检生俱不可得。<a id="a-Fz"></a>方乃得名实法无生。<a id="a-G0"></a>二无生故下明观成二。<a id="a-G1"></a>初明二执忘。<a id="a-G2"></a>揽阴成人实无生故。<a id="a-G3"></a>假名则坏。<a id="a-G4"></a>于假无我诸见俱亡。<a id="a-G5"></a>实既无因安得不坏。<a id="a-G6"></a>二既不下举二喻示。<a id="a-G7"></a>不然火喻不执法。<a id="a-G8"></a>无烟喻实法不生。<a id="a-G9"></a>日中舞喻烬空心秉法。<a id="a-GA"></a>是亦无轮喻不生我见。<a id="a-GB"></a>二是略下结二中观。<a id="a-GC"></a>下别指中假。<a id="a-GD"></a>言别记云云者。<a id="a-GE"></a>具如止观假中破法。<a id="a-GF"></a>行者应知。<a id="a-GG"></a>今明三观圆修二空。<a id="a-GH"></a>但为钝根见惑偏重。<a id="a-GI"></a>故别指空对治此惑。<a id="a-GJ"></a>此惑若忘二谛自显。<a id="a-GK"></a>故中假别指而已。<a id="a-GL"></a>二我断下明果上二空用二。<a id="a-GM"></a>初分文。<a id="a-GN"></a>二一切下释义二。<a id="a-GO"></a>初明自行成二。<a id="a-GP"></a>初明智德满。<a id="a-GQ"></a>二初明人法。<a id="a-GR"></a>二观成二。<a id="a-GS"></a>初约人法销文二。<a id="a-GT"></a>初明人空观成。<a id="a-GU"></a>二以智下明法空观成。<a id="a-GV"></a>别明十缠者。<a id="a-GW"></a>嗔覆睡眠戏掉无惭无愧悭嫉。<a id="a-GX"></a>忿恚曰嗔。<a id="a-GY"></a>隐藏自罪曰覆。<a id="a-GZ"></a>意识昏熟曰睡。<a id="a-Ga"></a>五情暗冥曰眠。<a id="a-Gb"></a>嬉游曰戏。<a id="a-Gc"></a>三业躁动曰掉。<a id="a-Gd"></a>屏处起过不自羞曰无惭。<a id="a-Ge"></a>露处为非不羞他曰无愧。<a id="a-Gf"></a>财法不能惠施曰悭。<a id="a-Gg"></a>他荣心热恼曰嫉。<a id="a-Gh"></a>烦恼即思惑也。<a id="a-Gi"></a>虽见思通名烦恼。<a id="a-Gj"></a>今别以思惑当之。<a id="a-Gk"></a>罥系也。<a id="a-Gl"></a>二二乘下约大小释断二。<a id="a-Gm"></a>初论大小断尽不尽二。<a id="a-Gn"></a>初明二乘断通余别。<a id="a-Go"></a>界内一切烦恼名数皆通界外。<a id="a-Gp"></a>但以所障空中分之。<a id="a-Gq"></a>则知通别。<a id="a-Gr"></a>净名室中天女散华声闻着身菩萨不着。<a id="a-Gs"></a>故被诃云。<a id="a-Gt"></a>结习未尽华则着身。<a id="a-Gu"></a>斯乃断通未能断别也。<a id="a-Gv"></a>二而言下明佛地通别都忘二。<a id="a-Gw"></a>初正示。<a id="a-Gx"></a>虽云菩萨能断别见。<a id="a-Gy"></a>而断未尽究竟在佛。<a id="a-Gz"></a>若至佛地不唯别尽。<a id="a-H0"></a>通亦穷边。<a id="a-H1"></a>何者。<a id="a-H2"></a>盖由见思遍十方界六道众生差别种习之所成就。<a id="a-H3"></a>因地乃断未尽边涯。<a id="a-H4"></a>唯佛究竟故云。<a id="a-H5"></a>若通若别究竟在佛。<a id="a-H6"></a>二引证。<a id="a-H7"></a>性德生法体本无上。<a id="a-H8"></a>通别二执染故成卑。<a id="a-H9"></a>妙觉执尽二俱无上。<a id="a-HA"></a>故云无上假实。<a id="a-HB"></a>佛地所不惑也。<a id="a-HC"></a>二经论下明佛地有断不断二。<a id="a-HD"></a>初明经论异说二。<a id="a-HE"></a>初明有断。<a id="a-HF"></a>智以悟极而惑上上。<a id="a-HG"></a>惑以迷极而为上上。<a id="a-HH"></a>今迷将尽唯余微细。<a id="a-HI"></a>故名下下。<a id="a-HJ"></a>故起信论云。<a id="a-HK"></a>觉心初起心无初相。<a id="a-HL"></a>远离微细念故心即常住。<a id="a-HM"></a>惑微细故难别难除。<a id="a-HN"></a>故上上智方能断尽下下之惑。<a id="a-HO"></a>无明力大者。<a id="a-HP"></a>惑虽微细能障妙觉。<a id="a-HQ"></a>故华严明。<a id="a-HR"></a>灌顶菩萨所有功德如一块土。<a id="a-HS"></a>妙觉功德如四天下土。<a id="a-HT"></a>最后无明所障若斯。<a id="a-HU"></a>力岂不大。<a id="a-HV"></a>非佛智发此惑不忘。<a id="a-HW"></a>一念相应慧者。<a id="a-HX"></a>究竟觉也。<a id="a-HY"></a>正习俱尽者。<a id="a-HZ"></a>该于通别也。<a id="a-Ha"></a>二或言下明无断有上士者。<a id="a-Hb"></a>等觉也。<a id="a-Hc"></a>此位须修清净净禅断微细念。<a id="a-Hd"></a>故名之为断。<a id="a-He"></a>无上士者。<a id="a-Hf"></a>是妙觉位。<a id="a-Hg"></a>修证既忘更何所断。<a id="a-Hh"></a>二斯乃下用悉檀和会。<a id="a-Hi"></a>此断不断各见教文。<a id="a-Hj"></a>人师执之净计莫止。<a id="a-Hk"></a>今以四悉逗机之意而和会之。<a id="a-Hl"></a>诤无由起。<a id="a-Hm"></a>国是境域即当世界机所居处。<a id="a-Hn"></a>随处乐闻佛智有断不断。<a id="a-Ho"></a>而欢喜者。<a id="a-Hp"></a>时即对治随时当有断不断义。<a id="a-Hq"></a>而破恶者。<a id="a-Hr"></a>人即为人。<a id="a-Hs"></a>随人宜以断不断。<a id="a-Ht"></a>而生善者。<a id="a-Hu"></a>悟即第一义。<a id="a-Hv"></a>随悟断不断。<a id="a-Hw"></a>而入理者。<a id="a-Hx"></a>为此四机说有二义。<a id="a-Hy"></a>究论佛智不可言思。<a id="a-Hz"></a>二证无下。<a id="a-I0"></a>明正助二道满。<a id="a-I1"></a>无上生法证由二空名无上道。<a id="a-I2"></a>事助之行与正合修。<a id="a-I3"></a>故得称为微妙功德。<a id="a-I4"></a>二开甘下。<a id="a-I5"></a>明断德满。<a id="a-I6"></a>二初略释甘露。<a id="a-I7"></a>以命等四。<a id="a-I8"></a>如次对于常乐我净。<a id="a-I9"></a>二然此下广释诸句四。<a id="a-IA"></a>初对华严四位二。<a id="a-IB"></a>初正对。<a id="a-IC"></a>彼虽兼别今取其圆。<a id="a-ID"></a>别三十位未得甘露故。<a id="a-IE"></a>二下地下释疑。<a id="a-IF"></a>恐后人疑故释也。<a id="a-IG"></a>化他令同我之所得。<a id="a-IH"></a>二又通下对般若四智。<a id="a-II"></a>论虽多释犹通三教。<a id="a-IJ"></a>今四皆从甘露而说。<a id="a-IK"></a>故的在圆。<a id="a-IL"></a>以一心三智荡一切相。<a id="a-IM"></a>名道慧开门。<a id="a-IN"></a>一心三智立一切法。<a id="a-IO"></a>名道种慧示器。<a id="a-IP"></a>一心三智双遮荡立。<a id="a-IQ"></a>名一切智入城。<a id="a-IR"></a>一心三智双照荡立。<a id="a-IS"></a>名一切种智处室。<a id="a-IT"></a>由此四智住大涅槃。<a id="a-IU"></a>令诸众生得此四智。<a id="a-IV"></a>名食味也。<a id="a-IW"></a>三对法华大事。<a id="a-IX"></a>彼佛知见是今甘露。<a id="a-IY"></a>彼之开等对今四句。<a id="a-IZ"></a>唯有悟入与入处少殊。<a id="a-Ia"></a>其义不别。<a id="a-Ib"></a>四对涅槃四德。<a id="a-Ic"></a>前以四德释甘露义。<a id="a-Id"></a>今用四德对开等文。<a id="a-Ie"></a>有此异也。<a id="a-If"></a>二吹大下明化他成二。<a id="a-Ig"></a>初分文立意二。<a id="a-Ih"></a>初分文。<a id="a-Ii"></a>二余经下立意二。<a id="a-Ij"></a>初明智定相成。<a id="a-Ik"></a>前现通者令重法乐闻。<a id="a-Il"></a>后现通者令依法修证。<a id="a-Im"></a>故前云开后后云成前。<a id="a-In"></a>二修因下明因果同类。<a id="a-Io"></a>二空正道为智德类。<a id="a-Ip"></a>二空助道为断德类。<a id="a-Iq"></a>即缘了二因。<a id="a-Ir"></a>非此二因安克二果。<a id="a-Is"></a>二说法下依义释文二。<a id="a-It"></a>初明转法轮化他二。<a id="a-Iu"></a>初明说法二。<a id="a-Iv"></a>初总示。<a id="a-Iw"></a>二吹螺下别释二。<a id="a-Ix"></a>初别明螺等二。<a id="a-Iy"></a>初约教位释二。<a id="a-Iz"></a>初释四句四。<a id="a-J0"></a>初明吹螺。<a id="a-J1"></a>是故号者。<a id="a-J2"></a>大经云。<a id="a-J3"></a>吹贝知时是也。<a id="a-J4"></a>苦忍凡性者。<a id="a-J5"></a>即内兄上忍位中。<a id="a-J6"></a>于苦谛下留一行一缘。<a id="a-J7"></a>是凡性也。<a id="a-J8"></a>圣人正性谓初果也。<a id="a-J9"></a>说大乘法者。<a id="a-JA"></a>唯以圆教为大乘也。<a id="a-JB"></a>改凡圣偏性通教六地是圣。<a id="a-JC"></a>别教十向圆教十信是内凡。<a id="a-JD"></a>以中理未显悉名偏性。<a id="a-JE"></a>通教七地者至此得知圆者。<a id="a-JF"></a>皆是改号之位者。<a id="a-JG"></a>三人俱破无明。<a id="a-JH"></a>见中道圆性也。<a id="a-JI"></a>二击大下明击鼓诫进者。<a id="a-JJ"></a>军阵之法也。<a id="a-JK"></a>兵权曰。<a id="a-JL"></a>闻鼓则进。<a id="a-JM"></a>闻金则止。<a id="a-JN"></a>鼓则严肃军众使前驱也。<a id="a-JO"></a>督率也。<a id="a-JP"></a>率导引也。<a id="a-JQ"></a>位在修道者。<a id="a-JR"></a>令初果进二果也。<a id="a-JS"></a>通教位在八地者。<a id="a-JT"></a>前释改号是七地破无明。<a id="a-JU"></a>今进入八地。<a id="a-JV"></a>是增道损生。<a id="a-JW"></a>别教应言二地。<a id="a-JX"></a>圆教应言二住。<a id="a-JY"></a>方名进入修道。<a id="a-JZ"></a>今言十行初住者。<a id="a-Ja"></a>恐误也。<a id="a-Jb"></a>或别有意。<a id="a-Jc"></a>真修道者。<a id="a-Jd"></a>即通八地。<a id="a-Je"></a>别二地圆二住故。<a id="a-Jf"></a>云咸进。<a id="a-Jg"></a>地论以初地为见道。<a id="a-Jh"></a>二地至七地名修道。<a id="a-Ji"></a>八九十地为无学道。<a id="a-Jj"></a>彼虽别位例圆可知。<a id="a-Jk"></a>三释然炬。<a id="a-Jl"></a>通教下皆取当教化他位也。<a id="a-Jm"></a>此言八地不取受接。<a id="a-Jn"></a>但约当教出假道观双流耳。<a id="a-Jo"></a>别约十向其意亦尔。<a id="a-Jp"></a>以内修中观外亦出假故。<a id="a-Jq"></a>圆在初住者。<a id="a-Jr"></a>以百界作佛普门示现故。<a id="a-Js"></a>圆从胜说。<a id="a-Jt"></a>乃取分真。<a id="a-Ju"></a>止观名真出假位也。<a id="a-Jv"></a>皆是下结示三位。<a id="a-Jw"></a>道谓外化。<a id="a-Jx"></a>观谓内行。<a id="a-Jy"></a>此该三教不同余文唯就通说。<a id="a-Jz"></a>四释雨雨。<a id="a-K0"></a>扶疏盛茂也。<a id="a-K1"></a>时泽时雨也。<a id="a-K2"></a>大恒者殑伽河也。<a id="a-K3"></a>二若得下例上四经。<a id="a-K4"></a>二此一下以横竖结。<a id="a-K5"></a>竖拟诸经之位者。<a id="a-K6"></a>即向四经名字虽殊。<a id="a-K7"></a>但是住行向地圆位耳。<a id="a-K8"></a>故名为竖。<a id="a-K9"></a>横论一切。<a id="a-KA"></a>诸位者。<a id="a-KB"></a>即摄四教凡圣诸位。<a id="a-KC"></a>如向消文是也。<a id="a-KD"></a>云云者。<a id="a-KE"></a>部在方等故此化他必兼四益。<a id="a-KF"></a>横摄诸位旨在其中。<a id="a-KG"></a>二此中下通。<a id="a-KH"></a>释大义。<a id="a-KI"></a>前三云大。<a id="a-KJ"></a>后一云胜。<a id="a-KK"></a>胜亦大也。<a id="a-KL"></a>故云皆言大也。<a id="a-KM"></a>通涂下若取通名。<a id="a-KN"></a>唯在大法义并归圆。<a id="a-KO"></a>对于四经其义弥顺。<a id="a-KP"></a>二我今下明神通二。<a id="a-KQ"></a>初明摧怨二。<a id="a-KR"></a>初明烦恼为怨。<a id="a-KS"></a>二魔为下明天魔是主。<a id="a-KT"></a>二明竖幢。<a id="a-KU"></a>高出众行者。<a id="a-KV"></a>即法幢三昧也。<a id="a-KW"></a>万行功德皆为眷属莫不归宗。<a id="a-KX"></a>此之三昧故为众行之望。<a id="a-KY"></a>兵望麾者。<a id="a-KZ"></a>手指曰麾。<a id="a-Ka"></a>尚书云。<a id="a-Kb"></a>左仗黄钺右秉白　而麾之。<a id="a-Kc"></a>兵权曰。<a id="a-Kd"></a>将军乃秉　麾众而誓之。<a id="a-Ke"></a>又云。<a id="a-Kf"></a>闻鼓则进。<a id="a-Kg"></a>闻金乃止。<a id="a-Kh"></a>随其指麾五阵乃理。<a id="a-Ki"></a>三德下出三昧体。<a id="a-Kj"></a>其体若非不纵不横。<a id="a-Kk"></a>岂出众行。<a id="a-Kl"></a>岂摧五住。<a id="a-Km"></a>岂坏天魔。<a id="a-Kn"></a>无记神通体用如是。<a id="a-Ko"></a>二从度下明四弘誓化他二。<a id="a-Kp"></a>初牒文示义。<a id="a-Kq"></a>虽复等者。<a id="a-Kr"></a>既依四谛而运四弘。<a id="a-Ks"></a>四谛既常誓岂休息。<a id="a-Kt"></a>因人求佛意在利生。<a id="a-Ku"></a>今遂所求岂忘与拔。<a id="a-Kv"></a>四弘是下示誓有依。<a id="a-Kw"></a>誓即无缘慈悲。<a id="a-Kx"></a>境乃无作四谛。<a id="a-Ky"></a>无缘无作行相如何。<a id="a-Kz"></a>众生誓度。<a id="a-L0"></a>生死即涅槃故。<a id="a-L1"></a>烦恼誓断。<a id="a-L2"></a>烦恼即菩提故。<a id="a-L3"></a>法门誓学。<a id="a-L4"></a>即惑成智故。<a id="a-L5"></a>佛道誓成。<a id="a-L6"></a>即生成灭故。<a id="a-L7"></a>不尔。<a id="a-L8"></a>岂能广度永度。<a id="a-L9"></a>二度诸下随义释文四。<a id="a-LA"></a>初令度苦谛。<a id="a-LB"></a>经永断三恶。<a id="a-LC"></a>即三恶道也。<a id="a-LD"></a>须约十番论度论断。<a id="a-LE"></a>二令断集谛。<a id="a-LF"></a>须明五住烧十界生。<a id="a-LG"></a>三令证灭谛。<a id="a-LH"></a>当分而论四种甘露。<a id="a-LI"></a>跨节而辨唯一圆常。<a id="a-LJ"></a>四令安道谛四。<a id="a-LK"></a>初约檀明谛。<a id="a-LL"></a>不独行檀具于四谛。<a id="a-LM"></a>五度皆然。<a id="a-LN"></a>五不依谛则不动不出。<a id="a-LO"></a>何度之有。<a id="a-LP"></a>复须知今依无作谛。<a id="a-LQ"></a>二无量下略释经文。<a id="a-LR"></a>三论云下檀摄六度。<a id="a-LS"></a>大论十二解檀度云。<a id="a-LT"></a>若菩萨行檀度能生六度。<a id="a-LU"></a>是时名檀度满。<a id="a-LV"></a>云何布施生檀度。<a id="a-LW"></a>有下中上。<a id="a-LX"></a>若以饮食粗物软心布施名下。<a id="a-LY"></a>能以衣服宝物布施名中檀。<a id="a-LZ"></a>能以头目血肉国财妻子布施名上。<a id="a-La"></a>云何施生尸度。<a id="a-Lb"></a>菩萨思惟众生不知布施。<a id="a-Lc"></a>后世贫穷故行恶。<a id="a-Ld"></a>若行布施后世有福无所乏短。<a id="a-Le"></a>则能持戒。<a id="a-Lf"></a>云何生忍度。<a id="a-Lg"></a>菩萨施时受者恶骂。<a id="a-Lh"></a>若大求索。<a id="a-Li"></a>若不时索。<a id="a-Lj"></a>或不应索而索。<a id="a-Lk"></a>是时菩萨思惟。<a id="a-Ll"></a>我今布施欲求佛道。<a id="a-Lm"></a>亦无有人使我布施。<a id="a-Ln"></a>我自为故云何生嗔。<a id="a-Lo"></a>如是思惟已而行忍辱。<a id="a-Lp"></a>云何生进度。<a id="a-Lq"></a>菩萨布施时常行精进欲行二施。<a id="a-Lr"></a>勤求财法以求足之。<a id="a-Ls"></a>云何生禅度。<a id="a-Lt"></a>菩萨施时能除悭贪而行一心。<a id="a-Lu"></a>渐除五盖。<a id="a-Lv"></a>是名禅度。<a id="a-Lw"></a>又心依布施入于初禅乃至灭定。<a id="a-Lx"></a>云何生智度。<a id="a-Ly"></a>菩萨施时知有果报而不疑惑。<a id="a-Lz"></a>能破邪见无明。<a id="a-M0"></a>又分别净不净施得报不同。<a id="a-M1"></a>是名生智。<a id="a-M2"></a>故云檀义摄六也。<a id="a-M3"></a>余之五度亦互相摄。<a id="a-M4"></a>非今文意。<a id="a-M5"></a>故且论檀。<a id="a-M6"></a>六之首故摄生便故。<a id="a-M7"></a>四舍身下以彼岸结。<a id="a-M8"></a>生死为前际。<a id="a-M9"></a>涅槃为后际。<a id="a-MA"></a>身命及财此三属事。<a id="a-MB"></a>以观此三及能施心所施之境。<a id="a-MC"></a>三轮当处即空假中。<a id="a-MD"></a>是故能等三德涅槃。<a id="a-ME"></a>此以常因而克常果。<a id="a-MF"></a>不然岂得不坏常住。<a id="a-MG"></a>如是行檀名波罗蜜。<a id="a-MH"></a>三德甚深故檀竖高。<a id="a-MI"></a>三德无量故檀横广。<a id="a-MJ"></a>此机乐略。<a id="a-MK"></a>是以如来妙说一檀遵修诸行。<a id="a-ML"></a>仍须了知。<a id="a-MM"></a>既谈果后行檀利物。<a id="a-MN"></a>行人岂不即闻而修耶。</p>
 </body>
</html>