<!doctype html>
<html id="z3IBWby1OV" data-ver="1005">
 <head>
  <meta charset="utf-8">
  <meta author="知礼">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">金光明经文句记卷第六下</h1>
  <p id="a2">二次第下明品之次第二。<a id="a-3"></a>初明诸品所归亦是今品之来意也。<a id="a-4"></a>何者下释诸品次第。<a id="a-5"></a>序品叙大体等者。<a id="a-6"></a>向疏释经叙乎五章。<a id="a-7"></a>今唯叙体者。<a id="a-8"></a>盖指极果所游所契。<a id="a-9"></a>而高而广。<a id="a-A"></a>法性是佛地之所证。<a id="a-B"></a>为今经之大体也。<a id="a-C"></a>下寿量洎诸品功德皆不出大智大用。<a id="a-D"></a>言穷源等者。<a id="a-E"></a>妙觉中理之源已穷。<a id="a-F"></a>边际之事亦极。<a id="a-G"></a>故种智泯照万行休息。<a id="a-H"></a>是唯一性更无异途。<a id="a-I"></a>故曰经之大体也。<a id="a-J"></a>寿量果地二智已圆。<a id="a-K"></a>故冥深广之体起长短之用。<a id="a-L"></a>忏赞空导岂越大用。<a id="a-M"></a>诸品功德无违应体。<a id="a-N"></a>故下云皆金光明之力也。<a id="a-O"></a>如是下二示今文赞意。<a id="a-P"></a>明由上一十七品之利益。<a id="a-Q"></a>故有下六十二行之叹辞也。<a id="a-R"></a>善始令终者。<a id="a-S"></a>序等三分既皆获利。<a id="a-T"></a>故三菩萨荷佛深恩而兴赞叹。<a id="a-U"></a>故有赞佛品也。<a id="a-V"></a>令亦善也。<a id="a-W"></a>三释文二。<a id="a-X"></a>初标科。<a id="a-Y"></a>二释义二。<a id="a-Z"></a>初经家叙。<a id="a-a"></a>疏文可见。<a id="a-b"></a>经云。<a id="a-c"></a>从此至金宝盖国者。<a id="a-d"></a>欲张大其众满中菩萨。<a id="a-e"></a>皆赞释迦教主也。<a id="a-f"></a>比见有人不晓斯旨。<a id="a-g"></a>谓赞彼佛。<a id="a-h"></a>经疏非闇。<a id="a-i"></a>一何昧哉。<a id="a-j"></a>或恐后学随他所解。<a id="a-k"></a>谬释经文。<a id="a-l"></a>今略引疏示之。<a id="a-m"></a>原乎赞品之来者。<a id="a-n"></a>盖三番菩萨。<a id="a-o"></a>并由上闻经得利故。<a id="a-p"></a>赞佛及教。<a id="a-q"></a>岂关他佛。<a id="a-r"></a>况疏云。<a id="a-s"></a>一佛是能赞。<a id="a-t"></a>若谓赞彼佛者。<a id="a-u"></a>能赞一佛何指释迦定起耶。<a id="a-v"></a>经疏冷然故不繁引。<a id="a-w"></a>二正说偈二。<a id="a-x"></a>初分文别释二。<a id="a-y"></a>初分文即智者就题分偈。<a id="a-z"></a>故合六十五行半文为三。<a id="a-10"></a>即以如来定起三行经文。<a id="a-11"></a>合在树神段中。<a id="a-12"></a>故云二十八行半树神说。<a id="a-13"></a>分文可见。<a id="a-14"></a>疏不委释。<a id="a-15"></a>故注云云。<a id="a-16"></a>应云六十五行半文为二。<a id="a-17"></a>初六十二行半三番菩萨说。<a id="a-18"></a>二后三行如来定起说。<a id="a-19"></a>故下章安总释。<a id="a-1A"></a>乃云其文有四。<a id="a-1B"></a>即斯义也。<a id="a-1C"></a>具如下释二释义三。<a id="a-1D"></a>然此三番菩萨赞辞疏不分释。<a id="a-1E"></a>达者必辞意俱明。<a id="a-1F"></a>恐新学者不晓。<a id="a-1G"></a>今粗科释。<a id="a-1H"></a>初诸菩萨赞三。<a id="a-1I"></a>初寄言赞三。<a id="a-1J"></a>初赞能说教主自行功德三。<a id="a-1K"></a>初赞大小相海二。<a id="a-1L"></a>初如来下一行赞金色光一大相。<a id="a-1M"></a>经云如来之身者。<a id="a-1N"></a>标起也。<a id="a-1O"></a>金色微妙等三句者。<a id="a-1P"></a>赞第十四金色光微妙一大相也。<a id="a-1Q"></a>二身净下二行半赞身清洁等三小相。<a id="a-1R"></a>经云身净者。<a id="a-1S"></a>即赞第十一身清洁一小相也。<a id="a-1T"></a>柔软者。<a id="a-1U"></a>赞第十二身柔软小相也。<a id="a-1V"></a>圆足无垢二句赞第二十身满足小相。<a id="a-1W"></a>亦是赞容仪满足。<a id="a-1X"></a>三其音下二行重赞梵音。<a id="a-1Y"></a>一大相也。<a id="a-1Z"></a>亦是兼赞言音深远小相海也。<a id="a-1a"></a>梵声者。<a id="a-1b"></a>譬佛音深远故。<a id="a-1c"></a>师子吼声者。<a id="a-1d"></a>譬佛音无畏也。<a id="a-1e"></a>大雷震声者。<a id="a-1f"></a>譬佛音破迷也。<a id="a-1g"></a>云六种声者。<a id="a-1h"></a>诸文皆云八音。<a id="a-1i"></a>一极好。<a id="a-1j"></a>二柔软。<a id="a-1k"></a>三和适。<a id="a-1l"></a>四尊慧。<a id="a-1m"></a>五不女。<a id="a-1n"></a>六不误。<a id="a-1o"></a>七深远。<a id="a-1p"></a>八不竭。<a id="a-1q"></a>译人增减不须和会。<a id="a-1r"></a>亦可先举妙如梵声者。<a id="a-1s"></a>即八音中深远音也。<a id="a-1t"></a>师子吼大雷震即举不女音也。<a id="a-1u"></a>以佛住首楞严定常有世雄之德。<a id="a-1v"></a>久离雌耎之心。<a id="a-1w"></a>故所出音声能令一切闻者敬畏。<a id="a-1x"></a>天魔外道莫不归伏也。<a id="a-1y"></a>上既已列二种声。<a id="a-1z"></a>下但云六种声者。<a id="a-20"></a>即举迦陵频伽孔雀等六种声也。<a id="a-21"></a>以迦陵频伽翻极好声也。<a id="a-22"></a>二清净下一行半赞尊特。<a id="a-23"></a>上以大小相间而赞。<a id="a-24"></a>盖显身相大小咸遍。<a id="a-25"></a>辞意虽含尊特未彰。<a id="a-26"></a>故今复赞身相光明俱无限齐。<a id="a-27"></a>经云威德者。<a id="a-28"></a>巍巍堂堂之相也。<a id="a-29"></a>二智慧下二句赞智断功德。<a id="a-2A"></a>上句赞智德。<a id="a-2B"></a>下句赞断德。<a id="a-2C"></a>三世尊下总结尊特。<a id="a-2D"></a>大论云。<a id="a-2E"></a>尊特身佛者。<a id="a-2F"></a>巍巍堂堂。<a id="a-2G"></a>譬如须弥映临大海。<a id="a-2H"></a>所有大小相好亦巍巍堂堂。<a id="a-2I"></a>然如来自行具足三身功德。<a id="a-2J"></a>诸菩萨唯赞尊特者。<a id="a-2K"></a>上冥下应已摄三身。<a id="a-2L"></a>斯乃赞智之巧。<a id="a-2M"></a>学者思之。<a id="a-2N"></a>二为诸下六行半赞所说教法化他利益二。<a id="a-2O"></a>初叙说教因由。<a id="a-2P"></a>在文可见。<a id="a-2Q"></a>新经云。<a id="a-2R"></a>欲利益诸众生故。<a id="a-2S"></a>常行法施。<a id="a-2T"></a>乃至令得大果证常乐故。<a id="a-2U"></a>二赞所说教法二。<a id="a-2V"></a>初如来下二句赞经宗体。<a id="a-2W"></a>体指序品如来所游深广无界。<a id="a-2X"></a>超诸因理故称第一深义。<a id="a-2Y"></a>举深该广即甚深无量也。<a id="a-2Z"></a>宗指寿量极果所得。<a id="a-2a"></a>过诸菩萨亦称第一也。<a id="a-2b"></a>法报体一深义可知。<a id="a-2c"></a>二赞经力用三。<a id="a-2d"></a>初能令下二句赞上忏品灭恶。<a id="a-2e"></a>寂灭者。<a id="a-2f"></a>寂诸业行之恶。<a id="a-2g"></a>灭于果报之苦。<a id="a-2h"></a>二能与下二句赞上赞品生善。<a id="a-2i"></a>上是如来叙昔龙尊赞佛。<a id="a-2j"></a>意生今日当机之善。<a id="a-2k"></a>故能与无量快乐。<a id="a-2l"></a>三赞空品双导二。<a id="a-2m"></a>初能演下一行赞能导空法妙。<a id="a-2n"></a>经云甘露者。<a id="a-2o"></a>即长生不死之药也。<a id="a-2p"></a>文诠中道妙空实相真谛。<a id="a-2q"></a>能过二死迷变可生四德常身。<a id="a-2r"></a>故斯理空即名甘露。<a id="a-2s"></a>仍由染体本净空名妙法。<a id="a-2t"></a>从此而入复名法门。<a id="a-2u"></a>二能入下二行赞灭恶生善深。<a id="a-2v"></a>忏得斯空二死恶患之报即谢。<a id="a-2w"></a>三德涅槃之宅可入。<a id="a-2x"></a>言解脱者。<a id="a-2y"></a>有二意。<a id="a-2z"></a>若就解脱惑业之缚。<a id="a-30"></a>即破恶也。<a id="a-31"></a>若取无染自在之净。<a id="a-32"></a>即生善也。<a id="a-33"></a>度三有等。<a id="a-34"></a>破恶生善可知。<a id="a-35"></a>三结赞人法者。<a id="a-36"></a>功德智慧结上赞能说教主尊妙人也。<a id="a-37"></a>慈悲精进。<a id="a-38"></a>结上赞所说教法宏深也。<a id="a-39"></a>法之宗用如是者。<a id="a-3A"></a>皆慈悲精进所致也。<a id="a-3B"></a>二绝言赞三。<a id="a-3C"></a>初如是无量下一行绝言赞。<a id="a-3D"></a>故不能称计说喻。<a id="a-3E"></a>二诸天世人下二行绝心赞。<a id="a-3F"></a>故尽思度量。<a id="a-3G"></a>不能得知大海一滴少分也。<a id="a-3H"></a>三我今略赞下一行指广结赞。<a id="a-3I"></a>可见。<a id="a-3J"></a>三若我功德下一行赞已回向。<a id="a-3K"></a>回向有三义。<a id="a-3L"></a>现文有二。<a id="a-3M"></a>理含其三在文可见。<a id="a-3N"></a>二信相说二。<a id="a-3O"></a>初经家叙。<a id="a-3P"></a>二正说偈二。<a id="a-3Q"></a>初世尊下一行总赞相好功德。<a id="a-3R"></a>千数者。<a id="a-3S"></a>举大数也。<a id="a-3T"></a>二别赞大小相海五。<a id="a-3U"></a>初别赞二种光相二。<a id="a-3V"></a>初色净下。<a id="a-3W"></a>四行赞色具光相。<a id="a-3X"></a>色净远照下。<a id="a-3Y"></a>即第十四金色光相。<a id="a-3Z"></a>光明炽盛下。<a id="a-3a"></a>即第十五身光相。<a id="a-3b"></a>然二种光相若据生身。<a id="a-3c"></a>皆有齐限。<a id="a-3d"></a>如云身光面各一丈。<a id="a-3e"></a>今云如日千光。<a id="a-3f"></a>乃至悉能远照无量佛土。<a id="a-3g"></a>故知信相昔为龙尊赞佛尊特。<a id="a-3h"></a>发愿未来得值释迦。<a id="a-3i"></a>今日赞佛。<a id="a-3j"></a>岂忘其本。<a id="a-3k"></a>是则大相小相皆寄尊特而赞也。<a id="a-3l"></a>二能灭下一行明光具与拔。<a id="a-3m"></a>昔为龙尊赞佛身放大光。<a id="a-3n"></a>灭尽三界一切诸苦。<a id="a-3o"></a>令诸众生悉受快乐。<a id="a-3p"></a>今日赞佛。<a id="a-3q"></a>还赞光明灭苦与乐。<a id="a-3r"></a>在文可见。<a id="a-3s"></a>二诸根下一行总赞诸根相好。<a id="a-3t"></a>如大相中有身端直。<a id="a-3u"></a>皮肤薄细。<a id="a-3v"></a>舌大覆面。<a id="a-3w"></a>齿白。<a id="a-3x"></a>齐密。<a id="a-3y"></a>眼如金精。<a id="a-3z"></a>睫如牛王。<a id="a-40"></a>小相中有鼻高好孔不现。<a id="a-41"></a>耳轮辐相埵成。<a id="a-42"></a>身清洁柔软等诸根皆见者无有厌足。<a id="a-43"></a>三又比赞一小相二。<a id="a-44"></a>初发绀下一行赞发相。<a id="a-45"></a>孔雀项蜂王等皆比发有绀色。<a id="a-46"></a>如八十好中有发色青珠好等。<a id="a-47"></a>二清净下一行半具功德。<a id="a-48"></a>清净慈悲无量禅定。<a id="a-49"></a>久皆庄严。<a id="a-4A"></a>故发好柔软。<a id="a-4B"></a>四复明相好功德二。<a id="a-4C"></a>初明相好具功德二。<a id="a-4D"></a>初相好下一行明严身克果之用。<a id="a-4E"></a>可见。<a id="a-4F"></a>二如来下二行明摄生感赞之功。<a id="a-4G"></a>若相若好随大随小。<a id="a-4H"></a>悉能调伏令心柔软受诸快乐。<a id="a-4I"></a>故为诸佛所赞。<a id="a-4J"></a>二其光下二行明功德具光明。<a id="a-4K"></a>功德高广犹如须弥显出大海。<a id="a-4L"></a>五齿白下二行半又比赞齿毫二大相。<a id="a-4M"></a>三树神说二。<a id="a-4N"></a>初经家叙。<a id="a-4O"></a>言道场菩提树神者。<a id="a-4P"></a>即如来得道之场在此树下。<a id="a-4Q"></a>然树本名毕钵罗。<a id="a-4R"></a>佛坐其下得菩提智果。<a id="a-4S"></a>立此为名。<a id="a-4T"></a>故今女天依此树住亦以为名也。<a id="a-4U"></a>西域记云。<a id="a-4V"></a>昔佛在世。<a id="a-4W"></a>高数百尺。<a id="a-4X"></a>屡经残伐。<a id="a-4Y"></a>犹高四五丈。<a id="a-4Z"></a>茎干黄白枝叶青翠冬夏不凋光鲜无变。<a id="a-4a"></a>每至如来涅槃之日。<a id="a-4b"></a>叶皆凋落。<a id="a-4c"></a>顷之复故。<a id="a-4d"></a>此在中印度摩竭陀国大城西南四百余里。<a id="a-4e"></a>修苦行处不远。<a id="a-4f"></a>有此树也。<a id="a-4g"></a>二正说偈四初二句总赞。<a id="a-4h"></a>南无者。<a id="a-4i"></a>归命之辞也。<a id="a-4j"></a>清净者。<a id="a-4k"></a>佛性论有二种。<a id="a-4l"></a>一性净本无惑染故。<a id="a-4m"></a>二相净对治离障故。<a id="a-4n"></a>今总赞如来中边智满法报应圆。<a id="a-4o"></a>故谓无上正觉也。<a id="a-4p"></a>二别赞二。<a id="a-4q"></a>初广赞能说教主三。<a id="a-4r"></a>初甚深下一行半就所觉显明赞佛法身。<a id="a-4s"></a>甚深妙法者。<a id="a-4t"></a>法性高广诸法融妙。<a id="a-4u"></a>圆智圆觉遍一切处。<a id="a-4v"></a>众邪染障本自离故。<a id="a-4w"></a>如来随顺斯理觉了其性。<a id="a-4x"></a>一切魔外涅槃非法。<a id="a-4y"></a>禅戒非道。<a id="a-4z"></a>犹如大树盘根厚地。<a id="a-50"></a>唯佛金刚大智独拔而出。<a id="a-51"></a>成佛正觉者。<a id="a-52"></a>所谓出缠大法身也。<a id="a-53"></a>然准圆佛大智觉了本性非法非道。<a id="a-54"></a>应离三乘七方便涅槃非法戒定非道。<a id="a-55"></a>方曰远离一切。<a id="a-56"></a>法者。<a id="a-57"></a>即所生果法也。<a id="a-58"></a>道者。<a id="a-59"></a>即能生因道也。<a id="a-5A"></a>苟未离无明相分。<a id="a-5B"></a>皆曰其非也。<a id="a-5C"></a>二知有下二行半就能觉智行赞佛报身三。<a id="a-5D"></a>初约法。<a id="a-5E"></a>知有下二句赞报智也。<a id="a-5F"></a>知者照也。<a id="a-5G"></a>有即俗非有即真。<a id="a-5H"></a>本性清净即中。<a id="a-5I"></a>以一切种智知照三谛。<a id="a-5J"></a>则冥深契广事理周极。<a id="a-5K"></a>名佛无上报智也。<a id="a-5L"></a>希有下二句赞佛助行功德。<a id="a-5M"></a>重言希有者。<a id="a-5N"></a>叹美之郑重也。<a id="a-5O"></a>下皆例然。<a id="a-5P"></a>因中戒定万行有排障敌恶之力名功。<a id="a-5Q"></a>助发大智成佛大果名德法华云。<a id="a-5R"></a>久修业所得即无上报。<a id="a-5S"></a>故谓如来功德也。<a id="a-5T"></a>二希有下一行约喻。<a id="a-5U"></a>即喻上报身智行也。<a id="a-5V"></a>大海喻智也。<a id="a-5W"></a>须弥喻行也。<a id="a-5X"></a>其智冥理穷实相底故。<a id="a-5Y"></a>方之大海。<a id="a-5Z"></a>释论谓智度。<a id="a-5a"></a>大海佛穷其底。<a id="a-5b"></a>因中万行积功累德。<a id="a-5c"></a>喻彼须弥如华严涅槃。<a id="a-5d"></a>皆云析骨书经如彼妙高。<a id="a-5e"></a>三希有下二句总合。<a id="a-5f"></a>智行契理三法一如。<a id="a-5g"></a>故曰无边行也。<a id="a-5h"></a>三希有下一行半。<a id="a-5i"></a>就垂世形益赞佛应身。<a id="a-5j"></a>优昙花者。<a id="a-5k"></a>具足云优昙钵罗。<a id="a-5l"></a>此言瑞应。<a id="a-5m"></a>亦云灵瑞。<a id="a-5n"></a>轮王出世时感此华。<a id="a-5o"></a>泥洹经云。<a id="a-5p"></a>阎浮提内有尊树王。<a id="a-5q"></a>名优昙钵罗。<a id="a-5r"></a>有实无华。<a id="a-5s"></a>优昙钵树有金华者。<a id="a-5t"></a>世乃有佛。<a id="a-5u"></a>故云时一现耳。<a id="a-5v"></a>无量大悲者。<a id="a-5w"></a>垂应本也。<a id="a-5x"></a>以大悲故不住涅槃。<a id="a-5y"></a>二释迦下一行半。<a id="a-5z"></a>略赞所说教法。<a id="a-60"></a>如来将欲口轮说法。<a id="a-61"></a>必须意业鉴机。<a id="a-62"></a>如日照物无所不遍。<a id="a-63"></a>为欲利益者。<a id="a-64"></a>准金光明之力用。<a id="a-65"></a>须明十种利益。<a id="a-66"></a>方尽垂世说法之意也。<a id="a-67"></a>三请佛出定二。<a id="a-68"></a>初赞今所入定为请见由。<a id="a-69"></a>三初善哉下二行就果佛赞所游定。<a id="a-6A"></a>诸根寂灭者。<a id="a-6B"></a>以了眼等性常具无减修。<a id="a-6C"></a>诸惑死生悉已寂灭。<a id="a-6D"></a>故常居寂定。<a id="a-6E"></a>而复游入者。<a id="a-6F"></a>将轸法轮表不妄说。<a id="a-6G"></a>又三世佛说必须入定。<a id="a-6H"></a>故首楞严经云。<a id="a-6I"></a>虽知诸法常是定相。<a id="a-6J"></a>而示众生诸禅差别。<a id="a-6K"></a>言善寂大城者。<a id="a-6L"></a>正赞所入定也。<a id="a-6M"></a>即向经初法性三昧。<a id="a-6N"></a>若入此定即能善了诸法。<a id="a-6O"></a>寂灭无非法性故。<a id="a-6P"></a>防生死之非御涅槃之敌。<a id="a-6Q"></a>即中道善寂而名大城也。<a id="a-6R"></a>亦名无垢清净三昧等。<a id="a-6S"></a>既是佛之境界故。<a id="a-6T"></a>受无垢清净之名。<a id="a-6U"></a>为诸佛行处也。<a id="a-6V"></a>二明三昧能空行相。<a id="a-6W"></a>此经虽则结归方等。<a id="a-6X"></a>说在般若时后。<a id="a-6Y"></a>忏赞善恶皆推空导。<a id="a-6Z"></a>故空品谓无量余经已广说空。<a id="a-6a"></a>故此经中亦谭其空。<a id="a-6b"></a>为入理门也。<a id="a-6c"></a>佛游三昧亦从空入。<a id="a-6d"></a>声闻之人虽从空入。<a id="a-6e"></a>犹为身果所缠。<a id="a-6f"></a>如来空智明见声闻身果性相皆空。<a id="a-6g"></a>诸佛境界亦空。<a id="a-6h"></a>如是一切无量诸法者。<a id="a-6i"></a>指上自他依果国土净秽。<a id="a-6j"></a>推性推相不见差品。<a id="a-6k"></a>一切众生依正境界。<a id="a-6l"></a>推求性相皆同真净。<a id="a-6m"></a>无复其异。<a id="a-6n"></a>然推乎性相者。<a id="a-6o"></a>即空观遣情显理之要门也。<a id="a-6p"></a>一家明观诸处共论。<a id="a-6q"></a>其如讲学之人亦多昧之。<a id="a-6r"></a>今家承用则依中论智论。<a id="a-6s"></a>准理准义开拓观门。<a id="a-6t"></a>故于权教实教事观理观。<a id="a-6u"></a>悉已明之。<a id="a-6v"></a>学者须知。<a id="a-6w"></a>且如性相二空本是一空观法。<a id="a-6x"></a>备遣情计故有两番行相。<a id="a-6y"></a>是知若善修一空观者。<a id="a-6z"></a>必遣二种执性。<a id="a-70"></a>如法华止云。<a id="a-71"></a>知法常无性。<a id="a-72"></a>荆溪谓应无性性无相性。<a id="a-73"></a>诸文为辨性相。<a id="a-74"></a>寄前后说。<a id="a-75"></a>故以二谛分之。<a id="a-76"></a>乃云。<a id="a-77"></a>四句推性不见性。<a id="a-78"></a>是世谛破性。<a id="a-79"></a>四句推名不见名。<a id="a-7A"></a>是真谛破相。<a id="a-7B"></a>相破即相空也。<a id="a-7C"></a>荆溪释云。<a id="a-7D"></a>若有性执世而非谛。<a id="a-7E"></a>破性执已世乃名谛。<a id="a-7F"></a>是以名为世谛破性。<a id="a-7G"></a>性执破已但有名字。<a id="a-7H"></a>名之为假。<a id="a-7I"></a>假即是相为空相。<a id="a-7J"></a>故观理证真是名真谛破相。<a id="a-7K"></a>空非前后二谛同时。<a id="a-7L"></a>故知性执破已。<a id="a-7M"></a>虽名世谛。<a id="a-7N"></a>初轸其观即须观真。<a id="a-7O"></a>四句推性虽不执性。<a id="a-7P"></a>其如惑存转计其名。<a id="a-7Q"></a>既不见理但名世谛。<a id="a-7R"></a>仍观法性真理破名字相。<a id="a-7S"></a>相执破已方证其真。<a id="a-7T"></a>故名真谛破相。<a id="a-7U"></a>或初观真谛四句推性。<a id="a-7V"></a>便了阴界色心名字无四句相。<a id="a-7W"></a>即名真谛破性破相。<a id="a-7X"></a>岂待转观破相。<a id="a-7Y"></a>方用真谛耶。<a id="a-7Z"></a>若尔。<a id="a-7a"></a>推性何故云不自他共等。<a id="a-7b"></a>推相自谓不内外中间等。<a id="a-7c"></a>句法既别显理用观自异。<a id="a-7d"></a>何谓只一四句空观破二种执耶。<a id="a-7e"></a>答向谓寄前后说。<a id="a-7f"></a>对所破执相。<a id="a-7g"></a>故推性则谓不自他等。<a id="a-7h"></a>推相乃言不内外等。<a id="a-7i"></a>考乎观门岂有异途。<a id="a-7j"></a>故荆溪云。<a id="a-7k"></a>内秖是因外秖是缘等。<a id="a-7l"></a>况止观明性空观毕。<a id="a-7m"></a>乃引中论诸法不自生等四句为证。<a id="a-7n"></a>洎明相空观毕。<a id="a-7o"></a>亦引斯论诸法不自生等四句。<a id="a-7p"></a>以斯照之。<a id="a-7q"></a>应无别观。<a id="a-7r"></a>又止观但名一总空观者。<a id="a-7s"></a>即二空观也。<a id="a-7t"></a>问法华疏约真俗假实。<a id="a-7u"></a>明生法二空。<a id="a-7v"></a>荆溪释云。<a id="a-7w"></a>真谛即法空。<a id="a-7x"></a>俗谛即生空。<a id="a-7y"></a>俗假真实。<a id="a-7z"></a>乃引玄文世谛破性。<a id="a-80"></a>真谛破假。<a id="a-81"></a>假破即相空。<a id="a-82"></a>性破即性空为证。<a id="a-83"></a>若以性相二空秖一空观。<a id="a-84"></a>何引人法二空对显二谛耶。<a id="a-85"></a>以人空时亦未法空。<a id="a-86"></a>故性相二空。<a id="a-87"></a>若例人法空者。<a id="a-88"></a>应二空须异。<a id="a-89"></a>何谓性空未显于理。<a id="a-8A"></a>相空无别观耶。<a id="a-8B"></a>答小乘得人空时容有未得法空。<a id="a-8C"></a>如云见惑若破得须陀洹果。<a id="a-8D"></a>名得生空。<a id="a-8E"></a>此则少显真理。<a id="a-8F"></a>进破思惑方得法空。<a id="a-8G"></a>其理究显。<a id="a-8H"></a>大乘人法境融。<a id="a-8I"></a>观道不异。<a id="a-8J"></a>如大品云。<a id="a-8K"></a>色性如我性我性如色性。<a id="a-8L"></a>四阴如我用观亦然。<a id="a-8M"></a>纵有惑分粗细执破前后。<a id="a-8N"></a>用观必无异时。<a id="a-8O"></a>而法华疏约人法空名二谛者。<a id="a-8P"></a>为对所破寄分真俗。<a id="a-8Q"></a>故引世谛破性名性空。<a id="a-8R"></a>真谛破相名相空为证。<a id="a-8S"></a>其如用观委明行相。<a id="a-8T"></a>须于我人生境破性破相。<a id="a-8U"></a>方得生空。<a id="a-8V"></a>复于阴界入法寄俗寄真。<a id="a-8W"></a>推此二空穷斯真理。<a id="a-8X"></a>名为法空。<a id="a-8Y"></a>方是用观行相委悉故止观云。<a id="a-8Z"></a>于性相中求我人知见不可得。<a id="a-8a"></a>是生空。<a id="a-8b"></a>于性相中求阴界入不可得。<a id="a-8c"></a>是法空。<a id="a-8d"></a>而疏以俗谛对生空者。<a id="a-8e"></a>盖此生空体是法执。<a id="a-8f"></a>故以俗谛显此空相。<a id="a-8g"></a>故云俗假。<a id="a-8h"></a>假即虚妄也。<a id="a-8i"></a>法执若破妄染究尽。<a id="a-8j"></a>方名真谛。<a id="a-8k"></a>故云真实。<a id="a-8l"></a>实即究竟也。<a id="a-8m"></a>荆溪体斯疏意。<a id="a-8n"></a>复以玄文寄世谛显性空等义。<a id="a-8o"></a>而为证也。<a id="a-8p"></a>故云真俗不二二空俱时。<a id="a-8q"></a>问既云二谛不二二空俱时。<a id="a-8r"></a>显是一理一空。<a id="a-8s"></a>又何分二谛。<a id="a-8t"></a>及明二空耶。<a id="a-8u"></a>答其实所显理是一。<a id="a-8v"></a>能观观亦一。<a id="a-8w"></a>为对所破执故。<a id="a-8x"></a>而分二空。<a id="a-8y"></a>显空浅深故。<a id="a-8z"></a>而寄二谛。<a id="a-90"></a>是故性相空中性空约理。<a id="a-91"></a>理既未显但名世谛明空。<a id="a-92"></a>空犹未尽但名性空。<a id="a-93"></a>仍于世法。<a id="a-94"></a>又观真谛破此执名之相。<a id="a-95"></a>相若破已理显。<a id="a-96"></a>方名真谛。<a id="a-97"></a>观成方名相空。<a id="a-98"></a>故寄二谛显二空相。<a id="a-99"></a>故知若晓性相二空。<a id="a-9A"></a>对所破而分真俗者。<a id="a-9B"></a>则寄二谛明人法二空。<a id="a-9C"></a>准理亦然。<a id="a-9D"></a>是则人空空未实故。<a id="a-9E"></a>乃寄俗显。<a id="a-9F"></a>故云俗谛即生空也。<a id="a-9G"></a>法空空既已净而寄真显。<a id="a-9H"></a>故云真谛即法空也。<a id="a-9I"></a>矧又虽用生法互融之观。<a id="a-9J"></a>而照真俗不二之境。<a id="a-9K"></a>其如众生无始多于生境计我起执。<a id="a-9L"></a>不二之观亦于生境。<a id="a-9M"></a>先当其用。<a id="a-9N"></a>故破人执时且名生空。<a id="a-9O"></a>既法执在复观其法本无其执。<a id="a-9P"></a>离四句相方名法空。<a id="a-9Q"></a>故大师谓始觉人空终觉法空。<a id="a-9R"></a>然此二谛显二空相。<a id="a-9S"></a>通圆之教行相亦同。<a id="a-9T"></a>但通用其观止照真理。<a id="a-9U"></a>故寄俗寄真显性显相。<a id="a-9V"></a>明斯二空唯在真理。<a id="a-9W"></a>而圆实之教体生体法推性推相。<a id="a-9X"></a>唯是中道法性。<a id="a-9Y"></a>法性无生无性。<a id="a-9Z"></a>名世谛破生破性。<a id="a-9a"></a>此生此性即法。<a id="a-9b"></a>法体本空名真谛破法破相。<a id="a-9c"></a>虽寄二谛。<a id="a-9d"></a>悉用中道而显二空。<a id="a-9e"></a>通无此观。<a id="a-9f"></a>学者思之。<a id="a-9g"></a>然委明二空推所执能。<a id="a-9h"></a>人执随法执亡者。<a id="a-9i"></a>具如前疏空品记文。<a id="a-9j"></a>三狂愚下二句指。<a id="a-9k"></a>凡愚不了请现。<a id="a-9l"></a>上赞佛所游三昧空智。<a id="a-9m"></a>遍了诸有差异。<a id="a-9n"></a>悉皆泯亡。<a id="a-9o"></a>唯真智独存更无染异。<a id="a-9p"></a>树神分晓悲愍凡迷狂乱愚痴。<a id="a-9q"></a>不了性相俱空。<a id="a-9r"></a>故请佛出定。<a id="a-9s"></a>二腾昔常愿见正请出定四。<a id="a-9t"></a>初我常下五行。<a id="a-9u"></a>正叙昔愿行请现。<a id="a-9v"></a>我常念佛者。<a id="a-9w"></a>念即观照之异名也。<a id="a-9x"></a>心游法界常照三身。<a id="a-9y"></a>叙昔观力未充。<a id="a-9z"></a>欲求深证。<a id="a-A0"></a>故助之以誓愿。<a id="a-A1"></a>跪之以合掌。<a id="a-A2"></a>加乎恋慕。<a id="a-A3"></a>哀泣雨泪修行大悲等。<a id="a-A4"></a>并助常念之观也。<a id="a-A5"></a>言最上大悲者。<a id="a-A6"></a>即无缘悲也。<a id="a-A7"></a>正助合修故曰最上。<a id="a-A8"></a>问树神在会明见如来入定说经。<a id="a-A9"></a>何故今方频言欲见于佛耶。<a id="a-AA"></a>答今有二意。<a id="a-AB"></a>一者如来入定本为说经。<a id="a-AC"></a>说经既毕。<a id="a-AD"></a>要须出定。<a id="a-AE"></a>欲出其定须得其请。<a id="a-AF"></a>故佛出定能印三番所说皆实。<a id="a-AG"></a>既一期事毕。<a id="a-AH"></a>乃树神致请殷勤。<a id="a-AI"></a>故叙昔常愿见复加愿行。<a id="a-AJ"></a>欲使未来亦得见佛。<a id="a-AK"></a>故云愿使我身常得见佛。<a id="a-AL"></a>二者树神久已分见如来真身。<a id="a-AM"></a>欲增念佛之观。<a id="a-AN"></a>更求上证。<a id="a-AO"></a>故寄请佛出定。<a id="a-AP"></a>频陈欲见。<a id="a-AQ"></a>苟得如来酬请现身。<a id="a-AR"></a>即己心中真佛显发更明。<a id="a-AS"></a>故下结云。<a id="a-AT"></a>唯愿慈悲为我现身。<a id="a-AU"></a>二约定具慈悲请现三。<a id="a-AV"></a>初世尊下二行。<a id="a-AW"></a>明慈悲能护迷暗。<a id="a-AX"></a>树神自昧如来上位真身。<a id="a-AY"></a>故请佛加愿。<a id="a-AZ"></a>使我身常得见佛。<a id="a-Aa"></a>复愍于他迷瞽所及。<a id="a-Ab"></a>不见佛之真体故。<a id="a-Ac"></a>叙世尊常护一切。<a id="a-Ad"></a>是故渴仰欲见者。<a id="a-Ae"></a>即引己及他请佛现身。<a id="a-Af"></a>二声闻下一行半。<a id="a-Ag"></a>约圣凡未发性明。<a id="a-Ah"></a>即树神击请今佛出定也。<a id="a-Ai"></a>佛虽在定明了性净。<a id="a-Aj"></a>犹如琉璃表里通彻。<a id="a-Ak"></a>照机起应皆不动于寂定。<a id="a-Al"></a>如来虽久已明了。<a id="a-Am"></a>其如众生未发上定。<a id="a-An"></a>故树神频请出现发悟斯机。<a id="a-Ao"></a>乃举六喻显乎声闻色体非性明体。<a id="a-Ap"></a>所证真理閴寂无知。<a id="a-Aq"></a>如空之虚无亦灯之烟焰。<a id="a-Ar"></a>术之所幻声之谷响。<a id="a-As"></a>神通之化水中之月。<a id="a-At"></a>皆非实性。<a id="a-Au"></a>不能即寂即现也。<a id="a-Av"></a>众生之性虚妄现在。<a id="a-Aw"></a>如梦所见都无实相。<a id="a-Ax"></a>三就佛行处明见请现。<a id="a-Ay"></a>正明佛所入定具慈愍照。<a id="a-Az"></a>故请如来出定。<a id="a-B0"></a>令我及众得安乐故。<a id="a-B1"></a>三一切下一行半。<a id="a-B2"></a>愍凡圣不知请现。<a id="a-B3"></a>树神以凡夫小圣共迷佛所游境界。<a id="a-B4"></a>故请佛现身。<a id="a-B5"></a>即令明见唯心佛现。<a id="a-B6"></a>经五通神仙者。<a id="a-B7"></a>别举人趣中有术成仙者。<a id="a-B8"></a>发得五通。<a id="a-B9"></a>虽有他心宿命。<a id="a-BA"></a>而不知佛所游定。<a id="a-BB"></a>照理起应不离众生心体。<a id="a-BC"></a>无漏二乘虽有三明六通。<a id="a-BD"></a>亦昧佛境唯心故曰亦不能知也。<a id="a-BE"></a>四我今下一行。<a id="a-BF"></a>指已信不疑请现。<a id="a-BG"></a>树神述已于佛行处明了无滞。<a id="a-BH"></a>虽知本无隐现。<a id="a-BI"></a>上举他众共迷佛境实有动静。<a id="a-BJ"></a>故敦请出定云。<a id="a-BK"></a>惟愿慈悲为我现身。<a id="a-BL"></a>问今佛入定说法对告。<a id="a-BM"></a>起礼舍利。<a id="a-BN"></a>既有往来时会共见。<a id="a-BO"></a>树神焉知如来在定未出。<a id="a-BP"></a>而致请殷勤耶。<a id="a-BQ"></a>答树神大权久与佛同事。<a id="a-BR"></a>昔为流水救鱼。<a id="a-BS"></a>树神现半身示数。<a id="a-BT"></a>长者既已成佛。<a id="a-BU"></a>树神岂犹滞凡。<a id="a-BV"></a>故今一动一静皆扶佛化。<a id="a-BW"></a>何不知之有。<a id="a-BX"></a>矧凡出定入定皆有其仪。<a id="a-BY"></a>佛虽起坐往来。<a id="a-BZ"></a>其如未示出定之相。<a id="a-Ba"></a>树神敦请至勤。<a id="a-Bb"></a>方现出相。<a id="a-Bc"></a>其相者。<a id="a-Bd"></a>必须先示微微动摇其身。<a id="a-Be"></a>次乃黈气嚬呻徐缓而起。<a id="a-Bf"></a>方知如来示出定相。<a id="a-Bg"></a>故法华谓安详而起。<a id="a-Bh"></a>此经云。<a id="a-Bi"></a>出微妙音。<a id="a-Bj"></a>故知定起皆有其相也。<a id="a-Bk"></a>问新经自云。<a id="a-Bl"></a>尔时薄伽梵于日晡时。<a id="a-Bm"></a>从三昧起。<a id="a-Bn"></a>观察大众而说颂曰。<a id="a-Bo"></a>金光明妙法最胜诸经王。<a id="a-Bp"></a>今之谶本何故至三番赞毕。<a id="a-Bq"></a>方云从三昧起耶。<a id="a-Br"></a>苟译者所见不同。<a id="a-Bs"></a>其如集经者梵本编文。<a id="a-Bt"></a>安次如何耶。<a id="a-Bu"></a>答梵本不同岂须和会。<a id="a-Bv"></a>其如学者无由晓经。<a id="a-Bw"></a>今略试评之。<a id="a-Bx"></a>在理或当冀无私隐。<a id="a-By"></a>且夫此经古师谓是偏方之教。<a id="a-Bz"></a>即一时赴机之说也。<a id="a-C0"></a>故天台结归方等部摄。<a id="a-C1"></a>斯由机分大小应赴权实。<a id="a-C2"></a>赴权小者。<a id="a-C3"></a>令见佛从定起说法。<a id="a-C4"></a>应实大者。<a id="a-C5"></a>则知佛在定而告。<a id="a-C6"></a>亦如华严中。<a id="a-C7"></a>令见女子身中入正受。<a id="a-C8"></a>男子身中起出说等。<a id="a-C9"></a>当时应物既殊。<a id="a-CA"></a>故集经者或言定起方说。<a id="a-CB"></a>或云说毕定起。<a id="a-CC"></a>然佛灭度后集经者。<a id="a-CD"></a>又匪一途。<a id="a-CE"></a>亦有窟内窟外所集。<a id="a-CF"></a>亦云。<a id="a-CG"></a>梵语有赊有切等。<a id="a-CH"></a>致译经者。<a id="a-CI"></a>所睹梵本不同。<a id="a-CJ"></a>如谶师曾游五天必睹梵文正本。<a id="a-CK"></a>见云佛在定而说必须信受敬译。<a id="a-CL"></a>净师本弘小典晚接梵文。<a id="a-CM"></a>或见云佛从定起方说。<a id="a-CN"></a>正符所宗。<a id="a-CO"></a>故编译无改。<a id="a-CP"></a>至列声闻菩萨等众。<a id="a-CQ"></a>皆云于日晡时从定而起。<a id="a-CR"></a>到佛会所。<a id="a-CS"></a>古师尝推译者。<a id="a-CT"></a>未为雅当信亦有之。<a id="a-CU"></a>然圣师所为必非徒然。<a id="a-CV"></a>凡流肤学莫尽考乎厥由也。<a id="a-CW"></a>求过得过。<a id="a-CX"></a>附赘之尤亦已甚矣。<a id="a-CY"></a>学者体而思之。<a id="a-CZ"></a>问大师既依谶本释经。<a id="a-Ca"></a>何故云入游法性出叙经王耶。<a id="a-Cb"></a>答如来常在法性上定。<a id="a-Cc"></a>应机顺物示入定相。<a id="a-Cd"></a>虽心游寂理口出其言。<a id="a-Ce"></a>故谓出叙经王。<a id="a-Cf"></a>盖寂不阻照说无妨定。<a id="a-Cg"></a>非谓身出其定也。<a id="a-Ch"></a>四酬请起定二。<a id="a-Ci"></a>初尔时下一行。<a id="a-Cj"></a>明经家叙起定。<a id="a-Ck"></a>尔时者。<a id="a-Cl"></a>即当树神请毕之时。<a id="a-Cm"></a>佛示出定之相。<a id="a-Cn"></a>乃云以微妙音而赞叹言。<a id="a-Co"></a>即微细妙好之音。<a id="a-Cp"></a>而悦豫四众也。<a id="a-Cq"></a>二善哉下二行。<a id="a-Cr"></a>明佛定起能赞。<a id="a-Cs"></a>佛赞树神意合前二。<a id="a-Ct"></a>以诸菩萨及妙幢。<a id="a-Cu"></a>能赞佛所说教。<a id="a-Cv"></a>皆是快言。<a id="a-Cw"></a>如来序品已来明大体大宗大用。<a id="a-Cx"></a>是金光明妙三法也。<a id="a-Cy"></a>故云快说是言。<a id="a-Cz"></a>若众生闻此三法。<a id="a-D0"></a>即能发解证悟。<a id="a-D1"></a>明了常住。<a id="a-D2"></a>故云入甘露无生法门耳。<a id="a-D3"></a>二章安总释二。<a id="a-D4"></a>初约义释二。<a id="a-D5"></a>初约佛赞义二。<a id="a-D6"></a>初约定果赞因二。<a id="a-D7"></a>初正明赞因义二。<a id="a-D8"></a>初示义。<a id="a-D9"></a>私谓下总释也。<a id="a-DA"></a>其文有四者。<a id="a-DB"></a>前大师分科止为三段。<a id="a-DC"></a>以如来定起三行之文。<a id="a-DD"></a>合为树神段中。<a id="a-DE"></a>故注云云。<a id="a-DF"></a>今章安开释方为尽理。<a id="a-DG"></a>文现可见。<a id="a-DH"></a>二引证。<a id="a-DI"></a>二示印成赞教。<a id="a-DJ"></a>三番菩萨皆先赞佛次赞说教。<a id="a-DK"></a>即赞如来。<a id="a-DL"></a>从序品已来。<a id="a-DM"></a>是说一经大体大智大用菩萨修因也。<a id="a-DN"></a>何者序品明游法性。<a id="a-DO"></a>佛指所游是诸经王等。<a id="a-DP"></a>三番谓佛是说一经之大体也。<a id="a-DQ"></a>寿量明佛常果。<a id="a-DR"></a>三番为佛是说一经之大智智即宗也。<a id="a-DS"></a>忏赞空品。<a id="a-DT"></a>谓佛是说一经之大用也。<a id="a-DU"></a>四王至舍身品。<a id="a-DV"></a>皆是说菩萨修因也。<a id="a-DW"></a>三番赞教。<a id="a-DX"></a>既称佛所说。<a id="a-DY"></a>故如来定起印成。<a id="a-DZ"></a>即赞树神等快说是言也二赞通三业。<a id="a-Da"></a>章安因明今品果佛定起。<a id="a-Db"></a>能赞因人快说。<a id="a-Dc"></a>复考经之上文。<a id="a-Dd"></a>亦有果身礼舍利之义。<a id="a-De"></a>舍利者。<a id="a-Df"></a>翻骨分也。<a id="a-Dg"></a>即因身尔。<a id="a-Dh"></a>上忏品佛赞大忏。<a id="a-Di"></a>赞品佛赞龙尊。<a id="a-Dj"></a>是大赞。<a id="a-Dk"></a>皆言大者。<a id="a-Dl"></a>一忏一赞等法性大体。<a id="a-Dm"></a>知罪福性空也。<a id="a-Dn"></a>四王品能请。<a id="a-Do"></a>善集品能说。<a id="a-Dp"></a>鬼神品等能听。<a id="a-Dq"></a>舍身品能行。<a id="a-Dr"></a>皆是快说者。<a id="a-Ds"></a>共能了金光明教。<a id="a-Dt"></a>能诠所诠是体宗用三。<a id="a-Du"></a>即一切三法。<a id="a-Dv"></a>故皆名快说也。<a id="a-Dw"></a>信相龙尊四王等。<a id="a-Dx"></a>并是因人。<a id="a-Dy"></a>故谓因口所说。<a id="a-Dz"></a>孱字(士限切)现也。<a id="a-E0"></a>身口非意不行。<a id="a-E1"></a>故云任运例成也。<a id="a-E2"></a>二约出定义二。<a id="a-E3"></a>初据起问入。<a id="a-E4"></a>二答始末在定二。<a id="a-E5"></a>初明住法性定。<a id="a-E6"></a>问诸经先须入定定起方说今经何故一向在定。<a id="a-E7"></a>而有所说耶。<a id="a-E8"></a>答若论法性上定。<a id="a-E9"></a>岂有出入说默之异。<a id="a-EA"></a>既示其定盖顺物机。<a id="a-EB"></a>物机所宜适乐不同。<a id="a-EC"></a>诸经示同往佛皆先入定。<a id="a-ED"></a>履历法缘对治散心。<a id="a-EE"></a>妄有所说。<a id="a-EF"></a>故须入定定起方说。<a id="a-EG"></a>此经首尾在定而能说者。<a id="a-EH"></a>意同向理。<a id="a-EI"></a>又示金光明无量甚深自在无碍。<a id="a-EJ"></a>寂照融遍。<a id="a-EK"></a>故说毕定起印成三番快领如来所说法也。<a id="a-EL"></a>二彰法性圆融。<a id="a-EM"></a>言若作入法性者。<a id="a-EN"></a>显理含容不阻出入。<a id="a-EO"></a>上唱法性无量甚深。<a id="a-EP"></a>一出一入有说有默。<a id="a-EQ"></a>岂逾法性。<a id="a-ER"></a>故云法性自在。<a id="a-ES"></a>言四佛者。<a id="a-ET"></a>即四方佛也。<a id="a-EU"></a>五佛者。<a id="a-EV"></a>并释迦耳。<a id="a-EW"></a>同处各处等者。<a id="a-EX"></a>信相室与灵鹫山虽异。<a id="a-EY"></a>若了唯心者。<a id="a-EZ"></a>见唯妙土则弟子众一。<a id="a-Ea"></a>故五佛同处共一身一智也。<a id="a-Eb"></a>是则四无来去一无住在。<a id="a-Ec"></a>其执权教者弟子众异。<a id="a-Ed"></a>谓妙幢所居共佛耆山。<a id="a-Ee"></a>夐隔多里。<a id="a-Ef"></a>故四佛五佛匪唯各处。<a id="a-Eg"></a>亦见异身异智实来实去定住定在。<a id="a-Eh"></a>虽此殊别无离法性。<a id="a-Ei"></a>故云随人所睹皆无障碍也。<a id="a-Ej"></a>二约观释二。<a id="a-Ek"></a>初明事三业境。<a id="a-El"></a>言观心者。<a id="a-Em"></a>标明观释也。<a id="a-En"></a>先明诸菩萨赞具三业。<a id="a-Eo"></a>为妙观境。<a id="a-Ep"></a>然赞虽在口。<a id="a-Eq"></a>身须恭谨。<a id="a-Er"></a>心仍尊重。<a id="a-Es"></a>三业齐运赞义方成。<a id="a-Et"></a>二明理三观成二。<a id="a-Eu"></a>初明于事观理。<a id="a-Ev"></a>言三观心者。<a id="a-Ew"></a>寄身等境示空假中能观三观心也。<a id="a-Ex"></a>近有讲人不知便谓。<a id="a-Ey"></a>后人妄加心字。<a id="a-Ez"></a>亦由向迷心为所观。<a id="a-F0"></a>致有踳驳。<a id="a-F1"></a>斯之疏谬不可云也。<a id="a-F2"></a>止如十六观经本明佛观。<a id="a-F3"></a>疏云。<a id="a-F4"></a>心观为宗。<a id="a-F5"></a>或不见斯意。<a id="a-F6"></a>乃妄有穿凿。<a id="a-F7"></a>今之学者切宜思之。<a id="a-F8"></a>观身不得身者。<a id="a-F9"></a>先明身观。<a id="a-FA"></a>推检四大本无实性。<a id="a-FB"></a>名身性空。<a id="a-FC"></a>但有名字即身相也。<a id="a-FD"></a>名字多种。<a id="a-FE"></a>且举六度十度等。<a id="a-FF"></a>如身行布施名檀。<a id="a-FG"></a>身离诸非名戒。<a id="a-FH"></a>身受所辱名忍。<a id="a-FI"></a>身勤前行名进。<a id="a-FJ"></a>身能安静名禅。<a id="a-FK"></a>身了体空名慧。<a id="a-FL"></a>身行其巧名方便。<a id="a-FM"></a>身立盟誓名愿。<a id="a-FN"></a>身利及于他名力。<a id="a-FO"></a>身出生死名智。<a id="a-FP"></a>身乃至身行八万尘沙法门。<a id="a-FQ"></a>行者随受名字。<a id="a-FR"></a>达名无名名身相空。<a id="a-FS"></a>推检性相虽空。<a id="a-FT"></a>而色心诸法宛然。<a id="a-FU"></a>故空不定空。<a id="a-FV"></a>假不定假。<a id="a-FW"></a>非空非假皆真实妙性。<a id="a-FX"></a>名显中道也。<a id="a-FY"></a>观身既然口意例解。<a id="a-FZ"></a>二明事得理成三。<a id="a-Fa"></a>初明无观俱失。<a id="a-Fb"></a>身等为境能发其观。<a id="a-Fc"></a>观成境现事理双明猪揩金山。<a id="a-Fd"></a>方之可解。<a id="a-Fe"></a>二以衣物为例。<a id="a-Ff"></a>三衣者。<a id="a-Fg"></a>僧伽梨郁多罗僧安陀会也。<a id="a-Fh"></a>六物者。<a id="a-Fi"></a>兼尼师坛钵多罗漉水囊也。<a id="a-Fj"></a>是知六外无三。<a id="a-Fk"></a>亦如四禅八定定外无禅。<a id="a-Fl"></a>盖衣名则局物名稍通。<a id="a-Fm"></a>衣者遮覆之义也。<a id="a-Fn"></a>钵多罗等且非遮覆。<a id="a-Fo"></a>故通名物也。<a id="a-Fp"></a>亦如无色四处受想虑亡。<a id="a-Fq"></a>则无支林喜乐之名。<a id="a-Fr"></a>故通受定名也。<a id="a-Fs"></a>色界四处虽通静虑。<a id="a-Ft"></a>受想尚行则别受禅名。<a id="a-Fu"></a>故知解之则事三理六俱明。<a id="a-Fv"></a>昧之则三六四八俱暗。<a id="a-Fw"></a>三得理俱成。<a id="a-Fx"></a>境由观显。<a id="a-Fy"></a>理观若成身口意三。<a id="a-Fz"></a>名妙色心。<a id="a-G0"></a>故亦名六观亦名事理成也。<a id="a-G1"></a>无六亦无三者。<a id="a-G2"></a>牒上例中若不解之文也。<a id="a-G3"></a>可见维昔先禀法智大师。<a id="a-G4"></a>尝讲次撰记解释经疏。<a id="a-G5"></a>方终一十七品会乃归寂。<a id="a-G6"></a>其最后赞佛一品。<a id="a-G7"></a>经旨幽邈疏科尚简。<a id="a-G8"></a>而钩索深隐固亦难矣。<a id="a-G9"></a>予虽不敏。<a id="a-GA"></a>忝久亲讲授。<a id="a-GB"></a>遂纂集旧闻系诸卷末。<a id="a-GC"></a>亦冀览者岂贻续貂之讥云。</p>
 </body>
</html>