<!doctype html>
<html id="z3IBWPG1ID" data-ver="473">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第二十九(行声闻道诸国王部第二十之二)</h1>
  <p id="a2">镜面王欲起新殿一 不梨先泥王请佛解梦二 恶少王绕塔散寇三 难国王因儿妇得解四 阿质王从佛生信五 优填王请求治化方法六 优填王惑于女人射其正后矢不能伤七 檀那王国遭暴水蛇绕其城为二比丘所救八 国王酒猎闻之修福九 国王临死藏珠髻中十 有王遇伐不拒十一 国王试一智臣十二 驴首王食雪山药草得作人头十三 不眠王杀睡左右十四</p>
  <p data-pb></p>
  <h2 id="a3">镜面王欲起新殿第一</h2>
  <p id="a4">过去迦尸国王。<a id="a-5"></a>以正法治。<a id="a-6"></a>人民安乐无诸患难。<a id="a-7"></a>时王无子。<a id="a-8"></a>夫人忽然怀妊。<a id="a-9"></a>十月生儿无有眼鼻。<a id="a-A"></a>生得七日施设大会集诸群臣。<a id="a-B"></a>相师道士为子立字。<a id="a-C"></a>时彼国法。<a id="a-D"></a>或因福相或因星宿或因父母而立字。<a id="a-E"></a>婆罗门问言。<a id="a-F"></a>王子身体有何异相。<a id="a-G"></a>傍人答言。<a id="a-H"></a>今此王子其面正平都无眼鼻。<a id="a-I"></a>婆罗门言。<a id="a-J"></a>应名镜面。<a id="a-K"></a>以四乳母供给抱养。<a id="a-L"></a>一人摩拭洗浴。<a id="a-M"></a>一人除弃不净。<a id="a-N"></a>一人怀抱。<a id="a-O"></a>一人乳哺。<a id="a-P"></a>此四乳母昼夜给侍。<a id="a-Q"></a>譬如莲华日日增长。<a id="a-R"></a>至年长大父王命终。<a id="a-S"></a>即拜镜面以尊王位。<a id="a-T"></a>然此太子宿殖德本。<a id="a-U"></a>虽生无目而有天眼。<a id="a-V"></a>堪为国王。<a id="a-W"></a>福德力大。<a id="a-X"></a>国中人民闻镜面太子为王无不奇怪。<a id="a-Y"></a>时有大臣便欲试之。<a id="a-Z"></a>不能得便。<a id="a-a"></a>遇王出敕。<a id="a-b"></a>敕诸群臣。<a id="a-c"></a>更立新殿。<a id="a-d"></a>雕文克镂种种彩画。<a id="a-e"></a>大臣试王。<a id="a-f"></a>将一猕猴与着衣服作革囊盛之。<a id="a-g"></a>串其肩上将到王前。<a id="a-h"></a>巧匠已至愿王指授。<a id="a-i"></a>王知相试。<a id="a-j"></a>便说偈言。</p>
  <p id="ak">观此众生类　　睒睒面皱[皮*留]</p>
  <p id="al">[跍-十+土]厥性轻躁　　成事彼能坏</p>
  <p id="am">受分法如是　　何能起宫殿</p>
  <p id="an">残折华果树　　不中亲近人</p>
  <p id="ao">况能造宫殿　　催送归野林</p>
  <p id="ap">时镜面王。<a id="a-q"></a>今即我也(出僧祇律第七卷)</p>
  <p data-pb></p>
  <h2 id="ar">不梨先泥王请佛解梦第二</h2>
  <p id="as">梨先泥王。<a id="a-t"></a>夜卧梦见十事。<a id="a-u"></a>一者梦见三瓶并两边瓶满气出相交往来。<a id="a-v"></a>不入中央空瓶中。<a id="a-w"></a>二者梦见马口食尻亦食。<a id="a-x"></a>三者梦见小树生华。<a id="a-y"></a>四者梦见小树生果。<a id="a-z"></a>五者梦见一人索绳。<a id="a-10"></a>人后有羊。<a id="a-11"></a>羊主食绳。<a id="a-12"></a>六者梦见狐于金床上金器中食。<a id="a-13"></a>七者梦见大牛还从犊子饮乳。<a id="a-14"></a>八者梦见四牛从四面鸣来相趣欲斗。<a id="a-15"></a>当合未合不知牛处。<a id="a-16"></a>九者梦见大池水中央浊四边清。<a id="a-17"></a>十者梦见大溪水流正赤。<a id="a-18"></a>王寤大恐。<a id="a-19"></a>亡国及身。<a id="a-1A"></a>即召公臣及诸道人晓解梦者问之。</p>
  <p data-pb></p>
  <h2 id="a1B">恶少王绕塔散寇第三</h2>
  <p id="a1C">支国有王。<a id="a-1D"></a>名恶少王。<a id="a-1E"></a>此天下莫不靡伏。<a id="a-1F"></a>母教敕王曰。<a id="a-1G"></a>设有临死之难慎莫左旋佛寺。<a id="a-1H"></a>当念右旋慎莫违吾此教。<a id="a-1I"></a>时恶少王。<a id="a-1J"></a>大出兵众攻纯血城。<a id="a-1K"></a>手自执剑杀三亿人。<a id="a-1L"></a>后战不如。<a id="a-1M"></a>乘象奔走顾视佛图。<a id="a-1N"></a>忆母教诫便回象右旋。<a id="a-1O"></a>敌国见之因各散伏。<a id="a-1P"></a>王见贼退寻从进。<a id="a-1Q"></a>得其本城擒获王身。<a id="a-1R"></a>便忆佛语。<a id="a-1S"></a>自归佛者为尊为上无有及者。<a id="a-1T"></a>设我不右旋者岂能坏此贼乎(出出曜经第十六卷旧杂譬喻略同)</p>
  <p data-pb></p>
  <h2 id="a1U">难国王因儿妇得解第四</h2>
  <p id="a1V">在舍卫国。<a id="a-1W"></a>有难国王。<a id="a-1X"></a>名分和檀。<a id="a-1Y"></a>大好道德。<a id="a-1Z"></a>日饭道士千余人。<a id="a-1a"></a>王自谓。<a id="a-1b"></a>智慧无双以铁缚腹。<a id="a-1c"></a>常恐智慧横出。<a id="a-1d"></a>而欲为子婚。<a id="a-1e"></a>问群臣曰。<a id="a-1f"></a>天下有智如我者不。<a id="a-1g"></a>若其有者。<a id="a-1h"></a>我欲为子取其女也。<a id="a-1i"></a>国内无有。<a id="a-1j"></a>王遣使者求索他方。<a id="a-1k"></a>到舍卫国问彼人民有佛。<a id="a-1l"></a>使者言。<a id="a-1m"></a>佛宁有女不。<a id="a-1n"></a>答曰。<a id="a-1o"></a>道人无有女也。<a id="a-1p"></a>使者言。<a id="a-1q"></a>次复有谁。<a id="a-1r"></a>答曰。<a id="a-1s"></a>阿难邠坻贤善好道有女第一。<a id="a-1t"></a>使者言。<a id="a-1u"></a>何用为第一。<a id="a-1v"></a>答曰。<a id="a-1w"></a>曾与太子只共诤园田持以上佛。<a id="a-1x"></a>象负黄金数千万亿不贪重宝但志为善。<a id="a-1y"></a>使者即往到阿难邠坻居所。<a id="a-1z"></a>还以白王。</p>
  <p data-pb></p>
  <h2 id="a20">阿质王从佛生信第五</h2>
  <p id="a21">有国王。<a id="a-22"></a>名曰阿质。<a id="a-23"></a>其所治处周十万里。<a id="a-24"></a>人民炽盛。<a id="a-25"></a>王大勇猛不解于法。<a id="a-26"></a>侵伐邻国抂苦良善。<a id="a-27"></a>邻国皆苦之。<a id="a-28"></a>佛与大众往到其国。<a id="a-29"></a>阿质闻之。<a id="a-2A"></a>与三十二子身皆勇健恶心兴兵。<a id="a-2B"></a>合聚人众数百万人。<a id="a-2C"></a>当于大道迎欲拒佛。<a id="a-2D"></a>佛语阿难。<a id="a-2E"></a>阿质国王父子。<a id="a-2F"></a>明日恶意向我及大众。<a id="a-2G"></a>汝等何以降之。<a id="a-2H"></a>诸大士天人笑动天地。<a id="a-2I"></a>佛问何笑。<a id="a-2J"></a>阿难曰。<a id="a-2K"></a>笑阿质王耳。<a id="a-2L"></a>佛言。<a id="a-2M"></a>阿质愚痴起是恶意。<a id="a-2N"></a>使民获罪。<a id="a-2O"></a>已发大兵恃怙人马之力。<a id="a-2P"></a>正使满四天下不能动我一毛。<a id="a-2Q"></a>况但数百万人。<a id="a-2R"></a>佛告阿难。<a id="a-2S"></a>敕诸明士</p>
  <p data-pb></p>
  <h2 id="a2T">优填王请求治化方法第六</h2>
  <p id="a2U">优填王。<a id="a-2V"></a>白佛言。<a id="a-2W"></a>国王成就几法。<a id="a-2X"></a>世尊。<a id="a-2Y"></a>不久在世外敌竞兴。<a id="a-2Z"></a>未得修行而死入恶道。<a id="a-2a"></a>佛曰十法。<a id="a-2b"></a>云何为十。<a id="a-2c"></a>一者意不专一于诸事业。<a id="a-2d"></a>二贪着揣食犹彼饿虎。<a id="a-2e"></a>三贪着酒肉不理国事。<a id="a-2f"></a>四喜怀嗔恚多诸愁忧。<a id="a-2g"></a>五常习愚痴不受人谏。<a id="a-2h"></a>六自任其力所为能办。<a id="a-2i"></a>七常喜杀生凌易弱者。<a id="a-2j"></a>八数遣兵革侵他国界。<a id="a-2k"></a>九多有所说言无真要。<a id="a-2l"></a>十不慈于人。<a id="a-2m"></a>若成就此不久存世外敌竞兴。<a id="a-2n"></a>若命终后趣三恶道恶声远布。<a id="a-2o"></a>王言。<a id="a-2p"></a>成就几法久存于世外敌不兴。<a id="a-2q"></a>若命终后生天善处。<a id="a-2r"></a>佛言十法。<a id="a-2s"></a>久存于世外敌不兴。<a id="a-2t"></a>命终后生天上善处。<a id="a-2u"></a>云何为十。<a id="a-2v"></a>一者意不错乱于诸行业。<a id="a-2w"></a>皆悉平等除去非行亲近善业。<a id="a-2x"></a>二者王不贪着揣食。<a id="a-2y"></a>以等命存分别戒品。<a id="a-2z"></a>三不贪味嗜酒。<a id="a-30"></a>见诸咎过知出要为乐。<a id="a-31"></a>四不悭贪喜行惠施观诸行业。<a id="a-32"></a>五有智慧解其义常修善。<a id="a-33"></a>除不善。<a id="a-34"></a>六不自恃力不自用意。<a id="a-35"></a>诸有沙门婆罗门群臣人民聪明黠慧者。<a id="a-36"></a>随问其义皆为显说便随教导。<a id="a-37"></a>七不暴虐杀害</p>
  <p data-pb></p>
  <h2 id="a38">优填王惑于女人射其正后矢不能伤第七</h2>
  <p id="a39">人送美女上优填王。<a id="a-3A"></a>王大欣悦。<a id="a-3B"></a>拜女父为太傅。<a id="a-3C"></a>为女兴宫。<a id="a-3D"></a>伎乐千人以给侍之。<a id="a-3E"></a>王正后师事如来得须陀洹道。<a id="a-3F"></a>王后受谮前后。<a id="a-3G"></a>以百箭射后。<a id="a-3H"></a>后见不惧都不恚怒。<a id="a-3I"></a>一心念佛慈意向王。<a id="a-3J"></a>箭皆绕后三匝还住王前。<a id="a-3K"></a>百箭同尔。<a id="a-3L"></a>王惕然惊惧。<a id="a-3M"></a>即驾白象金车驰诣佛所。<a id="a-3N"></a>稽首佛足自陈曰。<a id="a-3O"></a>吾有重咎在三尊所。<a id="a-3P"></a>淫妖纵</p>
  <p data-pb></p>
  <h2 id="a3Q">檀那王国遭暴水蛇绕其城为二比丘所救第八</h2>
  <p id="a3R">昔陂桓提国。<a id="a-3S"></a>其王号曰檀那。<a id="a-3T"></a>国中当有暴水。<a id="a-3U"></a>水除之后。<a id="a-3V"></a>忽有大蛇绕城一匝头荷城门。<a id="a-3W"></a>城中居民三亿余人。<a id="a-3X"></a>历日不得出。<a id="a-3Y"></a>或多饥馑者。<a id="a-3Z"></a>蛇亦无所嗔恚。<a id="a-3a"></a>若有出者便当啖之。<a id="a-3b"></a>举国人民莫不恐怖。<a id="a-3c"></a>时王国界山中有二道人清净行道。<a id="a-3d"></a>一名摩诃调。<a id="a-3e"></a>一名沙诃调。<a id="a-3f"></a>坐思念言。<a id="a-3g"></a>蛇是含毒物。<a id="a-3h"></a>今反绕城将危人命。<a id="a-3i"></a>即时俱往。<a id="a-3j"></a>既入其国与王相见。<a id="a-3k"></a>王睹二道人言。<a id="a-3l"></a>由我正化不平故致此患。<a id="a-3m"></a>举国愁荒无复人心。<a id="a-3n"></a>二道人即告王言。<a id="a-3o"></a>今当方便为王除之。<a id="a-3p"></a>王及臣下皆叩头守请言。<a id="a-3q"></a>若蒙二道人恩。<a id="a-3r"></a>此国人民便为更生。<a id="a-3s"></a>沙诃调即化为大身虾蟆。<a id="a-3t"></a>行过蛇前蛇饥难忍。<a id="a-3u"></a>便走逐虾蟆。<a id="a-3v"></a>摩诃调复化为裘奈。<a id="a-3w"></a>从后追之。<a id="a-3x"></a>蛇见裘奈便惊走入深山。<a id="a-3y"></a>蛇去之后人民获安。<a id="a-3z"></a>王及臣下即寻二道人到其所在。<a id="a-40"></a>叩头辞谢言。<a id="a-41"></a>二道人近在于此。<a id="a-42"></a>我实愚痴不早承奉。<a id="a-43"></a>至有灾患道人相救。<a id="a-44"></a>唯愿道人还住于宫。<a id="a-45"></a>我等人民得展供养。<a id="a-46"></a>道人告言。<a id="a-47"></a>吾之为道清净无欲。<a id="a-48"></a>不乐供养。<a id="a-49"></a>王当捡身自率以道。<a id="a-4A"></a>人民奉行正法可得终始获安。<a id="a-4B"></a>王即乞受五戒十善。<a id="a-4C"></a>归命三尊。<a id="a-4D"></a>月月斋戒以为常法。<a id="a-4E"></a>自是之后。<a id="a-4F"></a>国丰民宁四方襁负。<a id="a-4G"></a>遂致太平。<a id="a-4H"></a>沙诃调者佛身是。<a id="a-4I"></a>摩诃调者即弥勒是。<a id="a-4J"></a>王者即鸠摩迦葉是。<a id="a-4K"></a>大蛇者即调达是(出菩萨宿命经)</p>
  <h2 id="a4L">国王酒猎闻之修福第九</h2>
  <p id="a4M">昔有国王。<a id="a-4N"></a>喜饮酒射猎。<a id="a-4O"></a>还便然灯烧香投槃作礼。<a id="a-4P"></a>边侍人言。<a id="a-4Q"></a>王饮酒射猎。<a id="a-4R"></a>还都投槃当有何福。<a id="a-4S"></a>王闻之。<a id="a-4T"></a>便使人然大濩。<a id="a-4U"></a>汤便沸。<a id="a-4V"></a>内一瓶金。<a id="a-4W"></a>汤沸踊跃。<a id="a-4X"></a>便呼边人使探取金来。<a id="a-4Y"></a>人言汤热不可近。<a id="a-4Z"></a>王言汝当作方便取之。<a id="a-4a"></a>何故不得。<a id="a-4b"></a>侍人言。<a id="a-4c"></a>不知作何方便当可得之。<a id="a-4d"></a>王言。<a id="a-4e"></a>汝去下火以水添汤。<a id="a-4f"></a>侍人即如王令。<a id="a-4g"></a>便探得金。<a id="a-4h"></a>王言。<a id="a-4i"></a>我饮酒射猎时自如汤沸。<a id="a-4j"></a>我投槃作礼时自如去火以水添汤。<a id="a-4k"></a>何以故。<a id="a-4l"></a>不得福也(出杂譬喻经)</p>
  <h2 id="a4m">国王临死藏珠髻中第十</h2>
  <p id="a4n">昔者国王有如意明珠。<a id="a-4o"></a>藏于髻中。<a id="a-4p"></a>夙夜珍爱。<a id="a-4q"></a>王后薨亡。<a id="a-4r"></a>国法先置田野令肉消尽。<a id="a-4s"></a>乃收葬之。<a id="a-4t"></a>其王形坏头髻解散明珠出露。<a id="a-4u"></a>时有征卒之妻。<a id="a-4v"></a>名遮陀利。<a id="a-4w"></a>行见珠持归。<a id="a-4x"></a>王家收葬忘失此珠。<a id="a-4y"></a>太子传位。<a id="a-4z"></a>方悟求觅募得神珠封邑万户赐金千斤。<a id="a-50"></a>征卒之妻乃赍应命。<a id="a-51"></a>即便封邑。<a id="a-52"></a>王戴珠首上(出譬喻经第七卷)</p>
  <h2 id="a53">有王遇伐不拒第十一</h2>
  <p id="a54">有邻国王。<a id="a-55"></a>兴兵伐其敌国。<a id="a-56"></a>敌国诸臣启其王曰。<a id="a-57"></a>某国兴兵今已逼近。<a id="a-58"></a>愿王自备共相攻击。<a id="a-59"></a>王语诸臣曰。<a id="a-5A"></a>此是闲事何必须吾。<a id="a-5B"></a>贼攻城门。<a id="a-5C"></a>诸臣启王。<a id="a-5D"></a>贼今在外。<a id="a-5E"></a>王告诸臣。<a id="a-5F"></a>贼虽在外不足远虑。<a id="a-5G"></a>但自营私何虑公务。<a id="a-5H"></a>时贼暴虐转前入城。<a id="a-5I"></a>左右启曰。<a id="a-5J"></a>贼已入城。<a id="a-5K"></a>王告诸臣。<a id="a-5L"></a>此事微细何足上闻。<a id="a-5M"></a>邻国大王转进至殿。<a id="a-5N"></a>诸臣启曰。<a id="a-5O"></a>邻国之王今已上殿。<a id="a-5P"></a>不审圣尊有何思虑。<a id="a-5Q"></a>其王告曰。<a id="a-5R"></a>我今处世变易不停。<a id="a-5S"></a>兴者必衰。<a id="a-5T"></a>会合有离。<a id="a-5U"></a>难可常保。<a id="a-5V"></a>更改形容如乞士法。<a id="a-5W"></a>摩何自退往适深山。<a id="a-5X"></a>思惟道德可以自娱。<a id="a-5Y"></a>设此暴王欲害我身不辞其愆。<a id="a-5Z"></a>所以然者。<a id="a-5a"></a>亡国失土皆由一人。<a id="a-5b"></a>我今受死万民无患。<a id="a-5c"></a>岂不于我大有幸乎。<a id="a-5d"></a>彼敌国之王叹未曾有。<a id="a-5e"></a>举声唱曰。<a id="a-5f"></a>善哉大王。<a id="a-5g"></a>自古迄今未有斯比。<a id="a-5h"></a>我虽得胜未如王也。<a id="a-5i"></a>开怀大道不顾世荣。<a id="a-5j"></a>自今以往还大王国。<a id="a-5k"></a>兴王讫化。<a id="a-5l"></a>共相接待共为亲厚(出菩萨藏经下卷)</p>
  <h2 id="a5m">国王试一智臣第十二</h2>
  <p id="a5n">昔有国王。<a id="a-5o"></a>选择一国明智之人。<a id="a-5p"></a>以为辅臣。<a id="a-5q"></a>尔时国王。<a id="a-5r"></a>设权方便无量之慧。<a id="a-5s"></a>选得一人。<a id="a-5t"></a>聪明博达其志弘雅。<a id="a-5u"></a>威而不暴名德具足。<a id="a-5v"></a>王欲试之。<a id="a-5w"></a>故加重罪盛满钵油使擎二十里行。<a id="a-5x"></a>堕一渧者诛不须启。<a id="a-5y"></a>群臣行之。<a id="a-5z"></a>观者填道。<a id="a-60"></a>譬如水定而风吹之其水波扬。<a id="a-61"></a>心不安隐。<a id="a-62"></a>其人心念吾今定死。<a id="a-63"></a>设能擎钵使油不堕到彼国者乃得活耳。<a id="a-64"></a>唯念油钵安行徐步。<a id="a-65"></a>时诸臣兵父母宗亲国人悉集。<a id="a-66"></a>随而观之。<a id="a-67"></a>又逢大醉象犇走入道暴鸣哮吼。<a id="a-68"></a>譬如雷声。<a id="a-69"></a>蹈杀道中象马牛羊猪犊之属。<a id="a-6A"></a>碎诸车乘星散狼藉。<a id="a-6B"></a>人见恐怖东西驰走。<a id="a-6C"></a>如风吹云。<a id="a-6D"></a>又人射之。<a id="a-6E"></a>而擎钵人。<a id="a-6F"></a>初不知有象来。<a id="a-6G"></a>亦不觉象去。<a id="a-6H"></a>城中失火烧诸宫殿。<a id="a-6I"></a>又诸蛂蜂放毒啮人官兵灭火。<a id="a-6J"></a>又五色云起天大雷震。<a id="a-6K"></a>乱风吹地尘沙瓦砾填塞王路。<a id="a-6L"></a>拔树折枝落诸华实。<a id="a-6M"></a>掣电霹雳孔雀皆鸣天诸灾雹。<a id="a-6N"></a>虽有此变其人都不觉闻。<a id="a-6O"></a>擎满钵油得至彼国。<a id="a-6P"></a>不堕一渧。<a id="a-6Q"></a>王乃欢喜立为大臣(出修行欢喜经)</p>
  <h2 id="a6R">驴首王食雪山药草得作人头第十三</h2>
  <p id="a6S">昔有国王。<a id="a-6T"></a>人身驴首。<a id="a-6U"></a>佛语国王。<a id="a-6V"></a>雪山有药。<a id="a-6W"></a>名曰上味。<a id="a-6X"></a>王往食之可复人头。<a id="a-6Y"></a>王往雪山择药啖之。<a id="a-6Z"></a>遂头不改。<a id="a-6a"></a>王还白佛。<a id="a-6b"></a>何乃妄语。<a id="a-6c"></a>佛白王言。<a id="a-6d"></a>莫简药草自复人头。<a id="a-6e"></a>王复到山。<a id="a-6f"></a>山中生者皆自除病。<a id="a-6g"></a>不复简择。<a id="a-6h"></a>啖一口草即复人头(出杂譬喻经)</p>
  <h2 id="a6i">不眠王杀睡左右第十四</h2>
  <p id="a6j">昔有国王。<a id="a-6k"></a>昼夜不寐。<a id="a-6l"></a>其边直者若睡便杀。<a id="a-6m"></a>前后杀四百九十九人。<a id="a-6n"></a>有一长者子当应入直。<a id="a-6o"></a>其家啼哭送之。<a id="a-6p"></a>有一年少问。<a id="a-6q"></a>何故啼哭。<a id="a-6r"></a>以实答之。<a id="a-6s"></a>卿能雇我。<a id="a-6t"></a>我能代卿。<a id="a-6u"></a>长者大喜。<a id="a-6v"></a>与金千两遣令入直。<a id="a-6w"></a>王曰。<a id="a-6x"></a>汝何以入。<a id="a-6y"></a>曰我代长者子直。<a id="a-6z"></a>王曰。<a id="a-70"></a>汝慎勿眠我当杀汝。<a id="a-71"></a>时年少睡。<a id="a-72"></a>王欲杀之。<a id="a-73"></a>曰何以睡。<a id="a-74"></a>曰不睡我思事耳。<a id="a-75"></a>王曰。<a id="a-76"></a>何所思。<a id="a-77"></a>曰作一升器受二升物。<a id="a-78"></a>盛一升沙复受一升水。<a id="a-79"></a>王试实尔。<a id="a-7A"></a>复睡翻地。<a id="a-7B"></a>王复欲杀。<a id="a-7C"></a>曰思事耳。<a id="a-7D"></a>曰何所思。<a id="a-7E"></a>曰作一尺坑还持土填不满八寸。<a id="a-7F"></a>王复使人作之审尔。<a id="a-7G"></a>复睡伏地。<a id="a-7H"></a>王复欲杀。<a id="a-7I"></a>问汝何以复睡。<a id="a-7J"></a>曰我思事耳。<a id="a-7K"></a>王赦我罪我当说之。<a id="a-7L"></a>王言便说。<a id="a-7M"></a>年少言。<a id="a-7N"></a>王正似鬼。<a id="a-7O"></a>语竟便去。<a id="a-7P"></a>王思。<a id="a-7Q"></a>此人何以呼我作鬼。<a id="a-7R"></a>便启问母。<a id="a-7S"></a>母言。<a id="a-7T"></a>汝实是鬼也。<a id="a-7U"></a>我怀汝时夜梦见鬼。<a id="a-7V"></a>与我共会便有汝耳。<a id="a-7W"></a>王便遂寤。<a id="a-7X"></a>改不杀人悔过为善。<a id="a-7Y"></a>遂便学道。<a id="a-7Z"></a>尔时王者我身是也。<a id="a-7a"></a>四百九十九人者今五百上首弟子是。<a id="a-7b"></a>年少觉寤我者。<a id="a-7c"></a>文殊师利是(出譬喻经第五卷)</p>
 </body>
</html>