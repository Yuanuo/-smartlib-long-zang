<!doctype html>
<html id="z3IBWOL1Hm" data-ver="542">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第二(欲色天人部第二)</h1>
  <p id="a2">帝释从野干受戒法一 帝释受不报戒修罗攻之继以五缚二 帝释应生驴中从胎而殒还依本身三 悉鞞梨天子先身布施四 日天王问日月往行五 忉利天命将终七瑞见遇佛得生人中六 天人手出甘水济五百贾人七 三十三天应生猪中转入人道八 天女坐花资生之具尽从花出九 天宝女口密十 天女闻鹿牛弹琴下悉歌舞十一</p>
  <p data-pb></p>
  <h2 id="a3">帝释从野干受戒法第一</h2>
  <p id="a4">昔比摩国从陀山有一野干。<a id="a-5"></a>为师子所逐堕一丘野井。<a id="a-6"></a>已经三日开心分死。<a id="a-7"></a>自说偈言。</p>
  <p id="a8">一切皆无常　　恨不饭师子</p>
  <p id="a9">奈何罪厄身　　贪命无功死</p>
  <p id="aA">无功已可恨　　复污人中水</p>
  <p id="aB">忏悔十方佛　　愿垂照我心</p>
  <p id="aC">前世诸恶业　　现偿皆令尽</p>
  <p id="aD">从是值明师　　修行尽作佛</p>
  <p id="aE">帝释闻之。<a id="a-F"></a>与八万诸天追寻所在飞到井侧。<a id="a-G"></a>曰不闻圣教久幽冥无导师。<a id="a-H"></a>向说非凡语愿为宣法教。<a id="a-I"></a>答曰。<a id="a-J"></a>天帝无教训。<a id="a-K"></a>大不识时宜。<a id="a-L"></a>法师在下自处其上。<a id="a-M"></a>初不修敬。<a id="a-N"></a>而问法要。<a id="a-O"></a>帝释垂天衣接取野干叩头忏悔。<a id="a-P"></a>天帝言曰。<a id="a-Q"></a>忆念我昔曾见世人欲闻正法。<a id="a-R"></a>先敷高坐庄饰清净后请法师。<a id="a-S"></a>诸天即各脱天宝衣积为高座。<a id="a-T"></a>野干升座曰。<a id="a-U"></a>有二大因缘。<a id="a-V"></a>一者说法开化天人福无量故。<a id="a-W"></a>二者为报施食恩故岂得不说。<a id="a-X"></a>天帝白曰。<a id="a-Y"></a>得免井厄功报应大。<a id="a-Z"></a>云何说法报恩不及此耶。<a id="a-a"></a>答曰。<a id="a-b"></a>生死其宜。<a id="a-c"></a>各有其人。<a id="a-d"></a>有人贪生。<a id="a-e"></a>有人乐死。<a id="a-f"></a>有愚痴人。<a id="a-g"></a>不知死后更生。<a id="a-h"></a>违远佛法。<a id="a-i"></a>不值明师。<a id="a-j"></a>杀盗淫欺。<a id="a-k"></a>惟恶是与。<a id="a-l"></a>如此之人。<a id="a-m"></a>贪生畏死。<a id="a-n"></a>死堕地狱。<a id="a-o"></a>有智慧人。<a id="a-p"></a>奉事三宝。<a id="a-q"></a>遭遇明师。<a id="a-r"></a>改恶修善。<a id="a-s"></a>孝养父母。<a id="a-t"></a>敬事师长。<a id="a-u"></a>眷属和从。<a id="a-v"></a>谦敬下物。<a id="a-w"></a>如斯之人。<a id="a-x"></a>恶生乐死。<a id="a-y"></a>死生天上。</p>
  <p id="az">帝释曰。<a id="a-10"></a>如尊所诲。<a id="a-11"></a>全其躯命。<a id="a-12"></a>无功夫者。<a id="a-13"></a>愿闻施食施法。<a id="a-14"></a>野干答曰。<a id="a-15"></a>布施饮食。<a id="a-16"></a>济一日之命。<a id="a-17"></a>施珍宝物。<a id="a-18"></a>济一世之乏。<a id="a-19"></a>增益生死。<a id="a-1A"></a>系缚因缘。<a id="a-1B"></a>说法教化。<a id="a-1C"></a>名为法施。<a id="a-1D"></a>能令众生出世间道。<a id="a-1E"></a>一者得罗汉。<a id="a-1F"></a>二者辟支佛。<a id="a-1G"></a>三者佛道。<a id="a-1H"></a>此三乐人。<a id="a-1I"></a>皆从闻法。<a id="a-1J"></a>如说修行。<a id="a-1K"></a>又诸众生。<a id="a-1L"></a>免三恶道。<a id="a-1M"></a>受人天福乐。<a id="a-1N"></a>皆由闻法。<a id="a-1O"></a>是故佛说。<a id="a-1P"></a>以法布施。<a id="a-1Q"></a>功德无量。<a id="a-1R"></a>天帝曰。<a id="a-1S"></a>师今此形。<a id="a-1T"></a>为是业报。<a id="a-1U"></a>应化身耶。<a id="a-1V"></a>答曰。<a id="a-1W"></a>是罪业报。<a id="a-1X"></a>非应化也。<a id="a-1Y"></a>天人曰。<a id="a-1Z"></a>我意谓。<a id="a-1a"></a>是菩萨圣人应现济物。<a id="a-1b"></a>方闻罪果。<a id="a-1c"></a>未知其故。<a id="a-1d"></a>愿闻因缘。<a id="a-1e"></a>野干曰。<a id="a-1f"></a>昔生波罗奈波头摩城。<a id="a-1g"></a>为贫家子。<a id="a-1h"></a>刹利种姓。<a id="a-1i"></a>幼怀聪朗。<a id="a-1j"></a>特好学习。<a id="a-1k"></a>至年十二。<a id="a-1l"></a>随逐明师。<a id="a-1m"></a>在于深山。<a id="a-1n"></a>辛苦奉事。<a id="a-1o"></a>翘勤不懈。<a id="a-1p"></a>师亦晨夜。<a id="a-1q"></a>切磋教授。<a id="a-1r"></a>不失时节。<a id="a-1s"></a>经五十年。<a id="a-1t"></a>九十六种。<a id="a-1u"></a>经书谶记论。<a id="a-1v"></a>医方咒术。<a id="a-1w"></a>瞻相吉凶。<a id="a-1x"></a>灾异祸福。<a id="a-1y"></a>靡所不达。<a id="a-1z"></a>高才智慧。<a id="a-20"></a>名闻四远。<a id="a-21"></a>乃自思惟曰。<a id="a-22"></a>今获济拔。<a id="a-23"></a>皆由和上教化之恩。<a id="a-24"></a>其功难报。<a id="a-25"></a>家既贫乏。<a id="a-26"></a>无可供养。<a id="a-27"></a>唯当卖身以报师恩。<a id="a-28"></a>师曰。<a id="a-29"></a>山居道士。<a id="a-2A"></a>乞食自存。<a id="a-2B"></a>正无所乏。<a id="a-2C"></a>何用毁卖贵身为供我也。<a id="a-2D"></a>子今成就智慧辩才。<a id="a-2E"></a>当转教化天下人民。<a id="a-2F"></a>为法灯明。<a id="a-2G"></a>教化之功。<a id="a-2H"></a>岂不足报于我之恩。<a id="a-2I"></a>遂住山中。<a id="a-2J"></a>乞食自资。<a id="a-2K"></a>不久国王崩。<a id="a-2L"></a>群臣集国内学士五百余人。<a id="a-2M"></a>讲论七日。<a id="a-2N"></a>胜者为王。<a id="a-2O"></a>是贫家子。<a id="a-2P"></a>享受王位。<a id="a-2Q"></a>尽国财力。<a id="a-2R"></a>供养师及父母。<a id="a-2S"></a>后安陀罗国。<a id="a-2T"></a>与摩罗婆耶国。<a id="a-2U"></a>共相诛罚多年不克。<a id="a-2V"></a>安陀罗王。<a id="a-2W"></a>召其群臣。<a id="a-2X"></a>当作何方。<a id="a-2Y"></a>得摩罗婆耶国。<a id="a-2Z"></a>诸臣答曰。<a id="a-2a"></a>唯有波罗奈波头摩国。</p>
  <p id="a2b">王出生寒贱。<a id="a-2c"></a>奉持十戒。<a id="a-2d"></a>不犯外欲。<a id="a-2e"></a>虽有宫女。<a id="a-2f"></a>年并长宿。<a id="a-2g"></a>捡括国中。<a id="a-2h"></a>不问豪贱。<a id="a-2i"></a>选择名女。<a id="a-2j"></a>足一百人。<a id="a-2k"></a>年少端正。<a id="a-2l"></a>能悦意者。<a id="a-2m"></a>赍持重宝。<a id="a-2n"></a>并诸婇女。<a id="a-2o"></a>以相贡献。<a id="a-2p"></a>彼若纳受。<a id="a-2q"></a>从其借兵。<a id="a-2r"></a>并力攻战。<a id="a-2s"></a>无往不伏。<a id="a-2t"></a>即随臣计。<a id="a-2u"></a>时悉献上。<a id="a-2v"></a>王大欢喜。<a id="a-2w"></a>简阅强兵百万。<a id="a-2x"></a>以送助之。<a id="a-2y"></a>百日苦战。<a id="a-2z"></a>死者过半。<a id="a-30"></a>摩罗婆王。<a id="a-31"></a>悉被刑斩。<a id="a-32"></a>方得乃胜。<a id="a-33"></a>由此美女。<a id="a-34"></a>忘失本志。<a id="a-35"></a>奢淫着乐。<a id="a-36"></a>不理国政。<a id="a-37"></a>百官群僚。<a id="a-38"></a>相与作乱。<a id="a-39"></a>良民之子。<a id="a-3A"></a>掠为奴婢。<a id="a-3B"></a>风雨不时。<a id="a-3C"></a>饥饿满道。<a id="a-3D"></a>异方怨敌。<a id="a-3E"></a>遂来侵掠。<a id="a-3F"></a>从是其国。<a id="a-3G"></a>遂致亡没。<a id="a-3H"></a>生地狱中。<a id="a-3I"></a>受众楚毒。<a id="a-3J"></a>籍先学慧力。<a id="a-3K"></a>自识宿命。<a id="a-3L"></a>心自悔责。<a id="a-3M"></a>改往修来。<a id="a-3N"></a>须臾舍寿。<a id="a-3O"></a>生饿鬼中。<a id="a-3P"></a>复加忏谢。<a id="a-3Q"></a>修念十善。<a id="a-3R"></a>须臾舍寿。<a id="a-3S"></a>受野干身。<a id="a-3T"></a>犹识先缘。<a id="a-3U"></a>复行十善。<a id="a-3V"></a>近逢师子。<a id="a-3W"></a>堕此井中。<a id="a-3X"></a>开心分死。<a id="a-3Y"></a>冀得生天离苦受乐。<a id="a-3Z"></a>由汝接我。<a id="a-3a"></a>违失本愿。<a id="a-3b"></a>方经辛苦。<a id="a-3c"></a>何时当免。<a id="a-3d"></a>是故我说。<a id="a-3e"></a>汝济我命。<a id="a-3f"></a>无功夫也。</p>
  <p id="a3g">吾所以入衣得出者。<a id="a-3h"></a>一不违天志愿。<a id="a-3i"></a>志愿不遂。<a id="a-3j"></a>生大苦恼。<a id="a-3k"></a>施人苦恼。<a id="a-3l"></a>在在所生。<a id="a-3m"></a>求愿不得。<a id="a-3n"></a>二为诸天欲得闻法。<a id="a-3o"></a>若人吝法。<a id="a-3p"></a>世世所生。<a id="a-3q"></a>聋盲喑哑。<a id="a-3r"></a>诸根闭塞。<a id="a-3s"></a>生于边地。<a id="a-3t"></a>痴騃无知。<a id="a-3u"></a>若生好处。<a id="a-3v"></a>情识闇钝。<a id="a-3w"></a>所学不成。<a id="a-3x"></a>自致苦恼。<a id="a-3y"></a>三为通法化。<a id="a-3z"></a>开悟天人。<a id="a-40"></a>即为法施。<a id="a-41"></a>法施之利。<a id="a-42"></a>能令众生知死有生。<a id="a-43"></a>作善获福。<a id="a-44"></a>为恶受殃。<a id="a-45"></a>修道得道。<a id="a-46"></a>转身所生。<a id="a-47"></a>智慧明了。<a id="a-48"></a>常识宿命。<a id="a-49"></a>若生天上。<a id="a-4A"></a>为诸天师。<a id="a-4B"></a>若生人间。<a id="a-4C"></a>为金轮王。<a id="a-4D"></a>十善化世。<a id="a-4E"></a>智慧光明渐渐增长。<a id="a-4F"></a>成菩萨行。<a id="a-4G"></a>至无生忍。<a id="a-4H"></a>财施如灯。<a id="a-4I"></a>但明小室。<a id="a-4J"></a>法施若日远照天下。<a id="a-4K"></a>时天帝释与八万天从受十善法。<a id="a-4L"></a>先以十方便调伏诸根。<a id="a-4M"></a>谓六波罗蜜慈悲喜舍。<a id="a-4N"></a>时天问曰。<a id="a-4O"></a>今还天宫。<a id="a-4P"></a>和上何时舍此罪报得生天上。<a id="a-4Q"></a>野干曰。<a id="a-4R"></a>克后七日当舍此身生兜率天。<a id="a-4S"></a>汝等便可愿生彼天。<a id="a-4T"></a>多有菩萨说法教化。<a id="a-4U"></a>七日命尽生兜率王宫。<a id="a-4V"></a>复识宿命行十善道(出未曾有经上卷)</p>
  <p data-pb></p>
  <h2 id="a4W">帝释受不报戒修罗攻之系以五缚第二</h2>
  <p id="a4X">过去世时。<a id="a-4Y"></a>有天帝释。<a id="a-4Z"></a>白佛言。<a id="a-4a"></a>我今受戒。<a id="a-4b"></a>乃至佛法住世。<a id="a-4c"></a>尽我形寿。<a id="a-4d"></a>有恼我者。<a id="a-4e"></a>要不反报。<a id="a-4f"></a>加恼于彼。<a id="a-4g"></a>时毗摩质多罗阿修罗王。<a id="a-4h"></a>闻天帝释受如是戒。<a id="a-4i"></a>闻已执持利剑逆道而来。<a id="a-4j"></a>时天帝释遥见。<a id="a-4k"></a>即遥告言。<a id="a-4l"></a>阿修罗住。<a id="a-4m"></a>缚汝勿动即不得动。<a id="a-4n"></a>帝释言汝若约誓不作乱者然后当放。<a id="a-4o"></a>阿修罗王即说偈言。</p>
  <p id="a4p">贪欲之所趣　　及嗔恚所趣</p>
  <p id="a4q">妄言之所趣　　谤毁贤圣趣</p>
  <p id="a4r">我若娆乱者　　趣同彼趣趣</p>
  <p id="a4s">释提桓因复告言。<a id="a-4t"></a>放汝令去随汝所安。<a id="a-4u"></a>往诣佛所具以白佛。<a id="a-4v"></a>佛言。<a id="a-4w"></a>善哉(出天帝释受戒经)</p>
  <p data-pb></p>
  <h2 id="a4x">帝释应生驴中归依三宝从胎而殒还依本身第三</h2>
  <p id="a4y">昔者天帝释五德离身自知命尽。<a id="a-4z"></a>当生陶家受驴胞胎。<a id="a-50"></a>愁忧自念。<a id="a-51"></a>三界之中济人苦厄唯有佛耳。<a id="a-52"></a>驰往佛所稽首伏地至心归命佛法圣众。<a id="a-53"></a>未起之间其命忽终便入驴母胎中。<a id="a-54"></a>时驴解走破坏坏器。<a id="a-55"></a>其主打之寻时伤胎。<a id="a-56"></a>其神即还入故身中。<a id="a-57"></a>五德还备。<a id="a-58"></a>复为天帝。<a id="a-59"></a>佛赞善哉。<a id="a-5A"></a>殒命之际归命三尊。<a id="a-5B"></a>罪对已毕不更勤苦。<a id="a-5C"></a>佛为说偈。</p>
  <p id="a5D">帝释闻之达罪福之变。<a id="a-5E"></a>解兴衰之本。<a id="a-5F"></a>遵寂灭之行。<a id="a-5G"></a>得须陀洹道(出法句譬喻经第三卷)</p>
  <p data-pb></p>
  <h2 id="a5H">悉鞞梨天子先身布施第四</h2>
  <p id="a5I">悉鞞梨天子白佛言。<a id="a-5J"></a>我自过去世时国王名悉鞞梨。<a id="a-5K"></a>于四城门普施为福。<a id="a-5L"></a>城内交道皆亦布施。<a id="a-5M"></a>时第一夫人言。<a id="a-5N"></a>王大作福德而我先。<a id="a-5O"></a>王言城东门外布施作福悉皆属汝。<a id="a-5P"></a>诸子复言。<a id="a-5Q"></a>城南门外所作施福悉皆属汝。<a id="a-5R"></a>时有大臣复白王言。<a id="a-5S"></a>城西门外所作施福悉皆属汝。<a id="a-5T"></a>时诸将士复白王言。<a id="a-5U"></a>城北门外相与。<a id="a-5V"></a>时诸庶民复白王。<a id="a-5W"></a>王答言。<a id="a-5X"></a>于其城内四交道头所作施福悉属汝等。<a id="a-5Y"></a>尔时国王夫人大臣将士庶民悉皆</p>
  <p data-pb></p>
  <h2 id="a5Z">日天王问日月往行第五</h2>
  <p id="a5a">天王与无数天人来诣佛所稽首言。<a id="a-5b"></a>以何等行得为日天昭四天下。<a id="a-5c"></a>复以何缘而为月天昭除夜冥。<a id="a-5d"></a>佛言。<a id="a-5e"></a>有四事。<a id="a-5f"></a>一常喜布施。<a id="a-5g"></a>二修身慎行。<a id="a-5h"></a>三奉戒不犯。<a id="a-5i"></a>四然灯于佛寺。<a id="a-5j"></a>若于父母沙门道人皆殖光明。<a id="a-5k"></a>又身口意行不杀等十善。<a id="a-5l"></a>佛言。<a id="a-5m"></a>又有四事得为月王。<a id="a-5n"></a>一布施贫匮。<a id="a-5o"></a>二奉持五戒。<a id="a-5p"></a>三恭事三尊。<a id="a-5q"></a>四冥设灯光于君父师寺(出超日明三昧经下卷)</p>
  <p data-pb></p>
  <h2 id="a5r">忉利天将终七瑞现遇佛得生人中第六</h2>
  <p id="a5s">昔忉利宫有一天。<a id="a-5t"></a>寿命垂尽有七种瑞。<a id="a-5u"></a>一者项中光灭。<a id="a-5v"></a>二者头上华萎。<a id="a-5w"></a>三者面色变。<a id="a-5x"></a>四者衣上有尘。<a id="a-5y"></a>五者腋下汗出。<a id="a-5z"></a>六者身形变。<a id="a-60"></a>七者离本坐。<a id="a-61"></a>即自思惟。<a id="a-62"></a>寿终之后下生鸠夷那竭国疥癞母猪腹中作豚。<a id="a-63"></a>甚豫愁苦不知当作何计。<a id="a-64"></a>有天语言。<a id="a-65"></a>今佛在此为母说经。<a id="a-66"></a>唯佛能脱卿之罪耳。<a id="a-67"></a>即到佛所稽首作礼未及发问。<a id="a-68"></a>佛告天子。<a id="a-69"></a>一切万物皆归无常。<a id="a-6A"></a>汝素所知何为忧愁。<a id="a-6B"></a>天具白佛。<a id="a-6C"></a>佛言。<a id="a-6D"></a>欲离豚身当诵三自归。<a id="a-6E"></a>如是日三。<a id="a-6F"></a>天从佛教晨夜自归。<a id="a-6G"></a>却后七日天即寿尽。<a id="a-6H"></a>下生维耶离国作长者子。<a id="a-6I"></a>在母胞胎日三自归。<a id="a-6J"></a>始生堕地亦跪自归。<a id="a-6K"></a>其母勉身又无恶露。<a id="a-6L"></a>母傍侍婢怖而弃走。<a id="a-6M"></a>母亦深怪。<a id="a-6N"></a>堕地即语。<a id="a-6O"></a>谓之荧惑意欲杀之。<a id="a-6P"></a>退自念言。<a id="a-6Q"></a>我少儿子。<a id="a-6R"></a>若杀此儿父必罪我。<a id="a-6S"></a>徐白长者杀之不晚。<a id="a-6T"></a>母即收儿往白长者。<a id="a-6U"></a>产男堕地便长跪叉手自归三宝。<a id="a-6V"></a>阖门怪之谓之荧惑。<a id="a-6W"></a>父言。<a id="a-6X"></a>止止。<a id="a-6Y"></a>此儿非凡人。<a id="a-6Z"></a>世人百岁不晓自归三尊。<a id="a-6a"></a>况初堕地而能称南无佛。<a id="a-6b"></a>好养视之慎无轻慢。<a id="a-6c"></a>儿遂长大年向七岁。<a id="a-6d"></a>与其辈类于道边戏。<a id="a-6e"></a>遇舍利弗目连。<a id="a-6f"></a>儿前礼之众圣惊怪小而能礼。<a id="a-6g"></a>儿言。<a id="a-6h"></a>道人不复见识。<a id="a-6i"></a>具说天上遇佛复见识。<a id="a-6j"></a>我本在天上应生恶道。<a id="a-6k"></a>遇佛慈愍教令自归故得为人。<a id="a-6l"></a>比丘即为咒愿言。<a id="a-6m"></a>折梨只儿语目连等及舍利弗。<a id="a-6n"></a>愿以我言因请世尊诸菩萨僧并及仁等也。<a id="a-6o"></a>受而归去具白父母。<a id="a-6p"></a>愿办其供令具甘美。<a id="a-6q"></a>父母爱之从其所言。<a id="a-6r"></a>异其年幼开发大意。<a id="a-6s"></a>又奇所作探识宿命。<a id="a-6t"></a>为极珍妙尽世名味。<a id="a-6u"></a>供具精细过踰儿意。<a id="a-6v"></a>佛及众僧各作神足来至儿舍饭。<a id="a-6w"></a>佛为说经。<a id="a-6x"></a>儿及父母内外亲属皆得阿惟越致(出折伏罗汉经)</p>
  <h2 id="a6y">天人手出甘水济五百贾人第七</h2>
  <p id="a6z">昔有导师。<a id="a-70"></a>与五百贾人共行作估。<a id="a-71"></a>到大旷野饥渴困极。<a id="a-72"></a>归命世尊及释梵四王怖懅无计。<a id="a-73"></a>于时道师登高远望。<a id="a-74"></a>见有林木飞鸟往趣冀当有水。<a id="a-75"></a>俱共犇走不久得至。<a id="a-76"></a>唯见树木周匝生草其地清洁。<a id="a-77"></a>导师故谓贾人等。<a id="a-78"></a>咸共穿地取水必当可得。<a id="a-79"></a>适共议已。<a id="a-7A"></a>时有天人遥从天上瞻此导师及五百人困乏水浆。<a id="a-7B"></a>如申臂顷来到其所住于树上。<a id="a-7C"></a>申其右手从五。<a id="a-7D"></a>指间流出八味甘美之水。<a id="a-7E"></a>供于导师及五百人。<a id="a-7F"></a>各各取用而无穷尽皆得饱满。<a id="a-7G"></a>所以者何。<a id="a-7H"></a>宿命亲亲俱种恩福。<a id="a-7I"></a>故使天人念之来下以给美水各得安隐(出譬喻经第三卷)</p>
  <h2 id="a7J">三十三天应生猪中转入人道第八</h2>
  <p id="a7K">昔三十三天命欲终时。<a id="a-7L"></a>有五瑞应现在前。<a id="a-7M"></a>华萎。<a id="a-7N"></a>衣裳垢秽。<a id="a-7O"></a>腋下汗出。<a id="a-7P"></a>玉女减少。<a id="a-7Q"></a>不乐本座。<a id="a-7R"></a>譬如身生疥[癈-(弓*殳)+虫]痈疮。<a id="a-7S"></a>三十三天有一天子。<a id="a-7T"></a>生五异瑞愁忧呻吟。<a id="a-7U"></a>时帝释闻之问言。<a id="a-7V"></a>于彼天宫是何等天愁忧呻吟。<a id="a-7W"></a>天子答言。<a id="a-7X"></a>有一天子现五瑞应。<a id="a-7Y"></a>善哉为彼天子。<a id="a-7Z"></a>释提桓因往诣其所语言。<a id="a-7a"></a>何为愁忧呻吟。<a id="a-7b"></a>乃拍髀为答言。<a id="a-7c"></a>有异灾怪。<a id="a-7d"></a>释提桓因为说偈言。</p>
  <p id="a7e">一切行无常　　生者必有尽</p>
  <p id="a7f">夫生辄有死　　此灭为最乐</p>
  <p id="a7g">天子言。<a id="a-7h"></a>我不闻此。<a id="a-7i"></a>释提桓因言。<a id="a-7j"></a>一切恩爱皆有别离。<a id="a-7k"></a>天子言。<a id="a-7l"></a>云何而不怀忧。<a id="a-7m"></a>今此天宫种种五欲皆当别离。<a id="a-7n"></a>命终即生罗阅城猪胎。<a id="a-7o"></a>所食者是粪。<a id="a-7p"></a>方为屠脍所杀。<a id="a-7q"></a>我今见此是以怀愁耳。<a id="a-7r"></a>时释提桓因语天子言。<a id="a-7s"></a>汝今自归命佛法僧。<a id="a-7t"></a>所以然者。<a id="a-7u"></a>佛说偈言。</p>
  <p id="a7v">诸有归命佛　　不趣三恶道</p>
  <p id="a7w">受福天人间　　后逮涅槃界</p>
  <p id="a7x">天子叉手便作是言。<a id="a-7y"></a>世尊一切智。<a id="a-7z"></a>彻视见观。<a id="a-80"></a>愿见救济。<a id="a-81"></a>我今归命佛归命法归命比丘僧。<a id="a-82"></a>遂不处猪胎。<a id="a-83"></a>生罗阅只城第一长者家。<a id="a-84"></a>见便欢喜不能自胜(出增一阿含第十九卷)</p>
  <p data-pb></p>
  <h2 id="a85">天女坐花资生之具尽从花出第九</h2>
  <p id="a86">一天女。<a id="a-87"></a>坐一莲花上纵广百由旬。<a id="a-88"></a>此花独妙殊于余者。<a id="a-89"></a>所欲资生之具随念皆从花出。<a id="a-8A"></a>进止随身。<a id="a-8B"></a>目连问言。<a id="a-8C"></a>作何善行受报如此。<a id="a-8D"></a>天女答言。<a id="a-8E"></a>迦葉佛灭度后。<a id="a-8F"></a>遗全身舍利。<a id="a-8G"></a>与佛诸弟子建七宝塔。<a id="a-8H"></a>高广四十里。<a id="a-8I"></a>时我作女</p>
  <p data-pb></p>
  <h2 id="a8J">天宝女口密第十</h2>
  <p id="a8K">自在天王天有宝女名曰善口。<a id="a-8L"></a>于一语中显出百千娱乐音声。<a id="a-8M"></a>于彼一一音声中。<a id="a-8N"></a>复出百千音声。<a id="a-8O"></a>佛子当知。<a id="a-8P"></a>一善口声。<a id="a-8Q"></a>出生无量声。<a id="a-8R"></a>随其所应悉令开解(出华严经第二十九卷)</p>
  <h2 id="a8S">天女闻鹿牛弹琴下悉歌舞第十一</h2>
  <p id="a8T">过去世时。<a id="a-8U"></a>拘萨罗国有人弹琴。<a id="a-8V"></a>名曰鹿牛。<a id="a-8W"></a>行息中野有六广大天宫。<a id="a-8X"></a>天女来语鹿牛言。<a id="a-8Y"></a>阿舅阿舅为我弹琴。<a id="a-8Z"></a>我当歌舞。<a id="a-8a"></a>鹿牛鼓琴六天歌舞。<a id="a-8b"></a>第一歌辞曰。</p>
  <p id="a8c">若男子女人　　胜妙衣惠施</p>
  <p id="a8d">施衣因缘故　　所生得殊胜</p>
  <p id="a8e">施所尽妙物　　生天随所欲</p>
  <p id="a8f">见我居宫殿　　乘虚而游行</p>
  <p id="a8g">天身如金聚　　天女百中胜</p>
  <p id="a8h">观察斯福德　　回向中中最</p>
  <p id="a8i">余天辞粗相类(文多不载)鹿牛亦礼。<a id="a-8j"></a>礼竟天忽然不现(出过去弹琴人经)</p>
 </body>
</html>