<!doctype html>
<html id="z3IBWPZ1IR" data-ver="1012">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第四十三(估客部第三十三)</h1>
  <p id="a2">波利得海神璎珞上王王及夫人共以献佛一 善求恶求采宝经饥树出所须二 师子有智免罗刹女三 弥莲持斋得乐蹋母烧头四 优波斯纳兄妻后悔为道兄射杀弟矢反自害五 萨薄然臂济诸贾客六 萨薄欲买取五戒罗刹不能侵七 商人共鹄生子子皆得道八 众贾饥渴天人指间降八味水九 商人驱牛以赎龙女得金奉亲十 贾客为罗刹所缚十一 贾客采宝救将死人十二 二贾客采宝贪者没命廉者安全十三 贾人害侣独取珍宝大哀杀此凶人十四 五百贾人值摩竭鱼称佛获免十五 贾人为友逼饮酒犯戒父母摈出远国尚为鬼所畏十六</p>
  <p data-pb></p>
  <h2 id="a3">波利得海神璎珞上王王及夫人共以献佛第一</h2>
  <p id="a4">昔有贾客。<a id="a-5"></a>名曰波利。<a id="a-6"></a>与五百人入海求宝。<a id="a-7"></a>时海神出掬水。<a id="a-8"></a>问波利言。<a id="a-9"></a>海水为多掬水为多。<a id="a-A"></a>波利答言。<a id="a-B"></a>掬水为多。<a id="a-C"></a>所以者何。<a id="a-D"></a>海水虽多无益时用。<a id="a-E"></a>不能救彼饥渴之人。<a id="a-F"></a>掬水虽少值彼渴者持用与之以济其命。<a id="a-G"></a>世世受福不可訾计。<a id="a-H"></a>海神欢喜赞言善哉。<a id="a-I"></a>即脱身上八种香璎挍以七宝。<a id="a-J"></a>以与波利。<a id="a-K"></a>海神送之。<a id="a-L"></a>安善往还到舍卫国。<a id="a-M"></a>持此香璎上波斯匿王。<a id="a-N"></a>具陈所由愿蒙纳受。<a id="a-O"></a>王得香璎以为琦异。<a id="a-P"></a>即呼诸夫人罗列前住。<a id="a-Q"></a>若最好者以香璎与之。<a id="a-R"></a>六万夫人尽严来出。<a id="a-S"></a>王问。<a id="a-T"></a>末利夫人何以不出。<a id="a-U"></a>侍人答言。<a id="a-V"></a>今十五日持佛法斋素服不严。<a id="a-W"></a>是以不出。<a id="a-X"></a>王便嗔恚遣人呼曰。<a id="a-Y"></a>如今持斋不应王命。<a id="a-Z"></a>如是三反。<a id="a-a"></a>末利夫人素服而出。<a id="a-b"></a>在众人中明如日月。<a id="a-c"></a>倍好于常。<a id="a-d"></a>王意竦然加敬问曰。<a id="a-e"></a>有何道德炳然有异。<a id="a-f"></a>夫人白王。<a id="a-g"></a>自念少福。<a id="a-h"></a>禀斯女形情态垢秽。<a id="a-i"></a>日夜山积人命促短。<a id="a-j"></a>惧坠三途。<a id="a-k"></a>是以月月奉佛法斋。<a id="a-l"></a>割爱从道世世蒙福。<a id="a-m"></a>王闻欢喜。<a id="a-n"></a>便以香璎与之。<a id="a-o"></a>末利夫人答言。<a id="a-p"></a>我今持斋不应着此。<a id="a-q"></a>可与余人。<a id="a-r"></a>王曰。<a id="a-s"></a>我本发意欲与胜者。<a id="a-t"></a>卿今最胜。<a id="a-u"></a>又奉法斋道志殊高。<a id="a-v"></a>是以相与。<a id="a-w"></a>若卿不受吾将安置。<a id="a-x"></a>夫人答言。<a id="a-y"></a>大王勿忧。<a id="a-z"></a>愿王屈意共到佛所。<a id="a-10"></a>以此香璎珞奉上世尊。<a id="a-11"></a>并采圣训。<a id="a-12"></a>累劫之福矣。<a id="a-13"></a>王即许焉。<a id="a-14"></a>即敕严驾往至佛所。<a id="a-15"></a>稽首于地却就王位。<a id="a-16"></a>白佛言。<a id="a-17"></a>海神香璎波利所上。<a id="a-18"></a>六万夫人莫不贪得。<a id="a-19"></a>末利夫人与而不取。<a id="a-1A"></a>持佛法斋心无贪欲。<a id="a-1B"></a>谨以上佛。<a id="a-1C"></a>愿垂受纳。<a id="a-1D"></a>世尊弟子执心难。<a id="a-1E"></a>直信如此。<a id="a-1F"></a>岂有福乎。<a id="a-1G"></a>唯愿世尊为受香璎。<a id="a-1H"></a>佛说偈言。</p>
  <p id="a1I">多作宝花　　结步摇绮　　广积德香</p>
  <p id="a1J">所生转好　　琦草芳华　　不逆风熏</p>
  <p id="a1K">近道闻教　　德人遍香　　虽曰是真</p>
  <p id="a1L">不如戒香(出法句譬喻经第二卷)</p>
  <p data-pb></p>
  <h2 id="a1M">善求恶求采宝经饥树出所须第二</h2>
  <p id="a1N">昔阎浮。<a id="a-1O"></a>有国名波罗奈。<a id="a-1P"></a>时有萨薄。<a id="a-1Q"></a>名摩诃夜移。<a id="a-1R"></a>其妇怀妊。<a id="a-1S"></a>自然仁善意性柔和。<a id="a-1T"></a>月满生男。<a id="a-1U"></a>形体端正。<a id="a-1V"></a>父母爱念。<a id="a-1W"></a>施设美膳。<a id="a-1X"></a>延请亲戚。<a id="a-1Y"></a>并诸相师共相娱乐。<a id="a-1Z"></a>抱儿示众为其立字。<a id="a-1a"></a>相师问言。<a id="a-1b"></a>此儿受胎有何瑞应。<a id="a-1c"></a>父言。<a id="a-1d"></a>受胎母自和善。<a id="a-1e"></a>相师名为善求。<a id="a-1f"></a>乳哺长大好积诸德慈愍众生。<a id="a-1g"></a>次后怀妊。<a id="a-1h"></a>期满生男。<a id="a-1i"></a>形体丑陋。<a id="a-1j"></a>相师问言。<a id="a-1k"></a>此儿怀妊有何感应。<a id="a-1l"></a>答言。<a id="a-1m"></a>怀儿母自弊恶。<a id="a-1n"></a>相师名曰恶求。<a id="a-1o"></a>乳哺长大好为恶事。<a id="a-1p"></a>恒生贪心怀嫉妒意。<a id="a-1q"></a>年各长大。<a id="a-1r"></a>共行入海求索宝物。<a id="a-1s"></a>各有五百侍从。<a id="a-1t"></a>涂路悬远中道乏粮。<a id="a-1u"></a>经于七日去死不远。<a id="a-1v"></a>是时善求及诸贾人。<a id="a-1w"></a>咸共诚心祷诸神祇欲济饥险。<a id="a-1x"></a>于空泽中遥见一树。<a id="a-1y"></a>枝条郁茂。<a id="a-1z"></a>便即趣之。<a id="a-20"></a>有一泉水。<a id="a-21"></a>善求及众悉共求哀。<a id="a-22"></a>树神现身语之。<a id="a-23"></a>斫去一枝所须当出。<a id="a-24"></a>诸人欢喜。<a id="a-25"></a>便斫一枝美饮流出。<a id="a-26"></a>斫第二枝种种食出百味具足。<a id="a-27"></a>咸共承接各得饱满。<a id="a-28"></a>斫第三枝出诸妙衣种种备具。<a id="a-29"></a>斫第四枝种种宝物悉皆具足。<a id="a-2A"></a>装驮悉满所须尽办。<a id="a-2B"></a>恶求后到。<a id="a-2C"></a>众人如前尽得充足。<a id="a-2D"></a>便自念言。<a id="a-2E"></a>今此树枝能出是种种好物。<a id="a-2F"></a>况复其根。<a id="a-2G"></a>今当伐之。<a id="a-2H"></a>足得极妙佳好物。<a id="a-2I"></a>令人伐之。<a id="a-2J"></a>善求语恶求言。<a id="a-2K"></a>我等饥乏蒙此树恩得济余命。<a id="a-2L"></a>云何而欲伐之。<a id="a-2M"></a>恶求即掘其根。<a id="a-2N"></a>善求感佩不忍见之。<a id="a-2O"></a>领众归家。<a id="a-2P"></a>伐树已竟。<a id="a-2Q"></a>有五百罗刹取此恶求及众贾人悉皆啖之。<a id="a-2R"></a>财物丧失。<a id="a-2S"></a>佛告阿难。<a id="a-2T"></a>善求者今我身是。<a id="a-2U"></a>父者今净饭王是。<a id="a-2V"></a>母者今摩耶是。<a id="a-2W"></a>恶求者提婆达多是。<a id="a-2X"></a>我于往昔常与相值恒教善法。<a id="a-2Y"></a>而不用之。<a id="a-2Z"></a>返更以我为怨(出贤愚经第九卷)</p>
  <p data-pb></p>
  <h2 id="a2a">师子有智免罗刹女第三</h2>
  <p id="a2b">浮利地有众多贾客。<a id="a-2c"></a>共相率合入海采宝。<a id="a-2d"></a>正值回波恶风吹坏大船。<a id="a-2e"></a>复有诸人。<a id="a-2f"></a>乘弊坏船随风流迸堕罗刹界。<a id="a-2g"></a>罗刹女辈颜貌端正前迎贾客云。<a id="a-2h"></a>此间多宝。<a id="a-2i"></a>明珠无价恣意取之。<a id="a-2j"></a>我等无夫汝无妻妾。<a id="a-2k"></a>可止此间共相娱乐。<a id="a-2l"></a>后得善风良伴归家。<a id="a-2m"></a>诸君当知。<a id="a-2n"></a>若见左。<a id="a-2o"></a>面有道者。<a id="a-2p"></a>慎莫随从。<a id="a-2q"></a>时商客中有一智者言。<a id="a-2r"></a>诸女所说此不可从。<a id="a-2s"></a>即进左道行数里。<a id="a-2t"></a>中闻一城里数千万人称怨唤呼。<a id="a-2u"></a>云何舍阎浮提就此命终。<a id="a-2v"></a>贾客前诣城下周匝观察。<a id="a-2w"></a>见城铸铁垣墙亦无门户出入处所。<a id="a-2x"></a>去城不远有尸梨师树。<a id="a-2y"></a>即往攀树见城里数千万人。<a id="a-2z"></a>遥问城里人曰。<a id="a-30"></a>何为。<a id="a-31"></a>称唤父母兄弟耶。<a id="a-32"></a>城里人报曰。<a id="a-33"></a>我等入海采致宝物为风所漂。<a id="a-34"></a>又为罗刹女所诳闭在牢城。<a id="a-35"></a>前有五百人渐渐取杀。<a id="a-36"></a>今有二百五十人在。<a id="a-37"></a>君莫呼此女谓为是人。<a id="a-38"></a>皆是罗刹鬼耳。<a id="a-39"></a>其人下树以语同伴。<a id="a-3A"></a>劝我还家善求方计。<a id="a-3B"></a>卿等今日意欲云何。<a id="a-3C"></a>众人答曰。<a id="a-3D"></a>卿昨夜何不重问。<a id="a-3E"></a>彼人颇有权宜方计。<a id="a-3F"></a>众人及我身得安隐归家不乎。<a id="a-3G"></a>智人即报曰。<a id="a-3H"></a>我今暮起往更问之。<a id="a-3I"></a>须女睡眠窃起上树。<a id="a-3J"></a>问城里人颇有方计。<a id="a-3K"></a>卿等诸人复及我身。<a id="a-3L"></a>得还阎浮地不耶。<a id="a-3M"></a>城里人答。<a id="a-3N"></a>我等生念欲还。<a id="a-3O"></a>此铁城便化数重不可败坏。<a id="a-3P"></a>死者日次无由得免。<a id="a-3Q"></a>唯卿外人少有权宜。<a id="a-3R"></a>可得度脱还至本土。<a id="a-3S"></a>十五日清旦有一马王。<a id="a-3T"></a>从郁单曰来至此界。<a id="a-3U"></a>住高山顶。<a id="a-3V"></a>王自唤呼。<a id="a-3W"></a>谁欲还归阎浮利地。<a id="a-3X"></a>卿等若闻马声。<a id="a-3Y"></a>皆往礼敬求还本乡。<a id="a-3Z"></a>其人向伴具陈情状。<a id="a-3a"></a>众</p>
  <p data-pb></p>
  <h2 id="a3b">弥莲持斋得乐蹋母烧头第四</h2>
  <p id="a3c">五百贾人。<a id="a-3d"></a>一字弥莲。<a id="a-3e"></a>是最尊老也。<a id="a-3f"></a>五百人共船入海。<a id="a-3g"></a>为摩竭鱼触破其船。<a id="a-3h"></a>五百皆死。<a id="a-3i"></a>弥莲骑板得活。<a id="a-3j"></a>在鼻摩地。<a id="a-3k"></a>为防鱼故东西行走。<a id="a-3l"></a>见一小径。<a id="a-3m"></a>入见银城。<a id="a-3n"></a>树木参天。<a id="a-3o"></a>间有浴池。<a id="a-3p"></a>其城方正地周匝渠水。<a id="a-3q"></a>有四女人从城中出。<a id="a-3r"></a>端正如玉。<a id="a-3s"></a>女共迎弥莲言。<a id="a-3t"></a>甚独劳苦。<a id="a-3u"></a>多贺来到。<a id="a-3v"></a>贪欲相见久矣。<a id="a-3w"></a>当侍仁者。<a id="a-3x"></a>今是银城是仁者有也。<a id="a-3y"></a>城中幸乐树木参天。<a id="a-3z"></a>有渠水浴池戏观庐舍。<a id="a-40"></a>城中有七宝殿。<a id="a-41"></a>名曰罗缦。<a id="a-42"></a>以金银水精琉璃珊瑚虎珀车磲为殿。<a id="a-43"></a>我等四人当供给使。<a id="a-44"></a>晚卧早起心存教敕。<a id="a-45"></a>便可止此。<a id="a-46"></a>不须到他面。<a id="a-47"></a>弥莲即与四女人入城。<a id="a-48"></a>上七宝殿上日日极意。<a id="a-49"></a>在此城中千有余岁。<a id="a-4A"></a>后弥莲自念。<a id="a-4B"></a>是四女人不欲令我去行到他面。<a id="a-4C"></a>何等意耶。<a id="a-4D"></a>弥莲伺四女人寝卧。<a id="a-4E"></a>窃起下殿出城前行。<a id="a-4F"></a>遥见金城。<a id="a-4G"></a>树木浴池事事如前。<a id="a-4H"></a>有八女人。<a id="a-4I"></a>端正要说辞皆如前。<a id="a-4J"></a>弥莲与八女人相乐极意经数千岁。<a id="a-4K"></a>后弥莲思惟。<a id="a-4L"></a>疑是八女人。<a id="a-4M"></a>不欲令我更到他面。<a id="a-4N"></a>何等意耶。<a id="a-4O"></a>弥莲伺八女昼卧。<a id="a-4P"></a>窃起前行。<a id="a-4Q"></a>遥见水精城。<a id="a-4R"></a>树木浴池事事如前。<a id="a-4S"></a>有十六女人从城出迎辞说如前。<a id="a-4T"></a>弥莲即与十六女。<a id="a-4U"></a>共乐极意经数千岁。<a id="a-4V"></a>弥莲复去乃见琉璃城。<a id="a-4W"></a>事亦如前。<a id="a-4X"></a>三十二女从城出迎。<a id="a-4Y"></a>弥莲与女共乐极意经数千岁。<a id="a-4Z"></a>后出城前行。<a id="a-4a"></a>遥见铁城。<a id="a-4b"></a>中了无迎者。<a id="a-4c"></a>弥莲入城门。<a id="a-4d"></a>有鬼问之。<a id="a-4e"></a>弥莲为行道。<a id="a-4f"></a>城中目见一男子。<a id="a-4g"></a>字俱引。<a id="a-4h"></a>烧铁轮走其头上。<a id="a-4i"></a>由入诸城坐不厌足。<a id="a-4j"></a>故使烧铁轮走我头上。<a id="a-4k"></a>弥莲念。<a id="a-4l"></a>罗缦殿屑末殿罗摩殿氾郁单殿。<a id="a-4m"></a>泪出言。<a id="a-4n"></a>我何事入是中耶。<a id="a-4o"></a>弥莲语灌铁城鬼言。<a id="a-4p"></a>入烧铁轮走我头上何时当脱耶。<a id="a-4q"></a>鬼报言。<a id="a-4r"></a>有人如卿来乃得脱耳。<a id="a-4s"></a>佛言。<a id="a-4t"></a>铁轮走弥莲头上。<a id="a-4u"></a>却后六十亿万岁乃得脱耳。<a id="a-4v"></a>弥莲者我身是。<a id="a-4w"></a>未求道时。<a id="a-4x"></a>愚痴沐浴着新衣脚蹋母头。<a id="a-4y"></a>是故烧头一日。<a id="a-4z"></a>八关斋四月心犹欢喜。<a id="a-50"></a>故得四宝城金银水精琉璃。<a id="a-51"></a>寿数千万岁。<a id="a-52"></a>是故世间人至死不厌五欲。<a id="a-53"></a>所思欲人。<a id="a-54"></a>不孝父母师。<a id="a-55"></a>车轮践之。<a id="a-56"></a>当如弥莲矣(出弥莲经又出福报经)</p>
  <h2 id="a57">优波斯纳兄妻后悔为道兄射杀弟矢反自害第五</h2>
  <p id="a58">罗阅只国有贾客。<a id="a-59"></a>兄弟二人共住一处。<a id="a-5A"></a>兄求长者女欲以为妇。<a id="a-5B"></a>其女年小未任出适。<a id="a-5C"></a>兄与众贾远至他国。<a id="a-5D"></a>经历多年滞不时还。<a id="a-5E"></a>女年向大而语其弟。<a id="a-5F"></a>卿兄远行没彼不还。<a id="a-5G"></a>汝今宜可取我女。<a id="a-5H"></a>其弟答言。<a id="a-5I"></a>何有是事。<a id="a-5J"></a>长者数说。<a id="a-5K"></a>其弟意坚未曾回转长者诈作远书。<a id="a-5L"></a>托诸贾客说兄死亡。<a id="a-5M"></a>复告之曰。<a id="a-5N"></a>卿兄已死。<a id="a-5O"></a>汝当云何。<a id="a-5P"></a>弟娶其女经历数时。<a id="a-5Q"></a>女已怀妊。<a id="a-5R"></a>兄从远还。<a id="a-5S"></a>弟心怀惧逃至舍卫。<a id="a-5T"></a>如是展转到于佛前。<a id="a-5U"></a>求索出家。<a id="a-5V"></a>佛即听许。<a id="a-5W"></a>便成沙门名优波斯。<a id="a-5X"></a>奉持律行得阿罗汉。<a id="a-5Y"></a>兄知忿恨。<a id="a-5Z"></a>欲杀之至舍卫国。<a id="a-5a"></a>即出重募赏金五百两。<a id="a-5b"></a>应募者相将俱进。<a id="a-5c"></a>见弟坐禅欻生慈念。<a id="a-5d"></a>云何杀此比丘。<a id="a-5e"></a>吾设不杀当夺我金。<a id="a-5f"></a>欲射比丘乃中其兄。<a id="a-5g"></a>其兄怀恚愤命忽而终。<a id="a-5h"></a>受毒蛇形。<a id="a-5i"></a>生此道人户枢之中。<a id="a-5j"></a>户数开闭。<a id="a-5k"></a>撽身而死。<a id="a-5l"></a>还愿更作小形毒虫。<a id="a-5m"></a>依道人屋。<a id="a-5n"></a>从屋下堕比丘顶上。<a id="a-5o"></a>恶毒猛炽即便命终。<a id="a-5p"></a>告舍利弗。<a id="a-5q"></a>乃往过去有辟支佛。<a id="a-5r"></a>出现于世处在山林。<a id="a-5s"></a>时有猎师恒捕禽兽。<a id="a-5t"></a>施设方计望伺苟得。<a id="a-5u"></a>辟支佛惊其禽兽伺捕不得。<a id="a-5v"></a>便怀嗔恚以毒箭。<a id="a-5w"></a>射辟支佛。<a id="a-5x"></a>时辟支佛。<a id="a-5y"></a>心愍此人欲令改悔。<a id="a-5z"></a>为现神足。<a id="a-60"></a>于时猎师心怀敬仰。<a id="a-61"></a>恐怖自[怡-台+責]归诚谢过。<a id="a-62"></a>时辟支佛受其悔忏。<a id="a-63"></a>毒攻而死。<a id="a-64"></a>其人命终便堕地狱。<a id="a-65"></a>既出地狱。<a id="a-66"></a>五百世中常被毒死。<a id="a-67"></a>至于今日得罗汉道。<a id="a-68"></a>犹为毒虫所螫而死(出贤愚经第十卷)</p>
  <h2 id="a69">萨薄然臂济诸贾客第六</h2>
  <p id="a6A">昔阎浮提。<a id="a-6B"></a>五百贾客。<a id="a-6C"></a>共行旷野经由崄路。<a id="a-6D"></a>大山孔中极为黑闇。<a id="a-6E"></a>时诸商人迷闷愁忧。<a id="a-6F"></a>恐失财物。<a id="a-6G"></a>此处多贼而复怖畏。<a id="a-6H"></a>咸共同心。<a id="a-6I"></a>向于天地日月山海一切神祇。<a id="a-6J"></a>啼哭求哀。<a id="a-6K"></a>时萨薄。<a id="a-6L"></a>愍诸商客。<a id="a-6M"></a>告言莫怖。<a id="a-6N"></a>吾当为汝作大明照。<a id="a-6O"></a>是时萨薄即以白氎自缠两臂。<a id="a-6P"></a>苏油灌之。<a id="a-6Q"></a>然用当炬。<a id="a-6R"></a>将诸商人。<a id="a-6S"></a>经于七日乃越此闇。<a id="a-6T"></a>时诸贾客感戴其恩慈敬无量。<a id="a-6U"></a>各获安隐喜不自胜。<a id="a-6V"></a>时萨薄我身是。<a id="a-6W"></a>诸贾客者今五百比丘是(出贤愚经第六卷)</p>
  <h2 id="a6X">萨薄欲买取五戒罗刹不能得侵第七</h2>
  <p id="a6Y">昔有萨薄。<a id="a-6Z"></a>闻于外国更有异宝。<a id="a-6a"></a>欲往治生。<a id="a-6b"></a>而二国中间有罗刹难。<a id="a-6c"></a>不可得过。<a id="a-6d"></a>萨薄游行见市西门。<a id="a-6e"></a>有一道人空床上坐云卖五戒。<a id="a-6f"></a>萨薄问云五戒云何。<a id="a-6g"></a>答曰。<a id="a-6h"></a>无形直。<a id="a-6i"></a>口受心持。<a id="a-6j"></a>后得生天。<a id="a-6k"></a>见世能却罗刹鬼难。<a id="a-6l"></a>萨薄欲买。<a id="a-6m"></a>问索几钱。<a id="a-6n"></a>答金钱一千。<a id="a-6o"></a>即就授与受五戒竟。<a id="a-6p"></a>语言。<a id="a-6q"></a>卿向外国到界畔上。<a id="a-6r"></a>罗刹若来卿但语言。<a id="a-6s"></a>我是释迦五戒弟子。<a id="a-6t"></a>萨薄少时到二国中间。<a id="a-6u"></a>见罗刹。<a id="a-6v"></a>身长一丈三尺。<a id="a-6w"></a>头黄如蘘。<a id="a-6x"></a>眼如赤丁。<a id="a-6y"></a>举体鳞甲。<a id="a-6z"></a>更互开口如鱼鼓鳃。<a id="a-70"></a>仰接飞燕踏地没膝。<a id="a-71"></a>口热血流。<a id="a-72"></a>群众数千直捉萨薄。<a id="a-73"></a>语言。<a id="a-74"></a>我是释迦五戒弟子。<a id="a-75"></a>罗刹闻此永不肯放。<a id="a-76"></a>萨薄聊以两拳叉之。<a id="a-77"></a>拳入鳞甲拔不得出。<a id="a-78"></a>又以脚踏头。<a id="a-79"></a>撞拔复不出。<a id="a-7A"></a>五体没鳞甲中。<a id="a-7B"></a>唯背得动。<a id="a-7C"></a>罗刹谓言。</p>
  <p id="a7D">汝身及手足　　一时悉被羁</p>
  <p id="a7E">但当去就死　　跳踉复何为</p>
  <p id="a7F">萨薄志意犹固。<a id="a-7G"></a>语罗刹曰。</p>
  <p id="a7H">我身及手足　　一时虽被系</p>
  <p id="a7I">摄心如金石　　终不为汝毙</p>
  <p id="a7J">罗刹又语萨薄曰。</p>
  <p id="a7K">吾是鬼中王　　为人多力膂</p>
  <p id="a7L">从来食汝辈　　不可得称数</p>
  <p id="a7M">但当去就死　　何为自宽语</p>
  <p id="a7N">萨薄冒欲骂怒。<a id="a-7O"></a>自念。<a id="a-7P"></a>此身轮回三界。<a id="a-7Q"></a>未曾乞人。<a id="a-7R"></a>我今当以乞。<a id="a-7S"></a>此罗刹作一顿饱。<a id="a-7T"></a>即曰。</p>
  <p id="a7U">我此腥臊身　　久欲相去离</p>
  <p id="a7V">罗刹得我便　　悉持以布施</p>
  <p id="a7W">志求摩诃乘　　果成一切智</p>
  <p id="a7X">罗刹聪明。<a id="a-7Y"></a>解萨薄语。<a id="a-7Z"></a>便生愧心。<a id="a-7a"></a>放萨薄去。<a id="a-7b"></a>长跪合掌向其谢曰。</p>
  <p id="a7c">君是度人师　　三界之希有</p>
  <p id="a7d">志求摩诃乘　　成佛当不久</p>
  <p id="a7e">是故自归命　　头面礼稽首</p>
  <p id="a7f">罗刹悔过。<a id="a-7g"></a>竟送萨薄至外国。<a id="a-7h"></a>大得珍宝。<a id="a-7i"></a>又送还家。<a id="a-7j"></a>大修功德。<a id="a-7k"></a>遂成道迹(出杂譬喻经与前多同意向小异故复两存)</p>
  <p data-pb></p>
  <h2 id="a7l">商人共鹄生子子皆得道第八</h2>
  <p id="a7m">生及人一切四生。<a id="a-7n"></a>问曰。<a id="a-7o"></a>云何知人中有卵生。<a id="a-7p"></a>答曰。<a id="a-7q"></a>如所说。<a id="a-7r"></a>阎浮利地。<a id="a-7s"></a>多有商人入海采宝。<a id="a-7t"></a>得二鹄。<a id="a-7u"></a>随意所化失一一在。<a id="a-7v"></a>与共游戏。<a id="a-7w"></a>寝卧一室共彼合会。<a id="a-7x"></a>遂生二卵。<a id="a-7y"></a>卵渐温熟。<a id="a-7z"></a>便生二童。<a id="a-80"></a>后大出家学道。<a id="a-81"></a>得阿罗汉果。<a id="a-82"></a>一名尸披罗。<a id="a-83"></a>二名优钵尸婆罗。<a id="a-84"></a>问曰。<a id="a-85"></a>云何知人中有湿生。<a id="a-86"></a>答曰。<a id="a-87"></a>如经所说。<a id="a-88"></a>有顶生王。<a id="a-89"></a>尊者遮罗。<a id="a-8A"></a>尊者优婆遮。<a id="a-8B"></a>罗利女。<a id="a-8C"></a>问曰。<a id="a-8D"></a>云何知</p>
  <p data-pb></p>
  <h2 id="a8E">众贾饥渴天人指间降八味水第九</h2>
  <p id="a8F">有导师。<a id="a-8G"></a>与五百贾人共行作贾到。<a id="a-8H"></a>大旷野绝无水浆。<a id="a-8I"></a>饥渴困极四方求索。<a id="a-8J"></a>登高远望见有树木。<a id="a-8K"></a>谓当有水。<a id="a-8L"></a>俱共驰往。<a id="a-8M"></a>至见树下。<a id="a-8N"></a>周匝生草其地清洁。<a id="a-8O"></a>咸共穿凿。<a id="a-8P"></a>时有天人遥见导师。<a id="a-8Q"></a>如申臂顷来到其所。<a id="a-8R"></a>住于树上申其右手。<a id="a-8S"></a>从五指间流出八味甘美之水。<a id="a-8T"></a>而无穷尽。<a id="a-8U"></a>皆得饱满(出十卷譬喻经第三卷)</p>
  <p data-pb></p>
  <h2 id="a8V">商人驱牛以赎龙女得金奉亲第十</h2>
  <p id="a8W">住舍卫城南有大林邑。<a id="a-8X"></a>商人驱八牛。<a id="a-8Y"></a>到北方俱哆国。<a id="a-8Z"></a>复有一商人。<a id="a-8a"></a>共在泽中放牛。<a id="a-8b"></a>时离车捕得一龙女。<a id="a-8c"></a>穿鼻牵行。<a id="a-8d"></a>商人见之。<a id="a-8e"></a>即起慈心。<a id="a-8f"></a>问离车言。<a id="a-8g"></a>汝牵此欲作何等。<a id="a-8h"></a>答言。<a id="a-8i"></a>我欲杀啖。<a id="a-8j"></a>商人言勿杀。<a id="a-8k"></a>我与汝一牛。<a id="a-8l"></a>贸取放之捕者不肯。<a id="a-8m"></a>乃至八牛。<a id="a-8n"></a>方言。<a id="a-8o"></a>今为汝故我当放之。<a id="a-8p"></a>即取八牛放去龙女。<a id="a-8q"></a>时商人复念。<a id="a-8r"></a>此是恶人恐复追逐更还捕取。<a id="a-8s"></a>即自随逐看其所向。<a id="a-8t"></a>到一池边。<a id="a-8u"></a>龙变为人身。<a id="a-8v"></a>语商人言。<a id="a-8w"></a>天施我命今欲报恩。<a id="a-8x"></a>可共我入宫。<a id="a-8y"></a>当报天恩。<a id="a-8z"></a>商人答言。<a id="a-90"></a>汝等龙性卒暴嗔恚无常。<a id="a-91"></a>或能杀我。<a id="a-92"></a>答言。<a id="a-93"></a>前人系我。<a id="a-94"></a>我力能杀。<a id="a-95"></a>彼但以受布萨法故。<a id="a-96"></a>都无杀心。<a id="a-97"></a>何况天今施我寿命。<a id="a-98"></a>而当加害。<a id="a-99"></a>小住此中。<a id="a-9A"></a>我先入摒挡。<a id="a-9B"></a>是龙门边见二龙系在一处。<a id="a-9C"></a>问言。<a id="a-9D"></a>汝为何事。<a id="a-9E"></a>答言。<a id="a-9F"></a>此龙女半月中三日受斋法。<a id="a-9G"></a>我兄弟守护此龙女。<a id="a-9H"></a>不坚固为离车所得。<a id="a-9I"></a>以是故被系。<a id="a-9J"></a>唯愿天慈语令放我。<a id="a-9K"></a>此龙女若问欲食何等食者。<a id="a-9L"></a>当索阎浮提人间食。<a id="a-9M"></a>龙女摒挡已。<a id="a-9N"></a>便即呼入。<a id="a-9O"></a>坐宝床褥上。<a id="a-9P"></a>龙女白言。<a id="a-9Q"></a>天今欲食何等食。<a id="a-9R"></a>答言。<a id="a-9S"></a>欲须阎浮提人间食。<a id="a-9T"></a>即下种种食。<a id="a-9U"></a>问龙女言。<a id="a-9V"></a>此人何故被系。<a id="a-9W"></a>龙女言。<a id="a-9X"></a>此有过我欲杀之。<a id="a-9Y"></a>商人言。<a id="a-9Z"></a>汝莫杀。<a id="a-9a"></a>不尔要当杀之。<a id="a-9b"></a>商人言。<a id="a-9c"></a>汝放彼者我当食耳。<a id="a-9d"></a>白言。<a id="a-9e"></a>不得直尔放之。<a id="a-9f"></a>当罚六月摈置人间。<a id="a-9g"></a>商人问言。<a id="a-9h"></a>汝有如</p>
  <p data-pb></p>
  <h2 id="a9i">贾客为罗刹所缚第十一</h2>
  <p id="a9j">一贾客主。<a id="a-9k"></a>将诸贾人入崄难处。<a id="a-9l"></a>遇罗刹鬼。<a id="a-9m"></a>以手遮之言。<a id="a-9n"></a>汝住莫动不听汝去。<a id="a-9o"></a>贾客主即以右拳击之。<a id="a-9p"></a>拳即着鬼挽不可离。<a id="a-9q"></a>复以左拳击之。<a id="a-9r"></a>亦不可离。<a id="a-9s"></a>以右足蹴之。<a id="a-9t"></a>亦复如是。<a id="a-9u"></a>以头冲之。<a id="a-9v"></a>头即复着。<a id="a-9w"></a>鬼问言。<a id="a-9x"></a>汝今如是欲作何等。<a id="a-9y"></a>心休息未。<a id="a-9z"></a>答言虽复五事被系。<a id="a-A0"></a>心终不息。<a id="a-A1"></a>当以精进力与汝相击。<a id="a-A2"></a>鬼时念。<a id="a-A3"></a>此人胆力极大。<a id="a-A4"></a>即曰。<a id="a-A5"></a>汝精进力大必不休息。<a id="a-A6"></a>今放汝去(出大智论第十六卷)</p>
  <p data-pb></p>
  <h2 id="aA7">贾客采宝救将死人第十二</h2>
  <p id="aA8">有贾客主。<a id="a-A9"></a>名为吉利。<a id="a-AA"></a>入海取大珍宝。<a id="a-AB"></a>安隐而出。<a id="a-AC"></a>凡有八十亿摩尼珠。<a id="a-AD"></a>一一皆直百亿两金。<a id="a-AE"></a>以多宝物与一乞人。<a id="a-AF"></a>不入其家复还至海。<a id="a-AG"></a>采取珍宝。<a id="a-AH"></a>入海之后倍得宝物。<a id="a-AI"></a>经八十岁还到本国。<a id="a-AJ"></a>欲入城时见犯罪人。<a id="a-AK"></a>杀者执缚打恶声鼓。<a id="a-AL"></a>街巷唱令将至杀处。<a id="a-AM"></a>加以刑戮。<a id="a-AN"></a>时应死者逢见吉利。<a id="a-AO"></a>作是言。<a id="a-AP"></a>贾客主。<a id="a-AQ"></a>救我死罪。<a id="a-AR"></a>施我寿命。<a id="a-AS"></a>是大檀越贤善好人。<a id="a-AT"></a>吉利闻已语应死者。<a id="a-AU"></a>咄人。<a id="a-AV"></a>我今施汝无畏。<a id="a-AW"></a>救汝死罪。<a id="a-AX"></a>即至杀者所。<a id="a-AY"></a>人人皆与之摩尼珠价直一亿两金。<a id="a-AZ"></a>汝今小住待。<a id="a-Aa"></a>我今者至王边还。<a id="a-Ab"></a>尔时吉利疾至王所。<a id="a-Ac"></a>白言。<a id="a-Ad"></a>大王。<a id="a-Ae"></a>我欲以好珍宝买此人命。<a id="a-Af"></a>王答。<a id="a-Ag"></a>吉利。<a id="a-Ah"></a>是人罪不可恕不可得买若必欲买。<a id="a-Ai"></a>汝所有物尽以与我。<a id="a-Aj"></a>并自代死乃可得脱。<a id="a-Ak"></a>吉利欢喜。<a id="a-Al"></a>我得大利得满所愿。<a id="a-Am"></a>能救此人得称我意。<a id="a-An"></a>即以居家所有财物及于大海所得珍宝。<a id="a-Ao"></a>无量千亿金银宝物。<a id="a-Ap"></a>皆送与王白大王言。<a id="a-Aq"></a>可放此人。<a id="a-Ar"></a>我所有物尽现在此。<a id="a-As"></a>语杀者言。<a id="a-At"></a>将吉利杀。<a id="a-Au"></a>即缚吉利将至杀处。<a id="a-Av"></a>右手举刀欲斫吉利。<a id="a-Aw"></a>手直不下。<a id="a-Ax"></a>惊怪恐怖即以告王。<a id="a-Ay"></a>自看。<a id="a-Az"></a>王闻此语。<a id="a-B0"></a>即自执刀欲杀吉利。<a id="a-B1"></a>举刀两手落地得大衰恼发声而死。<a id="a-B2"></a>时吉利即我身是。<a id="a-B3"></a>时王者调达是(出菩萨藏经下卷)</p>
  <h2 id="aB4">二贾客采宝贪者没命廉者安全第十三</h2>
  <p id="aB5">昔无数阿僧祇劫前。<a id="a-B6"></a>有两部贾客各五百人。<a id="a-B7"></a>在波罗奈。<a id="a-B8"></a>撰合资财严船渡海。<a id="a-B9"></a>解系张帆乘风径往。<a id="a-BA"></a>即至宝渚。<a id="a-BB"></a>上妙婇女无物不有。<a id="a-BC"></a>一部贾客主曰。<a id="a-BD"></a>我等以资财故勤苦至此。<a id="a-BE"></a>当住自娱。<a id="a-BF"></a>第二萨薄言。<a id="a-BG"></a>此间虽饶众宝不当久住。<a id="a-BH"></a>时有天女慈愍此辈。<a id="a-BI"></a>便于空中语众人曰。<a id="a-BJ"></a>此间虽乐不足久住。<a id="a-BK"></a>却后七日此地当没。<a id="a-BL"></a>语讫化去。<a id="a-BM"></a>复有魔女欲使贾客于此没尽。<a id="a-BN"></a>空中告曰。<a id="a-BO"></a>卿等不须严驾还去。<a id="a-BP"></a>此地无水设当有水。<a id="a-BQ"></a>此之众宝众女五乐何由而有。<a id="a-BR"></a>前天所说皆是虚妄。<a id="a-BS"></a>说已化去。<a id="a-BT"></a>第一萨薄敕其部众。<a id="a-BU"></a>卿等勿去莫信前天。<a id="a-BV"></a>第二萨薄还告其众。<a id="a-BW"></a>卿等莫贪速装治船。<a id="a-BX"></a>前天所说至诚不虚。<a id="a-BY"></a>水不至者于此自娱然后徐归。<a id="a-BZ"></a>若水审来治严已去。<a id="a-Ba"></a>佛语舍利弗。<a id="a-Bb"></a>却后七日如前天言。<a id="a-Bc"></a>水满其地。<a id="a-Bd"></a>第二萨薄将其部众即得上船。<a id="a-Be"></a>第一萨薄先不治严。<a id="a-Bf"></a>水至之日便着铠仗共相挌战。<a id="a-Bg"></a>第二萨薄于船上以鋑牟鋑第一萨薄脚。<a id="a-Bh"></a>彻过即便命终。<a id="a-Bi"></a>佛语舍利弗。<a id="a-Bj"></a>汝知第一萨薄者不则提婆达兜是。<a id="a-Bk"></a>第二萨薄者则我身是。<a id="a-Bl"></a>时第一贾客众五百人者则今提婆达兜五百弟子是。<a id="a-Bm"></a>时第二贾客五百众者则今五百罗汉是。<a id="a-Bn"></a>时第一天女则舍利弗是。<a id="a-Bo"></a>时第二天女则今名满月比丘婆罗门弟子是(出兴起行经上卷)</p>
  <h2 id="aBp">贾人害侣独取珍宝大哀杀此凶人第十四</h2>
  <p id="aBq">定光佛时。<a id="a-Br"></a>有五百贾人入海求宝。<a id="a-Bs"></a>有异心者念言。<a id="a-Bt"></a>我今悉害贾人独取珍宝。<a id="a-Bu"></a>时阎浮提有大导师。<a id="a-Bv"></a>名曰大哀。<a id="a-Bw"></a>时寐梦中海神语之。<a id="a-Bx"></a>贾众之中有一贼。<a id="a-By"></a>欲杀五百伴独取宝物。<a id="a-Bz"></a>假令事逮堕坠地狱中。<a id="a-C0"></a>今仁导师当行权变。<a id="a-C1"></a>令贾人不死贼不获罪。<a id="a-C2"></a>导师思惟七日。<a id="a-C3"></a>无余方便。<a id="a-C4"></a>唯当杀此凶人耳。<a id="a-C5"></a>语众贾者必皆兴怒当共杀之。<a id="a-C6"></a>俱堕恶趣。<a id="a-C7"></a>设我独杀。<a id="a-C8"></a>我当受罪。<a id="a-C9"></a>吾宁自忍百千劫苦。<a id="a-CA"></a>不令贾人普被危害。<a id="a-CB"></a>复令一贼堕地狱中。<a id="a-CC"></a>先为说法。<a id="a-CD"></a>令心欣然踊跃卧寐。<a id="a-CE"></a>佛言。<a id="a-CF"></a>大哀导师犹众贾人兴于大哀以权方便害此一贼。<a id="a-CG"></a>命终之后生第十二光音天上。<a id="a-CH"></a>时大哀者则吾身也。<a id="a-CI"></a>以斯方便超千劫生死。<a id="a-CJ"></a>同船五百贾客。<a id="a-CK"></a>斯贤劫中五百佛兴者是(出慧上菩萨经一卷)</p>
  <h2 id="aCL">五百贾人值摩竭鱼称佛获免第十五</h2>
  <p id="aCM">昔有五百贾客。<a id="a-CN"></a>乘船入海。<a id="a-CO"></a>值摩竭鱼出头张口欲食众生。<a id="a-CP"></a>时日少风而船去如箭。<a id="a-CQ"></a>萨薄主语众人言。<a id="a-CR"></a>船去太疾可舍帆。<a id="a-CS"></a>如言舍下。<a id="a-CT"></a>船去转駃不可得止。<a id="a-CU"></a>萨薄主问楼上人言。<a id="a-CV"></a>汝见何等。<a id="a-CW"></a>我见上有两日出。<a id="a-CX"></a>下有白山。<a id="a-CY"></a>中有黑山。<a id="a-CZ"></a>萨薄主惊言。<a id="a-Ca"></a>此是大鱼当奈何哉。<a id="a-Cb"></a>我与汝等今遭困厄。<a id="a-Cc"></a>入此鱼腹无有活理。<a id="a-Cd"></a>汝等各随所事一心求之。<a id="a-Ce"></a>于是众人各随所奉。<a id="a-Cf"></a>一心归命求脱此厄。<a id="a-Cg"></a>所求逾笃船去逾疾。<a id="a-Ch"></a>须臾不止当入鱼口。<a id="a-Ci"></a>于是萨薄主告诸人言。<a id="a-Cj"></a>我有大神号名为佛。<a id="a-Ck"></a>汝等各舍本所奉神一心称之。<a id="a-Cl"></a>时五百人俱发大声称南无佛。<a id="a-Cm"></a>鱼闻佛名。<a id="a-Cn"></a>自思惟言。<a id="a-Co"></a>今日世间乃复有佛。<a id="a-Cp"></a>我当何忍伤害众生。<a id="a-Cq"></a>即便闭口。<a id="a-Cr"></a>水皆倒流转得远鱼。<a id="a-Cs"></a>五百贾人善心生。<a id="a-Ct"></a>皆得解脱(出杂譬喻经第六卷)</p>
  <h2 id="aCu">贾人为友逼饮酒犯戒父母摈出远国尚为鬼所畏第十六</h2>
  <p id="aCv">有一县人。<a id="a-Cw"></a>皆奉行五戒十善。<a id="a-Cx"></a>县界无酿酒者。<a id="a-Cy"></a>中有大姓家子。<a id="a-Cz"></a>欲远贾贩。<a id="a-D0"></a>临途父母语曰。<a id="a-D1"></a>汝勤持五戒奉行十善。<a id="a-D2"></a>慎莫饮酒犯佛重戒。<a id="a-D3"></a>行到他国见故同学。<a id="a-D4"></a>欢喜归家出蒲陶酒欲共饮之。<a id="a-D5"></a>辞曰。<a id="a-D6"></a>吾国奉佛戒无敢犯者。<a id="a-D7"></a>且辞亲近父母又戒相别久会同心虽喜悦。<a id="a-D8"></a>不宜使吾犯戒违亲教也。<a id="a-D9"></a>主人言。<a id="a-DA"></a>吾与卿同师恩则兄弟。<a id="a-DB"></a>吾亲则是子亲。<a id="a-DC"></a>父母相饮岂可违之。<a id="a-DD"></a>若吾在卿家必从子亲。<a id="a-DE"></a>事不获已乃从饮之。<a id="a-DF"></a>事讫还家具白于亲。<a id="a-DG"></a>父母报言。<a id="a-DH"></a>汝违吾教加复犯戒。<a id="a-DI"></a>乱法之渐非孝子也。<a id="a-DJ"></a>无得说之。<a id="a-DK"></a>便以所得物逐令出国。<a id="a-DL"></a>子以犯戒为亲所驱。<a id="a-DM"></a>乃到他国住客舍家。<a id="a-DN"></a>主人事三鬼神。<a id="a-DO"></a>能作人形。<a id="a-DP"></a>对人饮食与人语言。<a id="a-DQ"></a>事之积年居财空尽。<a id="a-DR"></a>而家疾病死丧不绝。<a id="a-DS"></a>私共论之。<a id="a-DT"></a>鬼知人意。<a id="a-DU"></a>鬼共议言。<a id="a-DV"></a>此人财产空讫。<a id="a-DW"></a>正为吾等未曾有益。<a id="a-DX"></a>今相厌患。<a id="a-DY"></a>宜求珍宝以与之。<a id="a-DZ"></a>便行盗他国王库藏好宝积置园中。<a id="a-Da"></a>报言。<a id="a-Db"></a>汝事吾历年勤苦甚久。<a id="a-Dc"></a>今欲福汝使得饶富。<a id="a-Dd"></a>主人言。<a id="a-De"></a>受大神恩。<a id="a-Df"></a>鬼曰。<a id="a-Dg"></a>汝园中有金银可往取之。<a id="a-Dh"></a>主人欣然。<a id="a-Di"></a>入园见物负摙归舍。<a id="a-Dj"></a>辞谢受恩。<a id="a-Dk"></a>明日欲设饭食。<a id="a-Dl"></a>愿屈顾下。<a id="a-Dm"></a>施设皆办。<a id="a-Dn"></a>鬼神诣门。<a id="a-Do"></a>见舍卫国人在主人舍。<a id="a-Dp"></a>便奔走而去。<a id="a-Dq"></a>主人追呼。<a id="a-Dr"></a>既已顾下。<a id="a-Ds"></a>委去何为。<a id="a-Dt"></a>神曰。<a id="a-Du"></a>卿舍尊客吾焉得前。<a id="a-Dv"></a>重复惊走。<a id="a-Dw"></a>主人思惟。<a id="a-Dx"></a>吾宅之中无有异人。<a id="a-Dy"></a>正有此人耳。<a id="a-Dz"></a>即出言语恭设已竟。<a id="a-E0"></a>因问之曰。<a id="a-E1"></a>卿有何功德吾所事神畏子而走。<a id="a-E2"></a>客具说佛功德五戒十善。<a id="a-E3"></a>实犯酒戒为亲所逐。<a id="a-E4"></a>尚余四戒故为天神所护。<a id="a-E5"></a>卿神不敢当之。<a id="a-E6"></a>主人语言。<a id="a-E7"></a>欲奉持五戒。<a id="a-E8"></a>因从客受三自归五戒。<a id="a-E9"></a>一心精进不敢懈怠。<a id="a-EA"></a>问佛在处可得见不。<a id="a-EB"></a>客曰。<a id="a-EC"></a>在舍卫国给孤独园。<a id="a-ED"></a>主人一心到彼经历一亭。<a id="a-EE"></a>中有一女。<a id="a-EF"></a>正是啖人鬼妇。<a id="a-EG"></a>行路迥远时日逼暮。<a id="a-EH"></a>从女寄宿。<a id="a-EI"></a>女即报言。<a id="a-EJ"></a>慎勿留此。<a id="a-EK"></a>宜急前去。<a id="a-EL"></a>男子问曰。<a id="a-EM"></a>用何等故将有意乎。<a id="a-EN"></a>女人报言。<a id="a-EO"></a>吾已语卿用复问为。<a id="a-EP"></a>男子自念。<a id="a-EQ"></a>前舍卫国人完佛四戒我神尚为畏之。<a id="a-ER"></a>我已受三归五戒。<a id="a-ES"></a>心不懈怠。<a id="a-ET"></a>何畏惧乎。<a id="a-EU"></a>遂自留宿。<a id="a-EV"></a>时啖人鬼见护戒威神去亭四十里。<a id="a-EW"></a>一宿不归。<a id="a-EX"></a>明日进见鬼所啖人骨骸狼藉。<a id="a-EY"></a>心怖而悔退。<a id="a-EZ"></a>自思惟。<a id="a-Ea"></a>我在本国衣食足用。<a id="a-Eb"></a>空为此人所化。<a id="a-Ec"></a>言佛在舍卫国。<a id="a-Ed"></a>未睹奇妙乃见骸骨纵横。<a id="a-Ee"></a>不如携此女人将归本土共居如故。<a id="a-Ef"></a>即时回还。<a id="a-Eg"></a>因从女人复求留宿。<a id="a-Eh"></a>女人谓男子。<a id="a-Ei"></a>何复还耶。<a id="a-Ej"></a>答曰。<a id="a-Ek"></a>行计不成故回还耳。<a id="a-El"></a>复寄一宿。<a id="a-Em"></a>女言卿死矣。<a id="a-En"></a>吾夫是啖人鬼。<a id="a-Eo"></a>方来不久。<a id="a-Ep"></a>卿急去此。<a id="a-Eq"></a>男子不信遂止不去。<a id="a-Er"></a>便迷惑淫意复生。<a id="a-Es"></a>不复信佛三归五戒。<a id="a-Et"></a>天神即去鬼得来还。<a id="a-Eu"></a>女人恐鬼食此男子。<a id="a-Ev"></a>藏之瓮中。<a id="a-Ew"></a>鬼闻人气谓妇言。<a id="a-Ex"></a>尔得肉耶。<a id="a-Ey"></a>吾欲瞰之。<a id="a-Ez"></a>妇言。<a id="a-F0"></a>我不行何从得肉。<a id="a-F1"></a>妇问鬼。<a id="a-F2"></a>卿昨何以不归。<a id="a-F3"></a>鬼言。<a id="a-F4"></a>坐汝所为而舍宿尊客。<a id="a-F5"></a>令吾被逐。<a id="a-F6"></a>瓮中男子踰益恐怖。<a id="a-F7"></a>不复识三自归。<a id="a-F8"></a>妇言。<a id="a-F9"></a>何以不得肉乎。<a id="a-FA"></a>鬼言。<a id="a-FB"></a>正为汝舍佛弟子。<a id="a-FC"></a>天神逐我出四十里外。<a id="a-FD"></a>露宿震怖于今不安故不得肉。<a id="a-FE"></a>妇因问夫。<a id="a-FF"></a>佛戒云何。<a id="a-FG"></a>鬼言。<a id="a-FH"></a>我大饥极急以肉来不须问此。<a id="a-FI"></a>此是无上正真之戒。<a id="a-FJ"></a>非吾所敢说也。<a id="a-FK"></a>妇言。<a id="a-FL"></a>为说之。<a id="a-FM"></a>我当与卿肉。<a id="a-FN"></a>鬼类贪残食欲食无止。<a id="a-FO"></a>妇迫问之。<a id="a-FP"></a>因便为说三归五戒。<a id="a-FQ"></a>鬼初说一戒时妇辄受之。<a id="a-FR"></a>至第五戒心执口诵。<a id="a-FS"></a>男子于瓮中识五戒随受之。<a id="a-FT"></a>天帝释知此二人心自归佛。<a id="a-FU"></a>即遣善神五十人拥护两人。<a id="a-FV"></a>鬼遂走去。<a id="a-FW"></a>到明日。<a id="a-FX"></a>妇问男子。<a id="a-FY"></a>怖乎。<a id="a-FZ"></a>答曰大怖。<a id="a-Fa"></a>蒙仁者恩。<a id="a-Fb"></a>心悟识佛。<a id="a-Fc"></a>妇言男子。<a id="a-Fd"></a>昨何以回还。<a id="a-Fe"></a>答曰。<a id="a-Ff"></a>吾见新久死人骸骨纵横恐畏故还耳。<a id="a-Fg"></a>妇言。<a id="a-Fh"></a>骨是吾所弃者也。<a id="a-Fi"></a>吾本良家之女。<a id="a-Fj"></a>为鬼所略取吾作妻。<a id="a-Fk"></a>悲穷无计。<a id="a-Fl"></a>今蒙仁恩。<a id="a-Fm"></a>得闻佛戒离于此鬼。<a id="a-Fn"></a>又言。<a id="a-Fo"></a>贤者欲到何所。<a id="a-Fp"></a>男子报言。<a id="a-Fq"></a>吾欲到舍卫国见佛。<a id="a-Fr"></a>妇曰善哉。<a id="a-Fs"></a>吾随贤者见佛。<a id="a-Ft"></a>便俱前行逢四百九十八人。<a id="a-Fu"></a>因相问讯。<a id="a-Fv"></a>诸贤者从何所来欲到何所。<a id="a-Fw"></a>答曰。<a id="a-Fx"></a>吾等从佛所来。<a id="a-Fy"></a>问言。<a id="a-Fz"></a>卿等已得见佛何为复去。<a id="a-G0"></a>报言。<a id="a-G1"></a>佛口说经意中罔罔故尚不解令还本国。<a id="a-G2"></a>两贤者具说本末。<a id="a-G3"></a>以鬼畏戒高行之人。<a id="a-G4"></a>意乃开解俱还见佛。<a id="a-G5"></a>佛遥见之则笑。<a id="a-G6"></a>口中五色光出。<a id="a-G7"></a>阿难长跪。<a id="a-G8"></a>佛不妄笑将有所说。<a id="a-G9"></a>佛语阿难。<a id="a-GA"></a>汝见是四百九十八人还不。<a id="a-GB"></a>此诸人等今得其本师。<a id="a-GC"></a>来见佛者皆当得道。<a id="a-GD"></a>时五百人来至佛所一心听经。<a id="a-GE"></a>心开意解皆作沙门。<a id="a-GF"></a>得阿罗汉道。<a id="a-GG"></a>然此二人是四百九十八人前世之师也。<a id="a-GH"></a>人求道要。<a id="a-GI"></a>当得其本师及其善友。<a id="a-GJ"></a>尔乃解耳(出戒消灾经)</p>
 </body>
</html>