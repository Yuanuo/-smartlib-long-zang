<!doctype html>
<html id="z3IBWP41I9" data-ver="627">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第二十五(行菩萨道诸国王部第十九之一)</h1>
  <p id="a2">虔阇尼婆梨王为闻一偈剜身以然一千灯一 毗楞竭梨王为请一偈以钉钉身二 大光明王舍头施婆罗门三 尸毗王割肉代鸽四 慧灯王好施舍身血肉五 大力王好施不吝肌体六 慈力王刺血施五夜叉七 须陀须摩王为鹿足王所负听还布施事毕获免八 萨和檀王以身施婆罗门作奴九 衢楼婆王为闻一偈舍所爱妻子十 善宿王好施令鬼王移信十一</p>
  <p data-pb></p>
  <h2 id="a3">虔阇尼婆梨王为闻一偈剜身以然千灯第一</h2>
  <p id="a4">昔有阎浮提王。<a id="a-5"></a>名虔阇尼婆梨。<a id="a-6"></a>典领八万四千聚落。<a id="a-7"></a>慈悲一切谷米丰贱。<a id="a-8"></a>各得安乐而未尽我心。<a id="a-9"></a>当求妙法以相利益。<a id="a-A"></a>宣令一切谁有妙法。<a id="a-B"></a>为我说者随所欲得。<a id="a-C"></a>有婆罗门。<a id="a-D"></a>名劳度差。<a id="a-E"></a>云我有法。<a id="a-F"></a>王迎而礼之白言。<a id="a-G"></a>愿大师阐法令闻。<a id="a-H"></a>劳度差曰。<a id="a-I"></a>大王。<a id="a-J"></a>今日能于身上剜然千灯用供养者。<a id="a-K"></a>乃相为说。<a id="a-L"></a>王宣命阎浮提内。<a id="a-M"></a>却后七日剜身然灯。<a id="a-N"></a>人民怀愁来诣王所。<a id="a-O"></a>有命依王如婴儿依母。<a id="a-P"></a>王若崩背何所亲怙。<a id="a-Q"></a>云何为此一婆罗门弃于一切。<a id="a-R"></a>汝等慎勿却我无上道心。<a id="a-S"></a>吾为是事誓求作佛。<a id="a-T"></a>后成佛时必先度汝。<a id="a-U"></a>众人啼哭投地懊恼。<a id="a-V"></a>即便剜身布诸脂炷。<a id="a-W"></a>白大师言。<a id="a-X"></a>哀矜说法。<a id="a-Y"></a>然后然灯。<a id="a-Z"></a>我脱命断不及闻之。<a id="a-a"></a>劳度差言。</p>
  <p id="ab">常者皆尽　高者亦堕　合会有离　生者有死。</p>
  <p id="ac">王欢喜无量。<a id="a-d"></a>便命然灯。<a id="a-e"></a>所求之法为成佛道。<a id="a-f"></a>当以慧明照悟众人。<a id="a-g"></a>发此誓时天地大动。<a id="a-h"></a>上至净居皆亦震摇。<a id="a-i"></a>见此大士不顾躯命。<a id="a-j"></a>佥然俱下侧塞虚空。<a id="a-k"></a>啼哭流泪犹如盛雨。<a id="a-l"></a>天帝言曰。<a id="a-m"></a>痛恼如此心不悔耶。<a id="a-n"></a>答曰不悔。<a id="a-o"></a>因立誓言。<a id="a-p"></a>若我始终心不悔者。<a id="a-q"></a>愿皆平复应念平复。<a id="a-r"></a>时王者即佛身是(出贤愚经第一卷)</p>
  <p data-pb></p>
  <h2 id="as">毗楞竭梨王为请一偈以钉钉身第二</h2>
  <p id="at">昔于阎浮提。<a id="a-u"></a>有大国王。<a id="a-v"></a>名毗楞竭梨。<a id="a-w"></a>心好妙法。<a id="a-x"></a>有婆罗门。<a id="a-y"></a>名劳度差。<a id="a-z"></a>诣宫门言。<a id="a-10"></a>我能说法。<a id="a-11"></a>若能以千钉钉身者。<a id="a-12"></a>我乃为说。<a id="a-13"></a>王言。<a id="a-14"></a>我于生死中杀身无数。<a id="a-15"></a>或为三毒计集白骨高于须弥流血逾于五湖哭泪多于沧海。<a id="a-16"></a>唐捐身命未曾为法。<a id="a-17"></a>今椓钉求道。<a id="a-18"></a>后成佛时。<a id="a-19"></a>以智慧剑除汝等结。<a id="a-1A"></a>慎勿遮我无上道心。<a id="a-1B"></a>大众默然。<a id="a-1C"></a>时劳度差便自说偈。</p>
  <p id="a1D">一切所无常　　生者所有苦</p>
  <p id="a1E">诸法空无生　　实非我所有</p>
  <p id="a1F">即钉钉身。<a id="a-1G"></a>因发愿言曰。<a id="a-1H"></a>若我永不悔者。<a id="a-1I"></a>平复如故。<a id="a-1J"></a>身即如本(出贤愚经第一卷)</p>
  <p data-pb></p>
  <h2 id="a1K">大光明王舍头施婆罗门第三</h2>
  <p id="a1L">去有国。<a id="a-1M"></a>名波罗奈。<a id="a-1N"></a>王名曰大光明。<a id="a-1O"></a>心慈一切不逆人意。<a id="a-1P"></a>有一小王常怀恶逆。<a id="a-1Q"></a>大王于月斋日。<a id="a-1R"></a>以五百大象载珍宝衣食。<a id="a-1S"></a>着大市中及四城门外。<a id="a-1T"></a>布施一切。<a id="a-1U"></a>时敌国怨家闻。<a id="a-1V"></a>王布施恣前人意。<a id="a-1W"></a>心生嫉妒。<a id="a-1X"></a>即集诸臣。<a id="a-1Y"></a>谁能乞大光明王头。<a id="a-1Z"></a>赏金千斤。<a id="a-1a"></a>有一婆罗门言我能。<a id="a-1b"></a>王即资给。<a id="a-1c"></a>婆罗门往到界上。<a id="a-1d"></a>其地六种震动。<a id="a-1e"></a>禽兽四散日月无精星宿失度。<a id="a-1f"></a>赤黑白虹昼夜常现流星崩落。<a id="a-1g"></a>于其国中诸泉浴池而皆枯干。<a id="a-1h"></a>婆罗门往到城门。<a id="a-1i"></a>时守门神语守门者言。<a id="a-1j"></a>此人大恶。<a id="a-1k"></a>从远方来欲乞大王头。<a id="a-1l"></a>汝莫听入。<a id="a-1m"></a>时婆罗门停滞一七日不能得前。<a id="a-1n"></a>语守门者。<a id="a-1o"></a>我从远来欲见大王。<a id="a-1p"></a>时守门者即入白王。<a id="a-1q"></a>王闻即出奉迎。<a id="a-1r"></a>如子见父前为作礼问所从来。<a id="a-1s"></a>冒涉涂路得无疲惓。<a id="a-1t"></a>婆罗门言。<a id="a-1u"></a>我在他方闻。<a id="a-1v"></a>王布施不逆人意。<a id="a-1w"></a>名声远闻上彻苍天下彻黄泉。<a id="a-1x"></a>故从远来欲有所得。<a id="a-1y"></a>王言。<a id="a-1z"></a>我一切施有所求索莫自疑难。<a id="a-20"></a>婆罗门言。<a id="a-21"></a>审实尔不。<a id="a-22"></a>我不用余物。<a id="a-23"></a>今欲大祀。<a id="a-24"></a>从王乞头。<a id="a-25"></a>王自思惟。<a id="a-26"></a>从无始来未曾为法。<a id="a-27"></a>空受生死劳我精神。<a id="a-28"></a>今有此身欲求菩提誓及众生。<a id="a-29"></a>今不与者违我本心。<a id="a-2A"></a>何缘当得成无上菩提。<a id="a-2B"></a>王言大善。<a id="a-2C"></a>须我捡挍委付国位夫人太子。<a id="a-2D"></a>过于七日当相给与。<a id="a-2E"></a>尔时大王。<a id="a-2F"></a>即入宫中报诸夫人言。<a id="a-2G"></a>有婆罗门。<a id="a-2H"></a>欲乞我头我已许之。<a id="a-2I"></a>夫人太子闻是语已。<a id="a-2J"></a>身投于地举声大哭自拔头发裂坏衣裳。<a id="a-2K"></a>而作是言。<a id="a-2L"></a>大王天下所重莫若己身。<a id="a-2M"></a>云何今日持用施人。<a id="a-2N"></a>时五百大臣语婆罗门言。<a id="a-2O"></a>汝用是臭烂脓血头为。<a id="a-2P"></a>婆罗门言。<a id="a-2Q"></a>我自乞丐用问我为。<a id="a-2R"></a>大臣言。<a id="a-2S"></a>卿入我国我应问卿卿应答我。<a id="a-2T"></a>时婆罗门。<a id="a-2U"></a>正欲实答心怀恐惧畏断其命。<a id="a-2V"></a>时大臣言。<a id="a-2W"></a>我等今者施汝无畏以大王故。<a id="a-2X"></a>贫婆罗门何用是头为。<a id="a-2Y"></a>我等五百。<a id="a-2Z"></a>人人作一七宝头。<a id="a-2a"></a>共相贸易并与所须。<a id="a-2b"></a>婆罗门言。<a id="a-2c"></a>吾不用也。<a id="a-2d"></a>时诸大臣不果所愿。<a id="a-2e"></a>举声悲哭上白大王。<a id="a-2f"></a>何忍舍国夫人太子。<a id="a-2g"></a>为一婆罗门永弃孤背。<a id="a-2h"></a>王言。<a id="a-2i"></a>今为一切故舍此身。<a id="a-2j"></a>时第一大臣闻王语定。<a id="a-2k"></a>即自思惟。<a id="a-2l"></a>我今云何当见大王舍此身命。<a id="a-2m"></a>即入静室以刀自害。<a id="a-2n"></a>尔时大王。<a id="a-2o"></a>便入后园唤婆罗门来。<a id="a-2p"></a>汝从我乞头。<a id="a-2q"></a>我愍汝故不逆汝意。<a id="a-2r"></a>令我来世得智慧头施于汝等。<a id="a-2s"></a>作是语已即起合掌。<a id="a-2t"></a>向十方佛作礼而言。<a id="a-2u"></a>十方诸佛诸尊菩萨威神护助令我此事必得成办。<a id="a-2v"></a>语婆罗门随汝持去。<a id="a-2w"></a>时婆罗门言。<a id="a-2x"></a>王有力士之力临时苦痛脱能变悔或反害我。<a id="a-2y"></a>王审能尔者何不以头发自系树枝。<a id="a-2z"></a>王闻是语心生慈愍。<a id="a-30"></a>此婆罗门老而且羸若当不能断我头者而失大利。<a id="a-31"></a>即随其言以发缚树。<a id="a-32"></a>语婆罗门。<a id="a-33"></a>汝断我头还着我手中。<a id="a-34"></a>我当以手授与于汝。<a id="a-35"></a>时婆罗门捉刀而前。<a id="a-36"></a>尔时树神即以手搏婆罗门闷绝倒地。<a id="a-37"></a>尔时大光明王语树神言。<a id="a-38"></a>汝不助我反起留难。<a id="a-39"></a>树神闻是心生苦痛。<a id="a-3A"></a>即唱苦哉。<a id="a-3B"></a>于虚空中无云雨血。<a id="a-3C"></a>天地大动日无精光。<a id="a-3D"></a>时婆罗门寻断王头持还本国。<a id="a-3E"></a>尔时五百太子及诸群臣。<a id="a-3F"></a>收大王所余身骨起塔供养。<a id="a-3G"></a>佛告阿难。<a id="a-3H"></a>尔时第一大臣闻大光明王以头布施。<a id="a-3I"></a>心不堪忍寻自舍命者今舍利弗是。<a id="a-3J"></a>尔时大光明王者释迦是(出大方便佛报恩经第四卷)</p>
  <h2 id="a3K">尸毗王割肉代鸽第四</h2>
  <p id="a3L">王大精进。<a id="a-3M"></a>视一切众生如母爱子。<a id="a-3N"></a>世中无佛。<a id="a-3O"></a>释提桓因命欲终时心自念言。<a id="a-3P"></a>何处有一切智人。<a id="a-3Q"></a>处处问难不能断疑愁忧而坐。<a id="a-3R"></a>巧变化师名毗首羯摩天。<a id="a-3S"></a>问曰。<a id="a-3T"></a>天主。<a id="a-3U"></a>何以愁忧。<a id="a-3V"></a>答曰。<a id="a-3W"></a>我求一切智人不可得是故愁忧。<a id="a-3X"></a>毗首羯摩曰。<a id="a-3Y"></a>有菩萨布施持戒禅定智慧不久当得作佛。<a id="a-3Z"></a>帝释问谁。<a id="a-3a"></a>答曰。<a id="a-3b"></a>是优尸那种尸毗王。<a id="a-3c"></a>释提桓因语毗首羯摩。<a id="a-3d"></a>今当试之言。<a id="a-3e"></a>毗首羯摩变身作一赤眼赤足鸽。<a id="a-3f"></a>释提桓因变身作鹰。<a id="a-3g"></a>急飞逐鸽直来入腋下。<a id="a-3h"></a>举身战怖动眼促声。<a id="a-3i"></a>是时众多人相与而语。<a id="a-3j"></a>是王慈仁一切宜保护。<a id="a-3k"></a>如鸽小鸟归之如人入舍。<a id="a-3l"></a>尔时鹰在近树上。<a id="a-3m"></a>语尸毗王。<a id="a-3n"></a>还与我鸽此我所受。<a id="a-3o"></a>王时语鹰。<a id="a-3p"></a>我前受此非是汝受。<a id="a-3q"></a>我初发意时受一切众生皆欲度之。<a id="a-3r"></a>鹰言。<a id="a-3s"></a>王欲度一切众生。<a id="a-3t"></a>我非一切耶。<a id="a-3u"></a>何以独不见愍而夺我食。<a id="a-3v"></a>王答言。<a id="a-3w"></a>汝须何食。<a id="a-3x"></a>我作誓愿其有众生来归我者必救护之。<a id="a-3y"></a>汝须何食亦当相给。<a id="a-3z"></a>鹰言。<a id="a-40"></a>我须新杀热肉。<a id="a-41"></a>王心念言。<a id="a-42"></a>如此难得自非杀生无由得也。<a id="a-43"></a>我当云何杀一与一。<a id="a-44"></a>思惟既定曰。</p>
  <p id="a45">是我此身肉　恒属老病死　不久当臭烂　须者我当与。</p>
  <p id="a46">如是思惟已。<a id="a-47"></a>呼人持刀自割股肉与鹰。<a id="a-48"></a>鹰语王言。<a id="a-49"></a>王虽以热肉与我。<a id="a-4A"></a>当用道理令肉轻重得与鸽等。<a id="a-4B"></a>王言。<a id="a-4C"></a>持秤来以肉对鸽。<a id="a-4D"></a>割王肉尽与鸽始等。<a id="a-4E"></a>心自责言。<a id="a-4F"></a>汝当自坚勿得迷闷。<a id="a-4G"></a>一切众生堕大苦海誓欲渡之。<a id="a-4H"></a>何以怠闷此苦甚少地狱苦多。<a id="a-4I"></a>我有智慧精进持戒禅定犹患此苦。<a id="a-4J"></a>何况地狱中人无智慧者。<a id="a-4K"></a>心定时天地六种震动。<a id="a-4L"></a>大海波扬枯树生华。<a id="a-4M"></a>天降香雨及散名华。<a id="a-4N"></a>天女歌赞必得成佛。<a id="a-4O"></a>帝释语王。<a id="a-4P"></a>汝割肉辛苦心不恼没耶。<a id="a-4Q"></a>王言。<a id="a-4R"></a>我心欢喜不恼不没。<a id="a-4S"></a>帝释言。<a id="a-4T"></a>谁当信汝。<a id="a-4U"></a>时王誓言。<a id="a-4V"></a>若我割肉血流不嗔不恼一心不闷以求佛者。<a id="a-4W"></a>愿令我身即当平复。<a id="a-4X"></a>即时如本(出大智论第四卷)</p>
  <p data-pb></p>
  <h2 id="a4Y">慧灯王好施舍身血肉第五</h2>
  <p id="a4Z">卫国有别住处。<a id="a-4a"></a>地甚平博。<a id="a-4b"></a>时佛往坐。<a id="a-4c"></a>梵天帝释及四天王。<a id="a-4d"></a>诸人间王瓶沙王等。<a id="a-4e"></a>各白佛言。<a id="a-4f"></a>欲为世尊安处高座。<a id="a-4g"></a>佛言。<a id="a-4h"></a>且止我自知时。<a id="a-4i"></a>时诸居士有信外道者。<a id="a-4j"></a>各安价直百千之座。<a id="a-4k"></a>复有信乐供养佛者。<a id="a-4l"></a>从月初日至十五日。<a id="a-4m"></a>摩竭瓶沙诸王更设供养。<a id="a-4n"></a>诸座中央自然而有七宝师子座。<a id="a-4o"></a>如来坐之。<a id="a-4p"></a>时皆就坐。<a id="a-4q"></a>时有檀越。<a id="a-4r"></a>次尔日设供授佛杨枝。<a id="a-4s"></a>世尊嚼已弃着背后。<a id="a-4t"></a>即成大树根茎枝叶扶疏茂盛。<a id="a-4u"></a>时诸大众睹佛神力欢喜赞叹得未曾有。<a id="a-4v"></a>时佛世尊。<a id="a-4w"></a>以无数方便种种说法令得欢喜。<a id="a-4x"></a>是时座上无数百千人远尘离垢得法眼净。<a id="a-4y"></a>如是现于神变至十五日种种不同。<a id="a-4z"></a>大众见佛神力变化皆大欢喜。<a id="a-50"></a>佛为说法得法眼净。<a id="a-51"></a>时摩竭王瓶沙王。<a id="a-52"></a>次十五日饭佛及僧并波罗殊</p>
  <p data-pb></p>
  <h2 id="a53">大力王好施不吝肌体第六</h2>
  <p id="a54">去有王。<a id="a-55"></a>名曰大力。<a id="a-56"></a>有大善根。<a id="a-57"></a>盛设施会恣所求欲。<a id="a-58"></a>须食与食乃至象马牛羊田地产业皆悉与之。<a id="a-59"></a>时目连曰。<a id="a-5A"></a>汝是大施。<a id="a-5B"></a>时天帝释化作婆罗门。<a id="a-5C"></a>往诣王所言。<a id="a-5D"></a>王如是大施。<a id="a-5E"></a>我今须王身分。<a id="a-5F"></a>王自念言。<a id="a-5G"></a>是婆罗门不须财物。<a id="a-5H"></a>今来直欲破我大施。<a id="a-5I"></a>我若不以身分与者。<a id="a-5J"></a>我则自破大会施事。<a id="a-5K"></a>作是念已语婆罗门言。<a id="a-5L"></a>与汝身分截取持去。<a id="a-5M"></a>但以今者多有乞人四方来集。<a id="a-5N"></a>我皆应使悉得满足。<a id="a-5O"></a>婆罗门言。<a id="a-5P"></a>我今一人尚不充足。<a id="a-5Q"></a>何论余人。<a id="a-5R"></a>王即以刀自割其臂。<a id="a-5S"></a>与婆罗门无有悔恨。<a id="a-5T"></a>一心布施舍一切物臂还平复。<a id="a-5U"></a>帝释既为障碍因缘。<a id="a-5V"></a>天福即尽堕阿鼻狱。<a id="a-5W"></a>大力国王我身是也。<a id="a-5X"></a>帝释者调达是也(出菩萨藏经下卷)</p>
  <h2 id="a5Y">慈力王刺血施五夜叉第七</h2>
  <p id="a5Z">佛在舍卫国。<a id="a-5a"></a>尔时阿难。<a id="a-5b"></a>于中食后林间禅思。<a id="a-5c"></a>如来兴世众生之类皆蒙安乐。<a id="a-5d"></a>又憍陈如等种何善本。<a id="a-5e"></a>法门初开而先得入。<a id="a-5f"></a>以其所念而用白佛。<a id="a-5g"></a>佛告之曰。<a id="a-5h"></a>憍陈如等。<a id="a-5i"></a>过去远劫此阎浮提。<a id="a-5j"></a>有大国王名弥罗(梁言慈力)有二万夫人一万大臣。<a id="a-5k"></a>王具四等未曾懈厌。<a id="a-5l"></a>十善诲民四方钦慕国土安乐。<a id="a-5m"></a>诸疫鬼辈恒啖人血。<a id="a-5n"></a>尔时人民摄身口意敦行十善。<a id="a-5o"></a>恶疫敢侵饥羸困乏。<a id="a-5p"></a>时五夜叉来至王所。<a id="a-5q"></a>我等仰人血气得全身命。<a id="a-5r"></a>由王教导咸持十善。<a id="a-5s"></a>我等饥渴求活无路。<a id="a-5t"></a>大王慈悲岂不矜愍。<a id="a-5u"></a>王怀哀伤。<a id="a-5v"></a>即自放脉刺身五处。<a id="a-5w"></a>时五夜叉承血而饮欣喜无量。<a id="a-5x"></a>王曰。<a id="a-5y"></a>汝念修十善我今以身血济汝饥渴。<a id="a-5z"></a>后成佛时当以法身戒定慧血除汝三毒安涅槃处。<a id="a-60"></a>时慈力王者今我身是。<a id="a-61"></a>五夜叉者今憍陈如等是。<a id="a-62"></a>我世世誓愿许当先度(出贤愚经第二卷)</p>
  <h2 id="a63">须陀须摩王为鹿足王所负听还布施事毕获免第八</h2>
  <p id="a64">昔有须陀须摩王。<a id="a-65"></a>是王精进持戒。<a id="a-66"></a>常依实语。<a id="a-67"></a>晨朝乘车将诸婇女入园游戏。<a id="a-68"></a>出城门时有一婆罗门来乞。<a id="a-69"></a>王言诺。<a id="a-6A"></a>敬如来告。<a id="a-6B"></a>须我出还入园澡浴嬉戏。<a id="a-6C"></a>时有两翅王名曰鹿足。<a id="a-6D"></a>空中飞来于婇女中捉王将去。<a id="a-6E"></a>诸女啼哭号恸一国惊城内外搔扰悲惶。<a id="a-6F"></a>鹿足负王腾空至所住山。<a id="a-6G"></a>置九十九诸王中。<a id="a-6H"></a>须陀须摩王涕零如雨。<a id="a-6I"></a>鹿足语言。<a id="a-6J"></a>大刹利王。<a id="a-6K"></a>汝何以啼犹如小儿。<a id="a-6L"></a>人生有死合会有离。<a id="a-6M"></a>须陀须摩王答言。<a id="a-6N"></a>我不畏死自恨失信。<a id="a-6O"></a>我从生以来初不妄语。<a id="a-6P"></a>今日晨朝出门时。<a id="a-6Q"></a>有婆罗门来从我乞。<a id="a-6R"></a>我时许言还当布施。<a id="a-6S"></a>不虑无常孤负彼心。<a id="a-6T"></a>自招欺罪是故啼耳。<a id="a-6U"></a>鹿足王曰。<a id="a-6V"></a>汝畏妄语。<a id="a-6W"></a>听汝还去。<a id="a-6X"></a>七日布施婆罗门讫便即来还。<a id="a-6Y"></a>若过七日不还我有翅力取汝不难。<a id="a-6Z"></a>须陀须摩王。<a id="a-6a"></a>得还本国恣意布施。<a id="a-6b"></a>立太子为王。<a id="a-6c"></a>大会人民忏谢之言。<a id="a-6d"></a>我智不周物治不如法当见忠恕。<a id="a-6e"></a>如我今日身非己有正尔还去。<a id="a-6f"></a>举国人民及诸亲戚叩头留之。<a id="a-6g"></a>愿王留意兹荫此国勿以鹿足鬼王为虑也。<a id="a-6h"></a>当设铁舍奇兵。<a id="a-6i"></a>鹿足虽神不畏之也。<a id="a-6j"></a>王言。<a id="a-6k"></a>不得尔也。<a id="a-6l"></a>而说偈言。</p>
  <p id="a6m">实语第一戒　　实语升天梯</p>
  <p id="a6n">实语小人大　　妄语入地狱</p>
  <p id="a6o">我今守实语　　宁弃身寿命</p>
  <p id="a6p">心无有悔恨</p>
  <p id="a6q">如是思惟已。<a id="a-6r"></a>王即发去到鹿足王所。<a id="a-6s"></a>鹿足遥见欢喜而言。<a id="a-6t"></a>汝是实语人不失信要。<a id="a-6u"></a>然一切人皆惜命。<a id="a-6v"></a>从死得脱还来赴信汝是大人。<a id="a-6w"></a>尔时须陀须摩王赞实语。<a id="a-6x"></a>实语是为人。<a id="a-6y"></a>非实语非人。<a id="a-6z"></a>如是种种赞实语呵妄语。<a id="a-70"></a>鹿足闻之信心清净。<a id="a-71"></a>语须陀须摩王言。<a id="a-72"></a>今相放舍九十九王亦还本国。<a id="a-73"></a>是为尸罗波罗蜜满(出大智论第四卷)</p>
  <p data-pb></p>
  <h2 id="a74">萨和檀王以身施婆罗门作奴第九</h2>
  <p id="a75">有国王。<a id="a-76"></a>号萨和檀(梁言一切施)有所求索不逆人意。<a id="a-77"></a>其王名字流闻八方。<a id="a-78"></a>文殊师利欲往试之。<a id="a-79"></a>化作年少婆罗门从异国来诣王宫门。<a id="a-7A"></a>王甚欢喜。<a id="a-7B"></a>即出奉迎问讯道人所从何来耶。<a id="a-7C"></a>婆罗门言。<a id="a-7D"></a>闻王功德故来相见今欲乞丐。<a id="a-7E"></a>王言大善。<a id="a-7F"></a>所欲得者莫自疑难。<a id="a-7G"></a>婆罗门言。<a id="a-7H"></a>欲得王身与我作奴。<a id="a-7I"></a>及王夫人为我作婢。<a id="a-7J"></a>王甚喜悦。<a id="a-7K"></a>报言大善。<a id="a-7L"></a>今我身者定自可得。<a id="a-7M"></a>愿属道人供给使令。<a id="a-7N"></a>其夫人者大国王女。<a id="a-7O"></a>当往问之。<a id="a-7P"></a>时王即入语夫人言。<a id="a-7Q"></a>是时夫人即随王出。<a id="a-7R"></a>自白道人言。<a id="a-7S"></a>愿得以身供给道人。<a id="a-7T"></a>婆罗门言。<a id="a-7U"></a>汝当随我。<a id="a-7V"></a>皆悉蹠跣不得着履。<a id="a-7W"></a>如奴婢之法。<a id="a-7X"></a>皆言唯诺从大家教。<a id="a-7Y"></a>便将奴婢涉道而去。<a id="a-7Z"></a>以化作人代其王处及夫人身。<a id="a-7a"></a>领理国事令其如故。<a id="a-7b"></a>其夫人者长处深宫不更勤苦。<a id="a-7c"></a>又复重身怀妊数月。<a id="a-7d"></a>步随大家举身皆痛脚底伤破。<a id="a-7e"></a>不能复前疲极在后。<a id="a-7f"></a>时婆罗门还顾骂言。<a id="a-7g"></a>汝今作婢当如婢法。<a id="a-7h"></a>不可作汝本时之态。<a id="a-7i"></a>夫人长跪白言不敢懈慢。<a id="a-7j"></a>但小疲极住止息耳。<a id="a-7k"></a>唤言疾来。<a id="a-7l"></a>促随我后前到国市。<a id="a-7m"></a>别卖奴婢各与一主。<a id="a-7n"></a>相去数里。<a id="a-7o"></a>时有长者买得此奴使守斯舍。<a id="a-7p"></a>诸有埋死人者令收其税不得妄税。<a id="a-7q"></a>是时婢者所属大家。<a id="a-7r"></a>夫人甚妒晨夜令作初不懈息。<a id="a-7s"></a>其后数月。<a id="a-7t"></a>时婢娩身所生男儿。<a id="a-7u"></a>夫人恚言。<a id="a-7v"></a>汝为婢使那得此儿。<a id="a-7w"></a>捉取杀之。<a id="a-7x"></a>随大家教即杀其儿。<a id="a-7y"></a>持行埋之。<a id="a-7z"></a>往到奴所得共相见。<a id="a-80"></a>不说勤苦各无怨心。<a id="a-81"></a>如是语言。<a id="a-82"></a>须臾之顷恍惚如梦。<a id="a-83"></a>还在本国正殿上坐如前不异。<a id="a-84"></a>及诸群臣后宫婇女皆悉如故。<a id="a-85"></a>所生太子亦自然活。<a id="a-86"></a>王及夫人心内自疑何缘致尔。<a id="a-87"></a>文殊师利。<a id="a-88"></a>在虚空中坐宝莲华现身色相赞言。<a id="a-89"></a>善哉。<a id="a-8A"></a>今汝布施至诚如是。<a id="a-8B"></a>王与夫人踊跃欢喜。<a id="a-8C"></a>即前作礼。<a id="a-8D"></a>文殊师利为说经法。<a id="a-8E"></a>三千刹土悉为震动。<a id="a-8F"></a>覆一国人皆发无上正真道意。<a id="a-8G"></a>王与夫人应时俱得不起法忍。<a id="a-8H"></a>佛告阿难。<a id="a-8I"></a>是时王者则我身是也。<a id="a-8J"></a>时夫人者今瞿夷是。<a id="a-8K"></a>时太子者今罗云是也(出萨和檀王经)</p>
  <h2 id="a8L">衢楼婆王为闻一偈舍所爱妻子第十</h2>
  <p id="a8M">昔阎浮提有大国王。<a id="a-8N"></a>名衢楼婆。<a id="a-8O"></a>领八万四千小国。<a id="a-8P"></a>覆育人物。<a id="a-8Q"></a>心自念言。<a id="a-8R"></a>我但以财货资给一切。<a id="a-8S"></a>终无道教此实我咎。<a id="a-8T"></a>宣令国内谁能有法为我说者资其所须。<a id="a-8U"></a>毗沙门王化为夜叉来诣宫门。<a id="a-8V"></a>谁欲闻法我当为说。<a id="a-8W"></a>王躬出迎作礼。<a id="a-8X"></a>初集群僚请闻正法。<a id="a-8Y"></a>夜叉告言。<a id="a-8Z"></a>学法事难。<a id="a-8a"></a>须王所爱妻子。<a id="a-8b"></a>与我食之。<a id="a-8c"></a>王即命夫人太子与夜叉食。<a id="a-8d"></a>群臣皆哭。<a id="a-8e"></a>王意不回。<a id="a-8f"></a>夜叉食尽。<a id="a-8g"></a>即说偈言。</p>
  <p id="a8h">一切行无常　生者皆有苦　五阴空无相　无有我我所。</p>
  <p id="a8i">王心喜无悔颁示天人咸使诵持。<a id="a-8j"></a>毗沙门王还复本形。<a id="a-8k"></a>夫人太子端然如故。<a id="a-8l"></a>叹王奇特。<a id="a-8m"></a>佛言。<a id="a-8n"></a>时国王者今我身是(出贤愚经第一卷)</p>
  <p data-pb></p>
  <h2 id="a8o">善宿王好施令鬼王移信第十一</h2>
  <p id="a8p">昔有啖人鬼。<a id="a-8q"></a>作人中王。<a id="a-8r"></a>恒食人肉以为厨宰。<a id="a-8s"></a>邻国征伐得九十九王。<a id="a-8t"></a>九十九王白罗刹王曰。<a id="a-8u"></a>邻国有王。<a id="a-8v"></a>名曰善宿。<a id="a-8w"></a>好行施惠修菩萨德有所求索不逆人意。<a id="a-8x"></a>大王设能擒获彼者我等甘心受死无恨。<a id="a-8y"></a>尔时罗刹王即起鬼兵。<a id="a-8z"></a>往伺其便。<a id="a-90"></a>正值善宿游在外园观于浴池。<a id="a-91"></a>有一梵志辞家外学。<a id="a-92"></a>夫梵志之法临辞去时。<a id="a-93"></a>白父母言。<a id="a-94"></a>我今离家追伴学问。<a id="a-95"></a>计还之日且未有期。<a id="a-96"></a>设财货穷乏从王举贷。<a id="a-97"></a>我还当偿。<a id="a-98"></a>其人学问以得成就。<a id="a-99"></a>来至家中但见空屋不见人众。<a id="a-9A"></a>即问比邻。<a id="a-9B"></a>我今世父母兄弟姊姝竟为所在。<a id="a-9C"></a>比邻报曰。<a id="a-9D"></a>汝学之后举王财贿无以当偿。<a id="a-9E"></a>为王所系今在牢狱。<a id="a-9F"></a>其人自念。<a id="a-9G"></a>家穷事狭无有财宝。<a id="a-9H"></a>设我诣狱亲觐父母复当拘执。<a id="a-9I"></a>同受其苦不免王法。<a id="a-9J"></a>宜今在外改形易服窃行求索。<a id="a-9K"></a>毕偿官物乃得出耳。<a id="a-9L"></a>其人复念。<a id="a-9M"></a>邻国有王。<a id="a-9N"></a>号曰善宿。<a id="a-9O"></a>修行道德施心不绝。<a id="a-9P"></a>当往至彼至诚告请。<a id="a-9Q"></a>必不见违足偿王物。<a id="a-9R"></a>寻往至彼随王乞索。<a id="a-9S"></a>王言大佳。<a id="a-9T"></a>当相供给。<a id="a-9U"></a>须吾沐浴讫。<a id="a-9V"></a>当相惠施。<a id="a-9W"></a>小停勿忧不负言信。<a id="a-9X"></a>王诣浴池为鬼兵所擒。<a id="a-9Y"></a>王寻还顾悲戚涕零。<a id="a-9Z"></a>鬼王问曰。<a id="a-9a"></a>我等闻王仁和博爱靡不周济。<a id="a-9b"></a>虽遭厄困何为悲戚。<a id="a-9c"></a>王报鬼曰。<a id="a-9d"></a>我生惠施未曾有悔。<a id="a-9e"></a>向有梵志在外乞索。<a id="a-9f"></a>许而未与。<a id="a-9g"></a>是以忧戚耳。<a id="a-9h"></a>鬼王白王。<a id="a-9i"></a>王守诚信由来不改。<a id="a-9j"></a>如今放王施讫时还乃知王心。<a id="a-9k"></a>王得还宫。<a id="a-9l"></a>开藏惠施恣彼人意。<a id="a-9m"></a>寻还就信诣鬼王所。<a id="a-9n"></a>鬼王告曰。<a id="a-9o"></a>汝不畏吾乎。<a id="a-9p"></a>何为受死而来。<a id="a-9q"></a>善宿偈答。</p>
  <p id="a9r">作福不作恶　　皆由宿行法</p>
  <p id="a9s">终不畏死径　　如船截流渡</p>
  <p id="a9t">鬼王闻之内怀惭愧。<a id="a-9u"></a>改心易行思修善本。<a id="a-9v"></a>即告善宿王曰。<a id="a-9w"></a>今闻所说人中难有。<a id="a-9x"></a>今放九十九王。<a id="a-9y"></a>我舍此位。<a id="a-9z"></a>愿王摄领以法治化我领鬼众还归窠窟。<a id="a-A0"></a>若俱律者自当数觐。<a id="a-A1"></a>即共离别各还所在。<a id="a-A2"></a>万民称庆国界清泰。<a id="a-A3"></a>共行十善不修恶业。<a id="a-A4"></a>善宿积行不息。<a id="a-A5"></a>后得成佛。<a id="a-A6"></a>于树王下复说先偈(出出曜经第十六卷)。</p>
 </body>
</html>