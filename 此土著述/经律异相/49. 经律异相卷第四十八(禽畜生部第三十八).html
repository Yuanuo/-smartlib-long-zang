<!doctype html>
<html id="z3IBWPg1IW" data-ver="856">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第四十八(禽畜生部第三十八)</h1>
  <p id="a2">金翅一(二事) 千秋二(一事) 雁三(三事) 鹤四(一事) 鸽五(二事) 雉六(一事) 乌七(四事)</p>
  <p data-pb></p>
  <h2 id="a3">金翅第一</h2>
  <p id="a4">生住所资一 正音王死相二</p>
  <p id="a5">生住所资一。</p>
  <p id="a6">金翅鸟有四种。<a id="a-7"></a>一者卵生。<a id="a-8"></a>二者胎生。<a id="a-9"></a>三者湿生。<a id="a-A"></a>四者化生。<a id="a-B"></a>皆先大布施心高凌虚。<a id="a-C"></a>苦恼众生心多嗔慢。<a id="a-D"></a>生此鸟中。<a id="a-E"></a>有如意宝珠以为璎珞。<a id="a-F"></a>变化万端无事不办。<a id="a-G"></a>身高四十里。<a id="a-H"></a>衣广八十里。<a id="a-I"></a>长四十里。<a id="a-J"></a>重二两半。<a id="a-K"></a>食鼋鼍鱼鳖以为揣食(涅槃经云能食能消。<a id="a-L"></a>一切龙鱼金银等宝唯除金刚耳)洗浴衣服为细滑食。<a id="a-M"></a>亦有婚姻。<a id="a-N"></a>两身相触以成阴阳。<a id="a-O"></a>寿一劫或有减者。<a id="a-P"></a>大海北岸一树名究罗嗔摩高百由旬。<a id="a-Q"></a>荫五十由旬(楼炭经略同)树东有卵生龙宫卵生金翅鸟宫。<a id="a-R"></a>树南有胎生龙宫胎生金翅鸟宫。<a id="a-S"></a>树西有湿生龙宫湿生金翅鸟宫。<a id="a-T"></a>树北有化生龙宫化生金翅鸟宫。<a id="a-U"></a>各各纵广六千由旬。<a id="a-V"></a>庄饰如上。<a id="a-W"></a>若卵生金翅鸟飞下海中以翅搏水。<a id="a-X"></a>水即两披深二百由旬。<a id="a-Y"></a>取卵生龙随意而食之(华严经云。<a id="a-Z"></a>此鸟食龙。<a id="a-a"></a>所扇之风若入眼人眼失明故不来人间)胎湿化亦复如是(涅槃经云唯不能食受三归者)有化生龙子三斋日受斋八禁。<a id="a-b"></a>时金翅鸟欲取食之。<a id="a-c"></a>衔上须弥山北大铁树上。<a id="a-d"></a>高十六万里。<a id="a-e"></a>求觅其尾了不可得。<a id="a-f"></a>鸟闻亦受五戒(出长阿含经第十九卷。<a id="a-g"></a>又出增一阿含第十五卷。<a id="a-h"></a>大智论华严经。<a id="a-i"></a>亦见也)</p>
  <p id="aj">正音王死相二。</p>
  <p id="ak">金翅鸟王。<a id="a-l"></a>名曰正音。<a id="a-m"></a>于众羽族快乐自在。<a id="a-n"></a>于阎浮提日食一龙王及五百小龙。<a id="a-o"></a>于四天下更食。<a id="a-p"></a>一日数亦如上。<a id="a-q"></a>周而复始。<a id="a-r"></a>经八千岁死相既现。<a id="a-s"></a>诸龙吐毒不能得食。<a id="a-t"></a>饥逼慞惶永不得安。<a id="a-u"></a>至金刚山。<a id="a-v"></a>从金刚山直下从大水际。<a id="a-w"></a>至风轮际为风所吹还金刚山。<a id="a-x"></a>如是七反然后命终。<a id="a-y"></a>以其毒故令十宝山同时火起。<a id="a-z"></a>难陀龙王惧烧此山。<a id="a-10"></a>即降大雨渧如车轮。<a id="a-11"></a>鸟肉消尽唯余心存。<a id="a-12"></a>心又直下七反如前住金刚山。<a id="a-13"></a>难陀龙王取为明珠。<a id="a-14"></a>转轮圣王得为如意珠。<a id="a-15"></a>若人念佛心亦如是(出观佛三昧经第一卷)</p>
  <p data-pb></p>
  <h2 id="a16">千秋第二</h2>
  <p id="a17">千秋生必害母。</p>
  <p id="a18">千秋。<a id="a-19"></a>人面鸟身。<a id="a-1A"></a>生子还害其母。<a id="a-1B"></a>复学得罗汉果。<a id="a-1C"></a>畜生无有是智及有尊卑想。<a id="a-1D"></a>不受五逆罪(出婆须蜜经第八卷)</p>
  <p data-pb></p>
  <h2 id="a1E">雁第三</h2>
  <p id="a1F">金羽雁犹爱前生妻子日与一毛一。</p>
  <p id="a1G">毗舍离猕猴江侧有蒜园。<a id="a-1H"></a>偷罗难陀比丘尼。<a id="a-1I"></a>去园不远。<a id="a-1J"></a>园主问言。<a id="a-1K"></a>阿姨欲须蒜耶。<a id="a-1L"></a>比丘尼即与沙弥尼式叉摩那尼。<a id="a-1M"></a>数数往索蒜。<a id="a-1N"></a>遂都尽。<a id="a-1O"></a>其主委园而去。<a id="a-1P"></a>佛说本生。<a id="a-1Q"></a>昔有一婆罗门。<a id="a-1R"></a>年百二十形体羸瘦。<a id="a-1S"></a>其妇端正无比。<a id="a-1T"></a>多生男女。<a id="a-1U"></a>此婆罗门系心其妇及诸男女。<a id="a-1V"></a>初不舍离。<a id="a-1W"></a>以此爱着情笃。<a id="a-1X"></a>遂至命终便生雁中。<a id="a-1Y"></a>其身毛羽尽为金色。<a id="a-1Z"></a>以前福因缘故自识宿命。<a id="a-1a"></a>我以何方便养活此男女使不贫苦。<a id="a-1b"></a>日日来还日落一羽而去。<a id="a-1c"></a>儿见如是不知因缘。<a id="a-1d"></a>即共议言。<a id="a-1e"></a>我等宁可伺其来时。<a id="a-1f"></a>方便捉之尽取金羽。<a id="a-1g"></a>如其所计尽拔金羽。<a id="a-1h"></a>羽尽更生白羽。<a id="a-1i"></a>佛告诸比丘。<a id="a-1j"></a>欲知尔时婆罗门死为雁者。<a id="a-1k"></a>岂异人乎。<a id="a-1l"></a>即园主是。<a id="a-1m"></a>其端正妇者即比丘尼是。<a id="a-1n"></a>男女者即式叉摩那沙弥尼等是(出四分律二分第三卷)</p>
  <p id="a1o">五百雁为猎所杀以闻佛法生天得道二。</p>
  <p id="a1p">佛在波罗奈国。<a id="a-1q"></a>于林泽中。<a id="a-1r"></a>为诸天人四辈之类显说妙法。<a id="a-1s"></a>时虚空中有五百雁为群。<a id="a-1t"></a>闻佛音声深心爱乐回翔欲下。<a id="a-1u"></a>猎师张罗雁堕其中。<a id="a-1v"></a>为猎师所杀生忉利天。<a id="a-1w"></a>处父母膝上若八岁儿。<a id="a-1x"></a>端严无比光若金山。<a id="a-1y"></a>便自念言。<a id="a-1z"></a>我何因生此。<a id="a-20"></a>即识宿命爱法果报。<a id="a-21"></a>即共持华下阎浮提。<a id="a-22"></a>至世尊所礼足白言。<a id="a-23"></a>我蒙法音生在妙天。<a id="a-24"></a>愿重开示。<a id="a-25"></a>佛说四谛。<a id="a-26"></a>得须陀洹。<a id="a-27"></a>即还天上(出贤愚经第十三卷)</p>
  <p id="a28">雁遇王罗不食得出三。</p>
  <p id="a29">国王夫人升在楼上。<a id="a-2A"></a>见雁飞空中欲得其肉。<a id="a-2B"></a>便以白王。<a id="a-2C"></a>王遣猎工。<a id="a-2D"></a>持网行罗分布求索。<a id="a-2E"></a>即得数十以笼养之。<a id="a-2F"></a>中有不食者。<a id="a-2G"></a>诸雁谓言。<a id="a-2H"></a>今已得活不食何益。<a id="a-2I"></a>不食者日。<a id="a-2J"></a>忧不能食。<a id="a-2K"></a>七日瘠瘦于笼孔中得出飞去。<a id="a-2L"></a>遥语肥者曰。<a id="a-2M"></a>卿等贪食害痛在后(出十卷譬喻经第六卷)</p>
  <p data-pb></p>
  <h2 id="a2N">鹤第四</h2>
  <p id="a2O">常吐根力八道之音一。</p>
  <p id="a2P">弥陀佛国。<a id="a-2Q"></a>常有种种奇妙杂色之鸟。<a id="a-2R"></a>白鹄孔雀鹦鹉舍利迦陵频伽共命之鸟。<a id="a-2S"></a>昼夜六时出和雅音。<a id="a-2T"></a>其音所说。<a id="a-2U"></a>五根。<a id="a-2V"></a>五力。<a id="a-2W"></a>七菩提分。<a id="a-2X"></a>八圣道分。<a id="a-2Y"></a>如是等法。<a id="a-2Z"></a>其土众生闻是音声。<a id="a-2a"></a>皆悉念三宝(出弥陀经)</p>
  <p data-pb></p>
  <h2 id="a2b">鸽第五</h2>
  <p id="a2c">鸽舍命施饥穷人一 鸽被鹰逐遇佛影则安弟子影犹战二</p>
  <p id="a2d">鸽鸟舍命施饥穷人一。</p>
  <p id="a2e">昔雪山上有一鸽鸟。<a id="a-2f"></a>时大雨雪。<a id="a-2g"></a>有人失道穷厄辛苦。<a id="a-2h"></a>饥寒兼至命在须臾。<a id="a-2i"></a>鸽飞求火。<a id="a-2j"></a>为其聚薪然之。<a id="a-2k"></a>既然身投火中。<a id="a-2l"></a>施此饥人(出大智论第十一卷)</p>
  <p id="a2m">鸽被鹰逐遇佛影则安弟子影犹战二。</p>
  <p id="a2n">佛在祇洹林晡时经行。<a id="a-2o"></a>舍利弗从。<a id="a-2p"></a>时有鹰逐鸽。<a id="a-2q"></a>鸽飞来佛边。<a id="a-2r"></a>佛行影覆之。<a id="a-2s"></a>鸽身安隐怖畏即除不复作声。<a id="a-2t"></a>后舍利弗影到。<a id="a-2u"></a>鸽便作声战怖如初。<a id="a-2v"></a>舍利弗白佛言。<a id="a-2w"></a>佛及我身俱无三毒。<a id="a-2x"></a>佛影覆鸽鸽不恐怖。<a id="a-2y"></a>我影覆鸽战慓如初。<a id="a-2z"></a>佛言。<a id="a-30"></a>汝有三毒习故。<a id="a-31"></a>汝观此鸽宿世因缘几世作鸽。<a id="a-32"></a>舍利弗即时入宿命智三昧。<a id="a-33"></a>观见此鸽。<a id="a-34"></a>已八万大劫常作鸽身。<a id="a-35"></a>过是已往我不能见。<a id="a-36"></a>佛言。<a id="a-37"></a>汝若不能尽知过去。<a id="a-38"></a>试观此鸽何时当脱。<a id="a-39"></a>舍利弗即入愿智三昧。<a id="a-3A"></a>观见此鸽。<a id="a-3B"></a>八万大劫未脱鸽身。<a id="a-3C"></a>过是不知。<a id="a-3D"></a>于恒河沙等大劫中常作鸽身(出大智论第十一卷)</p>
  <p data-pb></p>
  <h2 id="a3E">雉第六</h2>
  <p id="a3F">雉救林火一。</p>
  <p id="a3G">昔野火烧林。<a id="a-3H"></a>林有一雉。<a id="a-3I"></a>勤身自力飞来入林。<a id="a-3J"></a>以水洒林往反疲乏不以为苦。<a id="a-3K"></a>时天帝释来问之言。<a id="a-3L"></a>汝作何等。<a id="a-3M"></a>答曰。<a id="a-3N"></a>我救此林愍众生故。<a id="a-3O"></a>此林荫育处广清凉快乐。<a id="a-3P"></a>我诸种类及诸宗亲皆悉依仰。<a id="a-3Q"></a>我有身力云何懈怠而不救之。<a id="a-3R"></a>天帝问言。<a id="a-3S"></a>汝乃精勤当至几时。<a id="a-3T"></a>雉言。<a id="a-3U"></a>以死为期。<a id="a-3V"></a>天帝言。<a id="a-3W"></a>谁为汝证。<a id="a-3X"></a>即自立誓。<a id="a-3Y"></a>我心至诚信不虚者火即自灭。<a id="a-3Z"></a>是时净居天知雉弘誓。<a id="a-3a"></a>即为灭火。<a id="a-3b"></a>始终常茂不为火烧(出大智论第十六卷)</p>
  <p data-pb></p>
  <h2 id="a3c">乌第七</h2>
  <p id="a3d">乌王甘蔗所领四乌使至沙竭国一 赤嘴乌与猕猴为亲友二 乌与鸡合共生一子三 乌与虫狐迭相赞叹四</p>
  <p id="a3e">乌王甘蔗所领四乌使至沙竭国一。</p>
  <p id="a3f">波斯匿王有四大臣。<a id="a-3g"></a>拜为将。<a id="a-3h"></a>合四部兵欲伐小国。<a id="a-3i"></a>四臣见佛稽首足下。<a id="a-3j"></a>世尊问之。<a id="a-3k"></a>仁等何去。<a id="a-3l"></a>具以事答。<a id="a-3m"></a>我等之身为此国王多所兴立常畏危命今当攻伐。<a id="a-3n"></a>世尊赞曰。<a id="a-3o"></a>善哉诸贤。<a id="a-3p"></a>是为报恩而有反复。<a id="a-3q"></a>不但今世为此国王。<a id="a-3r"></a>过去世时沙竭之国。<a id="a-3s"></a>有诸乌众而来集会止顿其国。<a id="a-3t"></a>乌王名曰甘蔗。<a id="a-3u"></a>主八万乌。<a id="a-3v"></a>乌王有妇名旧黎尼。<a id="a-3w"></a>怀躯恶食至诚白王。<a id="a-3x"></a>我身小发欲得善柔。<a id="a-3y"></a>鹿王肉食乃活不尔者死。<a id="a-3z"></a>于是乌王闻其音声合会乌众。<a id="a-40"></a>汝等当往沙竭国。<a id="a-41"></a>沙竭国王有大鹿王。<a id="a-42"></a>名曰须具。<a id="a-43"></a>欲得其肉。<a id="a-44"></a>四乌应募。<a id="a-45"></a>吾等堪任。<a id="a-46"></a>不惜身命当办此事。<a id="a-47"></a>于时四乌数至会所。<a id="a-48"></a>时国王子见乌恐惧。<a id="a-49"></a>驰还白王。<a id="a-4A"></a>我见四乌色像若斯。<a id="a-4B"></a>数来鹿苑。<a id="a-4C"></a>王即敕人令捕。<a id="a-4D"></a>乌师造立方便张罗捕乌。<a id="a-4E"></a>辄以获之生上国王。<a id="a-4F"></a>王问四乌而呵骂之。<a id="a-4G"></a>汝等何故数来至此。<a id="a-4H"></a>犯吾境界。<a id="a-4I"></a>乌言曰。<a id="a-4J"></a>唯然天王非我所乐。<a id="a-4K"></a>有王名曰安住。<a id="a-4L"></a>其妇受胎。<a id="a-4M"></a>欲得须具善柔鹿肉。<a id="a-4N"></a>彼王遣来。<a id="a-4O"></a>受其君教。<a id="a-4P"></a>时国王愕然怪之。<a id="a-4Q"></a>自受王教作此方计。<a id="a-4R"></a>投弃躯命诚非所及。<a id="a-4S"></a>欲求俗人有此反复。<a id="a-4T"></a>受君父教尚不可得。<a id="a-4U"></a>况鸟兽乎。<a id="a-4V"></a>王告诸乌。<a id="a-4W"></a>今赦汝罪(出蜜具经又名俱萨国乌王经)</p>
  <p id="a4X">赤嘴乌与猕猴为亲友二。</p>
  <p id="a4Y">昔有乌名曰拘耆(梁言赤嘴乌也)游在丛树产乳诸子在于树上。<a id="a-4Z"></a>时拘耆与一猕猴共为亲厚。<a id="a-4a"></a>时丛树间有一毒蛇。<a id="a-4b"></a>伺行不在。<a id="a-4c"></a>啖拘耆子无复遗余。<a id="a-4d"></a>拘耆失子悲鸣啼呼不知所在。<a id="a-4e"></a>熟自思惟。<a id="a-4f"></a>知蛇所啖。<a id="a-4g"></a>猕猴归见问之何为。<a id="a-4h"></a>答曰。<a id="a-4i"></a>蛇啖我子了尽无余。<a id="a-4j"></a>猕猴曰。<a id="a-4k"></a>我当报之。<a id="a-4l"></a>时毒蛇行。<a id="a-4m"></a>猕猴前绕之。<a id="a-4n"></a>蛇怒缠猕猴。<a id="a-4o"></a>猕猴捉得头曳。<a id="a-4p"></a>至石上磨破而死。<a id="a-4q"></a>弃掷而还。<a id="a-4r"></a>拘耆踊跃(出赤嘴乌喻经)</p>
  <p id="a4s">乌与鸡合共生一子三。</p>
  <p id="a4t">过去世时。<a id="a-4u"></a>有一群鸡依榛林住。<a id="a-4v"></a>有狸侵食唯余一[此*鳥]。<a id="a-4w"></a>乌来覆之共生一子。<a id="a-4x"></a>子作声时乌说偈言。</p>
  <p id="a4y">此儿非我有　　野父聚落母</p>
  <p id="a4z">共合生儿子　　非乌复非鸡</p>
  <p id="a50">若欲学公声　　复是鸡所生</p>
  <p id="a51">若欲学母鸣　　其父复是乌</p>
  <p id="a52">学乌似鸡鸣　　学鸡作乌声</p>
  <p id="a53">乌鸡若兼学　　是二俱不成</p>
  <p id="a54">(出僧祇律第二十四卷)</p>
  <p id="a55">乌与虫狐迭相赞叹四。</p>
  <p id="a56">久远世时。<a id="a-57"></a>有黄门命过。<a id="a-58"></a>弃樗树间。<a id="a-59"></a>蛊狐及乌。<a id="a-5A"></a>共来食肉。<a id="a-5B"></a>更相赞叹。<a id="a-5C"></a>乌曰。</p>
  <p id="a5D">君体如师子　　其头如仙人</p>
  <p id="a5E">胎由鹿中王　　美哉如好华</p>
  <p id="a5F">狐曰。</p>
  <p id="a5G">谁尊在树上　　其慧最第一</p>
  <p id="a5H">其明照十方　　如积紫磨金</p>
  <p id="a5I">时大仙人处于闲居。<a id="a-5J"></a>净修为道。<a id="a-5K"></a>闻之说偈问曰。</p>
  <p id="a5L">所作吾久见　　其事为两舌</p>
  <p id="a5M">自藏于树间　　食死黄门肉</p>
  <p id="a5N">汝辈下贱物　　自称如上人</p>
  <p id="a5O">乌曰。</p>
  <p id="a5P">师子及孔雀　　其食于禽肉</p>
  <p id="a5Q">何谢髡减头　　次第而求乞(出虫狐乌经)</p>
  <p data-pb></p>
  <h2 id="a5R">虫畜生部第三十九</h2>
  <p id="a5S">一(五事) 蛇二(三事) 龟三(一事) 鱼四(二事) 蛤五(一事) 谷贼六(一事) [泳-永+狂]中虫七(一事) 虱八(一事)</p>
  <h2 id="a5T">龙第一</h2>
  <p id="a5U">生住资待一 娑竭龙王为五百鬼神所护二 眷属先少后多三 龙持一日戒为人所剥生忉利天四 四大龙王患金翅请佛五</p>
  <p id="a5V">生住资待一。</p>
  <p id="a5W">龙有四种。<a id="a-5X"></a>一者卵生。<a id="a-5Y"></a>二者胎生。<a id="a-5Z"></a>三者湿生。<a id="a-5a"></a>四者化生。<a id="a-5b"></a>皆先多嗔恚心曲不端。<a id="a-5c"></a>大行布施今受此形。<a id="a-5d"></a>以七宝为宫(宫之所在乃现金翅鸟部)身高四十里。<a id="a-5e"></a>衣长四十里。<a id="a-5f"></a>广八十里。<a id="a-5g"></a>重二两半。<a id="a-5h"></a>神力自在百味饮食。<a id="a-5i"></a>最后一口变为虾蟆。<a id="a-5j"></a>若自化眷属发于道心。<a id="a-5k"></a>施乞皂衣能使诸龙各兴供养者。<a id="a-5l"></a>沙不雨身及离众患(又云。<a id="a-5m"></a>变身为蛇虺等不遭虾蟆及金翅鸟)食鼋鼍鱼鳖。<a id="a-5n"></a>以为揣食(楼炭经云龙食鱼鳖及提违提历大鱼也)洗浴衣服为细滑食。<a id="a-5o"></a>亦有婚姻。<a id="a-5p"></a>身相触以成阴阳。<a id="a-5q"></a>寿命一劫。<a id="a-5r"></a>或有减者。<a id="a-5s"></a>免金翅鸟食。<a id="a-5t"></a>唯有十六王。<a id="a-5u"></a>一娑竭。<a id="a-5v"></a>二难陀。<a id="a-5w"></a>三跋难陀。<a id="a-5x"></a>四伊那婆罗。<a id="a-5y"></a>五提头赖吒。<a id="a-5z"></a>六善见。<a id="a-60"></a>七阿虚。<a id="a-61"></a>八伽句罗。<a id="a-62"></a>九伽毗罗。<a id="a-63"></a>十阿波罗。<a id="a-64"></a>十一伽[少/兔]。<a id="a-65"></a>十二瞿伽[少/兔]。<a id="a-66"></a>十三阿耨达。<a id="a-67"></a>十四善住。<a id="a-68"></a>十五优睒伽波头。<a id="a-69"></a>十六得叉迦(楼炭经六十三出长阿含楼炭大智论)</p>
  <p id="a6A">娑竭龙王为五百鬼神所护二。</p>
  <p id="a6B">娑竭龙王。<a id="a-6C"></a>住须弥山北大海底。<a id="a-6D"></a>宫宅纵广八万由旬。<a id="a-6E"></a>七宝所成墙壁七重。<a id="a-6F"></a>栏楯罗网严饰其上。<a id="a-6G"></a>园林浴池众鸟和鸣。<a id="a-6H"></a>金壁银门。<a id="a-6I"></a>门高二千四百里。<a id="a-6J"></a>广二千二百里。<a id="a-6K"></a>彩画姝好。<a id="a-6L"></a>常有五百鬼神之所守护。<a id="a-6M"></a>能随心降雨。<a id="a-6N"></a>群龙所不能及。<a id="a-6O"></a>所住之渊涌流入海。<a id="a-6P"></a>青琉璃色(出楼炭华严经)</p>
  <p id="a6Q">眷属先少后多三。</p>
  <p id="a6R">龙王白佛言。<a id="a-6S"></a>我从劫初止住大海。<a id="a-6T"></a>从拘楼秦佛时。<a id="a-6U"></a>大海之中妻子甚少。<a id="a-6V"></a>今者海龙眷属繁多。<a id="a-6W"></a>佛告龙王。<a id="a-6X"></a>其于佛法出家。<a id="a-6Y"></a>违戒犯行不舍破戒者多生龙中。</p>
  <p id="a6Z">直见不堕地狱。<a id="a-6a"></a>如斯之类寿终已后皆生龙中。<a id="a-6b"></a>佛告龙王。<a id="a-6c"></a>拘楼秦佛时。<a id="a-6d"></a>九十八亿居家出家。<a id="a-6e"></a>违其禁戒皆生龙中。<a id="a-6f"></a>拘那含牟尼佛时。<a id="a-6g"></a>八十亿居家出家。<a id="a-6h"></a>毁戒恣心。<a id="a-6i"></a>寿终之后皆生龙中。<a id="a-6j"></a>迦葉佛时。<a id="a-6k"></a>六十四亿居家出家。<a id="a-6l"></a>犯戒皆生龙中。<a id="a-6m"></a>于我世中。<a id="a-6n"></a>九百九十亿居家。<a id="a-6o"></a>斗诤诽谤经戒死生龙中。<a id="a-6p"></a>今已有生者。<a id="a-6q"></a>以是之故。<a id="a-6r"></a>在大海中诸龙妻子眷属不可称计。<a id="a-6s"></a>我泥洹后多有恶优婆塞。<a id="a-6t"></a>违失禁戒当生龙中。<a id="a-6u"></a>或堕地狱(出海龙王经第二卷)</p>
  <p id="a6v">龙持戒至死不破四。</p>
  <p id="a6w">大力毒龙。<a id="a-6x"></a>以眼视人弱者即死。<a id="a-6y"></a>以气嘘人强者亦死。<a id="a-6z"></a>时龙受一日戒。<a id="a-70"></a>出家入林树间思惟。<a id="a-71"></a>坐久疲懈而睡。<a id="a-72"></a>龙法眠时形如蛇状。<a id="a-73"></a>七宝杂色。<a id="a-74"></a>猎者见之惊喜言曰。<a id="a-75"></a>以希有难得之皮。<a id="a-76"></a>献上国王。<a id="a-77"></a>以为船饰不亦宜乎。<a id="a-78"></a>便以杖案其头刀剥其皮。<a id="a-79"></a>龙自念言。<a id="a-7A"></a>我力能倾国。<a id="a-7B"></a>此一小物岂能困我。<a id="a-7C"></a>我今以持戒故不计此身。<a id="a-7D"></a>当从佛语自忍。<a id="a-7E"></a>闭目不视闭气不息。<a id="a-7F"></a>怜愍此人。<a id="a-7G"></a>为持戒故一心受剥不生悔意。<a id="a-7H"></a>既以失皮赤肉在地。<a id="a-7I"></a>时日大热宛转土中。<a id="a-7J"></a>欲趣大水见诸小虫来食其身。<a id="a-7K"></a>为持戒故不复敢动。<a id="a-7L"></a>自思惟言。<a id="a-7M"></a>今我此身以施诸虫。<a id="a-7N"></a>为佛道故。<a id="a-7O"></a>今以肉施以充其身。<a id="a-7P"></a>后以法施以益其心。<a id="a-7Q"></a>身乾命绝即生忉利天上(出大智论第十四卷)</p>
  <p id="a7R">四大龙王患金翅请佛五。</p>
  <p id="a7S">有龙王。<a id="a-7T"></a>一名噏气。<a id="a-7U"></a>二名大噏气。<a id="a-7V"></a>三名能罗。<a id="a-7W"></a>四名无量色。<a id="a-7X"></a>白世尊曰。<a id="a-7Y"></a>于此海中无数种龙。<a id="a-7Z"></a>有四种金翅鸟常食海中诸龙。<a id="a-7a"></a>愿佛拥护令得安隐不怀愁恐。<a id="a-7b"></a>世尊脱身皂衣告海龙王曰。<a id="a-7c"></a>汝当取是如来皂衣。<a id="a-7d"></a>分与诸龙皆令周遍。<a id="a-7e"></a>在大海中有值一缕者。<a id="a-7f"></a>金翅鸟王不能触犯。<a id="a-7g"></a>佛所建立不可思议巍巍之德其如斯矣。<a id="a-7h"></a>时海龙王即取佛衣而分与诸龙王。<a id="a-7i"></a>随其所乏广狭大小自然给与。<a id="a-7j"></a>其衣如故终不可尽。<a id="a-7k"></a>于时海龙王告诸龙王。<a id="a-7l"></a>当敬此衣如敬世尊。<a id="a-7m"></a>泥洹后供养舍利。<a id="a-7n"></a>一切众具而以奉事世尊。<a id="a-7o"></a>四金翅鸟王闻佛所建惶懅。<a id="a-7p"></a>速疾往诣佛所前稽首足。<a id="a-7q"></a>何故世尊夺吾等食。<a id="a-7r"></a>佛言。<a id="a-7s"></a>都有四食。<a id="a-7t"></a>坐趣三处。<a id="a-7u"></a>何等四。<a id="a-7v"></a>一曰网猎禽兽残害群畜杀生枉命以为饮食。<a id="a-7w"></a>二曰执带兵仗刀矛斫刺逼迫格射劫夺他财以用饮食。<a id="a-7x"></a>三曰悭贪谀谄乱犯禁邪见欺巧而以得食。<a id="a-7y"></a>四曰非师称师。<a id="a-7z"></a>非世尊称世尊。<a id="a-80"></a>随邪称正。<a id="a-81"></a>非寂志称寂志。<a id="a-82"></a>非清净称清净。<a id="a-83"></a>非梵行称梵行。<a id="a-84"></a>自称诈求而以得食。<a id="a-85"></a>是为四食。<a id="a-86"></a>坐趣地狱饿鬼畜生三恶之处。<a id="a-87"></a>吾所说法除此四食。<a id="a-88"></a>不当以养身害于众生。<a id="a-89"></a>欲自护身当护他人。<a id="a-8A"></a>所不当作慎勿为也。<a id="a-8B"></a>尔时四金翅鸟王。<a id="a-8C"></a>各与千眷属俱而白佛言。<a id="a-8D"></a>今日吾等自归命佛及法众僧。<a id="a-8E"></a>自首悔过前所犯殃。<a id="a-8F"></a>奉持禁戒从今日始。<a id="a-8G"></a>以无畏施一切龙王。<a id="a-8H"></a>拥护正法至佛法住将。<a id="a-8I"></a>从道法至于灭尽不违佛教(出海龙王经第四卷)</p>
  <p data-pb></p>
  <h2 id="a8J">蛇第二</h2>
  <p id="a8K">毒蛇舍金设会生忉利天一 一蛇首尾两诤从尾则亡二 蛇龟虾蟆遭饥相语三。</p>
  <p id="a8L">毒蛇舍金设会生忉利天一。</p>
  <p id="a8M">昔阎浮提有国名波罗奈。<a id="a-8N"></a>中有一人。<a id="a-8O"></a>特爱黄金。<a id="a-8P"></a>苦身营觅得七瓶金。<a id="a-8Q"></a>埋内土中终不衣食。<a id="a-8R"></a>遇疾而亡。<a id="a-8S"></a>贪爱既重。<a id="a-8T"></a>转身作一毒蛇。<a id="a-8U"></a>缠绕金瓶死已更生经数万岁。<a id="a-8V"></a>后自思惟忽能醒悟。<a id="a-8W"></a>正当为金受此恶报。<a id="a-8X"></a>当舍施福田求觅善处。<a id="a-8Y"></a>时出路边见婆罗门。<a id="a-8Z"></a>便言。<a id="a-8a"></a>我有一瓶金托君饭诸众僧。<a id="a-8b"></a>若不为我我当杀君。<a id="a-8c"></a>婆罗门言。<a id="a-8d"></a>我能相为。<a id="a-8e"></a>蛇出金与之。<a id="a-8f"></a>即持诣于伽蓝。<a id="a-8g"></a>具以白僧。<a id="a-8h"></a>称蛇欲设供意。<a id="a-8i"></a>僧许。<a id="a-8j"></a>持金付维那。<a id="a-8k"></a>维那经营设食日近。<a id="a-8l"></a>婆罗门以小阿翰提往至蛇所。<a id="a-8m"></a>蛇见欢喜。<a id="a-8n"></a>即盘阿翰提上。<a id="a-8o"></a>婆罗门以氎覆之担向寺所。<a id="a-8p"></a>路人见之多与财物送其家中。<a id="a-8q"></a>别克一日。<a id="a-8r"></a>请诸贤圣僧设饭食。<a id="a-8s"></a>会竟。<a id="a-8t"></a>前至僧伽蓝着众僧前住街而立。<a id="a-8u"></a>令婆罗门次第行看。<a id="a-8v"></a>自以信心观受食者。<a id="a-8w"></a>熟视不移。<a id="a-8x"></a>事讫蛇益怀敬心无厌足。<a id="a-8y"></a>僧食毕重为说法。<a id="a-8z"></a>蛇并舍七瓶金将维那取以为供养。<a id="a-90"></a>即离恶形生忉利天(出贤愚经第四卷)</p>
  <p id="a91">一蛇首尾两诤从尾则亡二。</p>
  <p id="a92">昔有一蛇头尾自诤。<a id="a-93"></a>头语尾曰。<a id="a-94"></a>我应为大。<a id="a-95"></a>尾语头曰。<a id="a-96"></a>我应为大。<a id="a-97"></a>头曰。<a id="a-98"></a>我有耳能听。<a id="a-99"></a>有目能视。<a id="a-9A"></a>有口能食。<a id="a-9B"></a>行时在前。<a id="a-9C"></a>故可为大。<a id="a-9D"></a>汝无此术。<a id="a-9E"></a>尾曰。<a id="a-9F"></a>我令汝去。<a id="a-9G"></a>故得去耳。<a id="a-9H"></a>若我以身绕木三匝。<a id="a-9I"></a>三日不已不得求食。<a id="a-9J"></a>饥饿垂死。<a id="a-9K"></a>头语尾曰。<a id="a-9L"></a>汝可放之听汝为大。<a id="a-9M"></a>尾闻其言即时放之。<a id="a-9N"></a>复语尾曰。<a id="a-9O"></a>汝既为大听汝前行。<a id="a-9P"></a>尾在前行。<a id="a-9Q"></a>未经数步坠火坑而死。</p>
  <p id="a9R">蛇龟虾蟆遭饥相语三。</p>
  <p id="a9S">昔有一蛇。<a id="a-9T"></a>与一虾蟆一龟在一池中共作亲友。<a id="a-9U"></a>其后池水竭尽。<a id="a-9V"></a>饥穷困乏无所控告。<a id="a-9W"></a>时蛇遣龟以呼虾蟆言。</p>
  <p id="a9X">若遭贫穷失本心　　不惟本义食为先</p>
  <p id="a9Y">虾蟆曰。</p>
  <p id="a9Z">汝持我声以语蛇　虾蟆终不到汝边(出大智论第十二卷)</p>
  <p data-pb></p>
  <h2 id="a9a">龟第三</h2>
  <p id="a9b">盲龟值浮木孔一。</p>
  <p id="a9c">告诸比丘。<a id="a-9d"></a>如大海中有一盲龟。<a id="a-9e"></a>寿无量劫。<a id="a-9f"></a>百年一遇出头。<a id="a-9g"></a>复有浮木正有一孔。<a id="a-9h"></a>漂流海浪随风东西。<a id="a-9i"></a>盲龟百年一出得遇此孔至海东。<a id="a-9j"></a>浮木或至海西违绕亦尔。<a id="a-9k"></a>虽复差违或复相得。<a id="a-9l"></a>凡夫漂流五趣之海。<a id="a-9m"></a>还复人身甚难于此(出杂阿含经第十六卷)</p>
  <p data-pb></p>
  <h2 id="a9n">鱼第四</h2>
  <p id="a9o">百头鱼为捕者所得闻其往缘渔人悟道一 三鱼随涛流入小泾二强得反一羸被絷二</p>
  <p id="a9p">百头鱼为捕者所得闻其往缘渔人悟道一。</p>
  <p id="a9q">佛与诸比丘。<a id="a-9r"></a>向毗舍离。<a id="a-9s"></a>到黎越河。<a id="a-9t"></a>河边有五百牧牛人五百捕鱼人。<a id="a-9u"></a>佛去河不远而坐止息。<a id="a-9v"></a>时捕鱼人网得一鱼。<a id="a-9w"></a>五百人挽不能使出。<a id="a-9x"></a>复唤牧牛之众。<a id="a-9y"></a>千人并力得一大鱼。<a id="a-9z"></a>身有百头若干种类。<a id="a-A0"></a>驴马骆驼虎狼猪狗猿猴狐狸如斯之属。<a id="a-A1"></a>众人甚怪竞集看之。<a id="a-A2"></a>世尊寻时往至鱼所。<a id="a-A3"></a>而问鱼言。<a id="a-A4"></a>汝是迦毗梨不。<a id="a-A5"></a>如是三问皆答言是。<a id="a-A6"></a>复问。<a id="a-A7"></a>教化汝党今在何处。<a id="a-A8"></a>答言。<a id="a-A9"></a>堕阿鼻地狱中。<a id="a-AA"></a>阿难曰。<a id="a-AB"></a>今者何故唤百头鱼为迦毗梨。<a id="a-AC"></a>佛言。<a id="a-AD"></a>迦葉佛时有婆罗门。<a id="a-AE"></a>生一男儿。<a id="a-AF"></a>字迦毗梨(梁言黄头)。<a id="a-AG"></a>聪明博达。<a id="a-AH"></a>于种类中多闻第一。<a id="a-AI"></a>唯不如诸沙门辈。<a id="a-AJ"></a>其父临终殷勤约敕。<a id="a-AK"></a>汝慎莫与迦葉沙门讲论道理。<a id="a-AL"></a>所以者何。<a id="a-AM"></a>沙门智深汝必不如。<a id="a-AN"></a>父没之后其母问曰。<a id="a-AO"></a>汝本高明今颇更有胜汝者不。<a id="a-AP"></a>答言。<a id="a-AQ"></a>沙门殊胜于我。<a id="a-AR"></a>母复问言。<a id="a-AS"></a>云何为胜。<a id="a-AT"></a>答有疑往问佛能开解。<a id="a-AU"></a>彼若问我我不能答。<a id="a-AV"></a>母复告言。<a id="a-AW"></a>何以不学习其法。<a id="a-AX"></a>答言。<a id="a-AY"></a>敬学其法当作沙门。<a id="a-AZ"></a>我是白衣何缘得学。<a id="a-Aa"></a>母复告曰。<a id="a-Ab"></a>伪作沙门学习已达还来在家。<a id="a-Ac"></a>奉其母教而作比丘。<a id="a-Ad"></a>经少时间读诵三藏综达义理。<a id="a-Ae"></a>母问之曰。<a id="a-Af"></a>今得胜未。<a id="a-Ag"></a>答言。<a id="a-Ah"></a>学问中胜不如坐禅。<a id="a-Ai"></a>何以知之。<a id="a-Aj"></a>我问彼人悉能分别。<a id="a-Ak"></a>彼人问我我不能知。<a id="a-Al"></a>因是事故未与他等。<a id="a-Am"></a>母复告曰。<a id="a-An"></a>自今已往若共谈论。<a id="a-Ao"></a>傥不如时便可骂辱。<a id="a-Ap"></a>迦毗梨言。<a id="a-Aq"></a>出家沙门无复过罪。<a id="a-Ar"></a>云何骂之。<a id="a-As"></a>答曰。<a id="a-At"></a>但骂卿当得胜。<a id="a-Au"></a>时迦毗梨不忍违母。<a id="a-Av"></a>后日更论理。<a id="a-Aw"></a>若短屈即便骂言。<a id="a-Ax"></a>汝等愚騃无所识别剧于畜生。<a id="a-Ay"></a>诸百兽头皆用比之。<a id="a-Az"></a>如是非一。<a id="a-B0"></a>以是果报今受鱼身而有百头。<a id="a-B1"></a>阿难问佛。<a id="a-B2"></a>何时当脱此鱼身。<a id="a-B3"></a>佛告阿难。<a id="a-B4"></a>此贤劫中千佛过去犹故不脱。<a id="a-B5"></a>尔时阿难及于众人。<a id="a-B6"></a>闻佛所说。<a id="a-B7"></a>咸共同声而作是言。<a id="a-B8"></a>身口意行不可不慎。<a id="a-B9"></a>时捕鱼人及牧牛人等。<a id="a-BA"></a>一时俱共合掌向佛。<a id="a-BB"></a>求索出家净修梵行。<a id="a-BC"></a>佛言善来。<a id="a-BD"></a>须发自落法衣在体。<a id="a-BE"></a>为说妙法成阿罗汉(出贤愚经第十卷)</p>
  <p id="aBF">三鱼随涛流入小泾二强得反一羸被絷二。</p>
  <p id="aBG">南海卒涌惊涛浸灌。<a id="a-BH"></a>有三大鱼流入小洲泾。<a id="a-BI"></a>自相谓言。<a id="a-BJ"></a>我等厄此及曼水未减。<a id="a-BK"></a>宜可逆上还归大海。<a id="a-BL"></a>复碍水洲不得越过。<a id="a-BM"></a>第一鱼者尽力跳洲得度。<a id="a-BN"></a>次鱼复凭草获过。<a id="a-BO"></a>其第三鱼气力消竭。<a id="a-BP"></a>为猎者得之。<a id="a-BQ"></a>佛见而说颂曰。</p>
  <p id="aBR">是日已过　　命则随减</p>
  <p id="aBS">如少水鱼　　斯有何乐(出出曜经第十八卷)</p>
  <p data-pb></p>
  <h2 id="aBT">蛤第五</h2>
  <p id="aBU">蛤闻甘露死生天上见佛得道一。</p>
  <p id="aBV">迦罗池中有一蛤。<a id="a-BW"></a>闻佛说法。<a id="a-BX"></a>即从池出入草根下。<a id="a-BY"></a>是时有一牧牛人。<a id="a-BZ"></a>见大众围绕听佛说法。<a id="a-Ba"></a>往到佛所。<a id="a-Bb"></a>欲闻法故以杖刺地。<a id="a-Bc"></a>误着蛤头。<a id="a-Bd"></a>蛤即命终生忉利天。<a id="a-Be"></a>见诸妓女娱乐音声。<a id="a-Bf"></a>寻即思惟。<a id="a-Bg"></a>我先为畜生。<a id="a-Bh"></a>何因缘故生此天宫。<a id="a-Bi"></a>即以天眼观。<a id="a-Bj"></a>先于池边听佛说法。<a id="a-Bk"></a>以此功德得此果报。<a id="a-Bl"></a>时蛤天人即乘宫殿。<a id="a-Bm"></a>往至佛所头顶礼足。<a id="a-Bn"></a>佛为说法得须陀洹果(出善见此婆沙第四卷)</p>
  <p data-pb></p>
  <h2 id="aBo">谷贼第六</h2>
  <p id="aBp">谷贼天金藏以报谷主一。</p>
  <p id="aBq">昔有大家收谷千斛。<a id="a-Br"></a>埋着地中。<a id="a-Bs"></a>前至春温开之取种。<a id="a-Bt"></a>了不见谷。<a id="a-Bu"></a>而有一虫大如牛筥。<a id="a-Bv"></a>无有手足亦无头目如顽钝肉。<a id="a-Bw"></a>主人大小莫不怪之。<a id="a-Bx"></a>出着平地。<a id="a-By"></a>即问。<a id="a-Bz"></a>汝是何等。<a id="a-C0"></a>终无所道。<a id="a-C1"></a>便以铁锥刺一处。<a id="a-C2"></a>语曰。<a id="a-C3"></a>欲知我名者持我着大道旁。<a id="a-C4"></a>自当有名我者。<a id="a-C5"></a>于是举着道边。<a id="a-C6"></a>三日之中无能名者。<a id="a-C7"></a>次有数百乘黄马车。<a id="a-C8"></a>衣服侍从皆黄。<a id="a-C9"></a>驻车而呼。<a id="a-CA"></a>谷贼汝何为在是间。<a id="a-CB"></a>答曰。<a id="a-CC"></a>吾食人谷故持我着此。<a id="a-CD"></a>语极久便辞别去。<a id="a-CE"></a>主人问谷贼。<a id="a-CF"></a>向者是谁也。<a id="a-CG"></a>答言。<a id="a-CH"></a>是金宝之精。<a id="a-CI"></a>居在此西三百余步大树下。<a id="a-CJ"></a>有百石瓮满中金。<a id="a-CK"></a>主人即将数十人往掘即得瓮金。<a id="a-CL"></a>家室欢喜辇载将归。<a id="a-CM"></a>叩头向谷贼。<a id="a-CN"></a>今日得金是大神恩。<a id="a-CO"></a>宁可留神共归更设供养。<a id="a-CP"></a>谷贼曰。<a id="a-CQ"></a>前食君谷不语姓字者。<a id="a-CR"></a>欲令君得是金报。<a id="a-CS"></a>今当转行福于天下。<a id="a-CT"></a>不得复住。<a id="a-CU"></a>言竟忽然不见(出譬喻经第二卷)</p>
  <p data-pb></p>
  <h2 id="aCV">虫第七</h2>
  <p id="aCW">[泳-永+狂]中大虫先世业缘一。</p>
  <p id="aCX">王舍城东南嵎有一[泳-永+狂]水。<a id="a-CY"></a>城内沟渎污秽。<a id="a-CZ"></a>屎尿尽趣其中。<a id="a-Ca"></a>臭不可近。<a id="a-Cb"></a>有一大虫生[泳-永+狂]水内。<a id="a-Cc"></a>身长数丈无有手足。<a id="a-Cd"></a>而宛转低仰戏[泳-永+狂]水中。<a id="a-Ce"></a>观者数千。<a id="a-Cf"></a>阿难分卫见而往视。<a id="a-Cg"></a>虫即跳梁波浪动涌。<a id="a-Ch"></a>具以启佛。<a id="a-Ci"></a>佛与诸比丘共诣池所。<a id="a-Cj"></a>众人见佛。<a id="a-Ck"></a>各各念言。<a id="a-Cl"></a>今日如来。<a id="a-Cm"></a>当为众会说虫本末以释众疑不当快乎。<a id="a-Cn"></a>佛言。<a id="a-Co"></a>维卫佛泥洹后。<a id="a-Cp"></a>时有塔寺。<a id="a-Cq"></a>有五百比丘经过寺中。<a id="a-Cr"></a>寺主见大欢喜。<a id="a-Cs"></a>请留供养三月众皆受请。<a id="a-Ct"></a>寺主尽心供馔无有所遗。<a id="a-Cu"></a>后五百商人入海采宝还过塔寺。<a id="a-Cv"></a>见五百比丘精勤行道。<a id="a-Cw"></a>并各发心。<a id="a-Cx"></a>欣然共议。<a id="a-Cy"></a>福田难遇当设薄供。<a id="a-Cz"></a>便白寺主。<a id="a-D0"></a>寺主报言。<a id="a-D1"></a>我请三月更五日满。<a id="a-D2"></a>乃得广设。<a id="a-D3"></a>贾人言。<a id="a-D4"></a>吾等当去不得待竟。<a id="a-D5"></a>五百商人各舍一珠。<a id="a-D6"></a>得五百摩尼珠。<a id="a-D7"></a>以寄寺主。<a id="a-D8"></a>嘱寺主言。<a id="a-D9"></a>日足以吾等珠供于僧众。<a id="a-DA"></a>比丘言诺。<a id="a-DB"></a>即皆受之。<a id="a-DC"></a>后生不善心。<a id="a-DD"></a>图欲独取。<a id="a-DE"></a>卒不为供。<a id="a-DF"></a>众僧问言。<a id="a-DG"></a>主前贾客施珠应当设供。<a id="a-DH"></a>而发遣耶。<a id="a-DI"></a>寺主言。<a id="a-DJ"></a>是施我耳。<a id="a-DK"></a>若欲夺吾粪可施汝。<a id="a-DL"></a>若不时去。<a id="a-DM"></a>劓汝手足投于粪坑。<a id="a-DN"></a>众愍其痴默然各去(出十卷譬喻经第四卷)</p>
  <p data-pb></p>
  <h2 id="aDO">虱第八</h2>
  <p id="aDP">虱依坐禅人约饮血有时节一。</p>
  <p id="aDQ">过去久远。<a id="a-DR"></a>应现如来灭度以后。<a id="a-DS"></a>像法之中有一坐禅比丘。<a id="a-DT"></a>独在林中常患虮虱。<a id="a-DU"></a>即便共约。<a id="a-DV"></a>我若坐禅汝宜默然。<a id="a-DW"></a>身隐寂住虱甚如法。<a id="a-DX"></a>于后一时。<a id="a-DY"></a>有一土蚤来至虱边。<a id="a-DZ"></a>问言。<a id="a-Da"></a>汝今云何身体肥盛。<a id="a-Db"></a>虱言。<a id="a-Dc"></a>所依主人常修禅定。<a id="a-Dd"></a>教我饮食时节。<a id="a-De"></a>我如法行所以鲜肥。<a id="a-Df"></a>蚤言。<a id="a-Dg"></a>我亦欲修习其法。<a id="a-Dh"></a>虱言随意。<a id="a-Di"></a>蚤闻血肉香即便食啖。<a id="a-Dj"></a>比丘苦恼。<a id="a-Dk"></a>即便脱衣以火烧之。<a id="a-Dl"></a>坐禅比丘迦葉佛是。<a id="a-Dm"></a>土蚤者提婆达多是。<a id="a-Dn"></a>虱者我是(出报恩经第四卷)</p>
 </body>
</html>