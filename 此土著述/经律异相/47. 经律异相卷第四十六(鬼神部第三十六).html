<!doctype html>
<html id="z3IBWPd1IU" data-ver="1021">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第四十六(鬼神部第三十六)</h1>
  <p id="a2">阿修罗一 乾闼婆二 紧那罗三 杂鬼四</p>
  <p data-pb></p>
  <h2 id="a3">阿修罗第一</h2>
  <p id="a4">罗呵王嗔忉利诸天行其头上兴兵大战一 毗摩质多有女以妻帝释为女嫉兴兵二 往昔阿修罗与天战见帝释回车而散三 罗睺罗有女帝释强求起兵攻战四 阿修罗先身厌为水漂愿得长大形五</p>
  <p id="a5">罗呵王嗔忉利诸天行其头上兴兵大战一。</p>
  <p id="a6">大阿修罗王(长阿鋡经云阿须轮)名曰罗呵。<a id="a-7"></a>住须弥山北大海之底。<a id="a-8"></a>水悬在宫上为四风所持(楼炭经云随风所持)城郭纵广八万由旬。<a id="a-9"></a>内外七重高三千由旬金城银门园池清凉众鸟和鸣。<a id="a-A"></a>去须弥山一万由旬。<a id="a-B"></a>身长二万八千里(余须轮实形长一由旬衣长二由旬广一由旬重六铢)亦食揣食洗浴衣服为细滑食。<a id="a-C"></a>月十五日。<a id="a-D"></a>入海中央。<a id="a-E"></a>化其形体。<a id="a-F"></a>下水着脐上窥须弥指覆日月。<a id="a-G"></a>日月天子。<a id="a-H"></a>见其丑形皆大恐惧。<a id="a-I"></a>无复光明。<a id="a-J"></a>游瞩之时有自然风。<a id="a-K"></a>吹门开闭吹地令净。<a id="a-L"></a>吹华分散。<a id="a-M"></a>有五大臣。<a id="a-N"></a>一名捉持。<a id="a-O"></a>二名雄力。<a id="a-P"></a>三名武夷。<a id="a-Q"></a>四名头首。<a id="a-R"></a>五名摧伏。<a id="a-S"></a>侍卫左右。<a id="a-T"></a>忽自念言。<a id="a-U"></a>我有威德神力如是。<a id="a-V"></a>而置忉利王及日月诸天行我头上。<a id="a-W"></a>誓取日月以为耳珰。<a id="a-X"></a>渐大嗔忿加欲捶之。<a id="a-Y"></a>即念。<a id="a-Z"></a>舍摩黎毗摩质多二阿须轮王。<a id="a-a"></a>及诸大臣各办兵仗往与天战。<a id="a-b"></a>时难陀跋难陀二大龙王。<a id="a-c"></a>身绕须弥周围七匝。<a id="a-d"></a>山动云布以尾打水。<a id="a-e"></a>大海涌波上冠须弥。<a id="a-f"></a>忉利天曰。<a id="a-g"></a>须轮欲战矣。<a id="a-h"></a>海中诸龙迦楼罗鬼持华常乐。<a id="a-i"></a>二鬼神等各持兵众从次交斗。<a id="a-j"></a>若不如皆奔。<a id="a-k"></a>四天王宫严驾攻伐。<a id="a-l"></a>先白帝释。<a id="a-m"></a>帝释告上诸天。<a id="a-n"></a>时炎摩以上远至他化。<a id="a-o"></a>无数天众及诸龙鬼前后围绕。<a id="a-p"></a>帝释命曰。<a id="a-q"></a>我军若胜以五系缚。<a id="a-r"></a>缚毗摩质多。<a id="a-s"></a>将还善法堂。<a id="a-t"></a>我欲观之。<a id="a-u"></a>须轮亦曰。<a id="a-v"></a>我众若胜以五系缚。<a id="a-w"></a>缚帝释还七叶堂。<a id="a-x"></a>我欲观之。<a id="a-y"></a>一时大战兵刃交接两不相伤。<a id="a-z"></a>但触身体生于痛恼。<a id="a-10"></a>帝释现身乃有千眼。<a id="a-11"></a>执金刚杵头出烟焰。<a id="a-12"></a>须轮见之众乃退败。<a id="a-13"></a>即擒毗摩质多系缚将还。<a id="a-14"></a>遥见帝释便肆恶口。<a id="a-15"></a>帝释答曰。<a id="a-16"></a>我欲共汝讲说道义耳。<a id="a-17"></a>寿天千岁少出多减。<a id="a-18"></a>恶心好斗而不破戒。<a id="a-19"></a>大修布施故受此身(出长阿含第二十卷楼炭华严大智论略同)</p>
  <p id="a1A">毗摩质多有女以妻帝释为女嫉兴兵二。</p>
  <p id="a1B">毗摩质多者。<a id="a-1C"></a>昔在劫初。<a id="a-1D"></a>诸天入水身生触乐。<a id="a-1E"></a>精流其中自然成卵。<a id="a-1F"></a>卵生一女其形青黑。<a id="a-1G"></a>入大海中拍水自乐。<a id="a-1H"></a>水精入体即觉有身。<a id="a-1I"></a>乃生一男。<a id="a-1J"></a>九头头有千眼口中出火。<a id="a-1K"></a>有九百九十九手八脚。<a id="a-1L"></a>踞于海中食啖淤蓝及藕根。<a id="a-1M"></a>取香山乾闼婆神女为妻。<a id="a-1N"></a>容姿美妙色踰白玉。<a id="a-1O"></a>后生一女。<a id="a-1P"></a>端正挺特天地无比。<a id="a-1Q"></a>憍尸迦遣使求索。<a id="a-1R"></a>阿修罗言。<a id="a-1S"></a>若能使我乘七宝宫当以相与。<a id="a-1T"></a>帝释即脱宝冠拟十善报。<a id="a-1U"></a>使阿修罗得坐胜殿。<a id="a-1V"></a>乘六种宝台而往迎之。<a id="a-1W"></a>置于善法堂上。<a id="a-1X"></a>更为立名曰悦意。<a id="a-1Y"></a>诸天辅臣莫不欢喜。<a id="a-1Z"></a>后帝释游欢喜园。<a id="a-1a"></a>共诸婇女入池游戏。<a id="a-1b"></a>悦意嫉妒。<a id="a-1c"></a>遣五夜叉还启其父。<a id="a-1d"></a>父即大嗔。<a id="a-1e"></a>兴四种兵往攻帝释。<a id="a-1f"></a>立大海中踞须弥顶。<a id="a-1g"></a>九百九十九手同时俱作。<a id="a-1h"></a>[打-丁+慼]喜见城摇动须弥。<a id="a-1i"></a>四大海水一时波浪。<a id="a-1j"></a>释提桓因惊怖惶恐靡知所趣。<a id="a-1k"></a>时宫有神。<a id="a-1l"></a>白天王言。<a id="a-1m"></a>过去佛说。<a id="a-1n"></a>般若波罗蜜咒王当诵持。<a id="a-1o"></a>鬼兵自碎。<a id="a-1p"></a>时天帝释于善法殿集众烧名香发大誓愿。<a id="a-1q"></a>般若波罗蜜是大明咒是无上咒是无等等咒审实不虚。<a id="a-1r"></a>我持此法当成佛道。<a id="a-1s"></a>令阿修罗自然退散。<a id="a-1t"></a>作是语时。<a id="a-1u"></a>虚空中有四大刀轮。<a id="a-1v"></a>自然而下当阿修罗。<a id="a-1w"></a>耳鼻手足一时堕落。<a id="a-1x"></a>令大海水赤如绛珠。<a id="a-1y"></a>时阿修罗即大惊怖。<a id="a-1z"></a>遁走无处入藕孔中(出观佛三昧经第一卷)</p>
  <p id="a20">往昔阿修罗与天战见帝释回车而散三。</p>
  <p id="a21">昔者阿修罗。<a id="a-22"></a>兴兵与天帝共战。<a id="a-23"></a>释提桓因不如。<a id="a-24"></a>乘千辐宝车怖惧而退。<a id="a-25"></a>中路见腅娑罗树。<a id="a-26"></a>鸟巢有两子。<a id="a-27"></a>即敕御者。<a id="a-28"></a>此树有二鸟。<a id="a-29"></a>汝可回车避之。<a id="a-2A"></a>宁使来害我。<a id="a-2B"></a>勿伤此也。<a id="a-2C"></a>即便回车。<a id="a-2D"></a>须轮遥见即相谓言。<a id="a-2E"></a>帝释回车必欲还战。<a id="a-2F"></a>不可当也。<a id="a-2G"></a>即便退散天乃得胜(杂阿含经云丛林有金翅鸟巢谓是来战大怖而走)须轮三事过阎浮提。<a id="a-2H"></a>一者宫殿高广。<a id="a-2I"></a>二者宫殿庄严。<a id="a-2J"></a>三者宫殿清净(出长阿含经第二十一卷)</p>
  <p id="a2K">罗睺罗有女帝释强求起兵攻战四。</p>
  <p id="a2L">过去世时。<a id="a-2M"></a>有阿修罗王。<a id="a-2N"></a>名罗睺罗。<a id="a-2O"></a>生于一女。<a id="a-2P"></a>殊特端正。<a id="a-2Q"></a>女德六十四种。<a id="a-2R"></a>无不具足。<a id="a-2S"></a>口吐言气如优钵罗华。<a id="a-2T"></a>身出牛头旃檀之香。<a id="a-2U"></a>面色红白见者爱乐。<a id="a-2V"></a>时释提桓因作是念言。<a id="a-2W"></a>此宫诸女多有端正。<a id="a-2X"></a>比须轮女而皆不及。<a id="a-2Y"></a>今我集兵往伐取之给我驱使。<a id="a-2Z"></a>即召诸天具言此事。<a id="a-2a"></a>诸天启曰。<a id="a-2b"></a>行可遣执乐神等。<a id="a-2c"></a>手执九十一弦琉璃之琴(胎经云九十九弦)歌我天人受福快乐。<a id="a-2d"></a>即敕执乐天子般遮翼等。<a id="a-2e"></a>严驾乐器到婆私呵前弹琴。<a id="a-2f"></a>现意言曰。<a id="a-2g"></a>欲得婆私呵与我给使。<a id="a-2h"></a>若不与者当以兵取。<a id="a-2i"></a>须轮大嗔。<a id="a-2j"></a>我亦有力足相拟逆。<a id="a-2k"></a>般遮翼等即报帝释。<a id="a-2l"></a>时须轮集兵到须弥山侧。<a id="a-2m"></a>坏曲脚天宫。<a id="a-2n"></a>次坏风天宫马宫庄严等诸天宫。<a id="a-2o"></a>乃至四门。<a id="a-2p"></a>帝释忆本所诵而咒之。<a id="a-2q"></a>须轮兵众渐渐却退。<a id="a-2r"></a>引四种军入拘郗罗池藕茎孔中。<a id="a-2s"></a>有一士夫见之。<a id="a-2t"></a>自念。<a id="a-2u"></a>我狂失性谬睹异事。<a id="a-2v"></a>佛告比丘。<a id="a-2w"></a>此真实也。<a id="a-2x"></a>时释提桓因集诸天众从四门出。<a id="a-2y"></a>但见刀铠弓箭在地。<a id="a-2z"></a>不见须轮众。<a id="a-30"></a>转前进直入阿须轮宫殿。<a id="a-31"></a>见婆私呵女数千万众。<a id="a-32"></a>不见阿须轮。<a id="a-33"></a>将诸女众归诣忉利宫。<a id="a-34"></a>时诸阿须轮等求哀归命。<a id="a-35"></a>向释提桓因言。<a id="a-36"></a>我等愚惑不识佛弟子神力巍巍。<a id="a-37"></a>我等先祖信奉如来。<a id="a-38"></a>闻佛有戒不取他物。<a id="a-39"></a>今天王释将我眷属尽填天宫。<a id="a-3A"></a>非佛弟子之所应行。<a id="a-3B"></a>帝释闻之怅然不乐。<a id="a-3C"></a>我宁当奉禁不犯偷盗。<a id="a-3D"></a>即还诸女。<a id="a-3E"></a>时阿须轮王以最可爱女奉上帝释。<a id="a-3F"></a>帝释即以甘露为报。<a id="a-3G"></a>须轮与天和好。<a id="a-3H"></a>共持如来三归八戒(出胎经及出譬喻经下卷)</p>
  <p id="a3I">阿修罗先身厌为水漂愿得长大形五。</p>
  <p id="a3J">阿修罗前世时。<a id="a-3K"></a>曾为贫人。<a id="a-3L"></a>居近河边常渡河担薪。<a id="a-3M"></a>时河水深流复驶疾。<a id="a-3N"></a>此人数为水所漂。<a id="a-3O"></a>既亡所持。<a id="a-3P"></a>身又没溺。<a id="a-3Q"></a>随流殆死得出。<a id="a-3R"></a>时有辟支佛。<a id="a-3S"></a>作沙门形诣舍乞食。<a id="a-3T"></a>贫人欢喜即施饭食。<a id="a-3U"></a>食讫掷钵空中飞轩而去。<a id="a-3V"></a>贫人见之因以发愿。<a id="a-3W"></a>愿我后生身形长大。<a id="a-3X"></a>一切深水无过膝者。<a id="a-3Y"></a>以是因缘得极大身。<a id="a-3Z"></a>四大海水不能过膝。<a id="a-3a"></a>立大海中身过须弥。<a id="a-3b"></a>手据山顶下观忉利天(出杂譬喻经第四卷)</p>
  <p data-pb></p>
  <h2 id="a3c">乾闼婆第二</h2>
  <p id="a3d">闼婆王。<a id="a-3e"></a>住雪山右城。<a id="a-3f"></a>名毗舍离。<a id="a-3g"></a>世界初成有风轮起。<a id="a-3h"></a>名曰庄严。<a id="a-3i"></a>造此宫城。<a id="a-3j"></a>城北有七黑山。<a id="a-3k"></a>山北复有香山。<a id="a-3l"></a>在十宝山间。<a id="a-3m"></a>常有伎乐之声(大智论云是天乐神)山有二窟。<a id="a-3n"></a>一名昼。<a id="a-3o"></a>二名善昼。<a id="a-3p"></a>七宝所成柔软香洁。<a id="a-3q"></a>犹如天衣。<a id="a-3r"></a>乾闼婆王。<a id="a-3s"></a>从五百乾闼婆止住其中。<a id="a-3t"></a>佛在毗陀山(出在摩竭国北)。<a id="a-3u"></a>释提桓因告执乐神。<a id="a-3v"></a>般遮翼持琉璃琴于佛前歌。<a id="a-3w"></a>佛曰。<a id="a-3x"></a>汝能以琴歌称赞如来。<a id="a-3y"></a>悲和哀婉感动人心。<a id="a-3z"></a>于此声中云。<a id="a-40"></a>欲缚净行沙门涅槃众义备有。<a id="a-41"></a>帝释顾语之曰。<a id="a-42"></a>当以汝补汝父位。<a id="a-43"></a>于其类中为最上。<a id="a-44"></a>以女妻之(出长阿含经大智论)</p>
  <p data-pb></p>
  <h2 id="a45">紧那罗三</h2>
  <p id="a46">紧那罗(亦云甄那罗也)住须弥山北。<a id="a-47"></a>过小铁围有大黑山。<a id="a-48"></a>亦在十宝山间。<a id="a-49"></a>无有佛法日月星辰。<a id="a-4A"></a>由昔布施之力。<a id="a-4B"></a>今居七宝宫殿。<a id="a-4C"></a>寿命甚长。<a id="a-4D"></a>此王本在人中。<a id="a-4E"></a>有大长者兴造佛塔。<a id="a-4F"></a>此紧那罗施一刹柱成办寺庙。<a id="a-4G"></a>复以净食施于工匠。<a id="a-4H"></a>寿尽作胸臆神。<a id="a-4I"></a>在两山间。<a id="a-4J"></a>先在人中为大长者居财无量。<a id="a-4K"></a>有一沙门乞食。<a id="a-4L"></a>妇擎饭施之。<a id="a-4M"></a>乃大嗔怒云。<a id="a-4N"></a>此何乞人瞻视我妇。<a id="a-4O"></a>当令此人手脚断坏。<a id="a-4P"></a>寿终以后受此丑形。<a id="a-4Q"></a>八十四劫常无手足。<a id="a-4R"></a>诸天宴会皆悉与乾闼婆分番上下。<a id="a-4S"></a>天欲奏乐。<a id="a-4T"></a>而其腋下污流。<a id="a-4U"></a>便自上天也。<a id="a-4V"></a>有一紧那罗。<a id="a-4W"></a>名头娄磨琴。<a id="a-4X"></a>歌诸法实相以赞世尊。<a id="a-4Y"></a>时须弥山及诸林树皆悉振动。<a id="a-4Z"></a>迦葉在座不能自安。<a id="a-4a"></a>五百仙人心生狂醉。<a id="a-4b"></a>失其神足一时堕地(出菩萨胎经及大智论)</p>
  <h2 id="a4c">杂鬼神四</h2>
  <p id="a4d">鬼神皆依所止为名一 饿鬼果报二 鬼沽酒语主人令湖中取死人金银三 金床女裸形着衣火然四 二鬼负尸拔出手足头胁从人易之形改心存遇佛得道五 金色神指流为甘露并资生物以给行人六 毗沙恶鬼食啖人民遇佛悟解七 鬼子母先食人民佛藏其子然后受化八 屈摩夜叉请佛设房及灯明九 魔王娆目连为说先身为魔事十 鬼得他心害怨女人十一 波旬娆固文殊十二 饿鬼请问目连所因得苦十三 恶鬼见帝释形稍丑减十四 鬼还鞭其故尸十五。</p>
  <p id="a4e">鬼神皆依所止为名一。</p>
  <p id="a4f">有四大天神一者地。<a id="a-4g"></a>二者水。<a id="a-4h"></a>三者风。<a id="a-4i"></a>四者火。<a id="a-4j"></a>地神自念云。<a id="a-4k"></a>地无水火风。<a id="a-4l"></a>佛曰。<a id="a-4m"></a>地中有水火风。<a id="a-4n"></a>但地大多故得名耳。<a id="a-4o"></a>水火风神皆各同然。<a id="a-4p"></a>佛为说法。<a id="a-4q"></a>皆受五戒为优婆夷。<a id="a-4r"></a>一切人民所居舍宅。<a id="a-4s"></a>皆有鬼神无有空者。<a id="a-4t"></a>街巷道陌屠会市肆及诸山冢。<a id="a-4u"></a>皆有鬼神无有空处。<a id="a-4v"></a>凡诸鬼神皆随所依即以为名(楼炭经云树高七尺围一尺有鬼神)若人初生皆有鬼神随逐拥护。<a id="a-4w"></a>若人欲死鬼收精气。<a id="a-4x"></a>行十恶人若百若千共一神护。<a id="a-4y"></a>犹如国王以百千人侍卫一臣(出长阿合经第二十卷)</p>
  <p id="a4z">饿鬼果报二。</p>
  <p id="a50">若有众生生饿鬼中。<a id="a-51"></a>常饥渴故目陷发长。<a id="a-52"></a>东西乱走或食呕吐脂肉脓血屎尿涕唾荡涤余汁。<a id="a-53"></a>寿命无量百千万岁。<a id="a-54"></a>初不曾闻酱水之名。<a id="a-55"></a>设复眼见急往趣之。<a id="a-56"></a>变成猛火脓血。<a id="a-57"></a>或时不变多人执仗不令得前。<a id="a-58"></a>或夏降雨至身成火名恶果报。<a id="a-59"></a>恒河水边有诸饿鬼。<a id="a-5A"></a>其数五百。<a id="a-5B"></a>于无量岁初不见水。<a id="a-5C"></a>虽至河边纯见流火。<a id="a-5D"></a>饥渴所逼发声号哭。<a id="a-5E"></a>饿鬼白佛。<a id="a-5F"></a>我等饥渴命将不久。<a id="a-5G"></a>佛言。<a id="a-5H"></a>恒河流水。<a id="a-5I"></a>鬼言。<a id="a-5J"></a>如来见水我常见火。<a id="a-5K"></a>佛言。<a id="a-5L"></a>除汝颠倒令得见水。<a id="a-5M"></a>广说悭贪过。<a id="a-5N"></a>鬼言。<a id="a-5O"></a>我今渴久虽闻法言都不入心。<a id="a-5P"></a>先可入河恣意饮之。<a id="a-5Q"></a>以佛力故即得饮水。<a id="a-5R"></a>佛为说法悉发菩提心。<a id="a-5S"></a>舍诸鬼形。<a id="a-5T"></a>或有饿鬼常被火烧。<a id="a-5U"></a>如劫尽时诸山出火。<a id="a-5V"></a>或有羸瘦狂走毛发蓬乱以覆其身。<a id="a-5W"></a>或立厕溷边伺求不净。<a id="a-5X"></a>或有常求产妇余血饮之。<a id="a-5Y"></a>形如烧树咽孔如针。<a id="a-5Z"></a>若与水饮千岁不饱。<a id="a-5a"></a>或有自破其头取脑而舐。<a id="a-5b"></a>或有形如黑山铁锁锁颈。<a id="a-5c"></a>叩头求哀归命狱卒。<a id="a-5d"></a>或有先世恶口好以粗言加他众人憎恶见之如仇。<a id="a-5e"></a>以此罪故堕饿鬼中。<a id="a-5f"></a>如是罪报受苦无量(出涅槃大智论)</p>
  <p id="a5g">鬼沽酒语主人令湖中取死人金银三。</p>
  <p id="a5h">有人以沽酒为业。<a id="a-5i"></a>鬼现来饮酒未雇钱。<a id="a-5j"></a>而告主人言。<a id="a-5k"></a>明日当有一人持花上下白衣带青縢。<a id="a-5l"></a>縢中有金银千斤。<a id="a-5m"></a>当于湖中浴卒死不出。<a id="a-5n"></a>汝往取金银保后无忧。<a id="a-5o"></a>明日主人伺候。<a id="a-5p"></a>见人来入水洗浴上岸着衣洗足却躄地而死。<a id="a-5q"></a>酒师往取得金银如数。<a id="a-5r"></a>后日鬼来。<a id="a-5s"></a>主人作食出酒白神言。<a id="a-5t"></a>我见人着衣欲去乃死。<a id="a-5u"></a>何不于水中杀之使得上岸乎。<a id="a-5v"></a>鬼言。<a id="a-5w"></a>我不能杀人病人。<a id="a-5x"></a>我知人寿命衰耗时耳。<a id="a-5y"></a>师曰。<a id="a-5z"></a>天上天下鬼神。<a id="a-60"></a>知人寿命罪福当至未至。<a id="a-61"></a>不能活人不能杀人。<a id="a-62"></a>不能使人富贵贫贱。<a id="a-63"></a>但欲使人作恶犯杀。<a id="a-64"></a>因人衰耗而往乱之。<a id="a-65"></a>语其祸福令人向之设祠祀耳(出十卷譬喻经第六卷)</p>
  <p id="a66">金床女裸形着衣火然四。</p>
  <p id="a67">迦夷国王名梵摩达。<a id="a-68"></a>时出游猎于旷野。<a id="a-69"></a>见有一屋(福报经云山边树下)即往趣之。<a id="a-6A"></a>中有一女。<a id="a-6B"></a>从求饮食无索不得。<a id="a-6C"></a>王请相见。<a id="a-6D"></a>女都裸形。<a id="a-6E"></a>王解衣与之着体便然。<a id="a-6F"></a>如是至三。<a id="a-6G"></a>王以问女。<a id="a-6H"></a>女答。<a id="a-6I"></a>昔为王妻。<a id="a-6J"></a>王饭沙门又施衣。<a id="a-6K"></a>时谏。<a id="a-6L"></a>但施饭足不复须衣(福报经云割施沙门)故受此罪。<a id="a-6M"></a>王欲令我得着衣者。<a id="a-6N"></a>为我作衣先施沙门及明经者。<a id="a-6O"></a>王求沙门又不能得。<a id="a-6P"></a>可施五戒贤者。<a id="a-6Q"></a>贤者咒愿云。<a id="a-6R"></a>愿令金床女得福无量得着王衣。<a id="a-6S"></a>王问女言。<a id="a-6T"></a>女是何神。<a id="a-6U"></a>答曰。<a id="a-6V"></a>我胜于人。<a id="a-6W"></a>小不及天。<a id="a-6X"></a>故在鬼神道中。<a id="a-6Y"></a>舍此命后当生第一天上(出譬喻经出福报经)</p>
  <p id="a6Z">二鬼负尸拔出手足头胁从人易之形改心存遇佛得道五。</p>
  <p id="a6a">昔人远行独宿空舍。<a id="a-6b"></a>夜中有鬼担一死人来着其前。<a id="a-6c"></a>复有一鬼逐来嗔骂。<a id="a-6d"></a>死人我物汝忽担来。<a id="a-6e"></a>先鬼言。<a id="a-6f"></a>是我物我自持来后鬼言。<a id="a-6g"></a>是死人实我担来。<a id="a-6h"></a>二鬼各捉一足一手争之。<a id="a-6i"></a>前鬼言。<a id="a-6j"></a>此有人可问。<a id="a-6k"></a>后鬼即问。<a id="a-6l"></a>是死人谁担来。<a id="a-6m"></a>是人思惟。<a id="a-6n"></a>此二鬼力大。<a id="a-6o"></a>若实若妄俱不免死。<a id="a-6p"></a>语言。<a id="a-6q"></a>前鬼担来。<a id="a-6r"></a>后鬼大嗔。<a id="a-6s"></a>捉其人手拔出着地。<a id="a-6t"></a>前鬼取死人一臂柎之。<a id="a-6u"></a>即着如是。<a id="a-6v"></a>两臂两脚头胁举身皆易。<a id="a-6w"></a>于是二鬼共食所易人身。<a id="a-6x"></a>拭口而去。<a id="a-6y"></a>其人思惟。<a id="a-6z"></a>我父母生身。<a id="a-70"></a>眼见二鬼食尽。<a id="a-71"></a>今我此身悉是他肉。<a id="a-72"></a>我今定有身耶为无身耶。<a id="a-73"></a>行到佛塔问诸比丘。<a id="a-74"></a>广说上事。<a id="a-75"></a>诸比丘言。<a id="a-76"></a>从本已来恒自无我。<a id="a-77"></a>但以四大和合故计为我身。<a id="a-78"></a>如汝本身与今。<a id="a-79"></a>无异。<a id="a-7A"></a>诸比丘度之为道。<a id="a-7B"></a>得阿罗汉(出大智论第十二卷)</p>
  <p id="a7C">金色神指流为甘露并资生物以给行人六。</p>
  <p id="a7D">有一鬼神。<a id="a-7E"></a>身体极大有金色手。<a id="a-7F"></a>五指常流甘露。<a id="a-7G"></a>若有行人所须。<a id="a-7H"></a>饮食资生之具。<a id="a-7I"></a>尽从指出恣而与之。<a id="a-7J"></a>目连问言。<a id="a-7K"></a>汝是何天。<a id="a-7L"></a>福报功德奇特乃尔。<a id="a-7M"></a>我非天王梵天王。<a id="a-7N"></a>我是鬼神。<a id="a-7O"></a>乃依某国大城住。<a id="a-7P"></a>为游行观看故来至此。<a id="a-7Q"></a>目连问言。<a id="a-7R"></a>汝作何善得如此报。<a id="a-7S"></a>答言。<a id="a-7T"></a>彼国大城名曰罗楼。<a id="a-7U"></a>我昔在中作贫女人。<a id="a-7V"></a>又织毛缕囊卖以自活。<a id="a-7W"></a>居计转贫屋舍坏尽。<a id="a-7X"></a>遂至陌头。<a id="a-7Y"></a>近一大富好施长者家织缕自活。<a id="a-7Z"></a>日欲中时。<a id="a-7a"></a>若有沙门婆罗门。<a id="a-7b"></a>持钵乞食。<a id="a-7c"></a>问我言。<a id="a-7d"></a>某长者家为在何处。<a id="a-7e"></a>我心真实无有虚妄。<a id="a-7f"></a>欢喜举手指示其家言。<a id="a-7g"></a>往彼处去。<a id="a-7h"></a>日时欲过勿复余求(出杂藏经)</p>
  <p id="a7i">毗沙恶鬼食啖人民遇佛悟解七。</p>
  <p id="a7j">跋只国界有鬼。<a id="a-7k"></a>名为毗沙(承事胜已经云阿罗婆)极为凶暴。<a id="a-7l"></a>杀民无量。<a id="a-7m"></a>日恒数十人。<a id="a-7n"></a>皆共集而作是说。<a id="a-7o"></a>可避此国远至他界。<a id="a-7p"></a>鬼知人心便语彼人曰。<a id="a-7q"></a>汝等莫离此处至他邦土。<a id="a-7r"></a>终不免吾手。<a id="a-7s"></a>卿日日持一人祠吾便不扰汝。<a id="a-7t"></a>时跋只人日取一人祠。<a id="a-7u"></a>彼恶鬼。<a id="a-7v"></a>是鬼啖人骨满溪谷。<a id="a-7w"></a>时有长者子名曰善觉。<a id="a-7x"></a>在彼住止饶财多宝。<a id="a-7y"></a>儿名那优罗。<a id="a-7z"></a>唯有一子。<a id="a-80"></a>有此限制。<a id="a-81"></a>儿那优罗应祠是鬼。<a id="a-82"></a>父母沐浴此小儿竟。<a id="a-83"></a>与着好衣至彼鬼所。<a id="a-84"></a>啼哭唤呼不可称计。<a id="a-85"></a>并作是说。<a id="a-86"></a>诸鬼地神皆共证明。<a id="a-87"></a>我此一子愿拥此儿使得免济。<a id="a-88"></a>释提桓因及梵天王。<a id="a-89"></a>诸如来弟子漏尽阿罗汉及辟支佛。<a id="a-8A"></a>乃至如来最尊最上良祐福田。<a id="a-8B"></a>无有出如来上者。<a id="a-8C"></a>当鉴察之。<a id="a-8D"></a>愿如来当照此至心。<a id="a-8E"></a>以儿付鬼便退而去。<a id="a-8F"></a>尔时世尊以天眼耳彻听闻见。<a id="a-8G"></a>以神足力至雪山北。<a id="a-8H"></a>入鬼住处结跏趺坐。<a id="a-8I"></a>是时小儿至鬼住处。<a id="a-8J"></a>遥见如来光色炳然。<a id="a-8K"></a>三十二相八十种好庄严其身。<a id="a-8L"></a>发欢喜心向于如来。<a id="a-8M"></a>谓是恶鬼随意食之。<a id="a-8N"></a>是时世尊告曰。<a id="a-8O"></a>那优罗如汝所言。<a id="a-8P"></a>我今是如来至真等正觉。<a id="a-8Q"></a>故来救汝及降此鬼。<a id="a-8R"></a>那优罗欢喜头面礼足。<a id="a-8S"></a>时世尊与说妙义。<a id="a-8T"></a>即于座上诸尘垢尽得法眼净。<a id="a-8U"></a>彼已见法归佛法圣众而受五戒。<a id="a-8V"></a>恶鬼还本处遥见世尊端坐不动。<a id="a-8W"></a>便兴恚怒。<a id="a-8X"></a>雨雷电霹雳或雨刀剑。<a id="a-8Y"></a>未堕地顷。<a id="a-8Z"></a>如来化作优钵莲华。<a id="a-8a"></a>复雨种种神力如来随而降之。<a id="a-8b"></a>沙门衣毛不动我今当往问其深义。<a id="a-8c"></a>设不能报我者当持汝两脚掷着海南。<a id="a-8d"></a>佛言。<a id="a-8e"></a>若人非人无能持我两脚掷海南者。<a id="a-8f"></a>欲问便问。<a id="a-8g"></a>时鬼问曰。<a id="a-8h"></a>何等是故行新行及行灭。<a id="a-8i"></a>世尊告曰。<a id="a-8j"></a>当知眼是故行。<a id="a-8k"></a>曩时所造缘病成行。<a id="a-8l"></a>耳鼻口身意此是故行。<a id="a-8m"></a>今身所造身三口四意三此是新行当知故行灭尽。<a id="a-8n"></a>更不兴起复不造行。<a id="a-8o"></a>能取此行永已不生永尽无余。<a id="a-8p"></a>是谓行灭。<a id="a-8q"></a>鬼白佛言。<a id="a-8r"></a>我今极饥归我小儿。<a id="a-8s"></a>世尊告曰。<a id="a-8t"></a>昔我为菩萨时。<a id="a-8u"></a>有鸽投我我尚不惜身命救彼鸽厄。<a id="a-8v"></a>况今已成如来。<a id="a-8w"></a>能舍此儿令汝食啖。<a id="a-8x"></a>汝迦葉佛时曾作沙门。<a id="a-8y"></a>修持梵行后复犯戒。<a id="a-8z"></a>生此恶鬼。<a id="a-90"></a>尔时恶鬼承佛威神。<a id="a-91"></a>便忆曩昔所造诸行。<a id="a-92"></a>即至世尊所。<a id="a-93"></a>头面礼足。<a id="a-94"></a>我今愚惑不别真伪。<a id="a-95"></a>乃生此心向于如来。<a id="a-96"></a>唯愿世尊受我忏悔。<a id="a-97"></a>如是三四。<a id="a-98"></a>世尊告曰。<a id="a-99"></a>听汝悔过。<a id="a-9A"></a>为说妙法。<a id="a-9B"></a>时彼恶鬼手擎数千两金奉上世尊。<a id="a-9C"></a>我今以此山谷。<a id="a-9D"></a>施招提僧。<a id="a-9E"></a>唯愿世尊与我受之。<a id="a-9F"></a>世尊即受。<a id="a-9G"></a>便说此偈。</p>
  <p id="a9H">园果施清净　　及作木桥梁</p>
  <p id="a9I">设能造大船　　及诸养生具</p>
  <p id="a9J">昼夜无懈怠　　获福不可量</p>
  <p id="a9K">法义戒成就　　终后生天上</p>
  <p id="a9L">鬼曰更有何教。<a id="a-9M"></a>世尊告曰。<a id="a-9N"></a>舍汝本形着三法衣而作沙门。<a id="a-9O"></a>入跋只城处处教令。<a id="a-9P"></a>如来出世不度者度。<a id="a-9Q"></a>令得解脱。<a id="a-9R"></a>最尊最上良祐福田。<a id="a-9S"></a>今度那优罗小儿。<a id="a-9T"></a>及降毗沙恶鬼。<a id="a-9U"></a>汝等可往至彼受化。<a id="a-9V"></a>时毗沙鬼于跋只国。<a id="a-9W"></a>唱如是言。<a id="a-9X"></a>是时长者善觉。<a id="a-9Y"></a>闻此语已喜跃不胜。<a id="a-9Z"></a>将八万四千人民之众。<a id="a-9a"></a>至世尊所(出增一阿含第八卷)</p>
  <p id="a9b">鬼子母先食人民佛藏其子然后受化八。</p>
  <p id="a9c">昔有一母人。<a id="a-9d"></a>甚多子息。<a id="a-9e"></a>性恶无慈。<a id="a-9f"></a>喜盗人子杀而啖之。<a id="a-9g"></a>亡子家不知谁取。<a id="a-9h"></a>行巷涕哭如是非一。<a id="a-9i"></a>阿难出行辄见涕哭。<a id="a-9j"></a>还已共议。<a id="a-9k"></a>伤亡子家。<a id="a-9l"></a>佛知故问。<a id="a-9m"></a>众何等议。<a id="a-9n"></a>阿难白佛言。<a id="a-9o"></a>向行分卫见人涕哭。<a id="a-9p"></a>问之皆云。<a id="a-9q"></a>生亡我子不知尸处。<a id="a-9r"></a>佛便为阿难说。<a id="a-9s"></a>是国中盗人子者非凡人。<a id="a-9t"></a>是鬼子母。<a id="a-9u"></a>今生作人喜盗人子。<a id="a-9v"></a>是母有千子。<a id="a-9w"></a>五百子在天上。<a id="a-9x"></a>五百子在人间。<a id="a-9y"></a>千子皆为鬼王。<a id="a-9z"></a>一王者从数万鬼。<a id="a-A0"></a>如是五百鬼王在天上娆诸天。<a id="a-A1"></a>五百鬼王在世间娆帝王人民。<a id="a-A2"></a>如是五百鬼王天亦无奈何。<a id="a-A3"></a>阿难言。<a id="a-A4"></a>鬼子母在是国中。<a id="a-A5"></a>宁可敕令不盗人子耶。<a id="a-A6"></a>佛言大善。<a id="a-A7"></a>阿难言。<a id="a-A8"></a>用何方便。<a id="a-A9"></a>佛语阿难。<a id="a-AA"></a>到是母所伺其出已。<a id="a-AB"></a>敛取其子着精舍中。<a id="a-AC"></a>即往伺敛得十数子逃精舍中。<a id="a-AD"></a>母来不见便舍他子不敢复杀。<a id="a-AE"></a>行索其子遍不知处。<a id="a-AF"></a>行道啼哭如是十日。<a id="a-AG"></a>母便自擗自扑仰天大呼不复饮食。<a id="a-AH"></a>佛遣沙门往问。<a id="a-AI"></a>即报沙门言。<a id="a-AJ"></a>亡多子故哭耳。<a id="a-AK"></a>沙门又言。<a id="a-AL"></a>汝欲得子不。<a id="a-AM"></a>报言欲得。<a id="a-AN"></a>沙门言。<a id="a-AO"></a>汝审欲得者可往问佛可得汝子。<a id="a-AP"></a>母闻是语。<a id="a-AQ"></a>欢喜意解便到佛所。<a id="a-AR"></a>为佛作礼。<a id="a-AS"></a>佛即问母。<a id="a-AT"></a>何为啼哭。<a id="a-AU"></a>母报言。<a id="a-AV"></a>亡我子故。<a id="a-AW"></a>佛问。<a id="a-AX"></a>汝舍汝子。<a id="a-AY"></a>至何所而亡汝子。<a id="a-AZ"></a>母即默然。<a id="a-Aa"></a>如是至三。<a id="a-Ab"></a>母知盗人子为恶。<a id="a-Ac"></a>即起作礼。<a id="a-Ad"></a>我愚痴故。<a id="a-Ae"></a>佛复问言。<a id="a-Af"></a>汝有子爱之不母言。<a id="a-Ag"></a>我有子坐起常欲着我傍。<a id="a-Ah"></a>佛复问曰。<a id="a-Ai"></a>汝有子知爱之。<a id="a-Aj"></a>何以日行盗他人子。<a id="a-Ak"></a>他人有子亦如汝爱之。<a id="a-Al"></a>亡子之家亦行道啼哭如汝。<a id="a-Am"></a>汝反盗人子杀啖之。<a id="a-An"></a>死后当入太山地狱。<a id="a-Ao"></a>汝宁欲得汝子不。<a id="a-Ap"></a>母即头面着地。<a id="a-Aq"></a>愿佛哀我。<a id="a-Ar"></a>佛言。<a id="a-As"></a>汝子若在汝宁能自悔不。<a id="a-At"></a>若能自悔当还汝子。<a id="a-Au"></a>母言。<a id="a-Av"></a>我能自悔。<a id="a-Aw"></a>佛言。<a id="a-Ax"></a>汝能自悔当作何等自悔。<a id="a-Ay"></a>母言。<a id="a-Az"></a>听佛教戒当随佛语。<a id="a-B0"></a>佛还我子佛言。<a id="a-B1"></a>审如汝语。<a id="a-B2"></a>授以五戒。<a id="a-B3"></a>汝有千子皆为说名。<a id="a-B4"></a>五百子在天上。<a id="a-B5"></a>五百子在世间。<a id="a-B6"></a>娆诸天人。<a id="a-B7"></a>汝子作鬼王将数万鬼。<a id="a-B8"></a>如是不可胜数。<a id="a-B9"></a>或称树木神地神水神及船车。<a id="a-BA"></a>舍宅闇冥梦寤恐怖怪异种种之神。<a id="a-BB"></a>如是矫称令人祠祀。<a id="a-BC"></a>烹杀饮食不能护活人命。<a id="a-BD"></a>但增益罪。<a id="a-BE"></a>是愚痴人不知坐思贫穷。<a id="a-BF"></a>鬼子母闻佛说。<a id="a-BG"></a>一心自悔。<a id="a-BH"></a>即得须陀洹道。<a id="a-BI"></a>长跪白佛言。<a id="a-BJ"></a>愿佛哀我。<a id="a-BK"></a>欲止佛精舍傍。<a id="a-BL"></a>我欲呼千子。<a id="a-BM"></a>我欲使与佛结要。<a id="a-BN"></a>我欲报彼天上天下人恩。<a id="a-BO"></a>佛言善哉。<a id="a-BP"></a>如汝有是意大善。<a id="a-BQ"></a>佛言。<a id="a-BR"></a>便止佛精舍边。<a id="a-BS"></a>其国中人民无子者。<a id="a-BT"></a>来求子当与之子自在所愿。<a id="a-BU"></a>我当敕子往使随护人。<a id="a-BV"></a>不得复妄娆之。<a id="a-BW"></a>欲从鬼子母求愿者。<a id="a-BX"></a>名浮陀摩尼钵。<a id="a-BY"></a>姊名炙匿。<a id="a-BZ"></a>天上天下鬼属是摩尼钵主。<a id="a-Ba"></a>四海内船车治生有财产皆属摩尼钵。<a id="a-Bb"></a>摩尼钵与佛结要受戒。<a id="a-Bc"></a>主护人财物。<a id="a-Bd"></a>炙匿主人若有产生当往救之(出鬼子母经)</p>
  <p id="aBe">屈摩夜叉请佛设房及灯明九。</p>
  <p id="aBf">时屈摩夜叉鬼。<a id="a-Bg"></a>来诣佛所稽首佛足退住一面。<a id="a-Bh"></a>时屈摩鬼白佛言。<a id="a-Bi"></a>世尊。<a id="a-Bj"></a>今请世尊与诸大众。<a id="a-Bk"></a>于此夜宿。<a id="a-Bl"></a>世尊默然。<a id="a-Bm"></a>是时屈摩化作五百重合房舍卧具坐床踞床。<a id="a-Bn"></a>俱执褥枕各五百具。<a id="a-Bo"></a>又化作五百灯明。<a id="a-Bp"></a>无诸烟焰(出杂阿含第四十九卷)</p>
  <p id="aBq">魔王娆目连为说先身为魔事十。</p>
  <p id="aBr">尔时目连夜冥经行。<a id="a-Bs"></a>弊魔自化彻影入目连腹。<a id="a-Bt"></a>目连入三昧观察其原。<a id="a-Bu"></a>即语弊魔。<a id="a-Bv"></a>且出且出。<a id="a-Bw"></a>莫娆佛弟子。<a id="a-Bx"></a>长夜获苦。<a id="a-By"></a>魔心念言。<a id="a-Bz"></a>今此沙门未会见我。<a id="a-C0"></a>横造妄语。<a id="a-C1"></a>正使其师尚不知吾。<a id="a-C2"></a>况其弟子。<a id="a-C3"></a>目连报曰。<a id="a-C4"></a>吾复知卿即心所念。<a id="a-C5"></a>魔即恐惧已觉我矣。<a id="a-C6"></a>即化彻身出住其前。<a id="a-C7"></a>目连告魔。<a id="a-C8"></a>过去之世拘楼秦佛时。<a id="a-C9"></a>我曾为魔。<a id="a-CA"></a>号曰瞑恨。<a id="a-CB"></a>吾有一姊。<a id="a-CC"></a>名曰黤黑。<a id="a-CD"></a>汝为作子。<a id="a-CE"></a>以是知之是吾姊子。<a id="a-CF"></a>时佛出世。<a id="a-CG"></a>有二弟子。<a id="a-CH"></a>一曰洪音。<a id="a-CI"></a>二曰知想。<a id="a-CJ"></a>何故名曰洪音。<a id="a-CK"></a>住于梵天磬咳出声。<a id="a-CL"></a>闻于三千。<a id="a-CM"></a>知想者独处闲居坐山树下。<a id="a-CN"></a>三昧正受牧牛羊人担薪负草。<a id="a-CO"></a>各相谓言。<a id="a-CP"></a>此已命过共阇维之。<a id="a-CQ"></a>知想从三昧起入城分卫(出弊魔试目连经又出中阿含经第二十七卷)</p>
  <p id="aCR">鬼得他心害怨女人十一。</p>
  <p id="aCS">曾有一女人。<a id="a-CT"></a>为饿鬼所持。<a id="a-CU"></a>即以咒术而问鬼言。<a id="a-CV"></a>何以恼他女人。<a id="a-CW"></a>鬼答之言。<a id="a-CX"></a>此女人者是我怨家。<a id="a-CY"></a>五百世中而常杀我。<a id="a-CZ"></a>我亦五百世中。<a id="a-Ca"></a>断其命根。<a id="a-Cb"></a>若彼能舍旧怨之心。<a id="a-Cc"></a>我亦能舍。<a id="a-Cd"></a>尔时女人作如是言。<a id="a-Ce"></a>我今已舍怨心。<a id="a-Cf"></a>鬼观女人虽口言舍。<a id="a-Cg"></a>而心不放。<a id="a-Ch"></a>即断其命(出抄毗婆沙经第八卷)</p>
  <p id="aCi">波旬娆固文殊十二。</p>
  <p id="aCj">魔设供膳。<a id="a-Ck"></a>化作四万比丘。<a id="a-Cl"></a>着垢弊败衣执持破钵。<a id="a-Cm"></a>胸背悉露面貌丑恶。<a id="a-Cn"></a>跛蹇痤偻心怀遑懅。<a id="a-Co"></a>受种种食。<a id="a-Cp"></a>文殊令诸化人钵食常满。<a id="a-Cq"></a>揣食在口饐不得纳。<a id="a-Cr"></a>身体不安自然躄地问于魔言。<a id="a-Cs"></a>比丘何故不食。<a id="a-Ct"></a>魔曰。<a id="a-Cu"></a>是欲死矣。<a id="a-Cv"></a>文殊曰。<a id="a-Cw"></a>无毒之人岂复行垢毒耶。<a id="a-Cx"></a>有淫怒痴人是则为毒。<a id="a-Cy"></a>因为说法我无是毒。<a id="a-Cz"></a>五百诸天从魔来者。<a id="a-D0"></a>发菩提心(出文殊现宝藏经下卷)</p>
  <p id="aD1">饿鬼请问目连所因得苦十三。</p>
  <p id="aD2">目连至恒河边。<a id="a-D3"></a>见五百饿鬼群来趣水有守水鬼。<a id="a-D4"></a>铁杖驱逐令不得近。<a id="a-D5"></a>于是诸鬼迳诣目连。<a id="a-D6"></a>礼目连足各问其罪。<a id="a-D7"></a>一鬼曰。<a id="a-D8"></a>我受此身常患热渴。<a id="a-D9"></a>先闻恒河水清且凉。<a id="a-DA"></a>欢喜趣之沸热坏身。<a id="a-DB"></a>试饮一口。<a id="a-DC"></a>五藏燋烂臭不可当。<a id="a-DD"></a>何因缘故受如此罪。<a id="a-DE"></a>目连曰。<a id="a-DF"></a>汝先世时作相师。<a id="a-DG"></a>相人吉凶。<a id="a-DH"></a>少实多虚。<a id="a-DI"></a>或毁或誉。<a id="a-DJ"></a>自称审谛以动人心。<a id="a-DK"></a>诈惑欺诳以求财利。<a id="a-DL"></a>迷惑众生失如意事。</p>
  <p id="aDM">复有一鬼言。<a id="a-DN"></a>我常为大狗利牙赤白来啖我肉遗有骨在。<a id="a-DO"></a>风来吹起。<a id="a-DP"></a>肉续复生。<a id="a-DQ"></a>狗复来啖。<a id="a-DR"></a>此苦何因。<a id="a-DS"></a>目连答言。<a id="a-DT"></a>汝前世时作天祠主。<a id="a-DU"></a>常教众生杀羊以血祠天。<a id="a-DV"></a>汝自食肉。<a id="a-DW"></a>是故今日以肉偿之。</p>
  <p id="aDX">复有一鬼言。<a id="a-DY"></a>我常身上有粪周遍涂漫。<a id="a-DZ"></a>亦复啖之。<a id="a-Da"></a>是罪何因。<a id="a-Db"></a>目连答曰。<a id="a-Dc"></a>汝前世时作婆罗门。<a id="a-Dd"></a>恶邪不信。<a id="a-De"></a>道人乞食取钵盛满粪以饭着上持与道人。<a id="a-Df"></a>道人持还以手食饭。<a id="a-Dg"></a>粪污其手。<a id="a-Dh"></a>是故今日受如此罪。</p>
  <p id="aDi">复有一鬼言。<a id="a-Dj"></a>我腹极大如瓮。<a id="a-Dk"></a>咽喉手脚其细如针。<a id="a-Dl"></a>不得饮食。<a id="a-Dm"></a>何因此苦。<a id="a-Dn"></a>目连答言。<a id="a-Do"></a>汝前世时作聚落主。<a id="a-Dp"></a>自恃豪贵。<a id="a-Dq"></a>饮食纵横轻欺余人。<a id="a-Dr"></a>夺其饮食饥困众生。</p>
  <p id="aDs">复有一鬼言。<a id="a-Dt"></a>我常趣溷欲啖食粪。<a id="a-Du"></a>有大群鬼捉杖驱我不得近厕。<a id="a-Dv"></a>中烂臭饥困无赖。<a id="a-Dw"></a>何因如此。<a id="a-Dx"></a>目连答言。<a id="a-Dy"></a>汝前世时作佛图主。<a id="a-Dz"></a>有诸白衣供养众僧供办食具。<a id="a-E0"></a>汝以粗供设客僧。<a id="a-E1"></a>细者自食。</p>
  <p id="aE2">复有一鬼言。<a id="a-E3"></a>我身上遍满生舌。<a id="a-E4"></a>斧来斫舌。<a id="a-E5"></a>断续复生如此不已。<a id="a-E6"></a>何因故尔。<a id="a-E7"></a>目连答言。<a id="a-E8"></a>汝前世时作道人。<a id="a-E9"></a>众僧差作蜜浆。<a id="a-EA"></a>石蜜块大难消。<a id="a-EB"></a>以斧斫之。<a id="a-EC"></a>盗心啖一口。<a id="a-ED"></a>以是因缘故还斫舌也。</p>
  <p id="aEE">复有一鬼言。<a id="a-EF"></a>我常有七枚热铁丸直入我口。<a id="a-EG"></a>入腹五藏燋烂。<a id="a-EH"></a>出还复入。<a id="a-EI"></a>何因故受此罪。<a id="a-EJ"></a>目连答言。<a id="a-EK"></a>汝前世时作沙弥。<a id="a-EL"></a>行果瓜子到其师所。<a id="a-EM"></a>敬其师故偏心多与实长七枚。</p>
  <p id="aEN">复有一鬼言。<a id="a-EO"></a>常有二热铁轮。<a id="a-EP"></a>在我两腋下。<a id="a-EQ"></a>转身体燋烂。<a id="a-ER"></a>何因故尔。<a id="a-ES"></a>目连答曰。<a id="a-ET"></a>汝前世时。<a id="a-EU"></a>与众僧作饼。<a id="a-EV"></a>盗心取两幡侠两腋底。</p>
  <p id="aEW">复有一饿鬼言。<a id="a-EX"></a>我丸极大如瓮。<a id="a-EY"></a>行时担着肩上。<a id="a-EZ"></a>住则坐上进止患苦。<a id="a-Ea"></a>何因故尔。<a id="a-Eb"></a>目连答曰。<a id="a-Ec"></a>汝前世时作市令。<a id="a-Ed"></a>常以轻秤小斗与。<a id="a-Ee"></a>重秤大斗取。<a id="a-Ef"></a>常自欲得大利于己侵克余人。</p>
  <p id="aEg">复有一鬼言。<a id="a-Eh"></a>我常两肩有眼。<a id="a-Ei"></a>胸有口鼻。<a id="a-Ej"></a>常无有头。<a id="a-Ek"></a>何因故尔。<a id="a-El"></a>目连答言。<a id="a-Em"></a>汝前世时恒作魁脍。<a id="a-En"></a>弟子若杀罪人时。<a id="a-Eo"></a>汝常有欢喜心。<a id="a-Ep"></a>以绳着结挽之。</p>
  <p id="aEq">复有一鬼言。<a id="a-Er"></a>我常有热铁针。<a id="a-Es"></a>入出我身受苦无赖。<a id="a-Et"></a>何因故尔。<a id="a-Eu"></a>目连答言。<a id="a-Ev"></a>汝前世时作调马师。<a id="a-Ew"></a>或作调象。<a id="a-Ex"></a>马难制。<a id="a-Ey"></a>汝以铁针刺脚。<a id="a-Ez"></a>又时牛迟亦以针刺。<a id="a-F0"></a>复有一鬼言。<a id="a-F1"></a>我身常有火出燃懊恼。<a id="a-F2"></a>何因故尔。<a id="a-F3"></a>目连答言。<a id="a-F4"></a>汝前世时作国王夫人。<a id="a-F5"></a>更一夫人王甚幸爱。<a id="a-F6"></a>常生妒心伺欲危害。<a id="a-F7"></a>值王卧起去。<a id="a-F8"></a>时所爱夫人眠犹未起着衣。<a id="a-F9"></a>即生恶心正值作饼。<a id="a-FA"></a>有热麻油即以灌其腹。<a id="a-FB"></a>腹烂即死。</p>
  <p id="aFC">复有一鬼言。<a id="a-FD"></a>常有旋风回转我身。<a id="a-FE"></a>不得自在随意东西。<a id="a-FF"></a>心常恼闷。<a id="a-FG"></a>何因故尔。<a id="a-FH"></a>目连答言。<a id="a-FI"></a>汝前世时常作卜师。<a id="a-FJ"></a>或时实语或时妄语。<a id="a-FK"></a>迷惑人心不得随意。</p>
  <p id="aFL">复有一鬼言。<a id="a-FM"></a>我身常如块肉。<a id="a-FN"></a>无有脚眼耳鼻等。<a id="a-FO"></a>恒为虫鸟所食。<a id="a-FP"></a>罪苦难堪。<a id="a-FQ"></a>何因缘故。<a id="a-FR"></a>答言。<a id="a-FS"></a>汝前世时常与他药堕他儿胎。</p>
  <p id="aFT">复有一鬼言。<a id="a-FU"></a>常有热铁笼。<a id="a-FV"></a>笼络我身。<a id="a-FW"></a>燋热懊恼。<a id="a-FX"></a>何因受此。<a id="a-FY"></a>目连答言。<a id="a-FZ"></a>汝前世时常以罗网掩捕鱼鸟。</p>
  <p id="aFa">复有一鬼言。<a id="a-Fb"></a>我以物自蒙笼头。<a id="a-Fc"></a>亦常畏人来杀我。<a id="a-Fd"></a>心常怖惧不可堪忍。<a id="a-Fe"></a>何因故尔。<a id="a-Ff"></a>答言。<a id="a-Fg"></a>汝前世时淫犯外色常畏人见。<a id="a-Fh"></a>或畏其夫捉缚打杀。<a id="a-Fi"></a>或畏官法戮之都市。<a id="a-Fj"></a>恐怖相续。</p>
  <p id="aFk">复有一鬼问曰。<a id="a-Fl"></a>我受此身。<a id="a-Fm"></a>肩上常有铜瓶满中洋铜。<a id="a-Fn"></a>手捉一杓取自灌头。<a id="a-Fo"></a>举体燋烂。<a id="a-Fp"></a>如是受苦无数无量。<a id="a-Fq"></a>有何罪咎。<a id="a-Fr"></a>答言。<a id="a-Fs"></a>汝前世时出家为道。<a id="a-Ft"></a>僧典饮食。<a id="a-Fu"></a>以一苏瓶私着余处。<a id="a-Fv"></a>有客道人来者不与之。<a id="a-Fw"></a>去已出苏行与旧僧。<a id="a-Fx"></a>此苏是招提僧物一切有分。<a id="a-Fy"></a>此人藏隐虽与不等。<a id="a-Fz"></a>由是缘故受此罪也(出杂藏经)</p>
  <p id="aG0">恶鬼见帝释形稍丑灭十四。</p>
  <p id="aG1">释提桓因在普集讲堂。<a id="a-G2"></a>与玉女共相娱乐。<a id="a-G3"></a>是时有天子白帝释言。<a id="a-G4"></a>瞿翼当知。<a id="a-G5"></a>今有恶鬼在尊座上。<a id="a-G6"></a>今三十三天极怀恚怒鬼转端正颜貌胜常。<a id="a-G7"></a>释提桓因便作是念。<a id="a-G8"></a>此鬼必是神妙之鬼。<a id="a-G9"></a>往至鬼所相去不远。<a id="a-GA"></a>自称姓名。<a id="a-GB"></a>吾是释提桓因诸天之主。<a id="a-GC"></a>恶鬼转丑可恶。<a id="a-GD"></a>稍稍灭(出增一阿含经第二十七卷)</p>
  <p id="aGE">鬼还鞭其故尸十五。</p>
  <p id="aGF">昔外国有人死。<a id="a-GG"></a>魂还自鞭其尸。<a id="a-GH"></a>傍人问曰。<a id="a-GI"></a>是人已死何以复鞭。<a id="a-GJ"></a>报曰。<a id="a-GK"></a>此是我故身。<a id="a-GL"></a>为我作恶。<a id="a-GM"></a>见经戒不读。<a id="a-GN"></a>偷盗欺诈犯人妇女。<a id="a-GO"></a>不孝父母兄弟。<a id="a-GP"></a>惜财不肯布施。<a id="a-GQ"></a>今死令我堕恶道中。<a id="a-GR"></a>勤苦毒痛不可复言。<a id="a-GS"></a>是故来鞭之耳(出譬喻经)</p>
 </body>
</html>