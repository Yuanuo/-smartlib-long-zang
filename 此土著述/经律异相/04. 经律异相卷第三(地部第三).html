<!doctype html>
<html id="z3IBWOO1Hn" data-ver="885">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第三(地部第三)</h1>
  <p id="a2">阎浮提一 郁单曰二。</p>
  <p data-pb></p>
  <h2 id="a3">阎浮提第一</h2>
  <p id="a4">国封所产一 精舍二 山三 树四 河海五 宝珠六 人饮乳多少及形寿同异七。</p>
  <p id="a5">阎浮提内方圆近远及所出有一。</p>
  <p id="a6">阎浮提内。<a id="a-7"></a>有十六大国八万四千城八国王四天子。<a id="a-8"></a>东有晋国天子人民炽盛。<a id="a-9"></a>南有天竺国天子土地多名象。<a id="a-A"></a>西有大秦国天子土地饶金璧玉。<a id="a-B"></a>北有月支国天子土地好马。<a id="a-C"></a>八万四千城中。<a id="a-D"></a>六千四百种人。<a id="a-E"></a>万种音响。<a id="a-F"></a>五十六万亿丘聚。<a id="a-G"></a>鱼有六千四百种。<a id="a-H"></a>鸟有四千五百种。<a id="a-I"></a>兽有二千四百种。<a id="a-J"></a>树有万种。<a id="a-K"></a>草有八千种。<a id="a-L"></a>杂药有七百四十种。<a id="a-M"></a>杂香有四十三种。<a id="a-N"></a>宝百二十一种。<a id="a-O"></a>正宝七种。</p>
  <p id="aP">海中有二千五百国。<a id="a-Q"></a>百八十国食五谷。<a id="a-R"></a>二千三百二十国食鱼鳖鼋。<a id="a-S"></a>五国王。<a id="a-T"></a>一王主五百城。<a id="a-U"></a>第一王名斯梨。<a id="a-V"></a>国土尽事佛不事众邪。<a id="a-W"></a>第二王名迦罗。<a id="a-X"></a>土地出七宝。<a id="a-Y"></a>第三王名不罗。<a id="a-Z"></a>土地出四十三种香及白琉璃。<a id="a-a"></a>第四王名阇耶。<a id="a-b"></a>土地出必钵胡椒。<a id="a-c"></a>第五王名那颇。<a id="a-d"></a>土地出白珠及七色琉璃。<a id="a-e"></a>五大国城多黑短小相去六十五万里。<a id="a-f"></a>从是但有海水无有人民。<a id="a-g"></a>去铁围山百四十万里。<a id="a-h"></a>中一八崛摩杀人处在舍卫国东八万十里。<a id="a-i"></a>佛所化处亦一处。</p>
  <p id="aj">拘夷那竭国在迦维罗国之东南一千里。<a id="a-k"></a>王舍国在迦维罗卫国之东南二千二百里。<a id="a-l"></a>佛得道处在王舍城东南二百里。</p>
  <p id="am">维耶离国在迦维卫国之东一千八百里。<a id="a-n"></a>奈女国在维耶离城南三里道西。<a id="a-o"></a>拘睒弥国在迦维罗卫国之西南千二百里。<a id="a-p"></a>叶波国在迦维罗卫国之东千二百八十里。<a id="a-q"></a>难国在迦维罗卫国之东三千二百里。</p>
  <p id="ar">舍卫国在迦维罗卫之西五百里。</p>
  <p id="as">波罗奈国在迦维卫国之西九百六十里。<a id="a-t"></a>佛转法轮处在波罗奈国之北二十里。<a id="a-u"></a>树名香净。<a id="a-v"></a>降伏魔处也。</p>
  <p id="aw">波罗奈私国在舍卫国之南千四百里。<a id="a-x"></a>中间有恒水东南流。</p>
  <p id="ay">耆阇崛山有五百岳。<a id="a-z"></a>佛诵经在中岳。<a id="a-10"></a>王舍国在中岳之下(出十二游经)</p>
  <p id="a11">问曰。<a id="a-12"></a>如舍婆提迦毗罗婆。<a id="a-13"></a>波罗奈城。<a id="a-14"></a>皆有诸王王舍。<a id="a-15"></a>何故独名此城为王舍。<a id="a-16"></a>答曰。<a id="a-17"></a>有人言。<a id="a-18"></a>是摩伽陀王有子一头两面四臂。<a id="a-19"></a>时人以为不祥。<a id="a-1A"></a>王裂其身首弃之旷野。<a id="a-1B"></a>罗刹女鬼名梨罗。<a id="a-1C"></a>还合其身而乳养之。<a id="a-1D"></a>后大成人力并诸国。<a id="a-1E"></a>取万八千王置名此山五山中。<a id="a-1F"></a>以大力势治阎浮提。<a id="a-1G"></a>因名此山为王舍城。<a id="a-1H"></a>复次有人言。<a id="a-1I"></a>摩伽陀王先所住城中失火。<a id="a-1J"></a>一烧一作如是至七。<a id="a-1K"></a>国人疲役。<a id="a-1L"></a>王集诸智人问其意故有言。<a id="a-1M"></a>宜应易处。<a id="a-1N"></a>王见此五山周匝如城。<a id="a-1O"></a>即作宫殿于中止住。<a id="a-1P"></a>故名王舍城。<a id="a-1Q"></a>复次往古世时。<a id="a-1R"></a>此国有王名婆薮。<a id="a-1S"></a>厌世出家学作仙人。<a id="a-1T"></a>时居家婆罗门与诸出家仙人共论议。<a id="a-1U"></a>居家婆罗门言。<a id="a-1V"></a>天祀中应杀生啖肉。<a id="a-1W"></a>出家仙人言不应。<a id="a-1X"></a>共诤云云。<a id="a-1Y"></a>诸出家婆罗门言。<a id="a-1Z"></a>此有大王出家作仙人汝等信不。<a id="a-1a"></a>居家婆罗门言。<a id="a-1b"></a>出家仙人言。<a id="a-1c"></a>我以此人为证。<a id="a-1d"></a>后日当问。<a id="a-1e"></a>居家婆罗门先到婆薮所。<a id="a-1f"></a>语婆薮仙人。<a id="a-1g"></a>明日论议。<a id="a-1h"></a>汝当助我。<a id="a-1i"></a>诸出家仙人问。<a id="a-1j"></a>天祀中应杀生啖肉不。<a id="a-1k"></a>婆薮仙人言。<a id="a-1l"></a>应杀生啖肉。<a id="a-1m"></a>此生在天祀中死故得生天上。<a id="a-1n"></a>出家仙人言。<a id="a-1o"></a>汝大不是。<a id="a-1p"></a>汝大妄语即唾之言。<a id="a-1q"></a>罪人灭去。<a id="a-1r"></a>时婆薮仙人。<a id="a-1s"></a>寻陷入地没踝。<a id="a-1t"></a>是初开大罪门。<a id="a-1u"></a>诸出家仙人言。<a id="a-1v"></a>汝应实语。<a id="a-1w"></a>若故妄语者。<a id="a-1x"></a>汝身当陷入地中。<a id="a-1y"></a>婆薮言。<a id="a-1z"></a>我知为天故杀羊啖肉无罪。<a id="a-20"></a>即陷至膝。<a id="a-21"></a>如是稍没至腰至颈。<a id="a-22"></a>出家仙人言。<a id="a-23"></a>汝今妄语得现世报。<a id="a-24"></a>更以实语虽入地下我能出汝令得免罪。<a id="a-25"></a>婆薮思惟。<a id="a-26"></a>我贵重人不应两种语。<a id="a-27"></a>又四韦陀法中赞祀天法。<a id="a-28"></a>我一人死当何足许。<a id="a-29"></a>一心言。<a id="a-2A"></a>应天祀中杀生啖肉无罪。<a id="a-2B"></a>于是举身投地。<a id="a-2C"></a>从是以来常用婆薮仙人法。<a id="a-2D"></a>于天祀中杀羊。<a id="a-2E"></a>当下刀时言婆薮杀汝。<a id="a-2F"></a>薮之子名曰广车。<a id="a-2G"></a>嗣位为王。<a id="a-2H"></a>亦厌世法而不能出家。<a id="a-2I"></a>如是思惟。<a id="a-2J"></a>我父出家生入地中。<a id="a-2K"></a>若治天下复作大罪。<a id="a-2L"></a>我今当何以自处。<a id="a-2M"></a>时空中声言。<a id="a-2N"></a>汝若行见难值希有处应是中作舍住。<a id="a-2O"></a>未经几时。<a id="a-2P"></a>王出田猎见有鹿走疾如风。<a id="a-2Q"></a>王便逐之百官侍从无能及者。<a id="a-2R"></a>前见五山周匝峻固。<a id="a-2S"></a>其地庄严有天华香闻天伎乐。<a id="a-2T"></a>是处希有未曾所见。<a id="a-2U"></a>今我正当此中舍住。<a id="a-2V"></a>即舍本城住此山中。<a id="a-2W"></a>从是已后次第止住故名王舍城(出大智论第三卷)</p>
  <p id="a2X">精舍二 加兰陀所造竹园缘一 须达所造给孤独园缘二。</p>
  <p id="a2Y">迦兰陀长者施佛精舍事一。</p>
  <p id="a2Z">有豪贵长者。<a id="a-2a"></a>名迦兰陀。<a id="a-2b"></a>追惜我园施与尼揵。<a id="a-2c"></a>不得奉佛及僧。<a id="a-2d"></a>卧不安席。<a id="a-2e"></a>有大鬼将军。<a id="a-2f"></a>名曰半师。<a id="a-2g"></a>承佛神旨。<a id="a-2h"></a>即召阅叉推逐尼揵。<a id="a-2i"></a>裸形无耻不应止此。<a id="a-2j"></a>鬼师奉敕。<a id="a-2k"></a>挝打尼揵拖拽器物。<a id="a-2l"></a>尼揵怖走曰。<a id="a-2m"></a>此何恶人暴害乃尔。<a id="a-2n"></a>鬼师答言。<a id="a-2o"></a>长者迦兰陀当持竹园作佛精舍。<a id="a-2p"></a>大鬼将军半师见使逐汝辈耳。<a id="a-2q"></a>明日尼揵共责数长者。<a id="a-2r"></a>长者心悦吾愿遂矣。<a id="a-2s"></a>答尼揵曰。<a id="a-2t"></a>此诸鬼神强暴含嗔惧必作害。<a id="a-2u"></a>不如委去更求所安。<a id="a-2v"></a>尼揵忿恨即日悉去。<a id="a-2w"></a>长者修立精舍。<a id="a-2x"></a>僧房坐具众严都毕。<a id="a-2y"></a>行诣树下请佛及僧。<a id="a-2z"></a>众祐受施止顿化济。<a id="a-30"></a>靡不欣乐(出中本起上卷)</p>
  <p id="a31">须达多买园以立精舍二。</p>
  <p id="a32">须达多白佛言。<a id="a-33"></a>舍卫城中人多信邪。<a id="a-34"></a>如来大慈唯愿顾临到舍卫城。<a id="a-35"></a>佛言。<a id="a-36"></a>彼无精舍云何得去。<a id="a-37"></a>须达言。<a id="a-38"></a>弟子营起愿见听许。<a id="a-39"></a>世尊默然。<a id="a-3A"></a>愿遣舍利弗指授摸则。<a id="a-3B"></a>即命共往案行周遍无可意处。<a id="a-3C"></a>唯太子只陀园其地平正林树郁茂远近得中。<a id="a-3D"></a>须达以白太子。<a id="a-3E"></a>太子笑言。<a id="a-3F"></a>欲用游戏。<a id="a-3G"></a>殷勤再三。<a id="a-3H"></a>太子言。<a id="a-3I"></a>若能以黄金布地令间无空者便当相与。<a id="a-3J"></a>须达曰。<a id="a-3K"></a>诺谨随其价。<a id="a-3L"></a>太子只陀言。<a id="a-3M"></a>我戏语耳。<a id="a-3N"></a>须达言。<a id="a-3O"></a>太子不应妄语即共兴讼。<a id="a-3P"></a>时首陀会天化作一人下为评详言。<a id="a-3Q"></a>夫太子法不应妄语。<a id="a-3R"></a>价既已决。<a id="a-3S"></a>不宜中悔。<a id="a-3T"></a>遂断与之。<a id="a-3U"></a>便使人象负金出。<a id="a-3V"></a>八十顷中。<a id="a-3W"></a>须臾欲满。<a id="a-3X"></a>残余少地(杂阿含经云五百步)须达思惟。<a id="a-3Y"></a>何藏金足。<a id="a-3Z"></a>只陀问言。<a id="a-3a"></a>嫌贵置之。<a id="a-3b"></a>答曰不也。<a id="a-3c"></a>只陀念言。<a id="a-3d"></a>佛必大德乃使斯人轻宝乃尔。<a id="a-3e"></a>即教语须达园地属卿。<a id="a-3f"></a>树林属我。<a id="a-3g"></a>我自上佛(经云我自为佛造立门楼常使如来经行出入)便就施功。<a id="a-3h"></a>六师闻之往白国王。<a id="a-3i"></a>长者须达买只陀园欲为瞿昙兴立精舍。<a id="a-3j"></a>听我徒众与共斠术。<a id="a-3k"></a>沙门得胜便听起立。<a id="a-3l"></a>若其不如不得起也。<a id="a-3m"></a>王召须达而问之言。<a id="a-3n"></a>今此六师云。<a id="a-3o"></a>卿买园欲为瞿昙起立精舍。<a id="a-3p"></a>求共沙门弟子。<a id="a-3q"></a>斠其伎术。<a id="a-3r"></a>若得胜者听立精舍。<a id="a-3s"></a>苟其不如便不得起。<a id="a-3t"></a>须达归家着垢腻衣愁恼不乐。<a id="a-3u"></a>时舍利弗明日时到着衣持钵至须达家。<a id="a-3v"></a>即问之曰。<a id="a-3w"></a>何故不乐。<a id="a-3x"></a>须达具答。<a id="a-3y"></a>此六师辈出家来久精诚有素所学伎术无能及者。<a id="a-3z"></a>我今知尊人伎艺能与斠不。<a id="a-40"></a>舍利弗言。<a id="a-41"></a>正使此辈六师之众。<a id="a-42"></a>满阎浮提数如竹林。<a id="a-43"></a>不能动吾足上一毛。<a id="a-44"></a>欲斠何等自恣听之。<a id="a-45"></a>须达欢喜更着新衣沐浴香水等。<a id="a-46"></a>即往白王。<a id="a-47"></a>我以问之恣听其意。<a id="a-48"></a>王告六师。<a id="a-49"></a>今听汝等共沙门斠术。<a id="a-4A"></a>六师宣告国人。<a id="a-4B"></a>却后七日当于城外与沙门斠术。<a id="a-4C"></a>舍卫国中十八亿人。<a id="a-4D"></a>时彼国法击鼓会众。<a id="a-4E"></a>若击铜鼓八亿人集。<a id="a-4F"></a>若打银鼓十四亿人集。<a id="a-4G"></a>若振金鼓一切皆集。<a id="a-4H"></a>七日期满至平博处椎击金鼓。<a id="a-4I"></a>一切都集。<a id="a-4J"></a>六师徒众有三亿人。<a id="a-4K"></a>是时人民悉为国王及其六师敷施高座。<a id="a-4L"></a>尔时须达为舍利弗而施高座。<a id="a-4M"></a>时舍利弗在一树下入诸禅定。<a id="a-4N"></a>而作是念。<a id="a-4O"></a>此会大众习邪来久憍慢自高草芥群生当以何德而降伏之。<a id="a-4P"></a>思惟是已即立誓言。<a id="a-4Q"></a>若我无数劫中慈孝父母敬尚沙门婆罗门者。<a id="a-4R"></a>我初入会一切大众为我作礼。<a id="a-4S"></a>六师见众已集而舍利弗独未来到。<a id="a-4T"></a>便白王言。<a id="a-4U"></a>瞿昙弟子自知无术。<a id="a-4V"></a>众会既集怖畏不来。<a id="a-4W"></a>王告须达。<a id="a-4X"></a>斠时已到。<a id="a-4Y"></a>佛弟子宜来谈论。<a id="a-4Z"></a>时须达至舍利弗所长跪白言。<a id="a-4a"></a>大德大众已集。<a id="a-4b"></a>愿来诣会。<a id="a-4c"></a>时舍利弗从禅定起。<a id="a-4d"></a>更正衣服。<a id="a-4e"></a>以尼师檀着左肩上。<a id="a-4f"></a>徐详而步如师子王往诣大众。<a id="a-4g"></a>是时众人及诸六师忽然起立如风靡草不觉作礼。<a id="a-4h"></a>时舍利弗便升须达所敷之座。<a id="a-4i"></a>六师众中有一弟子名劳度差。<a id="a-4j"></a>善知幻术。<a id="a-4k"></a>于大众前咒作一树。<a id="a-4l"></a>自然长广荫覆众会枝弃郁茂华果各异。<a id="a-4m"></a>众人咸言。<a id="a-4n"></a>此变乃是劳度差所作。<a id="a-4o"></a>时舍利弗便以神力作旋岚风。<a id="a-4p"></a>吹拔树根倒着于地碎为微尘。<a id="a-4q"></a>众人皆言舍利弗胜。<a id="a-4r"></a>复咒作一池。<a id="a-4s"></a>其池四边面皆以七宝。<a id="a-4t"></a>池水之中生种种华。<a id="a-4u"></a>舍利弗又化作一大六牙白象。<a id="a-4v"></a>其一牙上有七莲华。<a id="a-4w"></a>一一华上有七玉女。<a id="a-4x"></a>其象徐详往诣池边。<a id="a-4y"></a>并唅其水池即时灭。<a id="a-4z"></a>复作一山。<a id="a-50"></a>七宝庄严众池树木华果茂盛。<a id="a-51"></a>舍利弗又化作金刚力士。<a id="a-52"></a>以金刚杵遥用指之。<a id="a-53"></a>山即破坏无有遗余。<a id="a-54"></a>复作一龙身有十头。<a id="a-55"></a>于虚空中雨种种宝。<a id="a-56"></a>雷电振地惊动大众。<a id="a-57"></a>舍利弗又化作一金翅鸟王。<a id="a-58"></a>擘裂啖之。<a id="a-59"></a>复作一牛。<a id="a-5A"></a>身体高大肥壮多力粗脚利角跑地大吼[馬*奔]突来前。<a id="a-5B"></a>舍利弗又化作师子。<a id="a-5C"></a>分裂食之。<a id="a-5D"></a>复变其身作夜叉鬼。<a id="a-5E"></a>形体长大头上火燃。<a id="a-5F"></a>目赤如血四牙长利口目出火腾跃奔起。<a id="a-5G"></a>时舍利弗自化身作毗沙门王。<a id="a-5H"></a>夜叉恐怖即欲退走四面火起无有去处。<a id="a-5I"></a>唯舍利弗边凉冷无火。<a id="a-5J"></a>即时屈伏五体投地。<a id="a-5K"></a>求哀脱命辱心已生火即还灭。<a id="a-5L"></a>众咸唱言。<a id="a-5M"></a>舍利弗胜。<a id="a-5N"></a>劳度差不如。<a id="a-5O"></a>时舍利弗身升虚空现四威仪作十八变。<a id="a-5P"></a>作是变已还摄神足坐其本座。<a id="a-5Q"></a>时会大众见其神力咸怀欢喜。<a id="a-5R"></a>时舍利弗即为说法随其福行各得道迹。<a id="a-5S"></a>六师徒众三亿弟子于舍利弗所出家学道。<a id="a-5T"></a>长者须达共舍利弗往图精舍。<a id="a-5U"></a>手捉绳头。<a id="a-5V"></a>时舍利弗欣然含笑。<a id="a-5W"></a>须达问言。<a id="a-5X"></a>尊人何笑。<a id="a-5Y"></a>答曰。<a id="a-5Z"></a>汝始于此经营地。<a id="a-5a"></a>而六欲天中宫殿已成。<a id="a-5b"></a>即借道眼须达悉见。<a id="a-5c"></a>问舍利弗。<a id="a-5d"></a>是六欲天何处最乐。<a id="a-5e"></a>舍利弗言。<a id="a-5f"></a>第四天中少欲知足。<a id="a-5g"></a>恒有一生补处菩萨。<a id="a-5h"></a>来生其中法训不绝。<a id="a-5i"></a>须达言曰。<a id="a-5j"></a>我正当生第四天中。<a id="a-5k"></a>出言已竟余宫悉灭。<a id="a-5l"></a>复更捉绳。<a id="a-5m"></a>时舍利弗惨然忧色。<a id="a-5n"></a>即问尊者何故忧色。<a id="a-5o"></a>答言。<a id="a-5p"></a>汝今见此地中蚁子不耶。<a id="a-5q"></a>汝于过去毗婆尸佛。<a id="a-5r"></a>亦于此地为彼世尊起立精舍。<a id="a-5s"></a>而此蚁子犹在此中生。<a id="a-5t"></a>乃至迦葉佛时亦复如是。<a id="a-5u"></a>九十一劫受一种身。<a id="a-5v"></a>起立精舍为佛作窟。<a id="a-5w"></a>以妙栴檀用为香泥。<a id="a-5x"></a>别房住止千二百处。<a id="a-5y"></a>凡百二十处别打揵稚竟。<a id="a-5z"></a>即白王。<a id="a-60"></a>唯愿大王遣使请佛。<a id="a-61"></a>王即遣使诣王舍城请佛及僧。<a id="a-62"></a>唯愿世尊临赴舍卫。<a id="a-63"></a>佛与四众前后围绕。<a id="a-64"></a>放大光明震动天地至舍卫国。<a id="a-65"></a>所经客舍悉于中止。<a id="a-66"></a>道次度人无有限量。<a id="a-67"></a>渐渐来近舍卫城边。<a id="a-68"></a>一切大集持诸供具迎待世尊。<a id="a-69"></a>世尊到国放大光明遍照三千大千世界。<a id="a-6A"></a>足指按地。<a id="a-6B"></a>地皆震动。<a id="a-6C"></a>城中伎乐不鼓自鸣。<a id="a-6D"></a>盲视聋听哑语偻伸。<a id="a-6E"></a>癃[病-丙+殘]拘癖皆得具足。<a id="a-6F"></a>一切人民男女大小睹斯瑞应。<a id="a-6G"></a>欢喜踊跃来至佛所。<a id="a-6H"></a>十八亿人都悉集聚。<a id="a-6I"></a>尔时世尊随病投药为说妙法。<a id="a-6J"></a>各得道迹(出贤愚经第十卷杂阿含涅槃中中本起诸律多同)</p>
  <p id="a6K">山三 昆仑宝山为五百罗汉所栖一 十大山王二 地动八种缘三。</p>
  <p id="a6L">昆仑宝山为五百罗汉所居一。</p>
  <p id="a6M">昆仑山者。<a id="a-6N"></a>则阎浮利地之中心也。<a id="a-6O"></a>山皆宝石。<a id="a-6P"></a>周匝有五百窟。<a id="a-6Q"></a>窟皆黄金。<a id="a-6R"></a>常五百罗汉居之。<a id="a-6S"></a>阿耨大泉周围山外。<a id="a-6T"></a>山内平地河处其中。<a id="a-6U"></a>河岸有四金兽头。<a id="a-6V"></a>口流出水。<a id="a-6W"></a>各绕一匝还其四方投入四海。<a id="a-6X"></a>象口所出者。<a id="a-6Y"></a>则黄河是也。<a id="a-6Z"></a>其泉方各二十五由延。<a id="a-6a"></a>深二十一里。<a id="a-6b"></a>泉中有金台。<a id="a-6c"></a>台方一由延。<a id="a-6d"></a>台上有金莲华。<a id="a-6e"></a>以七宝为茎。<a id="a-6f"></a>如来将五百罗汉常以月十五日于中说戒(出兴起行经上卷)</p>
  <p id="a6g">阎浮提十大山二。</p>
  <p id="a6h">大地有十大山王。<a id="a-6i"></a>一雪山王。<a id="a-6j"></a>二香山王。<a id="a-6k"></a>三轲梨罗山王。<a id="a-6l"></a>四仙圣山王。<a id="a-6m"></a>五由乾陀山王。<a id="a-6n"></a>六马耳山王。<a id="a-6o"></a>七尼民陀罗山王。<a id="a-6p"></a>八斫迦罗山王。<a id="a-6q"></a>九宿慧山王。<a id="a-6r"></a>十须弥山王(出华严经第二十二卷)</p>
  <p id="a6s">地大动有八种缘三。</p>
  <p id="a6t">佛在舍卫城告诸比丘。<a id="a-6u"></a>有八因缘而地大动。<a id="a-6v"></a>此地深六十八千由延。<a id="a-6w"></a>为水所持。<a id="a-6x"></a>水依虚空。<a id="a-6y"></a>或复是时虚空风动而水亦动。<a id="a-6z"></a>水动地便大动。<a id="a-70"></a>是初动也。<a id="a-71"></a>若比丘得神足所欲自在。<a id="a-72"></a>观地如掌能使地大动。<a id="a-73"></a>是二动也。<a id="a-74"></a>若复诸天有大神足有大威力。<a id="a-75"></a>能使地勤。<a id="a-76"></a>是三动也。<a id="a-77"></a>若复菩萨在兜术天。<a id="a-78"></a>欲降神下生是时地动。<a id="a-79"></a>是四动也。<a id="a-7A"></a>若菩萨自知在母胎地为大动。<a id="a-7B"></a>是五动也。<a id="a-7C"></a>若菩萨知满十月当出母胎地为大动。<a id="a-7D"></a>是六动也。<a id="a-7E"></a>若菩萨出家于道场坐。<a id="a-7F"></a>降伏魔怨终成等觉。<a id="a-7G"></a>地为大动。<a id="a-7H"></a>是七动也。<a id="a-7I"></a>若如来于无余涅槃界。<a id="a-7J"></a>而般涅槃。<a id="a-7K"></a>是八动(出增一阿含第二十四卷)</p>
  <p id="a7L">树四 千光明国树出法音一 神药树二 大药树三 五面益物大树四 大象藏香五 牛头栴檀六 须弥南树七 毒树八。</p>
  <p id="a7M">千光明国树出法音一。</p>
  <p id="a7N">过去有佛号师子吼鼓音王。<a id="a-7O"></a>国名千光明。<a id="a-7P"></a>七宝成树。<a id="a-7Q"></a>树出空无相无作无生无所有无取相。<a id="a-7R"></a>如是诸法之音(出诸法无行经)</p>
  <p id="a7S">神药树二。</p>
  <p id="a7T">有神药树。<a id="a-7U"></a>名曰摩陀只主厌。<a id="a-7V"></a>天下方毒不得妄行。<a id="a-7W"></a>有大神蛇身长百二十丈。<a id="a-7X"></a>蛇行索食。<a id="a-7Y"></a>有黑头虫身长五丈。<a id="a-7Z"></a>虫行道中与蛇相逢。<a id="a-7a"></a>适欲举头前断大虫。<a id="a-7b"></a>蛇闻药香屈头欲走。<a id="a-7c"></a>蛇身罗药树。<a id="a-7d"></a>身即中断分作两段。<a id="a-7e"></a>头半生得走。<a id="a-7f"></a>尾便臭烂。<a id="a-7g"></a>诸毒闻此蛇臭。<a id="a-7h"></a>诸恶毒气皆消灭(出善信经下卷)</p>
  <p id="a7i">大药树三。</p>
  <p id="a7j">雪山顶有药王树。<a id="a-7k"></a>名非从根生非不从生。<a id="a-7l"></a>纵广六百八十万由旬。<a id="a-7m"></a>下极金刚际。<a id="a-7n"></a>此树生根时。<a id="a-7o"></a>阎浮提树一切根生。<a id="a-7p"></a>若生茎时及枝叶华果时。<a id="a-7q"></a>阎浮提树一切悉生枝叶华果。<a id="a-7r"></a>其树根能生茎。<a id="a-7s"></a>茎能生根。<a id="a-7t"></a>是故名曰不从根生非不从根。<a id="a-7u"></a>于一切处悉能生长。<a id="a-7v"></a>唯除地狱深坑。<a id="a-7w"></a>及水轮中不得生长耳(出华严经第三十卷)</p>
  <p id="a7x">五面益物大树四。</p>
  <p id="a7y">昔者有王。<a id="a-7z"></a>王名物猎国中有树名羞波提洹。<a id="a-80"></a>五百六十里围。<a id="a-81"></a>下根周匝八百四十里。<a id="a-82"></a>高四千里。<a id="a-83"></a>枝四布匝二千里。<a id="a-84"></a>树有五果。<a id="a-85"></a>道有五面。<a id="a-86"></a>一面支国王与宫诸伎女共食其果。<a id="a-87"></a>二面者大臣百官皆共食之。<a id="a-88"></a>三面者人民共食之。<a id="a-89"></a>四面者诸沙门道士共食之。<a id="a-8A"></a>五面者飞鸟虫兽共食之。<a id="a-8B"></a>果皆如二斗瓶。<a id="a-8C"></a>其味如蜜。<a id="a-8D"></a>树无守者。<a id="a-8E"></a>果分物不相侵。<a id="a-8F"></a>时人皆寿八万四千岁。<a id="a-8G"></a>时人有九种病。<a id="a-8H"></a>一者寒。<a id="a-8I"></a>二者热。<a id="a-8J"></a>三者饥。<a id="a-8K"></a>四者渴。<a id="a-8L"></a>五者大便。<a id="a-8M"></a>六者小便。<a id="a-8N"></a>七者爱欲。<a id="a-8O"></a>八者食多。<a id="a-8P"></a>九者年老。<a id="a-8Q"></a>女人年五百岁。<a id="a-8R"></a>尔乃行嫁(出阿难念经)</p>
  <p id="a8S">大象藏香五。</p>
  <p id="a8T">人中有香。<a id="a-8U"></a>名大象藏。<a id="a-8V"></a>因龙斗生。<a id="a-8W"></a>若烧一丸。<a id="a-8X"></a>兴大光明细云覆上。<a id="a-8Y"></a>味如甘露。<a id="a-8Z"></a>七日七夜降香水雨。<a id="a-8a"></a>若着身者身则金色。<a id="a-8b"></a>若着衣服宫殿楼阁。<a id="a-8c"></a>亦悉金色。<a id="a-8d"></a>若有众生得闻此香。<a id="a-8e"></a>七日七夜欢喜悦乐。<a id="a-8f"></a>灭一切病无有枉横。<a id="a-8g"></a>远离恐怖危害之心。<a id="a-8h"></a>专向大慈普念众生。<a id="a-8i"></a>我知彼已而为说法。<a id="a-8j"></a>令无量众生得不退转(出华严经第四十二卷)</p>
  <p id="a8k">牛头栴檀香六。</p>
  <p id="a8l">牛头栴檀香。<a id="a-8m"></a>从离垢山生。<a id="a-8n"></a>若以涂身。<a id="a-8o"></a>火不能烧(出华严经第四十二卷)</p>
  <p id="a8p">须弥南树七。</p>
  <p id="a8q">须弥山南有一大树。<a id="a-8r"></a>高四千里。<a id="a-8s"></a>诸钵叉鸟恒栖其上。<a id="a-8t"></a>树常不动。<a id="a-8u"></a>有一小鸟。<a id="a-8v"></a>形类鹑鴳。<a id="a-8w"></a>住止其上。<a id="a-8x"></a>树辄震抚。<a id="a-8y"></a>钵叉问树神言。<a id="a-8z"></a>汝无知。<a id="a-90"></a>我身重大而自不动。<a id="a-91"></a>小鸟来时反更震摇。<a id="a-92"></a>神言。<a id="a-93"></a>此鸟虽小。<a id="a-94"></a>从海底食一金刚。<a id="a-95"></a>金刚为物。<a id="a-96"></a>所堕之处无不破散。<a id="a-97"></a>所以大怖不能自安耳(出十卷譬喻经第七卷)</p>
  <p id="a98">毒树八。</p>
  <p id="a99">舍卫国有官园。<a id="a-9A"></a>生一毒树。<a id="a-9B"></a>男女游观停息其下。<a id="a-9C"></a>或头痛欲裂。<a id="a-9D"></a>或腰脊疼。<a id="a-9E"></a>或于树下终。<a id="a-9F"></a>守园人。<a id="a-9G"></a>施长柯斧。<a id="a-9H"></a>长一丈有余。<a id="a-9I"></a>遥斫去之。<a id="a-9J"></a>未经旬日。<a id="a-9K"></a>生已如故。<a id="a-9L"></a>如是多过。<a id="a-9M"></a>枝叶随后。<a id="a-9N"></a>如旧团圆。<a id="a-9O"></a>树中之妙。<a id="a-9P"></a>众人见者。<a id="a-9Q"></a>无不欢喜。<a id="a-9R"></a>不知忌讳。<a id="a-9S"></a>皆来遭此。<a id="a-9T"></a>园人宗亲。<a id="a-9U"></a>贪乐树荫。<a id="a-9V"></a>尽取命终。<a id="a-9W"></a>园人只立。<a id="a-9X"></a>昼夜愁忧。<a id="a-9Y"></a>号悲行走。<a id="a-9Z"></a>有问。<a id="a-9a"></a>智人语之。<a id="a-9b"></a>当尽其根。<a id="a-9c"></a>适欲掘根。<a id="a-9d"></a>复恐定死。<a id="a-9e"></a>进更思惟。<a id="a-9f"></a>出家学道。<a id="a-9g"></a>佛言。</p>
  <p id="a9h">伐树不尽根　　虽伐犹复生</p>
  <p id="a9i">伐爱不尽本　　数数复生苦</p>
  <p id="a9j">心寤克责。<a id="a-9k"></a>即得初果(出斫毒树经)</p>
  <p id="a9l">河海五 四大河一 五大河二 大海八德三。</p>
  <p id="a9m">四大河一。</p>
  <p id="a9n">复有四大河。<a id="a-9o"></a>从阿耨大池出流趣大海。<a id="a-9p"></a>一名[口*恒]伽。<a id="a-9q"></a>二名辛头。<a id="a-9r"></a>三名卜叉。<a id="a-9s"></a>四名司陀。<a id="a-9t"></a>彼[口*恒]伽从金象口出。<a id="a-9u"></a>绕池一匝流趣东海。<a id="a-9v"></a>彼辛头从银牛口出。<a id="a-9w"></a>绕池一匝流趣南海。<a id="a-9x"></a>彼卜叉从琉璃马口出。<a id="a-9y"></a>绕池一匝流趣西海。<a id="a-9z"></a>彼司陀者从颇梨师子口出绕池一匝流趣北海。<a id="a-A0"></a>彼四大河。<a id="a-A1"></a>各有四河以为眷属。<a id="a-A2"></a>唯说广大有名字者。<a id="a-A3"></a>然彼四河各有五百眷属。<a id="a-A4"></a>合有二千河。<a id="a-A5"></a>终趣大海(出毗婆沙第二卷)</p>
  <p id="aA6">五大河二。</p>
  <p id="aA7">西流者名恒。<a id="a-A8"></a>南流者名耶云。<a id="a-A9"></a>东流者有两。<a id="a-AA"></a>一名沙陆。<a id="a-AB"></a>一名阿夷越。<a id="a-AC"></a>北流者名墨。<a id="a-AD"></a>皆流澍于海。<a id="a-AE"></a>立天地来雨落河澍水无增减。<a id="a-AF"></a>去其旧名。<a id="a-AG"></a>合为一海水也(出海八德经)</p>
  <p id="aAH">大海有八德三。</p>
  <p id="aAI">佛游无胜国。<a id="a-AJ"></a>常以十五日。<a id="a-AK"></a>为诸沙门说戒坐定。<a id="a-AL"></a>佛默无言。<a id="a-AM"></a>阿难曰。<a id="a-AN"></a>坐定。<a id="a-AO"></a>世尊乃曰。<a id="a-AP"></a>诸沙门中。<a id="a-AQ"></a>有心邪行违者。<a id="a-AR"></a>非其下贱所能执行。<a id="a-AS"></a>清浊相违。<a id="a-AT"></a>吾不说也。<a id="a-AU"></a>目连入定观见。<a id="a-AV"></a>即谓之曰。<a id="a-AW"></a>起非尔俗人所应坐处。<a id="a-AX"></a>不肯时起牵臂使出曰尔无至德。<a id="a-AY"></a>心怀六邪。<a id="a-AZ"></a>何敢以臭溷之体。<a id="a-Aa"></a>坐天香之座。<a id="a-Ab"></a>尔是弃人。<a id="a-Ac"></a>非沙门矣。<a id="a-Ad"></a>佛告沙门。<a id="a-Ae"></a>观彼巨海有八种德。<a id="a-Af"></a>其广即汪洋无涯。<a id="a-Ag"></a>其深则有不测之底。<a id="a-Ah"></a>稍入稍深无前所碍。<a id="a-Ai"></a>斯一德也。<a id="a-Aj"></a>潮不过期。<a id="a-Ak"></a>斯二德也。<a id="a-Al"></a>海含众宝靡所不苞。<a id="a-Am"></a>死尸臭朽海不容焉。<a id="a-An"></a>斯三德也。<a id="a-Ao"></a>海怀众珍。<a id="a-Ap"></a>无求不得。<a id="a-Aq"></a>斯四德也。<a id="a-Ar"></a>普天之下有五大河。<a id="a-As"></a>流入于海。<a id="a-At"></a>皆去旧名。<a id="a-Au"></a>合为一海。<a id="a-Av"></a>斯五德也。<a id="a-Aw"></a>五河万流雨落恒澍。<a id="a-Ax"></a>海中水如故曾无增减。<a id="a-Ay"></a>斯六德也。<a id="a-Az"></a>海有众鱼因躯巍巍。<a id="a-B0"></a>第一鱼身长四千里。<a id="a-B1"></a>第二鱼身长八千里。<a id="a-B2"></a>第三鱼身长万二千里。<a id="a-B3"></a>第四鱼身长万六千里。<a id="a-B4"></a>第五鱼身长二万里。<a id="a-B5"></a>第六鱼身长二万四千里。<a id="a-B6"></a>第七鱼身长二万八千里。<a id="a-B7"></a>斯七德也。<a id="a-B8"></a>海水通碱边中如一斯八德也(出海八德经)</p>
  <p id="aB9">宝珠六 明月摩尼珠一 大海生宝珠二 光明大宝三。</p>
  <p id="aBA">明月摩尼珠一。</p>
  <p id="aBB">明月摩尼珠。<a id="a-BC"></a>多在龙脑中。<a id="a-BD"></a>若众生有福德者。<a id="a-BE"></a>自然得之。<a id="a-BF"></a>犹如地狱。<a id="a-BG"></a>自生治罪之器。<a id="a-BH"></a>此宝亦名如意珠。<a id="a-BI"></a>常出一切宝物。<a id="a-BJ"></a>衣服饮食随意所欲。<a id="a-BK"></a>得此珠者。<a id="a-BL"></a>毒不能害。<a id="a-BM"></a>火不能烧。<a id="a-BN"></a>或云。<a id="a-BO"></a>是帝释所执。<a id="a-BP"></a>金刚与阿修罗斗时。<a id="a-BQ"></a>碎落阎浮提。<a id="a-BR"></a>又言。<a id="a-BS"></a>诸过去久远佛舍利。<a id="a-BT"></a>法既灭尽。<a id="a-BU"></a>变成此珠以为利益(出大智论第五十九卷)</p>
  <p id="aBV">生宝珠二。</p>
  <p id="aBW">大海中有四宝珠。<a id="a-BX"></a>一切众宝皆从之生。<a id="a-BY"></a>若无四珠。<a id="a-BZ"></a>一切宝物渐就灭尽。<a id="a-Ba"></a>诸小龙神不能得见。<a id="a-Bb"></a>唯娑伽罗龙王密置深宝藏中。<a id="a-Bc"></a>此深宝藏有四种名。<a id="a-Bd"></a>一名众宝积聚。<a id="a-Be"></a>二名无尽宝藏三名远炽然。<a id="a-Bf"></a>四名一切庄严聚(出华严经第三十卷)</p>
  <p id="aBg">光明大宝三。</p>
  <p id="aBh">大海之中。<a id="a-Bi"></a>有四燃炽光明大宝。<a id="a-Bj"></a>一名日藏光明大宝。<a id="a-Bk"></a>二名离涸光明大宝。<a id="a-Bl"></a>三名火珠光明大宝。<a id="a-Bm"></a>四名究竟无余光明大宝。<a id="a-Bn"></a>若大海中无此四宝。<a id="a-Bo"></a>四域天下金刚围山。<a id="a-Bp"></a>乃至非想非非想处皆悉漂没。<a id="a-Bq"></a>日藏光明。<a id="a-Br"></a>能变海水为酪。<a id="a-Bs"></a>离涸光明。<a id="a-Bt"></a>能变海酪为苏。<a id="a-Bu"></a>火珠光明。<a id="a-Bv"></a>能燃海苏。<a id="a-Bw"></a>究竟无余光明大宝。<a id="a-Bx"></a>能然海苏永尽无余(出华严经第四十卷)</p>
  <p id="aBy">人饮乳多少及形寿不同七。</p>
  <p id="aBz">阎浮提。<a id="a-C0"></a>儿生堕地。<a id="a-C1"></a>乃至三岁。<a id="a-C2"></a>母之怀抱为饮几乳。<a id="a-C3"></a>弥勒答曰。<a id="a-C4"></a>饮乳一百八十斛。<a id="a-C5"></a>除母腹中所食四分。<a id="a-C6"></a>东弗于逮。<a id="a-C7"></a>儿生堕地。<a id="a-C8"></a>乃至三岁。<a id="a-C9"></a>饮乳一千八百斛。<a id="a-CA"></a>西拘耶尼。<a id="a-CB"></a>儿生堕地。<a id="a-CC"></a>乃至三岁。<a id="a-CD"></a>饮乳八百八十斛。<a id="a-CE"></a>北郁单曰。<a id="a-CF"></a>儿生堕地。<a id="a-CG"></a>坐陌头。<a id="a-CH"></a>行人授指唼指。<a id="a-CI"></a>七日便成人。<a id="a-CJ"></a>彼土无乳。<a id="a-CK"></a>中阴众生饮吸于风。<a id="a-CL"></a>阎浮提众生寿命百岁。<a id="a-CM"></a>东弗于逮众生寿二百五十岁。<a id="a-CN"></a>西拘耶尼众生寿命五百岁。<a id="a-CO"></a>北郁单越人寿命千岁。<a id="a-CP"></a>中阴众生寿命七日。<a id="a-CQ"></a>阎浮提众生人面上广下狭。<a id="a-CR"></a>东弗于逮人面正圆。<a id="a-CS"></a>拘耶尼人面上狭下广。<a id="a-CT"></a>郁单曰人面形正方。<a id="a-CU"></a>中阴众生面状。<a id="a-CV"></a>如他化自在天也(出众生未然三界经)</p>
  <p data-pb></p>
  <h2 id="aCW">郁单曰第二</h2>
  <p id="aCX">北郁单曰天下。<a id="a-CY"></a>周匝广长。<a id="a-CZ"></a>各四十万里。<a id="a-Ca"></a>有种种山。<a id="a-Cb"></a>其河两边。<a id="a-Cc"></a>有种种树及种种华。<a id="a-Cd"></a>水中有船。<a id="a-Ce"></a>以四宝作之。<a id="a-Cf"></a>浴池名难陀。<a id="a-Cg"></a>其水凉濡。<a id="a-Ch"></a>底沙皆金。<a id="a-Ci"></a>周匝有陛。<a id="a-Cj"></a>四宝作之。<a id="a-Ck"></a>金陛银桄银陛金桄。<a id="a-Cl"></a>琉璃陛水精桄。<a id="a-Cm"></a>水精陛琉璃桄。<a id="a-Cn"></a>有种种莲华。<a id="a-Co"></a>华若断者。<a id="a-Cp"></a>汁出如乳味甘如蜜。<a id="a-Cq"></a>光照四十里。<a id="a-Cr"></a>其香亦闻四十里。<a id="a-Cs"></a>池东有河。<a id="a-Ct"></a>名已味。<a id="a-Cu"></a>池南有河。<a id="a-Cv"></a>名修竭。<a id="a-Cw"></a>池西有河。<a id="a-Cx"></a>名大土。<a id="a-Cy"></a>池北有河。<a id="a-Cz"></a>名善种。<a id="a-D0"></a>是诸河水皆有华树。<a id="a-D1"></a>以四宝成。<a id="a-D2"></a>池东有园。<a id="a-D3"></a>名贤上。<a id="a-D4"></a>栏楯行树亦四宝成。<a id="a-D5"></a>园中香树出种种香。<a id="a-D6"></a>有衣被树。<a id="a-D7"></a>有璎珞树。<a id="a-D8"></a>出种种衣被璎珞。<a id="a-D9"></a>有音乐树。<a id="a-DA"></a>出种种音乐。<a id="a-DB"></a>树高七里。<a id="a-DC"></a>有高六里五里四里三里二里。<a id="a-DD"></a>池南有园观。<a id="a-DE"></a>名与贤。<a id="a-DF"></a>池西有园观。<a id="a-DG"></a>名罗越。<a id="a-DH"></a>池北有园观。<a id="a-DI"></a>名常有华。<a id="a-DJ"></a>诸树所出。<a id="a-DK"></a>及其高卑。<a id="a-DL"></a>亦如东园。<a id="a-DM"></a>北方天下树曲交路。<a id="a-DN"></a>天人在上。<a id="a-DO"></a>男女异处。<a id="a-DP"></a>有净洁粳米。<a id="a-DQ"></a>不种自生。<a id="a-DR"></a>出一切味。<a id="a-DS"></a>若欲行淫。<a id="a-DT"></a>意起相视无所言说。<a id="a-DU"></a>男子便前行。<a id="a-DV"></a>女人随后。<a id="a-DW"></a>至园观中共相娱乐。<a id="a-DX"></a>或二三日。<a id="a-DY"></a>或至七日。<a id="a-DZ"></a>随意罢去。<a id="a-Da"></a>不相属也。<a id="a-Db"></a>女人怀妊。<a id="a-Dc"></a>七八日便生。<a id="a-Dd"></a>持着四徼道中。<a id="a-De"></a>若有人从四面来者。<a id="a-Df"></a>与指[口*宿]出乳饮之。<a id="a-Dg"></a>过七日已。<a id="a-Dh"></a>自以福德。<a id="a-Di"></a>即自长大。<a id="a-Dj"></a>如阎浮人年二十。<a id="a-Dk"></a>若二十五也。<a id="a-Dl"></a>周匝四方。<a id="a-Dm"></a>有水名阿耨多罗。<a id="a-Dn"></a>后夜云起雨八味水。<a id="a-Do"></a>如人饮食。<a id="a-Dp"></a>地若油涂尘土不起。<a id="a-Dq"></a>草树常有。<a id="a-Dr"></a>华实皆香。<a id="a-Ds"></a>如香热时。<a id="a-Dt"></a>有乱风吹扫上贤园观。<a id="a-Du"></a>伊兰风生。<a id="a-Dv"></a>吹落华至人膝。<a id="a-Dw"></a>此天下人皆入园中游戏相娱无所系属。<a id="a-Dx"></a>人欲食时。<a id="a-Dy"></a>取净洁粳米。<a id="a-Dz"></a>以焰味珠光爨其下。<a id="a-E0"></a>饭熟则四方至随皆食之。<a id="a-E1"></a>食亦不尽。</p>
  <p id="aE2">有树名象兜。<a id="a-E3"></a>交曲上合如交落。<a id="a-E4"></a>人民在上止宿。<a id="a-E5"></a>男女异处。<a id="a-E6"></a>人齿发绀青长八寸。<a id="a-E7"></a>人面色同长短等。<a id="a-E8"></a>皆寿千岁。<a id="a-E9"></a>死生欲界诸天。<a id="a-EA"></a>天寿终。<a id="a-EB"></a>生阎浮提大豪贵家。<a id="a-EC"></a>大小便利。<a id="a-ED"></a>地裂受之受已还合。<a id="a-EE"></a>死时好衣服庄严之不啼哭。<a id="a-EF"></a>置四徼道中。<a id="a-EG"></a>郁遮鸟举置北方天下外(出楼炭经第一卷)</p>
 </body>
</html>