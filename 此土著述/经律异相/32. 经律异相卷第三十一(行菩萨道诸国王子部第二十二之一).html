<!doctype html>
<html id="z3IBWPJ1IF" data-ver="1443">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第三十一(行菩萨道诸国王子部第二十二之一)</h1>
  <p id="a2">乾陀尸利国王太子投身饿虎遗骨起塔一 昙摩绀为法烧身火坑变为花池二 忍辱为父杀身三 智止以血肉施病比丘四 月光破身出血髓以救病人五 须阐提割肉供父母命六 须大拏好施为与人白象诘摈山中七 只域为奈女所生舍国为医八。</p>
  <p data-pb></p>
  <h2 id="a3">乾陀尸利国王太子投身饿虎遗骨起塔第一</h2>
  <p id="a4">乾陀尸利国王太子。<a id="a-5"></a>不好荣华栖遁山泽。<a id="a-6"></a>时深谷底有一饿虎。<a id="a-7"></a>新产七子遇天降雪。<a id="a-8"></a>虎母抱子已经三日不得求食。<a id="a-9"></a>惧子冻死守饿护子雪落不息。<a id="a-A"></a>母子饥困丧命不久。<a id="a-B"></a>母既饥逼还欲啖子。<a id="a-C"></a>时诸仙曰。<a id="a-D"></a>谁能舍身救济此者。<a id="a-E"></a>太子曰。<a id="a-F"></a>善哉吾愿果矣。<a id="a-G"></a>往到崖头下向望视。<a id="a-H"></a>见虎母抱子为雪所覆生大悲心。<a id="a-I"></a>立住山头寂然入定。<a id="a-J"></a>即逮清净无生法忍。<a id="a-K"></a>观见过去无数劫事未来亦尔。<a id="a-L"></a>即还白师及五百同学。<a id="a-M"></a>吾今舍身愿各随喜。<a id="a-N"></a>师曰学道日浅知见未广。<a id="a-O"></a>何忽自发舍所爱身。<a id="a-P"></a>太子答曰。<a id="a-Q"></a>吾昔有愿应舍千身。<a id="a-R"></a>前已曾舍九百九十九身。<a id="a-S"></a>今日所舍足满千身是故舍耳。<a id="a-T"></a>愿师随喜。<a id="a-U"></a>师曰。<a id="a-V"></a>卿志愿高妙必先得道勿复见遗。<a id="a-W"></a>太子辞师而去。<a id="a-X"></a>师与五百神仙啼泣满目送太子到山崖头。<a id="a-Y"></a>时日有富兰长者。<a id="a-Z"></a>将从男女五百人赍供上山。<a id="a-a"></a>见太子舍身悲感涕哭。<a id="a-b"></a>亦随太子至山崖头。<a id="a-c"></a>太子在众人前发大誓愿。<a id="a-d"></a>我今舍身救众生命。<a id="a-e"></a>所有功德速成菩提。<a id="a-f"></a>得金刚身常乐我净无为法身。<a id="a-g"></a>未度者度未解者解未安者安。<a id="a-h"></a>我今此身无常苦恼众毒所集。<a id="a-i"></a>此身不净九孔盈流四大毒蛇之所咥螫。<a id="a-j"></a>五拔刀贼追逐伤割。<a id="a-k"></a>如此身者为无反复甘膳美味及五欲乐供养。<a id="a-l"></a>此身命终之后无善报恩。<a id="a-m"></a>及堕地狱受无量苦。<a id="a-n"></a>夫人身者唯应令苦不得与乐。<a id="a-o"></a>又发誓言。<a id="a-p"></a>今我以肉血救彼饿虎。<a id="a-q"></a>余舍利骨。<a id="a-r"></a>我父母后时必为起塔。<a id="a-s"></a>令一切众生身诸病苦宿罪因缘汤药针炙不得差者。<a id="a-t"></a>来我塔处至心供养。<a id="a-u"></a>随病轻重不过百日必得除愈。<a id="a-v"></a>若实不虚者诸天降雨香华。<a id="a-w"></a>应声雨蔓陀罗华地皆振动。<a id="a-x"></a>太子即解鹿皮衣以缠头。<a id="a-y"></a>自投身虎前。<a id="a-z"></a>虎母得食菩萨肉。<a id="a-10"></a>母子俱活。<a id="a-11"></a>时崖头诸人望见太子。<a id="a-12"></a>为虎所啖骨肉狼籍。<a id="a-13"></a>悲号大叫声动山中。<a id="a-14"></a>或有椎胸自扑宛转卧地。<a id="a-15"></a>或有禅思。<a id="a-16"></a>或有叩头忏悔。<a id="a-17"></a>首陀会诸天及天帝释四天王等。<a id="a-18"></a>日月诸天数千万众。<a id="a-19"></a>皆发无上菩提之心。<a id="a-1A"></a>作倡伎乐烧香散华供养太子。<a id="a-1B"></a>而唱是言。<a id="a-1C"></a>善哉摩诃萨埵。<a id="a-1D"></a>从是不久当坐道场。<a id="a-1E"></a>五百仙人皆发无上正真道意。<a id="a-1F"></a>神仙大师得无生忍。<a id="a-1G"></a>夫人遣饷。<a id="a-1H"></a>唯见衣裳伞盖钵锡瓶罐在石室中。<a id="a-1I"></a>遍问仙人。<a id="a-1J"></a>十十五五相向啼泣。<a id="a-1K"></a>到大师所。<a id="a-1L"></a>唯见仙师以手支颊涕泣满目呻吟而坐。<a id="a-1M"></a>周匝推问无肯应对。<a id="a-1N"></a>使者怖惧。<a id="a-1O"></a>即以饮食施诸仙士走还向夫人具说上事。<a id="a-1P"></a>夫人曰。<a id="a-1Q"></a>祸哉吾子死矣。<a id="a-1R"></a>推胸大叫奔走诣王。<a id="a-1S"></a>王闻迷闷。<a id="a-1T"></a>群臣谏王。<a id="a-1U"></a>太子在山。<a id="a-1V"></a>愿王小息。</p>
  <p id="a1W">王及夫人妃后婇女臣佐吏民奔走上山。<a id="a-1X"></a>长者富兰逆来告王。<a id="a-1Y"></a>太子昨日投身岩下以肉饭虎。<a id="a-1Z"></a>今唯余骨狼籍在地共到尸处。<a id="a-1a"></a>王及夫人后妃婇女群臣吏民举声悲叫振动山谷。<a id="a-1b"></a>王与夫人伏子尸上心肝断绝闷不识人。<a id="a-1c"></a>妃前扶头理太子发曰。<a id="a-1d"></a>宁令我身碎如尘粉不令我夫奄忽如今。<a id="a-1e"></a>时群臣白王。<a id="a-1f"></a>太子布施誓度群生。<a id="a-1g"></a>非无常杀鬼所侵夺也。<a id="a-1h"></a>及未臭烂宜设供养。<a id="a-1i"></a>即收骸骨出山谷口。<a id="a-1j"></a>于平坦地积栴檀香薪。<a id="a-1k"></a>及香苏油用阇维之。<a id="a-1l"></a>收取舍利起七宝塔。<a id="a-1m"></a>时太子者我身是。<a id="a-1n"></a>父王者即今我父输头檀是。<a id="a-1o"></a>夫人者母摩耶是。<a id="a-1p"></a>后妃者今瞿夷是。<a id="a-1q"></a>阇维者阿难是。<a id="a-1r"></a>山上神仙大师者弥勒是(出菩萨投身饭饿虎经)</p>
  <p data-pb></p>
  <h2 id="a1s">昙摩绀为法烧身火坑变为花池第二</h2>
  <p id="a1t">昔阎浮提有王名梵天。<a id="a-1u"></a>王有太子字昙摩绀。<a id="a-1v"></a>深乐正法。<a id="a-1w"></a>帝释化作婆罗门言。<a id="a-1x"></a>我能说法。<a id="a-1y"></a>太子接足礼敬请欲闻之。<a id="a-1z"></a>婆罗门言。<a id="a-20"></a>我学积久。<a id="a-21"></a>云何直欲便闻。<a id="a-22"></a>若能不惜身命及于妻子。<a id="a-23"></a>入大火坑以见供养者。<a id="a-24"></a>吾乃与法。<a id="a-25"></a>太子具如其言。<a id="a-26"></a>作大火坑。<a id="a-27"></a>王及夫人婇女。<a id="a-28"></a>诣宫晓喻婆罗门。<a id="a-29"></a>乞以国城妻子一为给使。<a id="a-2A"></a>莫令太子投此火中。<a id="a-2B"></a>婆罗门言。<a id="a-2C"></a>吾不相逼随其意耳。<a id="a-2D"></a>但如此者我不为说。<a id="a-2E"></a>王宣令国内却后七日太子烧身。<a id="a-2F"></a>若欲见者至日早来。<a id="a-2G"></a>合国贵贱一时皆集。<a id="a-2H"></a>求哀固请具说如前。<a id="a-2I"></a>太子语众人言。<a id="a-2J"></a>我于久远生死之中丧身无数。<a id="a-2K"></a>人中为贪更相斩害。<a id="a-2L"></a>天上寿尽失欲忧苦。<a id="a-2M"></a>地狱烧煮刀剥解割灰河剑树痛彻心髓。<a id="a-2N"></a>饿鬼之中百毒钻躯。<a id="a-2O"></a>畜生之报身供众口食草负重。<a id="a-2P"></a>持此众苦空生身命。<a id="a-2Q"></a>未曾善心为法。<a id="a-2R"></a>今舍臭秽之形以求清胜。<a id="a-2S"></a>汝等云何欲见前却。<a id="a-2T"></a>吾得佛道施汝五分法身。<a id="a-2U"></a>太子便立火坑上。<a id="a-2V"></a>婆罗门曰。</p>
  <p id="a2W">常行于慈心　　除去恚害想</p>
  <p id="a2X">大悲愍众生　　矜伤为雨泪</p>
  <p id="a2Y">修行大喜心　　同己所得法</p>
  <p id="a2Z">拥护以道意　　乃应菩萨行</p>
  <p id="a2a">太子闻之便欲投火。<a id="a-2b"></a>时帝释梵王为捉一手。<a id="a-2c"></a>而难之云。<a id="a-2d"></a>阎浮提内一切生类。<a id="a-2e"></a>赖太子恩莫不得所。<a id="a-2f"></a>今若投火天下丧父何为自没孤弃一切。<a id="a-2g"></a>太子谢曰。<a id="a-2h"></a>莫遮我无上道心。<a id="a-2i"></a>身投火坑。<a id="a-2j"></a>天地大动。<a id="a-2k"></a>虚空诸天同时号哭泪如盛雨。<a id="a-2l"></a>时烈火坑变成花池。<a id="a-2m"></a>太子坐莲花台。<a id="a-2n"></a>诸天雨花乃至于膝。<a id="a-2o"></a>梵天王者今净饭是。<a id="a-2p"></a>母者今摩耶夫人是。<a id="a-2q"></a>太子者今世尊是(出贤愚经第一卷)</p>
  <p data-pb></p>
  <h2 id="a2r">忍辱为父杀身第三</h2>
  <p id="a2s">婆尸佛时。<a id="a-2t"></a>波罗奈国王聪慧仁贤无有子息。<a id="a-2u"></a>事一山神经十二年祈求不懈。<a id="a-2v"></a>后第一夫人生育一男。<a id="a-2w"></a>性善不嗔人相具足。<a id="a-2x"></a>召诸群臣占其吉凶。<a id="a-2y"></a>即为立字名曰忍辱。<a id="a-2z"></a>及年长大好行布施。<a id="a-30"></a>于诸众生等以慈悲。<a id="a-31"></a>国有六臣。<a id="a-32"></a>奸伪谄佞枉横无道人所厌患嫉姤太子。<a id="a-33"></a>时王重病命在旦夕。<a id="a-34"></a>忍辱太子告父诸臣曰。<a id="a-35"></a>父王危笃今当何为。<a id="a-36"></a>诸臣曰。<a id="a-37"></a>妙药难得命去不远太子悲闷躄地。<a id="a-38"></a>恶臣立计欲除太子。<a id="a-39"></a>启太子曰。<a id="a-3A"></a>王病须药药不可得。<a id="a-3B"></a>太子问曰。<a id="a-3C"></a>为是何物。<a id="a-3D"></a>答曰。<a id="a-3E"></a>是不嗔人。<a id="a-3F"></a>眼睛及髓。<a id="a-3G"></a>若得此药王命必全。<a id="a-3H"></a>太子曰。<a id="a-3I"></a>我身似是。<a id="a-3J"></a>其人即辞其母。<a id="a-3K"></a>并集诸小国王。<a id="a-3L"></a>自宣令言。<a id="a-3M"></a>我今此身与大众别。<a id="a-3N"></a>即唤旃陀罗碎骨出髓剜取两目。<a id="a-3O"></a>臣即捣合奉上大王。<a id="a-3P"></a>王即服之病得除愈。<a id="a-3Q"></a>问诸大臣。<a id="a-3R"></a>此药殊妙除我苦患。<a id="a-3S"></a>诸臣答曰。<a id="a-3T"></a>今此药者太</p>
  <p data-pb></p>
  <h2 id="a3U">智止以血肉施病比丘第四</h2>
  <p id="a3V">阎浮利王名智力。<a id="a-3W"></a>常护佛法深有至诚。<a id="a-3X"></a>比丘与王有亲。<a id="a-3Y"></a>王所尊敬国人爱重。<a id="a-3Z"></a>王欲见之无有厌足。<a id="a-3a"></a>比丘髀上生大恶疮。<a id="a-3b"></a>国中医药所不能愈。<a id="a-3c"></a>王及二万夫人皆悉悲念。<a id="a-3d"></a>时王卧梦。<a id="a-3e"></a>有天人来语王言。<a id="a-3f"></a>若欲愈此比丘者。<a id="a-3g"></a>当须生人肉血饮食之即愈。<a id="a-3h"></a>王寤不乐。<a id="a-3i"></a>念是比丘病重乃须此药。<a id="a-3j"></a>敕问臣下。<a id="a-3k"></a>何从而得生人血肉。<a id="a-3l"></a>时王太子名曰智止。<a id="a-3m"></a>白王。<a id="a-3n"></a>王莫愁忧。<a id="a-3o"></a>人之血肉最为贱物。<a id="a-3p"></a>世人所重道无所违。<a id="a-3q"></a>王曰善哉。<a id="a-3r"></a>太子默然。<a id="a-3s"></a>还斋持刀割髀取肉。<a id="a-3t"></a>及血送与比丘。<a id="a-3u"></a>比丘服之疮即除愈身得安隐。<a id="a-3v"></a>王闻比丘已得除愈。<a id="a-3w"></a>欢喜悦怿不能自胜。<a id="a-3x"></a>太子自然平复。<a id="a-3y"></a>举国财宝赐与太子。<a id="a-3z"></a>时至诚意者提和竭罗佛是。<a id="a-40"></a>智力王者弥勒是也。<a id="a-41"></a>智止太子我身是也(出月明菩萨三昧经)</p>
  <p data-pb></p>
  <h2 id="a42">月光破身出血髓救病人第五</h2>
  <p id="a43">月光太子。<a id="a-44"></a>出行游观。<a id="a-45"></a>癞人见之要车白言。<a id="a-46"></a>我身重病辛苦懊恼。<a id="a-47"></a>太子嬉游独自欢耶。<a id="a-48"></a>大慈愍念愿见救疗。<a id="a-49"></a>太子闻之以问诸医。<a id="a-4A"></a>言当须从生及长无嗔之人血髓涂而饮之如是可愈。<a id="a-4B"></a>太子念言。<a id="a-4C"></a>设有此人贪生惜寿何可得耶。<a id="a-4D"></a>自除我身无可得处。<a id="a-4E"></a>即命旃陀罗。<a id="a-4F"></a>令除身肉破骨出髓以涂病人以血饮之。<a id="a-4G"></a>如是等施及施妻子施而无吝。<a id="a-4H"></a>如弃草木观所施物知从缘有。<a id="a-4I"></a>推求其实都无所得。<a id="a-4J"></a>一切清净如涅槃相。<a id="a-4K"></a>乃至得无生法忍。<a id="a-4L"></a>是为结业生身行檀波罗蜜(出大智论第十二卷)</p>
  <h2 id="a4M">须阐提太子割肉供父母命第六</h2>
  <p id="a4N">毗婆尸佛像法时。<a id="a-4O"></a>波罗奈国王。<a id="a-4P"></a>名罗阇。<a id="a-4Q"></a>唯有三子。<a id="a-4R"></a>各任小国。<a id="a-4S"></a>时王聪睿正法为治不抂人民。<a id="a-4T"></a>王有德力风雨以时五谷丰熟。<a id="a-4U"></a>王所重臣名罗睺罗。<a id="a-4V"></a>心生恶逆忽起四兵伐波罗柰国。<a id="a-4W"></a>断大王命。<a id="a-4X"></a>续伐第一第二王子。<a id="a-4Y"></a>次讨第三。<a id="a-4Z"></a>第三王子形体姝大端正殊美任性调善语。<a id="a-4a"></a>常含笑发言利益不伤人意。<a id="a-4b"></a>正法治民土地丰乐。<a id="a-4c"></a>国计充盈四方叹美。<a id="a-4d"></a>虚空诸天一切神鬼亦皆敬爱。<a id="a-4e"></a>有一太子名须阐提。<a id="a-4f"></a>聪明慈仁好喜布施。<a id="a-4g"></a>身黄金色七处平满人相具足。<a id="a-4h"></a>年始七岁其父爱念心不暂舍。<a id="a-4i"></a>时守宫神语王言。<a id="a-4j"></a>罗睺恶逆谋夺国位欲杀父王。<a id="a-4k"></a>寻起师众伺捕二兄亦已断命。<a id="a-4l"></a>军马不久当复至此。<a id="a-4m"></a>王闻是语。<a id="a-4n"></a>忧愁懊恼不能自持。<a id="a-4o"></a>心肝崩裂婉转躄地。<a id="a-4p"></a>良久乃苏。<a id="a-4q"></a>微声报虚空中言。<a id="a-4r"></a>卿是何人。<a id="a-4s"></a>但闻其声。<a id="a-4t"></a>不见其形。<a id="a-4u"></a>向者所宣审实尔不。<a id="a-4v"></a>即报王言。<a id="a-4w"></a>吾是守宫神以王聪明正直不抂人民以是相告。<a id="a-4x"></a>王宜速出其至不久。<a id="a-4y"></a>王思投邻国而有两道。<a id="a-4z"></a>一道七日行一道十四日行。<a id="a-50"></a>即盛一人七日粮食。<a id="a-51"></a>入宫呼须阐提抱着膝上。<a id="a-52"></a>夫人前问。<a id="a-53"></a>大王今者似有恐状。<a id="a-54"></a>王言。<a id="a-55"></a>非卿所知。<a id="a-56"></a>夫人白言。<a id="a-57"></a>我身与王如鸟两翅。<a id="a-58"></a>云何而言不相关预。<a id="a-59"></a>王报如上。<a id="a-5A"></a>即抱太子便出进路。<a id="a-5B"></a>夫人随后迷荒失心误入十四日道。<a id="a-5C"></a>其路险难无有水草。<a id="a-5D"></a>前行数日三人共资粮粒已尽。<a id="a-5E"></a>道路犹远。<a id="a-5F"></a>王及夫人举声大哭。<a id="a-5G"></a>怪哉苦哉从生迄今未曾闻有如是之苦。<a id="a-5H"></a>如何今日身自更之。<a id="a-5I"></a>深自悔责。<a id="a-5J"></a>饥渴所迫命在呼吸。<a id="a-5K"></a>思设方便。<a id="a-5L"></a>不欲三人并死杀妇活我及儿。<a id="a-5M"></a>须阐提见王异相。<a id="a-5N"></a>前捉父手启言。<a id="a-5O"></a>欲作何等。<a id="a-5P"></a>父悲泪满目微声语子。<a id="a-5Q"></a>欲杀汝母取其肉血以续汝命。<a id="a-5R"></a>须阐提衔泣启父。<a id="a-5S"></a>何处有子啖于母肉。<a id="a-5T"></a>既不啖肉子母俱死。<a id="a-5U"></a>愿但杀子济父母命。<a id="a-5V"></a>王闻子言。<a id="a-5W"></a>即便闷绝微声语子。<a id="a-5X"></a>子如吾目何处有人自挑目而还自食。<a id="a-5Y"></a>吾宁丧命终不杀子啖子肉也。<a id="a-5Z"></a>须阐提又言。<a id="a-5a"></a>若便断命血肉臭烂。<a id="a-5b"></a>未经几日欲求一愿。<a id="a-5c"></a>若逆违者非慈父母。<a id="a-5d"></a>时父王语太子言。<a id="a-5e"></a>不逆汝意。<a id="a-5f"></a>须阐提言。<a id="a-5g"></a>唯愿日日就儿身上割三斤肉。<a id="a-5h"></a>二分奉供父母。<a id="a-5i"></a>一分自食以续身命。<a id="a-5j"></a>父母泣而从之。<a id="a-5k"></a>得至前路故余二日身肉转尽肢节筋骨故相连续余命未断。<a id="a-5l"></a>父母抱持举声大哭我等无状。<a id="a-5m"></a>横啖汝肉使汝苦痛。<a id="a-5n"></a>前路犹远未达所在。<a id="a-5o"></a>而汝肉尽今者并命聚尸一处。<a id="a-5p"></a>时须阐提微声谏言。<a id="a-5q"></a>已啖子肉进路至此。<a id="a-5r"></a>父母今者莫如凡人。<a id="a-5s"></a>并命一处为怜愍故莫见拒逆。<a id="a-5t"></a>可于身诸节间净割余肉。<a id="a-5u"></a>用济父母可达所在。<a id="a-5v"></a>父母随言食竟号叫分别。<a id="a-5w"></a>须阐提起立视父母。<a id="a-5x"></a>父母大哭随路而去。<a id="a-5y"></a>父母去远不见须阐提。<a id="a-5z"></a>太子恋慕父母目不暂舍。<a id="a-60"></a>良久躄地身体新血肉香于十方。<a id="a-61"></a>面有蚊虻。<a id="a-62"></a>闻血肉香来封身上。<a id="a-63"></a>遍体唼食楚毒苦痛不可复言。<a id="a-64"></a>余命未断发声立誓。<a id="a-65"></a>愿宿世殃恶从是除尽。<a id="a-66"></a>自今已往更不敢作。<a id="a-67"></a>今我此身以供养父母。<a id="a-68"></a>愿我父母常得十一余福。<a id="a-69"></a>所残血肉施诸蚊虻皆得饱满。<a id="a-6A"></a>发是愿时。<a id="a-6B"></a>天地六种震动。<a id="a-6C"></a>日无精光禽兽散走。<a id="a-6D"></a>大海波动须弥涌没。<a id="a-6E"></a>六欲诸天皆悉怯怖下阎浮提。<a id="a-6F"></a>化作师子虎狼之属。<a id="a-6G"></a>张目掴髭咆地大吼振跳[跳-兆+(騰-月)]踯来欲搏啮。<a id="a-6H"></a>时须阐提见诸禽兽作大威势。<a id="a-6I"></a>微声语言。<a id="a-6J"></a>汝欲见啖随意取食何为见恐。<a id="a-6K"></a>时天王帝释即复天身。<a id="a-6L"></a>太子见之欢喜无量。<a id="a-6M"></a>时帝释问太子言。<a id="a-6N"></a>汝难舍能舍。<a id="a-6O"></a>如是功德为愿生天作魔王梵王耶。<a id="a-6P"></a>太子报言。<a id="a-6Q"></a>我愿成无上菩提。<a id="a-6R"></a>天帝释言。<a id="a-6S"></a>空有此言谁当信汝。<a id="a-6T"></a>太子誓言。<a id="a-6U"></a>我若欺诳令我身疮始终莫合。<a id="a-6V"></a>若不尔者令我平复。<a id="a-6W"></a>血反为乳身体平复端正倍常。<a id="a-6X"></a>时天王帝释头面礼足叹言善哉。<a id="a-6Y"></a>吾不及汝。<a id="a-6Z"></a>汝精进勇猛会得菩提愿先度我。<a id="a-6a"></a>时天王帝释。<a id="a-6b"></a>于虚空中即没不现。<a id="a-6c"></a>时王及夫人得到邻国。<a id="a-6d"></a>邻国闻之。<a id="a-6e"></a>远出奉迎相见具说上事。<a id="a-6f"></a>供给所须甚称意望。<a id="a-6g"></a>邻王感念。<a id="a-6h"></a>太子慈孝。<a id="a-6i"></a>即上四兵还与彼王。<a id="a-6j"></a>伐罗睺随路而归。<a id="a-6k"></a>欲至先别太子。<a id="a-6l"></a>处收其骸柩前望悲哭。<a id="a-6m"></a>转近遥见太子身体平复。<a id="a-6n"></a>即前抱持悲喜交集。<a id="a-6o"></a>时须阐提具以上事启其父母。<a id="a-6p"></a>父母欢喜。<a id="a-6q"></a>共载大象还归本国。<a id="a-6r"></a>太子福深克旋本国。<a id="a-6s"></a>即立太子以为大王。<a id="a-6t"></a>时父王者今输头檀王是也。<a id="a-6u"></a>时母者今摩耶夫人是。<a id="a-6v"></a>须阐提者今佛身是。<a id="a-6w"></a>时天帝释者阿若憍陈如是也(出大方便佛报恩经第一卷)</p>
  <h2 id="a6x">须大挐好施为与人白象诘摈山中第七</h2>
  <p id="a6y">昔者叶波国王号湿随。<a id="a-6z"></a>太子名须大挐。<a id="a-70"></a>四等普护言不伤人。<a id="a-71"></a>常愿布施拯济群生。<a id="a-72"></a>令吾后世受福无穷。<a id="a-73"></a>愚者不睹非常之变谓之可保。<a id="a-74"></a>智者照有五家。<a id="a-75"></a>欲得衣食金银众珍车马田宅无求不与。<a id="a-76"></a>光声远被四海咨嗟。<a id="a-77"></a>父王有一白象。<a id="a-78"></a>威猛武势敌六十恶国来战象辄能胜。<a id="a-79"></a>诸王共议。<a id="a-7A"></a>遣梵志八人从乞白象。<a id="a-7B"></a>太子欣然问欲何求对曰。<a id="a-7C"></a>欲乞行莲花上白象。<a id="a-7D"></a>象名罗阇和檀。<a id="a-7E"></a>太子曰善。<a id="a-7F"></a>金银杂宝恣心所求。<a id="a-7G"></a>即敕侍者。<a id="a-7H"></a>疾被白象金银鞍勒。<a id="a-7I"></a>左持象勒。<a id="a-7J"></a>右持金瓶。<a id="a-7K"></a>澡梵志手。<a id="a-7L"></a>慈欢授象。<a id="a-7M"></a>梵志大喜。<a id="a-7N"></a>即咒愿竟骑象而去。<a id="a-7O"></a>相国百揆靡不怅然。<a id="a-7P"></a>佥曰。<a id="a-7Q"></a>斯象力猛交战辄胜。<a id="a-7R"></a>今以惠仇国。<a id="a-7S"></a>何所恃。<a id="a-7T"></a>具以白王。<a id="a-7U"></a>王闻惨然久而曰。<a id="a-7V"></a>太子好喜佛道。<a id="a-7W"></a>以周穷济乏慈育为行无从禁止。<a id="a-7X"></a>假使拘罚。<a id="a-7Y"></a>斯无道矣。<a id="a-7Z"></a>百揆佥曰。<a id="a-7a"></a>切磋之教议无失矣。<a id="a-7b"></a>拘罚为虐。<a id="a-7c"></a>臣敢闻之。<a id="a-7d"></a>逐令出国置于田野。<a id="a-7e"></a>十年之间令自惭悔。<a id="a-7f"></a>臣等之愿也。<a id="a-7g"></a>王即遣使者。<a id="a-7h"></a>语之曰。<a id="a-7i"></a>象是国宝以惠怨乎。<a id="a-7j"></a>不忍加罚疾出国去。<a id="a-7k"></a>使者奉命宣述如斯。<a id="a-7l"></a>太子对曰。<a id="a-7m"></a>不敢违天命。<a id="a-7n"></a>愿以私财更七日布施不敢侵国。<a id="a-7o"></a>使者以闻。<a id="a-7p"></a>王即听许。<a id="a-7q"></a>太子欣然大施穷乏。<a id="a-7r"></a>宣语疾来恣意所欲。<a id="a-7s"></a>七日既竟贫者皆富。<a id="a-7t"></a>妻名曼坻。<a id="a-7u"></a>本诸王女。<a id="a-7v"></a>颜华绰约一国无双。<a id="a-7w"></a>自首至足七宝璎珞。<a id="a-7x"></a>谓其妻曰。<a id="a-7y"></a>起听吾言。<a id="a-7z"></a>大王徙吾着檀特山十二年为限汝知之乎。<a id="a-80"></a>妻惊视太子泣泪而云。<a id="a-81"></a>何罪见逐捐国尊荣方处深山乎。<a id="a-82"></a>答曰。<a id="a-83"></a>吾用国名象以施怨家王。<a id="a-84"></a>逮群臣恚逐我耳。<a id="a-85"></a>妻即发愿。<a id="a-86"></a>愿国丰熟王臣兆民富寿无极。<a id="a-87"></a>唯当建志山泽誓成道矣。<a id="a-88"></a>太子曰。<a id="a-89"></a>惟彼山泽恐怖之处。<a id="a-8A"></a>虎狼害兽难为止矣。<a id="a-8B"></a>又有毒虫魍魅毙鬼。<a id="a-8C"></a>雷电霹雳风雨云雾甚可怖畏。<a id="a-8D"></a>寒暑过度树木难依蒺[卄/梨]砾石非蹠所堪。<a id="a-8E"></a>尔王者之子。<a id="a-8F"></a>生于荣乐长于宫中。<a id="a-8G"></a>衣即细软饮食甘美。<a id="a-8H"></a>卧则帷帐众乐聒耳。<a id="a-8I"></a>愿即恣心。<a id="a-8J"></a>今处山泽。<a id="a-8K"></a>卧即草蓐食即果菜非人所忍。<a id="a-8L"></a>何以堪之乎。<a id="a-8M"></a>妻曰。<a id="a-8N"></a>细靡众宝帷帐甘美。<a id="a-8O"></a>何益于己而与太子生离乎。<a id="a-8P"></a>夫王者以幡为识。<a id="a-8Q"></a>火以烟为识。<a id="a-8R"></a>妇人以夫为识。<a id="a-8S"></a>吾恃太子犹恃二亲。<a id="a-8T"></a>太子在国布施四远吾辄同愿。<a id="a-8U"></a>今当历崄而留守荣岂仁道哉。<a id="a-8V"></a>傥有来乞不现我夫心之感结必死无疑。<a id="a-8W"></a>太子曰。<a id="a-8X"></a>远国之人来乞妻子吾无逆心。<a id="a-8Y"></a>尔为情恋傥违惠道者擿绝洪润坏吾重任也。<a id="a-8Z"></a>妻曰。<a id="a-8a"></a>太子布施睹世希有当卒弘誓慎无倦矣。<a id="a-8b"></a>百千万世无人如卿建佛重任吾不敢违也。<a id="a-8c"></a>太子曰善。<a id="a-8d"></a>即将妻子诣母辞别。<a id="a-8e"></a>稽首于地愍然辞曰。<a id="a-8f"></a>愿捐重思保宁玉体。<a id="a-8g"></a>国事鞅掌数以慈谏。<a id="a-8h"></a>无以自由抂彼天民。<a id="a-8i"></a>当忍不可忍。<a id="a-8j"></a>母曰。<a id="a-8k"></a>未有子时结愿求嗣。<a id="a-8l"></a>怀妊之日如树含华日须其成。<a id="a-8m"></a>天不夺愿令吾有子。<a id="a-8n"></a>养育成就而当生离。<a id="a-8o"></a>夫人嫔妾不复相敬。<a id="a-8p"></a>太子妻儿稽首拜退。<a id="a-8q"></a>宫内巨细靡不哽咽。<a id="a-8r"></a>出与百揆哀诀俱出城去。<a id="a-8s"></a>靡不窃云。<a id="a-8t"></a>太子国之圣灵众宝之尊。<a id="a-8u"></a>二亲何心而逐之乎。<a id="a-8v"></a>太子坐城外谢诸送者遣之还居。<a id="a-8w"></a>兆民拜伏佥然举哀伤。<a id="a-8x"></a>或有躃踊呼天音向震国。<a id="a-8y"></a>去国已远坐一树下。<a id="a-8z"></a>有梵志远来乞身宝服及妻子。<a id="a-90"></a>珠玑尽以惠之。<a id="a-91"></a>令妻子升车执辔而去。<a id="a-92"></a>始欲就道。<a id="a-93"></a>又逢梵志丐马。<a id="a-94"></a>以马惠之。<a id="a-95"></a>自于辕中挽车进道。<a id="a-96"></a>又逢梵志来丐其车。<a id="a-97"></a>即以车惠。<a id="a-98"></a>太子车马衣裳身宝杂物都尽无余。<a id="a-99"></a>令妻婴女己自抱男。<a id="a-9A"></a>经二十一日乃到山中。<a id="a-9B"></a>太子睹山树木茂盛流泉美水甘果备焉。<a id="a-9C"></a>凫雁鸳鸯游戏其间。<a id="a-9D"></a>太子谓妻曰。<a id="a-9E"></a>树木参天鲜有折伤。<a id="a-9F"></a>群鸟悲鸣泉果甚多。<a id="a-9G"></a>足为饮食唯道是务耳。<a id="a-9H"></a>山中道士皆守节好学。<a id="a-9I"></a>有一道士名阿珠陀。<a id="a-9J"></a>久处山间甚有妙德。<a id="a-9K"></a>即与妻子诣之。<a id="a-9L"></a>稽首曰。<a id="a-9M"></a>吾将妻子来斯学道。<a id="a-9N"></a>愿垂洪慈诲成吾志也。<a id="a-9O"></a>道士诲之。<a id="a-9P"></a>太子则与柴草为屋结发莞衣食果饮泉。<a id="a-9Q"></a>男名耶利。<a id="a-9R"></a>衣小草服从父出入。<a id="a-9S"></a>女名罽拏延。<a id="a-9T"></a>着鹿皮衣从母出入。<a id="a-9U"></a>处山一宿天为增泉更生药木。<a id="a-9V"></a>后有鸠留孙贫老梵志。<a id="a-9W"></a>其妻年丰颜华端正。<a id="a-9X"></a>提瓶行汲。<a id="a-9Y"></a>道逢年少遮而调之曰。<a id="a-9Z"></a>尔居贫乎贪彼老财庶以归居。<a id="a-9a"></a>彼翁学道希成一人。<a id="a-9b"></a>专愚[怡-台+龍]悷尔将所贪乎。<a id="a-9c"></a>颜状丑黑鼻正[扁*司]鵗。<a id="a-9d"></a>身体了戾面皱唇侈。<a id="a-9e"></a>言语蹇[扁*司]两目又青状类如鬼。<a id="a-9f"></a>举身无好孰不恶憎。<a id="a-9g"></a>尔为室家将无愧厌乎。<a id="a-9h"></a>妇流泪而去。<a id="a-9i"></a>翁须鬓正白由霜着树。<a id="a-9j"></a>朝夕未死无如之何。<a id="a-9k"></a>归向其婿具陈是事。<a id="a-9l"></a>若无奴使吾去子矣。<a id="a-9m"></a>婿曰。<a id="a-9n"></a>吾贫何缘卒获给使乎。<a id="a-9o"></a>妻曰。<a id="a-9p"></a>吾闻须大拏洪慈济众徙着山中。<a id="a-9q"></a>其有两儿乞则惠卿。<a id="a-9r"></a>妻数有言妇爱难违即用其言。<a id="a-9s"></a>寻觅道路逢猎士。<a id="a-9t"></a>猎士素知太子送逐所由。<a id="a-9u"></a>勃然骂曰。<a id="a-9v"></a>吾斩尔首。<a id="a-9w"></a>问太子为梵志迁而惧曰。<a id="a-9x"></a>王逮群臣令呼太子还国为王。<a id="a-9y"></a>答曰。<a id="a-9z"></a>大善喜示其处。<a id="a-A0"></a>逮见小屋。<a id="a-A1"></a>太子亦睹其来。<a id="a-A2"></a>两儿睹之中心怛惧。<a id="a-A3"></a>兄弟俱白。<a id="a-A4"></a>吾父尚施而斯人远来。<a id="a-A5"></a>财尽无副必以吾兄弟惠之。<a id="a-A6"></a>携手俱逃。<a id="a-A7"></a>母故掘荫塪容人。<a id="a-A8"></a>二儿入中以柴覆上。<a id="a-A9"></a>自相诫曰。<a id="a-AA"></a>父呼莫应也。<a id="a-AB"></a>太子慰劳之曰。<a id="a-AC"></a>历远疲惓矣。<a id="a-AD"></a>对曰。<a id="a-AE"></a>吾自彼来举身恼痛。<a id="a-AF"></a>又大饥渴。<a id="a-AG"></a>太子设果浆。<a id="a-AH"></a>今故归穷庶延微命。<a id="a-AI"></a>太子恻然曰。<a id="a-AJ"></a>财尽无惜矣。<a id="a-AK"></a>梵志曰。<a id="a-AL"></a>可以二儿给养吾老矣。<a id="a-AM"></a>答曰。<a id="a-AN"></a>吾心无违。<a id="a-AO"></a>太子呼儿。<a id="a-AP"></a>兄弟惧矣。<a id="a-AQ"></a>又相谓曰。<a id="a-AR"></a>吾父呼求。<a id="a-AS"></a>必以惠此鬼。<a id="a-AT"></a>违命不应。<a id="a-AU"></a>太子知其隐在塪中。<a id="a-AV"></a>发柴睹之。<a id="a-AW"></a>儿出抱父战栗涕号言。<a id="a-AX"></a>此是鬼耳非梵志也。<a id="a-AY"></a>儿数睹梵志颜类未有若兹。<a id="a-AZ"></a>无以我等为鬼作食。<a id="a-Aa"></a>我母采果来归何迟。<a id="a-Ab"></a>今日定死为鬼所啖。<a id="a-Ac"></a>母归索吾。<a id="a-Ad"></a>如牛索犊。<a id="a-Ae"></a>狂走哀恸。<a id="a-Af"></a>父必悔矣。<a id="a-Ag"></a>太子曰。<a id="a-Ah"></a>我生布施未尝微悔。<a id="a-Ai"></a>吾以许焉尔无违矣。<a id="a-Aj"></a>梵志曰。<a id="a-Ak"></a>吾老气微儿舍遁迈之其母所大子弘惠缚以见付。<a id="a-Al"></a>太子持儿令梵志缚自牵绳端。<a id="a-Am"></a>两儿躄身婉转父前哀号呼母曰。<a id="a-An"></a>天神地祇山树诸神一哀告母云。<a id="a-Ao"></a>两儿以惠人可一相见。<a id="a-Ap"></a>哀感二仪山神作响有若雷震。<a id="a-Aq"></a>母时采果中心[怡-台+重][怡-台+重]。<a id="a-Ar"></a>仰看苍天不睹云雨。<a id="a-As"></a>右目瞤左蹠痒两乳流出。<a id="a-At"></a>母惟之曰。<a id="a-Au"></a>斯怪甚大归视我儿。<a id="a-Av"></a>委果旋归惶惶如狂。<a id="a-Aw"></a>帝释念曰。<a id="a-Ax"></a>菩萨志隆欲成重任。<a id="a-Ay"></a>若及妻到坏其高志。<a id="a-Az"></a>化为师子当道而蹲。<a id="a-B0"></a>妇曰。<a id="a-B1"></a>卿是狩中之王。<a id="a-B2"></a>吾人中王之女俱处斯山。<a id="a-B3"></a>吾有两儿皆尚微细。<a id="a-B4"></a>朝来未食须望我耳。<a id="a-B5"></a>师子避之妇得进路。<a id="a-B6"></a>回复于前化作白狼。<a id="a-B7"></a>妇辞如前狼又避焉。<a id="a-B8"></a>又化为虎计梵志远乃遂退矣。<a id="a-B9"></a>妇睹太子独出惨然怖曰。<a id="a-BA"></a>吾儿所之而今独坐。<a id="a-BB"></a>儿常见归犇走趣吾。<a id="a-BC"></a>跳踉喜笑曰母归矣。<a id="a-BD"></a>今儿戏具泥象泥牛泥马泥猪杂巧诸物纵横于地。<a id="a-BE"></a>睹之心感吾便发狂。<a id="a-BF"></a>将不为虎狼鬼魅盗贼所吞乎。<a id="a-BG"></a>疾释斯结吾必死矣。<a id="a-BH"></a>太子久而言曰。<a id="a-BI"></a>有一梵志来索两儿。<a id="a-BJ"></a>云。<a id="a-BK"></a>年尽命微欲以自济吾以惠之。<a id="a-BL"></a>妇闻斯言感跃躄地婉转哀恸流泪而云。<a id="a-BM"></a>审如一夜所梦。<a id="a-BN"></a>梦睹老贫梵志。<a id="a-BO"></a>割吾两乳执之疾驰。<a id="a-BP"></a>正为今也。<a id="a-BQ"></a>哀恸呼天动一山间。<a id="a-BR"></a>太子睹妻哀恸。<a id="a-BS"></a>尤甚。<a id="a-BT"></a>谓之曰。<a id="a-BU"></a>吾本惮尔隆孝奉尊无求不惠盟誓甚明。<a id="a-BV"></a>而今哀恸以乱我心。<a id="a-BW"></a>妻曰。<a id="a-BX"></a>太子求道厥劳何甚。<a id="a-BY"></a>帝释诸天佥然议曰。<a id="a-BZ"></a>太子道弘普施无尽试求其妻。<a id="a-Ba"></a>释化梵志曰。<a id="a-Bb"></a>子怀乾巛之仁。<a id="a-Bc"></a>普济群生布施无逆故来归心。<a id="a-Bd"></a>子妻贤贞德馨远闻故来乞丐。<a id="a-Be"></a>答曰大善。<a id="a-Bf"></a>天地卒然大动天人鬼神靡不叹善。<a id="a-Bg"></a>梵志曰。<a id="a-Bh"></a>吾是天帝非世庸人也。<a id="a-Bi"></a>故来试子。<a id="a-Bj"></a>子尚佛慧影范难双矣。<a id="a-Bk"></a>今欲何愿恣求必从。<a id="a-Bl"></a>太子曰。<a id="a-Bm"></a>愿获大富常好布施无贪踰。<a id="a-Bn"></a>今吾父王及国臣民思得相见。<a id="a-Bo"></a>天帝曰。<a id="a-Bp"></a>善应时不现。<a id="a-Bq"></a>梵志喜获其息。<a id="a-Br"></a>行不觉疲连牵两儿如得亡役。<a id="a-Bs"></a>儿王者之孙荣乐自由。<a id="a-Bt"></a>去取二亲为绳所缚。<a id="a-Bu"></a>结处皆伤哀号呼母。<a id="a-Bv"></a>鞭之而走血流丹地。<a id="a-Bw"></a>天神愍念解缚愈伤。<a id="a-Bx"></a>为生甘果令地柔软。<a id="a-By"></a>兄弟摘果更相授啖曰。<a id="a-Bz"></a>甘如苑中果。<a id="a-C0"></a>地柔软如王边毡[止*毛]矣。<a id="a-C1"></a>兄弟相扶仰天呼母。<a id="a-C2"></a>涕泣流身归到其家喜笑且云。<a id="a-C3"></a>吾为尔得奴婢二人自从所使。<a id="a-C4"></a>妻睹儿曰。<a id="a-C5"></a>奴婢不尔。<a id="a-C6"></a>斯儿端正手足悦怿不任作劳。<a id="a-C7"></a>孚行炫卖更买所使。<a id="a-C8"></a>又欲往异国。<a id="a-C9"></a>天惑其路乃之本土。<a id="a-CA"></a>兆民识焉佥曰。<a id="a-CB"></a>斯大王孙矣。<a id="a-CC"></a>便以闻王。<a id="a-CD"></a>王呼入宫。<a id="a-CE"></a>宫人巨细靡不嘘唏。<a id="a-CF"></a>王欲抱两儿不就。<a id="a-CG"></a>王曰何故。<a id="a-CH"></a>儿曰。<a id="a-CI"></a>昔为王孙今为奴婢之贱。<a id="a-CJ"></a>何缘坐王膝乎。<a id="a-CK"></a>王问梵志曰。<a id="a-CL"></a>缘得斯儿。<a id="a-CM"></a>对之如实。<a id="a-CN"></a>曰卖儿几钱。<a id="a-CO"></a>梵志未答。<a id="a-CP"></a>男孙剿曰。<a id="a-CQ"></a>男直银钱一千特。<a id="a-CR"></a>牛牸牛各百头。<a id="a-CS"></a>女直金钱一千特牛牸牛各二百头。<a id="a-CT"></a>王曰。<a id="a-CU"></a>男长而贱女幼而贵何也。<a id="a-CV"></a>对曰。<a id="a-CW"></a>太子既圣且仁众所依附。<a id="a-CX"></a>而见远逐故知男贱也。<a id="a-CY"></a>黎庶之女苟以华色处在深宫。<a id="a-CZ"></a>故知女贵也。<a id="a-Ca"></a>王曰。<a id="a-Cb"></a>八岁孩童而有高士之论。<a id="a-Cc"></a>岂况其父乎。<a id="a-Cd"></a>宫人巨细闻其讽谏莫不举哀。<a id="a-Ce"></a>王顾皆如数梵志退矣。<a id="a-Cf"></a>王抱两孙坐之于膝曰。<a id="a-Cg"></a>向不就抱今来何疾乎。<a id="a-Ch"></a>对曰。<a id="a-Ci"></a>向是奴婢今为王孙。<a id="a-Cj"></a>曰汝父处山何食自供。<a id="a-Ck"></a>两儿俱曰。<a id="a-Cl"></a>食菜树果以自给耳。<a id="a-Cm"></a>日与禽兽百鸟相娱亦无愁心。<a id="a-Cn"></a>王遣使者迎焉。<a id="a-Co"></a>使者就道。<a id="a-Cp"></a>山中树木俯仰屈伸似有跪起之礼。<a id="a-Cq"></a>百鸟悲鸣哀感人情。<a id="a-Cr"></a>太子曰。<a id="a-Cs"></a>斯者何瑞。<a id="a-Ct"></a>妻卧地曰。<a id="a-Cu"></a>王意解释使者来迎神祇助善故兴斯瑞。<a id="a-Cv"></a>妻自亡儿卧地。<a id="a-Cw"></a>使者到乃起拜王命矣。<a id="a-Cx"></a>使者曰。<a id="a-Cy"></a>王逮皇后损食衔泣身命日衰思睹太子。<a id="a-Cz"></a>太子左右顾望恋慕山中树木流泉收泪升车。<a id="a-D0"></a>自使者发举国欢喜。<a id="a-D1"></a>治道扫除预施帐幔。<a id="a-D2"></a>烧香散华伎乐幢盖。<a id="a-D3"></a>举国趋跄称寿无量。<a id="a-D4"></a>太子入城顿首谢过退劳起居。<a id="a-D5"></a>王复以国藏珍宝都付太子劝令布施。<a id="a-D6"></a>邻国困民似川归海。<a id="a-D7"></a>宿怨睹之拜来称臣。<a id="a-D8"></a>贡献相衔贼寇尚仁偷盗竞施干戈厌藏囹圄毁矣。<a id="a-D9"></a>群生永乐十方庆善积德不休。<a id="a-DA"></a>始虽婴苦今为无尽尊矣。<a id="a-DB"></a>太子后终生兜术天。<a id="a-DC"></a>自天来下生白净王宫。<a id="a-DD"></a>今吾身是。<a id="a-DE"></a>父王者阿难是。<a id="a-DF"></a>妻瞿夷是。<a id="a-DG"></a>子男罗云是。<a id="a-DH"></a>女者罗汉珠迟母是。<a id="a-DI"></a>天帝释者弥勒是。<a id="a-DJ"></a>射猎者优陀耶是。<a id="a-DK"></a>珠陀者大迦葉是。<a id="a-DL"></a>卖儿梵志者调达是。<a id="a-DM"></a>菩萨慈惠布施如是(出须大拏经)</p>
  <h2 id="aDN">只域为奈女所生舍国为医第八</h2>
  <p id="aDO">昔维耶离国。<a id="a-DP"></a>王苑中生一奈树。<a id="a-DQ"></a>枝叶繁茂加有光色香美非凡。<a id="a-DR"></a>王极宝爱。<a id="a-DS"></a>自非宫中尊贵不得啖之。<a id="a-DT"></a>时有梵志。<a id="a-DU"></a>居家饶富一国无双聪明博达才智出群。<a id="a-DV"></a>王用为大臣。<a id="a-DW"></a>请食设奈毕以一奈实与之。<a id="a-DX"></a>梵志见奈香美非凡乃问曰。<a id="a-DY"></a>此奈树下宁有小栽可得乞不。<a id="a-DZ"></a>王曰。<a id="a-Da"></a>卿若欲得一栽相与。<a id="a-Db"></a>梵志种之。<a id="a-Dc"></a>朝夕灌溉枝条茂好三年生实。<a id="a-Dd"></a>光彩大小如王家许。<a id="a-De"></a>梵志大喜自念。<a id="a-Df"></a>我资财无数不减于王。<a id="a-Dg"></a>唯无此奈今既得之即无所减。<a id="a-Dh"></a>便取食之而大苦涩。<a id="a-Di"></a>乃退思惟。<a id="a-Dj"></a>当是土无肥耳。<a id="a-Dk"></a>仍捉取乳以饮一牛次第至百煎为醍醐。<a id="a-Dl"></a>日日灌之却至明年。<a id="a-Dm"></a>实乃甘美。<a id="a-Dn"></a>而树边生一瘤节。<a id="a-Do"></a>大如手卷。<a id="a-Dp"></a>日月增长恐妨其实。<a id="a-Dq"></a>适欲斫去。<a id="a-Dr"></a>复恐伤树。<a id="a-Ds"></a>迟回未决。<a id="a-Dt"></a>节生一枝。<a id="a-Du"></a>洪直调好高出树颠。<a id="a-Dv"></a>去地七丈。<a id="a-Dw"></a>抄生诸枝形如偃盖。<a id="a-Dx"></a>华叶茂好胜于树本。<a id="a-Dy"></a>即作栈阁登而视之。<a id="a-Dz"></a>见偃盖之中乃有池水。<a id="a-E0"></a>既清且香众华鲜明。<a id="a-E1"></a>披视华下。<a id="a-E2"></a>有一女儿在池水中。<a id="a-E3"></a>梵志抱取归家长养。<a id="a-E4"></a>名曰奈女。<a id="a-E5"></a>至年十五颜色端正天下无双声闻远国。<a id="a-E6"></a>有七国王。<a id="a-E7"></a>同时俱来诣梵志所求娉奈女以为夫人。<a id="a-E8"></a>梵志不知与谁。<a id="a-E9"></a>于其园中架一高楼以奈女置上。<a id="a-EA"></a>谓诸王曰。<a id="a-EB"></a>此女非我所生。<a id="a-EC"></a>自出于奈树之上。<a id="a-ED"></a>今七王俱求。<a id="a-EE"></a>我设与一六当见怒。<a id="a-EF"></a>不敢爱惜。<a id="a-EG"></a>女今在园中楼上。<a id="a-EH"></a>诸王但自评议。<a id="a-EI"></a>应得者取非我所制。<a id="a-EJ"></a>七王共争纷纭未决。<a id="a-EK"></a>其夜洴沙王从伏渎入登楼就宿。<a id="a-EL"></a>明晨当去。<a id="a-EM"></a>奈女曰。<a id="a-EN"></a>大王幸抂威尊接逮。<a id="a-EO"></a>若其有子则是王种当何所付。<a id="a-EP"></a>王曰。<a id="a-EQ"></a>是男还我是女还汝。<a id="a-ER"></a>王即脱手金镮之印以付奈女曰。<a id="a-ES"></a>以是为信。<a id="a-ET"></a>出语群臣。<a id="a-EU"></a>我已得奈女与共一宿。<a id="a-EV"></a>洴沙军人皆称万岁曰。<a id="a-EW"></a>我王已得奈女。<a id="a-EX"></a>六王闻之便各还去。<a id="a-EY"></a>奈女生男儿。<a id="a-EZ"></a>初生时手中把持针药囊。<a id="a-Ea"></a>梵志曰。<a id="a-Eb"></a>此国王之子而执持医器必医王也。<a id="a-Ec"></a>名曰只域(涅槃等诸经皆云耆婆请磐特比丘经云耆域)至年八岁。<a id="a-Ed"></a>聪明学问书疏越伦。<a id="a-Ee"></a>与邻比小儿游戏心常轻诸小儿。<a id="a-Ef"></a>诸儿骂曰。<a id="a-Eg"></a>无父之子淫女所生何敢轻我。<a id="a-Eh"></a>只域愕然默而不答。<a id="a-Ei"></a>便归问母曰。<a id="a-Ej"></a>我视诸子皆不如我。<a id="a-Ek"></a>而反骂我言无父之子。<a id="a-El"></a>我父今者为在何许。<a id="a-Em"></a>母曰。<a id="a-En"></a>汝父者是洴沙王。<a id="a-Eo"></a>只域曰。<a id="a-Ep"></a>洴沙王乃在罗悦只国。<a id="a-Eq"></a>去此五百里。<a id="a-Er"></a>何缘生我。<a id="a-Es"></a>即持此环往罗悦只国。<a id="a-Et"></a>径入宫门即到王前。<a id="a-Eu"></a>为王作礼长跪白曰。<a id="a-Ev"></a>我是王子奈女所生。<a id="a-Ew"></a>今年八岁始知是大王种。<a id="a-Ex"></a>故奉指镮印信远来归家。<a id="a-Ey"></a>王见印文。<a id="a-Ez"></a>忆昔有誓知是其子。<a id="a-F0"></a>怆然怜之以为太子。<a id="a-F1"></a>涉历二年会阿阇世王生。<a id="a-F2"></a>只域因白王曰。<a id="a-F3"></a>我初生时手把针药囊。<a id="a-F4"></a>应当为医王。<a id="a-F5"></a>虽以我为太子非我所乐。<a id="a-F6"></a>王适子生矣。<a id="a-F7"></a>应袭尊嗣。<a id="a-F8"></a>我愿得行学医术。<a id="a-F9"></a>王即听之。<a id="a-FA"></a>敕国上医术尽教之。<a id="a-FB"></a>而只域嬉戏未尝受学。<a id="a-FC"></a>诸师责谓之曰。<a id="a-FD"></a>医术鄙陋诚非太子至尊所学。<a id="a-FE"></a>然大王之命不可违废。<a id="a-FF"></a>受敕以来积有日月。<a id="a-FG"></a>而太子初不受半言。<a id="a-FH"></a>若王问我。<a id="a-FI"></a>我何以对。<a id="a-FJ"></a>只域曰。<a id="a-FK"></a>我生而有医证在手。<a id="a-FL"></a>故白大王捐弃荣豪求学医术岂复懈怠。<a id="a-FM"></a>直以诸师之道无足学者故耳。<a id="a-FN"></a>便取本草药方针脉诸经具难问师。<a id="a-FO"></a>师无能答。<a id="a-FP"></a>反为作礼曰太子神圣非我所及。<a id="a-FQ"></a>历世疑义请太子说。<a id="a-FR"></a>便说其义。<a id="a-FS"></a>诸医欢喜作礼奉行。<a id="a-FT"></a>只域便就救疗。<a id="a-FU"></a>所治辄愈远国知名。<a id="a-FV"></a>还于宫门逢担[蓷/木]小儿望见五藏缕悉分明。<a id="a-FW"></a>只域心念。<a id="a-FX"></a>本草经说。<a id="a-FY"></a>有药王树从外照内。<a id="a-FZ"></a>此儿[蓷/木]中有药王树。<a id="a-Fa"></a>即问曰。<a id="a-Fb"></a>卖堪几钱。<a id="a-Fc"></a>儿曰十钱。<a id="a-Fd"></a>依雇十钱。<a id="a-Fe"></a>儿下[蓷/木]置地。<a id="a-Ff"></a>则闇不复见其腹中。<a id="a-Fg"></a>只域思惟。<a id="a-Fh"></a>不知束中何者是药王木。<a id="a-Fi"></a>便解两束一一聚之以着儿腹上。<a id="a-Fj"></a>无所照见如是尽两束[蓷/木]。<a id="a-Fk"></a>最后小枝照见腹内。<a id="a-Fl"></a>只域大喜。<a id="a-Fm"></a>知此小枝定是药王。<a id="a-Fn"></a>悉还儿[蓷/木]。<a id="a-Fo"></a>儿欢喜去。<a id="a-Fp"></a>时国中迦罗越家女年十五。<a id="a-Fq"></a>临当嫁日忽头痛而死。<a id="a-Fr"></a>只域闻之往至其家问。<a id="a-Fs"></a>女常有何病乃致夭死。<a id="a-Ft"></a>父曰。<a id="a-Fu"></a>女小有头痛疾日日增甚朝发致命。<a id="a-Fv"></a>只域以药王照女头。<a id="a-Fw"></a>见有剡虫。<a id="a-Fx"></a>大小相生乃数百枚钻食头脑脑尽故死。<a id="a-Fy"></a>便以金刀披破其头。<a id="a-Fz"></a>悉出诸虫封着罂中。<a id="a-G0"></a>以三种神膏涂疮。<a id="a-G1"></a>一种补虫所食骨间之伤。<a id="a-G2"></a>一种生脑。<a id="a-G3"></a>一种治外刀疮。<a id="a-G4"></a>告女父曰。<a id="a-G5"></a>好令安静慎莫使惊。<a id="a-G6"></a>七日当愈。<a id="a-G7"></a>到日我当复来只域适去。<a id="a-G8"></a>女母便更啼哭曰。<a id="a-G9"></a>我子为再死也。<a id="a-GA"></a>岂有破头凿脑当复活者。<a id="a-GB"></a>父止之曰。<a id="a-GC"></a>只域生而把持针药。<a id="a-GD"></a>捐弃尊位行作医师。<a id="a-GE"></a>但为一切护治人命。<a id="a-GF"></a>此天医王岂当妄耶。<a id="a-GG"></a>嘱语汝言慎莫使惊。<a id="a-GH"></a>而卿今反啼哭以惊动之。<a id="a-GI"></a>欲令此儿不复生耶。<a id="a-GJ"></a>母闻便止哭供养护之。<a id="a-GK"></a>寂静七日。<a id="a-GL"></a>女便吐气而寤如从卧觉。<a id="a-GM"></a>曰。<a id="a-GN"></a>我今者了不头痛。<a id="a-GO"></a>身体皆安谁护我者使得如是。<a id="a-GP"></a>父曰。<a id="a-GQ"></a>汝前已死。<a id="a-GR"></a>医王只域故来护汝。<a id="a-GS"></a>破头出虫以得更生。<a id="a-GT"></a>便开罂出虫示之。<a id="a-GU"></a>女见大更惊悕。<a id="a-GV"></a>深自侥幸曰。<a id="a-GW"></a>只域乃神。<a id="a-GX"></a>如是何报其恩。<a id="a-GY"></a>须臾只域来至。<a id="a-GZ"></a>女大欢喜。<a id="a-Ga"></a>出门奉迎作礼跪曰。<a id="a-Gb"></a>愿为君婢终身以报更生之恩。<a id="a-Gc"></a>只域曰。<a id="a-Gd"></a>我为医师周行治病居无常处何用婢为。<a id="a-Ge"></a>必欲报恩者与我五百两金。<a id="a-Gf"></a>我不自用当谢师恩。<a id="a-Gg"></a>师虽无以教我。<a id="a-Gh"></a>我见尝为弟子。<a id="a-Gi"></a>今得汝金当以与之。<a id="a-Gj"></a>女便奉五百两金。<a id="a-Gk"></a>只域受以与师。<a id="a-Gl"></a>因白王暂归省母。<a id="a-Gm"></a>到维耶离国。<a id="a-Gn"></a>有迦罗越家儿。<a id="a-Go"></a>好学作一木马高七尺余。<a id="a-Gp"></a>学习蹁上初学得上马。<a id="a-Gq"></a>后遂失据躄地而死。<a id="a-Gr"></a>只域闻之。<a id="a-Gs"></a>便往以药王照。<a id="a-Gt"></a>复见肝反戾向后气结不通故死。<a id="a-Gu"></a>复以金刀破腹手探料理。<a id="a-Gv"></a>还肝向前毕。<a id="a-Gw"></a>以三种神膏涂之。<a id="a-Gx"></a>其一种者补手所护持之处。<a id="a-Gy"></a>一种通利气息。<a id="a-Gz"></a>一种主合刀疮。<a id="a-H0"></a>嘱语其父曰。<a id="a-H1"></a>慎莫令惊三日当愈。<a id="a-H2"></a>父承教敕寂静养视至于三日。<a id="a-H3"></a>儿便吐气而寤亦如卧觉。<a id="a-H4"></a>即便起坐。<a id="a-H5"></a>俄而域来。<a id="a-H6"></a>儿出迎礼曰。<a id="a-H7"></a>愿为作奴终身供养以报生活之恩。<a id="a-H8"></a>只域曰。<a id="a-H9"></a>我为医师周行治病。<a id="a-HA"></a>病者之家争为我使当用奴为。<a id="a-HB"></a>我母养我勤苦。<a id="a-HC"></a>我未有供养。<a id="a-HD"></a>卿若欲谢我。<a id="a-HE"></a>与我五百两金。<a id="a-HF"></a>以报母恩。<a id="a-HG"></a>取金以上奈女。<a id="a-HH"></a>还归罗悦只国。<a id="a-HI"></a>只域活此两人便驰名天下莫不闻知。<a id="a-HJ"></a>又南有大国去罗悦只八千里。<a id="a-HK"></a>洴沙及诸小国皆臣属之。<a id="a-HL"></a>其王疾病积年不差。<a id="a-HM"></a>恒苦嗔恚睨眦杀人。<a id="a-HN"></a>人举目视之亦杀。<a id="a-HO"></a>低头不仰亦杀。<a id="a-HP"></a>使人行迟亦杀。<a id="a-HQ"></a>疾走亦杀。<a id="a-HR"></a>左右侍人不知当何措手足。<a id="a-HS"></a>医师合药辄嫌有毒亦复杀之。<a id="a-HT"></a>前后所杀傍臣宫女及医师辈不可称数。<a id="a-HU"></a>病乃日增其毒气攻心。<a id="a-HV"></a>烦满短气如火烧身。<a id="a-HW"></a>闻只域名即为下书。<a id="a-HX"></a>敕洴沙王征召只域。<a id="a-HY"></a>只域闻此王多杀医师大小恐怖。<a id="a-HZ"></a>洴沙又怜其年小恐为所杀。<a id="a-Ha"></a>适欲不遣畏见诛伐。<a id="a-Hb"></a>父子相守昼夜忧愁。<a id="a-Hc"></a>乃将只域俱往问佛。<a id="a-Hd"></a>佛告只域。<a id="a-He"></a>汝宿命时与我约誓俱当救护天下人病。<a id="a-Hf"></a>我治内病汝治外病。<a id="a-Hg"></a>今我得佛故如本愿会生我前。<a id="a-Hh"></a>此王病笃远来迎汝如何不往。<a id="a-Hi"></a>急往护之。<a id="a-Hj"></a>趣作方便令病必愈。<a id="a-Hk"></a>不杀汝也。<a id="a-Hl"></a>只域便承佛威神。<a id="a-Hm"></a>往到王所。<a id="a-Hn"></a>诊省脉理。<a id="a-Ho"></a>及以药王照之。<a id="a-Hp"></a>见王五藏百脉之中。<a id="a-Hq"></a>血气扰扰悉见。<a id="a-Hr"></a>是蛇虿之毒周匝身体。<a id="a-Hs"></a>只域白王。<a id="a-Ht"></a>王病可治。<a id="a-Hu"></a>治之保愈。<a id="a-Hv"></a>然宜见大后咨议合药。<a id="a-Hw"></a>若不见大后药终不成。<a id="a-Hx"></a>王闻此语不解其故。<a id="a-Hy"></a>意甚欲怒。<a id="a-Hz"></a>然患身病。<a id="a-I0"></a>宿闻只域之名故远迎之。<a id="a-I1"></a>冀必有益且见小儿知无奸私忍而听之。<a id="a-I2"></a>即遣青衣黄门将入见太后。<a id="a-I3"></a>只域白太后。<a id="a-I4"></a>王病可治今当合药。<a id="a-I5"></a>宜密启其方不可宣露。<a id="a-I6"></a>愿屏左右。<a id="a-I7"></a>太后即遂遣青衣黄门出。<a id="a-I8"></a>只域因问太后。<a id="a-I9"></a>向省王病。<a id="a-IA"></a>见王身中血脉悉是蛇虿之毒似非人类。<a id="a-IB"></a>王为定是谁子。<a id="a-IC"></a>太后以实语我。<a id="a-ID"></a>我能治之。<a id="a-IE"></a>若不语我。<a id="a-IF"></a>我则不知所治。<a id="a-IG"></a>太后曰。<a id="a-IH"></a>我昔尝于金柱殿中昼卧。<a id="a-II"></a>忽有来摩我上者。<a id="a-IJ"></a>我时恍惚梦与通情。<a id="a-IK"></a>忽然而寤。<a id="a-IL"></a>见有大虿长三丈余从我上去即觉有躯。<a id="a-IM"></a>王实是此虿子也。<a id="a-IN"></a>我为羞耻此未常出口。<a id="a-IO"></a>童子今乃觉之何其神妙。<a id="a-IP"></a>若病可治。<a id="a-IQ"></a>愿以王命委属童子。<a id="a-IR"></a>今者治之当用何药。<a id="a-IS"></a>只域曰。<a id="a-IT"></a>唯有醍醐耳。<a id="a-IU"></a>太后曰。<a id="a-IV"></a>咄童子慎莫道。<a id="a-IW"></a>此王大恶闻醍醐之气。<a id="a-IX"></a>又恶闻其名。<a id="a-IY"></a>前后坐口道醍醐而死者数千百人。<a id="a-IZ"></a>汝今道此必当杀汝。<a id="a-Ia"></a>以此饮王终不得下。<a id="a-Ib"></a>愿更用他药。<a id="a-Ic"></a>只域曰。<a id="a-Id"></a>醍醐治毒病。<a id="a-Ie"></a>恶闻醍醐是也。<a id="a-If"></a>王病若微及是他毒为有余药可以愈之。<a id="a-Ig"></a>虿毒既重。<a id="a-Ih"></a>又已匝体。<a id="a-Ii"></a>自非醍醐终不能消。<a id="a-Ij"></a>今当煎克化令成水。<a id="a-Ik"></a>乃出见王曰。<a id="a-Il"></a>向入见太后。<a id="a-Im"></a>已启药方今当合之。<a id="a-In"></a>十五日当成。<a id="a-Io"></a>今我有五愿。<a id="a-Ip"></a>王若听我病可即愈。<a id="a-Iq"></a>若不听我病不得愈。<a id="a-Ir"></a>王问五愿尽何等事。<a id="a-Is"></a>只域曰。<a id="a-It"></a>一者愿得王匣藏中新衣未经躯者与我衣之。<a id="a-Iu"></a>二者愿令我得独出入宫门不使禁诃。<a id="a-Iv"></a>三者愿得日日独入见太后及王后亦莫禁呵。<a id="a-Iw"></a>四者愿王饮药当一仰令尽莫得中息。<a id="a-Ix"></a>五者愿得王八千里白象与我乘之。<a id="a-Iy"></a>王闻大怒曰。<a id="a-Iz"></a>儿子何敢求是五愿。<a id="a-J0"></a>从且解之。<a id="a-J1"></a>若不能解今打杀汝。<a id="a-J2"></a>只域曰。<a id="a-J3"></a>合药宜当精洁斋戒。<a id="a-J4"></a>而我来日经久。<a id="a-J5"></a>衣服皆被尘垢故欲得王衣着以合药也。<a id="a-J6"></a>又王前后使诸医师皆嫌疑之无所委慎。<a id="a-J7"></a>又诛杀之不服其药。<a id="a-J8"></a>群臣大小皆言王当复杀我。<a id="a-J9"></a>而王病已甚。<a id="a-JA"></a>恐外人生心作乱。<a id="a-JB"></a>若令我自出自入不见禁诃。<a id="a-JC"></a>则外人大小皆知王信我无疑。<a id="a-JD"></a>必服我药病必当愈。<a id="a-JE"></a>则不敢生逆乱之心也。<a id="a-JF"></a>又言前后杀人甚多。<a id="a-JG"></a>臣下大小各怀恐怖。<a id="a-JH"></a>皆不愿王之安隐。<a id="a-JI"></a>无可信者。<a id="a-JJ"></a>今共合药。<a id="a-JK"></a>恐其因我顾睨之间。<a id="a-JL"></a>便投毒药中。<a id="a-JM"></a>我所不觉则非小故思惟。<a id="a-JN"></a>天下可信者恩情无厌。<a id="a-JO"></a>唯有母与妇。<a id="a-JP"></a>故欲入见大后与共合药当煎。<a id="a-JQ"></a>十五日乃成故欲日日得入伺候火齐耳。<a id="a-JR"></a>又药有齐数气味宜当相及。<a id="a-JS"></a>若其中息则气不相系也。<a id="a-JT"></a>又乃南山中有神妙药草。<a id="a-JU"></a>去此四千里。<a id="a-JV"></a>王服药宜当即得此草。<a id="a-JW"></a>重复服之故欲乘此象诣往采之。<a id="a-JX"></a>朝去暮还令药味相及也。<a id="a-JY"></a>王意大解。<a id="a-JZ"></a>皆悉听之。<a id="a-Ja"></a>于是只域煎克醍醐十五日成化如清水。<a id="a-Jb"></a>凡得五升便与大后王后。<a id="a-Jc"></a>俱出奉药白可服。<a id="a-Jd"></a>愿被白象置殿前。<a id="a-Je"></a>王即听之。<a id="a-Jf"></a>王见药但如清水一服便尽。<a id="a-Jg"></a>只域便乘象径去归其本国道。<a id="a-Jh"></a>适行三千里年幼微弱不堪疾迅头眩疲极卧息山间。<a id="a-Ji"></a>过中王噫出醍醐气。<a id="a-Jj"></a>怒曰。<a id="a-Jk"></a>小儿子敢以醍醐中我。<a id="a-Jl"></a>怪小儿所以求我白象。<a id="a-Jm"></a>正欲以叛去耳。<a id="a-Jn"></a>王有勇士。<a id="a-Jo"></a>名曰乌。<a id="a-Jp"></a>神足能行。<a id="a-Jq"></a>即敕逐取小儿还。<a id="a-Jr"></a>我目前捶而杀之。<a id="a-Js"></a>乌行及之曰。<a id="a-Jt"></a>汝何故以醍醐与王。<a id="a-Ju"></a>而言是药王令我追呼汝还。<a id="a-Jv"></a>汝急随去陈谢自首庶望得活。<a id="a-Jw"></a>若故欲走今必杀汝终不得脱。<a id="a-Jx"></a>只域自念我虽方便求此白象。<a id="a-Jy"></a>故复不脱。<a id="a-Jz"></a>今当复作方便何可随去。<a id="a-K0"></a>乃谓乌言。<a id="a-K1"></a>我朝来未食还必当死。<a id="a-K2"></a>宁可假我须臾得于山间。<a id="a-K3"></a>啖果饮水绝而就死乎。<a id="a-K4"></a>乌见只域小儿惧死言辞辛苦。<a id="a-K5"></a>矜而听之曰。<a id="a-K6"></a>促食当去不得久留。<a id="a-K7"></a>只域乃取一梨吃食其半。<a id="a-K8"></a>以毒药着爪甲中以分余半便置于地。<a id="a-K9"></a>又取一坏水先饮其半。<a id="a-KA"></a>又行爪下毒于余水中复置于地。<a id="a-KB"></a>乃叹曰。<a id="a-KC"></a>此水及梨皆是天药。<a id="a-KD"></a>清香且美。<a id="a-KE"></a>其饮食者令人身安。<a id="a-KF"></a>百病皆愈气力兼倍。<a id="a-KG"></a>恨其不在国都之下。<a id="a-KH"></a>百姓当共得之。<a id="a-KI"></a>而在深山之中人不知也。<a id="a-KJ"></a>便进入山索求他果。<a id="a-KK"></a>乌性既贪舐不能忍于饮食。<a id="a-KL"></a>又闻只域叹为神药。<a id="a-KM"></a>亦见只域已饮食之。<a id="a-KN"></a>谓必无毒。<a id="a-KO"></a>便食余梨饮余水。<a id="a-KP"></a>即便下痢。<a id="a-KQ"></a>痢如注水。<a id="a-KR"></a>躄地而卧。<a id="a-KS"></a>起辄眩倒。<a id="a-KT"></a>不能复动。<a id="a-KU"></a>只域往语之曰。<a id="a-KV"></a>王服我药病必当愈。<a id="a-KW"></a>然今药力未行余毒未尽。<a id="a-KX"></a>我今往者必当杀我。<a id="a-KY"></a>汝无所知。<a id="a-KZ"></a>趣欲得我以解身负故使汝病。<a id="a-Ka"></a>病自无苦慎莫动摇三日当差。<a id="a-Kb"></a>若遂起逐我必死不疑。<a id="a-Kc"></a>便上象而去。<a id="a-Kd"></a>过语墟聚伍长曰。<a id="a-Ke"></a>此是大国王使。<a id="a-Kf"></a>今忽得病。<a id="a-Kg"></a>汝等急往舆取。<a id="a-Kh"></a>归家好养护之。<a id="a-Ki"></a>厚其床席给与靡粥慎莫令死。<a id="a-Kj"></a>若令死者王灭汝国。<a id="a-Kk"></a>语毕便去遂归本国。<a id="a-Kl"></a>伍长承敕。<a id="a-Km"></a>迎取养护三日毒歇。<a id="a-Kn"></a>下给便归。<a id="a-Ko"></a>见王叩头自陈曰。<a id="a-Kp"></a>我实愚痴违负王教。<a id="a-Kq"></a>信只域言饮食。<a id="a-Kr"></a>其余果水。<a id="a-Ks"></a>为药所中下痢三日始今且差自知当死。<a id="a-Kt"></a>比乌还三日之中王病已差。<a id="a-Ku"></a>悔遣乌行。<a id="a-Kv"></a>见乌来还。<a id="a-Kw"></a>且喜且悲曰。<a id="a-Kx"></a>赖汝不即将儿来。<a id="a-Ky"></a>当我恚时必当捶杀。<a id="a-Kz"></a>我得其恩今得生活。<a id="a-L0"></a>而反杀之逆戾不可即料。<a id="a-L1"></a>前后所抂杀者悉更厚葬。<a id="a-L2"></a>复其家门赐与钱财。<a id="a-L3"></a>思见只域欲报其恩。<a id="a-L4"></a>即遣使者奉迎只域。<a id="a-L5"></a>只域虽知王病已。<a id="a-L6"></a>差犹怀怖畏不欲复往。<a id="a-L7"></a>佛告只域。<a id="a-L8"></a>汝今宿命已有弘誓愿成就功德。<a id="a-L9"></a>何得中止应当更往。<a id="a-LA"></a>汝已治其外病我亦复治其内病。<a id="a-LB"></a>只域便随使去。<a id="a-LC"></a>王见只域甚大欢喜。<a id="a-LD"></a>引与同坐把持其臂曰。<a id="a-LE"></a>赖蒙仁者之恩今得更生。<a id="a-LF"></a>当何以报当分国土以半相与。<a id="a-LG"></a>宫内婇女库藏宝物悉当分半。<a id="a-LH"></a>只域曰。<a id="a-LI"></a>我本为太子。<a id="a-LJ"></a>虽实小国亦有民人。<a id="a-LK"></a>珍宝具足。<a id="a-LL"></a>不乐治国故求为医当行治病。<a id="a-LM"></a>当用土地婇女宝物为皆所不用。<a id="a-LN"></a>王前听我五愿。<a id="a-LO"></a>外病得愈。<a id="a-LP"></a>今若复听我一愿。<a id="a-LQ"></a>内病复除。<a id="a-LR"></a>王曰。<a id="a-LS"></a>唯听仁教。<a id="a-LT"></a>请复问之。<a id="a-LU"></a>只域曰。<a id="a-LV"></a>愿王请佛从受明法。<a id="a-LW"></a>为王说佛功德。<a id="a-LX"></a>王闻大喜曰。<a id="a-LY"></a>今欲遣乌臣以白象迎佛可得致不。<a id="a-LZ"></a>只域曰。<a id="a-La"></a>不用白象也。<a id="a-Lb"></a>佛遥知心念。<a id="a-Lc"></a>但斋戒清洁办诸供具烧香遥礼长跪请佛佛必自来。<a id="a-Ld"></a>王如其言。<a id="a-Le"></a>佛与千二百五十比丘俱来饭食已毕。<a id="a-Lf"></a>为王说经。<a id="a-Lg"></a>王即开解发无上道心。<a id="a-Lh"></a>举国大小皆奉五戒。<a id="a-Li"></a>柰女生时既有奇异。<a id="a-Lj"></a>长又聪明从父学问。<a id="a-Lk"></a>博知经道星历诸术有胜于父。<a id="a-Ll"></a>加达音乐声如梵天。<a id="a-Lm"></a>诸迦罗越及梵志家女合五百人皆往从学以为大师。<a id="a-Ln"></a>柰女常将五百弟子讲授经术。<a id="a-Lo"></a>或相与游戏园池及作音乐。<a id="a-Lp"></a>国人不解其故。<a id="a-Lq"></a>便生诽谤呼为淫女。<a id="a-Lr"></a>五百弟子皆号淫党。<a id="a-Ls"></a>柰女生时。<a id="a-Lt"></a>国中复有二女俱产。<a id="a-Lu"></a>一须蔓女。<a id="a-Lv"></a>二波昙女。<a id="a-Lw"></a>须蔓女者生在迦罗越家常笮。<a id="a-Lx"></a>须曼以为香膏。<a id="a-Ly"></a>笮膏石边忽作瘤节。<a id="a-Lz"></a>大如弹丸。<a id="a-M0"></a>长如手卷。<a id="a-M1"></a>石便爆破。<a id="a-M2"></a>见石节中耿如荧火。<a id="a-M3"></a>射出堕地三日而生须曼。<a id="a-M4"></a>又三日成华。<a id="a-M5"></a>中有小女。<a id="a-M6"></a>迦罗越取而养之。<a id="a-M7"></a>名须曼女。<a id="a-M8"></a>及年长大才明智慧亚次柰女。<a id="a-M9"></a>波昙女者有梵志家。<a id="a-MA"></a>浴池之内生青莲华。<a id="a-MB"></a>日日长大如五升瓶。<a id="a-MC"></a>华舒见中有一小女。<a id="a-MD"></a>梵志养之名曰波昙女。<a id="a-ME"></a>年长大才智明达如须曼女。<a id="a-MF"></a>诸国王闻此二女颜容绝世。<a id="a-MG"></a>交来求娉。<a id="a-MH"></a>二女曰。<a id="a-MI"></a>我生不由胞胎。<a id="a-MJ"></a>乃出草华之中。<a id="a-MK"></a>与凡人不同。<a id="a-ML"></a>何宜当随世俗乃复嫁娶。<a id="a-MM"></a>闻柰女聪明遍世无匹。<a id="a-MN"></a>生又与我同体。<a id="a-MO"></a>皆辞父母往事柰女求作弟子。<a id="a-MP"></a>明智博达皆胜五百人。<a id="a-MQ"></a>佛时到维耶离国。<a id="a-MR"></a>柰女师诸弟子出城奉迎礼佛跪言。<a id="a-MS"></a>愿佛明日我园中食。<a id="a-MT"></a>佛默然受。<a id="a-MU"></a>王出宫迎。<a id="a-MV"></a>又请明日宫食。<a id="a-MW"></a>佛言。<a id="a-MX"></a>柰女前请王后之矣。<a id="a-MY"></a>王曰。<a id="a-MZ"></a>我为国主至心请佛必望哀许。<a id="a-Ma"></a>柰女但是淫女。<a id="a-Mb"></a>日日将从五百弟子行作不轨。<a id="a-Mc"></a>佛何为舍我而应其请。<a id="a-Md"></a>佛言。<a id="a-Me"></a>此女非淫。<a id="a-Mf"></a>其宿命有大功德已供养三亿佛。<a id="a-Mg"></a>昔又常与须曼波昙俱为姊妹。<a id="a-Mh"></a>柰女最大须曼次之。<a id="a-Mi"></a>波昙最小生于大姓家。<a id="a-Mj"></a>财宝饶富姊妹相师共供养五百比丘尼。<a id="a-Mk"></a>施设饮食及作衣服随所乏无皆悉供之尽其寿命。<a id="a-Ml"></a>三人誓言。<a id="a-Mm"></a>愿我后世值佛自然化生。<a id="a-Mn"></a>不由胞胎远离秽浊。<a id="a-Mo"></a>今如本愿生得值我。<a id="a-Mp"></a>昔虽供养五百比丘尼。<a id="a-Mq"></a>既生豪富言语娇纵。<a id="a-Mr"></a>时戏尼曰。<a id="a-Ms"></a>诸道人等抱悒日久必当欲嫁。<a id="a-Mt"></a>迫我供养不得恣情耳。<a id="a-Mu"></a>故今者受此余殃。<a id="a-Mv"></a>虽讲经道而虚被淫谤。<a id="a-Mw"></a>此五百弟子时并力同心今生复得相随。<a id="a-Mx"></a>只域时为贫家小儿柰女见供养意甚慕乐而无资财。<a id="a-My"></a>乃常为比丘尼扫除净已。<a id="a-Mz"></a>辄复念言。<a id="a-N0"></a>愿我能除天下人病。<a id="a-N1"></a>柰女怜其贫。<a id="a-N2"></a>又加其勤常呼为子。<a id="a-N3"></a>其比丘尼辈有疾病者。<a id="a-N4"></a>常使只域迎医及合汤药。<a id="a-N5"></a>佥曰。<a id="a-N6"></a>愿汝后世与我共获是福。<a id="a-N7"></a>只域迎医所治悉愈。<a id="a-N8"></a>乃誓曰。<a id="a-N9"></a>愿我后身为大医王常治一切人身四大之病所向皆愈。<a id="a-NA"></a>王闻佛言。<a id="a-NB"></a>乃自悔过。<a id="a-NC"></a>却期后日。<a id="a-ND"></a>佛明日便与诸比丘到柰女园。<a id="a-NE"></a>具为说本愿功德。<a id="a-NF"></a>三女闻经皆悉开解。<a id="a-NG"></a>及五百弟子皆得阿罗汉道(出柰女经)</p>
 </body>
</html>