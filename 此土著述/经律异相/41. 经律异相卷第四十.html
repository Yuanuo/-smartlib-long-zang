<!doctype html>
<html id="z3IBWPV1IO" data-ver="811">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第四十(梵志部第三十)</h1>
  <p id="a2">超术师又从定光佛请记一 宝海梵志述其所梦二 须项梵志蒙佛忧解三 摩因提梵志将女妻佛四 梵志丧儿从阎罗乞活儿不亲从诣佛得道五 梵志谄施比丘立说一偈能消六 梵志奉佛钵蜜众食不减施水中众生七 梵志远学值五无反复八 梵志兄弟四人同日命终九 梵志弃端正妇于树上爱着鄙婢后悔无益十 梵志夫妇采花失命佛为说其往事十一 梵志失利养杀女人谤佛十二</p>
  <p data-pb></p>
  <h2 id="a3">超术师又从定光佛请记第一</h2>
  <p id="a4">过去定光众祐出现。<a id="a-5"></a>钵摩大国。<a id="a-6"></a>与四部之众不可称计。<a id="a-7"></a>皆来供养给其所须。<a id="a-8"></a>时有梵志。<a id="a-9"></a>名耶若达。<a id="a-A"></a>在雪山侧。<a id="a-B"></a>看诸秘谶天文地理靡不贯综。<a id="a-C"></a>书疏文字亦悉了知。<a id="a-D"></a>耶若达梵志有弟子。<a id="a-E"></a>名曰雷云。<a id="a-F"></a>聪明博见靡事不通。<a id="a-G"></a>恒为耶若达所见爱教不去须臾。<a id="a-H"></a>雷云梵志念言。<a id="a-I"></a>我今应学者悉皆已备。<a id="a-J"></a>宜报师恩。<a id="a-K"></a>然复贫弊。<a id="a-L"></a>宜当往诣国界求所须者。<a id="a-M"></a>师念。<a id="a-N"></a>我之所爱。<a id="a-O"></a>设吾死者尚不能别。<a id="a-P"></a>何况今日欲舍吾去。<a id="a-Q"></a>作五百言与之令诵。<a id="a-R"></a>未经几日悉皆流利。<a id="a-S"></a>是时耶若达婆罗门。<a id="a-T"></a>告五百弟子曰。<a id="a-U"></a>此雷云梵志伎术悉通。<a id="a-V"></a>即以立名。<a id="a-W"></a>名曰超术。<a id="a-X"></a>超术梵志复经数日。<a id="a-Y"></a>又白师曰。<a id="a-Z"></a>所学已知。<a id="a-a"></a>然书籍所载诸有学术过者当报师恩。<a id="a-b"></a>师曰。<a id="a-c"></a>汝知是知。<a id="a-d"></a>超术作礼而去。<a id="a-e"></a>尔时钵摩大国。<a id="a-f"></a>去城不远有众梵志。<a id="a-g"></a>并集一家欲共大祠。<a id="a-h"></a>并欲论议。<a id="a-i"></a>有八万四千梵志共集。<a id="a-j"></a>第一上座讽诵书疏莫不能知。<a id="a-k"></a>以五百两金及金杖金澡罐各一牧牛千头。<a id="a-l"></a>用奉上师。<a id="a-m"></a>与第一上座先试其术。<a id="a-n"></a>过者便与。<a id="a-o"></a>超术梵志自念。<a id="a-p"></a>我今何故家家乞求。<a id="a-q"></a>不如诣彼大众共捔伎术。<a id="a-r"></a>超术往。<a id="a-s"></a>众多梵志遥各唤曰。<a id="a-t"></a>善哉祠主今获大利。<a id="a-u"></a>乃使梵天躬自下降。<a id="a-v"></a>时八万四千诸梵志等。<a id="a-w"></a>各起共迎。<a id="a-x"></a>异口同音而作是语。<a id="a-y"></a>善来大梵神天。<a id="a-z"></a>超术梵志曰。<a id="a-10"></a>吾非梵天。<a id="a-11"></a>止止诸贤。<a id="a-12"></a>汝等岂不闻。<a id="a-13"></a>雪山北有大梵志众师。<a id="a-14"></a>名耶若达。<a id="a-15"></a>我其弟子。<a id="a-16"></a>名曰超术。<a id="a-17"></a>便向上座曰。<a id="a-18"></a>设知伎术者向吾说之。<a id="a-19"></a>尔时彼众第一上座。<a id="a-1A"></a>即诵三藏伎术无有漏失。<a id="a-1B"></a>时超术语上座曰。<a id="a-1C"></a>一句五百言。<a id="a-1D"></a>今可说之。<a id="a-1E"></a>上座曰。<a id="a-1F"></a>我不解也。<a id="a-1G"></a>超术便诵三藏及一句五百言大人之相。<a id="a-1H"></a>尔时八万四千梵志。<a id="a-1I"></a>叹未曾有甚奇甚特。<a id="a-1J"></a>我初不闻大人之相。<a id="a-1K"></a>今尊宜在上座。<a id="a-1L"></a>超术移坐上座便在第一。<a id="a-1M"></a>时彼众上座极怀嗔恚。<a id="a-1N"></a>发此誓愿。<a id="a-1O"></a>今此人夺我坐处。<a id="a-1P"></a>此人所生之处所欲作事。<a id="a-1Q"></a>我恒当坏败其功。<a id="a-1R"></a>时彼施主即依法施上座。<a id="a-1S"></a>告主人曰。<a id="a-1T"></a>我今还以金钱银钱以相施。<a id="a-1U"></a>吾但各取五百枚。<a id="a-1V"></a>以金罐用供养女人。<a id="a-1W"></a>及牛千头还施主人。<a id="a-1X"></a>吾不习欲亦不积财。<a id="a-1Y"></a>已便往诣钵摩大国。<a id="a-1Z"></a>其王名曰光明。<a id="a-1a"></a>于城东门见五百梵志耆年宿德。<a id="a-1b"></a>时彼国王请定光如来日曝火炙。<a id="a-1c"></a>即以五百金钱各与一文及比丘众。<a id="a-1d"></a>衣食供养扫洒令净。<a id="a-1e"></a>勿使作倡有土沙秽恶。<a id="a-1f"></a>悬缯幡盖香汁涂地。<a id="a-1g"></a>伎乐不可称计。<a id="a-1h"></a>见一女人。<a id="a-1i"></a>名曰善味。<a id="a-1j"></a>持七茎华以瓶取水。<a id="a-1k"></a>即问此女。<a id="a-1l"></a>吾欲买华。<a id="a-1m"></a>女言。<a id="a-1n"></a>持用上佛。<a id="a-1o"></a>即以银钱五百请五茎华。<a id="a-1p"></a>女贪银钱与五茎华。<a id="a-1q"></a>行数十步女自念言。<a id="a-1r"></a>此人形貌端正不惜银钱。<a id="a-1s"></a>追呼男子问用何为。<a id="a-1t"></a>答曰上佛。<a id="a-1u"></a>女曰。<a id="a-1v"></a>请二茎华并以上佛。<a id="a-1w"></a>愿我后生常为夫妻。<a id="a-1x"></a>超术曰。<a id="a-1y"></a>菩萨无所爱惜。<a id="a-1z"></a>设为我妻必坏我心。<a id="a-20"></a>梵志女曰。<a id="a-21"></a>我终不相坏。<a id="a-22"></a>正使持我施与。<a id="a-23"></a>终必忍行。<a id="a-24"></a>定光佛曰。<a id="a-25"></a>菩萨所行无所爱惜。<a id="a-26"></a>梵志偈答。</p>
  <p id="a27">父母诸佛尊　　日月周行世</p>
  <p id="a28">不可持施人　　余者决无难</p>
  <p id="a29">又说偈曰。</p>
  <p id="a2A">当忍亿劫苦　　施头身耳目</p>
  <p id="a2B">妻子国财宝　　车马仆从人</p>
  <p id="a2C">摩纳。<a id="a-2D"></a>复以偈答。</p>
  <p id="a2E">大山炽如火　　亿劫堪顶戴</p>
  <p id="a2F">不能坏道意　　唯愿时授决</p>
  <p id="a2G">即解发布地。<a id="a-2H"></a>而说偈言。</p>
  <p id="a2I">破爱憍慢心　　能灭欲怒痴</p>
  <p id="a2J">第一光相足　　惟佛照我心</p>
  <p id="a2K">昔我所求愿　　今日得见佛</p>
  <p id="a2L">今散五茎花　　愿得不退转</p>
  <p id="a2M">余二非我华　　王女寄上佛</p>
  <p id="a2N">无上大导师　　见愍蹈我发</p>
  <p id="a2O">佛又偈答。</p>
  <p id="a2P">摩纳发大心　　旷济无量数</p>
  <p id="a2Q">弘誓不自为　　殖众功德本</p>
  <p id="a2R">却后无数劫　　五鼎五浊世</p>
  <p id="a2S">成佛度众生　　号字释迦文</p>
  <p id="a2T">光明三十二　　奇特人中尊</p>
  <p id="a2U">佛以脚足蹈发而过。<a id="a-2V"></a>又以神力接五茎华。<a id="a-2W"></a>及得我身在虚空中。<a id="a-2X"></a>余有二华住佛两肩。<a id="a-2Y"></a>自从破梵志祠天帝火以后。<a id="a-2Z"></a>行正见用平等法。<a id="a-2a"></a>不复堕三涂及在八难。<a id="a-2b"></a>时超术我是。<a id="a-2c"></a>卖花女瞿夷是也(出修行本起经)</p>
  <p data-pb></p>
  <h2 id="a2d">宝海梵志述其所梦第二</h2>
  <p id="a2e">宝海梵志。<a id="a-2f"></a>白佛。<a id="a-2g"></a>愿如来及比丘僧。<a id="a-2h"></a>满七岁中受我四事供养。<a id="a-2i"></a>如来许可。<a id="a-2j"></a>梵志后时作如是念。<a id="a-2k"></a>我今已令百千亿那由他众生发菩提心。<a id="a-2l"></a>然我不知转轮圣王所愿何等为愿。<a id="a-2m"></a>人王天王声闻缘觉。<a id="a-2n"></a>为求无上菩提。<a id="a-2o"></a>若我来世必成佛道。<a id="a-2p"></a>我于夜卧当有诸天魔梵诸佛世尊为我现梦。<a id="a-2q"></a>于睡眠中见有光明。<a id="a-2r"></a>即见十方恒沙世界诸佛世尊。<a id="a-2s"></a>各各遥授莲华与之。<a id="a-2t"></a>其花微妙各于华台见日轮像。<a id="a-2u"></a>于日轮上有七宝盖。<a id="a-2v"></a>一一日轮各出六十亿光。<a id="a-2w"></a>皆悉来入梵志口中。<a id="a-2x"></a>自见其光满千由旬。<a id="a-2y"></a>净如明镜见其腹内。<a id="a-2z"></a>六十亿那由他百千菩萨。<a id="a-30"></a>在莲华上结跏趺坐三昧正受。<a id="a-31"></a>复见日须围绕其身。<a id="a-32"></a>于诸华中出诸伎乐。<a id="a-33"></a>又见其王。<a id="a-34"></a>血出污身四方驰走。<a id="a-35"></a>面首似猪啖种种虫。<a id="a-36"></a>坐伊兰树下。<a id="a-37"></a>有无量众生来食其身。<a id="a-38"></a>唯余骨琐。<a id="a-39"></a>数数受身亦复如是。<a id="a-3A"></a>复见诸王子。<a id="a-3B"></a>或作猪象或水牛师子狐狼虎豹猕猴等面。<a id="a-3C"></a>以血污身皆啖众生。<a id="a-3D"></a>坐伊兰树下。<a id="a-3E"></a>复有无量众生。<a id="a-3F"></a>来食其身。<a id="a-3G"></a>骨琐已离。<a id="a-3H"></a>数数受身亦复如是。<a id="a-3I"></a>或见王子。<a id="a-3J"></a>须曼那花以作璎珞。<a id="a-3K"></a>载小弊车驾以水牛。<a id="a-3L"></a>从不正道南向驰走。<a id="a-3M"></a>复见四天大王释提桓因大梵天王来至其所。<a id="a-3N"></a>告梵志言。<a id="a-3O"></a>汝今四边所有莲华。<a id="a-3P"></a>应先取一华与转轮王。<a id="a-3Q"></a>一一王子各与一华。<a id="a-3R"></a>其余诸花与诸小王。<a id="a-3S"></a>次与汝子。<a id="a-3T"></a>并及余人即皆赋之。<a id="a-3U"></a>忽然而寤。<a id="a-3V"></a>忆念梦中所见诸事。<a id="a-3W"></a>得知圣王所愿卑下爱乐生死。<a id="a-3X"></a>复知诸王子发心。<a id="a-3Y"></a>求声闻乘者故我梦见须曼那花以作璎珞。<a id="a-3Z"></a>载水牛车于不正道南向驰走。<a id="a-3a"></a>我何缘故梦见于此。<a id="a-3b"></a>诸佛世尊。<a id="a-3c"></a>以我先教劝阎浮提内无量众生。<a id="a-3d"></a>悉令安住三福处故发菩提心。<a id="a-3e"></a>请佛及僧。<a id="a-3f"></a>满足七岁奉诸所安耳(出宝梵志请如来经)</p>
  <h2 id="a3g">须项梵志闻法忧解第三</h2>
  <p id="a3h">舍卫国有梵志。<a id="a-3i"></a>于祇树间大营田种。<a id="a-3j"></a>往看欢喜。<a id="a-3k"></a>自谓得愿。<a id="a-3l"></a>即于其夜天雨大雹。<a id="a-3m"></a>禾稼皆死。<a id="a-3n"></a>女复丧亡。<a id="a-3o"></a>愁愦忧烦哭无能止。<a id="a-3p"></a>时诸比丘入城分卫。<a id="a-3q"></a>见其二相还具白佛。<a id="a-3r"></a>须项梵志躬到佛所。<a id="a-3s"></a>头面礼毕。<a id="a-3t"></a>佛知其念。<a id="a-3u"></a>谓梵志曰。<a id="a-3v"></a>世有五事不可避脱。<a id="a-3w"></a>一当耗减。<a id="a-3x"></a>二当亡弃。<a id="a-3y"></a>三当病瘦。<a id="a-3z"></a>四当老朽。<a id="a-40"></a>五当死去。<a id="a-41"></a>唯有道谛得离。<a id="a-42"></a>布施持戒。<a id="a-43"></a>梵志意软便见四谛。<a id="a-44"></a>从今已后归依佛法僧。<a id="a-45"></a>为清信士。<a id="a-46"></a>比丘白佛。<a id="a-47"></a>世尊。<a id="a-48"></a>解梵志意喜笑而去。<a id="a-49"></a>佛言。<a id="a-4A"></a>不但是反解忧。<a id="a-4B"></a>过去阎浮利地有五主。<a id="a-4C"></a>其一主名曰桀贪。<a id="a-4D"></a>治国不正。<a id="a-4E"></a>大臣人民。<a id="a-4F"></a>出兵拔白皆到王前。<a id="a-4G"></a>共谓王曰。<a id="a-4H"></a>宁自知不贪害万姓。<a id="a-4I"></a>急出国去。<a id="a-4J"></a>不者相害。<a id="a-4K"></a>王大战栗。<a id="a-4L"></a>以车骑出国。<a id="a-4M"></a>自织草[卄/((女/女)*干)]卖以自给。<a id="a-4N"></a>大臣人民便拜王弟作王。<a id="a-4O"></a>治不抂民。<a id="a-4P"></a>故王上书自陈。<a id="a-4Q"></a>从王乞一聚可以自给。<a id="a-4R"></a>王即与之。<a id="a-4S"></a>既得一聚便已治正。<a id="a-4T"></a>复乞两聚。<a id="a-4U"></a>乃至半国。<a id="a-4V"></a>王皆与之。<a id="a-4W"></a>如是久远。<a id="a-4X"></a>桀贪生念。<a id="a-4Y"></a>兴半国兵攻弟即胜便得故国。<a id="a-4Z"></a>复兴一国兵攻第二。<a id="a-4a"></a>转倍兴兵攻第五国。<a id="a-4b"></a>往往得胜。<a id="a-4c"></a>时四海皆属改号大胜。<a id="a-4d"></a>帝释试之。<a id="a-4e"></a>宁知足不。<a id="a-4f"></a>化作少童梵志。<a id="a-4g"></a>姓驹夷氏。<a id="a-4h"></a>被发金杖持金瓶住宫门通王。<a id="a-4i"></a>王便前坐相劳问毕。<a id="a-4j"></a>却谓王言。<a id="a-4k"></a>我从海边来。<a id="a-4l"></a>见一大国。<a id="a-4m"></a>人民炽盛多有珍宝。<a id="a-4n"></a>可往攻之。<a id="a-4o"></a>不审已足。<a id="a-4p"></a>复欲得是。<a id="a-4q"></a>王言欲得。<a id="a-4r"></a>天王谓言。<a id="a-4s"></a>可益庄船兴兵相待。<a id="a-4t"></a>却后七日当将王往言便化去。<a id="a-4u"></a>王到其日兴兵庄船。<a id="a-4v"></a>梵志不来愁忧不乐。<a id="a-4w"></a>时一国人民回坐向王。<a id="a-4x"></a>王啼亦啼。<a id="a-4y"></a>王忧亦忧。<a id="a-4z"></a>王便生意曰。</p>
  <p id="a50">增念随欲　　已有复愿　　日盛为喜</p>
  <p id="a51">从得自在</p>
  <p id="a52">有能解者赏金钱一千。<a id="a-53"></a>时有少年名曰郁多。<a id="a-54"></a>言能解假七日来对。<a id="a-55"></a>到第七日白母言。<a id="a-56"></a>我欲解王忧。<a id="a-57"></a>母谓子。<a id="a-58"></a>子且止。<a id="a-59"></a>勿行。<a id="a-5A"></a>帝王难事。<a id="a-5B"></a>子言。<a id="a-5C"></a>我力能淹。<a id="a-5D"></a>到王所言。<a id="a-5E"></a>今来对义。<a id="a-5F"></a>即乃说偈。<a id="a-5G"></a>大胜王便上金钱一千。<a id="a-5H"></a>大胜者即种种梵志是。<a id="a-5I"></a>时童子郁多者则我身是也(出义足经上卷)</p>
  <p data-pb></p>
  <h2 id="a5J">摩因提梵志将女妻佛第四</h2>
  <p id="a5K">昔摩因提梵志。<a id="a-5L"></a>生女端正。<a id="a-5M"></a>国王太子大臣长者来求不得。<a id="a-5N"></a>见佛金色三十二相。<a id="a-5O"></a>便自念言。<a id="a-5P"></a>如此人比我女便与。<a id="a-5Q"></a>还家谓妇言。<a id="a-5R"></a>今得女婿踰于我女。<a id="a-5S"></a>即庄饰女众宝璎珞。<a id="a-5T"></a>将女出城。<a id="a-5U"></a>母见佛迹文现分明。<a id="a-5V"></a>谓父言曰。<a id="a-5W"></a>宁知空出终不得婿。<a id="a-5X"></a>妇说偈言。</p>
  <p id="a5Y">淫人曳踵行　　恚者敛指步</p>
  <p id="a5Z">痴人足蹶地　　是迹天人尊</p>
  <p id="a5a">父言。<a id="a-5b"></a>痴人为女作患。<a id="a-5c"></a>即将女到佛所。<a id="a-5d"></a>左手持臂右手持瓶。<a id="a-5e"></a>因白佛言。<a id="a-5f"></a>今以此女相惠为妻。<a id="a-5g"></a>女见佛形淫意系着。<a id="a-5h"></a>其心火燃。<a id="a-5i"></a>佛即说偈言。</p>
  <p id="a5j">我见邪三女　　尚不欲邪淫</p>
  <p id="a5k">今宁抱屎尿　　足触尚不可(出义足经上卷)</p>
  <p data-pb></p>
  <h2 id="a5l">梵志丧儿从阎罗乞活诣佛得道第五</h2>
  <p id="a5m">有婆罗门少出家学。<a id="a-5n"></a>至年六十不能得道。<a id="a-5o"></a>法应归家。<a id="a-5p"></a>取妇为居士。<a id="a-5q"></a>生得一男。<a id="a-5r"></a>端正可爱。<a id="a-5s"></a>至年七岁卒得重病。<a id="a-5t"></a>一宿命终梵志怜惜。<a id="a-5u"></a>伏其尸上绝而复苏。<a id="a-5v"></a>亲族谏喻强夺殡殓埋着城外。<a id="a-5w"></a>梵志自念。<a id="a-5x"></a>我今啼哭计无所益。<a id="a-5y"></a>不如往至阎罗王所乞索儿命。<a id="a-5z"></a>沐浴斋戒赍持花香。<a id="a-60"></a>发舍而去。<a id="a-61"></a>所在问人。<a id="a-62"></a>阎罗王所治为在何许。<a id="a-63"></a>前行数千里至深山中。<a id="a-64"></a>见诸梵志复问如前。<a id="a-65"></a>答曰。<a id="a-66"></a>卿问阎罗王所治处欲求何等。<a id="a-67"></a>答言。<a id="a-68"></a>我有一子近日卒亡。<a id="a-69"></a>欲至阎罗王所乞索儿命。<a id="a-6A"></a>梵志愍其愚痴。<a id="a-6B"></a>即告之曰。<a id="a-6C"></a>阎罗王治处非生人所得到也。<a id="a-6D"></a>当示卿方。<a id="a-6E"></a>宜从此西行四百余里。<a id="a-6F"></a>有大川其中有城。<a id="a-6G"></a>此是天神案行世间停息之城。<a id="a-6H"></a>阎罗王常以月四日案行必过此城</p>
  <p data-pb></p>
  <h2 id="a6I">梵志谄施比丘说一偈能消第六</h2>
  <p id="a6J">有梵志。<a id="a-6K"></a>财富学问不信正道。<a id="a-6L"></a>数与沙门论不如。<a id="a-6M"></a>每闻沙门食人信施不能精进。<a id="a-6N"></a>死后当作牛马还偿施家。<a id="a-6O"></a>便密作计设食。<a id="a-6P"></a>后世取之。<a id="a-6Q"></a>使令其治生。<a id="a-6R"></a>素性悭贪欻至寺中。<a id="a-6S"></a>寺中有五百道人便尽请之。<a id="a-6T"></a>加敬设食丰好胜他。<a id="a-6U"></a>必当图得五百牛马。<a id="a-6V"></a>上座一人已得四道罗汉。<a id="a-6W"></a>以知其念。<a id="a-6X"></a>便呼维那敕诸比丘。<a id="a-6Y"></a>皆当专心人说一偈即共善加敬。<a id="a-6Z"></a>上座语曰。<a id="a-6a"></a>已偿债毕。<a id="a-6b"></a>不复得牛马矣。<a id="a-6c"></a>梵志惊曰。<a id="a-6d"></a>道人神圣逆知我意。<a id="a-6e"></a>上座于是具告诸比丘。<a id="a-6f"></a>汝得食已。<a id="a-6g"></a>慈心念道诵一法言。<a id="a-6h"></a>乃可吞须弥山尚能消之。<a id="a-6i"></a>况此小食。<a id="a-6j"></a>梵志甚惭愧。<a id="a-6k"></a>因为说法广陈要义。<a id="a-6l"></a>心开受道即悟道迹(出诸经中要事)</p>
  <p data-pb></p>
  <h2 id="a6m">梵志奉佛钵蜜众食不减施水中众生第七</h2>
  <p id="a6n">有梵志。<a id="a-6o"></a>要不睹佛窃入他舍。<a id="a-6p"></a>大圣愍之到其目前。<a id="a-6q"></a>欲避驰走不能自致。<a id="a-6r"></a>来诣佛所。<a id="a-6s"></a>彼时世尊。<a id="a-6t"></a>为说经法喜心生焉。<a id="a-6u"></a>归命法僧奉受戒禁绕佛而去。<a id="a-6v"></a>即取应器盛满中蜜。<a id="a-6w"></a>两手擎之欲奉上佛。<a id="a-6x"></a>佛告诸比丘。<a id="a-6y"></a>取是钵蜜布与众僧。<a id="a-6z"></a>时一钵蜜佛及众僧皆得满足。<a id="a-70"></a>钵满如故。<a id="a-71"></a>即复授佛。<a id="a-72"></a>佛告梵志。<a id="a-73"></a>着大水无量之流。<a id="a-74"></a>梵志又问何故。<a id="a-75"></a>佛言。<a id="a-76"></a>具足水中虫蠡鼋鼍鱼鳖悉蒙其味。<a id="a-77"></a>梵志受教。<a id="a-78"></a>世尊欣笑出五色光。<a id="a-79"></a>上至梵天普照五道。<a id="a-7A"></a>还绕身三匝。<a id="a-7B"></a>授菩萨决光从顶入。<a id="a-7C"></a>授缘觉决光从口入。<a id="a-7D"></a>授声闻决光从臂入。<a id="a-7E"></a>说上天福光从脐入。<a id="a-7F"></a>说授人身光从膝入。<a id="a-7G"></a>说地狱饿鬼畜生光从足入。<a id="a-7H"></a>阿难从座起叉手白佛言。<a id="a-7I"></a>佛不妄笑。<a id="a-7J"></a>笑会有意。<a id="a-7K"></a>佛告阿难。<a id="a-7L"></a>汝见梵志以蜜奉佛。<a id="a-7M"></a>对曰唯然。<a id="a-7N"></a>今此梵志然后来世。<a id="a-7O"></a>历二十劫不堕恶趣。<a id="a-7P"></a>过二十劫当得缘觉。<a id="a-7Q"></a>名曰蜜具。<a id="a-7R"></a>诸比丘言。<a id="a-7S"></a>于此梵志以一钵蜜多所饶益而得缘觉。<a id="a-7T"></a>佛告比丘。<a id="a-7U"></a>于是梵志非但今世。<a id="a-7V"></a>前世宿命亦复如是。<a id="a-7W"></a>过去有婆罗门闲居寂寞。<a id="a-7X"></a>见有神仙。<a id="a-7Y"></a>有人说言。<a id="a-7Z"></a>今此仙人佳吉难及。<a id="a-7a"></a>当往启受。<a id="a-7b"></a>有人报言。<a id="a-7c"></a>用为见此养身之种。<a id="a-7d"></a>有一五通仙。<a id="a-7e"></a>见心所念。<a id="a-7f"></a>即于树间踊在空中。<a id="a-7g"></a>住其人前。<a id="a-7h"></a>见之喜跃。<a id="a-7i"></a>即盛满钵蜜而奉授之。<a id="a-7j"></a>仙人受已飞在虚空。<a id="a-7k"></a>缘是施德后作国王。<a id="a-7l"></a>名曰蜜具。<a id="a-7m"></a>正法治国寿终生天。<a id="a-7n"></a>佛告比丘。<a id="a-7o"></a>欲知尔时五通仙人</p>
  <p data-pb></p>
  <h2 id="a7p">梵志远学值五无反复第八</h2>
  <p id="a7q">有梵志。<a id="a-7r"></a>在罗悦只。<a id="a-7s"></a>闻舍卫国人多孝养奉经修道供事三尊。<a id="a-7t"></a>欲得学问即往咨受。<a id="a-7u"></a>去国不远。<a id="a-7v"></a>见父子二人耕地下种。<a id="a-7w"></a>时毒蛇出啮杀其子。<a id="a-7x"></a>父耕种不辍又不顾视。<a id="a-7y"></a>梵志问之。<a id="a-7z"></a>耕种者又问。<a id="a-80"></a>何来也。<a id="a-81"></a>梵志答言。<a id="a-82"></a>我从罗悦只来。<a id="a-83"></a>闻此国人多孝养奉事三宝故来学问。<a id="a-84"></a>向者是何人子。<a id="a-85"></a>曰我之子。<a id="a-86"></a>曰是卿子者何故不忧而反耕种。<a id="a-87"></a>其人答言。<a id="a-88"></a>人生有死物成有败。<a id="a-89"></a>非愁忧啼哭所可如何。<a id="a-8A"></a>设不饮食何益于死者耶。<a id="a-8B"></a>卿入城者过语我家。<a id="a-8C"></a>吾子已死。<a id="a-8D"></a>无复持二人食具来。<a id="a-8E"></a>梵志窃念。<a id="a-8F"></a>人无反复。<a id="a-8G"></a>儿死在地。<a id="a-8H"></a>静不愁忧而反索食。<a id="a-8I"></a>入舍卫城诣耕家。<a id="a-8J"></a>见死儿母语言。<a id="a-8K"></a>卿子已死。<a id="a-8L"></a>父言。<a id="a-8M"></a>但持一人食具来。<a id="a-8N"></a>儿母曰。<a id="a-8O"></a>如客来寄止。<a id="a-8P"></a>来不难去不留。<a id="a-8Q"></a>此儿如是。<a id="a-8R"></a>生生是自来死亦独去。<a id="a-8S"></a>非我力所能进退。<a id="a-8T"></a>随其本行追命所生。<a id="a-8U"></a>又语其姊。<a id="a-8V"></a>姊亦说无常喻。<a id="a-8W"></a>梵志语妇。<a id="a-8X"></a>卿夫已死。<a id="a-8Y"></a>妇为梵志说譬喻。<a id="a-8Z"></a>又语奴子。<a id="a-8a"></a>大家已死。<a id="a-8b"></a>奴子亦说譬喻。<a id="a-8c"></a>梵志闻之。<a id="a-8d"></a>心感目冥不识东西。<a id="a-8e"></a>闻此国孝养奉事三宝故来学问。<a id="a-8f"></a>未有善意。<a id="a-8g"></a>见五无反复唐劳身心。<a id="a-8h"></a>又问行人佛在何所。<a id="a-8i"></a>答言。<a id="a-8j"></a>近在祇树给孤独园。<a id="a-8k"></a>梵志即到佛所。<a id="a-8l"></a>稽首佛足却坐一面。<a id="a-8m"></a>愁忧不乐。<a id="a-8n"></a>低头默无所说。<a id="a-8o"></a>佛知其意。<a id="a-8p"></a>谓梵志言。<a id="a-8q"></a>何为不乐。<a id="a-8r"></a>梵志答言。<a id="a-8s"></a>违我本愿故愁忧耳。<a id="a-8t"></a>佛又问。<a id="a-8u"></a>云何。<a id="a-8v"></a>具以事答。<a id="a-8w"></a>佛言不然。<a id="a-8x"></a>不如卿语。<a id="a-8y"></a>此之五人最有反复。<a id="a-8z"></a>知命无常非愁忧可如。<a id="a-90"></a>还以自定故无有愁忧。<a id="a-91"></a>世俗人不识无常。<a id="a-92"></a>懊恼啼哭不能自割。<a id="a-93"></a>譬如人身得热病。<a id="a-94"></a>不自觉知慌忽妄语。<a id="a-95"></a>良医与药。<a id="a-96"></a>热即除愈不复妄语。<a id="a-97"></a>俗人愁忧愚痴醉热不能自解。<a id="a-98"></a>若自晓无常不复愁忧也。<a id="a-99"></a>如热得愈。<a id="a-9A"></a>此五人皆可道证。<a id="a-9B"></a>梵志闻语即自克责。<a id="a-9C"></a>我为愚冥不知大义。<a id="a-9D"></a>今闻佛语。<a id="a-9E"></a>如盲得目冥中见明。<a id="a-9F"></a>即受五戒稽首而退(出五无反复经)</p>
  <h2 id="a9G">梵志兄弟四人同日命终第九</h2>
  <p id="a9H">梵志兄弟四人。<a id="a-9I"></a>各得五通。<a id="a-9J"></a>却后七日皆当命尽。<a id="a-9K"></a>自共议言。<a id="a-9L"></a>五通之力反覆天地。<a id="a-9M"></a>手扪日月移山住流。<a id="a-9N"></a>靡所不能。<a id="a-9O"></a>宁当不能避此死对。<a id="a-9P"></a>一人言。<a id="a-9Q"></a>吾入大海。<a id="a-9R"></a>上不出现下不至底。<a id="a-9S"></a>正据其中。<a id="a-9T"></a>无常杀鬼安知我处。<a id="a-9U"></a>一人言。<a id="a-9V"></a>吾入须弥山中。<a id="a-9W"></a>还合其表令无际现。<a id="a-9X"></a>无常杀鬼安知吾处。<a id="a-9Y"></a>一人言。<a id="a-9Z"></a>吾当轻举隐虚空中。<a id="a-9a"></a>无常杀鬼安知吾处。<a id="a-9b"></a>一人言。<a id="a-9c"></a>吾当藏入大市之中。<a id="a-9d"></a>无常杀鬼趣得一人何必求吾。<a id="a-9e"></a>四人议讫。<a id="a-9f"></a>相将辞王。<a id="a-9g"></a>吾等寿算余有七日。<a id="a-9h"></a>今欲逃命。<a id="a-9i"></a>冀当得脱还乃亲省。<a id="a-9j"></a>唯愿进德。<a id="a-9k"></a>于是别去。<a id="a-9l"></a>七日期满各各命终。<a id="a-9m"></a>犹果熟落。<a id="a-9n"></a>市监白王。<a id="a-9o"></a>有一梵志卒死市中。<a id="a-9p"></a>王乃寤曰。<a id="a-9q"></a>四人避对一人已死。<a id="a-9r"></a>其余三人岂得独免。<a id="a-9s"></a>王即严驾往至佛所。<a id="a-9t"></a>作礼却坐白言。<a id="a-9u"></a>近有梵志。<a id="a-9v"></a>兄弟四人各获五通。<a id="a-9w"></a>自知命尽皆共避之。<a id="a-9x"></a>不审今者能得脱不。<a id="a-9y"></a>佛告大王。<a id="a-9z"></a>人有四事不可得离。<a id="a-A0"></a>一者在中阴不得不受生。<a id="a-A1"></a>二者生不得不受老。<a id="a-A2"></a>三者老不得不受病。<a id="a-A3"></a>四者病不得不受死(出法句经第三卷)</p>
  <h2 id="aA4">梵志弃端正妇于树上爱着鄙婢后悔无益第十</h2>
  <p id="aA5">有清信士。<a id="a-A6"></a>其妇端正威德无伦。<a id="a-A7"></a>言语辩才众人所敬。<a id="a-A8"></a>夫婿不重亦不喜见。<a id="a-A9"></a>反爱仆使。<a id="a-AA"></a>妇见婿心。<a id="a-AB"></a>谓夫言。<a id="a-AC"></a>卿不喜我。<a id="a-AD"></a>愿听出家。<a id="a-AE"></a>婿便听之。<a id="a-AF"></a>即时出家为比丘尼。<a id="a-AG"></a>昼夜精进。<a id="a-AH"></a>行道未久证得罗汉。<a id="a-AI"></a>然后清信士所敬女人死。<a id="a-AJ"></a>清信士呼比丘尼归。<a id="a-AK"></a>尼了不肯。<a id="a-AL"></a>比丘尼白佛。<a id="a-AM"></a>说其本末。<a id="a-AN"></a>佛言。<a id="a-AO"></a>是清信士前世已毁辱此有德之人。<a id="a-AP"></a>此女有殊特志。<a id="a-AQ"></a>此人常为坏乱。<a id="a-AR"></a>已入大路复欲毁之。<a id="a-AS"></a>不能得也。<a id="a-AT"></a>佛言。<a id="a-AU"></a>过去世时有一梵志妇。<a id="a-AV"></a>名莲华。<a id="a-AW"></a>端正绝世。<a id="a-AX"></a>梵志不喜。<a id="a-AY"></a>所爱者婢。<a id="a-AZ"></a>用其婢语。<a id="a-Aa"></a>舍妇山间。<a id="a-Ab"></a>上优钵昙树择取熟果。<a id="a-Ac"></a>弃生与妇。<a id="a-Ad"></a>妇问。<a id="a-Ae"></a>君独啖熟果。<a id="a-Af"></a>而弃生者与人。<a id="a-Ag"></a>夫曰。<a id="a-Ah"></a>汝可上树。<a id="a-Ai"></a>妇即上树。<a id="a-Aj"></a>夫取荆蕀四匝遮树。<a id="a-Ak"></a>欲使死不得下。<a id="a-Al"></a>时国王游猎。<a id="a-Am"></a>见女端正。<a id="a-An"></a>即问女言。<a id="a-Ao"></a>卿是何人。<a id="a-Ap"></a>妇自具本末。<a id="a-Aq"></a>王念梵志。<a id="a-Ar"></a>愚騃无知非是丈夫。<a id="a-As"></a>即除荆蕀。<a id="a-At"></a>车载还宫内立为王后。<a id="a-Au"></a>多诸伎艺智辩无双。<a id="a-Av"></a>又能摴博。<a id="a-Aw"></a>远近女人来共博戏。<a id="a-Ax"></a>王后辄胜无能当者。<a id="a-Ay"></a>梵志善于博弈。<a id="a-Az"></a>遥闻后胜。<a id="a-B0"></a>念言。<a id="a-B1"></a>是我前妇非是异人。<a id="a-B2"></a>乃欲诣王现其伎术。<a id="a-B3"></a>后闻一梵志形像知是前夫。<a id="a-B4"></a>启王现之。<a id="a-B5"></a>遥试博戏。<a id="a-B6"></a>后偈答曰。<a id="a-B7"></a>梵志心怀愧恨。<a id="a-B8"></a>即自刻责悔无所及。<a id="a-B9"></a>时梵志者今清信士是。<a id="a-BA"></a>时妇者即今妇是。<a id="a-BB"></a>彼国王者吾身是也(出夫妇经)</p>
  <h2 id="aBC">梵志夫妇采花失命佛为说其往事第十一</h2>
  <p id="aBD">有一梵志财富无数。<a id="a-BE"></a>正有一子年始二十。<a id="a-BF"></a>新为取妇。<a id="a-BG"></a>未满七日。<a id="a-BH"></a>以上春三月。<a id="a-BI"></a>夫妇相将至后园戏。<a id="a-BJ"></a>有一柰树高大好华。<a id="a-BK"></a>妇欲得之无人与取。<a id="a-BL"></a>夫知妇意即便上树。<a id="a-BM"></a>正取一华。<a id="a-BN"></a>复欲得二。<a id="a-BO"></a>上树枝折堕地而死。<a id="a-BP"></a>大小奔波往趣儿所。<a id="a-BQ"></a>呼天号哭断绝复苏。<a id="a-BR"></a>宗族无数皆共悲痛。<a id="a-BS"></a>闻之伤心见之哀痛。<a id="a-BT"></a>父母怨天谓为不护。<a id="a-BU"></a>棺敛事毕。<a id="a-BV"></a>还家涕泣不能自止。<a id="a-BW"></a>于是世尊。<a id="a-BX"></a>愍伤其愚往问讯之。<a id="a-BY"></a>大小见佛。<a id="a-BZ"></a>悲感具陈辛苦。<a id="a-Ba"></a>佛语长者。<a id="a-Bb"></a>止息听法万物无常不可久保。<a id="a-Bc"></a>生则有死罪福相追。<a id="a-Bd"></a>此儿三处为其哭泣。<a id="a-Be"></a>懊恼断绝亦复难胜。<a id="a-Bf"></a>竟为谁儿。<a id="a-Bg"></a>何者为亲。<a id="a-Bh"></a>于是世尊即说偈言。</p>
  <p id="aBi">命如华果熟　　常恐会零落</p>
  <p id="aBj">已生皆有苦　　孰能致不死</p>
  <p id="aBk">从初乐爱欲　　可淫入脆景</p>
  <p id="aBl">受形命如电　　昼夜流难止</p>
  <p id="aBm">是身为死物　　精神无形法</p>
  <p id="aBn">作令死复生　　罪福不败止</p>
  <p id="aBo">终始非一世　　从痴爱久长</p>
  <p id="aBp">自作受苦乐　　身死神不丧</p>
  <p id="aBq">长者闻偈意解忘忧。<a id="a-Br"></a>长跪白佛。<a id="a-Bs"></a>此儿宿命作何罪衅。<a id="a-Bt"></a>盛美之寿而便中夭。<a id="a-Bu"></a>唯愿解说本所行罪。<a id="a-Bv"></a>佛言。<a id="a-Bw"></a>昔时有一小儿。<a id="a-Bx"></a>持弓箭入神树中戏。<a id="a-By"></a>边有三人看树上雀。<a id="a-Bz"></a>小儿欲射。<a id="a-C0"></a>三人劝言。<a id="a-C1"></a>若能中者世称健儿。<a id="a-C2"></a>小儿意美引弓射之。<a id="a-C3"></a>中雀即死。<a id="a-C4"></a>三人共笑助之欢喜而各自去。<a id="a-C5"></a>经历生死无数劫中。<a id="a-C6"></a>所在相遭共会受罪。<a id="a-C7"></a>其三人者一人有福今在天上。<a id="a-C8"></a>一人生海中为化生龙王。<a id="a-C9"></a>一人今日长者身是。<a id="a-CA"></a>此小儿者前生天上为天作子。<a id="a-CB"></a>命终来下为长者作子。<a id="a-CC"></a>堕树命绝即生海中为化生龙子。<a id="a-CD"></a>即生之日金翅鸟王取而食之。<a id="a-CE"></a>今日三处懊恼涕哭宁可言也。<a id="a-CF"></a>以其前世助之喜故。<a id="a-CG"></a>此三人者报以涕哭(出法句譬喻经第五卷)</p>
  <p data-pb></p>
  <h2 id="aCH">梵志失利养杀女人谤佛第十二</h2>
  <p id="aCI">舍卫国王大臣人民。<a id="a-CJ"></a>奉敬世尊四事供养。<a id="a-CK"></a>弃舍梵志。<a id="a-CL"></a>梵志共议。<a id="a-CM"></a>当求好女杀埋树间。<a id="a-CN"></a>令瞿昙众恶名远闻。<a id="a-CO"></a>遇待我者。<a id="a-CP"></a>即共逼教好首女人言。<a id="a-CQ"></a>汝从今以后朝暮诣佛令万姓见知。<a id="a-CR"></a>小女承教。<a id="a-CS"></a>便杀之埋着树间。<a id="a-CT"></a>梵志便聚到王宫门。<a id="a-CU"></a>称怨唤言。<a id="a-CV"></a>我当学中有一女人。<a id="a-CW"></a>独最端正。<a id="a-CX"></a>华色无双生死不知处。<a id="a-CY"></a>王谓言曰。<a id="a-CZ"></a>常至何所。<a id="a-Ca"></a>对言。<a id="a-Cb"></a>往瞿昙间。<a id="a-Cc"></a>王言。<a id="a-Cd"></a>当于彼求。<a id="a-Ce"></a>使到祇树。<a id="a-Cf"></a>掘出女尸着于床上。<a id="a-Cg"></a>遍巷称怨言。<a id="a-Ch"></a>沙门瞿昙常称戒德弘普无上。<a id="a-Ci"></a>如何私与女人通情。<a id="a-Cj"></a>复杀藏之。<a id="a-Ck"></a>有何法戒。<a id="a-Cl"></a>时诸比丘入城乞食。<a id="a-Cm"></a>人民骂言。<a id="a-Cn"></a>是曹沙门所犯若此。<a id="a-Co"></a>当得衣食。<a id="a-Cp"></a>比丘便持空器出城。<a id="a-Cq"></a>还以白佛。<a id="a-Cr"></a>佛告比丘。<a id="a-Cs"></a>我被是谤不过七日耳。<a id="a-Ct"></a>时惟阎女于城中闻。<a id="a-Cu"></a>比丘求食悉空器还。<a id="a-Cv"></a>到佛所头面作礼。<a id="a-Cw"></a>叉手白佛言。<a id="a-Cx"></a>愿佛及僧从我家饭七日。<a id="a-Cy"></a>佛默然受之。<a id="a-Cz"></a>佛告阿难。<a id="a-D0"></a>汝与众僧入城里巷。<a id="a-D1"></a>说偈言曰。</p>
  <p id="aD2">常欺倒邪冥　　说作身不犯</p>
  <p id="aD3">重冥行当具　　必自受忧苦</p>
  <p id="aD4">惟阎是时即饭佛僧(出义足经上卷)</p>
 </body>
</html>