<!doctype html>
<html id="z3IBWPY1IQ" data-ver="438">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第四十二(居士部第三十二)</h1>
  <p id="a2">琝茶财食自长闻法悟解一 郁伽见佛其醉自醒受戒以妻施人二 鱼身得富缘三 阇梨兄弟以法获财终不散失四 居士子大意以求明珠五</p>
  <p data-pb></p>
  <h2 id="a3">琝茶财食自长闻法悟解第一</h2>
  <p id="a4">跋提城有大居士。<a id="a-5"></a>字曰琝茶(弥沙塞律作文茶)饶富珍宝有大威力。<a id="a-6"></a>随意所欲周给人物。<a id="a-7"></a>仓中有孔大如车轴。<a id="a-8"></a>谷米自出。<a id="a-9"></a>妇以八斗作饭。<a id="a-A"></a>饴四部兵及四方来者。<a id="a-B"></a>食故不尽。<a id="a-C"></a>其儿以千两金与四部兵及四方乞者。<a id="a-D"></a>随意不尽。<a id="a-E"></a>儿妇以一裹香涂。<a id="a-F"></a>四部兵并四方来乞者随意令足。<a id="a-G"></a>香故不尽。<a id="a-H"></a>奴以一犁日耕七垄。<a id="a-I"></a>出米滋多。<a id="a-J"></a>其婢以八斗谷。<a id="a-K"></a>与四部兵饭马。<a id="a-L"></a>马食不尽。<a id="a-M"></a>家中共争各言。<a id="a-N"></a>我是福力。<a id="a-O"></a>琝茶诣佛头面作礼(出四分律分第四卷)</p>
  <p id="aP">曰。<a id="a-Q"></a>谁力。<a id="a-R"></a>佛言。<a id="a-S"></a>汝等共有。<a id="a-T"></a>昔王舍城有一织师。<a id="a-U"></a>织师有妇又有一儿儿又有妇。<a id="a-V"></a>有一奴一婢。<a id="a-W"></a>一时共食。<a id="a-X"></a>有辟支佛来就乞食。<a id="a-Y"></a>各欲当分舍与。<a id="a-Z"></a>辟支佛言。<a id="a-a"></a>汝等善心皆各已舍。<a id="a-b"></a>可人减少许。<a id="a-c"></a>于汝不少。<a id="a-d"></a>在我得足。<a id="a-e"></a>即共从之。<a id="a-f"></a>辟支食已于虚空中现诸神变。<a id="a-g"></a>然后方去。<a id="a-h"></a>织师眷属舍于寿命。<a id="a-i"></a>生四天王天至于他化。<a id="a-j"></a>展转七反余福生此。<a id="a-k"></a>琝茶闻之。<a id="a-l"></a>即请佛僧修无限施。<a id="a-m"></a>若有所须随时多少皆从我取。<a id="a-n"></a>诸比丘不敢受。<a id="a-o"></a>白佛。<a id="a-p"></a>佛言。<a id="a-q"></a>听随意受。<a id="a-r"></a>后诸比丘行从索资粮。<a id="a-s"></a>遣使赍金银随逐行处。<a id="a-t"></a>多有所长赍还长者。<a id="a-u"></a>长者言。<a id="a-v"></a>我已舍竟不应将还(出弥沙塞律。<a id="a-w"></a>四分。<a id="a-x"></a>十诵皆有其文)</p>
  <p data-pb></p>
  <h2 id="ay">郁伽见佛其醉自醒受戒以妻施人第二</h2>
  <p id="az">伽醉婇女围绕。<a id="a-10"></a>在毗舍离大林中。<a id="a-11"></a>遥见世尊在树间坐。<a id="a-12"></a>端正殊妙根意息定。<a id="a-13"></a>光如金聚。<a id="a-14"></a>见已醉解。<a id="a-15"></a>至世尊所却坐一面。<a id="a-16"></a>佛为分别四谛。<a id="a-17"></a>得无畏法。<a id="a-18"></a>头面礼足。<a id="a-19"></a>我归三宝。<a id="a-1A"></a>作优婆塞受持五戒。<a id="a-1B"></a>还至本处告眷属曰。<a id="a-1C"></a>汝今当知。<a id="a-1D"></a>我从世尊受戒。<a id="a-1E"></a>若欲乐者行施作福。<a id="a-1F"></a>若不乐者各还亲里。<a id="a-1G"></a>我当放汝。<a id="a-1H"></a>时最大夫人曰。<a id="a-1I"></a>子从世尊尽命受戒。<a id="a-1J"></a>有某人当以我与彼作妇。<a id="a-1K"></a>彼时居士便呼彼人。<a id="a-1L"></a>以左手持夫人右手。<a id="a-1M"></a>执金澡罐语彼人曰。<a id="a-1N"></a>我以此最大夫人与汝作妇。<a id="a-1O"></a>彼人惊怖毛竖。<a id="a-1P"></a>语郁伽曰。<a id="a-1Q"></a>居士不欲杀我耶。<a id="a-1R"></a>答言不也。<a id="a-1S"></a>我从佛尽命行梵行。<a id="a-1T"></a>故以大妇用与汝。<a id="a-1U"></a>终不变悔(出中阿含第九卷)</p>
  <p data-pb></p>
  <h2 id="a1V">鱼身得富缘第三</h2>
  <p id="a1W">有大姓。<a id="a-1X"></a>常好惠施。<a id="a-1Y"></a>后生一男。<a id="a-1Z"></a>无有手足。<a id="a-1a"></a>形体似鱼。<a id="a-1b"></a>名曰鱼身。<a id="a-1c"></a>父母终亡袭持家业。<a id="a-1d"></a>寝卧室内又无见者。<a id="a-1e"></a>时有力士。<a id="a-1f"></a>仰王厨食。<a id="a-1g"></a>恒怀饥乏。<a id="a-1h"></a>独牵十六车樵。<a id="a-1i"></a>卖以自给。<a id="a-1j"></a>又常不供。<a id="a-1k"></a>诣此四姓求所不足。<a id="a-1l"></a>鱼身请与相见。<a id="a-1m"></a>示其形体。<a id="a-1n"></a>力士自惟。<a id="a-1o"></a>我力乃尔。<a id="a-1p"></a>不如无手足人。<a id="a-1q"></a>往到佛所问其所疑。<a id="a-1r"></a>佛言。<a id="a-1s"></a>昔迦葉佛时。<a id="a-1t"></a>鱼身与此王行饭佛。<a id="a-1u"></a>汝时贫穷助其驱使。<a id="a-1v"></a>鱼身所具与王行之。<a id="a-1w"></a>而谓王言。<a id="a-1x"></a>今日有务不得俱行。<a id="a-1y"></a>若行无异断我手足。<a id="a-1z"></a>时行者今王是也。<a id="a-20"></a>不行言者鱼身是也。<a id="a-21"></a>时佐助者汝身是也。<a id="a-22"></a>力士意悟。<a id="a-23"></a>即作沙门。<a id="a-24"></a>得阿罗汉道(出旧譬喻经上卷)</p>
  <h2 id="a25">阇利兄弟以法获财终不散失第四</h2>
  <p id="a26">昔石室城内有三居士。<a id="a-27"></a>一名阇利。<a id="a-28"></a>二名晡陀满。<a id="a-29"></a>三名婆波那。<a id="a-2A"></a>此三人亲兄弟也。<a id="a-2B"></a>多财宝象马七珍。<a id="a-2C"></a>有一婆罗门。<a id="a-2D"></a>持伊罗钵龙斋。<a id="a-2E"></a>冀望富贵。<a id="a-2F"></a>龙现身语婆罗门。<a id="a-2G"></a>汝今何为勤苦。<a id="a-2H"></a>断谷除味在此持斋。<a id="a-2I"></a>为何所求。<a id="a-2J"></a>婆罗门曰。<a id="a-2K"></a>冀望大富。<a id="a-2L"></a>龙曰。<a id="a-2M"></a>吾有二号。<a id="a-2N"></a>一名伊罗钵。<a id="a-2O"></a>二名财无厌。<a id="a-2P"></a>既名无厌。<a id="a-2Q"></a>复从吾求耶。<a id="a-2R"></a>婆罗门曰。<a id="a-2S"></a>设不惠者便即命终。<a id="a-2T"></a>龙出紫磨好金以报之。<a id="a-2U"></a>城门有豪富长者。<a id="a-2V"></a>出自天竺。<a id="a-2W"></a>汝以金与从求财物。<a id="a-2X"></a>长者见之告语。<a id="a-2Y"></a>藏隐勿令人见。<a id="a-2Z"></a>告其五亲。<a id="a-2a"></a>饮食欢娱藏金库内。<a id="a-2b"></a>库内杂物尽复入地。<a id="a-2c"></a>还彼龙库。<a id="a-2d"></a>左右七家财物如是。<a id="a-2e"></a>三居士闻之。<a id="a-2f"></a>自相谓言。<a id="a-2g"></a>我等三家以法所获财致不枉。<a id="a-2h"></a>滥五家所夺。<a id="a-2i"></a>国人闻之谓为夸谈。<a id="a-2j"></a>共集三家。<a id="a-2k"></a>问居士曰。<a id="a-2l"></a>卿以法献财致不滥失。<a id="a-2m"></a>何以为证。<a id="a-2n"></a>时三居士各出十斤金。<a id="a-2o"></a>分为六段。<a id="a-2p"></a>将诸人民及七家失物主。<a id="a-2q"></a>往至龙泉以金投水。<a id="a-2r"></a>水皆涌沸犹如镬汤。<a id="a-2s"></a>龙王惊惧。<a id="a-2t"></a>即遣龙女出金还之。<a id="a-2u"></a>报谢使还。<a id="a-2v"></a>从法得者以理成办。<a id="a-2w"></a>终不为五家所侵。<a id="a-2x"></a>欺非法藏财者如彼七家(出比方世利经)</p>
  <h2 id="a2y">居士子大意求明月珠第五</h2>
  <p id="a2z">昔有国。<a id="a-30"></a>名欢乐无忧。<a id="a-31"></a>王号广慈哀。<a id="a-32"></a>国有居士。<a id="a-33"></a>名摩诃檀。<a id="a-34"></a>妻名旃陀。<a id="a-35"></a>生一子。<a id="a-36"></a>姿容端正世间少双。<a id="a-37"></a>堕地便语。<a id="a-38"></a>发誓愿言。<a id="a-39"></a>我当布施天下救济人民其有孤独贫穷者。<a id="a-3A"></a>我当给护令得安隐。<a id="a-3B"></a>父母因名为大意。<a id="a-3C"></a>见其异姿不与人同。<a id="a-3D"></a>恐是天龙鬼神。<a id="a-3E"></a>欲行卜问。<a id="a-3F"></a>大意知之。<a id="a-3G"></a>便报言。<a id="a-3H"></a>我自是人非天龙鬼神也。<a id="a-3I"></a>但念天下人民穷厄者。<a id="a-3J"></a>欲护视之耳。<a id="a-3K"></a>说此意。<a id="a-3L"></a>便不复语。<a id="a-3M"></a>至年十七乃报父母言。<a id="a-3N"></a>我欲布施苦人令得安隐。<a id="a-3O"></a>父母念言。<a id="a-3P"></a>子初生时已有是愿。<a id="a-3Q"></a>便告子言。<a id="a-3R"></a>吾财无数恣意施与不相禁制。<a id="a-3S"></a>大意报言。<a id="a-3T"></a>父母财物虽多犹不足我用。<a id="a-3U"></a>唯当入海采宝以给施天下人民耳。<a id="a-3V"></a>数言如是。<a id="a-3W"></a>父母乃听。<a id="a-3X"></a>大意入海道经他国。<a id="a-3Y"></a>国中有婆罗门。<a id="a-3Z"></a>财富无量。<a id="a-3a"></a>见大意光颜端正。<a id="a-3b"></a>甚悦乐之告言。<a id="a-3c"></a>我相敬重。<a id="a-3d"></a>今有小女欲以相上。<a id="a-3e"></a>愿留止此。<a id="a-3f"></a>大意报言。<a id="a-3g"></a>我辞家入海欲采七宝。<a id="a-3h"></a>未敢相许。<a id="a-3i"></a>且须来还。<a id="a-3j"></a>于是遂进采宝。<a id="a-3k"></a>即遣人持宝还其本国。<a id="a-3l"></a>转复到海际求索异物。<a id="a-3m"></a>忽见一大树。<a id="a-3n"></a>高广八十由延。<a id="a-3o"></a>大意便上树遥见一银城。<a id="a-3p"></a>宫阙殿舍皆是白银。<a id="a-3q"></a>天女侍侧伎乐自然。<a id="a-3r"></a>有一毒蛇绕城三匝。<a id="a-3s"></a>见大意便举头大意自念言。<a id="a-3t"></a>人为毒所害者皆由无善意耳。<a id="a-3u"></a>便坐自思惟。<a id="a-3v"></a>须臾蛇即低头睡卧。<a id="a-3w"></a>大意欲入城。<a id="a-3x"></a>守门者便入白王言。<a id="a-3y"></a>外有贤者欲见于王。<a id="a-3z"></a>王身自出迎之。<a id="a-40"></a>欢喜而言。<a id="a-41"></a>唯愿仁者留住此。<a id="a-42"></a>一时三月得展供养。<a id="a-43"></a>答言我行采宝不宜久留。<a id="a-44"></a>王报言。<a id="a-45"></a>我不视国事。<a id="a-46"></a>唯愿留住。<a id="a-47"></a>大意便止。<a id="a-48"></a>王即供设衣服饮食伎乐。<a id="a-49"></a>床卧之具。<a id="a-4A"></a>乃竟九十日。<a id="a-4B"></a>大意辞王欲去。<a id="a-4C"></a>王便取珍琦七宝欲以送之。<a id="a-4D"></a>大意言。<a id="a-4E"></a>我不多用是七宝。<a id="a-4F"></a>闻王有一明月珠。<a id="a-4G"></a>意欲求之。<a id="a-4H"></a>王言。<a id="a-4I"></a>我不惜是珠。<a id="a-4J"></a>但恐道路艰崄难以自随。<a id="a-4K"></a>大意言。<a id="a-4L"></a>夫福之将人不畏艰崄。<a id="a-4M"></a>王言。<a id="a-4N"></a>此珠有二十里宝自随愿。<a id="a-4O"></a>我为弟子得给供养。<a id="a-4P"></a>踰于今日也。<a id="a-4Q"></a>大意便受珠而去。<a id="a-4R"></a>于是大意转前行见一金城。<a id="a-4S"></a>宫阙殿舍皆黄金。<a id="a-4T"></a>七宝之树自然音乐。<a id="a-4U"></a>天女侍从转倍于前。<a id="a-4V"></a>亦有毒蛇绕城六匝。<a id="a-4W"></a>蛇见大意举头视之。<a id="a-4X"></a>复坐定意。<a id="a-4Y"></a>蛇复低卧。<a id="a-4Z"></a>大意欲入城。<a id="a-4a"></a>守门者即入白王。<a id="a-4b"></a>王即出与相见请前。<a id="a-4c"></a>语言留。<a id="a-4d"></a>一时三月展于供养。<a id="a-4e"></a>大意便止。<a id="a-4f"></a>王待遇如前。<a id="a-4g"></a>经六十日辞去。<a id="a-4h"></a>白王。<a id="a-4i"></a>闻王有一明月珠。<a id="a-4j"></a>愿以见惠。<a id="a-4k"></a>王答如前。<a id="a-4l"></a>四十里中珍宝追之。<a id="a-4m"></a>便以贡上。<a id="a-4n"></a>仁者后得道时。<a id="a-4o"></a>愿为弟子。<a id="a-4p"></a>神足无比。<a id="a-4q"></a>得展供养过于今日。<a id="a-4r"></a>受珠而去。<a id="a-4s"></a>大意转复前行。<a id="a-4t"></a>又见一水精城。<a id="a-4u"></a>宫阙殿舍事事如前。<a id="a-4v"></a>亦有一毒蛇。<a id="a-4w"></a>绕城九匝低头睡卧。<a id="a-4x"></a>王出迎之。<a id="a-4y"></a>愿留三月。<a id="a-4z"></a>大意即住。<a id="a-50"></a>王复尽意供养。<a id="a-51"></a>施设饮食衣服伎乐。<a id="a-52"></a>乃历四十日辞去。<a id="a-53"></a>白王。<a id="a-54"></a>闻王有一明月珠。<a id="a-55"></a>愿以见惠。<a id="a-56"></a>王便报言。<a id="a-57"></a>此珠有六十里宝。<a id="a-58"></a>自然追之。<a id="a-59"></a>便以上。<a id="a-5A"></a>仁者若后得道。<a id="a-5B"></a>愿为弟子。<a id="a-5C"></a>智慧无比。<a id="a-5D"></a>当复供养过于今日。<a id="a-5E"></a>便受珠而去。<a id="a-5F"></a>前行复见一琉璃城。<a id="a-5G"></a>亦见一毒蛇。<a id="a-5H"></a>绕城十二匝低头睡卧。<a id="a-5I"></a>王迎请乞留三月。<a id="a-5J"></a>大意即留。<a id="a-5K"></a>王身自供养饮食衣服伎乐以娱之。<a id="a-5L"></a>乃历二十日辞去。<a id="a-5M"></a>白王。<a id="a-5N"></a>我闻王有一明月珠。<a id="a-5O"></a>可以见惠。<a id="a-5P"></a>王言。<a id="a-5Q"></a>此珠有八十里珍宝追之。<a id="a-5R"></a>子净意供养过于今日令长得智慧。<a id="a-5S"></a>大意受珠而去。<a id="a-5T"></a>念言。<a id="a-5U"></a>吾本来求宝。<a id="a-5V"></a>今已如志当从是还。<a id="a-5W"></a>便寻故道欲还本国。<a id="a-5X"></a>经历大海中。<a id="a-5Y"></a>诸神王因共议言。<a id="a-5Z"></a>我海中虽多众珍名宝。<a id="a-5a"></a>无有如此辈珠。<a id="a-5b"></a>便敕使海神要夺其珠。<a id="a-5c"></a>神便化作人与大意相见。<a id="a-5d"></a>问言。<a id="a-5e"></a>闻卿得奇异之物。<a id="a-5f"></a>宁可借视之乎。<a id="a-5g"></a>大意舒手示其四珠。<a id="a-5h"></a>海神便摇其手使珠堕水。<a id="a-5i"></a>大意自念。<a id="a-5j"></a>王与我言道。<a id="a-5k"></a>此珠难保我幸已得之。<a id="a-5l"></a>今为此子所夺非趣也。<a id="a-5m"></a>即谓海神言。<a id="a-5n"></a>我自勤苦经涉崄阻得此珠来。<a id="a-5o"></a>汝反夺我。<a id="a-5p"></a>今不相还。<a id="a-5q"></a>我当抒尽海水耳海神知之问言。<a id="a-5r"></a>卿志奇高。<a id="a-5s"></a>海深三百三十六万由延。<a id="a-5t"></a>其广无涯。<a id="a-5u"></a>奈何竭之。<a id="a-5v"></a>如日终不堕地。<a id="a-5w"></a>如大风不可揽束。<a id="a-5x"></a>日尚可使堕地。<a id="a-5y"></a>风尚可揽束。<a id="a-5z"></a>大海水不可抒令竭也。<a id="a-60"></a>大意笑答之言。<a id="a-61"></a>我自念。<a id="a-62"></a>前后受身生死坏败。<a id="a-63"></a>积骨过放须弥山。<a id="a-64"></a>其血流五河。<a id="a-65"></a>四海未足以喻。<a id="a-66"></a>吾尚欲断是生死之根本。<a id="a-67"></a>但此小海何足不抒。<a id="a-68"></a>我昔供养诸佛誓愿言。<a id="a-69"></a>令我志行勇于道决所向无难。<a id="a-6A"></a>当移须弥山竭大海水终不退。<a id="a-6B"></a>意便一心以器抒海水。<a id="a-6C"></a>精诚之感。<a id="a-6D"></a>四天王来助大意。<a id="a-6E"></a>抒水三分已二。<a id="a-6F"></a>于是海中诸神王。<a id="a-6G"></a>皆大振怖共议言。<a id="a-6H"></a>今不还其珠者非小故也。<a id="a-6I"></a>水尽泥出坏我宫室。<a id="a-6J"></a>海神便出众宝以与大意。<a id="a-6K"></a>大意不取。<a id="a-6L"></a>告言。<a id="a-6M"></a>不用是辈。<a id="a-6N"></a>但欲得我珠耳。<a id="a-6O"></a>从还我珠终不相置也。<a id="a-6P"></a>海神知其意盛便出珠还之。<a id="a-6Q"></a>大意得珠过娶婆罗门女。<a id="a-6R"></a>还其本国恣意大布施。<a id="a-6S"></a>自是以后境界无复饥寒穷乏者。<a id="a-6T"></a>四方士民皆去其旧上。<a id="a-6U"></a>繦负归仁。<a id="a-6V"></a>如是布施历载恩逮。<a id="a-6W"></a>蜎飞蚑行蠕动靡不受润。<a id="a-6X"></a>其后寿终上为帝释。<a id="a-6Y"></a>或下为飞行皇帝。<a id="a-6Z"></a>积累功德自致成佛。<a id="a-6a"></a>三界特尊皆由宿行。<a id="a-6b"></a>非自然也。<a id="a-6c"></a>佛告诸比丘。<a id="a-6d"></a>大意者我身是。<a id="a-6e"></a>时居士摩诃檀者今现悦头檀是。<a id="a-6f"></a>时母旃陀者今现夫人摩耶是。<a id="a-6g"></a>时欢乐无忧国王者即摩诃迦葉是。<a id="a-6h"></a>时婆罗门女者裘夷是。<a id="a-6i"></a>时女父者弥勒是。<a id="a-6j"></a>时银城中王者阿难是。<a id="a-6k"></a>时金城中王者目揵连是。<a id="a-6l"></a>时水精城中王者舍利弗是。<a id="a-6m"></a>时琉璃城中王者须陀是也。<a id="a-6n"></a>时第四天王助大意抒海水者即优陀是也。<a id="a-6o"></a>时夺其珠者即调达是也。<a id="a-6p"></a>时四城门守者即须颰磐特苏曷披拘留是。<a id="a-6q"></a>时绕四城毒蛇者即是共刹酸陀利四臣是也。<a id="a-6r"></a>阿难白佛。<a id="a-6s"></a>以何功德致四明月珠众宝随之。<a id="a-6t"></a>佛言。<a id="a-6u"></a>乃昔维卫佛时。<a id="a-6v"></a>大意尝以四宝为佛起塔。<a id="a-6w"></a>供养三尊持斋七日。<a id="a-6x"></a>是时有五百人。<a id="a-6y"></a>同时共起寺。<a id="a-6z"></a>或悬缯然灯者。<a id="a-70"></a>或烧香散华者。<a id="a-71"></a>或供养比丘僧者。<a id="a-72"></a>或诵经讲道者。<a id="a-73"></a>今皆来会(出大意经)</p>
 </body>
</html>