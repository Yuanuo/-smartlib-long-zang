<!doctype html>
<html id="z3IBWP11I7" data-ver="1449">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第二十三(声闻无学尼僧部第十七)</h1>
  <p id="a2">跋陀罗自识宿命遇佛成道一 叔离以氎裹身而生出家悟道二 跋陀迦毗罗为王所逼其心无染三 花色得道后卧婆罗门窃行不净四 莲花淫女见化人闻说法意解五 五百婆罗门女闻法开悟六 婆罗门尼请优陀夷慢不闻法七 差摩莲华遇强暴人脱眼获免八 毗低罗先悭贪从佛受化得道九 婆四吒母丧子发狂闻法得道十 孤独母女为王所纳出家悟道十一 尸利摩忘饥赡僧十二 暴志前生为鳖妇十三 暴志谤佛十四</p>
  <p data-pb></p>
  <h2 id="a3">跋陀罗自识宿命遇佛成道第一</h2>
  <p id="a4">伽婆在罗阅城。<a id="a-5"></a>时跋陀罗比丘尼。<a id="a-6"></a>出比丘园在一树下。<a id="a-7"></a>端坐系念自识宿命便笑。<a id="a-8"></a>诸比丘尼见即问之。<a id="a-9"></a>跋陀罗比丘尼言。<a id="a-A"></a>我自识宿命。<a id="a-B"></a>过去九十一劫。<a id="a-C"></a>有毗婆式如来。<a id="a-D"></a>出现于世。<a id="a-E"></a>有一童子。<a id="a-F"></a>名跋罗摩提婆。<a id="a-G"></a>饶财多货极富无量。<a id="a-H"></a>童子执宝盖从舍出。<a id="a-I"></a>有一长者妇。<a id="a-J"></a>端正无比。<a id="a-K"></a>亦从彼过。<a id="a-L"></a>有众多人民皆悉观察。<a id="a-M"></a>时童子便作是念。<a id="a-N"></a>我今擎宝盖。<a id="a-O"></a>众宝合成从此路过。<a id="a-P"></a>然无人观察我者。<a id="a-Q"></a>此长者妇。<a id="a-R"></a>我今当设方便使众人观察我。<a id="a-S"></a>时童子手执宝盖。<a id="a-T"></a>便出彼境界。<a id="a-U"></a>诣毗婆式如来所。<a id="a-V"></a>住如来后擎宝盖。<a id="a-W"></a>经七日七夜。<a id="a-X"></a>作此誓愿言。<a id="a-Y"></a>持我供养世尊功德。<a id="a-Z"></a>当为女身端正无比。<a id="a-a"></a>使有见者迷惑偃地。<a id="a-b"></a>童子寿终。<a id="a-c"></a>生三十三天为天女。<a id="a-d"></a>有五事胜。<a id="a-e"></a>云何为五。<a id="a-f"></a>天寿天色天乐天神足天增上功德。<a id="a-g"></a>天见此女皆怀希望欲得与俱。<a id="a-h"></a>时三十三天皆各共诤。<a id="a-i"></a>天女寿终来生人间为后若达多婆罗门作女。<a id="a-j"></a>端正殊妙。<a id="a-k"></a>往反人天常得端正。<a id="a-l"></a>多值诸佛悉皆承事供养。<a id="a-m"></a>求为女人。<a id="a-n"></a>后生人间卑贱婆罗门家。<a id="a-o"></a>为月光童子作婢。<a id="a-p"></a>名曰几罗。<a id="a-q"></a>月光童子妇名摩奴诃罗。<a id="a-r"></a>端正无比。<a id="a-s"></a>时月光夫人语彼婢言。<a id="a-t"></a>汝出舍外。<a id="a-u"></a>若见沙门婆罗门者将来至此。<a id="a-v"></a>我欲惠施。<a id="a-w"></a>时婢出舍。<a id="a-x"></a>有辟支佛。<a id="a-y"></a>在门阈上乞食。<a id="a-z"></a>时几罗婢语言入来。<a id="a-10"></a>欲相惠施。<a id="a-11"></a>夫人见其体不端正。<a id="a-12"></a>语几罗言。<a id="a-13"></a>发遣沙门我不施也。<a id="a-14"></a>婢言。<a id="a-15"></a>愿尊开意莫嫌沙门形状。<a id="a-16"></a>供养功德不可称计。<a id="a-17"></a>时夫人报言。<a id="a-18"></a>速驱此沙门出。<a id="a-19"></a>我不堪施。<a id="a-1A"></a>婢报言。<a id="a-1B"></a>若尊不施此沙门者。<a id="a-1C"></a>我今日所应得分食愿莫爱惜。<a id="a-1D"></a>时夫人即以麨与婢。<a id="a-1E"></a>时几罗婢。<a id="a-1F"></a>即以分糗着辟支佛钵中。<a id="a-1G"></a>食已身升虚空。<a id="a-1H"></a>时婢见欢喜不能自胜。<a id="a-1I"></a>便作誓愿。<a id="a-1J"></a>持是功德莫堕恶趣。<a id="a-1K"></a>使我当来久远恒值此圣。<a id="a-1L"></a>为我说法使速解脱。<a id="a-1M"></a>时波罗奈城梵摩达多王。<a id="a-1N"></a>见彼辟支佛升在虚空。<a id="a-1O"></a>语群臣言。<a id="a-1P"></a>彼所惠施。<a id="a-1Q"></a>时月光长者。<a id="a-1R"></a>将五百贾客集大讲堂。<a id="a-1S"></a>遥见辟支佛执钵升空。<a id="a-1T"></a>或有贾客作是说。<a id="a-1U"></a>此圣人必于我家得食。<a id="a-1V"></a>时大月光夫人。<a id="a-1W"></a>见为几罗婢言。<a id="a-1X"></a>汝所得功德。<a id="a-1Y"></a>持惠施我。<a id="a-1Z"></a>此则</p>
  <p data-pb></p>
  <h2 id="a1a">叔离以氎裹身而生出家悟道第二</h2>
  <p id="a1b">舍卫国有一长者妇。<a id="a-1c"></a>生一女。<a id="a-1d"></a>殊妙少双。<a id="a-1e"></a>其初生时。<a id="a-1f"></a>细濡白氎裹身而出。<a id="a-1g"></a>父母怪之。<a id="a-1h"></a>瞻相甚吉。<a id="a-1i"></a>因为作字。<a id="a-1j"></a>名曰叔离(梁言白也)叔离长大。<a id="a-1k"></a>氎随身大。<a id="a-1l"></a>此女瑰伟。<a id="a-1m"></a>国内远近竞来娉求。<a id="a-1n"></a>女白父母。<a id="a-1o"></a>我欲出家。<a id="a-1p"></a>父母爱念不违其志。<a id="a-1q"></a>寻为出氎。<a id="a-1r"></a>欲作五衣。<a id="a-1s"></a>女白父母。<a id="a-1t"></a>我此所著悉已具足。<a id="a-1u"></a>更不须作。<a id="a-1v"></a>唯愿听我时往佛所。<a id="a-1w"></a>诣佛作礼求索出家。<a id="a-1x"></a>佛言善来。<a id="a-1y"></a>头发自堕。<a id="a-1z"></a>所著白氎寻成五衣。<a id="a-20"></a>付大爱道为比丘尼。<a id="a-21"></a>精进不久成罗汉道。<a id="a-22"></a>阿难白佛言。<a id="a-23"></a>叔离本修何德。<a id="a-24"></a>生与氎俱出家得道。<a id="a-25"></a>佛言。<a id="a-26"></a>过去有佛。<a id="a-27"></a>名毗婆尸。<a id="a-28"></a>时王臣民多设供养。<a id="a-29"></a>时有女人。<a id="a-2A"></a>名檀腻羁。<a id="a-2B"></a>极为贫穷。<a id="a-2C"></a>夫妇二人共有一氎。<a id="a-2D"></a>若夫出行则被而往。<a id="a-2E"></a>妇便裸住。<a id="a-2F"></a>若妇被氎。<a id="a-2G"></a>夫则裸坐。<a id="a-2H"></a>有劝化比丘。<a id="a-2I"></a>行至其家。<a id="a-2J"></a>见是女人。<a id="a-2K"></a>因劝之言。<a id="a-2L"></a>佛世难值人身难得。<a id="a-2M"></a>汝当听法汝当布施。<a id="a-2N"></a>女还语夫。<a id="a-2O"></a>外有沙门。<a id="a-2P"></a>劝我见佛听法布施。<a id="a-2Q"></a>夫答之言。<a id="a-2R"></a>我家穷困。<a id="a-2S"></a>虽可有心当以何施。<a id="a-2T"></a>妇言。<a id="a-2U"></a>我意欲以此氎布施。<a id="a-2V"></a>夫言我之与汝。<a id="a-2W"></a>共此一氎。<a id="a-2X"></a>出入求索以自存活。<a id="a-2Y"></a>今若用施俱当守死。<a id="a-2Z"></a>妇言。<a id="a-2a"></a>人生有死不施会死。<a id="a-2b"></a>施而死后世有望。<a id="a-2c"></a>不施而死后遂当剧。<a id="a-2d"></a>夫欢喜言。<a id="a-2e"></a>分死用施。<a id="a-2f"></a>妇即还出。<a id="a-2g"></a>白比丘言。<a id="a-2h"></a>大德可上疏。<a id="a-2i"></a>下我名字。<a id="a-2j"></a>比丘答言。<a id="a-2k"></a>若欲施者汝当面施。<a id="a-2l"></a>为汝咒愿。<a id="a-2m"></a>叔离白言。<a id="a-2n"></a>唯此被氎内无异衣。<a id="a-2o"></a>女形秽恶不宜此脱。<a id="a-2p"></a>即还入内。<a id="a-2q"></a>遥于向下脱身上。<a id="a-2r"></a>授与比丘。<a id="a-2s"></a>比丘咒愿持至佛所。<a id="a-2t"></a>佛言。<a id="a-2u"></a>比丘持此氎来。<a id="a-2v"></a>比丘授佛。<a id="a-2w"></a>佛自手受。<a id="a-2x"></a>此氎垢污。<a id="a-2y"></a>时王众会。<a id="a-2z"></a>微心嫌佛受此垢氎。<a id="a-30"></a>佛知众心而告之言。<a id="a-31"></a>我观此会。<a id="a-32"></a>清净大施无过于此。<a id="a-33"></a>以氎施者。<a id="a-34"></a>大众闻已莫不悚然。<a id="a-35"></a>夫人欢喜。<a id="a-36"></a>即脱己身所著严饰璎珞宝衣。<a id="a-37"></a>送与陀腻羁。<a id="a-38"></a>王亦欣悦。<a id="a-39"></a>脱身衣服送与其夫命令诣会。<a id="a-3A"></a>佛告阿难。<a id="a-3B"></a>欲知尔时贫穷女人陀腻羁者。<a id="a-3C"></a>今叔离比丘尼是。<a id="a-3D"></a>由于尔时以清净心氎布施故。<a id="a-3E"></a>九十一劫所生之处。<a id="a-3F"></a>常与氎生。<a id="a-3G"></a>无所乏少(出贤愚经第七卷)</p>
  <p data-pb></p>
  <h2 id="a3H">跋陀迦毗罗为王所逼其心无染第三</h2>
  <p id="a3I">萨罗国。<a id="a-3J"></a>波斯匿王。<a id="a-3K"></a>闻跋陀迦毗罗出家。<a id="a-3L"></a>即请入宫。<a id="a-3M"></a>夏四月安居共止一处。<a id="a-3N"></a>王到园中。<a id="a-3O"></a>语守门人言。<a id="a-3P"></a>汝好守门。<a id="a-3Q"></a>莫令是比丘尼出。<a id="a-3R"></a>守门人作是念。<a id="a-3S"></a>是比丘尼乐住不走。<a id="a-3T"></a>时守门人有余因缘。<a id="a-3U"></a>比丘尼着夫人被服从门而出。<a id="a-3V"></a>遥到只桓。<a id="a-3W"></a>听佛说法。<a id="a-3X"></a>佛遥见言。<a id="a-3Y"></a>善来跋陀迦毗罗。<a id="a-3Z"></a>即失夫人被服。<a id="a-3a"></a>头发自落袈裟着身作比丘尼。<a id="a-3b"></a>到佛所头面礼佛。<a id="a-3c"></a>佛为说四如意足力。<a id="a-3d"></a>时比丘尼得神足力。<a id="a-3e"></a>是时王闻跋陀迦毗罗女走去。<a id="a-3f"></a>便将兵众围绕比丘众。<a id="a-3g"></a>及围绕比丘尼坊。<a id="a-3h"></a>是比丘尼便飞虚空。<a id="a-3i"></a>王仰看。<a id="a-3j"></a>即生悔心。<a id="a-3k"></a>我云何乃污阿罗汉比丘尼。<a id="a-3l"></a>心闷躄地向比丘尼悔过。<a id="a-3m"></a>寺中比丘尼驱令出去。<a id="a-3n"></a>答曰。<a id="a-3o"></a>我无爱欲心。<a id="a-3p"></a>诸比丘尼云。<a id="a-3q"></a>汝夏四月共王殿中。<a id="a-3r"></a>云何无爱。<a id="a-3s"></a>以事白佛。<a id="a-3t"></a>佛知故问。<a id="a-3u"></a>是比丘尼。<a id="a-3v"></a>汝实受细滑不。<a id="a-3w"></a>答言。<a id="a-3x"></a>世尊我云何当受。<a id="a-3y"></a>我觉是细滑如热铁入身。<a id="a-3z"></a>佛言。<a id="a-40"></a>汝若无受细滑心无罪(出十诵律善诵卷第二)</p>
  <h2 id="a41">华色得道后卧婆罗门窃行不净第四</h2>
  <p id="a42">佛在舍卫城。<a id="a-43"></a>尔时优善那邑。<a id="a-44"></a>有年少居士。<a id="a-45"></a>出行游戏。<a id="a-46"></a>见一女人。<a id="a-47"></a>名莲华色。<a id="a-48"></a>色如姚李。<a id="a-49"></a>女相具足。<a id="a-4A"></a>情相敬重。<a id="a-4B"></a>即娉为妇。<a id="a-4C"></a>其后少时妇便有身。<a id="a-4D"></a>送归其家。<a id="a-4E"></a>月满生女。<a id="a-4F"></a>以妇在产不复附近。<a id="a-4G"></a>遂乃私窃通于其母。<a id="a-4H"></a>莲华既知便委去。<a id="a-4I"></a>夫妇道绝恐累父母。<a id="a-4J"></a>顾愍婴孩吞忍耻愧。<a id="a-4K"></a>还于夫家。<a id="a-4L"></a>养女八岁然后乃去。<a id="a-4M"></a>至波罗奈。<a id="a-4N"></a>饥渴疲极。<a id="a-4O"></a>于水边坐。<a id="a-4P"></a>时彼长者。<a id="a-4Q"></a>出行游观。<a id="a-4R"></a>见之爱重即问。<a id="a-4S"></a>卿所居父母氏族今为系谁。<a id="a-4T"></a>而独在此。<a id="a-4U"></a>莲华色言。<a id="a-4V"></a>我某氏女。<a id="a-4W"></a>今无所属。<a id="a-4X"></a>长者复问。<a id="a-4Y"></a>若无所属。<a id="a-4Z"></a>能作我正室不。<a id="a-4a"></a>答言女人有夫。<a id="a-4b"></a>何为不可。<a id="a-4c"></a>即便载归拜为正妇。<a id="a-4d"></a>莲华色料理其家。<a id="a-4e"></a>允和小大。<a id="a-4f"></a>夫妇相重至于八年。<a id="a-4g"></a>尔时长者语其妇言。<a id="a-4h"></a>我有出息在。<a id="a-4i"></a>优善那邑不复责敛。<a id="a-4j"></a>于今八年。<a id="a-4k"></a>考计生长乃有亿数。<a id="a-4l"></a>今往责之与汝暂别。<a id="a-4m"></a>妇言。<a id="a-4n"></a>彼邑风俗女人放逸。<a id="a-4o"></a>君今自往或失丈夫操。<a id="a-4p"></a>答言。<a id="a-4q"></a>吾虽短昧不至此乱。<a id="a-4r"></a>妇复言。<a id="a-4s"></a>若必尔宜去。<a id="a-4t"></a>思闻一誓。<a id="a-4u"></a>答言。<a id="a-4v"></a>甚善。<a id="a-4w"></a>若发邪心与念同灭。<a id="a-4x"></a>于是别去。<a id="a-4y"></a>到于彼邑。<a id="a-4z"></a>责敛处多遂经年载。<a id="a-50"></a>思室渐深。<a id="a-51"></a>我若邪淫乃负本誓。<a id="a-52"></a>更取别室不为违信。<a id="a-53"></a>于是推访遇见一女。<a id="a-54"></a>颜容雅妙视瞻不邪。<a id="a-55"></a>甚相敬爱。<a id="a-56"></a>便往求婚。<a id="a-57"></a>父以长者才明大富。<a id="a-58"></a>欢喜与之。<a id="a-59"></a>责敛既毕将还本国。<a id="a-5A"></a>安处别宅。<a id="a-5B"></a>然后乃归。<a id="a-5C"></a>晨出暮反异于平昔。<a id="a-5D"></a>莲华怪之。<a id="a-5E"></a>密问从人。<a id="a-5F"></a>从人答。<a id="a-5G"></a>有少妇。<a id="a-5H"></a>其夫暮还。<a id="a-5I"></a>莲华色问。<a id="a-5J"></a>君有新室。<a id="a-5K"></a>何故藏隐不令我见。<a id="a-5L"></a>答言。<a id="a-5M"></a>恐卿见恨是故留外。<a id="a-5N"></a>妇言。<a id="a-5O"></a>我无嫌妒。<a id="a-5P"></a>神明监识。<a id="a-5Q"></a>便可呼归。<a id="a-5R"></a>助君料理。<a id="a-5S"></a>即便将还。<a id="a-5T"></a>乃是其女。<a id="a-5U"></a>母子相见不复相识。<a id="a-5V"></a>后因沐头谛观形相。<a id="a-5W"></a>乃疑是女。<a id="a-5X"></a>便问乡邦父母姓族。<a id="a-5Y"></a>女具以答。<a id="a-5Z"></a>尔乃知之。<a id="a-5a"></a>母惊惋曰。<a id="a-5b"></a>昔与母共夫。<a id="a-5c"></a>今与女同婿。<a id="a-5d"></a>生死迷乱乃至于此。<a id="a-5e"></a>不断爱欲出家学道。<a id="a-5f"></a>如此倒惑何由得息。<a id="a-5g"></a>便委而去。<a id="a-5h"></a>到祇洹门。<a id="a-5i"></a>饥渴疲极坐一树下。<a id="a-5j"></a>尔时世尊。<a id="a-5k"></a>与大众围绕说法。<a id="a-5l"></a>莲华色见众人多。<a id="a-5m"></a>谓是节会。<a id="a-5n"></a>当有饮食。<a id="a-5o"></a>便入精舍。<a id="a-5p"></a>见佛世尊为众说法。<a id="a-5q"></a>闻法开解饥渴消除。<a id="a-5r"></a>于是世尊。<a id="a-5s"></a>遍观众会谁应得度。<a id="a-5t"></a>唯莲华色应得道果。<a id="a-5u"></a>即说苦集灭道。<a id="a-5v"></a>便于坐上远尘离垢得法眼净。<a id="a-5w"></a>既得果已。<a id="a-5x"></a>一心合掌向佛而住。<a id="a-5y"></a>佛说法已。<a id="a-5z"></a>众会各还。<a id="a-60"></a>时莲华色前礼佛足长跪合掌白言。<a id="a-61"></a>于佛法中愿得出家。<a id="a-62"></a>佛即许之。<a id="a-63"></a>告波阇波提比丘尼。<a id="a-64"></a>汝今可度此女为道。<a id="a-65"></a>即度出家受具足戒。<a id="a-66"></a>勤行精进逮成罗汉。<a id="a-67"></a>具八解脱。<a id="a-68"></a>颜容光发倍胜于昔。<a id="a-69"></a>入城乞食。<a id="a-6A"></a>一婆罗门见生染乐。<a id="a-6B"></a>心作是念。<a id="a-6C"></a>此比丘尼今不可得。<a id="a-6D"></a>当寻其住处方便图之。<a id="a-6E"></a>后复行乞食。<a id="a-6F"></a>彼婆罗门于后逃入伏其床下。<a id="a-6G"></a>是日诸比丘尼。<a id="a-6H"></a>竟夜说法疲极。<a id="a-6I"></a>还房仰卧熟眠。<a id="a-6J"></a>于是婆罗门从床下出。<a id="a-6K"></a>作不净行。<a id="a-6L"></a>时比丘尼即踊升虚空。<a id="a-6M"></a>时婆罗门便于床上生入地狱(出弥沙塞律第五卷)</p>
  <h2 id="a6N">莲华淫女见化人闻说法意解第五</h2>
  <p id="a6O">佛在罗阅只耆阇崛山。<a id="a-6P"></a>有一淫女。<a id="a-6Q"></a>名曰莲华。<a id="a-6R"></a>善心自生便弃世事。<a id="a-6S"></a>作比丘尼。<a id="a-6T"></a>即诣山中行到佛所。<a id="a-6U"></a>未至中道有流泉水。<a id="a-6V"></a>女因饮水澡手自观。<a id="a-6W"></a>见其面像姿妍无比。<a id="a-6X"></a>即便念言。<a id="a-6Y"></a>云何自弃作沙门耶。<a id="a-6Z"></a>且当少时快我私情。<a id="a-6a"></a>寻即还家。<a id="a-6b"></a>佛知莲华应当得度。<a id="a-6c"></a>化作妇人端正绝世。<a id="a-6d"></a>胜莲华女。<a id="a-6e"></a>寻路而来。<a id="a-6f"></a>莲华见之。<a id="a-6g"></a>心甚爱敬。<a id="a-6h"></a>即问化人。<a id="a-6i"></a>从何所来。<a id="a-6j"></a>夫主中外皆在何许。<a id="a-6k"></a>云何独行而无将从。<a id="a-6l"></a>化人答言。<a id="a-6m"></a>从城中来欲还归家。<a id="a-6n"></a>虽不相识可俱还到向泉水上。<a id="a-6o"></a>莲华言善。<a id="a-6p"></a>二人俱还到泉水上。<a id="a-6q"></a>陈意委曲。<a id="a-6r"></a>化人睡卧。<a id="a-6s"></a>枕莲华膝。<a id="a-6t"></a>须臾之顷忽然命绝。<a id="a-6u"></a>膖胀臭烂腹膭虫出。<a id="a-6v"></a>齿落发堕肌体解散。<a id="a-6w"></a>莲华见之心大惊怖。<a id="a-6x"></a>云何好人忽便无常。<a id="a-6y"></a>此人尚尔我岂得久。<a id="a-6z"></a>怖当诣佛精进学道。<a id="a-70"></a>即至佛所。<a id="a-71"></a>五体投地作礼自说。<a id="a-72"></a>佛告莲华。<a id="a-73"></a>女人有四事。<a id="a-74"></a>不可恃怙。<a id="a-75"></a>一者少壮会当归老。<a id="a-76"></a>二者强健会当归死。<a id="a-77"></a>三者六亲欢娱会当别离。<a id="a-78"></a>四者财宝积聚要当分散。<a id="a-79"></a>莲华闻法欣然解释。<a id="a-7A"></a>得阿罗汉(出莲华女经)</p>
  <h2 id="a7B">五百婆罗门女闻法开悟第六</h2>
  <p id="a7C">舍卫国东南海中有台。<a id="a-7D"></a>上有华香树木清净。<a id="a-7E"></a>有婆罗门女五百人。<a id="a-7F"></a>奉事异道意甚精进不知有佛。<a id="a-7G"></a>时诸女自相谓曰。<a id="a-7H"></a>我等禀形生为女人。<a id="a-7I"></a>从少至老为三事所鉴不得自由。<a id="a-7J"></a>命又短促形如幻化当复死亡。<a id="a-7K"></a>不如共至香华台上。<a id="a-7L"></a>采取香华精进持斋。<a id="a-7M"></a>降屈梵天当从求愿。<a id="a-7N"></a>愿生梵天长寿不死。<a id="a-7O"></a>又得自在无有鉴忌。<a id="a-7P"></a>离诸罪对无复忧患。<a id="a-7Q"></a>即赍供具往至台上。<a id="a-7R"></a>采取华香奉事梵天。<a id="a-7S"></a>一心持斋愿屈尊神。<a id="a-7T"></a>佛见其心应可化度。<a id="a-7U"></a>即与大众飞升虚空。<a id="a-7V"></a>往至台上坐于树下。<a id="a-7W"></a>诸女喜谓。<a id="a-7X"></a>是梵天自相庆慰得我所愿矣。<a id="a-7Y"></a>时一天人语诸女言。<a id="a-7Z"></a>此非梵天。<a id="a-7a"></a>是三界最尊。<a id="a-7b"></a>号名为佛。<a id="a-7c"></a>度人无量。<a id="a-7d"></a>诸女白佛言。<a id="a-7e"></a>我等多垢今为女人。<a id="a-7f"></a>求离鉴捡愿生梵天。<a id="a-7g"></a>佛言。<a id="a-7h"></a>诸女善利乃发此愿。<a id="a-7i"></a>世有二事其报明审。<a id="a-7j"></a>为善受福为恶受殃。<a id="a-7k"></a>世间之苦天上之乐。<a id="a-7l"></a>有为之烦无为之寂。<a id="a-7m"></a>谁能选择求其真者。<a id="a-7n"></a>善哉诸女。<a id="a-7o"></a>乃有名志。<a id="a-7p"></a>于是世尊。<a id="a-7q"></a>即说偈言。</p>
  <p id="a7r">孰能择地　　舍鉴取天　　谁说法句</p>
  <p id="a7s">如择善华　　知世坏论　　幻法忽有</p>
  <p id="a7t">断魔华开　　不睹死生</p>
  <p id="a7u">诸女闻偈。<a id="a-7v"></a>愿学真道为比丘尼。<a id="a-7w"></a>头发自堕法衣具足。<a id="a-7x"></a>思惟寂定。<a id="a-7y"></a>即得罗汉道(出法句譬喻经第三卷)</p>
  <p data-pb></p>
  <h2 id="a7z">婆罗门尼请优陀夷慢不闻法第七</h2>
  <p id="a80">陀夷。<a id="a-81"></a>往拘萨罗国。<a id="a-82"></a>到毗纽迦亶延氏婆罗门尼庵罗园中住。<a id="a-83"></a>尼诸弟子游行采薪。<a id="a-84"></a>至庵罗园中。<a id="a-85"></a>见优陀夷坐一树下容貌端正诸根寂静。<a id="a-86"></a>心意安谛成就第一调伏。<a id="a-87"></a>往诣其所问讯退坐。<a id="a-88"></a>时优陀夷为诸年少种种说法。<a id="a-89"></a>劝励已默然。<a id="a-8A"></a>彼诸年少闻法欢喜。<a id="a-8B"></a>担持束薪还至尼所。<a id="a-8C"></a>白言和上。<a id="a-8D"></a>园中有沙门。<a id="a-8E"></a>姓瞿昙氏。<a id="a-8F"></a>极善说法。<a id="a-8G"></a>尼语弟子言。<a id="a-8H"></a>汝可往请明此饭食。<a id="a-8I"></a>时诸弟子受教往请。<a id="a-8J"></a>尊者默然。<a id="a-8K"></a>还白和上。<a id="a-8L"></a>尊者受请。<a id="a-8M"></a>时优陀夷夜过。<a id="a-8N"></a>着衣持钵往诣尼舍。<a id="a-8O"></a>尼遥见来。<a id="a-8P"></a>敷座请坐。<a id="a-8Q"></a>设种种饮食。<a id="a-8R"></a>自手供养丰美满足。<a id="a-8S"></a>澡嗽洗钵还就本座。<a id="a-8T"></a>婆罗门尼着好革屣。<a id="a-8U"></a>以衣覆头别施高床。<a id="a-8V"></a>现傲慢相。<a id="a-8W"></a>语优陀夷言。<a id="a-8X"></a>欲有所问。<a id="a-8Y"></a>宁有闲暇见答与不。<a id="a-8Z"></a>答言。<a id="a-8a"></a>姊妹今非是时。<a id="a-8b"></a>明日弟子。<a id="a-8c"></a>复至园中采薪听法。<a id="a-8d"></a>还白和上。<a id="a-8e"></a>尼复遣请食如前三反。<a id="a-8f"></a>乃至请法。<a id="a-8g"></a>答言非时。<a id="a-8h"></a>诸弟子言。<a id="a-8i"></a>和上尼不</p>
  <p data-pb></p>
  <h2 id="a8j">差摩莲华遇强暴人脱眼获免第八</h2>
  <p id="a8k">舍卫城。<a id="a-8l"></a>名拘萨国。<a id="a-8m"></a>有诸放逸淫乱之众。<a id="a-8n"></a>专为凶恶。<a id="a-8o"></a>时国中诸比丘尼。<a id="a-8p"></a>树下精专思惟正道不舍心怀。<a id="a-8q"></a>比丘尼中智慧第一。<a id="a-8r"></a>名曰差摩。<a id="a-8s"></a>神足第一。<a id="a-8t"></a>名莲华鲜。<a id="a-8u"></a>各有德行威神巍巍。<a id="a-8v"></a>时天小热俱行洗浴。<a id="a-8w"></a>诣流水侧。<a id="a-8x"></a>凶众遥见即生恶心。<a id="a-8y"></a>淫意隆崇欲以犯之。<a id="a-8z"></a>候比丘尼。<a id="a-90"></a>适脱衣被入水洗浴。<a id="a-91"></a>寻前掣衣持着远处。<a id="a-92"></a>欲牵犯之。<a id="a-93"></a>时比丘尼怆然愍之。<a id="a-94"></a>因脱两眼着其掌中。<a id="a-95"></a>以示诸逆。<a id="a-96"></a>卿所爱我。<a id="a-97"></a>唯爱面色。<a id="a-98"></a>已盲无目。<a id="a-99"></a>何所可好。<a id="a-9A"></a>复示腹胃。<a id="a-9B"></a>身体五藏手脚各异。<a id="a-9C"></a>弃在一面。<a id="a-9D"></a>谓凶众言。<a id="a-9E"></a>好为何在。<a id="a-9F"></a>逆凶见此。<a id="a-9G"></a>忽然恐怖。<a id="a-9H"></a>知世无常三界如寄。<a id="a-9I"></a>其身化成骨血不净。<a id="a-9J"></a>无可贪着。<a id="a-9K"></a>寻还衣被。<a id="a-9L"></a>稽首悔过所作无状。<a id="a-9M"></a>返逆无义愿舍其殃。<a id="a-9N"></a>长跪叉手各受五戒。<a id="a-9O"></a>将至佛所。<a id="a-9P"></a>稽首于地。<a id="a-9Q"></a>自责其罪(出生经第四卷又出毗尼)</p>
  <h2 id="a9R">毗低罗先悭贪从佛受化悟道第九</h2>
  <p id="a9S">须达长者有一老母。<a id="a-9T"></a>名毗低罗。<a id="a-9U"></a>勤谨家业掌执库藏一切委之。<a id="a-9V"></a>须达长者。<a id="a-9W"></a>请佛及僧供给所须。<a id="a-9X"></a>看病比丘多所求索。<a id="a-9Y"></a>老母悭贪嗔佛法僧。<a id="a-9Z"></a>而作是言。<a id="a-9a"></a>我家长者愚痴迷惑。<a id="a-9b"></a>受沙门术求乞无厌何道之有。<a id="a-9c"></a>作是语已复发恶愿。<a id="a-9d"></a>何时当得不闻佛法僧名。<a id="a-9e"></a>末利夫人闻之。<a id="a-9f"></a>而作是言。<a id="a-9g"></a>云何须达如好莲华。<a id="a-9h"></a>而立四毒蛇。<a id="a-9i"></a>即敕须达。<a id="a-9j"></a>遣汝妇来。<a id="a-9k"></a>妇到。<a id="a-9l"></a>语言。<a id="a-9m"></a>汝家老婢。<a id="a-9n"></a>恶口诽谤何不驱摈。<a id="a-9o"></a>妇言。<a id="a-9p"></a>佛出多所润益。<a id="a-9q"></a>何况老婢。<a id="a-9r"></a>夫人闻已心大欢喜。<a id="a-9s"></a>我欲请佛。<a id="a-9t"></a>汝遣婢来。<a id="a-9u"></a>明日佛到。<a id="a-9v"></a>长者遣婢。<a id="a-9w"></a>持满瓶金摩尼珠盖。<a id="a-9x"></a>劝助王家供养众僧。<a id="a-9y"></a>时佛入门。<a id="a-9z"></a>老婢见已心生不喜。<a id="a-A0"></a>即时欲退从狗窦出。<a id="a-A1"></a>狗窦及四方小巷一时闭塞。<a id="a-A2"></a>唯正路开。<a id="a-A3"></a>老母覆面以扇。<a id="a-A4"></a>佛在其前。<a id="a-A5"></a>令扇如镜无所障碍。<a id="a-A6"></a>回头四顾悉皆见佛。<a id="a-A7"></a>低头伏地及手十指皆化为佛。<a id="a-A8"></a>老母见佛及诸譬喻。<a id="a-A9"></a>除却八十万亿。<a id="a-AA"></a>虽不起信犹能却生死之罪。<a id="a-AB"></a>佛见身异。<a id="a-AC"></a>婢走还家入木笼中。<a id="a-AD"></a>白氎缠头畏复见佛。<a id="a-AE"></a>佛言。<a id="a-AF"></a>此婢罪重于佛无缘。<a id="a-AG"></a>罗睺罗与其有大缘。<a id="a-AH"></a>当令化之。<a id="a-AI"></a>时罗睺罗承佛威神。<a id="a-AJ"></a>入如意定。<a id="a-AK"></a>化身作转轮圣王。<a id="a-AL"></a>千二百五十比丘化为千子。<a id="a-AM"></a>阿难为典藏臣。<a id="a-AN"></a>难陀为主兵臣。<a id="a-AO"></a>七宝四兵皆悉具足。<a id="a-AP"></a>时金轮宝在虚空中。<a id="a-AQ"></a>乘莲华台。<a id="a-AR"></a>径往须达大长者家。<a id="a-AS"></a>夜叉唱言。<a id="a-AT"></a>圣王出世。<a id="a-AU"></a>摈诸恶人。<a id="a-AV"></a>宣扬善法。<a id="a-AW"></a>老母闻已心大欢喜。<a id="a-AX"></a>圣王出者有如意珠。<a id="a-AY"></a>无所求索此当可言。<a id="a-AZ"></a>尔时圣王撞钟鸣鼓乘大宝舆。<a id="a-Aa"></a>至须达家。<a id="a-Ab"></a>老母见已甚大欢喜。<a id="a-Ac"></a>圣王出世多所润益识别善恶必当不为。<a id="a-Ad"></a>沙门所惑从木笼出。<a id="a-Ae"></a>敬礼圣王。<a id="a-Af"></a>圣王即遣主宝藏臣。<a id="a-Ag"></a>往至女所告。<a id="a-Ah"></a>姊妹汝宿有福应。<a id="a-Ai"></a>王者相圣王。<a id="a-Aj"></a>今者欲以姊妹为玉女宝。<a id="a-Ak"></a>老母白言。<a id="a-Al"></a>我身卑贱犹如粪秽。<a id="a-Am"></a>圣王顾问喜庆无量。<a id="a-An"></a>何所堪任应玉女宝。<a id="a-Ao"></a>若见念者。<a id="a-Ap"></a>敕我大家。<a id="a-Aq"></a>放我令脱。<a id="a-Ar"></a>所赐已多。<a id="a-As"></a>尔时圣王。<a id="a-At"></a>告须达言。<a id="a-Au"></a>卿家老女众相巍巍。<a id="a-Av"></a>吾今欲以充玉女宝。<a id="a-Aw"></a>须达白言。<a id="a-Ax"></a>唯命是从。<a id="a-Ay"></a>愿上大王。<a id="a-Az"></a>老婢闻放喜悦非恒。<a id="a-B0"></a>圣王即便以如意珠照耀女面令女自见。<a id="a-B1"></a>如玉女宝。<a id="a-B2"></a>倍大欢喜。<a id="a-B3"></a>而作是言。<a id="a-B4"></a>诸沙门等高谈大语。<a id="a-B5"></a>自言有道无一效验。<a id="a-B6"></a>圣王出世弘利处多。<a id="a-B7"></a>令我老弊如玉女宝。<a id="a-B8"></a>作是语已五体投地礼于圣王。<a id="a-B9"></a>时典藏臣。<a id="a-BA"></a>宣王优令。<a id="a-BB"></a>开十善法。<a id="a-BC"></a>女闻十善心大欢喜。<a id="a-BD"></a>即作是言。<a id="a-BE"></a>圣王所说。<a id="a-BF"></a>义无不善。<a id="a-BG"></a>为王作礼悔过自责。<a id="a-BH"></a>心既调伏。<a id="a-BI"></a>时罗睺罗还复本身。<a id="a-BJ"></a>老母举头。<a id="a-BK"></a>见千二百五十比丘。<a id="a-BL"></a>即作此言佛法清净不舍众生。<a id="a-BM"></a>如我弊恶犹尚化度。<a id="a-BN"></a>作是语已。<a id="a-BO"></a>求受五戒。<a id="a-BP"></a>时罗睺罗。<a id="a-BQ"></a>为说三归受五戒法。<a id="a-BR"></a>母闻此法。<a id="a-BS"></a>未举头顷成须陀洹。<a id="a-BT"></a>时罗睺罗。<a id="a-BU"></a>将此老母诣只陀林。<a id="a-BV"></a>到已见佛。<a id="a-BW"></a>欢喜合掌作礼忏悔。<a id="a-BX"></a>求佛出家。<a id="a-BY"></a>佛告罗睺汝将此母诣憍昙弥。<a id="a-BZ"></a>未至中间。<a id="a-Ba"></a>罗睺罗。<a id="a-Bb"></a>为说苦空非常无我等法。<a id="a-Bc"></a>老母闻已。<a id="a-Bd"></a>头发自落成比丘尼。<a id="a-Be"></a>三明六通具八解脱。<a id="a-Bf"></a>波斯匿王。<a id="a-Bg"></a>末利夫人。<a id="a-Bh"></a>心大欢喜白言。<a id="a-Bi"></a>世尊。<a id="a-Bj"></a>如此老母。<a id="a-Bk"></a>宿有何罪。<a id="a-Bl"></a>复何福庆。<a id="a-Bm"></a>得罗汉道。<a id="a-Bn"></a>佛告。<a id="a-Bo"></a>大王。<a id="a-Bp"></a>过去劫时。<a id="a-Bq"></a>有佛世尊。<a id="a-Br"></a>名宝盖灯王。<a id="a-Bs"></a>彼佛灭后于像法中。<a id="a-Bt"></a>王名杂宝花光。<a id="a-Bu"></a>其王有子。<a id="a-Bv"></a>名曰快见。<a id="a-Bw"></a>求欲出家。<a id="a-Bx"></a>父即听许。<a id="a-By"></a>王子到僧坊中。<a id="a-Bz"></a>求欲出家。<a id="a-C0"></a>时有比丘。<a id="a-C1"></a>聪明多智深解实相。<a id="a-C2"></a>受为弟子。<a id="a-C3"></a>复有比丘。<a id="a-C4"></a>名德花光。<a id="a-C5"></a>善说法要诱进初学。<a id="a-C6"></a>王子比丘虽复出家。<a id="a-C7"></a>犹怀憍慢。<a id="a-C8"></a>和上为说甚深妙法般若波罗蜜大空之义。<a id="a-C9"></a>王子闻已谬解邪说。<a id="a-CA"></a>比丘灭后即作此言。<a id="a-CB"></a>我大和上空无智慧。<a id="a-CC"></a>但能赞叹虚无空事。<a id="a-CD"></a>愿我后生不乐见也。<a id="a-CE"></a>我阿阇梨智慧辩才愿于此生为善知识。<a id="a-CF"></a>王子比丘作是语已。<a id="a-CG"></a>法说非法非法说法。<a id="a-CH"></a>教诸徒众。<a id="a-CI"></a>皆行邪见。<a id="a-CJ"></a>虽持禁戒威仪不缺。<a id="a-CK"></a>以谬解故命终之后。<a id="a-CL"></a>如射箭顷堕阿鼻狱。<a id="a-CM"></a>八十亿劫恒受大苦。<a id="a-CN"></a>出为贫贱人。<a id="a-CO"></a>聋痴无目。<a id="a-CP"></a>为人婢使。<a id="a-CQ"></a>尔时和上即我身是。<a id="a-CR"></a>时阿阇梨者罗睺罗是。<a id="a-CS"></a>王子比丘此老母是(出观佛三昧经第六卷)</p>
  <h2 id="aCT">婆四吒母丧子发狂闻法得道第十</h2>
  <p id="aCU">有婆四吒婆罗门。<a id="a-CV"></a>母有六子。<a id="a-CW"></a>相续命终念子发狂。<a id="a-CX"></a>裸形被发随路而走。<a id="a-CY"></a>遥见世尊即得本心。<a id="a-CZ"></a>惭愧羞耻敛身蹲坐。<a id="a-Ca"></a>佛告阿难。<a id="a-Cb"></a>取汝郁多罗僧与着听法。<a id="a-Cc"></a>阿难与衣着。<a id="a-Cd"></a>至佛前稽首礼佛。<a id="a-Ce"></a>佛为说法示教利喜。<a id="a-Cf"></a>受三自归成优婆夷。<a id="a-Cg"></a>欢喜而去。<a id="a-Ch"></a>其第七子后时命终。<a id="a-Ci"></a>都不啼哭。<a id="a-Cj"></a>持夫以偈问言。</p>
  <p id="aCk">诸子先命终　　汝念生忧恼</p>
  <p id="aCl">昼夜不饮食　　乃至发狂乱</p>
  <p id="aCm">今丧第七子　　而独不生忧</p>
  <p id="aCn">妇言。</p>
  <p id="aCo">儿孙无量数　　因缘和合生　长夜迁过去　　我与君亦然　彼所生处处　　更互相残食　若知生要者　　何足复为忧　我已识出离　　是故不复恼。</p>
  <p id="aCp">夫言。</p>
  <p id="aCq">是法未曾闻　　而今闻汝说　何处闻正法　　而不忧念子。</p>
  <p id="aCr">妇言。</p>
  <p id="aCs">今日等正觉　　永离一切苦　说苦习灭道　　安隐趣涅槃　我已知正法　　能开为子忧。</p>
  <p id="aCt">夫言。</p>
  <p id="aCu">我今亦当往　　弥絺庵罗园　从彼世尊所　　求开忧子苦。</p>
  <p id="aCv">妇言。</p>
  <p id="aCw">当观等正觉　　柔濡金色身　不调者能调　　广度一切人。</p>
  <p id="aCx">夫往见佛。<a id="a-Cy"></a>佛说偈言。</p>
  <p id="aCz">苦习灭道　　弗向涅槃</p>
  <p id="aD0">彼即见法　　成无等间</p>
  <p id="aD1">闻法意解从佛出家。<a id="a-D2"></a>独静思惟成阿罗汉。<a id="a-D3"></a>妇及女孙陀槃梨。<a id="a-D4"></a>悉亦出家究竟苦边(出杂阿含经第三十四卷)</p>
  <p data-pb></p>
  <h2 id="aD5">孤独母女为王所纳出家悟道第十一</h2>
  <p id="aD6">舍卫城。<a id="a-D7"></a>有孤独母人。<a id="a-D8"></a>自生一女。<a id="a-D9"></a>年始十七。<a id="a-DA"></a>颜容端严衣不蔽形。<a id="a-DB"></a>母乞食自连。<a id="a-DC"></a>女贞贤明达。<a id="a-DD"></a>博读经书守节不出门户。<a id="a-DE"></a>居近王道而心愿[女*適]王。<a id="a-DF"></a>又愿事神如佛。<a id="a-DG"></a>王出行国内。<a id="a-DH"></a>见乌在贫女门上鸣。<a id="a-DI"></a>王便举弓射乌。<a id="a-DJ"></a>乌持王箭走入女家。<a id="a-DK"></a>王傍人追乌入舍。<a id="a-DL"></a>女不出面。<a id="a-DM"></a>但拔箭放乌授箭掷外。<a id="a-DN"></a>王人见指知之非凡。<a id="a-DO"></a>却后年中。<a id="a-DP"></a>王第一夫人卒。<a id="a-DQ"></a>娉求夫人。<a id="a-DR"></a>无应相者。<a id="a-DS"></a>广访人间。<a id="a-DT"></a>左右白言。<a id="a-DU"></a>前时射乌穷独母女。<a id="a-DV"></a>年十六七虽不见面。<a id="a-DW"></a>瞻手闻声似是贵人。<a id="a-DX"></a>王便往视呼将俱来。<a id="a-DY"></a>使相师占之使到女门直入其内。<a id="a-DZ"></a>女母不在唯独女住。<a id="a-Da"></a>使呼女出三呼不应。<a id="a-Db"></a>使曰。<a id="a-Dc"></a>贫家女出来。<a id="a-Dd"></a>女应曰。<a id="a-De"></a>才不才各一家子。<a id="a-Df"></a>卿是何人唐突我舍。<a id="a-Dg"></a>急出门外。<a id="a-Dh"></a>使人曰。<a id="a-Di"></a>国王遣我呼汝。<a id="a-Dj"></a>汝小家子何敢尔耶。<a id="a-Dk"></a>女曰。<a id="a-Dl"></a>国王何事使汝来。<a id="a-Dm"></a>若求我作婢者。<a id="a-Dn"></a>我家不犯王法。<a id="a-Do"></a>若求我作妇者。<a id="a-Dp"></a>汝曹则是我给使。<a id="a-Dq"></a>何敢轻易贫门。<a id="a-Dr"></a>乘势蹜突迫胁女人。<a id="a-Ds"></a>女人虽微。<a id="a-Dt"></a>自有宿命不为威屈。<a id="a-Du"></a>汝曹启王。<a id="a-Dv"></a>使人敢应。<a id="a-Dw"></a>具以启王。<a id="a-Dx"></a>王便敕百官。<a id="a-Dy"></a>严驾备具礼仪。<a id="a-Dz"></a>从五百婇女而往迎之。<a id="a-E0"></a>使者赍持谒敬牛羊猪酒纳娉之馔。<a id="a-E1"></a>使者乘皂盖之车。<a id="a-E2"></a>五马引御以迎女。<a id="a-E3"></a>前导精兵十万。<a id="a-E4"></a>从车千乘。<a id="a-E5"></a>细马万匹。<a id="a-E6"></a>散从十二万人。<a id="a-E7"></a>鸣钟伐鼓声动天地。<a id="a-E8"></a>观者无数往到女门。<a id="a-E9"></a>使者下车前通谒敬。<a id="a-EA"></a>女敬令曰。<a id="a-EB"></a>谢使者及诸百官吏民。<a id="a-EC"></a>大小劳屈道路。<a id="a-ED"></a>孤贫之女鄙贱不遗。<a id="a-EE"></a>远烦官属侍从。<a id="a-EF"></a>抂屈辱王重命。<a id="a-EG"></a>女以寒贱误以宿福。<a id="a-EH"></a>当王阶殿自揆丑陋。<a id="a-EI"></a>德无女仪。<a id="a-EJ"></a>容无桃华优昙之色。<a id="a-EK"></a>声无弦管入耳之听。<a id="a-EL"></a>智无神圣大人之明。<a id="a-EM"></a>识无圣人万里之见。<a id="a-EN"></a>身无紫金光润之泽。<a id="a-EO"></a>气无栴檀香麝之芳。<a id="a-EP"></a>言无忠和仁善之美。<a id="a-EQ"></a>行无进退高下之节。<a id="a-ER"></a>谬忝王命徒劳观者。<a id="a-ES"></a>使者及百官无不累息。<a id="a-ET"></a>语诸婇女。<a id="a-EU"></a>汝曹薄福堕此卑役。<a id="a-EV"></a>自今以往相与从事。<a id="a-EW"></a>宜各正心修善为行。<a id="a-EX"></a>莫犯王仪。<a id="a-EY"></a>五百婇女皆应唯诺。<a id="a-EZ"></a>又呼二千五百青衣。<a id="a-Ea"></a>语之曰。<a id="a-Eb"></a>人无贵贱道在者尊。<a id="a-Ec"></a>汝等皆善人之子。<a id="a-Ed"></a>古今之变处在卑微。<a id="a-Ee"></a>莫以自卑当务为善。<a id="a-Ef"></a>佥曰奉教。<a id="a-Eg"></a>百官前进王礼。<a id="a-Eh"></a>黄金千[麩-夫+并]。<a id="a-Ei"></a>白银二千[麩-夫+并]。<a id="a-Ej"></a>华瑞璎珞水精琉璃。<a id="a-Ek"></a>明月神珠珊瑚琥珀。<a id="a-El"></a>白素千匹御缣千匹。<a id="a-Em"></a>绮缯绵罗朱绣紫绿。<a id="a-En"></a>素黄赤白罗縠之衣。<a id="a-Eo"></a>栴檀之香种种千匹。<a id="a-Ep"></a>百官进衣百领夫人服饰。<a id="a-Eq"></a>女便受之严庄已办。<a id="a-Er"></a>出拜上位。<a id="a-Es"></a>百官见之莫不欢喜。<a id="a-Et"></a>皆称万岁国必大平。<a id="a-Eu"></a>得我百姓万民之母。<a id="a-Ev"></a>婇女青衣亲近附之如子得母。<a id="a-Ew"></a>摄衣上车车为端安。<a id="a-Ex"></a>马为调御天为清明。<a id="a-Ey"></a>白象云集相追悲鸣。<a id="a-Ez"></a>百官臣民皆言。<a id="a-F0"></a>天人来下国必保安。<a id="a-F1"></a>到王宫门自然开辟。<a id="a-F2"></a>五百侍从入宫下车。<a id="a-F3"></a>宫中自然生五色之光。<a id="a-F4"></a>殿上晃耀内外照明。<a id="a-F5"></a>入殿拜王。<a id="a-F6"></a>王见惊悚不知。<a id="a-F7"></a>下座答之。<a id="a-F8"></a>大夫人朝王。<a id="a-F9"></a>百拜跪如流水。<a id="a-FA"></a>自跪自起百拜乃止。<a id="a-FB"></a>王长跪答之。<a id="a-FC"></a>教令宫内。<a id="a-FD"></a>柔和仁善不伤他意。<a id="a-FE"></a>王爱敬之。<a id="a-FF"></a>徐言少语语必合义。<a id="a-FG"></a>内外敬伏。<a id="a-FH"></a>入宫七日七夜不寝不寐。<a id="a-FI"></a>与诸夫人婇女共相娱乐。<a id="a-FJ"></a>王意欲见之。<a id="a-FK"></a>夫人意贞心洁不在浊秽。<a id="a-FL"></a>本意清净不与王语。<a id="a-FM"></a>又不相见。<a id="a-FN"></a>王曰。<a id="a-FO"></a>室家之义夫妇之分。<a id="a-FP"></a>以恩爱为亲。<a id="a-FQ"></a>夫人入宫七日七夜。<a id="a-FR"></a>而不相见。<a id="a-FS"></a>其意云何。<a id="a-FT"></a>以为法乎。<a id="a-FU"></a>夫人使婇女答王曰。<a id="a-FV"></a>本生有二愿。<a id="a-FW"></a>今已得一。<a id="a-FX"></a>未得一也。<a id="a-FY"></a>故未相见。<a id="a-FZ"></a>王曰。<a id="a-Fa"></a>已得何等。<a id="a-Fb"></a>未得何等。<a id="a-Fc"></a>夫人答曰。<a id="a-Fd"></a>我少小结愿。<a id="a-Fe"></a>使婿如国王事神如佛。<a id="a-Ff"></a>王曰。<a id="a-Fg"></a>可一相见。<a id="a-Fh"></a>后当为往呼佛。<a id="a-Fi"></a>夫人曰不也。<a id="a-Fj"></a>未得见佛。<a id="a-Fk"></a>终不与王相见。<a id="a-Fl"></a>王大怒曰。<a id="a-Fm"></a>汝本寒贱乞人种。<a id="a-Fn"></a>何敢违万乘之意。<a id="a-Fo"></a>夫人曰。<a id="a-Fp"></a>妇人系命于夫婿耳。<a id="a-Fq"></a>东西唯命。<a id="a-Fr"></a>我有宿誓不可负也。<a id="a-Fs"></a>王者虽尊。<a id="a-Ft"></a>不得抂问无辜之人。<a id="a-Fu"></a>王曰。<a id="a-Fv"></a>吾万乘之主。<a id="a-Fw"></a>犯者便诛。<a id="a-Fx"></a>岂问抂直。<a id="a-Fy"></a>夫人曰。<a id="a-Fz"></a>王者百姓父母。<a id="a-G0"></a>断截当以道理。<a id="a-G1"></a>何得自喜自怒。<a id="a-G2"></a>凡夫所不行。<a id="a-G3"></a>岂况国王耶。<a id="a-G4"></a>王曰。<a id="a-G5"></a>从吾心者原。<a id="a-G6"></a>不从者诛。<a id="a-G7"></a>夫人曰。<a id="a-G8"></a>女人亦有微心。<a id="a-G9"></a>得从心者乃相见耳。<a id="a-GA"></a>不得从心者。<a id="a-GB"></a>终不相见。<a id="a-GC"></a>王曰。<a id="a-GD"></a>奈何请之耶。<a id="a-GE"></a>夫人曰。<a id="a-GF"></a>佛在我国请之必来。<a id="a-GG"></a>王曰。<a id="a-GH"></a>恐百官笑人耳。<a id="a-GI"></a>夫人曰。<a id="a-GJ"></a>王请佛入宫。<a id="a-GK"></a>上殿百官自当欢喜。<a id="a-GL"></a>世世受福不为笑王也。<a id="a-GM"></a>王曰。<a id="a-GN"></a>大善。<a id="a-GO"></a>即日敕厨作十万人馔具。<a id="a-GP"></a>遣侍女白夫人言。<a id="a-GQ"></a>请佛作十万人馔已具。<a id="a-GR"></a>可往请佛。<a id="a-GS"></a>夫人曰。<a id="a-GT"></a>妇人唯命是从。<a id="a-GU"></a>请佛之义大王宜自抂车骑。<a id="a-GV"></a>暂往与佛相见深恭敬之。<a id="a-GW"></a>王曰。<a id="a-GX"></a>我请我自往。<a id="a-GY"></a>卿请卿自往。<a id="a-GZ"></a>吾不往也。<a id="a-Ga"></a>夫人言。<a id="a-Gb"></a>王者尊贵是妾之夫。<a id="a-Gc"></a>女人之力不如王者之微言。<a id="a-Gd"></a>王抂威暂往与佛相见。<a id="a-Ge"></a>不者非大王家人也。<a id="a-Gf"></a>未有夫妇室家之义。<a id="a-Gg"></a>故自他人耳。<a id="a-Gh"></a>王曰。<a id="a-Gi"></a>夫妇未成则无分义在卿意耳。<a id="a-Gj"></a>夫人默默不言。<a id="a-Gk"></a>光辉暐晔颜色非凡。<a id="a-Gl"></a>王疑夫人恐欲自杀。<a id="a-Gm"></a>或恐突去。<a id="a-Gn"></a>敕内外游徼司候。<a id="a-Go"></a>备卫吏兵关闭宫门。<a id="a-Gp"></a>步罗相连飞鸟不得度。<a id="a-Gq"></a>宫内婇女展转相次使针不得下。<a id="a-Gr"></a>夫人知王意不往请佛。<a id="a-Gs"></a>及不信夫人。<a id="a-Gt"></a>夫人便于殿上化灭。<a id="a-Gu"></a>身体了无所见。<a id="a-Gv"></a>婇女千人并七十一夫人。<a id="a-Gw"></a>皆惊相视分布求索。<a id="a-Gx"></a>内外罗落了无所见。<a id="a-Gy"></a>王大惭怖衔泣而起。<a id="a-Gz"></a>王曰。<a id="a-H0"></a>奈何奈何。<a id="a-H1"></a>我刚直所致追以为恨。<a id="a-H2"></a>以何方便而使之还。<a id="a-H3"></a>第二夫人白王言。<a id="a-H4"></a>大夫人。<a id="a-H5"></a>非我凡庶小人辈也。<a id="a-H6"></a>王应当称随其意。<a id="a-H7"></a>而忽拒逆喜怒恶言待之。<a id="a-H8"></a>此乃天人。<a id="a-H9"></a>王令去大夫人者。<a id="a-HA"></a>我曹等七十一人。<a id="a-HB"></a>何所依恃耶。<a id="a-HC"></a>婇女青衣皆悉啼哭。<a id="a-HD"></a>如有死者。<a id="a-HE"></a>公卿男女亦皆悲怨。<a id="a-HF"></a>今我国中谁所依怙。<a id="a-HG"></a>百鸟啸鸣天地大动。<a id="a-HH"></a>王感激欲死。<a id="a-HI"></a>向天大息泣落如雨。<a id="a-HJ"></a>民人不修事业市里空废。<a id="a-HK"></a>十十五五相随悲哀。<a id="a-HL"></a>七日七夜王安卧绝谷不食。<a id="a-HM"></a>第二夫人曰。<a id="a-HN"></a>且当暂与佛相见。<a id="a-HO"></a>并请俱来。<a id="a-HP"></a>王到佛所头面为礼。<a id="a-HQ"></a>白佛言。<a id="a-HR"></a>我是阿只罗奈国王何迦达留。<a id="a-HS"></a>如是者三须逋替礼敬。<a id="a-HT"></a>连务国事不待日夕。<a id="a-HU"></a>佛言。<a id="a-HV"></a>国事劳扰众猥烦恼诚抂神思。<a id="a-HW"></a>吏民境界平安不乎。<a id="a-HX"></a>王曰。<a id="a-HY"></a>皆受佛恩。<a id="a-HZ"></a>唯愿抂屈。<a id="a-Ha"></a>暂临鄙解。<a id="a-Hb"></a>佛默然。<a id="a-Hc"></a>须臾佛到殿上。<a id="a-Hd"></a>大夫人。<a id="a-He"></a>与诸夫人婇女三千五百七十一人俱为佛作礼。<a id="a-Hf"></a>王初未见夫人。<a id="a-Hg"></a>婇女亦不见。<a id="a-Hh"></a>唯佛自见。<a id="a-Hi"></a>王与佛作礼毕心愁不欢。<a id="a-Hj"></a>佛语王言。<a id="a-Hk"></a>所求大夫人者。<a id="a-Hl"></a>正此人是也。<a id="a-Hm"></a>王见欢喜。<a id="a-Hn"></a>百官夫人婇女大小皆亦欢喜。<a id="a-Ho"></a>王设饮食。<a id="a-Hp"></a>食毕佛大咒愿。<a id="a-Hq"></a>各求心中所欲。<a id="a-Hr"></a>王白佛言。<a id="a-Hs"></a>我大夫人。<a id="a-Ht"></a>本贫贱孤独母之女。<a id="a-Hu"></a>今为大夫人。<a id="a-Hv"></a>复能灭身幻化如是。<a id="a-Hw"></a>有何罪福致斯。<a id="a-Hx"></a>尊贵在一人之上。<a id="a-Hy"></a>得为百姓之母。<a id="a-Hz"></a>仁德贤慈言语柔软不伤人意。<a id="a-I0"></a>隐形七日人鬼神龙不知其所。<a id="a-I1"></a>佛告言。<a id="a-I2"></a>大夫人。<a id="a-I3"></a>昔为大迦罗越。<a id="a-I4"></a>财富无数悭贪不施。<a id="a-I5"></a>故今贫穷。<a id="a-I6"></a>迦罗越性好淫劮。<a id="a-I7"></a>乐与女人从事。<a id="a-I8"></a>今故堕女人中。<a id="a-I9"></a>又乐与明经道士游。<a id="a-IA"></a>学故有智慧。<a id="a-IB"></a>已见五百佛。<a id="a-IC"></a>今得值我。<a id="a-ID"></a>昔与王为善知识。<a id="a-IE"></a>故得为夫妇。<a id="a-IF"></a>大夫人先世事五百佛。<a id="a-IG"></a>但持心不坚。<a id="a-IH"></a>娆恼世人故堕女人中。<a id="a-II"></a>大夫人却后三十九劫。<a id="a-IJ"></a>当得作佛。<a id="a-IK"></a>王亦以七生天上。<a id="a-IL"></a>七生世间。<a id="a-IM"></a>王生天时。<a id="a-IN"></a>大夫人为天女。<a id="a-IO"></a>侍王左右。<a id="a-IP"></a>常得王意。<a id="a-IQ"></a>王与大夫人结愿俱死。<a id="a-IR"></a>生生相随俱为解脱。<a id="a-IS"></a>王自憍奢制意喜怒。<a id="a-IT"></a>一切不复更见也。<a id="a-IU"></a>王心大欢喜。<a id="a-IV"></a>即得阿惟越致道。<a id="a-IW"></a>便授王五戒。<a id="a-IX"></a>夫人婇女大小公卿百官举国人民皆奉五戒。<a id="a-IY"></a>大夫人前受十戒。<a id="a-IZ"></a>岁三斋。<a id="a-Ia"></a>月六斋。<a id="a-Ib"></a>与后宫婇女三千五百七十一人。<a id="a-Ic"></a>从事相率为善。<a id="a-Id"></a>王正教宽弘国致太平。<a id="a-Ie"></a>兴立塔寺皆以七宝。<a id="a-If"></a>更相尊敬内外无别离之心。<a id="a-Ig"></a>人民死皆以寿终。<a id="a-Ih"></a>王大夫人觉意念世无常。<a id="a-Ii"></a>人昼夜淫劮恩爱无明浊秽。<a id="a-Ij"></a>生无贤名。<a id="a-Ik"></a>死为不净之鬼。<a id="a-Il"></a>便长叹易服败状乱头。<a id="a-Im"></a>前白王言。<a id="a-In"></a>天下一切无常皆当归死。<a id="a-Io"></a>王所以贪我者。<a id="a-Ip"></a>为我年少颜色肌肤滑泽气息香洁。<a id="a-Iq"></a>是皆非常皆当归死。<a id="a-Ir"></a>夫妇合会略无可奇是皆不净。<a id="a-Is"></a>恩爱于此当有老病。<a id="a-It"></a>至来无期谁当为我却之者哉。<a id="a-Iu"></a>我今愁怖灾害卒至不可得脱。<a id="a-Iv"></a>一切贵贱因此一事。<a id="a-Iw"></a>皆当膖胀臭处不净。<a id="a-Ix"></a>空爱惜之夫复何益。<a id="a-Iy"></a>王自思惟。<a id="a-Iz"></a>男女合会有何可奇。<a id="a-J0"></a>我言真谛非不及事。<a id="a-J1"></a>王言。<a id="a-J2"></a>卿是天人种。<a id="a-J3"></a>所言不妄也。<a id="a-J4"></a>皆得事体无不可者。<a id="a-J5"></a>国人男女大小皆相恃赖。<a id="a-J6"></a>唯复照察留念也。<a id="a-J7"></a>大夫人言。<a id="a-J8"></a>我是女人。<a id="a-J9"></a>不得自制故以启王。<a id="a-JA"></a>大王可相发遣以副宿命之本愿。<a id="a-JB"></a>王言。<a id="a-JC"></a>我年欲老。<a id="a-JD"></a>虽有诸夫人婇女小儿辈。<a id="a-JE"></a>无一人可我意者。<a id="a-JF"></a>卿当卒我余年。<a id="a-JG"></a>终亡之后当以后事相付。<a id="a-JH"></a>太子尚小。<a id="a-JI"></a>奈何当相舍去。<a id="a-JJ"></a>至何所耶。<a id="a-JK"></a>夫人言。<a id="a-JL"></a>我生死无常厌是变化。<a id="a-JM"></a>欲从佛求作沙门。<a id="a-JN"></a>王言。<a id="a-JO"></a>卿是一国之母为上夫人。<a id="a-JP"></a>诸国夫人宫内婇女大小皆恃赖卿。<a id="a-JQ"></a>卿奈何忽规立此计。<a id="a-JR"></a>远近士夫闻之不当笑人如此沙门辈非卿夫人种所志作也宜更计之。<a id="a-JS"></a>夫人言。<a id="a-JT"></a>十方诸佛皆从沙门中来。<a id="a-JU"></a>佛迦沙王。<a id="a-JV"></a>舍九十九小国夫人婇女八九千人。<a id="a-JW"></a>求作沙门。<a id="a-JX"></a>前后男女求作沙门者不少。<a id="a-JY"></a>非独我一女人也。<a id="a-JZ"></a>王以恩爱贪欲华色爱惜我身。<a id="a-Ja"></a>我身皆脓血恶露不净。<a id="a-Jb"></a>女人难与从事。<a id="a-Jc"></a>人有与女人从事无不堕罪中者。<a id="a-Jd"></a>女人之身热于汤火。<a id="a-Je"></a>烧炙于人令堕重罪。<a id="a-Jf"></a>千劫不脱。<a id="a-Jg"></a>我前世亦为男子。<a id="a-Jh"></a>但坐与女人从事。<a id="a-Ji"></a>恩爱多故去男为女。<a id="a-Jj"></a>女人可畏。<a id="a-Jk"></a>王不觉耳。</p>
  <p id="aJl">王意不能与女人相离者。<a id="a-Jm"></a>夫人婇女故三千余人足相娱乐。<a id="a-Jn"></a>王意宜发遣无令愁恼也。<a id="a-Jo"></a>我作沙门死死不止。<a id="a-Jp"></a>王当相劝不宜相割。<a id="a-Jq"></a>王曰。<a id="a-Jr"></a>卿若尔者我用国为。<a id="a-Js"></a>夫人言。<a id="a-Jt"></a>王能知无常者是王上愿。<a id="a-Ju"></a>国土王位百官婇女珍宝宫城皆非王有。<a id="a-Jv"></a>王有身体骸骨头脑五藏。<a id="a-Jw"></a>皆当分散。<a id="a-Jx"></a>何所爱惜乎。<a id="a-Jy"></a>王言。<a id="a-Jz"></a>今日听卿一人耳。<a id="a-K0"></a>恐我夫人婇女相追俱去。<a id="a-K1"></a>夫人言。<a id="a-K2"></a>各有宿命福力。<a id="a-K3"></a>非人所止。<a id="a-K4"></a>悉加刀杖事应当尔。<a id="a-K5"></a>终不得止。<a id="a-K6"></a>正希我身得发遣耳。<a id="a-K7"></a>王当以恩爱慰愍诸人。<a id="a-K8"></a>自当亲近附王。<a id="a-K9"></a>王言。<a id="a-KA"></a>此诸人慕乐卿德。<a id="a-KB"></a>我一男子何能善意周遍此耶。<a id="a-KC"></a>我唯恃卿当为正御。<a id="a-KD"></a>卿今舍我。<a id="a-KE"></a>此诸女人持刀斩杀乃当畏我。<a id="a-KF"></a>夫人言。<a id="a-KG"></a>不也。<a id="a-KH"></a>女人以男子为正耳。<a id="a-KI"></a>王留意近之仍当自安。<a id="a-KJ"></a>王言。<a id="a-KK"></a>在卿耳。<a id="a-KL"></a>夫人便呼诸夫人婇女三千人。<a id="a-KM"></a>谏谓之言。<a id="a-KN"></a>卿诸女人。<a id="a-KO"></a>善亲近大王威尊致贵莫得轻慢。<a id="a-KP"></a>我今与卿等别。<a id="a-KQ"></a>各自努力勤意朝夕。<a id="a-KR"></a>亲奉经法加于精进。<a id="a-KS"></a>愿我早得佛道。<a id="a-KT"></a>当还相度。<a id="a-KU"></a>诸夫人婇女便举声大哭。<a id="a-KV"></a>闻忉利天。<a id="a-KW"></a>帝释即下授与袈裟。<a id="a-KX"></a>自然着身发便堕地。<a id="a-KY"></a>授五百戒为比丘尼。<a id="a-KZ"></a>夫人婇女皆大欢喜。<a id="a-Ka"></a>帝释复授袈裟食器为沙门。<a id="a-Kb"></a>王得知足晏然不怒。<a id="a-Kc"></a>忻然大笑曰。<a id="a-Kd"></a>诸贤者功德巍巍岂不快也。<a id="a-Ke"></a>即得道迹王还宫内。<a id="a-Kf"></a>意甚罔罔。<a id="a-Kg"></a>出呼太子以国委之。<a id="a-Kh"></a>王便愿言。<a id="a-Ki"></a>我今欲作沙门谁知我者。<a id="a-Kj"></a>帝释便剃王头。<a id="a-Kk"></a>袈裟着身应器自具。<a id="a-Kl"></a>便随佛去。<a id="a-Km"></a>十二小国王。<a id="a-Kn"></a>皆舍国付太子。<a id="a-Ko"></a>随王作沙门。<a id="a-Kp"></a>一时同得阿罗汉道。<a id="a-Kq"></a>阿迦达留者我身是。<a id="a-Kr"></a>大夫人者瞿夷是(出贫女为国王夫人经)</p>
  <p data-pb></p>
  <h2 id="aKs">尸利摩忘饥赡僧第十二</h2>
  <p id="aKt">住毗善离。<a id="a-Ku"></a>语诸比丘。<a id="a-Kv"></a>我闻尼中福德第一者。<a id="a-Kw"></a>有尸利摩。<a id="a-Kx"></a>时世饥馑乞食难得。<a id="a-Ky"></a>时尸利摩比丘尼入城乞食。<a id="a-Kz"></a>见比丘即问言。<a id="a-L0"></a>尊者得食不。<a id="a-L1"></a>比丘即以空钵示之。<a id="a-L2"></a>便持己钵中食与比丘。<a id="a-L3"></a>比丘得食还精舍。<a id="a-L4"></a>唤余比丘共食。<a id="a-L5"></a>诸比丘问言。<a id="a-L6"></a>长老何处得是好食。<a id="a-L7"></a>答言。<a id="a-L8"></a>尸利摩比丘尼边得。<a id="a-L9"></a>诸比丘闻已各各往索。<a id="a-LA"></a>如是次第乃至五百比丘。<a id="a-LB"></a>尽皆得食。<a id="a-LC"></a>然后自求。<a id="a-LD"></a>日时已过。<a id="a-LE"></a>失食还到精舍。<a id="a-LF"></a>明日晨朝。<a id="a-LG"></a>诸比丘复着衣持钵。<a id="a-LH"></a>至比丘尼精舍门立。<a id="a-LI"></a>比丘尼见已即入。<a id="a-LJ"></a>语尸利摩言。<a id="a-LK"></a>诸比丘今在门外相待。<a id="a-LL"></a>尸利摩闻已语弟子。<a id="a-LM"></a>取衣钵来。<a id="a-LN"></a>我为诸上尊乞食。<a id="a-LO"></a>如是次第供给五百人已然后自求。<a id="a-LP"></a>日时复过失食而还。<a id="a-LQ"></a>至第三日亦复如是。<a id="a-LR"></a>乃至次第供给五百人。<a id="a-LS"></a>唯一人未得。<a id="a-LT"></a>此比丘随尸利摩后入一家。<a id="a-LU"></a>以先三日失食故。<a id="a-LV"></a>身体虚羸迷闷倒地(出僧祇律二十一卷十诵四分并同)</p>
  <p data-pb></p>
  <h2 id="aLW">暴志前生为鳖妇第十三</h2>
  <p id="aLX">有暴志比丘尼者。<a id="a-LY"></a>反怀恶信谤佛毁僧。<a id="a-LZ"></a>佛言。<a id="a-La"></a>不但今世。<a id="a-Lb"></a>过去无数劫时。<a id="a-Lc"></a>一猕猴王居在林树食果饮水。<a id="a-Ld"></a>时念一切蚑行喘息人物之类。<a id="a-Le"></a>皆欲令度使至无为。<a id="a-Lf"></a>时有一鳖以为知友。<a id="a-Lg"></a>鳖数往来到猕猴所。<a id="a-Lh"></a>饮食言谈说正义理。<a id="a-Li"></a>其妇见之。<a id="a-Lj"></a>谓有淫荡问。<a id="a-Lk"></a>夫为何所至。<a id="a-Ll"></a>答曰。<a id="a-Lm"></a>吾与猕猴共结亲友。<a id="a-Ln"></a>甚聪明智慧又晓义理。<a id="a-Lo"></a>妇犹不信。<a id="a-Lp"></a>因便佯病。<a id="a-Lq"></a>困劣着地治不肯差。<a id="a-Lr"></a>谓夫言。<a id="a-Ls"></a>吾病甚重。<a id="a-Lt"></a>得卿所亲猕猴肝。<a id="a-Lu"></a>乃当活耳。<a id="a-Lv"></a>夫答曰。<a id="a-Lw"></a>吾寄身托命。<a id="a-Lx"></a>云何以活卿耶。<a id="a-Ly"></a>妇曰。<a id="a-Lz"></a>夫妇同共一体不念相济。<a id="a-M0"></a>反为猕猴夫敬重妇。<a id="a-M1"></a>往请猕猴共食。<a id="a-M2"></a>猕猴答曰。<a id="a-M3"></a>吾家陆地。<a id="a-M4"></a>卿在水中。<a id="a-M5"></a>安得相从。<a id="a-M6"></a>鳖曰。<a id="a-M7"></a>吾当负卿。<a id="a-M8"></a>猕猴从之负到中道语猕猴言。<a id="a-M9"></a>妇病须卿肝。<a id="a-MA"></a>猕猴曰。<a id="a-MB"></a>何不早道。<a id="a-MC"></a>吾肝挂树不赍将来。<a id="a-MD"></a>从还取肝乃相从耳。<a id="a-ME"></a>便还树上跳梁欢喜。<a id="a-MF"></a>鳖问曰。<a id="a-MG"></a>卿应取肝来。<a id="a-MH"></a>到我家去。<a id="a-MI"></a>反更跳梁何耶。<a id="a-MJ"></a>猕猴答曰。<a id="a-MK"></a>天下至愚无过于汝。<a id="a-ML"></a>共为亲友寄身托命。<a id="a-MM"></a>还欲见危。<a id="a-MN"></a>鳖妇暴志是。<a id="a-MO"></a>鳖调达是。<a id="a-MP"></a>猕猴王我是(出鳖猕猴经)</p>
  <h2 id="aMQ">暴志谤佛第十四</h2>
  <p id="aMR">佛游舍卫只国。<a id="a-MS"></a>波斯匿王。<a id="a-MT"></a>请佛及僧。<a id="a-MU"></a>宫中设饭。<a id="a-MV"></a>欲诣王宫。<a id="a-MW"></a>有比丘尼。<a id="a-MX"></a>名暴志。<a id="a-MY"></a>木盔系腹似如怀妊。<a id="a-MZ"></a>因索佛衣。<a id="a-Ma"></a>汝为我夫从得有身。<a id="a-Mb"></a>不给衣食此事云何。<a id="a-Mc"></a>时诸大众人天释梵四王诸天鬼神。<a id="a-Md"></a>及国人民莫不惊惶。<a id="a-Me"></a>佛为一切三界之尊。<a id="a-Mf"></a>其心清净过于摩尼。<a id="a-Mg"></a>智慧之明超于日月。<a id="a-Mh"></a>独步三世无能逮者。<a id="a-Mi"></a>降伏诸邪。<a id="a-Mj"></a>九十六种莫不归伏。<a id="a-Mk"></a>道德巍巍不可为喻。<a id="a-Ml"></a>虚空无形不可污染。<a id="a-Mm"></a>佛心过彼无有等侣。<a id="a-Mn"></a>此比丘尼既佛弟子。<a id="a-Mo"></a>云何怀恶欲谤如来。<a id="a-Mp"></a>佛见众心欲为决疑仰瞻上方。<a id="a-Mq"></a>时天帝释寻时来下。<a id="a-Mr"></a>化作一鼠啮系盔绳。<a id="a-Ms"></a>盔即堕地。<a id="a-Mt"></a>众会睹之。<a id="a-Mu"></a>嗔喜交集怪之所以。<a id="a-Mv"></a>时国王嗔。<a id="a-Mw"></a>此比丘尼弃家远业为佛弟子。<a id="a-Mx"></a>既不能叹誉如来无极功德。<a id="a-My"></a>反还妒谤于是大王。<a id="a-Mz"></a>即敕侍者。<a id="a-N0"></a>掘地为坑欲倒埋之。<a id="a-N1"></a>时佛解喻勿得尔也。<a id="a-N2"></a>是吾宿罪非独彼殃。<a id="a-N3"></a>乃往过去久远世时。<a id="a-N4"></a>时有贾客。<a id="a-N5"></a>卖好真珠枚数甚多。<a id="a-N6"></a>且圆明好。<a id="a-N7"></a>时有一女皆欲买之。<a id="a-N8"></a>向欲成市。<a id="a-N9"></a>有一男子。<a id="a-NA"></a>迁益倍价独得珠去。<a id="a-NB"></a>女人不得心怀嗔恨。<a id="a-NC"></a>乃从请求复不肯与。<a id="a-ND"></a>心怒既盛。<a id="a-NE"></a>我前买珠。<a id="a-NF"></a>便来迁夺。<a id="a-NG"></a>又从请求复不肯与。<a id="a-NH"></a>汝毁辱我。<a id="a-NI"></a>我在所生当报汝怨。<a id="a-NJ"></a>时买珠男子则我身是。<a id="a-NK"></a>其女身者则暴志是。<a id="a-NL"></a>此自往缘。<a id="a-NM"></a>非直今身也(出生经第一卷)</p>
 </body>
</html>