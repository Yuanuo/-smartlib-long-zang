<!doctype html>
<html id="z3IBWPM1IH" data-ver="975">
 <head>
  <meta charset="utf-8">
  <meta author="僧旻">
  <meta author="宝唱">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">经律异相卷第三十三(学声闻道诸国王子部第二十三)</h1>
  <p id="a2">均邻儒悟世非常得罗汉道一 帝须出家得罗汉道二 只陀舍五戒行十善请佛闻法得初道果三 鸠那罗太子失肉眼得慧眼四 诸太子问佛已等有出家者佛出所更皆悉悟道五 最胜王子植德坚固终不可移六</p>
  <p data-pb></p>
  <h2 id="a3">均邻儒悟世无常得罗汉道第一</h2>
  <p id="a4">国王。<a id="a-5"></a>号曰梵摩难。<a id="a-6"></a>供养佛僧。<a id="a-7"></a>每至斋日。<a id="a-8"></a>王辄导从往到佛所。<a id="a-9"></a>佛每说法。<a id="a-A"></a>王辄欢喜恭敬听经。<a id="a-B"></a>太子名均邻儒。<a id="a-C"></a>至心精进觉世非常。<a id="a-D"></a>无生不死不贪时荣。<a id="a-E"></a>而白王言。<a id="a-F"></a>佛世难值经法难闻。<a id="a-G"></a>乞作沙门王即听之。<a id="a-H"></a>均邻儒便辞王到佛所。<a id="a-I"></a>乞为比丘。<a id="a-J"></a>佛便以手摩其头。<a id="a-K"></a>头发自堕袈裟着身。<a id="a-L"></a>奉持重戒精进勤修。<a id="a-M"></a>昼夜不倦经三月日。<a id="a-N"></a>便得罗汉。<a id="a-O"></a>王时不知其已得道。<a id="a-P"></a>见其勤苦饭食粗蔬。<a id="a-Q"></a>每往供养异于众僧。<a id="a-R"></a>其心不同。<a id="a-S"></a>辄谓之言。<a id="a-T"></a>我国中珍奇七宝饭食甘肴无所不有。<a id="a-U"></a>汝何故乐为沙门乎。<a id="a-V"></a>均邻儒即自轻举上住空中。<a id="a-W"></a>飞行变化分身散体出入无间。<a id="a-X"></a>王见其尔。<a id="a-Y"></a>悲喜交集五体投地为均邻儒作礼。<a id="a-Z"></a>佛令均邻儒为王说苦空非常四谛之法。<a id="a-a"></a>王即意解。<a id="a-b"></a>得须陀洹道(出梵摩难国王经)</p>
  <h2 id="ac">帝须出家得罗汉道第二</h2>
  <p id="ad">阿育王始登位。<a id="a-e"></a>立弟帝须(出阿育王经云毗多输柯七耀经云善容)为太子。<a id="a-f"></a>而语之言。<a id="a-g"></a>汝可于佛法生善容信。<a id="a-h"></a>弟后游猎入于林中。<a id="a-i"></a>见一仙人五热炙身。<a id="a-j"></a>即起深信。<a id="a-k"></a>头面礼足问曰。<a id="a-l"></a>住此几时何所衣食。<a id="a-m"></a>若为安卧而起贪欲。<a id="a-n"></a>答曰。<a id="a-o"></a>经十二年常食树木果根。<a id="a-p"></a>结茅为服。<a id="a-q"></a>铺草而卧。<a id="a-r"></a>见鹿行淫起我欲想。<a id="a-s"></a>帝须疑。<a id="a-t"></a>此苦行尚起欲心。<a id="a-u"></a>佛诸弟子安语乐行。<a id="a-v"></a>见欲能不起心。<a id="a-w"></a>既起欲心何得厌离。<a id="a-x"></a>即说偈言。</p>
  <p id="ay">仙人唐自苦　　服气除秽食</p>
  <p id="az">空食根叶果　　爱欲不能尽</p>
  <p id="a10">释迦牟尼子　　衣食足温甘</p>
  <p id="a11">不舍人所资　　频头山浮提</p>
  <p id="a12">帝须复言。<a id="a-13"></a>释迦弟子诳王令作功德。<a id="a-14"></a>王闻告大臣云。<a id="a-15"></a>我弟于外道生信。<a id="a-16"></a>当以方便令得正解。<a id="a-17"></a>我欲澡洗。<a id="a-18"></a>应入浴室。<a id="a-19"></a>卿可以天冠服饰庄严我弟。<a id="a-1A"></a>令登我座。<a id="a-1B"></a>及王浴时。<a id="a-1C"></a>大臣劝帝须。<a id="a-1D"></a>帝须从之。<a id="a-1E"></a>王见语言。<a id="a-1F"></a>我今未灭。<a id="a-1G"></a>汝已御王。<a id="a-1H"></a>乃命杀之。<a id="a-1I"></a>多人执仗而围绕之。<a id="a-1J"></a>大臣白王。<a id="a-1K"></a>此是王弟。<a id="a-1L"></a>愿王忍辱莫起嗔心。<a id="a-1M"></a>答曰。<a id="a-1N"></a>我当忍辱。<a id="a-1O"></a>于七日中暂与其国令其作王。<a id="a-1P"></a>种种伎乐及诸婇女以供给之。<a id="a-1Q"></a>一切臣民皆往问讯。<a id="a-1R"></a>行杀之人执刀门立。<a id="a-1S"></a>日日启王至第七日。<a id="a-1T"></a>以王庄严阿育王大臣诸人将毗多输柯共往问讯阿育大臣。<a id="a-1U"></a>时王问言。<a id="a-1V"></a>汝七日为王。<a id="a-1W"></a>种种伎乐好闻见不。<a id="a-1X"></a>以偈答曰。</p>
  <p id="a1Y">我于七日中　　不见不闻声</p>
  <p id="a1Z">不嗅尝美味　　亦不觉诸触</p>
  <p id="a1a">我身庄严具　　及诸婇女等</p>
  <p id="a1b">思惟惧死故　　不假及此事</p>
  <p id="a1c">伎女歌舞声　　宫殿及卧具</p>
  <p id="a1d">大地诸珍宝　　初无欢喜心</p>
  <p id="a1e">以见行杀者　　执刀在门立</p>
  <p id="a1f">又闻摇铃声　　令我怀死畏</p>
  <p id="a1g">死撅钉我心　　不知妙五欲</p>
  <p id="a1h">既着畏死病　　不得安隐眠</p>
  <p id="a1i">思惟死将至　　不觉夜已过</p>
  <p id="a1j">王复语弟。<a id="a-1k"></a>汝于一生中思惟死苦。<a id="a-1l"></a>虽得上妙五欲而不生爱。<a id="a-1m"></a>出家比丘于十二入。<a id="a-1n"></a>思惟无量生死及三恶道苦。<a id="a-1o"></a>又思惟人中天上四维驰求终归坏败。<a id="a-1p"></a>譬如空村无有居民。<a id="a-1q"></a>以无常火烧诸世间。<a id="a-1r"></a>佛诸弟子常作此观。<a id="a-1s"></a>云何而得起烦恼耶。<a id="a-1t"></a>王以方便佛法教化。<a id="a-1u"></a>毗多输柯言。<a id="a-1v"></a>我于今者归佛法僧。<a id="a-1w"></a>王以两手抱其弟颈。<a id="a-1x"></a>而语之言。<a id="a-1y"></a>我不舍汝为欲令汝信于佛法。<a id="a-1z"></a>是故现此方便。<a id="a-20"></a>时毗多输柯以种种花香及诸伎乐供养佛塔。<a id="a-21"></a>以种种饮食供养众僧(出阿育王经)以他日更出游猎。<a id="a-22"></a>至阿练若处。<a id="a-23"></a>见一比丘座。<a id="a-24"></a>名昙无德。<a id="a-25"></a>有一褭折取木枝遥拂比丘。<a id="a-26"></a>帝须心喜又作愿言。<a id="a-27"></a>我何时得如彼比丘。<a id="a-28"></a>昙无德(阿育王经云耶舍言亦小异)比丘自逆知帝须心愿。<a id="a-29"></a>即以神力飞腾虚空。<a id="a-2A"></a>令帝须见。<a id="a-2B"></a>往阿育僧伽蓝坐立池水。<a id="a-2C"></a>脱衣置虚空中入池洗浴。<a id="a-2D"></a>帝须见云。<a id="a-2E"></a>我当出家。<a id="a-2F"></a>还宫白王言。<a id="a-2G"></a>愿必哀念听我出家。<a id="a-2H"></a>王言。<a id="a-2I"></a>伎乐百味何以出家。<a id="a-2J"></a>王种种方便令其心止。<a id="a-2K"></a>志意坚固永不肯从。<a id="a-2L"></a>而答王言。<a id="a-2M"></a>欢乐暂有会当别离。<a id="a-2N"></a>大王叹言善哉(出善见毗婆沙第二卷)当先习乞食然后出家。<a id="a-2O"></a>时王后园有一大树。<a id="a-2P"></a>以草布地使住其下。<a id="a-2Q"></a>与一瓦钵令入宫乞食。<a id="a-2R"></a>毗多输柯即便持钵行入宫内。<a id="a-2S"></a>种种上食而便与之。<a id="a-2T"></a>王语宫人。<a id="a-2U"></a>云何乃与乞者上食。<a id="a-2V"></a>从今当以粗食施之。<a id="a-2W"></a>乃至麦饭。<a id="a-2X"></a>时毗多输柯得而食之不以为恶。<a id="a-2Y"></a>王语之言。<a id="a-2Z"></a>勿食此食。<a id="a-2a"></a>听汝出家。<a id="a-2b"></a>出家之后恒来见我。<a id="a-2c"></a>即办衣钵。<a id="a-2d"></a>千乘万骑送至鸡寺。<a id="a-2e"></a>思此人动不得修道。<a id="a-2f"></a>便往毗提国昙。<a id="a-2g"></a>无德比丘所出家。<a id="a-2h"></a>国中豪贵诸长者子一千人亦随出家。<a id="a-2i"></a>一切民疑。<a id="a-2j"></a>共相谓言。<a id="a-2k"></a>尚舍王位。<a id="a-2l"></a>我等何为。<a id="a-2m"></a>无数人众皆悉出家。<a id="a-2n"></a>王外甥阿嗜婆罗门一男出家(佛法第四)诸侯百官奴婢仆使悉持五戒月持六斋满八支法。<a id="a-2o"></a>由是多有刹利出家佛法兴隆。<a id="a-2p"></a>外道衰殄都失供养周遍乞食不得。<a id="a-2q"></a>诈入佛法而作沙门。<a id="a-2r"></a>犹执本法教化人民。<a id="a-2s"></a>诸善比丘不与同事。<a id="a-2t"></a>时目连子帝须舍弟子付摩哂陀。<a id="a-2u"></a>隐静阿休何山。<a id="a-2v"></a>诸外道比丘欲以其典杂乱佛法。<a id="a-2w"></a>遂成垢浊。<a id="a-2x"></a>或事火者。<a id="a-2y"></a>或五热炙身。<a id="a-2z"></a>或大寒入水。<a id="a-30"></a>或破坏佛法。<a id="a-31"></a>如是展转乃至七年不得说戒。<a id="a-32"></a>阿育遣一大臣入王僧伽蓝。<a id="a-33"></a>白上座言。<a id="a-34"></a>王令众僧和合说戒。<a id="a-35"></a>上座答言。<a id="a-36"></a>诸善比丘不与外道比丘同共布萨。<a id="a-37"></a>大臣从次斩杀及帝须。<a id="a-38"></a>大臣问曰。<a id="a-39"></a>汝是谁耶。<a id="a-3A"></a>答曰。<a id="a-3B"></a>是王同生弟也。<a id="a-3C"></a>于是乃止。<a id="a-3D"></a>臣即启王。<a id="a-3E"></a>王闻惊愕心生懊恼。<a id="a-3F"></a>即到寺中问。<a id="a-3G"></a>诸比丘谁得罪耶。<a id="a-3H"></a>一比丘言。<a id="a-3I"></a>两俱得罪。<a id="a-3J"></a>一比丘言。<a id="a-3K"></a>无杀心。<a id="a-3L"></a>王自无罪。<a id="a-3M"></a>王心生疑。<a id="a-3N"></a>问诸比丘。<a id="a-3O"></a>有能断我疑者。<a id="a-3P"></a>若断疑心当更竖立佛法。<a id="a-3Q"></a>诸比丘言。<a id="a-3R"></a>帝须能断。<a id="a-3S"></a>遣信迎帝须。<a id="a-3T"></a>使传王意曰。<a id="a-3U"></a>今佛法已没。<a id="a-3V"></a>仰屈大德。<a id="a-3W"></a>来共竖立。<a id="a-3X"></a>帝须答曰。<a id="a-3Y"></a>我出家正为佛法今时至矣。<a id="a-3Z"></a>王夜梦有一白象以鼻摩王头捉王右手。<a id="a-3a"></a>明旦问相师。<a id="a-3b"></a>相师答曰。<a id="a-3c"></a>捉王手者是沙门像也。<a id="a-3d"></a>便问信云。<a id="a-3e"></a>帝须今至。<a id="a-3f"></a>王出迎接。<a id="a-3g"></a>帝须捉王手左右拔剑而欲害之。<a id="a-3h"></a>王见水中剑影曰。<a id="a-3i"></a>昔敕汝往寺令众僧和合说戒。<a id="a-3j"></a>僻取我意杀诸比丘。<a id="a-3k"></a>今复欲杀我耶。<a id="a-3l"></a>王将帝须入园。<a id="a-3m"></a>手为洗脚以油摩之。<a id="a-3n"></a>请言。<a id="a-3o"></a>欲见大德神力。<a id="a-3p"></a>帝须周回四方各一由旬弹绳作界。<a id="a-3q"></a>东方安车南方安马西方安人北方安铜。<a id="a-3r"></a>槃水使各骑界上界外震动。<a id="a-3s"></a>外脚皆摇内脚不动。<a id="a-3t"></a>王喜曰。<a id="a-3u"></a>先疑改也。<a id="a-3v"></a>于佛法中恶法得灭。<a id="a-3w"></a>帝须为说本生经云。<a id="a-3x"></a>佛告诸比丘。<a id="a-3y"></a>先筹量心然后作业。<a id="a-3z"></a>一切业皆由心也(出毗婆沙第二卷)后得阿罗汉道受解脱乐。<a id="a-40"></a>忆昔王约。<a id="a-41"></a>出家之后恒来见王。<a id="a-42"></a>我于今者应满本约。<a id="a-43"></a>乃至次第行波吒利弗多国。<a id="a-44"></a>早起着衣持钵入国乞食。<a id="a-45"></a>次第行至王城语门人。<a id="a-46"></a>汝入白王云。<a id="a-47"></a>毗多输柯今在门外欲见大王。<a id="a-48"></a>时守门人即白王。<a id="a-49"></a>王言将入。<a id="a-4A"></a>即起作礼如大树倒。<a id="a-4B"></a>起而合掌视之无厌。<a id="a-4C"></a>悲泣而言。</p>
  <p id="a4D">一切诸众生　　当乐在和合</p>
  <p id="a4E">汝今除和合　　而味寂静心</p>
  <p id="a4F">我今知汝心　　以慧无厌足</p>
  <p id="a4G">大臣善护见。<a id="a-4H"></a>毗多输柯着粪扫衣执持瓦钵次第乞食粗好俱受心无分别。<a id="a-4I"></a>乃白王言。<a id="a-4J"></a>毗多输柯少欲知足所作已办。<a id="a-4K"></a>时王捧之置好座上。<a id="a-4L"></a>种种饮食自手与之。<a id="a-4M"></a>食竟洗钵置之一处。<a id="a-4N"></a>为王说法。</p>
  <p id="a4O">王今得自在　　当修不放逸</p>
  <p id="a4P">三宝甚难值　　王应勤供养</p>
  <p id="a4Q">身升虚空人民皆见。<a id="a-4R"></a>王与大众合掌观之。<a id="a-4S"></a>目不暂舍问王言。</p>
  <p id="a4T">无复亲友爱　　如鸟飞虚空</p>
  <p id="a4U">我以贪染锁　　不能自在去</p>
  <p id="a4V">禅定有胜果　　一切无挂碍</p>
  <p id="a4W">欲爱之所盲　　不能见此法</p>
  <p id="a4X">汝今以神力　　轻我起欲爱</p>
  <p id="a4Y">我本有慧慢　　今汝为最胜</p>
  <p id="a4Z">我等着世法　　见圣始知畏</p>
  <p id="a4a">今我等啼泣　　由汝今舍我</p>
  <p id="a4b">毗多输柯往至边地。<a id="a-4c"></a>至已得病。<a id="a-4d"></a>以病重故头皆发疮。<a id="a-4e"></a>时王闻之。<a id="a-4f"></a>即遣给事医药疗治。<a id="a-4g"></a>后得小差。<a id="a-4h"></a>医师给事悉遣令还。<a id="a-4i"></a>其体所资唯食牛乳。<a id="a-4j"></a>为乞食故往多牛处。<a id="a-4k"></a>复有一国名分那婆陀那(梁言增长)彼国皆信外道。<a id="a-4l"></a>有佛弟子见以白王。<a id="a-4m"></a>使夜叉于一念顷。<a id="a-4n"></a>即将外道弟子并画像来。<a id="a-4o"></a>生大嗔心。<a id="a-4p"></a>于分那婆陀那国一切外道。<a id="a-4q"></a>悉皆杀之。<a id="a-4r"></a>于一日中杀十万八千外道。<a id="a-4s"></a>复有一外道弟子。<a id="a-4t"></a>爱外道法事形裸神。<a id="a-4u"></a>画作如来礼其神足。<a id="a-4v"></a>时王复闻是事。<a id="a-4w"></a>即敕余人。<a id="a-4x"></a>令取此人及其亲属。<a id="a-4y"></a>置一屋中以火焚之。<a id="a-4z"></a>时王颁敕。<a id="a-50"></a>若有人能得一尼揵首者。<a id="a-51"></a>我当与一金钱。<a id="a-52"></a>毗多输柯入养牛处病来多日。<a id="a-53"></a>头鬓发瓜悉皆长利。<a id="a-54"></a>衣服弊恶无有光色。<a id="a-55"></a>时养牛女窃生是念。<a id="a-56"></a>今此尼揵来入我舍。<a id="a-57"></a>便语其夫。<a id="a-58"></a>汝当杀此尼揵取头与王。<a id="a-59"></a>必得金赏。<a id="a-5A"></a>夫拔刀往。<a id="a-5B"></a>毗多输柯即自思惟。<a id="a-5C"></a>见其业报无得脱处。<a id="a-5D"></a>即便受死。<a id="a-5E"></a>而将头至王所欲求觅金。<a id="a-5F"></a>王疑即问其医师及给事人言。<a id="a-5G"></a>答此是毗多输柯头。<a id="a-5H"></a>王闷绝良久。<a id="a-5I"></a>大臣白王。<a id="a-5J"></a>无漏之人不灭此苦。<a id="a-5K"></a>大王当施众生无畏。<a id="a-5L"></a>王随其言宣令一切不得复杀尼揵。<a id="a-5M"></a>诸比丘生疑。<a id="a-5N"></a>问优婆笈多。<a id="a-5O"></a>毗多输柯昔造何业今受此报。<a id="a-5P"></a>答言。<a id="a-5Q"></a>过去世时有一猎师多杀群鹿。<a id="a-5R"></a>于大林中有一泉水。<a id="a-5S"></a>时此猎师张施罗网以其绳罥置于水边多杀诸鹿。<a id="a-5T"></a>是时佛未出世。<a id="a-5U"></a>有一缘觉于水边食。<a id="a-5V"></a>食竟澡洗还树下坐。<a id="a-5W"></a>时彼群鹿闻缘觉香不往水边。<a id="a-5X"></a>时猎师坐不见鹿来。<a id="a-5Y"></a>即寻其迹往辟支佛所。<a id="a-5Z"></a>念言。<a id="a-5a"></a>坐是人故令鹿不来。<a id="a-5b"></a>即便以刀杀辟支佛。<a id="a-5c"></a>昔猎师者即是毗多输柯。<a id="a-5d"></a>以杀诸鹿今多病苦。<a id="a-5e"></a>复以杀辟支佛于无数年常在地狱。<a id="a-5f"></a>受诸苦恼于五百世。<a id="a-5g"></a>在人道中生生之处常为他杀。<a id="a-5h"></a>今是最后果报。<a id="a-5i"></a>虽得罗汉犹为他害。<a id="a-5j"></a>于迦葉佛法出家。<a id="a-5k"></a>乐行布施。<a id="a-5l"></a>常劝化人供养众僧。<a id="a-5m"></a>有一佛发瓜塔。<a id="a-5n"></a>以香花幡盖种种伎乐而供养之。<a id="a-5o"></a>以是业报生于大姓。<a id="a-5p"></a>十万年中常修梵行。<a id="a-5q"></a>复发心愿。<a id="a-5r"></a>以是业缘得阿罗汉(出阿育王经第三卷)</p>
  <p data-pb></p>
  <h2 id="a5s">只陀太子舍五戒行十善请佛闻法得初道果第三</h2>
  <p id="a5t">陀太子白佛言。<a id="a-5u"></a>昔受五戒。<a id="a-5v"></a>酒戒难持畏脱得罪。<a id="a-5w"></a>今欲舍五戒受十善法。<a id="a-5x"></a>佛言。<a id="a-5y"></a>汝饮酒时有何恶耶。<a id="a-5z"></a>答曰。<a id="a-60"></a>国中豪强时时相率。<a id="a-61"></a>赍持酒食共相娱乐。<a id="a-62"></a>以致欢乐自无余恶。<a id="a-63"></a>得酒念戒不行恶也。<a id="a-64"></a>佛言。<a id="a-65"></a>若人能如汝者终身饮酒有何恶哉。<a id="a-66"></a>如是行者乃应生福无有罪也。<a id="a-67"></a>夫人行善凡有二种。<a id="a-68"></a>一者有漏。<a id="a-69"></a>二者无漏。<a id="a-6A"></a>有漏善者受人天乐。<a id="a-6B"></a>无漏善者度生死苦。<a id="a-6C"></a>涅槃果报。<a id="a-6D"></a>若人饮酒不起恶业。<a id="a-6E"></a>善心因缘受善果报。<a id="a-6F"></a>汝持五戒有何失乎。<a id="a-6G"></a>舍卫城中有诸豪族刹利公王。<a id="a-6H"></a>因小争竞遂至大怨。<a id="a-6I"></a>各各结谋兴兵相伐。<a id="a-6J"></a>两家并是国中豪杰。<a id="a-6K"></a>皆复亲戚非可执录。<a id="a-6L"></a>纷纭斗战不从理谏。<a id="a-6M"></a>深为忧之。<a id="a-6N"></a>复自念言。<a id="a-6O"></a>昔先王大臣名提韦罗。<a id="a-6P"></a>恃其门宗富贵豪强。<a id="a-6Q"></a>而见轻慢形调戏弄。<a id="a-6R"></a>当时忿恚实欲诛灭。<a id="a-6S"></a>以事启父。<a id="a-6T"></a>父又不听。<a id="a-6U"></a>怀毒抱恨非可如何。<a id="a-6V"></a>懊恼愁悴不能饮食。<a id="a-6W"></a>太后见我忧苦。<a id="a-6X"></a>种种谏晓心犹不息。<a id="a-6Y"></a>因觅好酒劝我令饮。<a id="a-6Z"></a>时启母言。<a id="a-6a"></a>先祖相承事那罗延天。<a id="a-6b"></a>今若饮酒恐天必怒。<a id="a-6c"></a>诸婆罗门当见谪罚。<a id="a-6d"></a>母于夜静时。<a id="a-6e"></a>密开宫门不令人知。<a id="a-6f"></a>逼迫再三俯仰从之。<a id="a-6g"></a>既饮酒已忘去愁恨。<a id="a-6h"></a>召集宫女作倡伎乐三七日中。<a id="a-6i"></a>从是得息。<a id="a-6j"></a>思惟是已。<a id="a-6k"></a>即敕忠臣。<a id="a-6l"></a>令办好酒及诸甘膳。<a id="a-6m"></a>召诸群臣集王殿上。<a id="a-6n"></a>忠臣办琉璃碗。<a id="a-6o"></a>碗受三升。<a id="a-6p"></a>王先倾一碗。<a id="a-6q"></a>人办一碗甘露妙药。<a id="a-6r"></a>后论国事兼作众妓。<a id="a-6s"></a>诸人得酒并闻音声心中欢乐忘失仇恨沛然无忧。<a id="a-6t"></a>王复持碗白诸君曰。<a id="a-6u"></a>士夫修德历世相承。<a id="a-6v"></a>遵奉圣教不应差违。<a id="a-6w"></a>诸君何为因于小事忿诤如之。<a id="a-6x"></a>若不忍者恐亡国祠。<a id="a-6y"></a>是故重谏幸自宜息。<a id="a-6z"></a>诸臣白王。<a id="a-70"></a>敬奉重命不敢违也。<a id="a-71"></a>因是和平酒之功也(出未曾有经下卷)</p>
  <h2 id="a72">鸠那罗失肉眼得慧眼第四</h2>
  <p id="a73">阿育王夫人。<a id="a-74"></a>名钵摩婆底(梁言芙蓉花)生一男儿。<a id="a-75"></a>形色端正眼为第一。<a id="a-76"></a>人见无不爱乐。<a id="a-77"></a>内人白王。<a id="a-78"></a>夫人生儿。<a id="a-79"></a>王大欢喜。<a id="a-7A"></a>故名此儿为达磨(梁言法)婆陀那(梁言增长)即抱此儿示阿育王。<a id="a-7B"></a>时王见已欢喜说偈。</p>
  <p id="a7C">我儿目端严　　为功德所造</p>
  <p id="a7D">光明甚辉耀　　如优波罗花</p>
  <p id="a7E">以此功德眼　　庄严于一面</p>
  <p id="a7F">其面目端正　　譬如秋满月</p>
  <p id="a7G">鸠那罗长大为其纳妃。<a id="a-7H"></a>妃名于遮那(梁言金)摩罗(梁言鬘花)时阿育王。<a id="a-7I"></a>将鸠那罗往至鸡寺。<a id="a-7J"></a>寺有上座六通罗汉。<a id="a-7K"></a>名耶舍。<a id="a-7L"></a>是时耶舍见鸠那罗。<a id="a-7M"></a>未经几时应当失眼。<a id="a-7N"></a>即白王言。<a id="a-7O"></a>故不令鸠那罗作其自业。<a id="a-7P"></a>时阿育王语鸠那罗。<a id="a-7Q"></a>大德念汝所作。<a id="a-7R"></a>汝当随之。<a id="a-7S"></a>时鸠那罗礼耶舍足。<a id="a-7T"></a>说言。<a id="a-7U"></a>大德教我所作。<a id="a-7V"></a>耶舍答言。<a id="a-7W"></a>眼非是常汝当思惟。<a id="a-7X"></a>即说偈言。</p>
  <p id="a7Y">汝鸠那罗　　常思惟眼　　无常病苦</p>
  <p id="a7Z">众苦所集　　凡夫颠倒　　由之起过</p>
  <p id="a7a">时鸠那罗于宫中静处独坐思惟。<a id="a-7b"></a>眼等诸入为苦无常。<a id="a-7c"></a>时阿育王第一夫人。<a id="a-7d"></a>名微沙落起多。<a id="a-7e"></a>往鸠那罗处见其独坐。<a id="a-7f"></a>观其眼故而起欲心。<a id="a-7g"></a>以手抱之。<a id="a-7h"></a>而说偈言。</p>
  <p id="a7i">以大力爱火　　今来烧我心</p>
  <p id="a7j">譬如火烧薪　　汝当遂我意</p>
  <p id="a7k">鸠那罗掩耳。<a id="a-7l"></a>说偈。</p>
  <p id="a7m">今为我母　　此非法爱　　应当舍离</p>
  <p id="a7n">开恶道门</p>
  <p id="a7o">母心嗔忿。<a id="a-7p"></a>复说偈言。</p>
  <p id="a7q">爱心往汝处　　而汝无爱心</p>
  <p id="a7r">汝心既有恶　　不久须臾灭</p>
  <p id="a7s">鸠那罗言。</p>
  <p id="a7t">我今宁当死　　不起不净心</p>
  <p id="a7u">若生恶心者　　失人天善法</p>
  <p id="a7v">善法既不全　　依何而得生</p>
  <p id="a7w">微沙落起多。<a id="a-7x"></a>恒伺其过而欲杀之。<a id="a-7y"></a>于北有国。<a id="a-7z"></a>名德叉尸罗。<a id="a-80"></a>违逆于王。<a id="a-81"></a>阿育王命鸠那罗。<a id="a-82"></a>汝往彼国。<a id="a-83"></a>答王言尔。</p>
  <p id="a84">王心念。<a id="a-85"></a>故倍加庄严严治道路。<a id="a-86"></a>老病死等悉令不见。<a id="a-87"></a>时王与鸠那罗同载一车送之。<a id="a-88"></a>近路将欲分别。<a id="a-89"></a>手抱儿颈。<a id="a-8A"></a>见鸠那罗眼。<a id="a-8B"></a>啼泣而言。</p>
  <p id="a8C">若有人见　　鸠那罗眼　　心欢喜故</p>
  <p id="a8D">有病皆除</p>
  <p id="a8E">相师见王。<a id="a-8F"></a>唯观儿眼不缘余事。<a id="a-8G"></a>即说偈言。</p>
  <p id="a8H">王子眼清净　　王视心欢喜</p>
  <p id="a8I">国土诸人民　　见者如天乐</p>
  <p id="a8J">若失此眼时　　一切当苦恼</p>
  <p id="a8K">乃至鸠那罗。<a id="a-8L"></a>次第行至德叉尸罗国。<a id="a-8M"></a>彼国人闻出半由旬严治诸道。<a id="a-8N"></a>处处置水以待来众。<a id="a-8O"></a>时诸人民即便说偈。</p>
  <p id="a8P">德叉尸罗人　　执宝罂盛水</p>
  <p id="a8Q">及诸供养具　　迎鸠那罗王</p>
  <p id="a8R">时王至已。<a id="a-8S"></a>人民合掌而作是言。<a id="a-8T"></a>我等迎王。<a id="a-8U"></a>不为斗诤亦不与彼。<a id="a-8V"></a>大王相嫌。<a id="a-8W"></a>但王所遣大臣在我国者。<a id="a-8X"></a>为治无道。<a id="a-8Y"></a>愿欲废之。<a id="a-8Z"></a>是时人民。<a id="a-8a"></a>以诸供具供养鸠那罗王迎至国中。<a id="a-8b"></a>时阿育王身遇重病。<a id="a-8c"></a>粪从口出诸不净汁从毛孔出。<a id="a-8d"></a>一切良医所不能愈。<a id="a-8e"></a>王即语诸臣。<a id="a-8f"></a>召鸠那罗还。<a id="a-8g"></a>我当灌顶授以王位。<a id="a-8h"></a>我于今者不贪身命。<a id="a-8i"></a>时微沙落起多白王。<a id="a-8j"></a>我能令王病得除愈。<a id="a-8k"></a>王受其语断诸医师。<a id="a-8l"></a>微沙落起多语诸医师。<a id="a-8m"></a>外闻男女病如王者可将其入。<a id="a-8n"></a>时阿毗罗国有一人病如王不异。<a id="a-8o"></a>时病人妇为觅医师。<a id="a-8p"></a>医师答言。<a id="a-8q"></a>将来我欲见之。<a id="a-8r"></a>当为处药。<a id="a-8s"></a>妇送与医。<a id="a-8t"></a>医送与王夫人。<a id="a-8u"></a>时王夫人将此病者置无人处。<a id="a-8v"></a>令破其腹出生熟二藏。<a id="a-8w"></a>有一大虫。<a id="a-8x"></a>虫若上行粪从口出。<a id="a-8y"></a>虫若下行便从下出。<a id="a-8z"></a>若左右行从毛孔出。<a id="a-90"></a>时王夫人以摩梨遮以置虫边。<a id="a-91"></a>而虫不死。<a id="a-92"></a>复以荜钵以置虫边。<a id="a-93"></a>虫亦不死。<a id="a-94"></a>复以干姜以置虫边。<a id="a-95"></a>虫亦不死。<a id="a-96"></a>乃至以大蒜置于虫边。<a id="a-97"></a>虫即便死。<a id="a-98"></a>时王夫人以此事具以白王。<a id="a-99"></a>王于今者应当食蒜。<a id="a-9A"></a>病即除愈。<a id="a-9B"></a>王答言。<a id="a-9C"></a>我是刹利不得食蒜。<a id="a-9D"></a>夫人复言。<a id="a-9E"></a>为身命故作药意食之。<a id="a-9F"></a>王遂便食虫死病除。<a id="a-9G"></a>便利如本。<a id="a-9H"></a>王净洗浴语夫人言。<a id="a-9I"></a>汝于今者当何所求随意与之。<a id="a-9J"></a>夫人白王。<a id="a-9K"></a>愿王七日听我为王。<a id="a-9L"></a>王语夫人若汝为王必当杀我。<a id="a-9M"></a>夫人又言。<a id="a-9N"></a>过七日已我当还王。<a id="a-9O"></a>时王许之。<a id="a-9P"></a>夫人假作王。<a id="a-9Q"></a>书与德叉尸罗人。<a id="a-9R"></a>令取鸠那罗眼作书已竟。<a id="a-9S"></a>须齿印印之。<a id="a-9T"></a>王眠。<a id="a-9U"></a>夫人欲印书便近王边。<a id="a-9V"></a>王即惊觉。<a id="a-9W"></a>夫人白王。<a id="a-9X"></a>何故惊。<a id="a-9Y"></a>王曰。<a id="a-9Z"></a>我梦鹫鸟欲取鸠那罗眼。<a id="a-9a"></a>夫人答言。<a id="a-9b"></a>鸠那罗子今甚安隐。<a id="a-9c"></a>第二更梦。<a id="a-9d"></a>王复惊起我今更梦。<a id="a-9e"></a>夫人问言。<a id="a-9f"></a>梦复云何。<a id="a-9g"></a>王答言。<a id="a-9h"></a>我见鸠那罗头须发爪悉皆长利。<a id="a-9i"></a>而不能言。<a id="a-9j"></a>夫人答言。<a id="a-9k"></a>其今安隐愿勿忧之。<a id="a-9l"></a>王复眠。<a id="a-9m"></a>夫人以大王齿窃印之。<a id="a-9n"></a>遣使送与德叉尸罗人。<a id="a-9o"></a>王又梦自齿悉皆堕落。<a id="a-9p"></a>至明清旦澡洗已毕。<a id="a-9q"></a>召相师以梦告之。<a id="a-9r"></a>相师答言。<a id="a-9s"></a>若人有此梦者。<a id="a-9t"></a>儿当失眼。<a id="a-9u"></a>不异失儿。<a id="a-9v"></a>时王闻。<a id="a-9w"></a>即便起立合掌。<a id="a-9x"></a>向西方神而咒愿言。</p>
  <p id="a9y">今一心归佛　　清净法及僧</p>
  <p id="a9z">世间诸仙人　　于世为最胜</p>
  <p id="aA0">一切诸圣众　　皆护鸠那罗</p>
  <p id="aA1">使者执书至德叉尸罗国。<a id="a-A2"></a>时彼人民见此书至。<a id="a-A3"></a>念鸠那罗故共隐此书而不与之。<a id="a-A4"></a>彼诸人民复更思惟。<a id="a-A5"></a>阿育大王甚自可畏心不敬信。<a id="a-A6"></a>于其自儿尚欲取眼。<a id="a-A7"></a>况于我等而不起恶。<a id="a-A8"></a>以书与鸠那罗。<a id="a-A9"></a>鸠那罗得书已。<a id="a-AA"></a>语诸人言。<a id="a-AB"></a>若能取我眼者今随汝意。<a id="a-AC"></a>时人即唤旃陀罗。<a id="a-AD"></a>汝当挑取鸠那罗眼。<a id="a-AE"></a>旃陀罗合掌说言。<a id="a-AF"></a>我今不能答。</p>
  <p id="aAG">若人于满月　　能除其光明</p>
  <p id="aAH">是人当能除　　汝面明月眼</p>
  <p id="aAI">是时鸠那罗。<a id="a-AJ"></a>即脱宝冠语旃陀罗言。<a id="a-AK"></a>汝挑我眼我当与汝。<a id="a-AL"></a>复有一人形貌可憎。<a id="a-AM"></a>十八种丑。<a id="a-AN"></a>语鸠那罗言。<a id="a-AO"></a>我能挑眼。<a id="a-AP"></a>时鸠那罗寻忆大德耶舍所说。<a id="a-AQ"></a>便说偈言。</p>
  <p id="aAR">念善知识　　是真实说　　思惟此义</p>
  <p id="aAS">知眼无常　　我善知识　　能饶益者</p>
  <p id="aAT">是人已说　　眼苦因缘　　我常思念</p>
  <p id="aAU">一切无常　　是师之教　　深自忆持</p>
  <p id="aAV">我不畏苦　　见法不住　　常依王教</p>
  <p id="aAW">汝取我眼</p>
  <p id="aAX">语丑人言。<a id="a-AY"></a>汝当取我一眼置我手中我。<a id="a-AZ"></a>欲观之时。<a id="a-Aa"></a>此丑人欲取其眼无。<a id="a-Ab"></a>数诸人相与嗔骂而。<a id="a-Ac"></a>说偈言。</p>
  <p id="aAd">眼清净无垢　　如月在空中</p>
  <p id="aAe">汝今挑此眼　　如拔池莲华</p>
  <p id="aAf">是无数人悲号啼哭。<a id="a-Ag"></a>是时丑人即出其眼置鸠那罗手中。<a id="a-Ah"></a>时鸠那罗以手受之向眼说偈。</p>
  <p id="aAi">汝于本时　　能见诸色　　而于今者</p>
  <p id="aAj">何故不见　　本令见者　　生于爱心</p>
  <p id="aAk">今观不实　　但为虚诳　　譬如水沫</p>
  <p id="aAl">空无有实　　汝无有力　　无有自在</p>
  <p id="aAm">若人见此　　则不受苦</p>
  <p id="aAn">思惟诸法悉皆无常。<a id="a-Ao"></a>得须陀洹果。<a id="a-Ap"></a>又语丑人。<a id="a-Aq"></a>所余一眼随汝取之。<a id="a-Ar"></a>时彼丑人复更挑之。<a id="a-As"></a>置鸠那罗手中。<a id="a-At"></a>既失肉眼而得慧眼。<a id="a-Au"></a>复说偈言。</p>
  <p id="aAv">我于今者　　舍此肉眠　　慧眼难得</p>
  <p id="aAw">我今已得　　王今舍我　　我非王子</p>
  <p id="aAx">我今得法　　为法王子　　从今自在</p>
  <p id="aAy">离苦宫殿　　复登自在　　法王宫殿</p>
  <p id="aAz">鸠那罗知其取眼是微沙落起多。<a id="a-B0"></a>而说偈言。</p>
  <p id="aB1">愿王夫人　　长寿富乐　　寿终常存</p>
  <p id="aB2">无有尽灭　　由其方便　　我得所作</p>
  <p id="aB3">鸠那罗妇闻夫失眼。<a id="a-B4"></a>见便闷绝水洒乃醒。<a id="a-B5"></a>啼泣说偈。</p>
  <p id="aB6">眼光明可爱　　昔见生欢喜</p>
  <p id="aB7">今见其离身　　心生大烦恼</p>
  <p id="aB8">鸠那罗语其妇言。<a id="a-B9"></a>汝勿啼泣。<a id="a-BA"></a>我自起业自受此报。<a id="a-BB"></a>复说偈言。</p>
  <p id="aBC">一切世间　　以业受身　　众苦为身</p>
  <p id="aBD">汝应当知　　一切和合　　无不别离</p>
  <p id="aBE">当知此事　　不应啼泣</p>
  <p id="aBF">鸠那罗共其妇。<a id="a-BG"></a>从德叉尸罗国还阿育王所。<a id="a-BH"></a>二人生来未曾履地。<a id="a-BI"></a>其身软弱不堪作业。<a id="a-BJ"></a>鸠那罗善于鼓琴。<a id="a-BK"></a>复能歌吹。<a id="a-BL"></a>随其本路乞食济命。<a id="a-BM"></a>渐渐游行至于本国。<a id="a-BN"></a>欲入宫门。<a id="a-BO"></a>时守门人。<a id="a-BP"></a>不听其前。<a id="a-BQ"></a>既不得前而复还。<a id="a-BR"></a>出住车马厩。<a id="a-BS"></a>于后夜中鼓琴而歌。<a id="a-BT"></a>歌曰。<a id="a-BU"></a>我眼已失。<a id="a-BV"></a>四谛已见。<a id="a-BW"></a>复说偈言。</p>
  <p id="aBX">若人有智慧　　得见十二入</p>
  <p id="aBY">以此智慧灯　　得解生死苦</p>
  <p id="aBZ">若欲求胜乐　　应当思念此</p>
  <p id="aBa">王闻歌声。<a id="a-Bb"></a>心大欢喜。<a id="a-Bc"></a>即说偈言。</p>
  <p id="aBd">今此说偈　　及闻鼓琴　　似是我子</p>
  <p id="aBe">鸠那罗声　　若是其至　　何不见我</p>
  <p id="aBf">王命一人听闻。<a id="a-Bg"></a>似鸠那罗声。<a id="a-Bh"></a>清妙哀好令我心乱。<a id="a-Bi"></a>如象失子回遑不安。<a id="a-Bj"></a>汝可往看。<a id="a-Bk"></a>是可将来。<a id="a-Bl"></a>使人见无二眼。<a id="a-Bm"></a>皮肤曝露不复可识。<a id="a-Bn"></a>还白大王。<a id="a-Bo"></a>是孤独盲人共其妇俱住车马厩。<a id="a-Bp"></a>时王闻之烦恼思惟。<a id="a-Bq"></a>而说偈言。</p>
  <p id="aBr">如昔所梦见　　鸠那罗失眼</p>
  <p id="aBs">今此盲人者　　鸠那罗不疑</p>
  <p id="aBt">汝可更至彼　　但将此人来</p>
  <p id="aBu">以思惟子故　　其心不安隐</p>
  <p id="aBv">使人受教更至其所。<a id="a-Bw"></a>语鸠那罗言。<a id="a-Bx"></a>汝是谁儿何所名姓。<a id="a-By"></a>鸠那罗复以偈言。</p>
  <p id="aBz">父名阿输柯　　增长姓孔雀</p>
  <p id="aC0">一切诸大地　　悉为其所领</p>
  <p id="aC1">我是彼王子　　名为鸠那罗</p>
  <p id="aC2">姓日法王佛　　今为法王子</p>
  <p id="aC3">使人将鸠那罗及其妇至宫中。<a id="a-C4"></a>时王见鸠那罗。<a id="a-C5"></a>风日曝露以草弊帛杂为衣裳。<a id="a-C6"></a>形容改异不复可识。<a id="a-C7"></a>时王心疑而语之言。<a id="a-C8"></a>汝是鸠那罗不。<a id="a-C9"></a>答言是。<a id="a-CA"></a>王闷绝堕地。<a id="a-CB"></a>傍人见王。<a id="a-CC"></a>而说偈言。</p>
  <p id="aCD">王见鸠那罗　　有面而无眼</p>
  <p id="aCE">苦恼自烧心　　从床堕于地</p>
  <p id="aCF">傍人洒王乃得醒寤。<a id="a-CG"></a>还至坐处。<a id="a-CH"></a>抱鸠那罗置其膝上。<a id="a-CI"></a>复抱其颈啼哭落泪。<a id="a-CJ"></a>手拂头面忆其昔容。<a id="a-CK"></a>而说偈言。</p>
  <p id="aCL">汝端严眼　　今何所在　　失眼因缘</p>
  <p id="aCM">汝今当说　　汝今无眼　　如空无月</p>
  <p id="aCN">形容改异　　谁之所作　　汝昔容貌</p>
  <p id="aCO">犹如仙人　　谁无慈悲　　坏汝眼目</p>
  <p id="aCP">汝于世间　　谁为怨仇　　我苦恼根</p>
  <p id="aCQ">由之而起　　汝身妙色　　谁之所坏</p>
  <p id="aCR">懊恼心火　　今烧我身　　譬如霹雳</p>
  <p id="aCS">摧折树木　　懊恼之雷　　以破我心</p>
  <p id="aCT">如此因缘　　汝今速说</p>
  <p id="aCU">时鸠那罗。<a id="a-CV"></a>以偈答言。</p>
  <p id="aCW">王不闻佛言　　果报不可说</p>
  <p id="aCX">乃至辟支佛　　亦所不能免</p>
  <p id="aCY">一切诸凡夫　　悉由业所造</p>
  <p id="aCZ">善恶之业缘　　时至必应受</p>
  <p id="aCa">一切诸众生　　自作自受报</p>
  <p id="aCb">我知此缘故　　不说坏眼人</p>
  <p id="aCc">此苦我自作　　无有他作者</p>
  <p id="aCd">如此眼因缘　　不由于人作</p>
  <p id="aCe">一切众生苦　　皆亦复如是</p>
  <p id="aCf">悉由业所生　　王当知此事</p>
  <p id="aCg">王复说偈。</p>
  <p id="aCh">汝但说其人　　我不生嗔心</p>
  <p id="aCi">汝若不说者　　我心乱不安</p>
  <p id="aCj">时王知是微沙落起多所作。<a id="a-Ck"></a>唤微沙落起多。<a id="a-Cl"></a>而说偈言。</p>
  <p id="aCm">汝今为大恶　　云何不陷地</p>
  <p id="aCn">今汝不为法　　于我为大过</p>
  <p id="aCo">汝今既为恶　　从今舍于汝</p>
  <p id="aCp">由如行善人　　舍不如法利</p>
  <p id="aCq">王嗔火烧。<a id="a-Cr"></a>心见微沙落起。<a id="a-Cs"></a>多复说偈言。</p>
  <p id="aCt">我于今者　　欲出其眼　　欲以铁锯</p>
  <p id="aCu">以解其身　　以斧破身　　以刀割舌</p>
  <p id="aCv">以刀截颈　　以火烧身　　令饮毒药</p>
  <p id="aCw">以除其命</p>
  <p id="aCx">王说如此事。<a id="a-Cy"></a>欲治微沙落起多事。<a id="a-Cz"></a>鸠那罗闻。<a id="a-D0"></a>深生慈心。<a id="a-D1"></a>复说偈言。</p>
  <p id="aD2">微沙落起多　　所为诸恶业</p>
  <p id="aD3">大王于今者　　不应便杀之</p>
  <p id="aD4">一切诸大力　　无过于忍辱</p>
  <p id="aD5">世尊之所说　　其最为第一</p>
  <p id="aD6">时王不受儿语。<a id="a-D7"></a>以微沙落起多。<a id="a-D8"></a>置落可屋以火焚之。<a id="a-D9"></a>又复令杀德叉尸罗人。<a id="a-DA"></a>是时比丘生疑。<a id="a-DB"></a>问大德优波笈多云。<a id="a-DC"></a>鸠那罗先造何业今受此报。<a id="a-DD"></a>答言。<a id="a-DE"></a>昔波罗奈国有一猎师。<a id="a-DF"></a>至雪山中多杀群粗。<a id="a-DG"></a>又往雪山遇雷电霹雳。<a id="a-DH"></a>有五百鹿。<a id="a-DI"></a>以怖畏故入石窟中。<a id="a-DJ"></a>猎师捕之一切皆得。<a id="a-DK"></a>若皆杀者肉当臭烂。<a id="a-DL"></a>无如之何。<a id="a-DM"></a>即挑其两眼使其不死而不知去。<a id="a-DN"></a>后渐杀之。<a id="a-DO"></a>先猎师者鸠那罗是。<a id="a-DP"></a>于无数年常在地狱。<a id="a-DQ"></a>从地狱出生于人中。<a id="a-DR"></a>五百世内常被挑眼。<a id="a-DS"></a>今是最后余残果报。<a id="a-DT"></a>比丘又问。<a id="a-DU"></a>以何因缘生得大姓眼目端严。<a id="a-DV"></a>答言。<a id="a-DW"></a>过去久远人寿四万岁时。<a id="a-DX"></a>佛名迦罗鸠村大。<a id="a-DY"></a>出现于世入无余涅槃。<a id="a-DZ"></a>时有一王。<a id="a-Da"></a>名曰输颇(梁言严)为佛起四宝塔。<a id="a-Db"></a>故时王命过。<a id="a-Dc"></a>弟不信佛。<a id="a-Dd"></a>皆掘取塔下物唯土木在。<a id="a-De"></a>一切人民见塔毁坏。<a id="a-Df"></a>懊恼发声。<a id="a-Dg"></a>时诸长者子问。<a id="a-Dh"></a>彼诸人何事懊恼。<a id="a-Di"></a>诸人答言。<a id="a-Dj"></a>世尊之塔本有四宝。<a id="a-Dk"></a>不谓于今悉皆毁坏。<a id="a-Dl"></a>时长者子即以四宝如本庄严。<a id="a-Dm"></a>复令高广有胜于初。<a id="a-Dn"></a>又起金像以置塔中。<a id="a-Do"></a>所作已讫。<a id="a-Dp"></a>复发愿言。<a id="a-Dq"></a>迦罗鸠村大佛本为世间师。<a id="a-Dr"></a>愿我后师亦如今日。<a id="a-Ds"></a>比丘当知。<a id="a-Dt"></a>昔长者子即鸠那罗是。<a id="a-Du"></a>以其修治迦罗鸠村大如来塔故得生于大姓。<a id="a-Dv"></a>以其造作如来像故今所得身端严第一。<a id="a-Dw"></a>以其发愿值善师故今遇释迦。<a id="a-Dx"></a>及见四谛(出阿育王经第四卷)</p>
  <p data-pb></p>
  <h2 id="aDy">诸太子问佛已等有出家者佛出所更皆悉悟道第五</h2>
  <p id="aDz">昔佛在波罗奈国鹿野场上。<a id="a-E0"></a>为众说法。<a id="a-E1"></a>时大国王太子将从小国王世子五百余人。<a id="a-E2"></a>往到佛所。<a id="a-E3"></a>为佛作礼却坐一面。<a id="a-E4"></a>而听说法。<a id="a-E5"></a>诸太子等即白佛言。<a id="a-E6"></a>佛道清妙玄远难及。<a id="a-E7"></a>自古以来。<a id="a-E8"></a>颇有国王太子大臣长者子。<a id="a-E9"></a>舍国吏民恩爱荣乐行作沙门者不。<a id="a-EA"></a>佛言。<a id="a-EB"></a>世间国土荣乐恩爱。<a id="a-EC"></a>知幻化梦响。<a id="a-ED"></a>卒来卒去不可常保。<a id="a-EE"></a>又曰。<a id="a-EF"></a>国王太子以三事故不能得道。<a id="a-EG"></a>何谓三事。<a id="a-EH"></a>一者憍恣不念学问佛经妙义以济神本。<a id="a-EI"></a>二者取贪不念布施下贫困危。<a id="a-EJ"></a>群臣将士所有财宝。<a id="a-EK"></a>不与民共以修财本。<a id="a-EL"></a>三者不能远离淫欲爱乐之事。<a id="a-EM"></a>舍弃牢狱忧烦之恼。<a id="a-EN"></a>行作沙门灭众苦难以修身本。<a id="a-EO"></a>是以菩萨所生为王。<a id="a-EP"></a>除此三事自致得佛。<a id="a-EQ"></a>又有三事。<a id="a-ER"></a>一者少壮学问领理国土。<a id="a-ES"></a>率化民庶使行十善。<a id="a-ET"></a>二者中以财施贫穷孤寡群臣壮士与民同欢。<a id="a-EU"></a>三者每计无常命不久留。<a id="a-EV"></a>宜当出家行作沙门。<a id="a-EW"></a>断苦因缘勿更生死。<a id="a-EX"></a>三事不施凡死所得。<a id="a-EY"></a>世尊曰。<a id="a-EZ"></a>昔我前世作转轮圣王。<a id="a-Ea"></a>名曰南王皇帝七宝导从。<a id="a-Eb"></a>自念。<a id="a-Ec"></a>人命短促无常难保。<a id="a-Ed"></a>但当作福以求道真。<a id="a-Ee"></a>念常布施。<a id="a-Ef"></a>世间人民所有财物。<a id="a-Eg"></a>与民共之已种福德。<a id="a-Eh"></a>唯当出家行作沙门。<a id="a-Ei"></a>断绝贪欲乃得灭苦。<a id="a-Ej"></a>梳头发白拔着案上。<a id="a-Ek"></a>王涕泣曰。<a id="a-El"></a>第一使者忽然复至。<a id="a-Em"></a>宜当出家行作沙门求自然道。<a id="a-En"></a>擎发掌中。<a id="a-Eo"></a>自说偈言。</p>
  <p id="aEp">今我身首上　　白发生为被</p>
  <p id="aEq">已有天使召　　时正宜出家</p>
  <p id="aEr">行作沙门入山修道。<a id="a-Es"></a>毕人之寿即生第二天上。<a id="a-Et"></a>为天帝释太子。<a id="a-Eu"></a>于后领理天下亦如大王。<a id="a-Ev"></a>复见白发行作沙门。<a id="a-Ew"></a>经为父子。<a id="a-Ex"></a>上为天帝。<a id="a-Ey"></a>下为圣王。<a id="a-Ez"></a>中为太子。<a id="a-F0"></a>各三十六反。<a id="a-F1"></a>数千万岁终而复始。<a id="a-F2"></a>行此三事自致得佛。<a id="a-F3"></a>尔时父者今我身是也。<a id="a-F4"></a>太子者舍利弗是也。<a id="a-F5"></a>孙王者阿难是也。<a id="a-F6"></a>更相从生展转为王以化天下。<a id="a-F7"></a>时国王太子并诸人民。<a id="a-F8"></a>皆大欢喜。<a id="a-F9"></a>受佛五戒为优婆塞。<a id="a-FA"></a>得须陀洹道(出法句譬喻经第五卷)</p>
  <p data-pb></p>
  <h2 id="aFB">最胜王子植德坚固终不可移第六</h2>
  <p id="aFC">昔卑先匿王。<a id="a-FD"></a>有二夫人。<a id="a-FE"></a>第一夫人子名流离。<a id="a-FF"></a>第二夫人子名只(梁言最胜)。<a id="a-FG"></a>只初生之日。<a id="a-FH"></a>四方奉宝一时俱至。<a id="a-FI"></a>王曰。<a id="a-FJ"></a>吾诸子生未曾如此。<a id="a-FK"></a>可名为只。<a id="a-FL"></a>长大学问靡经不通。<a id="a-FM"></a>王为别立舍宅七宝所成金银男女在门左右。<a id="a-FN"></a>持宝钵满中七珍。<a id="a-FO"></a>昼夜持去转满如故。<a id="a-FP"></a>太子嫉妒遣兵往夺。<a id="a-FQ"></a>时有天兵五百余骑。<a id="a-FR"></a>卫护只舍。<a id="a-FS"></a>流离军见怖退走还。<a id="a-FT"></a>太子怒。<a id="a-FU"></a>只来问曰。<a id="a-FV"></a>我夜遣兵慰劳汝。<a id="a-FW"></a>汝伏兵于内欲反耶。<a id="a-FX"></a>只曰。<a id="a-FY"></a>不敢不养文武。<a id="a-FZ"></a>内无寸仗。<a id="a-Fa"></a>流离遣捡内外皆无。<a id="a-Fb"></a>流离意解具以启佛。<a id="a-Fc"></a>佛言。<a id="a-Fd"></a>只之殖德遇坚固因。<a id="a-Fe"></a>是故不可夺也。<a id="a-Ff"></a>维卫佛时。<a id="a-Fg"></a>有人诣寺饭僧讫以一奴一婢给扫寺庙。<a id="a-Fh"></a>自尔之后天上人中受福无量。<a id="a-Fi"></a>即最胜是(出十卷譬喻经第一卷)</p>
 </body>
</html>