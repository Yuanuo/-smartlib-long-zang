<!doctype html>
<html id="z3IBWRh1JQ" data-ver="1756">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十九</h1>
  <p id="a2"></p>
  <p id="a3">习禅四　本传十四　附见二。</p>
  <p id="a4">唐京师大庄严寺释僧定传一。</p>
  <p id="a5">唐同州大兴国寺释道林传二。</p>
  <p id="a6">唐京师清禅寺释法应传三。</p>
  <p id="a7">唐南武州沙门释智周传四。</p>
  <p id="a8">唐终南山紫盖沙门释法藏传五。</p>
  <p id="a9">唐并州大兴国寺释慧超传六。</p>
  <p id="aA">唐台州国清寺释智晞传七。</p>
  <p id="aB">唐并州义兴寺释智满传八。</p>
  <p id="aC">唐京师化度寺释僧邕传九。</p>
  <p id="aD">唐天台山国清寺释灌顶传十(智晞　光英)</p>
  <p id="aE">唐天台山国清寺释智璪传十一。</p>
  <p id="aF">唐天台山国清寺释普明传十二。</p>
  <p id="aG">唐终南山丰德寺释智藏传十三。</p>
  <p id="aH">唐雍州津梁寺释法喜传十四。</p>
  <p id="aI">释僧定。<a id="a-J"></a>丹阳人。<a id="a-K"></a>本学成实。<a id="a-L"></a>博综有功。<a id="a-M"></a>讨击既繁便感风疠。<a id="a-N"></a>乃惟曰。<a id="a-O"></a>形异同伦学当徙辙。<a id="a-P"></a>遂屏绝还顾归宗禅府。<a id="a-Q"></a>初栖钟山林阜独静空斋。<a id="a-R"></a>侍者道游供给左右。<a id="a-S"></a>唯以粳米白粥日进一杯。<a id="a-T"></a>余则系念相续不愧空景。<a id="a-U"></a>经于数年不涉村邑。<a id="a-V"></a>游仞定心更增幽绩。<a id="a-W"></a>故使门牖重隐吐纳自新。<a id="a-X"></a>墙宇崇峻违顺斯薄。<a id="a-Y"></a>微诚获应故所苦忽销。<a id="a-Z"></a>致令身首面目一时圆净。<a id="a-a"></a>鬓眉并生有逾恒日。<a id="a-b"></a>虽福感所及仪貌倍常。<a id="a-c"></a>而双眉最浓可长数寸。<a id="a-d"></a>苍赤通颜乃成奇异。<a id="a-e"></a>定既属斯灵瑞翘厉晨夕。<a id="a-f"></a>山中多虎踪迹成蹊。<a id="a-g"></a>本性仁慈来入于室。<a id="a-h"></a>床前庭下惟繁虎迹。<a id="a-i"></a>或禅想乍浮未能安静。<a id="a-j"></a>便通夜山行无问榛梗猛兽鸷鸟见等同群。<a id="a-k"></a>而定安之若游城市。<a id="a-l"></a>其含育之感不可类也。<a id="a-m"></a>隋文于西京造寺。<a id="a-n"></a>远召处之。<a id="a-o"></a>业定之心无庸世务。<a id="a-p"></a>至于受戒师礼毕志岠违。<a id="a-q"></a>预在尊严闻便避隐。<a id="a-r"></a>尝遇伤寒通身蒸热。<a id="a-s"></a>遂如常跏坐断食三日。<a id="a-t"></a>沙门保恭道场上首。<a id="a-u"></a>定之徒也。<a id="a-v"></a>亲喻令食。<a id="a-w"></a>答曰。<a id="a-x"></a>疾势将陵。<a id="a-y"></a>命非可保。<a id="a-z"></a>应以法援。<a id="a-10"></a>何用食为。<a id="a-11"></a>便闭口静坐。<a id="a-12"></a>七日既满所苦顿痊。<a id="a-13"></a>其立操要心为此类也。<a id="a-14"></a>大业末岁。<a id="a-15"></a>栖南山大和寺。<a id="a-16"></a>群盗来劫。<a id="a-17"></a>定初不怖。<a id="a-18"></a>盗曰。<a id="a-19"></a>岂不闻世间有奴贼耶。<a id="a-1A"></a>定曰。<a id="a-1B"></a>纵有郎贼。<a id="a-1C"></a>吾尚不怖。<a id="a-1D"></a>况奴贼耶。<a id="a-1E"></a>因剥其衣服曾无吝色。<a id="a-1F"></a>至于坐毡将欲挽掣。<a id="a-1G"></a>定捉之曰。<a id="a-1H"></a>吾仰此度冬。<a id="a-1I"></a>卿今将去。<a id="a-1J"></a>命必不济。<a id="a-1K"></a>乍断吾命于此。<a id="a-1L"></a>毡不可离吾命也。<a id="a-1M"></a>群贼相看便止之。<a id="a-1N"></a>以武德七年六月因有少疾。<a id="a-1O"></a>跏坐如常。<a id="a-1P"></a>不觉已逝。<a id="a-1Q"></a>春秋八十余矣。</p>
  <p id="a1R">释道林。<a id="a-1S"></a>姓李。<a id="a-1T"></a>同州郃阳人也。<a id="a-1U"></a>年二十五发心出家。<a id="a-1V"></a>入太白山结宇深岩路绝登陟。<a id="a-1W"></a>木食济形惟法检心更无营拯。<a id="a-1X"></a>隋开皇之始。<a id="a-1Y"></a>创启玄宗。<a id="a-1Z"></a>敕度七人。<a id="a-1a"></a>选穷翘楚。<a id="a-1b"></a>有司加访。<a id="a-1c"></a>搜得林焉。<a id="a-1d"></a>文皇亲命出家苦辞不可。<a id="a-1e"></a>乃启曰。<a id="a-1f"></a>贫道闻山林之士往而不返。<a id="a-1g"></a>皓然之气独结林泉。<a id="a-1h"></a>望得连踪既往。<a id="a-1i"></a>故应义绝凡贯。<a id="a-1j"></a>陛下大敞法门。<a id="a-1k"></a>载清海陆。<a id="a-1l"></a>乞以此名遗虚仰者。<a id="a-1m"></a>帝曰。<a id="a-1n"></a>名实相副其来久矣。<a id="a-1o"></a>禅师但隶公府身任山栖。<a id="a-1p"></a>林不从乃逃还大白。<a id="a-1q"></a>仍宗前业。<a id="a-1r"></a>后以事闻奏。<a id="a-1s"></a>乃更搜扬仄陋。<a id="a-1t"></a>穷岩倒穴。<a id="a-1u"></a>方始捉获。<a id="a-1v"></a>而履节无亏。<a id="a-1w"></a>敕劳殷重崇敬弥异。<a id="a-1x"></a>乃赐香炉等物。<a id="a-1y"></a>仍令住冯翊大兴国寺。<a id="a-1z"></a>经止少时。<a id="a-20"></a>又逃于梁山之阳。<a id="a-21"></a>河崖回曲地称天固。<a id="a-22"></a>凿山为窟凝道其中。<a id="a-23"></a>武德七年七月。<a id="a-24"></a>微觉有疾。<a id="a-25"></a>遗诫门侍无越律仪。<a id="a-26"></a>又闻笳吹响空。<a id="a-27"></a>道俗歆会。<a id="a-28"></a>又降异香大如桃枣。<a id="a-29"></a>众皆拾而供养莫知名目。<a id="a-2A"></a>烧发美畅闻者惊心。<a id="a-2B"></a>经于三日精气爽朗跏坐而终。<a id="a-2C"></a>停尸七日。<a id="a-2D"></a>色相无改。<a id="a-2E"></a>即于山栖凿龛处之。<a id="a-2F"></a>众聚如烟数盈万计。<a id="a-2G"></a>鼓舞而送。<a id="a-2H"></a>生死荣焉。<a id="a-2I"></a>自林之在道。<a id="a-2J"></a>隐括为先。<a id="a-2K"></a>从生至终俭约为务。<a id="a-2L"></a>女人生染之本。<a id="a-2M"></a>偏所诫期。<a id="a-2N"></a>故林一生常不亲面不为说法。<a id="a-2O"></a>不从取食。<a id="a-2P"></a>不上房基。<a id="a-2Q"></a>致使临终之前有来问疾者。<a id="a-2R"></a>林隔障潜知。<a id="a-2S"></a>遥止之不令面对。<a id="a-2T"></a>斯行洁通幽故也。<a id="a-2U"></a>而慈济生灵深护物性。<a id="a-2V"></a>蚤虱之属任其游行。<a id="a-2W"></a>每徐徐举衣。<a id="a-2X"></a>恐其惊走。<a id="a-2Y"></a>斯仁育之量。<a id="a-2Z"></a>殆难嗣矣。</p>
  <p id="a2a">释法应。<a id="a-2b"></a>姓王氏。<a id="a-2c"></a>东越会稽人。<a id="a-2d"></a>生自孩孺性度沉默。<a id="a-2e"></a>随住缘想幽思难移。<a id="a-2f"></a>弱冠出家。<a id="a-2g"></a>事沙门昙崇。<a id="a-2h"></a>学宗禅业。<a id="a-2i"></a>见于别传。<a id="a-2j"></a>时值周初定门初辟。<a id="a-2k"></a>奉法履行。<a id="a-2l"></a>亘道相趋。<a id="a-2m"></a>应于门学殊为称首。<a id="a-2n"></a>后逢周祸避迹终南。<a id="a-2o"></a>饭衣松萝潜形六载。<a id="a-2p"></a>专修念慧用祛夙罪。<a id="a-2q"></a>精厉所及法门弥净。<a id="a-2r"></a>心用攸厝妄境斯澄。<a id="a-2s"></a>屡感虎狼蹲踞庐侧。<a id="a-2t"></a>或入门内似有相因。<a id="a-2u"></a>应素体生缘。<a id="a-2v"></a>又闲禅病。<a id="a-2w"></a>对犹家犬。<a id="a-2x"></a>为受三归。<a id="a-2y"></a>自尔驯狎更繁其类。<a id="a-2z"></a>隋开入度。<a id="a-30"></a>还事崇公。<a id="a-31"></a>定业既深偏蒙印可。<a id="a-32"></a>徒众五百并委维持。<a id="a-33"></a>教授奖擢允开众望。<a id="a-34"></a>开皇十二年。<a id="a-35"></a>有敕令搜简三学业长者。<a id="a-36"></a>海内通化崇于禅府。<a id="a-37"></a>选得二十五人。<a id="a-38"></a>其中行解高者。<a id="a-39"></a>应为其长。<a id="a-3A"></a>敕城内别置五众。<a id="a-3B"></a>各使一人晓夜教习。<a id="a-3C"></a>应领徒三百。<a id="a-3D"></a>于实际寺相续传业。<a id="a-3E"></a>四事供养并出有司。<a id="a-3F"></a>声闻惟远。<a id="a-3G"></a>下敕赐帛三百段。<a id="a-3H"></a>仍用造经一藏。<a id="a-3I"></a>亲躬受持。<a id="a-3J"></a>以武德初年素无所患。<a id="a-3K"></a>云吾今将逝。<a id="a-3L"></a>已有香华见迎。<a id="a-3M"></a>言已卒于清禅寺。<a id="a-3N"></a>春秋八十矣。</p>
  <p id="a3O">释智周。<a id="a-3P"></a>字圆朗。<a id="a-3Q"></a>姓赵氏。<a id="a-3R"></a>其先徐州下邳人。<a id="a-3S"></a>有晋过江居于娄县之曲阜也。<a id="a-3T"></a>然其神用超邈彰于青绮。<a id="a-3U"></a>小学年中违亲许道。<a id="a-3V"></a>师事法流水寺滔法师。<a id="a-3W"></a>为力生也。<a id="a-3X"></a>滔乃吴国冠冕。<a id="a-3Y"></a>释门梁栋。<a id="a-3Z"></a>周服勤左右分阴请业。<a id="a-3a"></a>受具之后志在博闻。<a id="a-3b"></a>时大庄严[目*爵]法师者。<a id="a-3c"></a>义府经笥道映雄伯。<a id="a-3d"></a>负帙淹留专功一纪。<a id="a-3e"></a>究尽端涯更同寒水。<a id="a-3f"></a>自金陵失御。<a id="a-3g"></a>安步东归。<a id="a-3h"></a>本住伽蓝开弘四实。<a id="a-3i"></a>学侣同萃言晤成群。<a id="a-3j"></a>但久厌城傍早狎丘壑。<a id="a-3k"></a>遂超然高举。<a id="a-3l"></a>晦迹于马鞍山慧聚寺。<a id="a-3m"></a>仁智斯合终焉不渝。<a id="a-3n"></a>而止水致鉴问道弥结。<a id="a-3o"></a>旧齿晚秀咸请出山济益道俗不拘小节。<a id="a-3p"></a>乃又从之。<a id="a-3q"></a>横经者溢坐。<a id="a-3r"></a>杖气者泥首。<a id="a-3s"></a>炎德既销僧徒莫聚。<a id="a-3t"></a>乃翻飞旧谷。<a id="a-3u"></a>又遭土崩瓜剖。<a id="a-3v"></a>顺时违难泛然无系。<a id="a-3w"></a>寂动斯亡。<a id="a-3x"></a>武德五年七月五日遘疾。<a id="a-3y"></a>终于大莱城南武州刺史薛仕通舍。<a id="a-3z"></a>春秋六十有七。<a id="a-40"></a>其年十一月二十日。<a id="a-41"></a>贼退途静。<a id="a-42"></a>弟子法度等。<a id="a-43"></a>奉迎神柩归于本山。<a id="a-44"></a>当时人物凋疏茔隧未理。<a id="a-45"></a>以贞观四年二月十五日。<a id="a-46"></a>弟子慧满等。<a id="a-47"></a>于寺之西岭改设圆坟。<a id="a-48"></a>惟周风情闲澹识悟淹远。<a id="a-49"></a>容止可观进退可度。<a id="a-4A"></a>量包山海调逸烟霞。<a id="a-4B"></a>得丧一心慈恻万类。<a id="a-4C"></a>穷通不易其虑。<a id="a-4D"></a>喜愠不形于色。<a id="a-4E"></a>崇尚先达提奖后进。<a id="a-4F"></a>道俗闻望咸取则焉。<a id="a-4G"></a>加以笃爱虫篆尤工草隶。<a id="a-4H"></a>傍观图史大善篇什。<a id="a-4I"></a>与兄宝爱俱沐法流。<a id="a-4J"></a>陈氏二方俱驰声绩。<a id="a-4K"></a>讲成论小招提玄章涅槃大品等。<a id="a-4L"></a>各十余遍。<a id="a-4M"></a>兼造殿阁。<a id="a-4N"></a>门廊周匝壮丽当阳。<a id="a-4O"></a>弥勒丈六夹纻并诸侍卫。<a id="a-4P"></a>又晋司空何充所造七龛泥象。<a id="a-4Q"></a>年代绵远圣仪毁落。<a id="a-4R"></a>乃迎还流水。<a id="a-4S"></a>漆布丹青雕缋绮华。<a id="a-4T"></a>允开信表法。<a id="a-4U"></a>回向寺释道恭曰。<a id="a-4V"></a>余以拥肿拳曲不中规绳。<a id="a-4W"></a>而匠石辍斤忽垂顾眄。<a id="a-4X"></a>赏激流连殆逾三纪。<a id="a-4Y"></a>披云对月。<a id="a-4Z"></a>赋曹陆之诗。<a id="a-4a"></a>跂石班荆。<a id="a-4b"></a>辩肇融之论。<a id="a-4c"></a>故人安在。<a id="a-4d"></a>仰孤帐而荒凉。<a id="a-4e"></a>景行不追。<a id="a-4f"></a>望长松而咽绝。<a id="a-4g"></a>惧陵谷易迁竹素难久。<a id="a-4h"></a>托徽猷于贞绀。<a id="a-4i"></a>扬清尘于不朽。<a id="a-4j"></a>其铭曰。<a id="a-4k"></a>五荫城墎六贼丘陵。<a id="a-4l"></a>胶固爱网萦回业绳。<a id="a-4m"></a>雄猛调御慈悲勃兴。<a id="a-4n"></a>危涂倏静秽海俄澄。<a id="a-4o"></a>八树潜晖五师系轨。<a id="a-4p"></a>纂此遗训克应开士。<a id="a-4q"></a>皎洁戒珠波澜定水。<a id="a-4r"></a>有道有德知足知止。<a id="a-4s"></a>学总群经思深言外。<a id="a-4t"></a>乐说河写餐风云会。<a id="a-4u"></a>七众关揵四部襟带。<a id="a-4v"></a>振纲颓网繄其是赖。<a id="a-4w"></a>世途沦丧适化江湄。<a id="a-4x"></a>去来任物隐显从时。<a id="a-4y"></a>坏瓶何爱净土为期。<a id="a-4z"></a>有生有灭何喜何悲。<a id="a-50"></a>窀关昔隧封兴旧陇。<a id="a-51"></a>春郊草平故山松拱。<a id="a-52"></a>林昏鸟思径深寒拥。<a id="a-53"></a>妙识归真玄坰虚奉。</p>
  <p id="a54">释法藏。<a id="a-55"></a>姓荀氏。<a id="a-56"></a>颍川颍阴人。<a id="a-57"></a>三岁丧父。<a id="a-58"></a>共母偏居。<a id="a-59"></a>十岁又亡。<a id="a-5A"></a>只身而立。<a id="a-5B"></a>因斯祸苦深悟无常。<a id="a-5C"></a>投庇三宝用希福祐。<a id="a-5D"></a>年二十二。<a id="a-5E"></a>即周天和二年四月八日明帝度僧。<a id="a-5F"></a>便从出俗。<a id="a-5G"></a>天和四年诞育皇子。<a id="a-5H"></a>诏选名德至醴泉宫。<a id="a-5I"></a>时当此数。<a id="a-5J"></a>武帝躬趋殿下。<a id="a-5K"></a>口号鲜卑问讯众僧兀然无人对者。<a id="a-5L"></a>藏在末行挺出众立作鲜卑语答。<a id="a-5M"></a>殿庭僚众咸喜斯酬。<a id="a-5N"></a>敕语百官。<a id="a-5O"></a>道人身小心大。<a id="a-5P"></a>独超群友报朕此言。<a id="a-5Q"></a>可非健道人耶。<a id="a-5R"></a>有敕施钱二百一十贯。<a id="a-5S"></a>由是面洽每蒙慰问。<a id="a-5T"></a>虽身居寺内。<a id="a-5U"></a>心念幽林。<a id="a-5V"></a>古圣今贤皆依山静。<a id="a-5W"></a>建德二年二月。<a id="a-5X"></a>刷心荡志。<a id="a-5Y"></a>挟钵擎函。<a id="a-5Z"></a>投于紫盖山。<a id="a-5a"></a>山即终南之一峰也。<a id="a-5b"></a>乃独立禅房高岩之下。<a id="a-5c"></a>衣以百纳。<a id="a-5d"></a>餐以术松。<a id="a-5e"></a>面青天而沃心。<a id="a-5f"></a>吸白云而填志。<a id="a-5g"></a>三年正月八日游步山顶。<a id="a-5h"></a>忽遇甘杏七枚。<a id="a-5i"></a>即而啖之。<a id="a-5j"></a>流味浓美。<a id="a-5k"></a>周行更索全无来处。<a id="a-5l"></a>即荷冥资但勤励业。<a id="a-5m"></a>其年四月二十三日。<a id="a-5n"></a>毁像焚经。<a id="a-5o"></a>僧令还俗。<a id="a-5p"></a>给优二年。<a id="a-5q"></a>惟藏山居。<a id="a-5r"></a>依道自隐。<a id="a-5s"></a>绵历八载常思开法。<a id="a-5t"></a>至宣帝大象元年九月。<a id="a-5u"></a>下山谒帝。<a id="a-5v"></a>意崇三宝。<a id="a-5w"></a>到城南门。<a id="a-5x"></a>以不许入进退论理。<a id="a-5y"></a>武候府上大夫拓王猛。<a id="a-5z"></a>次大夫乙娄谦。<a id="a-60"></a>问从何而来朋侣何在施主是谁。<a id="a-61"></a>藏报曰。<a id="a-62"></a>建德二年弃寺入山。<a id="a-63"></a>三年四月方禁僧侣。<a id="a-64"></a>惟藏在山。<a id="a-65"></a>余并还俗。<a id="a-66"></a>乃以俗法抑出徒侣。<a id="a-67"></a>藏只一身在山。<a id="a-68"></a>林谷为家居。<a id="a-69"></a>鸟兽为徒侣。<a id="a-6A"></a>草木为粮粒。<a id="a-6B"></a>然自惟忖。<a id="a-6C"></a>普天之下莫非王土。<a id="a-6D"></a>既居紫盖啖食山粮。<a id="a-6E"></a>准此供给则至尊所施。<a id="a-6F"></a>猛等报奏。<a id="a-6G"></a>下敕曰。<a id="a-6H"></a>朕欲为菩萨治化。<a id="a-6I"></a>此僧既从紫盖山来。<a id="a-6J"></a>正合朕意。<a id="a-6K"></a>宜令长发着菩萨衣冠为陟岵寺主。<a id="a-6L"></a>遣内史沛国公宇文绎检校施行。<a id="a-6M"></a>内史次大夫唐怡元行恭覆奏曰。<a id="a-6N"></a>天下众僧并令还俗。<a id="a-6O"></a>独度一人违先帝诏。<a id="a-6P"></a>至十月于城东面别见宣帝。<a id="a-6Q"></a>问三教名。<a id="a-6R"></a>朕欲菩萨治化。<a id="a-6S"></a>或现天身。<a id="a-6T"></a>或从地出。<a id="a-6U"></a>或作鹿马。<a id="a-6V"></a>用斯化道以摄众生如何。<a id="a-6W"></a>藏引妙庄严王子谏父之事。<a id="a-6X"></a>又曰。<a id="a-6Y"></a>陛下昔为臣子不能匡谏。<a id="a-6Z"></a>遂令先帝焚烧圣典灵像铸钱。<a id="a-6a"></a>据斯逆害。<a id="a-6b"></a>与秦始何异。<a id="a-6c"></a>帝怒曰。<a id="a-6d"></a>违朕先皇明诏。<a id="a-6e"></a>可令处尽。<a id="a-6f"></a>藏曰。<a id="a-6g"></a>仰触圣颜。<a id="a-6h"></a>乞刑都市。<a id="a-6i"></a>幽显同见。<a id="a-6j"></a>诚其本心尔。<a id="a-6k"></a>时命若悬藤而词气无骇。<a id="a-6l"></a>频经九奏安词弥厉。<a id="a-6m"></a>十奏既达。<a id="a-6n"></a>帝曰。<a id="a-6o"></a>道人怖不。<a id="a-6p"></a>藏公曰。<a id="a-6q"></a>人生所重无过于命。<a id="a-6r"></a>处身极刑之地。<a id="a-6s"></a>何能不怖。<a id="a-6t"></a>帝闻愀然改色乃曰。<a id="a-6u"></a>真人护法祐我群生。<a id="a-6v"></a>此则护鹅比丘。<a id="a-6w"></a>朕不杀无事人也。<a id="a-6x"></a>宜舍其刑。<a id="a-6y"></a>一不须问。<a id="a-6z"></a>赐菩萨衣冠。<a id="a-70"></a>依前为陟岵寺主。<a id="a-71"></a>频降宠命。<a id="a-72"></a>得继释门。<a id="a-73"></a>既获再生。<a id="a-74"></a>便辞帝。<a id="a-75"></a>往林泉山泽请欲幽潜。<a id="a-76"></a>御史鲍宏。<a id="a-77"></a>奉敕万年长安蓝田盩厔鄠杜五县。<a id="a-78"></a>任藏游行。<a id="a-79"></a>朕须见日。<a id="a-7A"></a>不可沉隐。<a id="a-7B"></a>虽蒙恩敕终未开弘。<a id="a-7C"></a>怏结心灵思怀圣道。<a id="a-7D"></a>周德云谢隋祚将兴。<a id="a-7E"></a>大象二年五月二十五日。<a id="a-7F"></a>隋祖作相。<a id="a-7G"></a>于虎门学六月。<a id="a-7H"></a>藏又下山与大丞相对论三宝经宿。<a id="a-7I"></a>即蒙剃落。<a id="a-7J"></a>赐法服一具杂彩十五段青州枣一石。<a id="a-7K"></a>寻又还山。<a id="a-7L"></a>至七月初。<a id="a-7M"></a>追藏下山。<a id="a-7N"></a>更详开化。<a id="a-7O"></a>至十五日。<a id="a-7P"></a>令遣藏共竟陵公检校度僧百二十人。<a id="a-7Q"></a>并赐法服各还所止。<a id="a-7R"></a>藏独宿相第。<a id="a-7S"></a>夜论教始。<a id="a-7T"></a>大定元年二月十三日。<a id="a-7U"></a>丞相龙飞。<a id="a-7V"></a>即改为开皇之元焉。<a id="a-7W"></a>十五日奉敕追前度者置大兴善寺为国行道。<a id="a-7X"></a>自此渐开方流海内。<a id="a-7Y"></a>岂非藏戒行贞明禅心郁茂。<a id="a-7Z"></a>何能累入朱门频登御榻。<a id="a-7a"></a>尔后每有恩敕别加慰劳。<a id="a-7b"></a>并敕王公咸知朕意。<a id="a-7c"></a>开皇二年。<a id="a-7d"></a>内史舍人赵伟。<a id="a-7e"></a>宣敕月给茯苓枣杏苏油柴炭。<a id="a-7f"></a>以为恒料。<a id="a-7g"></a>而性在虚静不图荣利。<a id="a-7h"></a>十四年自奏停料随施供给。<a id="a-7i"></a>武候将军索和业者。<a id="a-7j"></a>清信在怀。<a id="a-7k"></a>延至宅中。<a id="a-7l"></a>异礼奉养。<a id="a-7m"></a>积善所熏遂舍所住以为佛寺。<a id="a-7n"></a>藏率俗课励设万僧斋。<a id="a-7o"></a>右仆射苏威。<a id="a-7p"></a>每来参谒。<a id="a-7q"></a>并建大殿尊仪。<a id="a-7r"></a>舍人裴矩。<a id="a-7s"></a>宣敕藏禅师。<a id="a-7t"></a>落发僧首。<a id="a-7u"></a>又设大斋。<a id="a-7v"></a>弘法之盛熟不可等。<a id="a-7w"></a>其所住处可为济法。<a id="a-7x"></a>今之隆政坊北门僧寺是也。<a id="a-7y"></a>尝以慈仁摄虑。<a id="a-7z"></a>有施禽畜依而养之。<a id="a-80"></a>鹅则知时旋绕。<a id="a-81"></a>狗亦过中不食。<a id="a-82"></a>斯类法律不可具纪。<a id="a-83"></a>炀帝晋蕃时。<a id="a-84"></a>临太尉第三子绵疾夭殂。<a id="a-85"></a>瘗于斯寺。<a id="a-86"></a>乃勒铭曰。<a id="a-87"></a>世途若幻生死如浮。<a id="a-88"></a>殇子何短彭祖何修。<a id="a-89"></a>呜呼余子有逝无留。<a id="a-8A"></a>永为法种长依法俦。<a id="a-8B"></a>教因施藏灵寿杖曰。<a id="a-8C"></a>每策此杖时赐相忆。<a id="a-8D"></a>答曰。<a id="a-8E"></a>王殇幼子长就法门。<a id="a-8F"></a>藏策灵寿何敢忘德。<a id="a-8G"></a>十六年隋祖幸齐州失豫。<a id="a-8H"></a>王公已下奉造观音。<a id="a-8I"></a>并敕安济法供养。<a id="a-8J"></a>仁寿元年。<a id="a-8K"></a>文帝造等身释迦六躯。<a id="a-8L"></a>敕令置于藏师住寺。<a id="a-8M"></a>大业二年。<a id="a-8N"></a>元德太子薨。<a id="a-8O"></a>凡营福业经像佛殿皆委于藏。<a id="a-8P"></a>大业末岁下敕九宫。<a id="a-8Q"></a>并为寺宇度僧。<a id="a-8R"></a>纲管相续维持。<a id="a-8S"></a>以藏名称洽闻。<a id="a-8T"></a>乃补充太平宫寺上座。<a id="a-8U"></a>绥缉少达无替所临。<a id="a-8V"></a>及大唐建议人百一心。<a id="a-8W"></a>淮安王创缮兵旗于斯寺宇。<a id="a-8X"></a>因受王请终身奉养。<a id="a-8Y"></a>贞观之始情奉弥隆思报罔极。<a id="a-8Z"></a>毕由造寺伺隙未展。<a id="a-8a"></a>王便物故本祈不果。<a id="a-8b"></a>藏亦终焉。<a id="a-8c"></a>以贞观三年终于鄠县观台。<a id="a-8d"></a>因殓武子堆南云际寺。<a id="a-8e"></a>沙门孝才。<a id="a-8f"></a>夙素知德。<a id="a-8g"></a>为铭贞石。<a id="a-8h"></a>在于龛侧矣。</p>
  <p id="a8i">释慧超。<a id="a-8j"></a>俗姓申屠。<a id="a-8k"></a>上党潞城人也。<a id="a-8l"></a>体道怀贞冰霜其志。<a id="a-8m"></a>初拂衣舍俗。<a id="a-8n"></a>北趣晋阳。<a id="a-8o"></a>居大兴国寺。<a id="a-8p"></a>禅念为业。<a id="a-8q"></a>虽略观名教备委邪正。<a id="a-8r"></a>而偏据行途不沿言说。<a id="a-8s"></a>乃别建道场盛罗仪象。<a id="a-8t"></a>幡花交列众具清鲜。<a id="a-8u"></a>又鸠集异香多陈品族。<a id="a-8v"></a>每以烧香供养。<a id="a-8w"></a>烟气相寻。<a id="a-8x"></a>超恒躬处其中。<a id="a-8y"></a>净衣端坐。<a id="a-8z"></a>详其觉观拟其志业。<a id="a-90"></a>故有异香满室灵骨充瓶。<a id="a-91"></a>随用福流还填欠数。<a id="a-92"></a>而莫知其所以然也。<a id="a-93"></a>至仁寿中年。<a id="a-94"></a>献后崩立禅定寺。<a id="a-95"></a>以超名望征入京师。<a id="a-96"></a>严净形衣有逾恒日。<a id="a-97"></a>感瑞陈供无替由来。<a id="a-98"></a>至武德元年。<a id="a-99"></a>以并部旧坏怀信者多化道赴缘义难限约。<a id="a-9A"></a>乃返还兴国道俗欣庆奉礼交并。<a id="a-9B"></a>及七年冬微疾不悆即告无常。<a id="a-9C"></a>合寺齐赴伫聆遗诀。<a id="a-9D"></a>超端坐如常精神更爽。<a id="a-9E"></a>告众曰。<a id="a-9F"></a>同住多年凡情易隔。<a id="a-9G"></a>脱有相恼希愿开怀。<a id="a-9H"></a>然人道难逢善心易失。<a id="a-9I"></a>及今自任勿误后身。<a id="a-9J"></a>言讫敛手在心。<a id="a-9K"></a>不觉其绝。<a id="a-9L"></a>见无接对谓其未终。<a id="a-9M"></a>取纩属之乃知无气。<a id="a-9N"></a>时年七十余。<a id="a-9O"></a>坐若神景色貌逾洁。<a id="a-9P"></a>异香萦绕满室充庭。<a id="a-9Q"></a>音乐闻空莫知来处。<a id="a-9R"></a>门人大众惊心骇目。<a id="a-9S"></a>遂使士女奔赴悲咽寒云。<a id="a-9T"></a>阗塞寺院香花献积。<a id="a-9U"></a>至十二月中。<a id="a-9V"></a>克期将殡。<a id="a-9W"></a>四远白黑列道争前。<a id="a-9X"></a>从寺至山十有余里。<a id="a-9Y"></a>人马辐凑事等市[門@厘]。<a id="a-9Z"></a>舆以绳床坐如入定。<a id="a-9a"></a>路既交拥卒制难加。<a id="a-9b"></a>乃回道西城破荒就葬。<a id="a-9c"></a>众又填逼类等天崩。<a id="a-9d"></a>便殓于龙阜之山开化寺侧。<a id="a-9e"></a>作窟处焉。<a id="a-9f"></a>经停一年俨然不散。<a id="a-9g"></a>日别常有供礼香花无绝。<a id="a-9h"></a>后遂塞其窟户。<a id="a-9i"></a>置塔于上。<a id="a-9j"></a>勒铭于右。<a id="a-9k"></a>用旌厚德矣。</p>
  <p id="a9l">释智晞。<a id="a-9m"></a>俗姓陈氏。<a id="a-9n"></a>颍川人。<a id="a-9o"></a>先世因宦流寓家于闽越。<a id="a-9p"></a>晞童稚不群幼怀物外。<a id="a-9q"></a>见老病死达世浮危。<a id="a-9r"></a>自省昏沉愍诸沦溺。<a id="a-9s"></a>深加厌离如为怨逐。<a id="a-9t"></a>誓出尘劳访寻胜境。<a id="a-9u"></a>伏闻智者抗志台山安禅佛陇警训迷途为世津导。<a id="a-9v"></a>丹诚驰仰远泛沧波。<a id="a-9w"></a>年登二十始获从愿。<a id="a-9x"></a>一得奉值即定师资。<a id="a-9y"></a>律仪具足禀受禅决。<a id="a-9z"></a>加修寂定如救头然。<a id="a-A0"></a>心马稍调散动辞虑。<a id="a-A1"></a>受命遗旨常居佛陇修禅道场。<a id="a-A2"></a>乐三昧者咸共师仰。<a id="a-A3"></a>宴坐之暇。<a id="a-A4"></a>时复指撝创造伽蓝。<a id="a-A5"></a>殿堂房舍悉皆严整。<a id="a-A6"></a>惟经台未构。<a id="a-A7"></a>始欲就工。<a id="a-A8"></a>有香炉峰山岩峻崄林木秀异。<a id="a-A9"></a>然彼神祇巨有灵验。<a id="a-AA"></a>自古已来无敢视其峰崖。<a id="a-AB"></a>况有登践而采伐者。<a id="a-AC"></a>时众议曰。<a id="a-AD"></a>今既营经台供养法宝。<a id="a-AE"></a>惟尚精华岂可率尔而已。<a id="a-AF"></a>其香炉峰柽柏。<a id="a-AG"></a>木中精胜。<a id="a-AH"></a>可共取之以充供养。<a id="a-AI"></a>论详既讫。<a id="a-AJ"></a>往咨于晞。<a id="a-AK"></a>具陈上事。<a id="a-AL"></a>良久答云。<a id="a-AM"></a>山神护惜不可造次。<a id="a-AN"></a>无敢重言。<a id="a-AO"></a>各还所在。<a id="a-AP"></a>尔夜梦人送疏云。<a id="a-AQ"></a>香炉峰柽柏树。<a id="a-AR"></a>尽皆舍给经台。<a id="a-AS"></a>既感冥示。<a id="a-AT"></a>即便撝略。<a id="a-AU"></a>营办食具分部人工入山采伐。<a id="a-AV"></a>侍者咨曰。<a id="a-AW"></a>昨日不许。<a id="a-AX"></a>今那取之。<a id="a-AY"></a>答曰。<a id="a-AZ"></a>昨由他今由我。<a id="a-Aa"></a>但取无苦必不相误。<a id="a-Ab"></a>从旨往取。<a id="a-Ac"></a>柽柏之树惟崄而生。<a id="a-Ad"></a>并皆取得一无留难。<a id="a-Ae"></a>先师智者陈曰。<a id="a-Af"></a>劝化百姓。<a id="a-Ag"></a>从天台渚次。<a id="a-Ah"></a>讫于海际。<a id="a-Ai"></a>所有江溪。<a id="a-Aj"></a>并舍为放生之池。<a id="a-Ak"></a>永断采捕。<a id="a-Al"></a>隋世亦尔。<a id="a-Am"></a>事并经敕。<a id="a-An"></a>隋国既亡。<a id="a-Ao"></a>后生百姓为恶者多。<a id="a-Ap"></a>竞立梁沪满于江溪。<a id="a-Aq"></a>夭伤水族告诉无所。<a id="a-Ar"></a>乃共顶礼禅师往先师龛房。<a id="a-As"></a>烧香咒愿。<a id="a-At"></a>当有鱼人。<a id="a-Au"></a>见僧在沪上立。<a id="a-Av"></a>意谓堕水。<a id="a-Aw"></a>将船往救。<a id="a-Ax"></a>仅到便无。<a id="a-Ay"></a>因尔梁沪皆不得鱼。<a id="a-Az"></a>互相报示改恶从善。<a id="a-B0"></a>仍停采捕。<a id="a-B1"></a>时有僧法云。<a id="a-B2"></a>欲往香炉峰头陀。<a id="a-B3"></a>晞谏曰。<a id="a-B4"></a>彼山神刚强。<a id="a-B5"></a>卿道力微弱。<a id="a-B6"></a>向彼必不得安。<a id="a-B7"></a>慎勿往也。<a id="a-B8"></a>云不纳旨。<a id="a-B9"></a>遂往到山。<a id="a-BA"></a>不盈二宿。<a id="a-BB"></a>神即现形驱云令还。<a id="a-BC"></a>自陈其事。<a id="a-BD"></a>方忆前旨深生敬仰。<a id="a-BE"></a>有弟子道亘。<a id="a-BF"></a>在房诵经。<a id="a-BG"></a>自往唤云。<a id="a-BH"></a>今晚当有僧来。<a id="a-BI"></a>言竟仍向门下。<a id="a-BJ"></a>即见一僧纯着纳衣执锡持钵。<a id="a-BK"></a>形神爽俊有异常人。<a id="a-BL"></a>从外而来。<a id="a-BM"></a>相去二十余步。<a id="a-BN"></a>才入路东隐而不现。<a id="a-BO"></a>俄顷之间即闻东山有铜钟声。<a id="a-BP"></a>大震山谷。<a id="a-BQ"></a>便云意唤吾也。<a id="a-BR"></a>未终数日。<a id="a-BS"></a>语弟子云。<a id="a-BT"></a>吾命无几可作香汤。<a id="a-BU"></a>洗浴适竟。<a id="a-BV"></a>山中鸟狩异色殊形常所不见者。<a id="a-BW"></a>并皆来集房侧。<a id="a-BX"></a>履地腾空悲鸣唤呼。<a id="a-BY"></a>经日方散。<a id="a-BZ"></a>十二月十七日夜。<a id="a-Ba"></a>跏趺端坐。<a id="a-Bb"></a>仍执如意说法。<a id="a-Bc"></a>辞理深邃。<a id="a-Bd"></a>既竟告弟子曰。<a id="a-Be"></a>将汝等造次相值。<a id="a-Bf"></a>今当永别。<a id="a-Bg"></a>会遇靡期。<a id="a-Bh"></a>言已寂然无声良久。<a id="a-Bi"></a>诸弟子哭泣。<a id="a-Bj"></a>便更开眼诫曰。<a id="a-Bk"></a>人生有死物调始必终。<a id="a-Bl"></a>世相如是。<a id="a-Bm"></a>宁足可悲。<a id="a-Bn"></a>今去勿尔闹乱于吾也。<a id="a-Bo"></a>又云。<a id="a-Bp"></a>吾习禅已来至于今日四十九年。<a id="a-Bq"></a>背不着床吾不负信施不负香火。<a id="a-Br"></a>汝等欲得将吾相见。<a id="a-Bs"></a>可自勤策行道力不负人。<a id="a-Bt"></a>弟子因咨启。<a id="a-Bu"></a>未审和上当生何所。<a id="a-Bv"></a>答云。<a id="a-Bw"></a>如吾见梦。<a id="a-Bx"></a>报在兜率。<a id="a-By"></a>宫殿青色居天西北。<a id="a-Bz"></a>见智者大师。<a id="a-C0"></a>左右有诸天人皆坐宝座。<a id="a-C1"></a>唯一座独空。<a id="a-C2"></a>吾问所以。<a id="a-C3"></a>答云。<a id="a-C4"></a>灌顶却后六年当来升此说法。<a id="a-C5"></a>十八日朝语诸弟子。<a id="a-C6"></a>汝等并早须斋。<a id="a-C7"></a>吾命须臾。<a id="a-C8"></a>尔日村人登山参疾。<a id="a-C9"></a>食竟辞还。<a id="a-CA"></a>又曰。<a id="a-CB"></a>既苦远来。<a id="a-CC"></a>更停少时。<a id="a-CD"></a>待贫道前去。<a id="a-CE"></a>其人不解。<a id="a-CF"></a>苦辞不住。<a id="a-CG"></a>当尔之时皎日丽天全无云翳。<a id="a-CH"></a>谓参人曰。<a id="a-CI"></a>既已不住可疾去雨寻落。<a id="a-CJ"></a>去者少时骤雨如泻。<a id="a-CK"></a>春秋七十有二。<a id="a-CL"></a>以贞观元年十二月十八日午时。<a id="a-CM"></a>结跏安坐端直俨然。<a id="a-CN"></a>气息绵微如入禅定。<a id="a-CO"></a>因而不返。<a id="a-CP"></a>时虚空中有弦管声。<a id="a-CQ"></a>合众皆闻。<a id="a-CR"></a>良久乃息。<a id="a-CS"></a>经停数日方入石龛颜色敷悦手足柔软不异生平。<a id="a-CT"></a>所窆龛坟在先师智者龛前二百余步。</p>
  <p id="aCU">释智满。<a id="a-CV"></a>姓贾氏。<a id="a-CW"></a>太原人。<a id="a-CX"></a>立意矜特不群凡小。<a id="a-CY"></a>七岁出家随师请业。<a id="a-CZ"></a>凡所受道如说修行。<a id="a-Ca"></a>年登冠肇进受具戒。<a id="a-Cb"></a>律仪成范资训弥弘。<a id="a-Cc"></a>又听涅槃等经。<a id="a-Cd"></a>尽其大旨。<a id="a-Ce"></a>名教略圆味静终业。<a id="a-Cf"></a>遂往上党石墨山。<a id="a-Cg"></a>聚徒行道。<a id="a-Ch"></a>门徒肃穆缁素归依。<a id="a-Ci"></a>礼供骈罗积而能散。<a id="a-Cj"></a>时属隋初创弘大法。<a id="a-Ck"></a>智满蒸仍国化引而广之。<a id="a-Cl"></a>故使闻风造者负笈奔注。<a id="a-Cm"></a>众杂精粗时兼久近。<a id="a-Cn"></a>初则设仪。<a id="a-Co"></a>礼忏用摄恒情。<a id="a-Cp"></a>后便随其乐欲。<a id="a-Cq"></a>静思宴坐。<a id="a-Cr"></a>满躬事众法身预僧伦。<a id="a-Cs"></a>形止方雅威严猛肃。<a id="a-Ct"></a>眉目浓朗白黑交临。<a id="a-Cu"></a>预有参拜莫不神骸而毛动。<a id="a-Cv"></a>咸加敬仰为菩萨戒师。<a id="a-Cw"></a>而满不重身名不轻正法。<a id="a-Cx"></a>虽苦邀请未即传授。<a id="a-Cy"></a>乃亲为竭诚方等。<a id="a-Cz"></a>行道要取明证。<a id="a-D0"></a>梦佛摩顶。<a id="a-D1"></a>并为说法。<a id="a-D2"></a>宛如经相。<a id="a-D3"></a>方为授法。<a id="a-D4"></a>故道俗思戒者相趍不绝。<a id="a-D5"></a>而专意静观厌此諠浮。<a id="a-D6"></a>乃徙居黎城之东山南流泉精舍。<a id="a-D7"></a>息心之士又结如林。<a id="a-D8"></a>禅忏兼修止观齐舍。<a id="a-D9"></a>志弘经远随务或乖。<a id="a-DA"></a>又往雁门川。<a id="a-DB"></a>依瓒禅师。<a id="a-DC"></a>涉缘念慧。<a id="a-DD"></a>瓒僧中藻镜定室羽仪言行清澄。<a id="a-DE"></a>具如别传。<a id="a-DF"></a>满嗟遇后展欣附有余。<a id="a-DG"></a>从瓒历游所在宗习。<a id="a-DH"></a>又依住开化结虑修心。<a id="a-DI"></a>俄为文帝追瓒入京。<a id="a-DJ"></a>定门斯坏众侣乖张。<a id="a-DK"></a>满乃录其同志五十余人。<a id="a-DL"></a>西入岚州土安山内。<a id="a-DM"></a>如前综业。<a id="a-DN"></a>大感学徒。<a id="a-DO"></a>隋季道消。<a id="a-DP"></a>贼徒蜂起。<a id="a-DQ"></a>生民坠于沟壑。<a id="a-DR"></a>而满众宛然不散。<a id="a-DS"></a>斯亦道感之会也。<a id="a-DT"></a>大唐建义四众归奔。<a id="a-DU"></a>乃率侣入城就人弘道。<a id="a-DV"></a>初住晋阳真智寺。<a id="a-DW"></a>以化声广被归宗如市。<a id="a-DX"></a>武皇别敕。<a id="a-DY"></a>引劳令止许公宅中。<a id="a-DZ"></a>供事所须并出义府。<a id="a-Da"></a>躬往礼问睹而惧之。<a id="a-Db"></a>顾语裴寂曰。<a id="a-Dc"></a>孤见此禅师。<a id="a-Dd"></a>衣毛惊起何耶。<a id="a-De"></a>答曰。<a id="a-Df"></a>计无余相。<a id="a-Dg"></a>应是戒神所护耳。<a id="a-Dh"></a>重以他日修觐曰。<a id="a-Di"></a>弟子济拔苍生。<a id="a-Dj"></a>今义兴大造。<a id="a-Dk"></a>愿往还无障。<a id="a-Dl"></a>当为立寺。<a id="a-Dm"></a>既登京辇天下略平。<a id="a-Dn"></a>武德元年。<a id="a-Do"></a>乃诏满所住宅为义兴寺。<a id="a-Dp"></a>四事供养一出国家。<a id="a-Dq"></a>至三年以满德为物归道声更远。<a id="a-Dr"></a>帝欲处之京室下敕征之。<a id="a-Ds"></a>又以北蕃南侵百姓情骇。<a id="a-Dt"></a>都督弘农公刘让启留满住用镇众心。<a id="a-Du"></a>有敕特听同安朝寄。<a id="a-Dv"></a>武德五年。<a id="a-Dw"></a>玁狁孔炽戎车载饰。<a id="a-Dx"></a>以马邑沙门雄情果敢。<a id="a-Dy"></a>烽耀屡举罔弗因之。<a id="a-Dz"></a>太原地接武乡兵戎是习。<a id="a-E0"></a>乃敕选二千余僧。<a id="a-E1"></a>充兵两府。<a id="a-E2"></a>登又下敕。<a id="a-E3"></a>满师一寺行业清隆。<a id="a-E4"></a>可非简例。<a id="a-E5"></a>由是重流景行光问遐迩。<a id="a-E6"></a>晋川髦彦沙汰之余。<a id="a-E7"></a>睹满坐受嘉庆。<a id="a-E8"></a>皆来称美。<a id="a-E9"></a>或拜伏戒范者。<a id="a-EA"></a>或依承习住者。<a id="a-EB"></a>常数二百余人。<a id="a-EC"></a>而满恒业无怠。<a id="a-ED"></a>精厉其诚。<a id="a-EE"></a>时或惰学亲召别诫。<a id="a-EF"></a>委引圣量诱化凡心。<a id="a-EG"></a>预在闻命莫不泪流而身伏。<a id="a-EH"></a>噎叹良久并由承法。<a id="a-EI"></a>行已感发前人。<a id="a-EJ"></a>故得机教不妄弘矣。<a id="a-EK"></a>贞观二年四月。<a id="a-EL"></a>初因动散微觉不悆。<a id="a-EM"></a>遂淹灰管本性无扰。<a id="a-EN"></a>门人同集日遗诫劝。<a id="a-EO"></a>有沙门道绰者。<a id="a-EP"></a>夙有弘誓。<a id="a-EQ"></a>友而敬奉。<a id="a-ER"></a>因喻满曰。<a id="a-ES"></a>法有生灭道在机缘。<a id="a-ET"></a>观相易入其门。<a id="a-EU"></a>涉空颇限其位。<a id="a-EV"></a>愿随所说进道有期。<a id="a-EW"></a>满乃盱衡而告曰。<a id="a-EX"></a>积年诚业冀此弘持。<a id="a-EY"></a>缘虚无相可缘。<a id="a-EZ"></a>引实有何所引。<a id="a-Ea"></a>岂以一期要法累劫埋乎。<a id="a-Eb"></a>幸早相辞勿尘妄识。<a id="a-Ec"></a>绰乃退焉。<a id="a-Ed"></a>其坚白持微为若此也。<a id="a-Ee"></a>既而气将渐弱。<a id="a-Ef"></a>而志力犹强。<a id="a-Eg"></a>侍人围绕观者充室。<a id="a-Eh"></a>满端坐举面徐视学徒。<a id="a-Ei"></a>时次昆吾溘然而卒。<a id="a-Ej"></a>春秋七十有八。<a id="a-Ek"></a>即贞观二年六月九日也。<a id="a-El"></a>当终前夕大地振动寺树摧枝。<a id="a-Em"></a>合众悲敬衰相现矣。<a id="a-En"></a>泰山其颓乎。<a id="a-Eo"></a>法人斯逝。<a id="a-Ep"></a>联类如此。<a id="a-Eq"></a>举邑酸切若丧其心。<a id="a-Er"></a>即以其月十二日。<a id="a-Es"></a>旋殡于龙山童子谷中。<a id="a-Et"></a>立塔碑德。<a id="a-Eu"></a>自满舍俗从道六十余年。<a id="a-Ev"></a>洁己清贞冰霜取喻。<a id="a-Ew"></a>弊衣节食才止饥寒。<a id="a-Ex"></a>频经断谷用约贪染。<a id="a-Ey"></a>目不邪视言不浮华。<a id="a-Ez"></a>净色子女未尝瞻对。<a id="a-F0"></a>弱年登岁者不宿房中。<a id="a-F1"></a>受具多夏者方令近侍。<a id="a-F2"></a>约时临众诫以行科。<a id="a-F3"></a>余则静处小房。<a id="a-F4"></a>晬朝方出。<a id="a-F5"></a>室中唯一绳床。<a id="a-F6"></a>钵袋挂于壁上。<a id="a-F7"></a>随道资具坐外更无。<a id="a-F8"></a>致使见者懔然改容不觉发敬矣。<a id="a-F9"></a>又偏重供僧勤加基业。<a id="a-FA"></a>慈接贫苦备诸药疗。<a id="a-FB"></a>茕茕遑遑意存利物矣。</p>
  <p id="aFC">释僧邕。<a id="a-FD"></a>姓郭氏。<a id="a-FE"></a>太原介休人。<a id="a-FF"></a>祖宪荆州刺史。<a id="a-FG"></a>父韶博陵太守。<a id="a-FH"></a>邕神识沉静冥符上德。<a id="a-FI"></a>世传儒业齿胄上庠。<a id="a-FJ"></a>年有十三违亲入道。<a id="a-FK"></a>于邺西云门寺依止僧稠而出家焉。<a id="a-FL"></a>稠公禅慧通灵戒行标异。<a id="a-FM"></a>即授禅法。<a id="a-FN"></a>数日便诣。<a id="a-FO"></a>稠抚邕谓诸门人曰。<a id="a-FP"></a>五停四念将尽此生矣。<a id="a-FQ"></a>仍往林虑山中。<a id="a-FR"></a>栖托定门游逸心计属周武平齐像法隳坏。<a id="a-FS"></a>又入白鹿山深林之下。<a id="a-FT"></a>避时削迹饵饭松术。<a id="a-FU"></a>三迳斯绝百卉为群。<a id="a-FV"></a>麕麚伏其前。<a id="a-FW"></a>山禽集其手。<a id="a-FX"></a>初未之异也。<a id="a-FY"></a>后乃梵音展礼焚香读诵。<a id="a-FZ"></a>辄有奇鸟异兽。<a id="a-Fa"></a>攒聚庭宇。<a id="a-Fb"></a>貌如慕敬心疑听受。<a id="a-Fc"></a>自非行感所及。<a id="a-Fd"></a>何以致斯。<a id="a-Fe"></a>自尔屡降幽灵。<a id="a-Ff"></a>胜言叵载。<a id="a-Fg"></a>开皇之始弘阐释门。<a id="a-Fh"></a>重叙玄宗更联荣问。<a id="a-Fi"></a>有魏州信行禅师。<a id="a-Fj"></a>深明佛法。<a id="a-Fk"></a>命世异人。<a id="a-Fl"></a>以道隐之晨。<a id="a-Fm"></a>习当根之业。<a id="a-Fn"></a>知邕遁世幽居。<a id="a-Fo"></a>遣人告曰。<a id="a-Fp"></a>修道立行。<a id="a-Fq"></a>宜以济度为先。<a id="a-Fr"></a>独善其身非所闻也。<a id="a-Fs"></a>宜尽弘益之方照示流俗。<a id="a-Ft"></a>乃出山与行相遇同修正节。<a id="a-Fu"></a>开皇九年行被召入京。<a id="a-Fv"></a>乃与邕同来至止帝城。<a id="a-Fw"></a>道俗莫匪遵奉。<a id="a-Fx"></a>及行之殁。<a id="a-Fy"></a>世纲总徒众。<a id="a-Fz"></a>甚有住持之功。<a id="a-G0"></a>以贞观五年十一月十六日。<a id="a-G1"></a>终于化度寺院。<a id="a-G2"></a>春秋八十有九。<a id="a-G3"></a>主上崇敬情深赠帛。<a id="a-G4"></a>为其追福。<a id="a-G5"></a>以其月二十二日。<a id="a-G6"></a>奉灵魄于终南山。<a id="a-G7"></a>遵邕之遗令也。<a id="a-G8"></a>门徒收其舍利。<a id="a-G9"></a>起塔于行之塔左。<a id="a-GA"></a>邕风范凝正行业精严。<a id="a-GB"></a>卑辞屈己体道藏用。<a id="a-GC"></a>及委质寒林悲缠朝野。<a id="a-GD"></a>佥以身死名灭世有斯人。<a id="a-GE"></a>敢树玄石用陈令范。<a id="a-GF"></a>左庶子李百药制文。<a id="a-GG"></a>率更令欧阳询书。<a id="a-GH"></a>文笔新华多增传本。<a id="a-GI"></a>故累诵野外矣。</p>
  <p id="aGJ">释灌顶。<a id="a-GK"></a>字法云。<a id="a-GL"></a>俗姓吴氏。<a id="a-GM"></a>常州义兴人也。<a id="a-GN"></a>祖世避地东瓯。<a id="a-GO"></a>因而不返。<a id="a-GP"></a>今为临海之章安焉父夭早亡。<a id="a-GQ"></a>母亲鞠养。<a id="a-GR"></a>生甫三月。<a id="a-GS"></a>孩而欲名。<a id="a-GT"></a>思审物类未知所目。<a id="a-GU"></a>母夜称佛法僧名。<a id="a-GV"></a>顶仍口敩。<a id="a-GW"></a>音句清辩同共惊异。<a id="a-GX"></a>因告摄静寺慧拯法师。<a id="a-GY"></a>闻而叹曰。<a id="a-GZ"></a>此子非凡。<a id="a-Ga"></a>即以非凡为字。<a id="a-Gb"></a>及年七岁还为拯公弟子。<a id="a-Gc"></a>日进文词。<a id="a-Gd"></a>玄儒并骛清藻才绮。<a id="a-Ge"></a>即誉当时。<a id="a-Gf"></a>年登二十。<a id="a-Gg"></a>进具奉仪。<a id="a-Gh"></a>德瓶油钵弥所留思。<a id="a-Gi"></a>洎拯师厌世。<a id="a-Gj"></a>沐道天台。<a id="a-Gk"></a>承习定纲罔有亏绪。<a id="a-Gl"></a>陈至德元年。<a id="a-Gm"></a>从智顗禅主出居光宅。<a id="a-Gn"></a>研绎观门频蒙印可。<a id="a-Go"></a>逮陈氏失驭。<a id="a-Gp"></a>随师上江。<a id="a-Gq"></a>胜地名山尽皆游憩。<a id="a-Gr"></a>三宫庐阜九向衡峰。<a id="a-Gs"></a>无不揖迹依迎访问遗逸。<a id="a-Gt"></a>后届荆部停玉泉寺。<a id="a-Gu"></a>传法转化教敷西楚。<a id="a-Gv"></a>开皇十一年。<a id="a-Gw"></a>晋王作镇扬州。<a id="a-Gx"></a>陪从智者戾止[邱-丘+千]沟。<a id="a-Gy"></a>居禅众寺。<a id="a-Gz"></a>为法上将。<a id="a-H0"></a>日讨幽求。<a id="a-H1"></a>俄随智者。<a id="a-H2"></a>东旋止于台岳。<a id="a-H3"></a>晚出称心精舍开讲法华。<a id="a-H4"></a>跨朗笼基超于云印。<a id="a-H5"></a>方集奔随负箧屯涌。<a id="a-H6"></a>有吉藏法师。<a id="a-H7"></a>兴皇入室。<a id="a-H8"></a>嘉祥结肆独擅浙东。<a id="a-H9"></a>闻称心道胜意之未许。<a id="a-HA"></a>求借义记寻阅浅深。<a id="a-HB"></a>乃知体解心醉有所从矣。<a id="a-HC"></a>因废讲散众投足天台餐禀法华发誓弘演。<a id="a-HD"></a>至十七年智者现疾。<a id="a-HE"></a>瞻侍晓夕艰劬尽心。<a id="a-HF"></a>爰及灭度亲承遗旨。<a id="a-HG"></a>乃奉留书并诸信物。<a id="a-HH"></a>哀泣跪授。<a id="a-HI"></a>晋王五体投地悲泪顶受。<a id="a-HJ"></a>事遵宾礼情敦法亲。<a id="a-HK"></a>寻遣扬州总管府司马王弘。<a id="a-HL"></a>送顶还山为智者设千僧斋置国清寺。<a id="a-HM"></a>即昔有晋昙光道猷之故迹也。<a id="a-HN"></a>前峰佛陇寺号修禅。<a id="a-HO"></a>在陈之日智者初建陇南十里。<a id="a-HP"></a>地曰丹丘。<a id="a-HQ"></a>经行平正瞻望显博。<a id="a-HR"></a>智者标基刊木。<a id="a-HS"></a>欲建道场。<a id="a-HT"></a>未果。<a id="a-HU"></a>心期。<a id="a-HV"></a>故遗嘱斯在。<a id="a-HW"></a>王工入谷即事修营。<a id="a-HX"></a>置臬引绳一依旧旨。<a id="a-HY"></a>仁寿元年。<a id="a-HZ"></a>晋王入嗣东巡本国。<a id="a-Ha"></a>万里川途人野毕庆。<a id="a-Hb"></a>顶以檀越升位寺宇初成。<a id="a-Hc"></a>出山参贺。<a id="a-Hd"></a>遂蒙引见。<a id="a-He"></a>慰问重叠酬对如响言无失厝。<a id="a-Hf"></a>臣主荣叹。<a id="a-Hg"></a>又遣员外散骑侍郎张干威送还山寺。<a id="a-Hh"></a>施物三千段氎三百领。<a id="a-Hi"></a>又设千僧斋。<a id="a-Hj"></a>寺庙台殿更加修缉。<a id="a-Hk"></a>故丹青之饰乱发朝霞。<a id="a-Hl"></a>松竹之岭奄同被锦。<a id="a-Hm"></a>斯寔海西之壮观也。<a id="a-Hn"></a>远符智者之言。<a id="a-Ho"></a>具如彼传。<a id="a-Hp"></a>仁寿二年下令延请云。<a id="a-Hq"></a>夏序炎赫道体休宜。<a id="a-Hr"></a>禅悦资神故多佳致。<a id="a-Hs"></a>近令慧日道场庄论二师讲净名经。<a id="a-Ht"></a>全用智者义疏判释经文。<a id="a-Hu"></a>禅师既是大师高足。<a id="a-Hv"></a>法门委寄。<a id="a-Hw"></a>令遣延屈。<a id="a-Hx"></a>必希霈然。<a id="a-Hy"></a>并法华经疏。<a id="a-Hz"></a>随使入京也。<a id="a-I0"></a>伫迟来仪书不尽意。<a id="a-I1"></a>顶持衣负锡高步入宫。<a id="a-I2"></a>三夏阐弘。<a id="a-I3"></a>副君欣戴。<a id="a-I4"></a>每至深契无不伸请。<a id="a-I5"></a>并随问接对。<a id="a-I6"></a>周统玄籍。<a id="a-I7"></a>后遣信送还。<a id="a-I8"></a>嚫遗隆倍。<a id="a-I9"></a>大业七年。<a id="a-IA"></a>治兵涿野亲总元戎。<a id="a-IB"></a>将欲荡一东夷用清文轨。<a id="a-IC"></a>因问左右备叙轩皇。<a id="a-ID"></a>先壮阪泉之戮暴。<a id="a-IE"></a>后叹峒山之问道。<a id="a-IF"></a>追思智者感慕动容。<a id="a-IG"></a>下敕迎顶远至行所。<a id="a-IH"></a>引见天扆叙以同学之欢。<a id="a-II"></a>又遣侍郎吴旻送还台寺。<a id="a-IJ"></a>尔后王人继至房无虚月。<a id="a-IK"></a>顶纵怀丘壑绝迹世累。<a id="a-IL"></a>定慧两修语默双化。<a id="a-IM"></a>乃有名僧大德。<a id="a-IN"></a>近城远方希睹三观十如及以心尘使性。<a id="a-IO"></a>并拜首投身请祈天鼓。<a id="a-IP"></a>皆疏瀹情性澡雪胸襟。<a id="a-IQ"></a>三业屡增二严无尽。<a id="a-IR"></a>忽以贞观六年八月七日。<a id="a-IS"></a>终于国清寺房。<a id="a-IT"></a>春秋七十有二。<a id="a-IU"></a>初薄示轻疾无论药疗。<a id="a-IV"></a>而室有异香。<a id="a-IW"></a>临终命弟子曰。<a id="a-IX"></a>弥勒经说。<a id="a-IY"></a>佛入城日香烟若云。<a id="a-IZ"></a>汝多烧香。<a id="a-Ia"></a>吾将去矣。<a id="a-Ib"></a>因伸遗诫。<a id="a-Ic"></a>词理妙切。<a id="a-Id"></a>门人众侣瞻仰涕零。<a id="a-Ie"></a>忽自起合掌如有所敬。<a id="a-If"></a>发口三称阿弥陀佛。<a id="a-Ig"></a>低身就卧累手当心。<a id="a-Ih"></a>色貌欢愉。<a id="a-Ii"></a>奄然而逝。<a id="a-Ij"></a>举体柔软。<a id="a-Ik"></a>顶暖经日尝有同学智晞。<a id="a-Il"></a>顗之亲度。<a id="a-Im"></a>清亮有名。<a id="a-In"></a>先以贞观元年卒。<a id="a-Io"></a>临终云。<a id="a-Ip"></a>吾生兜率矣。<a id="a-Iq"></a>见先师智者。<a id="a-Ir"></a>宝坐行列皆悉有人。<a id="a-Is"></a>惟一座独空。<a id="a-It"></a>云却后六年灌顶法师升此说法。<a id="a-Iu"></a>焚香验旨。<a id="a-Iv"></a>即慈尊降迎。<a id="a-Iw"></a>计岁论期。<a id="a-Ix"></a>审晞不谬矣。<a id="a-Iy"></a>以其月九日窆于寺之南山。<a id="a-Iz"></a>远近奔号諠震林谷。<a id="a-J0"></a>初顶化流嚣俗神用弘方。<a id="a-J1"></a>村人于法龙。<a id="a-J2"></a>去山三十余里。<a id="a-J3"></a>染患将绝众治不愈。<a id="a-J4"></a>其子奔驰入山祈救。<a id="a-J5"></a>顶为转法华经。<a id="a-J6"></a>焚旃檀香。<a id="a-J7"></a>病者虽远。<a id="a-J8"></a>乃闻檀香入鼻。<a id="a-J9"></a>应时痊复。<a id="a-JA"></a>又乐安南岭地曰安洲。<a id="a-JB"></a>碧树青溪泉流伏溺人迳不通。<a id="a-JC"></a>顶留连爱玩。<a id="a-JD"></a>顾而誓曰。<a id="a-JE"></a>若使斯地夷坦。<a id="a-JF"></a>当来此讲经。<a id="a-JG"></a>曾未浃旬。<a id="a-JH"></a>白砂遍涌平如玉镜顶以感通相显不违前愿。<a id="a-JI"></a>仍讲法华金光明二部。<a id="a-JJ"></a>用酬灵意。<a id="a-JK"></a>尝于章安摄静寺讲涅槃经。<a id="a-JL"></a>值海贼上抄道俗奔委。<a id="a-JM"></a>顶方挝钟就讲。<a id="a-JN"></a>颜无慑惧。<a id="a-JO"></a>贼徒麾幡诣寺。<a id="a-JP"></a>忽见兵旗曜日持弓执戟人皆丈余雄悍奋发。<a id="a-JQ"></a>群睹惊懅一时退散。<a id="a-JR"></a>尝于佛陇。<a id="a-JS"></a>讲暇携引学徒。<a id="a-JT"></a>累石为塔。<a id="a-JU"></a>别须二片用构塔门。<a id="a-JV"></a>弟子光英。<a id="a-JW"></a>先以车运一石。<a id="a-JX"></a>咸疑厚大。<a id="a-JY"></a>更欲旁求复劳人力。<a id="a-JZ"></a>顶举杖聊撝。<a id="a-Ja"></a>前所运石飒然惊裂。<a id="a-Jb"></a>遂折为两段。<a id="a-Jc"></a>厚薄等均用施塔户。<a id="a-Jd"></a>宛如旧契。<a id="a-Je"></a>若斯灵应其相寔多。<a id="a-Jf"></a>自顶受业天台又禀道衡岳。<a id="a-Jg"></a>思顗三世宗归莫二。<a id="a-Jh"></a>若观若讲常依法华。<a id="a-Ji"></a>又讲涅槃金光明净名等经。<a id="a-Jj"></a>及说圆顿止观四念等法门。<a id="a-Jk"></a>其遍不少。<a id="a-Jl"></a>且智者辩才云行雨施。<a id="a-Jm"></a>或同天网乍拟璎珞。<a id="a-Jn"></a>能持能领唯顶一人。<a id="a-Jo"></a>其私记智者词旨。<a id="a-Jp"></a>及自制义记。<a id="a-Jq"></a>并杂文等题目。<a id="a-Jr"></a>并勒于碑阴。<a id="a-Js"></a>弟子光英。<a id="a-Jt"></a>后生标俊优柔教义。<a id="a-Ju"></a>与国清寺众佥共纪其行。<a id="a-Jv"></a>树其碑于寺之门。<a id="a-Jw"></a>常州弘善寺沙门法宣为文。<a id="a-Jx"></a>其词甚丽。<a id="a-Jy"></a>见于别集。</p>
  <p id="aJz">释智璪。<a id="a-K0"></a>俗姓张氏。<a id="a-K1"></a>清河人。<a id="a-K2"></a>晋室播迁寓居临海。<a id="a-K3"></a>祖元秀梁仓部侍郎。<a id="a-K4"></a>任临海内史。<a id="a-K5"></a>父文怀陈中兵将军。<a id="a-K6"></a>璪受经之岁。<a id="a-K7"></a>言无虚发行不惭人。<a id="a-K8"></a>亲里乡邻深加敬爱。<a id="a-K9"></a>年登十七二亲俱逝。<a id="a-KA"></a>惨服才释便染疾病。<a id="a-KB"></a>频经岁月医药无效。<a id="a-KC"></a>仍于静夜策杖曳疾。<a id="a-KD"></a>出到中庭向月而卧。<a id="a-KE"></a>至心专念。<a id="a-KF"></a>月光菩萨惟愿大悲济我沉痾。<a id="a-KG"></a>如是系念遂经旬朔。<a id="a-KH"></a>于中夜间梦见一人。<a id="a-KI"></a>形色非常。<a id="a-KJ"></a>从东方来。<a id="a-KK"></a>谓璪曰。<a id="a-KL"></a>我今故来为汝治病。<a id="a-KM"></a>即以口就璪身。<a id="a-KN"></a>次第吸[口*數]。<a id="a-KO"></a>三夜如此。<a id="a-KP"></a>因尔稍痊。<a id="a-KQ"></a>深知三宝是我依救。<a id="a-KR"></a>遂求离俗。<a id="a-KS"></a>便投安宁寺慧凭法师以为弟子。<a id="a-KT"></a>逖闻智者轨行超群为世良导。<a id="a-KU"></a>即泛舸丰流直指台岫。<a id="a-KV"></a>伏膺受道。<a id="a-KW"></a>乃遣行法华忏悔。<a id="a-KX"></a>第二七日初夜忏讫。<a id="a-KY"></a>还就禅床始欲安坐。<a id="a-KZ"></a>乃见九头龙从地涌出上升虚空。<a id="a-Ka"></a>明旦咨白。<a id="a-Kb"></a>云此是表九道众生闻法华经。<a id="a-Kc"></a>将来之世破无明地入法性空耳。<a id="a-Kd"></a>又陈至德四年永阳王伯智。<a id="a-Ke"></a>作牧仙都。<a id="a-Kf"></a>迎屈智者来于镇所。<a id="a-Kg"></a>璪随师受请同赴稽山。<a id="a-Kh"></a>九旬坐讫仍即辞王。<a id="a-Ki"></a>往宝林山寺行法华三昧。<a id="a-Kj"></a>初日初夜如有人来摇动户扇。<a id="a-Kk"></a>璪即问之。<a id="a-Kl"></a>汝是何人夜来摇户。<a id="a-Km"></a>即长声答云。<a id="a-Kn"></a>我来看灯耳。<a id="a-Ko"></a>频经数过。<a id="a-Kp"></a>问答如前。<a id="a-Kq"></a>其寺内先有大德慧成禅师。<a id="a-Kr"></a>夜具闻之。<a id="a-Ks"></a>谓弟子曰。<a id="a-Kt"></a>彼堂内从来有大恶鬼。<a id="a-Ku"></a>今闻此声必是鬼来取一人也。<a id="a-Kv"></a>天将欲晓。<a id="a-Kw"></a>成师扣户而唤璪。<a id="a-Kx"></a>未暇得应便绕堂唱云。<a id="a-Ky"></a>苦哉苦哉其人了也。<a id="a-Kz"></a>璪即开户问意。<a id="a-L0"></a>答云。<a id="a-L1"></a>汝犹在耶。<a id="a-L2"></a>吾谓昨夜鬼已害汝。<a id="a-L3"></a>故此嗟耳。<a id="a-L4"></a>成师以事咨王。<a id="a-L5"></a>王遣数十人执仗防护。<a id="a-L6"></a>璪谓防人曰。<a id="a-L7"></a>命由业也。<a id="a-L8"></a>岂是防护之所加乎。<a id="a-L9"></a>愿诸仁者将领还城。<a id="a-LA"></a>启王云尔。<a id="a-LB"></a>防人去后。<a id="a-LC"></a>第二日夜鬼入堂内。<a id="a-LD"></a>捶壁打柱周遍东西。<a id="a-LE"></a>堂内六灯。<a id="a-LF"></a>璪即灭五留一。<a id="a-LG"></a>行道坐禅诵经坦然无惧。<a id="a-LH"></a>于三七日中事恒如此。<a id="a-LI"></a>行法将讫。<a id="a-LJ"></a>见一青衣童子。<a id="a-LK"></a>称赞善哉言已不现。<a id="a-LL"></a>虽值此二缘心无忧喜。<a id="a-LM"></a>璪又因事出往会稽。<a id="a-LN"></a>路由剡县孝行村乞食。<a id="a-LO"></a>主人误煮毒椹设。<a id="a-LP"></a>璪食竟进趣前途。<a id="a-LQ"></a>主人于后啖此余残。<a id="a-LR"></a>并皆吐痢若死等苦。<a id="a-LS"></a>邻人见之。<a id="a-LT"></a>即持药追璪。<a id="a-LU"></a>十里方及。<a id="a-LV"></a>见璪快行无恙。<a id="a-LW"></a>问曰。<a id="a-LX"></a>何故见寻。<a id="a-LY"></a>具陈上事。<a id="a-LZ"></a>便笑而答曰。<a id="a-La"></a>贫道无他可弃药反踪。<a id="a-Lb"></a>不须见逐。<a id="a-Lc"></a>验之道力所薰。<a id="a-Ld"></a>故毒不能伤也。<a id="a-Le"></a>又隋大业元年。<a id="a-Lf"></a>驾幸江都。<a id="a-Lg"></a>璪衔僧命出参引见内殿。<a id="a-Lh"></a>御遥见璪即便避席命令前坐。<a id="a-Li"></a>种种顾问。<a id="a-Lj"></a>便遣通事舍人卢正方。<a id="a-Lk"></a>送璪还山。<a id="a-Ll"></a>为智者设一千僧斋。<a id="a-Lm"></a>度四十九人出家。<a id="a-Ln"></a>施寺物二千段米三千石并香酥等。<a id="a-Lo"></a>又为寺造四周土墙。<a id="a-Lp"></a>大业六年又往杨州参见。<a id="a-Lq"></a>仍遣给事侍郎许善心。<a id="a-Lr"></a>送还山。<a id="a-Ls"></a>又为智者设一千僧斋。<a id="a-Lt"></a>度一百人出家。<a id="a-Lu"></a>施寺物一千段。<a id="a-Lv"></a>嚫斋僧人绢一匹。<a id="a-Lw"></a>七年又往涿郡参。<a id="a-Lx"></a>劳谢远来。<a id="a-Ly"></a>施寺物五百段。<a id="a-Lz"></a>遣五十人执仗防援还山。<a id="a-M0"></a>凡经八回参见天子。<a id="a-M1"></a>并蒙喜悦供给丰厚。<a id="a-M2"></a>以贞观十二年卒于寺。<a id="a-M3"></a>春秋八十三矣。</p>
  <p id="aM4">释普明。<a id="a-M5"></a>本名法京。<a id="a-M6"></a>俗姓朱氏。<a id="a-M7"></a>会稽人。<a id="a-M8"></a>少小志操有异恒童。<a id="a-M9"></a>口常称佛。<a id="a-MA"></a>聚砂以为福事。<a id="a-MB"></a>蒿艾以为殿塔。<a id="a-MC"></a>不俗谈戏。<a id="a-MD"></a>惟志崇法。<a id="a-ME"></a>有僧乞食因即劝云。<a id="a-MF"></a>郎子既有善性。<a id="a-MG"></a>可向天台山出家。<a id="a-MH"></a>其中有四依菩萨在彼说法。<a id="a-MI"></a>遂以陈太建十四年。<a id="a-MJ"></a>踰山越涧来入天台。<a id="a-MK"></a>正值智者处坐说法。<a id="a-ML"></a>下讲竟。<a id="a-MM"></a>顶礼归依愿尽此生以为弟子。<a id="a-MN"></a>智者笑云。<a id="a-MO"></a>宿誓愿力今得相遇。<a id="a-MP"></a>晓夕左右伏膺无懈。<a id="a-MQ"></a>专求禅法兼行方等般舟观音忏悔。<a id="a-MR"></a>诵法华经一部。<a id="a-MS"></a>至祯明元年。<a id="a-MT"></a>陈主敕迎智者出都。<a id="a-MU"></a>从往金陵居光宅寺。<a id="a-MV"></a>专以禅思为业。<a id="a-MW"></a>同堂坐者奉命检校。<a id="a-MX"></a>俄而陈国云亡。<a id="a-MY"></a>智者即上江州庐山东林寺。<a id="a-MZ"></a>明于陶侃瑞像阁内。<a id="a-Ma"></a>行观音忏法。<a id="a-Mb"></a>冬十一月身不衣絮苦节行道。<a id="a-Mc"></a>见一僧云。<a id="a-Md"></a>所名法京未为嘉称。<a id="a-Me"></a>可改为普明。<a id="a-Mf"></a>此名晓朗照了三世。<a id="a-Mg"></a>忏讫启智者述之。<a id="a-Mh"></a>便云。<a id="a-Mi"></a>此冥中所示。<a id="a-Mj"></a>宜即改旧从新。<a id="a-Mk"></a>又随智者往荆州玉泉寺。<a id="a-Ml"></a>每于泉侧练若专思。<a id="a-Mm"></a>智者反路台峰令造大钟。<a id="a-Mn"></a>天台供养。<a id="a-Mo"></a>江陵道俗竞为经营。<a id="a-Mp"></a>当欲铸时。<a id="a-Mq"></a>盲人来看。<a id="a-Mr"></a>明悬鉴机知相不吉。<a id="a-Ms"></a>果尔开模钟破缺。<a id="a-Mt"></a>仍即倍工修造。<a id="a-Mu"></a>约语众中。<a id="a-Mv"></a>支不具者勿来看铸。<a id="a-Mw"></a>遂得了亮铮鑅声七十里。<a id="a-Mx"></a>钟今见在佛陇上寺。<a id="a-My"></a>后还国清所住之房。<a id="a-Mz"></a>去水悬远。<a id="a-N0"></a>房头空地纯是礓石。<a id="a-N1"></a>乃怀念曰。<a id="a-N2"></a>若令此石出水。<a id="a-N3"></a>岂不快乎。<a id="a-N4"></a>言竟数日。<a id="a-N5"></a>石中泉溜周给东西。<a id="a-N6"></a>国清精舍随高置立。<a id="a-N7"></a>明以讲堂狭小欲毁广之。<a id="a-N8"></a>共顶禅师商量。<a id="a-N9"></a>顶劝勿改。<a id="a-NA"></a>有括州都督周孝节。<a id="a-NB"></a>遥闻此事即施杉柱泛海送来。<a id="a-NC"></a>顶向赤城。<a id="a-ND"></a>感见明身长一十余丈。<a id="a-NE"></a>高出松林之上。<a id="a-NF"></a>翼从数十许人。<a id="a-NG"></a>语顶曰。<a id="a-NH"></a>兄勿苦谏。<a id="a-NI"></a>事愿克成。<a id="a-NJ"></a>顶知神异。<a id="a-NK"></a>合掌对云。<a id="a-NL"></a>不敢更谏。<a id="a-NM"></a>一依仁者。<a id="a-NN"></a>竖堂之日感动山王。<a id="a-NO"></a>晨朝隐轸状若雷震。<a id="a-NP"></a>摧树倾枝阔百步许。<a id="a-NQ"></a>自佛垄下直到于寺。<a id="a-NR"></a>至乎日没还返旧踪。<a id="a-NS"></a>砰砰磕磕势若初至。<a id="a-NT"></a>又愿共道俗造当殿金铜卢舍那像坐身丈六。<a id="a-NU"></a>时有一人称从槽溪村来。<a id="a-NV"></a>施金十一两用入像身。<a id="a-NW"></a>问其姓名终不肯说。<a id="a-NX"></a>礼拜辞退。<a id="a-NY"></a>周访彼村无人识者。<a id="a-NZ"></a>又比房侍者恒闻房内共人语话。<a id="a-Na"></a>阴伺察视不见别形。<a id="a-Nb"></a>所听言音唯劝修善。<a id="a-Nc"></a>既而化缘就毕。<a id="a-Nd"></a>大渐时至。<a id="a-Ne"></a>清旦呼诸弟子。<a id="a-Nf"></a>夫人寿命不可常保。<a id="a-Ng"></a>汝等宜知。<a id="a-Nh"></a>便自脱新净之衣。<a id="a-Ni"></a>着故破者。<a id="a-Nj"></a>换衣才竟奄然就灭。<a id="a-Nk"></a>春秋八十有六。<a id="a-Nl"></a>经二宿左手仍内屈三指。<a id="a-Nm"></a>当于其时有房内弟子荣泰难提二人。<a id="a-Nn"></a>剃头沐浴见如此事。<a id="a-No"></a>即报寺主慧网。<a id="a-Np"></a>合众惊集倍恸于怀。<a id="a-Nq"></a>然其为性不畜私财。<a id="a-Nr"></a>淅南诸州男女黑白归向者数不可纪。<a id="a-Ns"></a>所得布施随缘喜舍。<a id="a-Nt"></a>每参隋帝悉蒙命坐。<a id="a-Nu"></a>赐绢一百二十段。<a id="a-Nv"></a>用充六物。<a id="a-Nw"></a>不留寸尺。<a id="a-Nx"></a>悉造经像。<a id="a-Ny"></a>有敕施僧基业。<a id="a-Nz"></a>见于寺录。<a id="a-O0"></a>造金铜尊像小大十躯。<a id="a-O1"></a>悉人中已上十回作僧施。<a id="a-O2"></a>读藏经二遍。<a id="a-O3"></a>其外书写经论。<a id="a-O4"></a>雕画殿堂。<a id="a-O5"></a>修诸寺宇。<a id="a-O6"></a>傍为利益。<a id="a-O7"></a>及诸灵验。<a id="a-O8"></a>功德费用。<a id="a-O9"></a>运心应念即自送来充其支度。<a id="a-OA"></a>不可具载。</p>
  <p id="aOB">释智藏。<a id="a-OC"></a>姓魏氏。<a id="a-OD"></a>华州郑县人也。<a id="a-OE"></a>十三出家事蔼法师。<a id="a-OF"></a>当西魏之世。<a id="a-OG"></a>住长安陟岵寺。<a id="a-OH"></a>值周灭法权处俗中。<a id="a-OI"></a>为诸信心之所藏隐。<a id="a-OJ"></a>虽王禁克切不惧刑宪。<a id="a-OK"></a>剃发法服曾无变俗。<a id="a-OL"></a>迄至隋初乃经六载。<a id="a-OM"></a>晦迹人间不亏道禁。<a id="a-ON"></a>自有同尘莫敢联类矣。<a id="a-OO"></a>移都龙首住大兴善。<a id="a-OP"></a>开皇三年。<a id="a-OQ"></a>乃卜终南丰谷之东阜。<a id="a-OR"></a>以为终世之所也。<a id="a-OS"></a>即昔隐沦之故地矣。<a id="a-OT"></a>山水交映邑野相望。<a id="a-OU"></a>接叙皂素日隆化范。<a id="a-OV"></a>后文帝敕左卫大将军晋王广。<a id="a-OW"></a>就山引见。<a id="a-OX"></a>藏曰。<a id="a-OY"></a>山世乃异。<a id="a-OZ"></a>适道不殊。<a id="a-Oa"></a>贫道居山日积意未移想。<a id="a-Ob"></a>陛下国主之体。<a id="a-Oc"></a>不夺物情为宗。<a id="a-Od"></a>王具闻帝。<a id="a-Oe"></a>帝叹讶久之。<a id="a-Of"></a>乃遣内史舍人虞世基。<a id="a-Og"></a>宣敕慰问。<a id="a-Oh"></a>并施香油熏炉及三衣什物等。<a id="a-Oi"></a>仍诏所住为丰德寺焉。<a id="a-Oj"></a>每至三长之月。<a id="a-Ok"></a>藏盛开道化。<a id="a-Ol"></a>以智论为言先。<a id="a-Om"></a>凡所登践者皆理事齐禀。<a id="a-On"></a>京邑士女传响相趋。<a id="a-Oo"></a>云结山阿就闻法要。<a id="a-Op"></a>逮武德初岁爰置僧官。<a id="a-Oq"></a>众以积善所归乃处员内。<a id="a-Or"></a>道开物悟深有望焉。<a id="a-Os"></a>虽预僧僚而身非世检。<a id="a-Ot"></a>时复临叙终安丰德。<a id="a-Ou"></a>以武德八年四月十五日遘疾。<a id="a-Ov"></a>少时终于所住。<a id="a-Ow"></a>春秋八十五。<a id="a-Ox"></a>然藏青襟入道自检形神。<a id="a-Oy"></a>不资奢靡不欣荣泰。<a id="a-Oz"></a>时居兴善官供频繁。<a id="a-P0"></a>愿存乞食尽形全德。<a id="a-P1"></a>纵任居僧务。<a id="a-P2"></a>夏雨冬冰而此志不移。<a id="a-P3"></a>终不妄啖僧食。<a id="a-P4"></a>晚居西郊柏林墓所。<a id="a-P5"></a>头陀自静。<a id="a-P6"></a>文帝出游遇而结叹。<a id="a-P7"></a>与诸官人等。<a id="a-P8"></a>各舍所著之衣百有余聚。<a id="a-P9"></a>藏令村人车运用充寺宇。<a id="a-PA"></a>故使福殿轮奂回拔林端。<a id="a-PB"></a>灵塔架峰迢然云表。<a id="a-PC"></a>致有京郊立望得传遥敬矣。<a id="a-PD"></a>又爰初受具以布大衣重补。<a id="a-PE"></a>厚重可齐四斗。<a id="a-PF"></a>六十五夏初无一离。<a id="a-PG"></a>受日说欲由来未传。<a id="a-PH"></a>常坐一食终乎大渐。<a id="a-PI"></a>而状形超挺唐量八尺二分。<a id="a-PJ"></a>质貌魁梧。<a id="a-PK"></a>峙然峰崿之相。<a id="a-PL"></a>常居寺之南岫四十余年。<a id="a-PM"></a>面临深谷目极天际。<a id="a-PN"></a>径途四里幽梗盘岨不易登升。<a id="a-PO"></a>而藏手执澡瓶足蹑木履。<a id="a-PP"></a>每至食时乘崖而至。<a id="a-PQ"></a>午后还上。<a id="a-PR"></a>初无颠堕。<a id="a-PS"></a>因斯以谈。<a id="a-PT"></a>亦雄隐之高明者故。<a id="a-PU"></a>图写象供。<a id="a-PV"></a>于兹存焉。<a id="a-PW"></a>京师慈门寺沙门小昙。<a id="a-PX"></a>钦藏素业。<a id="a-PY"></a>为建碑于寺门之右。<a id="a-PZ"></a>颖川沙门法琳制文。</p>
  <p id="aPa">释法喜。<a id="a-Pb"></a>俗姓李。<a id="a-Pc"></a>襄阳人也。<a id="a-Pd"></a>七岁出家。<a id="a-Pe"></a>颢禅师为其保傅。<a id="a-Pf"></a>颢道素温赡有闻同侣。<a id="a-Pg"></a>后住禅定。<a id="a-Ph"></a>将终前夕。<a id="a-Pi"></a>所居房壁自然外崩。<a id="a-Pj"></a>颢曰。<a id="a-Pk"></a>依报已乖。<a id="a-Pl"></a>吾将即世。<a id="a-Pm"></a>于是端坐闭目。<a id="a-Pn"></a>如有所缘。<a id="a-Po"></a>奄然而卒。<a id="a-Pp"></a>初不觉也。<a id="a-Pq"></a>自喜恭恪奉侍积经载纪。<a id="a-Pr"></a>而颢专修定业略于言诲。<a id="a-Ps"></a>便以观量知人。<a id="a-Pt"></a>审喜机度。<a id="a-Pu"></a>事逾先习不肃而成。<a id="a-Pv"></a>钻仰景行惟德是辅。<a id="a-Pw"></a>荆州青溪山寺四十余僧喜为沙弥。<a id="a-Px"></a>亲所供奉。<a id="a-Py"></a>昼则炊煮薪蒸。<a id="a-Pz"></a>夜便诵习经典。<a id="a-Q0"></a>山居无炬。<a id="a-Q1"></a>燃柴取明。<a id="a-Q2"></a>每夕自课诵通一纸。<a id="a-Q3"></a>如是累时。<a id="a-Q4"></a>所缘通利。<a id="a-Q5"></a>虽学诸经部类。<a id="a-Q6"></a>而偏以法华为宗。<a id="a-Q7"></a>常假食息中间兼诵一卷。<a id="a-Q8"></a>余则专以禅业系念在前。<a id="a-Q9"></a>才有惛心便又温故。<a id="a-QA"></a>仁寿年内。<a id="a-QB"></a>文帝敕召追入京师住禅定寺。<a id="a-QC"></a>供礼隆异。<a id="a-QD"></a>俭行为先。<a id="a-QE"></a>接抚同伦。<a id="a-QF"></a>谦虚成德。<a id="a-QG"></a>爰有佛牙舍利。<a id="a-QH"></a>帝里所珍。<a id="a-QI"></a>檠以宝台处之上室。<a id="a-QJ"></a>瑰宝溢目非德不知。<a id="a-QK"></a>大众以喜行解潜通幽微屡降。<a id="a-QL"></a>便以道场相委任其监护。<a id="a-QM"></a>喜遂纲维供养日夕承仰。<a id="a-QN"></a>又以颢师去世。<a id="a-QO"></a>意欲冥被灵爽。<a id="a-QP"></a>愿诵千遍法华。<a id="a-QQ"></a>因即不处旧房。<a id="a-QR"></a>但用巡绕寺塔。<a id="a-QS"></a>行坐二仪誓穷本愿。<a id="a-QT"></a>数满八百精厉晨宵。<a id="a-QU"></a>系心不散觉转休健。<a id="a-QV"></a>同寺僧者见有白牛驾以宝车入喜房内。<a id="a-QW"></a>追而观之了无踪绪。<a id="a-QX"></a>方知幽通之感有遂教门。<a id="a-QY"></a>而卑弱自守营卫在初。<a id="a-QZ"></a>诸有疾苦无论客旧。<a id="a-Qa"></a>皆周给瞻问亲为将疗。<a id="a-Qb"></a>至于屎尿脓吐皆就而[口*束]之。<a id="a-Qc"></a>然则患疾之苦。<a id="a-Qd"></a>世所同轻。<a id="a-Qe"></a>而喜都无污贱。<a id="a-Qf"></a>情倍欣怿。<a id="a-Qg"></a>以为常业也。<a id="a-Qh"></a>致有远近道俗带疾相投。<a id="a-Qi"></a>皆悦慰其心终其报类。<a id="a-Qj"></a>或有外来问疾。<a id="a-Qk"></a>并为病者陈苦。<a id="a-Ql"></a>有问其故。<a id="a-Qm"></a>喜云。<a id="a-Qn"></a>病人缠恼来问致增故耳。<a id="a-Qo"></a>武德四年。<a id="a-Qp"></a>右仆射萧瑀。<a id="a-Qq"></a>于蓝田造寺名津梁。<a id="a-Qr"></a>夙奉徽风嘉其弘度。<a id="a-Qs"></a>召而居之。<a id="a-Qt"></a>时属运开犹承饥荐。<a id="a-Qu"></a>四方慕义相次山门。<a id="a-Qv"></a>便减撤衣资用充继乏。<a id="a-Qw"></a>禀归行务众所宗焉。<a id="a-Qx"></a>凡有迟疑每为销释。<a id="a-Qy"></a>并会通旨理畅显神心。<a id="a-Qz"></a>而为行沉密卒难备纪。<a id="a-R0"></a>传者尝同游处。<a id="a-R1"></a>故略而述之。<a id="a-R2"></a>后乃屏退自资。<a id="a-R3"></a>超居众伍。<a id="a-R4"></a>骊山南阜乡号卢陵。<a id="a-R5"></a>即九纪之故墟也。<a id="a-R6"></a>北负露台之岭。<a id="a-R7"></a>南对赫胥之陵。<a id="a-R8"></a>交涧深林。<a id="a-R9"></a>仙贤是集。<a id="a-RA"></a>即卜而宅之。<a id="a-RB"></a>乃有终焉之志。<a id="a-RC"></a>笃励子弟诱导山民。<a id="a-RD"></a>福始罪终十盈八九。<a id="a-RE"></a>贞观初年。<a id="a-RF"></a>夜涉其半。<a id="a-RG"></a>见有焰火数炬从南而来正趣山舍。<a id="a-RH"></a>僧俗惊散。<a id="a-RI"></a>虑是贼徒以事告喜。<a id="a-RJ"></a>喜曰。<a id="a-RK"></a>此应无苦。<a id="a-RL"></a>但自修业。<a id="a-RM"></a>及至寻顾不知所由。<a id="a-RN"></a>其居处降灵皆此类也。<a id="a-RO"></a>六年春创染微疾。<a id="a-RP"></a>自知非久。<a id="a-RQ"></a>强加医疗终无进服。<a id="a-RR"></a>至十月十二日乃告门人。<a id="a-RS"></a>无常至矣。<a id="a-RT"></a>勿事嚣扰。<a id="a-RU"></a>当默然静虑。<a id="a-RV"></a>津吾去识。<a id="a-RW"></a>勿使异人辄入房也。<a id="a-RX"></a>时时唱告。<a id="a-RY"></a>三界虚妄但是一心。<a id="a-RZ"></a>大众忽闻林北有音乐车振之声。<a id="a-Ra"></a>因以告之。<a id="a-Rb"></a>喜曰。<a id="a-Rc"></a>世间果报久已舍之。<a id="a-Rd"></a>如何更生乐处。<a id="a-Re"></a>终是缠累。<a id="a-Rf"></a>乃又入定。<a id="a-Rg"></a>须臾声止。<a id="a-Rh"></a>香至充满。<a id="a-Ri"></a>达五更初端坐而卒。<a id="a-Rj"></a>春秋六十有一。<a id="a-Rk"></a>形色鲜洁如常在定。<a id="a-Rl"></a>初平素之日历巡山崄。<a id="a-Rm"></a>行见一处幽隐可为栖骸之所。<a id="a-Rn"></a>命弟子示之。<a id="a-Ro"></a>及其终后寺僧属其仪貌端峙。<a id="a-Rp"></a>不忍行之。<a id="a-Rq"></a>凿山为窟将欲藏瘗。<a id="a-Rr"></a>尔夕暴雪忽零有余一尺。<a id="a-Rs"></a>周回二里蔽于山路。<a id="a-Rt"></a>遂开行送。<a id="a-Ru"></a>中道降神于弟子曰。<a id="a-Rv"></a>吾欲露尸山野给施众生。<a id="a-Rw"></a>如何埋藏违吾本志。<a id="a-Rx"></a>雪平荒迳可且停行。<a id="a-Ry"></a>众不从之乃安窟内。<a id="a-Rz"></a>经久俨然都无摧腐。<a id="a-S0"></a>宗国公亲往观之。<a id="a-S1"></a>神色如在。<a id="a-S2"></a>叹善而归。<a id="a-S3"></a>尔后怪无损坏。<a id="a-S4"></a>遂举其纳衣。<a id="a-S5"></a>方见为物所啖。<a id="a-S6"></a>头项已下枯骨鲜明。<a id="a-S7"></a>详斯以论。<a id="a-S8"></a>寔本愿之所致耳。<a id="a-S9"></a>且喜学年据道。<a id="a-SA"></a>事仰名师。<a id="a-SB"></a>青溪禅众天下称最。<a id="a-SC"></a>而亲见奉养。<a id="a-SD"></a>故得景行成明日光声采加以敬慎戒约。<a id="a-SE"></a>闻即依行。<a id="a-SF"></a>计业分功步影而食。<a id="a-SG"></a>时少觉差必虚斋而过。<a id="a-SH"></a>晦望忏洗清心布萨安恤贫病固是常宜。<a id="a-SI"></a>衣弊食粗诚其恒志。<a id="a-SJ"></a>轻清拯济见美东郊矣。</p>
 </body>
</html>