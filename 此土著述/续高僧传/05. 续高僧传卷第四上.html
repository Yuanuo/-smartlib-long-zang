<!doctype html>
<html id="z3IBWRD1J7" data-ver="1330">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第四上</h1>
  <p id="a2"></p>
  <p id="a3">译经篇四　本传二人。</p>
  <p id="a4">唐京师大慈恩寺释玄奘传一。</p>
  <p id="a5">京大慈恩寺梵僧那提传二。</p>
  <p id="a6">释玄奘。<a id="a-7"></a>本名袆。<a id="a-8"></a>姓陈氏。<a id="a-9"></a>汉太丘仲弓后也。<a id="a-A"></a>子孙徙于河南。<a id="a-B"></a>故又为洛州缑氏人焉。<a id="a-C"></a>祖康北齐国子博士。<a id="a-D"></a>父慧早通经术。<a id="a-E"></a>长八尺明眉目。<a id="a-F"></a>拜江陵令。<a id="a-G"></a>解缨而返。<a id="a-H"></a>即大业末年。<a id="a-I"></a>识者以为克终。<a id="a-J"></a>隐沦之候故也。<a id="a-K"></a>兄素出家。<a id="a-L"></a>即长捷法师也。<a id="a-M"></a>容貌堂堂仪局瑰秀。<a id="a-N"></a>讲释经义联班群伍。<a id="a-O"></a>住东都净土寺。<a id="a-P"></a>以奘少罹穷酷。<a id="a-Q"></a>携以将之。<a id="a-R"></a>日授精理。<a id="a-S"></a>旁兼巧论。<a id="a-T"></a>年十一诵维摩法华。<a id="a-U"></a>东都恒度便预其次。<a id="a-V"></a>自尔卓然梗正不偶朋流。<a id="a-W"></a>口诵目缘略无闲缺。<a id="a-X"></a>睹诸沙弥剧谈掉戏。<a id="a-Y"></a>奘曰。<a id="a-Z"></a>经不云乎。<a id="a-a"></a>夫出家者为无为法。<a id="a-b"></a>岂复恒为儿戏。<a id="a-c"></a>可谓徒丧百年。<a id="a-d"></a>且思齐之怀。<a id="a-e"></a>尚鄙而不取。<a id="a-f"></a>拔萃出类。<a id="a-g"></a>故复形在言前耳。<a id="a-h"></a>时东都慧日盛弘法席。<a id="a-i"></a>涅槃摄论轮驰相系。<a id="a-j"></a>每恒听受昏明思择。<a id="a-k"></a>僧徒异其欣奉美其风素。<a id="a-l"></a>爱敬之至师友参荣。<a id="a-m"></a>大众重其学功弘开役务。<a id="a-n"></a>时年十五与兄住净土寺。<a id="a-o"></a>由是专门受业。<a id="a-p"></a>声望逾远。<a id="a-q"></a>大业余历。<a id="a-r"></a>兵饥交贸法食两缘投庇无所。<a id="a-s"></a>承沙门道基化开井络法俗钦仰。<a id="a-t"></a>乃与兄从之。<a id="a-u"></a>行达长安。<a id="a-v"></a>住庄严寺。<a id="a-w"></a>又非本望西踰剑阁既达蜀都。<a id="a-x"></a>即而听受阿毗昙论。<a id="a-y"></a>一闻不忘见称昔人。<a id="a-z"></a>随言镜理又高伦等。<a id="a-10"></a>至于婆沙广论杂心玄义。<a id="a-11"></a>莫不凿穷岩穴条疏本干。<a id="a-12"></a>然此论东被弘唱极繁。<a id="a-13"></a>章钞异同计逾数十。<a id="a-14"></a>皆蕴结胸府闻持自然。<a id="a-15"></a>至于得丧筌旨。<a id="a-16"></a>而能引用无滞。<a id="a-17"></a>时皆讶其忆念之力终古罕类也。<a id="a-18"></a>基每顾而叹曰。<a id="a-19"></a>余少游讲肆多矣。<a id="a-1A"></a>未见少年神悟若斯人也。<a id="a-1B"></a>席中听侣佥号英雄。<a id="a-1C"></a>四方多难总归绵益。<a id="a-1D"></a>相与称赞逸口传声。<a id="a-1E"></a>又僧景摄论道振迦延。<a id="a-1F"></a>世号难加人推精覆。<a id="a-1G"></a>皆师承宗据隅隩明铨。<a id="a-1H"></a>昔来摄论十二住义。<a id="a-1I"></a>中表销释十有二家。<a id="a-1J"></a>讲次诵持率多昏漠。<a id="a-1K"></a>而奘初闻记录片无差舛。<a id="a-1L"></a>登座叙引曾不再缘。<a id="a-1M"></a>须便为述状逾宿构。<a id="a-1N"></a>如斯甚众不可殚言。<a id="a-1O"></a>武德五年。<a id="a-1P"></a>二十有一为诸学府。<a id="a-1Q"></a>雄伯沙门讲扬心论。<a id="a-1R"></a>不窥文相而诵注无穷。<a id="a-1S"></a>时目神人。<a id="a-1T"></a>不神何能此也。<a id="a-1U"></a>晚与兄俱住益南空慧寺。<a id="a-1V"></a>私自惟曰。<a id="a-1W"></a>学贵经远义重疏通钻仰一方未成探赜。<a id="a-1X"></a>有沙门道深。<a id="a-1Y"></a>体悟成实学称包富。<a id="a-1Z"></a>控权敷化振网赵邦。<a id="a-1a"></a>愤发内心将捐巴蜀。<a id="a-1b"></a>捷深知其远量也。<a id="a-1c"></a>情顾勤勤每劝勉之。<a id="a-1d"></a>而正意已行誓无返面。<a id="a-1e"></a>遂乃假缘告别。<a id="a-1f"></a>间行江硖。<a id="a-1g"></a>经途所及。<a id="a-1h"></a>荆杨等州。<a id="a-1i"></a>访逮道邻莫知归诣。<a id="a-1j"></a>便北达深所委参勇铠。<a id="a-1k"></a>素袭嘉问纵洽无遗。<a id="a-1l"></a>终始十月资承略尽。<a id="a-1m"></a>时燕赵学侣相顾逢秋。<a id="a-1n"></a>后发前至。<a id="a-1o"></a>抑斯人也。<a id="a-1p"></a>沙门慧休。<a id="a-1q"></a>道声高邈。<a id="a-1r"></a>行解相富。<a id="a-1s"></a>夸罩古今。<a id="a-1t"></a>独据邺中昌言传授。<a id="a-1u"></a>词锋所指海内高尚。<a id="a-1v"></a>又往从焉。<a id="a-1w"></a>不面生来。<a id="a-1x"></a>相逢若旧。<a id="a-1y"></a>去师资礼事等法朋。<a id="a-1z"></a>偏为独讲杂心摄论。<a id="a-20"></a>指摘纤隐曲示纲猷。<a id="a-21"></a>相续八月领酬无厌。<a id="a-22"></a>休又惊异绝叹抚掌而嗟曰。<a id="a-23"></a>希世若人。<a id="a-24"></a>尔其是也。<a id="a-25"></a>沙门道岳。<a id="a-26"></a>宗师俱舍阐弘有部。<a id="a-27"></a>包笼领袖吞纳喉襟。<a id="a-28"></a>扬业帝城来仪群学。<a id="a-29"></a>乃又从焉。<a id="a-2A"></a>创迹京都诠途义苑。<a id="a-2B"></a>沙门法常。<a id="a-2C"></a>一时之最。<a id="a-2D"></a>经论教悟。<a id="a-2E"></a>其从如林。<a id="a-2F"></a>奘乃一举十问皆陈幽奥。<a id="a-2G"></a>坐中杞梓拔思未闻。<a id="a-2H"></a>由是驰誉道流。<a id="a-2I"></a>檀声日下。<a id="a-2J"></a>沙门僧辩法轮论士。<a id="a-2K"></a>机慧是长。<a id="a-2L"></a>命来连坐。<a id="a-2M"></a>吾之徒也。<a id="a-2N"></a>但为俱舍一论昔所未闻。<a id="a-2O"></a>因尔伏膺晓夕咨请。<a id="a-2P"></a>岳审其殷至慧悟霞明乐说不穷。<a id="a-2Q"></a>任其索隐。<a id="a-2R"></a>单思研采。<a id="a-2S"></a>[吭-几+(坐-工+十)]周究竟。<a id="a-2T"></a>沙门玄会。<a id="a-2U"></a>匠剖涅槃。<a id="a-2V"></a>删补旧疏更张琴瑟。<a id="a-2W"></a>承斯令问亲位席端。<a id="a-2X"></a>咨质迟疑焕然祛滞。<a id="a-2Y"></a>仆射宋公萧瑀。<a id="a-2Z"></a>敬其脱颖。<a id="a-2a"></a>奏住庄严。<a id="a-2b"></a>然非本志。<a id="a-2c"></a>情栖物表。<a id="a-2d"></a>乃又惟曰。<a id="a-2e"></a>余周流吴蜀爰逮赵魏末及周秦。<a id="a-2f"></a>预有讲筵率皆登践。<a id="a-2g"></a>已布之言令。<a id="a-2h"></a>虽蕴胸襟。<a id="a-2i"></a>未吐之词宗。<a id="a-2j"></a>解签无地。<a id="a-2k"></a>若不轻生殉命誓往华胥。<a id="a-2l"></a>何能具觌成言。<a id="a-2m"></a>用通神解。<a id="a-2n"></a>一睹明法了义真文。<a id="a-2o"></a>要返东华传扬圣化。<a id="a-2p"></a>则先贤高胜。<a id="a-2q"></a>岂决疑于弥勒。<a id="a-2r"></a>后进锋颖。<a id="a-2s"></a>宁辍想于瑜伽耶。<a id="a-2t"></a>时年二十九也。<a id="a-2u"></a>遂厉然独举。<a id="a-2v"></a>诣阙陈表。<a id="a-2w"></a>有司不为通引。<a id="a-2x"></a>顿迹京皋。<a id="a-2y"></a>广就诸蕃遍学书语。<a id="a-2z"></a>行坐寻授数日便通。<a id="a-30"></a>侧席面西思闻机候。<a id="a-31"></a>会贞观三年时遭霜俭。<a id="a-32"></a>下敕道俗逐丰四出。<a id="a-33"></a>幸因斯际径往姑臧渐至炖煌。<a id="a-34"></a>路由天塞。<a id="a-35"></a>裹粮吊影。<a id="a-36"></a>前望悠然但见平沙绝无人径。<a id="a-37"></a>回遑委命任业而前。<a id="a-38"></a>展转因循达高昌境。<a id="a-39"></a>初奘在凉州讲扬经论。<a id="a-3A"></a>华夷士庶盛集归崇。<a id="a-3B"></a>商客通传预闻蕃域。<a id="a-3C"></a>高昌王麴文泰。<a id="a-3D"></a>特信佛经。<a id="a-3E"></a>复承奘告将游西鄙。<a id="a-3F"></a>恒置邮驲境次相迎。<a id="a-3G"></a>忽闻行达通夕立候。<a id="a-3H"></a>王母妃属执炬殿前。<a id="a-3I"></a>见奘苦辛备言意故。<a id="a-3J"></a>合宫下泪惊异希有。<a id="a-3K"></a>延留夏坐。<a id="a-3L"></a>长请开弘。<a id="a-3M"></a>王命为弟。<a id="a-3N"></a>母命为子。<a id="a-3O"></a>殊礼厚供。<a id="a-3P"></a>日时恒致。<a id="a-3Q"></a>乃为讲仁王等经及诸机教。<a id="a-3R"></a>道俗系恋。<a id="a-3S"></a>并愿长留。<a id="a-3T"></a>奘曰。<a id="a-3U"></a>本欲通开大化远被家国。<a id="a-3V"></a>不辞贱命忍死西奔。<a id="a-3W"></a>若如来语一滞此方。<a id="a-3X"></a>非唯自亏发足。<a id="a-3Y"></a>亦恐都为法障。<a id="a-3Z"></a>乃不食三日。<a id="a-3a"></a>佥见极意无敢措言。<a id="a-3b"></a>王母曰。<a id="a-3c"></a>今与法师一遇。<a id="a-3d"></a>并是往业因缘。<a id="a-3e"></a>脱得果心东返。<a id="a-3f"></a>愿重垂诫诰。<a id="a-3g"></a>遂与奘手传香信誓为母子。<a id="a-3h"></a>麴氏流泪执足而别。<a id="a-3i"></a>仍敕殿中侍郎。<a id="a-3j"></a>赍绫帛五百匹书二十四封。<a id="a-3k"></a>并给从骑六十人。<a id="a-3l"></a>送至突厥叶护牙所。<a id="a-3m"></a>以大雪山北六十余国皆其部统故。<a id="a-3n"></a>重遗达奘开前路也。<a id="a-3o"></a>初至牙所。<a id="a-3p"></a>信物倍多异于恒度。<a id="a-3q"></a>谓是亲弟。<a id="a-3r"></a>具以情告。<a id="a-3s"></a>终所不信。<a id="a-3t"></a>可汗重其贿赂。<a id="a-3u"></a>遣骑前告所部诸国。<a id="a-3v"></a>但有名僧胜地。<a id="a-3w"></a>必令奘到。<a id="a-3x"></a>于是连骑数十。<a id="a-3y"></a>盛若皇华。<a id="a-3z"></a>中途经国道次参候。<a id="a-40"></a>供给顿具倍胜于初。<a id="a-41"></a>自高昌至于铁门。<a id="a-42"></a>凡经一十六国。<a id="a-43"></a>人物优劣奉信淳疏。<a id="a-44"></a>具诸图传。<a id="a-45"></a>其铁门也即铁门关。<a id="a-46"></a>汉之西屏。<a id="a-47"></a>入山五百。<a id="a-48"></a>旁无异路。<a id="a-49"></a>一道南出险绝人物。<a id="a-4A"></a>左右石壁竦立千仞。<a id="a-4B"></a>色相如铁故因号焉。<a id="a-4C"></a>见汉门扇一竖一卧。<a id="a-4D"></a>外铁里木加悬诸铃。<a id="a-4E"></a>必掩此关寔惟天固。<a id="a-4F"></a>南出斯门。<a id="a-4G"></a>土田温沃花果荣茂。<a id="a-4H"></a>地名睹货罗也。<a id="a-4I"></a>纵千余里广三千余。<a id="a-4J"></a>东拒葱岭西接波斯。<a id="a-4K"></a>南大雪山北据铁门。<a id="a-4L"></a>缚刍大河中境西流。<a id="a-4M"></a>即经所谓博叉河也。<a id="a-4N"></a>其境自分为二十七国。<a id="a-4O"></a>各有君长信重佛教。<a id="a-4P"></a>僧以十二月十六日安居坐其春分。<a id="a-4Q"></a>以斯时温热雨多故也。<a id="a-4R"></a>又前经国凡度十三至缚喝国。<a id="a-4S"></a>土地华博。<a id="a-4T"></a>时俗号为小王舍城。<a id="a-4U"></a>国近叶护南牙也。<a id="a-4V"></a>突厥常法。<a id="a-4W"></a>夏居北野。<a id="a-4X"></a>花草繁茂放牧为胜。<a id="a-4Y"></a>冬处山中用遮寒厉。<a id="a-4Z"></a>故有两牙王都。<a id="a-4a"></a>城外西南寺中有佛澡罐可容斗许。<a id="a-4b"></a>及佛扫帚并以佛牙。<a id="a-4c"></a>守护庄严殆难赡睹。<a id="a-4d"></a>奘为国使躬事顶戴。<a id="a-4e"></a>西北不远有提谓波利两城。<a id="a-4f"></a>建塔淩虚。<a id="a-4g"></a>即爰初道成献麨长者之本邑。<a id="a-4h"></a>发爪塔也。<a id="a-4i"></a>又东南行大雪山中七百余里至梵衍国。<a id="a-4j"></a>僧有数千学出世部。<a id="a-4k"></a>王城北山有立石像。<a id="a-4l"></a>高百五十尺。<a id="a-4m"></a>城东卧佛长千余尺。<a id="a-4n"></a>并精舍重接。<a id="a-4o"></a>金宝庄校晃曜人目。<a id="a-4p"></a>见者称叹。<a id="a-4q"></a>又有佛齿舍利。<a id="a-4r"></a>劫初缘觉齿长五寸许。<a id="a-4s"></a>金轮王齿长三寸许。<a id="a-4t"></a>并啇那和修钵。<a id="a-4u"></a>及九条衣绛色犹存。<a id="a-4v"></a>又东山行至迦毕试国。<a id="a-4w"></a>奉信弥胜。<a id="a-4x"></a>僧有六千。<a id="a-4y"></a>多大乘学。<a id="a-4z"></a>其王岁造银像举高丈八。<a id="a-50"></a>延请遐迩广树名坛。<a id="a-51"></a>国有如来为菩萨时齿长可寸余。<a id="a-52"></a>又有其发引长尺余。<a id="a-53"></a>放还螺旋。<a id="a-54"></a>自斯地北民杂胡戎。<a id="a-55"></a>制服威仪不参大夏。<a id="a-56"></a>名为边国蜜利车类。<a id="a-57"></a>唐言译之垢浊种也。<a id="a-58"></a>又东南七百至滥波国。<a id="a-59"></a>即印度之北境矣。<a id="a-5A"></a>言印度者。<a id="a-5B"></a>即天竺之正名犹身毒贤豆之讹号耳。<a id="a-5C"></a>论其境也。<a id="a-5D"></a>北背雪山三陲大海。<a id="a-5E"></a>地形南狭如月上弦。<a id="a-5F"></a>川平广衍周九万里。<a id="a-5G"></a>七十余国依止其中。<a id="a-5H"></a>时或乖分略地为国。<a id="a-5I"></a>今则尽三海际同一王命。<a id="a-5J"></a>又东雪山至那伽罗曷国。<a id="a-5K"></a>即布发掩泥之故地也。<a id="a-5L"></a>详诸经相意有疑焉。<a id="a-5M"></a>何则讨寻本事。<a id="a-5N"></a>乃在贤劫已前。<a id="a-5O"></a>莲花定光名殊。<a id="a-5P"></a>三佛既非同劫。<a id="a-5Q"></a>频被火灾。<a id="a-5R"></a>何得故处今犹泥湿。<a id="a-5S"></a>若以为虚。<a id="a-5T"></a>佛非妄语。<a id="a-5U"></a>如彼诸师各陈异解。<a id="a-5V"></a>有论者言。<a id="a-5W"></a>此实本地。<a id="a-5X"></a>佛非妄也。<a id="a-5Y"></a>虽经劫坏。<a id="a-5Z"></a>本空之处愿力庄严如因事也。<a id="a-5a"></a>并是如来流化。<a id="a-5b"></a>斯迹常在不足怪矣。<a id="a-5c"></a>故其胜地。<a id="a-5d"></a>左则标树诸窣睹波。<a id="a-5e"></a>即灵塔之正名。<a id="a-5f"></a>犹偷婆斗薮婆之讹号耳。<a id="a-5g"></a>阿育王者。<a id="a-5h"></a>此号无忧。<a id="a-5i"></a>恨不睹佛。<a id="a-5j"></a>兴诸感恋。<a id="a-5k"></a>絓是圣迹皆起铭记。<a id="a-5l"></a>故于此处为建石塔。<a id="a-5m"></a>高三十余丈。<a id="a-5n"></a>又有石壁佛影。<a id="a-5o"></a>蹈迹众相。<a id="a-5p"></a>皆竖标记。<a id="a-5q"></a>并如前也。</p>
  <p id="a5r">城南不远醯罗城中。<a id="a-5s"></a>有佛顶骨。<a id="a-5t"></a>周尺二寸。<a id="a-5u"></a>其相仰平形如天盖。<a id="a-5v"></a>佛髑髅盖如荷叶盘。<a id="a-5w"></a>佛眼圆睛状如奈许澄净皎然。<a id="a-5x"></a>有佛大衣其色黄赤。<a id="a-5y"></a>佛之锡杖以铁为环紫檀为笴。<a id="a-5z"></a>此五圣迹同在一城。<a id="a-60"></a>固守之务如传国宝。<a id="a-61"></a>北近突厥。<a id="a-62"></a>昔经侵夺。<a id="a-63"></a>虽至所在还潜本处。<a id="a-64"></a>斯则赴缘隐显。<a id="a-65"></a>未在兵威。<a id="a-66"></a>奘奉觐灵相悲泪横流。<a id="a-67"></a>手拨末香亲看体状。<a id="a-68"></a>倍增欣悦。<a id="a-69"></a>即以和香印其顶骨。<a id="a-6A"></a>睹有嘉瑞。<a id="a-6B"></a>又增悲庆近有北狄大月支王。<a id="a-6C"></a>欲知来报。<a id="a-6D"></a>以香取相。<a id="a-6E"></a>乃示马形。<a id="a-6F"></a>甚非所望。<a id="a-6G"></a>加诸布施积功忏悔。<a id="a-6H"></a>又以香取现师子形。<a id="a-6I"></a>虽位狩王终为畜类。<a id="a-6J"></a>情倍归依又加施戒。<a id="a-6K"></a>乃现人天。<a id="a-6L"></a>方还本国。<a id="a-6M"></a>故其俗法。<a id="a-6N"></a>见五相者相一金钱。<a id="a-6O"></a>取其相者酬七金钱。<a id="a-6P"></a>俗利其宝用充福物。<a id="a-6Q"></a>既非僧掌固守弥崇。<a id="a-6R"></a>无论道俗必先酬价。<a id="a-6S"></a>奘被王命观视具周。<a id="a-6T"></a>旁国诸僧承斯荣望同来礼谒。<a id="a-6U"></a>又东山行至健驮逻国。<a id="a-6V"></a>佛寺千余。<a id="a-6W"></a>民皆杂信。<a id="a-6X"></a>城中素有钵庙。<a id="a-6Y"></a>众事庄严。<a id="a-6Z"></a>昔如来钵经于此庙。<a id="a-6a"></a>乃数百年。<a id="a-6b"></a>今移波斯王宫供养。<a id="a-6c"></a>城东有迦腻王大塔基周里半。<a id="a-6d"></a>佛骨舍利一斛在中。<a id="a-6e"></a>举高五百余尺。<a id="a-6f"></a>相轮上下二十五重天火三灾。<a id="a-6g"></a>今正营构。<a id="a-6h"></a>即世中所谓雀离浮图是也。<a id="a-6i"></a>元魏灵太后胡氏。<a id="a-6j"></a>奉信情深。<a id="a-6k"></a>遣沙门道生等。<a id="a-6l"></a>赍大幡长七百余尺。<a id="a-6m"></a>往彼挂之。<a id="a-6n"></a>脚才及地。<a id="a-6o"></a>即斯塔也。<a id="a-6p"></a>亦不测雀离名生所由。<a id="a-6q"></a>左侧诸迹其相极多。<a id="a-6r"></a>近则世亲如意造论之地。<a id="a-6s"></a>远则舍于千眼睒奉二亲。<a id="a-6t"></a>檀特名山达拏本迹。<a id="a-6u"></a>仙为女乱。<a id="a-6v"></a>佛化鬼母。<a id="a-6w"></a>并在其境。<a id="a-6x"></a>皆无忧王为建石塔。<a id="a-6y"></a>高者数百余尺。<a id="a-6z"></a>立标记焉。<a id="a-70"></a>自北山行达乌长那国。<a id="a-71"></a>即世中所谓北天竺乌长国也。<a id="a-72"></a>其境周围五千余里。<a id="a-73"></a>果实充备。<a id="a-74"></a>为诸国所重。<a id="a-75"></a>传云。<a id="a-76"></a>即昔轮王之苑囿也。<a id="a-77"></a>僧有万余兼大乘学。<a id="a-78"></a>王都四周多诸古迹。<a id="a-79"></a>忍仙佛蹠。<a id="a-7A"></a>半偈避仇。<a id="a-7B"></a>折骨书经。<a id="a-7C"></a>割肉代鸽。<a id="a-7D"></a>蛇药护命。<a id="a-7E"></a>血饮夜叉。<a id="a-7F"></a>如斯等相。<a id="a-7G"></a>备列其境。<a id="a-7H"></a>各具瞻奉。<a id="a-7I"></a>情倍欣欣。<a id="a-7J"></a>城之东北减三百里。<a id="a-7K"></a>大山龙泉名阿波逻。<a id="a-7L"></a>即信度河之本源。<a id="a-7M"></a>西南而流。<a id="a-7N"></a>经中所谓辛头河也。<a id="a-7O"></a>王都东南越山逆河。<a id="a-7P"></a>铁桥栈道路极悬险。<a id="a-7Q"></a>千有余里至极大川。<a id="a-7R"></a>即古乌仗之王都也。<a id="a-7S"></a>中有木慈氏像。<a id="a-7T"></a>高百余尺。<a id="a-7U"></a>即末田地罗汉。<a id="a-7V"></a>将诸工人三返上天方得成者。<a id="a-7W"></a>身相端严特难陈说。<a id="a-7X"></a>还返乌仗。<a id="a-7Y"></a>南至呾叉始罗国。<a id="a-7Z"></a>具见伊罗钵龙所住之池。<a id="a-7a"></a>月光决目之地。<a id="a-7b"></a>育王标塔举高十丈。<a id="a-7c"></a>北有石门。<a id="a-7d"></a>殊极高大崇竦重山。<a id="a-7e"></a>道由中过。<a id="a-7f"></a>斯又萨埵舍身处也。<a id="a-7g"></a>自此东南。<a id="a-7h"></a>山行险阻。<a id="a-7i"></a>经一小国度数铁桥。<a id="a-7j"></a>减二千里。<a id="a-7k"></a>至迦湿弥罗国。<a id="a-7l"></a>即此俗常传罽宾是也。<a id="a-7m"></a>莫委罽宾由何而生。<a id="a-7n"></a>观其图域同罽宾耳。<a id="a-7o"></a>本是龙海罗汉取之引众而住通三藏也。<a id="a-7p"></a>故其国境四面负山。<a id="a-7q"></a>周七千余里。<a id="a-7r"></a>门径狭迮。<a id="a-7s"></a>僧徒五千多学小乘。<a id="a-7t"></a>国有大德名僧胜匠。<a id="a-7u"></a>奘就学俱舍顺正理因明声明及大毗婆沙。<a id="a-7v"></a>王愍远至。<a id="a-7w"></a>给书手十人供给写之。<a id="a-7x"></a>有佛牙长可寸余光白如雪。<a id="a-7y"></a>自滥波至此。<a id="a-7z"></a>绕山诸国。<a id="a-80"></a>形体鄙薄俗习胡蕃。<a id="a-81"></a>虽预五方非印度之正境也。<a id="a-82"></a>以住居山谷风杂诸边。<a id="a-83"></a>自此南下。<a id="a-84"></a>通望无山。<a id="a-85"></a>将及千里至磔迦国。<a id="a-86"></a>土据平川周万余里。<a id="a-87"></a>两河分注卉木繁荣。<a id="a-88"></a>于时徒伴二十余人。<a id="a-89"></a>行至大林中。<a id="a-8A"></a>遇贼劫掠才获命全。<a id="a-8B"></a>入村告乞乃达东境。<a id="a-8C"></a>大林有婆罗门。<a id="a-8D"></a>年七百岁。<a id="a-8E"></a>貌如三十。<a id="a-8F"></a>明中百论及外道书。<a id="a-8G"></a>云是龙猛弟子。<a id="a-8H"></a>乃停一月学之。<a id="a-8I"></a>又东至那仆底国。<a id="a-8J"></a>就调伏光法师。<a id="a-8K"></a>学对法显宗理门等论。<a id="a-8L"></a>又东诣那伽罗寺。<a id="a-8M"></a>就月胄论师。<a id="a-8N"></a>学众事分婆沙。<a id="a-8O"></a>又东至禄勒那国。<a id="a-8P"></a>就阇那崛多大德。<a id="a-8Q"></a>学经部婆沙。<a id="a-8R"></a>又就蜜多犀那论师。<a id="a-8S"></a>学萨婆多部辩真论。<a id="a-8T"></a>渐次东南路经六国多有遗迹。<a id="a-8U"></a>育王标塔高二十丈者。<a id="a-8V"></a>其数不少。<a id="a-8W"></a>中有末葂罗国。<a id="a-8X"></a>最饶踪绪。<a id="a-8Y"></a>城东六里有一山寺。<a id="a-8Z"></a>昔乌波鞠多。<a id="a-8a"></a>唐言近护。<a id="a-8b"></a>即五师之一也。<a id="a-8c"></a>是其本住所建。<a id="a-8d"></a>北岩石室高二十余丈广三十步。<a id="a-8e"></a>其侧不远复有猕猴堕坑处四佛经行处贤圣依住处。<a id="a-8f"></a>灵相众矣。<a id="a-8g"></a>又东南行经于七国。<a id="a-8h"></a>至劫比他国。<a id="a-8i"></a>俗事大自在天。<a id="a-8j"></a>其精舍者高百余尺。<a id="a-8k"></a>中有天貌形极伟大。<a id="a-8l"></a>谓诸有趣由之而生。<a id="a-8m"></a>王民同敬不为鄙耻诸国天祠率置此形。<a id="a-8n"></a>大都异道乃有百数。<a id="a-8o"></a>中所高者自在为多有一大寺。<a id="a-8p"></a>五百僧徒。<a id="a-8q"></a>净人仆隶乃有数万。<a id="a-8r"></a>皆宅其寺侧。<a id="a-8s"></a>中有三道阶。<a id="a-8t"></a>南北而列。<a id="a-8u"></a>即佛为母忉利安居夏竟下天。<a id="a-8v"></a>帝释之所作也。<a id="a-8w"></a>宝阶本基沦没并尽。<a id="a-8x"></a>后王仿之在其故地。<a id="a-8y"></a>犹高七十余尺。<a id="a-8z"></a>育王为建石柱。<a id="a-90"></a>高七丈余。<a id="a-91"></a>光净明照。<a id="a-92"></a>随人罪福影现其中。<a id="a-93"></a>旁有贤劫四佛经行石基。<a id="a-94"></a>长五十许步。<a id="a-95"></a>高于七尺。<a id="a-96"></a>足蹈所及。<a id="a-97"></a>皆有莲华文生焉。<a id="a-98"></a>国西北不远二百许里至羯若鞠阇国。<a id="a-99"></a>唐言曲女城也。<a id="a-9A"></a>王都临殑伽河。<a id="a-9B"></a>即洹河之正名矣。<a id="a-9C"></a>源从北来出大雪山。<a id="a-9D"></a>其土邪正杂敬。<a id="a-9E"></a>僧徒盈万。<a id="a-9F"></a>多诸圣迹。<a id="a-9G"></a>四佛行坐处。<a id="a-9H"></a>七日说法处。<a id="a-9I"></a>佛牙发爪等塔。<a id="a-9J"></a>精舍千余。<a id="a-9K"></a>名寺异相多临河北。<a id="a-9L"></a>奘于此国学佛使日胄二毗婆沙于毗耶犀那三藏所。<a id="a-9M"></a>经于三月。<a id="a-9N"></a>王号戒日。<a id="a-9O"></a>正法治世将五十载。<a id="a-9P"></a>言戒日者。<a id="a-9Q"></a>谥法之名。<a id="a-9R"></a>此方薨后量德以赠。<a id="a-9S"></a>彼土初登即先荐号。<a id="a-9T"></a>以灭后美之徒虚名耳。<a id="a-9U"></a>今犹御世统五印度。<a id="a-9V"></a>初治边陲为小国也。<a id="a-9W"></a>先有室商佉王。<a id="a-9X"></a>威行海内。<a id="a-9Y"></a>酷虐无道刘残释种。<a id="a-9Z"></a>拔菩提树绝其根苗。<a id="a-9a"></a>选简名德三百余人留之。<a id="a-9b"></a>余者并充奴隶。<a id="a-9c"></a>戒日深知树于祸始也。<a id="a-9d"></a>与诸官属至菩提坑立大誓曰。<a id="a-9e"></a>若我有福统临海内。<a id="a-9f"></a>必能崇建佛法。<a id="a-9g"></a>愿菩提树从地而生。<a id="a-9h"></a>言已寻视。<a id="a-9i"></a>见菩提萌坑中上踊。<a id="a-9j"></a>遂回兵马往商佉所。<a id="a-9k"></a>威福力故当即除灭。<a id="a-9l"></a>所以抱信诚笃倍发由来。<a id="a-9m"></a>还统五方。<a id="a-9n"></a>象兵八万。<a id="a-9o"></a>军威所及并藉其力。<a id="a-9p"></a>素不血食。<a id="a-9q"></a>化境有羊。<a id="a-9r"></a>皆赎施僧。<a id="a-9s"></a>用供乳酪。<a id="a-9t"></a>五年一施倾其帑藏。<a id="a-9u"></a>藏尽还蓄时至复行。<a id="a-9v"></a>用此为常。<a id="a-9w"></a>有犯王法乃至叛逆罪应死者。<a id="a-9x"></a>远斥边裔。<a id="a-9y"></a>余者惩罚。<a id="a-9z"></a>盖不足言。<a id="a-A0"></a>故诸国中多行盗窃。<a id="a-A1"></a>非假伴援不可妄进。<a id="a-A2"></a>又东南行二千余里经于四国。<a id="a-A3"></a>顺殑伽河侧。<a id="a-A4"></a>忽被秋贼须人祭天。<a id="a-A5"></a>同舟八十许人悉被执缚。<a id="a-A6"></a>唯选奘公堪充天食。<a id="a-A7"></a>因结坛河上置奘坛中。<a id="a-A8"></a>初便生飨将加鼎镬。<a id="a-A9"></a>当斯时也取救无缘。<a id="a-AA"></a>注想慈尊弥勒如来及东夏住持三宝。<a id="a-AB"></a>私发誓曰。<a id="a-AC"></a>余运未绝会蒙放免。<a id="a-AD"></a>必其无遇命也如何。<a id="a-AE"></a>同舟一时悲啼号哭。<a id="a-AF"></a>忽恶风四起。<a id="a-AG"></a>贼船而覆没。<a id="a-AH"></a>飞沙折木咸怀恐怖。<a id="a-AI"></a>诸人又告贼曰。<a id="a-AJ"></a>此人可愍。<a id="a-AK"></a>不辞危难。<a id="a-AL"></a>专心为法。<a id="a-AM"></a>利益边陲。<a id="a-AN"></a>君若杀之罪莫大也。<a id="a-AO"></a>宁杀我等不得损他。<a id="a-AP"></a>众贼闻之投刃礼愧受戒悔失。<a id="a-AQ"></a>放随所往。<a id="a-AR"></a>达憍偿弥。<a id="a-AS"></a>外道殷盛。<a id="a-AT"></a>王都城中有佛精舍。<a id="a-AU"></a>高六十尺。<a id="a-AV"></a>中有檀像。<a id="a-AW"></a>即昔优田大王造之。<a id="a-AX"></a>仿在天之影也。<a id="a-AY"></a>其侧龙窟圣迹多矣。<a id="a-AZ"></a>又东北千余里至室罗伐悉底国。<a id="a-Aa"></a>即舍卫舍婆提之正名也。<a id="a-Ab"></a>周睇荒毁才有故基。<a id="a-Ac"></a>斯匿治宫须达故宅。<a id="a-Ad"></a>趾墌存焉。<a id="a-Ae"></a>城南五里有逝多林。<a id="a-Af"></a>即只陀园也。<a id="a-Ag"></a>胜军王臣善施所造。<a id="a-Ah"></a>全寺颓灭尚有石柱。<a id="a-Ai"></a>举高七丈。<a id="a-Aj"></a>育王标树边有塼室一区。<a id="a-Ak"></a>中安如来为母说法像。<a id="a-Al"></a>自余院宇湮没荡尽。<a id="a-Am"></a>但有佛洗病比丘处。<a id="a-An"></a>目连举身子衣处。<a id="a-Ao"></a>佛僧常汲故井处。<a id="a-Ap"></a>外道阴谤杀淫女处。<a id="a-Aq"></a>佛异论处。<a id="a-Ar"></a>身子捔处。<a id="a-As"></a>琉璃没处。<a id="a-At"></a>得眼林处。<a id="a-Au"></a>迦葉波佛本生地。<a id="a-Av"></a>诸如上处皆建石塔。<a id="a-Aw"></a>并无忧王之所造也。<a id="a-Ax"></a>寺东不远。<a id="a-Ay"></a>三大深坑。<a id="a-Az"></a>即调达瞿波战遮女人所没之处。<a id="a-B0"></a>坑极深邃临望无底。<a id="a-B1"></a>自古及今大雨洪注终无溢满。<a id="a-B2"></a>又东将七百里。<a id="a-B3"></a>至劫毗罗伐窣堵国。<a id="a-B4"></a>即迦毗罗卫净饭王所治之都也。<a id="a-B5"></a>空城十余无人栖住。<a id="a-B6"></a>故宫甎城周十五里。<a id="a-B7"></a>荒寺千余。<a id="a-B8"></a>惟宫中一所在焉。<a id="a-B9"></a>王寝殿基上有铭塔。<a id="a-BA"></a>即如来降神之处也。<a id="a-BB"></a>彼有说云。<a id="a-BC"></a>五月八日神来降者。<a id="a-BD"></a>上座部云。<a id="a-BE"></a>十五日者与此方述微复不同。<a id="a-BF"></a>岂有异耶。<a id="a-BG"></a>至如东夏所尚素王为圣。<a id="a-BH"></a>将定年算。<a id="a-BI"></a>前达尚迷。<a id="a-BJ"></a>况复历有三代。<a id="a-BK"></a>述时纪号犹自差舛。<a id="a-BL"></a>顾惟理越情求赴机应感。<a id="a-BM"></a>皆乘权道适变为先。<a id="a-BN"></a>岂以常人之耳目用通于至极也。<a id="a-BO"></a>城之南北有过去二佛生地诸塔。<a id="a-BP"></a>育王石柱铭记甚多。<a id="a-BQ"></a>都城西北数百千塔。<a id="a-BR"></a>并是流璃所诛诸释。<a id="a-BS"></a>既是圣者。<a id="a-BT"></a>后人为造。<a id="a-BU"></a>当斯时也有四释子。<a id="a-BV"></a>忿其见逼不思犯戒。<a id="a-BW"></a>出外拒军。<a id="a-BX"></a>琉璃遂退。<a id="a-BY"></a>后还本国。<a id="a-BZ"></a>城中不受。<a id="a-Ba"></a>告曰。<a id="a-Bb"></a>吾为法种誓不行师。<a id="a-Bc"></a>汝退彼军非吾族也。<a id="a-Bd"></a>既被放斥远投诸国。<a id="a-Be"></a>木是圣胤。<a id="a-Bf"></a>竞宗树之。<a id="a-Bg"></a>今乌仗梵衍等王。<a id="a-Bh"></a>并其后也。<a id="a-Bi"></a>城东百里。<a id="a-Bj"></a>即是如来生地之林。<a id="a-Bk"></a>今尚存焉。<a id="a-Bl"></a>或有说者。<a id="a-Bm"></a>三月八日。<a id="a-Bn"></a>上座部云。<a id="a-Bo"></a>十五日也。<a id="a-Bp"></a>此土诸经咸云。<a id="a-Bq"></a>四月八日。<a id="a-Br"></a>斯非感见之机。<a id="a-Bs"></a>异计多耳。<a id="a-Bt"></a>又东七百里方至拘尸。<a id="a-Bu"></a>中途诸异略不复纪。<a id="a-Bv"></a>创达此城。<a id="a-Bw"></a>不觉五情失守崩踊躄地。<a id="a-Bx"></a>顷之顾眄。<a id="a-By"></a>但见荒城颓褫纯陀宅基有标志耳。<a id="a-Bz"></a>西北四里。<a id="a-C0"></a>河之西岸。<a id="a-C1"></a>即娑罗大林。<a id="a-C2"></a>周匝轮径四十余里。<a id="a-C3"></a>中央高竦。<a id="a-C4"></a>即涅槃地。<a id="a-C5"></a>有一甎室。<a id="a-C6"></a>卧像北首。<a id="a-C7"></a>旁施塔柱具书铭记。<a id="a-C8"></a>而诸说混淆通列其上。<a id="a-C9"></a>有云。<a id="a-CA"></a>二月十五日入涅槃者。<a id="a-CB"></a>或云。<a id="a-CC"></a>九月八日入涅槃者。<a id="a-CD"></a>或云。<a id="a-CE"></a>自彼至今过千五百年者。<a id="a-CF"></a>或云过九百年者。<a id="a-CG"></a>城北渡河。<a id="a-CH"></a>即焚身地。<a id="a-CI"></a>方二里余深三丈许。<a id="a-CJ"></a>土尚黄黑状同焦炭。<a id="a-CK"></a>诸国有病服其土者无不除愈。<a id="a-CL"></a>故其焚处致有坑耳。<a id="a-CM"></a>其侧复有现足分身雉鹿诸塔。<a id="a-CN"></a>并具瞻已。<a id="a-CO"></a>又西南行大深林中七百余里。<a id="a-CP"></a>达婆罗痆厮国。<a id="a-CQ"></a>即常所谓波罗柰也。<a id="a-CR"></a>城临殑伽。<a id="a-CS"></a>外道殷盛。<a id="a-CT"></a>乃出万计。<a id="a-CU"></a>天寺百余多遵自在。<a id="a-CV"></a>僧徒三千。<a id="a-CW"></a>并小乘正量部也。<a id="a-CX"></a>王都东北波罗奈河之西。<a id="a-CY"></a>塔柱双建。<a id="a-CZ"></a>育王所立。<a id="a-Ca"></a>影现佛像。<a id="a-Cb"></a>睹者兴敬。<a id="a-Cc"></a>度河十里即鹿野寺也。<a id="a-Cd"></a>周闾重阁望若仙宫。<a id="a-Ce"></a>僧减二千。<a id="a-Cf"></a>皆同前部。<a id="a-Cg"></a>佛事高胜诸国最矣。<a id="a-Ch"></a>中有转法轮像。<a id="a-Ci"></a>状如言说。<a id="a-Cj"></a>旁树石柱高七十余尺。<a id="a-Ck"></a>内影外现众相备矣。<a id="a-Cl"></a>斯即如来初转法处。<a id="a-Cm"></a>其侧复有五百独觉塔三佛行坐处。<a id="a-Cn"></a>寺中铭塔圣迹极多。<a id="a-Co"></a>乃有数百。<a id="a-Cp"></a>又有佛所浴池浣衣洗器之水。<a id="a-Cq"></a>皆有龙护。<a id="a-Cr"></a>曝衣方石。<a id="a-Cs"></a>鹿王迎佛之地。<a id="a-Ct"></a>并建石塔。<a id="a-Cu"></a>动高三百余尺。<a id="a-Cv"></a>相甚弘伟。<a id="a-Cw"></a>故略陈耳。<a id="a-Cx"></a>顺河东下减于千里达吠舍厘。<a id="a-Cy"></a>即毗舍离也。<a id="a-Cz"></a>露形异术偏所丰足。<a id="a-D0"></a>国城旧基周七十里。<a id="a-D1"></a>人物寡鲜但为名地。<a id="a-D2"></a>其中说净名经处。<a id="a-D3"></a>宝积净名诸故宅处。<a id="a-D4"></a>身子证果处。<a id="a-D5"></a>姨母灭度处。<a id="a-D6"></a>七百结集处。<a id="a-D7"></a>阿难分身处。<a id="a-D8"></a>此之五处各建胜塔标示后代。<a id="a-D9"></a>自斯东北二千余里。<a id="a-DA"></a>入大雪山至尼波罗国。<a id="a-DB"></a>纯信于佛僧有二千。<a id="a-DC"></a>大小兼学。<a id="a-DD"></a>城东有池。<a id="a-DE"></a>中有天金光浮水上。<a id="a-DF"></a>古老传云弥勒下生。<a id="a-DG"></a>用为首饰。<a id="a-DH"></a>或有利其宝者。<a id="a-DI"></a>夜往盗之。<a id="a-DJ"></a>但见火聚腾焰。<a id="a-DK"></a>都不可近。<a id="a-DL"></a>今则沉深叵穷其底。<a id="a-DM"></a>水又极热难得措足。<a id="a-DN"></a>唐国使者试火投之焰便踊起。<a id="a-DO"></a>因用煮米便得成饭。<a id="a-DP"></a>其境北界。<a id="a-DQ"></a>即东女国与吐蕃接境。<a id="a-DR"></a>比来国命往还率由此地。<a id="a-DS"></a>约指为语。<a id="a-DT"></a>唐梵相去一万余里。<a id="a-DU"></a>自古回邅致途远阻。<a id="a-DV"></a>又从梵吠舍南济殑伽河达摩揭陀国。<a id="a-DW"></a>即摩竭提之正号也。<a id="a-DX"></a>其国所居是为中印度矣。<a id="a-DY"></a>今王祖胤继接无忧。<a id="a-DZ"></a>无忧即频毗娑罗之曾孙也。<a id="a-Da"></a>王即戒日之女婿矣。<a id="a-Db"></a>今所治城。<a id="a-Dc"></a>非古所筑。<a id="a-Dd"></a>殑伽南岸有波吒厘城。<a id="a-De"></a>周七十里。<a id="a-Df"></a>即经所谓华氏城也。<a id="a-Dg"></a>王宫多花。<a id="a-Dh"></a>故因名焉。<a id="a-Di"></a>昔阿育王自离王舍迁都于此。<a id="a-Dj"></a>左侧圣所其量弥繁。<a id="a-Dk"></a>城之西南四百余里。<a id="a-Dl"></a>度尼连禅河至伽耶城。<a id="a-Dm"></a>人物希少可千余家。<a id="a-Dn"></a>又行六里有伽耶山。<a id="a-Do"></a>自古诸王所登封也。<a id="a-Dp"></a>故此一山世称名地。<a id="a-Dq"></a>如来应俗就斯成道。<a id="a-Dr"></a>顶有石塔高百余尺。<a id="a-Ds"></a>即宝云等经所说之处。<a id="a-Dt"></a>周回四十里内圣迹充满。<a id="a-Du"></a>山之西南即道成处。<a id="a-Dv"></a>有金刚座周百余步。<a id="a-Dw"></a>其地则今所谓菩提寺是也。<a id="a-Dx"></a>寺南有菩提树。<a id="a-Dy"></a>高五丈许。<a id="a-Dz"></a>绕树周垣垒甎为之。<a id="a-E0"></a>轮回五百许步。<a id="a-E1"></a>东门对河。<a id="a-E2"></a>北门通寺。<a id="a-E3"></a>院中灵塔相状多矣。<a id="a-E4"></a>如来得道之日。<a id="a-E5"></a>互说不同。<a id="a-E6"></a>或云。<a id="a-E7"></a>三月八日。<a id="a-E8"></a>及十五日者。<a id="a-E9"></a>垣北门外大菩提寺。<a id="a-EA"></a>六院三层。<a id="a-EB"></a>墙高四丈皆甎为之。<a id="a-EC"></a>师子国王。<a id="a-ED"></a>买取此处兴造斯寺。<a id="a-EE"></a>僧徒仅千。<a id="a-EF"></a>大乘上座部所住持也。<a id="a-EG"></a>有骨舍利状人指节。<a id="a-EH"></a>肉舍利者大如真珠。<a id="a-EI"></a>彼土十二月三十日。<a id="a-EJ"></a>当此方正月十五日。<a id="a-EK"></a>世称大神变月。<a id="a-EL"></a>若至其夕必放光瑞。<a id="a-EM"></a>天雨香花充满树院。<a id="a-EN"></a>奘初到此。<a id="a-EO"></a>不觉闷绝。<a id="a-EP"></a>良久苏醒。<a id="a-EQ"></a>历睹灵相。<a id="a-ER"></a>昔闻经说。<a id="a-ES"></a>今宛目前。<a id="a-ET"></a>恨居边鄙。<a id="a-EU"></a>生在末世。<a id="a-EV"></a>不见真容。<a id="a-EW"></a>倍复闷绝。<a id="a-EX"></a>旁有梵僧。<a id="a-EY"></a>就地接抚相与悲慰。<a id="a-EZ"></a>虽备礼谒恨无光瑞。<a id="a-Ea"></a>停止安居迄于解坐。<a id="a-Eb"></a>彼土常法。<a id="a-Ec"></a>至于此时。<a id="a-Ed"></a>道俗千万。<a id="a-Ee"></a>七日七夜竞伸供养。<a id="a-Ef"></a>凡有两意。<a id="a-Eg"></a>谓睹光相及希树叶。<a id="a-Eh"></a>每年树叶恰至夏末一时飞下。<a id="a-Ei"></a>通夕新抽与故齐等。<a id="a-Ej"></a>时有大乘居士。<a id="a-Ek"></a>为奘开释瑜伽师地。<a id="a-El"></a>尔夜对讲忽失灯明。<a id="a-Em"></a>又观所佩珠珰璎珞。<a id="a-En"></a>不见光釆。<a id="a-Eo"></a>但有通明晃朗。<a id="a-Ep"></a>内外洞然。<a id="a-Eq"></a>而不测其由也。<a id="a-Er"></a>怪斯所以共出草庐望菩提树。<a id="a-Es"></a>乃见有僧。<a id="a-Et"></a>手擎舍利大如人指。<a id="a-Eu"></a>在树基上遍示大众。<a id="a-Ev"></a>所放光明照烛天地。<a id="a-Ew"></a>于时众闹但得遥礼。<a id="a-Ex"></a>虽目睹瑞心疑其火。<a id="a-Ey"></a>合掌虔跪乃至明晨。<a id="a-Ez"></a>心渐萎顿光亦歇灭。<a id="a-F0"></a>居士问曰。<a id="a-F1"></a>既睹灵瑞。<a id="a-F2"></a>心无疑耶奘具陈意。<a id="a-F3"></a>居士曰。<a id="a-F4"></a>余之昔疑。<a id="a-F5"></a>还同此也。<a id="a-F6"></a>其瑞既现。<a id="a-F7"></a>疑自通耳。<a id="a-F8"></a>余见菩提树。<a id="a-F9"></a>叶如此白杨。<a id="a-FA"></a>具以问之。<a id="a-FB"></a>奘曰。<a id="a-FC"></a>相状略同。<a id="a-FD"></a>而扶疏茂盛少有异也。<a id="a-FE"></a>于此寺东望屈屈吒播陀山。<a id="a-FF"></a>即经所谓鸡足山也。<a id="a-FG"></a>直上三峰状如鸡足。<a id="a-FH"></a>因取号焉。<a id="a-FI"></a>去菩提寺一百余里。<a id="a-FJ"></a>顶树大塔夜放神炬。<a id="a-FK"></a>光明通照。<a id="a-FL"></a>即大迦葉波。<a id="a-FM"></a>寂定所也。<a id="a-FN"></a>路极梗涩多诸林竹。<a id="a-FO"></a>师子虎象纵横腾倚。<a id="a-FP"></a>每思登践取进无由。<a id="a-FQ"></a>奘乃告王请诸防援。<a id="a-FR"></a>蒙给兵三百余人。<a id="a-FS"></a>各备锋刃斩竹通道。<a id="a-FT"></a>日行十里。<a id="a-FU"></a>尔时彼国闻奘往山。<a id="a-FV"></a>士女大小数盈十万。<a id="a-FW"></a>奔随继至共往鸡足。<a id="a-FX"></a>既达山阿壁立无路。<a id="a-FY"></a>乃缚竹为梯相连而上。<a id="a-FZ"></a>达山顶者三千余人。<a id="a-Fa"></a>四睇欣然转增喜踊具睹石罅散花供养。<a id="a-Fb"></a>自山东北百有余里至佛陀代那山。<a id="a-Fc"></a>有大石室。<a id="a-Fd"></a>佛曾游此。<a id="a-Fe"></a>天帝就石涂香以供。<a id="a-Ff"></a>行至其处今犹郁烈不远山室可受千人。<a id="a-Fg"></a>如来三月于中坐夏。<a id="a-Fh"></a>垒石为道。<a id="a-Fi"></a>广二十步。<a id="a-Fj"></a>长五里许。<a id="a-Fk"></a>即频毗娑罗修觐上山之所由也。<a id="a-Fl"></a>又东六十便至矩奢揭罗补罗古城。<a id="a-Fm"></a>唐言茅城。<a id="a-Fn"></a>多出香茅故因名也。<a id="a-Fo"></a>其城即摩揭陀之正中。<a id="a-Fp"></a>经本所谓王舍城者是矣。<a id="a-Fq"></a>崇山四周为其外郭。<a id="a-Fr"></a>上如陴堄皆甎为之。<a id="a-Fs"></a>西通小径北辟山门。<a id="a-Ft"></a>广长从狭周轮百五十里。<a id="a-Fu"></a>其中宫城周三十余里。<a id="a-Fv"></a>内诸古迹其量复多。<a id="a-Fw"></a>宫之东北可十五里。<a id="a-Fx"></a>有姞栗陀罗矩吒山。<a id="a-Fy"></a>即经所谓耆阇崛山者是也。<a id="a-Fz"></a>唐言鹫峰之台。<a id="a-G0"></a>于诸山中最高显映夺。<a id="a-G1"></a>接山之阳佛多居住。<a id="a-G2"></a>从下至顶编石为阶。<a id="a-G3"></a>广十余步长六里许。<a id="a-G4"></a>佛常往来于斯道也。<a id="a-G5"></a>历观崖岫备诸古迹不可胜纪。<a id="a-G6"></a>广如图传。<a id="a-G7"></a>山城北门强一里许。<a id="a-G8"></a>即迦兰陀竹园精舍石基。<a id="a-G9"></a>东户甎室今仍现在。<a id="a-GA"></a>自园西南行六里许。<a id="a-GB"></a>南山之阴大竹林中有石室焉。<a id="a-GC"></a>即大迦葉波与千无学。<a id="a-GD"></a>结集经教所托之地。<a id="a-GE"></a>又西二十余里。<a id="a-GF"></a>即大众部结集处也。<a id="a-GG"></a>山城之北可五里许。<a id="a-GH"></a>至曷罗阇姞利呬城。<a id="a-GI"></a>唐言新王舍也。<a id="a-GJ"></a>余传所称者是矣。<a id="a-GK"></a>又北三十余里至那烂陀寺。<a id="a-GL"></a>唐言施无厌也。<a id="a-GM"></a>赡部洲中寺之最者。<a id="a-GN"></a>勿高此矣。<a id="a-GO"></a>五王共造供给倍隆。<a id="a-GP"></a>故因名焉。<a id="a-GQ"></a>其寺都有五院。<a id="a-GR"></a>同一大门周闾四重高八丈许。<a id="a-GS"></a>并用甎垒。<a id="a-GT"></a>其最上壁犹厚六尺。<a id="a-GU"></a>外郭三重。<a id="a-GV"></a>墙亦甎垒。<a id="a-GW"></a>高五丈许。<a id="a-GX"></a>中间水绕极深池堑。<a id="a-GY"></a>备有花畜严丽可观。<a id="a-GZ"></a>自置已来防卫清肃。<a id="a-Ga"></a>女人非滥未曾容隐。<a id="a-Gb"></a>常住僧众四千余人。<a id="a-Gc"></a>外容道俗通及邪正乃出万数。<a id="a-Gd"></a>皆周给衣食无有穷竭。<a id="a-Ge"></a>故复号寺为施无厌也。<a id="a-Gf"></a>中有佛院备诸圣迹。<a id="a-Gg"></a>精舍高者二十余丈。<a id="a-Gh"></a>佛昔于中四月说法。<a id="a-Gi"></a>又有精舍高三十余丈。<a id="a-Gj"></a>中诸变态不可名悉。<a id="a-Gk"></a>置立铜像高八丈余。<a id="a-Gl"></a>六层阁盛庄严绮饰。<a id="a-Gm"></a>即戒日之兄满胄王造也。<a id="a-Gn"></a>又有鋀石精舍高可八丈。<a id="a-Go"></a>戒日亲造。<a id="a-Gp"></a>雕装未备日役千功。<a id="a-Gq"></a>彼国常法钦敬德望。<a id="a-Gr"></a>有诸论师智识清远。<a id="a-Gs"></a>王给封户乃至十城。<a id="a-Gt"></a>渐降量赏不减三城。<a id="a-Gu"></a>其寺现在受封大德三百余人。<a id="a-Gv"></a>通经已上不掌僧役。<a id="a-Gw"></a>重爱学问咨访异法。<a id="a-Gx"></a>故乌耆已西被于海内。<a id="a-Gy"></a>诸出家者皆多义学。<a id="a-Gz"></a>任国往返都无隔碍。<a id="a-H0"></a>王虽守国不敢遮障。<a id="a-H1"></a>故彼学徒博闻该赡。<a id="a-H2"></a>奘历诸国风声久达。<a id="a-H3"></a>将造其寺。<a id="a-H4"></a>众差大德四十人。<a id="a-H5"></a>至庄迎宿。<a id="a-H6"></a>庄即目连之本村也。<a id="a-H7"></a>明日食后。<a id="a-H8"></a>僧二百余俗人千余。<a id="a-H9"></a>擎舆幢盖香花来迎引入都会。<a id="a-HA"></a>与众相慰问讫唱令住寺。<a id="a-HB"></a>一切共同。<a id="a-HC"></a>又差二十人。<a id="a-HD"></a>引至正法藏所。<a id="a-HE"></a>即戒贤论师也。<a id="a-HF"></a>年百六岁众所重故号正法藏。<a id="a-HG"></a>博闻强识。<a id="a-HH"></a>内外大小一切经书无不通达。<a id="a-HI"></a>即昔室商佉王所坑之者。<a id="a-HJ"></a>为贼擎出潜沦草莽。<a id="a-HK"></a>后兴法显道俗所推。<a id="a-HL"></a>戒日增邑十城。<a id="a-HM"></a>科税以入。<a id="a-HN"></a>贤以税物成立寺庙。<a id="a-HO"></a>奘礼赞讫。<a id="a-HP"></a>并命令坐。<a id="a-HQ"></a>问从何来。<a id="a-HR"></a>答从支那国来欲学瑜伽等论。<a id="a-HS"></a>闻已啼泣。<a id="a-HT"></a>召弟子觉贤说己旧事。<a id="a-HU"></a>贤曰。<a id="a-HV"></a>和上三年前。<a id="a-HW"></a>患困如刀刺。<a id="a-HX"></a>欲不食而死。<a id="a-HY"></a>梦金色人曰。<a id="a-HZ"></a>汝勿厌身。<a id="a-Ha"></a>往作国王多害物命。<a id="a-Hb"></a>当自悔责。<a id="a-Hc"></a>何得自尽。<a id="a-Hd"></a>有支那僧来此学问。<a id="a-He"></a>已在道中。<a id="a-Hf"></a>三年应至。<a id="a-Hg"></a>以法惠彼。<a id="a-Hh"></a>彼复流通。<a id="a-Hi"></a>汝罪自灭。<a id="a-Hj"></a>吾是曼殊室利。<a id="a-Hk"></a>故来相劝。<a id="a-Hl"></a>和上今损。<a id="a-Hm"></a>正法藏问。<a id="a-Hn"></a>在路几时。<a id="a-Ho"></a>奘曰。<a id="a-Hp"></a>出三年矣。<a id="a-Hq"></a>既与梦同。<a id="a-Hr"></a>悲喜交集。<a id="a-Hs"></a>礼谢讫。<a id="a-Ht"></a>寺素立法。<a id="a-Hu"></a>通三藏者员置十人。<a id="a-Hv"></a>由来阙一。<a id="a-Hw"></a>以奘风问便处其位。<a id="a-Hx"></a>日给上馔二十盘大人米一斗。<a id="a-Hy"></a>摈榔豆蔻龙脑香乳苏蜜等。<a id="a-Hz"></a>净人四婆罗一。<a id="a-I0"></a>行乘象舆三十人从。<a id="a-I1"></a>大人米者粳米也。<a id="a-I2"></a>大如乌豆。<a id="a-I3"></a>饭香百步。<a id="a-I4"></a>惟此国有。<a id="a-I5"></a>王及知法者预焉。<a id="a-I6"></a>故此寺通三藏者给二十盘。<a id="a-I7"></a>即二十日。<a id="a-I8"></a>渐减通一经者。<a id="a-I9"></a>犹给五盘。<a id="a-IA"></a>五日。<a id="a-IB"></a>过此已后便依僧位。<a id="a-IC"></a>便请戒贤讲瑜伽论。<a id="a-ID"></a>听者数千人。<a id="a-IE"></a>十有五月方得一遍。<a id="a-IF"></a>重为再讲。<a id="a-IG"></a>九月方了自余顺理显扬对法等并得咨禀。<a id="a-IH"></a>然于瑜伽偏所钻仰。<a id="a-II"></a>经于五年晨夕无辍将事博议未忍东旋。<a id="a-IJ"></a>贤诫曰。<a id="a-IK"></a>吾老矣。<a id="a-IL"></a>见子殉命求法经途十年方至今日不辞朽老。<a id="a-IM"></a>力为伸明。<a id="a-IN"></a>法贵流通岂期独善。<a id="a-IO"></a>更参他部恐失时缘。<a id="a-IP"></a>智无涯也惟佛乃穷。<a id="a-IQ"></a>人命如露非旦则夕。<a id="a-IR"></a>即可还也。<a id="a-IS"></a>便为装行调。<a id="a-IT"></a>付给经论。<a id="a-IU"></a>奘曰。<a id="a-IV"></a>敢闻命矣。<a id="a-IW"></a>意欲南巡诸国。<a id="a-IX"></a>还途北指。<a id="a-IY"></a>以高昌昔言不得违也。<a id="a-IZ"></a>便尔东行大山林中。<a id="a-Ia"></a>至伊烂拏国。<a id="a-Ib"></a>见佛坐迹入石寸许。<a id="a-Ic"></a>长五尺二寸广二尺一寸。<a id="a-Id"></a>旁有瓶迹没石寸许。<a id="a-Ie"></a>八出花文都似新置。<a id="a-If"></a>有佛立迹长尺八寸阔强六寸。<a id="a-Ig"></a>又东南行路经五国。<a id="a-Ih"></a>将四千里至三摩呾吒国。<a id="a-Ii"></a>滨斥大海。<a id="a-Ij"></a>四佛曾游。<a id="a-Ik"></a>见青玉像举高八尺。<a id="a-Il"></a>自斯东北山海之中。<a id="a-Im"></a>凡有六国。<a id="a-In"></a>即达林邑。<a id="a-Io"></a>道阻且长。<a id="a-Ip"></a>兼多瘴疠。<a id="a-Iq"></a>故不游践。<a id="a-Ir"></a>又从西行将至二千里。<a id="a-Is"></a>达揭罗拏国。<a id="a-It"></a>邪正兼事。<a id="a-Iu"></a>别有三寺不食乳酪。<a id="a-Iv"></a>调达部也。<a id="a-Iw"></a>又西南行七百余里至乌荼国。<a id="a-Ix"></a>东境临海。<a id="a-Iy"></a>有发行城。<a id="a-Iz"></a>多有商侣停于海次。<a id="a-J0"></a>南大海中有僧伽罗国。<a id="a-J1"></a>谓执师子也。<a id="a-J2"></a>相去约指二万余里。<a id="a-J3"></a>每夜南望。<a id="a-J4"></a>见彼国中佛牙塔上宝珠光明腾焰晖赫见于天际。<a id="a-J5"></a>又西南行具经诸国。<a id="a-J6"></a>并有异迹。<a id="a-J7"></a>可五千里至憍萨国。<a id="a-J8"></a>即南印度之正境也。<a id="a-J9"></a>崇信佛法僧徒万许。<a id="a-JA"></a>其土宽广林野相次。<a id="a-JB"></a>王都西南三百余里有黑蜂山。<a id="a-JC"></a>昔古大王为龙猛菩萨造立斯寺。<a id="a-JD"></a>即龙树也。<a id="a-JE"></a>其寺上下五重。<a id="a-JF"></a>凿石为之。<a id="a-JG"></a>引水旋注。<a id="a-JH"></a>多诸变异。<a id="a-JI"></a>沿波方达。<a id="a-JJ"></a>令净人固守罕有登者。<a id="a-JK"></a>龛中石像形极伟大。<a id="a-JL"></a>寺成之日。<a id="a-JM"></a>龙猛就山以药涂之变成紫金。<a id="a-JN"></a>世无等者。<a id="a-JO"></a>又有经藏。<a id="a-JP"></a>夹缚无数。<a id="a-JQ"></a>古老相传。<a id="a-JR"></a>尽初结集并现存在。<a id="a-JS"></a>虽外佛法屡遭诛殄。<a id="a-JT"></a>而此一山住持无改。<a id="a-JU"></a>近有僧来于彼夏坐。<a id="a-JV"></a>但得读诵不许持出。<a id="a-JW"></a>具陈此事。<a id="a-JX"></a>但路幽阻难可寻问。<a id="a-JY"></a>又复南行七千余里。<a id="a-JZ"></a>路经五国并有灵迹。<a id="a-Ja"></a>至秣罗矩吒国。<a id="a-Jb"></a>即赡部最南滨海境也。<a id="a-Jc"></a>山出龙脑香焉。<a id="a-Jd"></a>旁有岩顶清流。<a id="a-Je"></a>绕旋二十许匝南注大海。<a id="a-Jf"></a>中有天宫观自在菩萨常所住处。<a id="a-Jg"></a>即观世音之正名也。<a id="a-Jh"></a>临海有城。<a id="a-Ji"></a>古师子国。<a id="a-Jj"></a>今入海中可三千余里。<a id="a-Jk"></a>非结大伴则不可至。<a id="a-Jl"></a>故不行也。<a id="a-Jm"></a>自此西北四千余里。<a id="a-Jn"></a>中途经国具诸神异。<a id="a-Jo"></a>达摩诃刺他国。<a id="a-Jp"></a>其王果勇威英自在。<a id="a-Jq"></a>未宾戒日。<a id="a-Jr"></a>寺有百余。<a id="a-Js"></a>僧徒五千。<a id="a-Jt"></a>大小兼学。<a id="a-Ju"></a>东境山寺罗汉所造。<a id="a-Jv"></a>有大精舍高百余尺。<a id="a-Jw"></a>中安石像长八丈许。<a id="a-Jx"></a>上施石盖凡有七重。<a id="a-Jy"></a>虚悬空中相去各三尺许。<a id="a-Jz"></a>礼谒见者无不叹讶斯神也。<a id="a-K0"></a>自此因循广寻圣迹。<a id="a-K1"></a>至钵伐多国。<a id="a-K2"></a>有数名德学业可遵。<a id="a-K3"></a>又停二年。<a id="a-K4"></a>学正量部根本论摄正法论成实论等。<a id="a-K5"></a>便东南还那烂陀。<a id="a-K6"></a>参戒贤已。<a id="a-K7"></a>往杖林山胜军论师居士所。<a id="a-K8"></a>其人刹利种。<a id="a-K9"></a>学通内外五明数术。<a id="a-KA"></a>依林养徒讲佛经义。<a id="a-KB"></a>道俗归者日数百人。<a id="a-KC"></a>诸国王等亦来观礼洗足供养。<a id="a-KD"></a>封赏城邑。<a id="a-KE"></a>奘从学唯识决择论意义论成无畏论等。<a id="a-KF"></a>首尾二年。<a id="a-KG"></a>夜梦寺内及外林邑火烧成灰。<a id="a-KH"></a>见一金人告曰。<a id="a-KI"></a>却后十年。<a id="a-KJ"></a>戒日王崩印度便乱。<a id="a-KK"></a>当如火荡。<a id="a-KL"></a>觉已向胜军说之。<a id="a-KM"></a>奘意方决严具东还。<a id="a-KN"></a>及永徽之末戒日果崩。<a id="a-KO"></a>今并饥荒。<a id="a-KP"></a>如所梦矣。<a id="a-KQ"></a>初那烂陀寺大德师子光等。<a id="a-KR"></a>立中百论宗。<a id="a-KS"></a>破瑜伽等义。<a id="a-KT"></a>奘曰。<a id="a-KU"></a>圣人作论终不相违。<a id="a-KV"></a>但学者有向背耳。<a id="a-KW"></a>因造会宗论三千颂。<a id="a-KX"></a>以呈戒贤诸师。<a id="a-KY"></a>咸称善。<a id="a-KZ"></a>先有南印度王灌顶师。<a id="a-Ka"></a>名般若鞠多。<a id="a-Kb"></a>明正量部。<a id="a-Kc"></a>造破大乘论七百颂。<a id="a-Kd"></a>时戒日王讨伐至乌荼国。<a id="a-Ke"></a>诸小乘师保重此论以用上王。<a id="a-Kf"></a>请与大乘师决胜。<a id="a-Kg"></a>王作书与那烂陀寺。<a id="a-Kh"></a>可差四僧善大小内外者诣行宫在所。<a id="a-Ki"></a>拟有论义。<a id="a-Kj"></a>戒贤乃差海慧智光师子光及奘。<a id="a-Kk"></a>为四应命。<a id="a-Kl"></a>将往未发间。<a id="a-Km"></a>有顺世外道来求论难。<a id="a-Kn"></a>书四十条义悬于寺门。<a id="a-Ko"></a>若有屈者斩首相谢。<a id="a-Kp"></a>彼计四大为人物因。<a id="a-Kq"></a>旨理沉密最难征核。<a id="a-Kr"></a>如此阴阳谁穷其数。<a id="a-Ks"></a>此道执计必求捔决。<a id="a-Kt"></a>彼土常法。<a id="a-Ku"></a>论有负者先令乘驴。<a id="a-Kv"></a>屎瓶浇顶。<a id="a-Kw"></a>公于众中。<a id="a-Kx"></a>形心折伏然后依投永为皂隶。<a id="a-Ky"></a>诸僧同疑。<a id="a-Kz"></a>恐有殿负默不陈对。<a id="a-L0"></a>奘停既久究达论道。<a id="a-L1"></a>告众请对。<a id="a-L2"></a>何得同耻。<a id="a-L3"></a>各立旁证。<a id="a-L4"></a>往复数番通解无路。<a id="a-L5"></a>神理俱丧溘然潜伏。<a id="a-L6"></a>预是释门一时腾踊。<a id="a-L7"></a>彼既屈已请依先约。<a id="a-L8"></a>奘曰。<a id="a-L9"></a>我法弘恕不在刑科。<a id="a-LA"></a>禀受我法如奴事主。<a id="a-LB"></a>因将向房遵正法要。<a id="a-LC"></a>彼乌荼论又别访得。<a id="a-LD"></a>寻择其中便有谬滥。<a id="a-LE"></a>谓所伏外道曰。<a id="a-LF"></a>汝闻乌荼所立义不。<a id="a-LG"></a>曰彼义曾闻。<a id="a-LH"></a>特解其趣。<a id="a-LI"></a>即令说之。<a id="a-LJ"></a>备通其要。<a id="a-LK"></a>便指纤芥。<a id="a-LL"></a>申大乘义破之。<a id="a-LM"></a>名制恶见论。<a id="a-LN"></a>千六百颂。<a id="a-LO"></a>以呈戒贤等师。<a id="a-LP"></a>咸曰。<a id="a-LQ"></a>斯论穷天下之勍寇也。<a id="a-LR"></a>何敌当之。</p>
 </body>
</html>