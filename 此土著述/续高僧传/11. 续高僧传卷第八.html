<!doctype html>
<html id="z3IBWRO1JD" data-ver="1773">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第八</h1>
  <p id="a2"></p>
  <p id="a3">义解篇四　正纪十四　附见二。</p>
  <p id="a4">齐邺东大觉寺释僧范传一。</p>
  <p id="a5">齐邺中释昙遵传二。</p>
  <p id="a6">齐邺下总持寺释慧顺传三。</p>
  <p id="a7">齐邺西宝山寺释道凭传四。</p>
  <p id="a8">齐并州僧统释灵询传五。</p>
  <p id="a9">齐大统合水寺释法上传六(法存)</p>
  <p id="aA">齐邺下定国寺释道慎传七。</p>
  <p id="aB">周蒲州仁寿寺释僧妙传八。</p>
  <p id="aC">周长安崇华寺释慧善传九。</p>
  <p id="aD">周潼州光兴寺释宝彖传十。</p>
  <p id="aE">齐洺州沙门释昙衍传十一。</p>
  <p id="aF">陈杨都庄严寺释慧荣传十二。</p>
  <p id="aG">隋京师延兴寺释昙延传十三。</p>
  <p id="aH">隋京师净影寺释慧远传十四(僧猛)</p>
  <p id="aI">释僧范。<a id="a-J"></a>姓李氏。<a id="a-K"></a>平乡人也。<a id="a-L"></a>幼游学群书。<a id="a-M"></a>年二十三备通流略。<a id="a-N"></a>至于七曜九章天竺咒术。<a id="a-O"></a>咨无再悟。<a id="a-P"></a>徒侣方千指掌解颐夸矜折角。<a id="a-Q"></a>时人语曰。<a id="a-R"></a>相州李洪范。<a id="a-S"></a>解彻深义。<a id="a-T"></a>邺下张宾生领悟无遗。<a id="a-U"></a>斯言诚有旨矣。<a id="a-V"></a>兼以年华色美都无伉俪之心。<a id="a-W"></a>思附法门烧指而修供养。<a id="a-X"></a>年二十九栖迟下邑闻讲涅槃。<a id="a-Y"></a>辄试一听开悟神府。<a id="a-Z"></a>理思兼通。<a id="a-a"></a>乃知佛经之秘极也。<a id="a-b"></a>遂投邺城僧始而出家焉。<a id="a-c"></a>初学涅槃经顿尽其致。<a id="a-d"></a>又栖心林虑静其浮情。<a id="a-e"></a>复向洛下从献公听法华华严。<a id="a-f"></a>宗匠前修是非衢术。<a id="a-g"></a>后徙辙光师而受道焉。<a id="a-h"></a>耽味虑宗岁纪迁贸。<a id="a-i"></a>既穷筌相学志无杂。<a id="a-j"></a>乃出游开化利安齐魏。<a id="a-k"></a>每法筵一举听众千余。<a id="a-l"></a>逮旋趾邺都可谓当时明匠。<a id="a-m"></a>遂使崔觐注易咨之取长。<a id="a-n"></a>宋景造历求而舍短。<a id="a-o"></a>大儒徐遵明李宝顶等。<a id="a-p"></a>一对信于言前。<a id="a-q"></a>授以菩萨戒法。<a id="a-r"></a>五众归之如市。<a id="a-s"></a>讲华严十地地持维摩胜鬘各有疏记。<a id="a-t"></a>复变疏引经制成为论。<a id="a-u"></a>故涅槃大品等并称论焉。<a id="a-v"></a>地持一部独名述也。<a id="a-w"></a>然属词繁壮不偶世情。<a id="a-x"></a>亦是一家之作。<a id="a-y"></a>故可观采。<a id="a-z"></a>而言行相辅祥征屡降。<a id="a-10"></a>尝有胶州刺史杜弼。<a id="a-11"></a>于邺显义寺请范冬讲。<a id="a-12"></a>至华严六地忽有一雁飞下。<a id="a-13"></a>从浮图东顺行入堂。<a id="a-14"></a>正对高座伏地听法。<a id="a-15"></a>讲散徐出还顺塔西尔乃翔游。<a id="a-16"></a>又于此寺夏讲。<a id="a-17"></a>雀来在座西南伏听终于九旬。<a id="a-18"></a>又曾处济州。<a id="a-19"></a>亦有一鸮飞来入听讫讲便去。<a id="a-1A"></a>斯诸祥感众矣。<a id="a-1B"></a>自非道洽冥符。<a id="a-1C"></a>何能致此。<a id="a-1D"></a>尝讲花严。<a id="a-1E"></a>辄有一僧加毁云。<a id="a-1F"></a>是乃伽斗。<a id="a-1G"></a>竟何所解。<a id="a-1H"></a>当夜有神加打。<a id="a-1I"></a>死而复苏。<a id="a-1J"></a>其见闻者皆深敬异。<a id="a-1K"></a>尝宿他寺意欲闻戒。<a id="a-1L"></a>有僧升座将欲竖义。<a id="a-1M"></a>乃曰。<a id="a-1N"></a>竖论法相深会圣言。<a id="a-1O"></a>何劳布萨。<a id="a-1P"></a>僧常闻耳。<a id="a-1Q"></a>忽见一神形高丈余貌甚雄峻。<a id="a-1R"></a>来到座前问竖义者。<a id="a-1S"></a>今是何日。<a id="a-1T"></a>答曰。<a id="a-1U"></a>是布萨日。<a id="a-1V"></a>神即以手拓之曳于座下。<a id="a-1W"></a>委顿垂死。<a id="a-1X"></a>次问上座。<a id="a-1Y"></a>拓曳同前。<a id="a-1Z"></a>由是自励。<a id="a-1a"></a>至终僧事私缘竟无说欲。<a id="a-1b"></a>乃至疾重舁而就僧。<a id="a-1c"></a>将终之日延像入房。<a id="a-1d"></a>下床跪地惟悔宿触而已。<a id="a-1e"></a>时当正午遗诫而卒于邺东大觉寺。<a id="a-1f"></a>时春秋八十。<a id="a-1g"></a>即天保六年三月二日也。<a id="a-1h"></a>初范背儒入释崇信日增。<a id="a-1i"></a>寂想空门不缘世务。<a id="a-1j"></a>口无流略之语。<a id="a-1k"></a>身绝非法之游。<a id="a-1l"></a>随得财贿即施门人。<a id="a-1m"></a>衣食有无未曾宣述。<a id="a-1n"></a>安忍善恶喜怒不形。<a id="a-1o"></a>洗秽奉禁终始如一。<a id="a-1p"></a>而留意华严。<a id="a-1q"></a>为来报之业。<a id="a-1r"></a>夜礼千佛为一世常资。<a id="a-1s"></a>末岁年事既隆。<a id="a-1t"></a>身力不济。<a id="a-1u"></a>犹依六时叩头枕上。<a id="a-1v"></a>自有英悟之量。<a id="a-1w"></a>罕能继者。<a id="a-1x"></a>而感通灵异。<a id="a-1y"></a>则事全难准云。</p>
  <p id="a1z">释昙遵。<a id="a-20"></a>姓程氏。<a id="a-21"></a>河北人。<a id="a-22"></a>少厌世网投法出家。<a id="a-23"></a>而容色盛美堂堂然也。<a id="a-24"></a>恐染净戒还返俗焉。<a id="a-25"></a>资学既明允当时寄。<a id="a-26"></a>有魏擢为员外郎。<a id="a-27"></a>二十有三情背朝官。<a id="a-28"></a>复请光公以为师保。<a id="a-29"></a>光以旧事舍而不度。<a id="a-2A"></a>遵跪启曰。<a id="a-2B"></a>今没命归依远崇至道。<a id="a-2C"></a>如不允副必从邪见坏及三宝。<a id="a-2D"></a>光审其情至。<a id="a-2E"></a>即度而授戒。<a id="a-2F"></a>因从禀学。<a id="a-2G"></a>功踰一纪。<a id="a-2H"></a>大乘顿教法界心原。<a id="a-2I"></a>并披析义理挺超时匠。<a id="a-2J"></a>手无异笔而变他成己。<a id="a-2K"></a>故谈述有续。<a id="a-2L"></a>而章疏阙焉。<a id="a-2M"></a>初出化行洛下。<a id="a-2N"></a>流演齐楚晋魏乃至燕赵。<a id="a-2O"></a>通传道务摄治相袭。<a id="a-2P"></a>丞相淮阴王肱深器之。<a id="a-2Q"></a>德动贵重倾心奉礼。<a id="a-2R"></a>年余七十。<a id="a-2S"></a>举为国都。<a id="a-2T"></a>寻转为统。<a id="a-2U"></a>后少觉有疾。<a id="a-2V"></a>便坐诵维摩胜鬘。<a id="a-2W"></a>卷了命终卒于邺下。<a id="a-2X"></a>时年八十有五。<a id="a-2Y"></a>承化门人罕继其后。<a id="a-2Z"></a>初遵赋志清高无为立性。<a id="a-2a"></a>褰帷开户标树方远。<a id="a-2b"></a>形无妄涉口不俗谈。<a id="a-2c"></a>动静自严不假方便。<a id="a-2d"></a>而敬爱宗师罕阶俦绪。<a id="a-2e"></a>光师终日。<a id="a-2f"></a>遵在齐州。<a id="a-2g"></a>初闻哀问不觉从床而坠。<a id="a-2h"></a>口中流血。<a id="a-2i"></a>其诚孝动人如此之类也。<a id="a-2j"></a>多游念慧有得机缘。<a id="a-2k"></a>温讲而终业矣。</p>
  <p id="a2l">释慧顺。<a id="a-2m"></a>姓崔。<a id="a-2n"></a>齐人侍中崔光之弟也。<a id="a-2o"></a>少爱儒宗统知雅趣。<a id="a-2p"></a>长厌尘网为居士焉。<a id="a-2q"></a>初听涅槃略无遗义。<a id="a-2r"></a>因讲而睡闻有言曰。<a id="a-2s"></a>此解乃明犹未为极。<a id="a-2t"></a>心遂迟疑伺决其病。<a id="a-2u"></a>承都下有光律师者广涉大乘文无不晓。<a id="a-2v"></a>因往洛阳。<a id="a-2w"></a>时年二十有五。<a id="a-2x"></a>即投光而出家焉。<a id="a-2y"></a>寓于门下。<a id="a-2z"></a>纂修地旨倦无终食。<a id="a-30"></a>岁纪相寻。<a id="a-31"></a>证教两途。<a id="a-32"></a>锐镜于心内。<a id="a-33"></a>三持三聚。<a id="a-34"></a>影现于神外。<a id="a-35"></a>博见融冶陶然有余。<a id="a-36"></a>讲十地地持华严维摩。<a id="a-37"></a>并立疏记。<a id="a-38"></a>年将知命。<a id="a-39"></a>欲以大法弘利本乡。<a id="a-3A"></a>即传归戒情无不惬。<a id="a-3B"></a>随有讲会众必千余。<a id="a-3C"></a>精诚之响广流东夏。<a id="a-3D"></a>故齐赵瀛冀有奉信者。<a id="a-3E"></a>咸禀其风焉。<a id="a-3F"></a>仆射祖孝征。<a id="a-3G"></a>钦尚厥德奏为国都。<a id="a-3H"></a>年七十有二终于邺下之总持寺。<a id="a-3I"></a>当终之日身心清卓。<a id="a-3J"></a>专念平等而为心印。<a id="a-3K"></a>然顺族胄菁华言成世范。<a id="a-3L"></a>慧解腾誉事义深沉。<a id="a-3M"></a>而志存顺法不局一方。<a id="a-3N"></a>衣略鲜华食无兼味。<a id="a-3O"></a>受施寻散情阙爱憎。<a id="a-3P"></a>形寄任缘未依夏腊。<a id="a-3Q"></a>进止在益不顾己损。<a id="a-3R"></a>言行适时不与物诤。<a id="a-3S"></a>故传者具书。<a id="a-3T"></a>不敢遗其事行矣。</p>
  <p id="a3U">释道凭。<a id="a-3V"></a>姓韩。<a id="a-3W"></a>平恩人。<a id="a-3X"></a>十二出家。<a id="a-3Y"></a>投贵乡邵寺。<a id="a-3Z"></a>初诵维摩经。<a id="a-3a"></a>自惟历览日计四千四百言。<a id="a-3b"></a>一闻无忘乃通数部。<a id="a-3c"></a>后学涅槃略观远节。<a id="a-3d"></a>复寻成实。<a id="a-3e"></a>初听半文便竖大义。<a id="a-3f"></a>聪明之誉无羡昔人。<a id="a-3g"></a>致使遐迩闻风咸思顶谒。<a id="a-3h"></a>七夏欲讲涅槃。<a id="a-3i"></a>惟曰。<a id="a-3j"></a>文一释异。<a id="a-3k"></a>情理难资。<a id="a-3l"></a>恐兼虚课谤法诚重。<a id="a-3m"></a>八夏既登遂行禅境。<a id="a-3n"></a>漳滏伊洛遍讨嘉猷。<a id="a-3o"></a>后于少林寺摄心夏坐。<a id="a-3p"></a>问道之僧披榛而至。<a id="a-3q"></a>闻光师弘扬戒本。<a id="a-3r"></a>因往听之。<a id="a-3s"></a>涉悟大乘深副情愿。<a id="a-3t"></a>经停十载。<a id="a-3u"></a>声闻渐高。<a id="a-3v"></a>乃辞光通法弘化。<a id="a-3w"></a>赵魏传灯之美。<a id="a-3x"></a>罕有斯焉。<a id="a-3y"></a>讲地论涅槃花严四分。<a id="a-3z"></a>皆览卷便讲。<a id="a-40"></a>目不寻文章疏本无。<a id="a-41"></a>手不举笔而开塞任情。<a id="a-42"></a>吐纳清爽。<a id="a-43"></a>洞会筌旨。<a id="a-44"></a>有若证焉。<a id="a-45"></a>故京师语曰。<a id="a-46"></a>凭师法相上公。<a id="a-47"></a>文句一代希宝。<a id="a-48"></a>斯言信矣。<a id="a-49"></a>时人以其口辩方于身子也。<a id="a-4A"></a>以齐天保十年三月七日。<a id="a-4B"></a>卒于邺城西南宝山寺。<a id="a-4C"></a>春秋七十有二。<a id="a-4D"></a>将终之前。<a id="a-4E"></a>大钟两口小触而破。<a id="a-4F"></a>康存之日愿生安养。<a id="a-4G"></a>故使临终光寻满室。<a id="a-4H"></a>凭独见之。<a id="a-4I"></a>异香充庭大众同美。<a id="a-4J"></a>初凭之处道。<a id="a-4K"></a>弘护居心。<a id="a-4L"></a>经律遽讲。<a id="a-4M"></a>福智双习。<a id="a-4N"></a>骨族血亲往来顿绝。<a id="a-4O"></a>势贵豪家全无游止。<a id="a-4P"></a>而乞食自资少所恒习。<a id="a-4Q"></a>袒肩洗净老而弥固。<a id="a-4R"></a>胫臂无服生死齐焉。<a id="a-4S"></a>兼以心缘口授杜于文相者古今绝矣。</p>
  <p id="a4T">释灵询。<a id="a-4U"></a>姓傅氏。<a id="a-4V"></a>渔阳人也。<a id="a-4W"></a>少年入道。<a id="a-4X"></a>学成实论并涅槃经。<a id="a-4Y"></a>穷其幽府。<a id="a-4Z"></a>又于论中删要两卷注而释之。<a id="a-4a"></a>盛行于世。<a id="a-4b"></a>后弃小道崇仰光公。<a id="a-4c"></a>晓夕研寻十有余载。<a id="a-4d"></a>纤旨秘教备知通塞。<a id="a-4e"></a>虽博知群籍。<a id="a-4f"></a>而擅出维摩。<a id="a-4g"></a>兼有疏记。<a id="a-4h"></a>至迁京漳邺。<a id="a-4i"></a>游历燕赵化沾四众。<a id="a-4j"></a>邪正分焉。<a id="a-4k"></a>而书画有工颇爱篇什。<a id="a-4l"></a>文笔之华时所推举。<a id="a-4m"></a>美客貌善风仪。<a id="a-4n"></a>词辩雅净听者无挠。<a id="a-4o"></a>初为国都。<a id="a-4p"></a>魏末为并州僧统。<a id="a-4q"></a>齐初卒于晋阳。<a id="a-4r"></a>时年六十九矣。</p>
  <p id="a4s">释法上。<a id="a-4t"></a>姓刘氏。<a id="a-4u"></a>朝歌人也。<a id="a-4v"></a>五岁入学。<a id="a-4w"></a>七日通章。<a id="a-4x"></a>六岁随叔寺中观戏。<a id="a-4y"></a>情无鼓舞。<a id="a-4z"></a>但礼佛读经。<a id="a-50"></a>而声气爽拔。<a id="a-51"></a>众人奔绕倾渴观听。<a id="a-52"></a>年登八岁。<a id="a-53"></a>略览经诰薄尽其理。<a id="a-54"></a>九岁得涅槃经披而诵之。<a id="a-55"></a>即生厌世。<a id="a-56"></a>至于十二投禅师道药而出家焉。<a id="a-57"></a>因游相土寻还汲乡。<a id="a-58"></a>又往东都栖遑务道。<a id="a-59"></a>神气高爽照晓词论。<a id="a-5A"></a>所在推之咸谓圣沙弥也。<a id="a-5B"></a>后潜林虑上胡山寺诵维摩法花。<a id="a-5C"></a>才浃二旬两部俱度。<a id="a-5D"></a>因诵求解。<a id="a-5E"></a>还入洛阳。<a id="a-5F"></a>博洞清玄名闻伊滏。<a id="a-5G"></a>年暨学岁创讲法花。<a id="a-5H"></a>酬抗疑难无不叹伏。<a id="a-5I"></a>善机问好征核。<a id="a-5J"></a>决通非据昌言胜负。<a id="a-5K"></a>而形色非美。<a id="a-5L"></a>故时人谚曰。<a id="a-5M"></a>黑沙弥若来。<a id="a-5N"></a>高座逢灾也。<a id="a-5O"></a>后值时俭衣食俱乏。<a id="a-5P"></a>专意涅槃无心饥冻。<a id="a-5Q"></a>故一粒之米加之以菜。<a id="a-5R"></a>一衣为服兼之以草。<a id="a-5S"></a>练形将尽而精神日进。<a id="a-5T"></a>乃投光师而受具焉。<a id="a-5U"></a>性戒夙成不劳师导。<a id="a-5V"></a>勤勤谛理无失寸阴。<a id="a-5W"></a>忽闻父病寻往觐之。<a id="a-5X"></a>既至即殂。<a id="a-5Y"></a>一宿同止明旦赴洛。<a id="a-5Z"></a>度母及姊将入邺都。<a id="a-5a"></a>时属大荒投奇无指。<a id="a-5b"></a>听法心猛委而南旋。<a id="a-5c"></a>夏听少林秋还漳岸。<a id="a-5d"></a>母子相见。<a id="a-5e"></a>不觉澘然。<a id="a-5f"></a>既慧业有闻众皆陈请。<a id="a-5g"></a>乃讲十地地持楞伽涅槃等部。<a id="a-5h"></a>轮次相续并著文疏。<a id="a-5i"></a>又偏洞算数明了机调。<a id="a-5j"></a>纲纪法化难继其尘。<a id="a-5k"></a>故时人语曰。<a id="a-5l"></a>京师极望。<a id="a-5m"></a>道场法上。<a id="a-5n"></a>斯言允矣。<a id="a-5o"></a>年阶四十游化怀卫。<a id="a-5p"></a>为魏大将军高澄奏入在邺。<a id="a-5q"></a>微言一鼓众侣云屯。<a id="a-5r"></a>但上戒山峻峙慧海澄深。<a id="a-5s"></a>德可轨人。<a id="a-5t"></a>威能肃物。<a id="a-5u"></a>故魏齐二代历为统师。<a id="a-5v"></a>昭玄一曹纯掌僧录。<a id="a-5w"></a>令史员置五十许人。<a id="a-5x"></a>所部僧尼二百余万。<a id="a-5y"></a>而上纲领将四十年。<a id="a-5z"></a>道俗欢愉朝庭胥悦。<a id="a-60"></a>所以四方诸寺咸禀成风。<a id="a-61"></a>崇护之基罕有继釆。<a id="a-62"></a>既道光遐烛。<a id="a-63"></a>乃下诏为戒师。<a id="a-64"></a>文宣常布发于地令上践焉。<a id="a-65"></a>天保二年又下诏曰。<a id="a-66"></a>仰惟慈明缉宁四海。<a id="a-67"></a>欲报之德。<a id="a-68"></a>正觉是凭。<a id="a-69"></a>诸鸷鸟伤生之类。<a id="a-6A"></a>宜放于山林。<a id="a-6B"></a>即以此地为太皇太后经营宝塔。<a id="a-6C"></a>废鹰师曹为报德寺。<a id="a-6D"></a>斯即碎荡邪雾载清佛海。<a id="a-6E"></a>当时昌盛自古推焉。<a id="a-6F"></a>上总担荷并得缉谐。<a id="a-6G"></a>内外阐扬皂白咸允。<a id="a-6H"></a>非斯柱石。<a id="a-6I"></a>孰此栋梁哉。<a id="a-6J"></a>且而景行既宣。<a id="a-6K"></a>逸向遐被。<a id="a-6L"></a>致有高句丽国大丞相王高德。<a id="a-6M"></a>乃深怀正法崇重大乘。<a id="a-6N"></a>欲播此释风被于海曲。<a id="a-6O"></a>然莫测法教始末缘由西徂东壤年世帝代。<a id="a-6P"></a>故具录事条。<a id="a-6Q"></a>遣僧向邺。<a id="a-6R"></a>启所未闻事。<a id="a-6S"></a>叙略云。<a id="a-6T"></a>释迦文佛入涅槃来。<a id="a-6U"></a>至今几年。<a id="a-6V"></a>又于天竺几年方到汉地。<a id="a-6W"></a>初到何帝年号是何。<a id="a-6X"></a>又齐陈佛法谁先传告。<a id="a-6Y"></a>从尔至今历几年帝。<a id="a-6Z"></a>远请具注。<a id="a-6a"></a>并问十地智论等人法所传。<a id="a-6b"></a>上答略云。<a id="a-6c"></a>佛以姬周昭王二十四年甲寅岁生。<a id="a-6d"></a>十九出家。<a id="a-6e"></a>三十成道。<a id="a-6f"></a>当穆王二十四年癸未之岁。<a id="a-6g"></a>穆王闻西方有化人出。<a id="a-6h"></a>便即西入而竟不还。<a id="a-6i"></a>以此为验。<a id="a-6j"></a>四十九年在世。<a id="a-6k"></a>灭度已来至今齐代武平七年丙申。<a id="a-6l"></a>凡经一千四百六十五年。<a id="a-6m"></a>后汉明帝永平十年。<a id="a-6n"></a>经法初来。<a id="a-6o"></a>魏晋相传至今流布。<a id="a-6p"></a>上广答缘绪。<a id="a-6q"></a>文极指订。<a id="a-6r"></a>今略举梗槩。<a id="a-6s"></a>以示所传。<a id="a-6t"></a>末敕住相州定国寺。<a id="a-6u"></a>而容德显著感供繁多。<a id="a-6v"></a>所得世利造一山寺。<a id="a-6w"></a>本名合水。<a id="a-6x"></a>即邺之西山。<a id="a-6y"></a>今所谓修定寺是也。<a id="a-6z"></a>山之极顶造弥勒堂。<a id="a-70"></a>众所庄严备殚华丽。<a id="a-71"></a>四事供养百五十僧。<a id="a-72"></a>及齐破法湮。<a id="a-73"></a>僧不及山寺。<a id="a-74"></a>上私隐俗服习业如常。<a id="a-75"></a>愿若终后觐睹慈尊。<a id="a-76"></a>如有残年愿见隆法。<a id="a-77"></a>更一顶礼慈氏如来。<a id="a-78"></a>而业行精专幽明感遂。<a id="a-79"></a>属隋运将动佛日潜离。<a id="a-7A"></a>深果宿心喜遍心府。<a id="a-7B"></a>羸瘦微笃。<a id="a-7C"></a>设舆坐之。<a id="a-7D"></a>袈裟覆头。<a id="a-7E"></a>弟子扛举往升山寺。<a id="a-7F"></a>合掌三礼右绕三周。<a id="a-7G"></a>便还山舍诵维摩胜鬘。<a id="a-7H"></a>卷讫而卒于合水故戾。<a id="a-7I"></a>春秋八十有六。<a id="a-7J"></a>即周大象二年七月十八日也。<a id="a-7K"></a>上形量过人苕然众表。<a id="a-7L"></a>百千众中孤起颈现。<a id="a-7M"></a>衣服率素纳补为宗。<a id="a-7N"></a>五条只支由来以布。<a id="a-7O"></a>法衣瓶钵以外更无余财。<a id="a-7P"></a>生不屦乘步以毕命。<a id="a-7Q"></a>门人成匠。<a id="a-7R"></a>任情所学。<a id="a-7S"></a>不私己业。<a id="a-7T"></a>偏用训人。<a id="a-7U"></a>言常含笑罪不加杖。<a id="a-7V"></a>自上未任已前仪服通混。<a id="a-7W"></a>一知纲统制样别行。<a id="a-7X"></a>使夫道俗两异。<a id="a-7Y"></a>上有功焉。<a id="a-7Z"></a>制寺立净亦始于此。<a id="a-7a"></a>故释门东敞。<a id="a-7b"></a>能扇清风。<a id="a-7c"></a>莫与先矣。<a id="a-7d"></a>初天保之中。<a id="a-7e"></a>国置十统。<a id="a-7f"></a>有司闻奏事须甄异。<a id="a-7g"></a>文宣乃手注状云。<a id="a-7h"></a>上法师可为大统。<a id="a-7i"></a>余为通统。<a id="a-7j"></a>故帝之待遇事之如佛。<a id="a-7k"></a>凡所吐言无不承用。<a id="a-7l"></a>又遵重戒禁。<a id="a-7m"></a>愿常宣说尽报行之。<a id="a-7n"></a>每至布萨晨旦。<a id="a-7o"></a>致厚供设礼请僧。<a id="a-7p"></a>及年高声变恐烦于众。<a id="a-7q"></a>岁暮之夕犹遵此法。<a id="a-7r"></a>其奉信也如此。<a id="a-7s"></a>撰增一数法四十卷。<a id="a-7t"></a>并略诸经论所有名教。<a id="a-7u"></a>始从一法十百千万有若数林。<a id="a-7v"></a>寔传持之要术也。<a id="a-7w"></a>又着佛性论二卷大乘义章六卷。<a id="a-7x"></a>文理冲洽详略有闻。<a id="a-7y"></a>又撰众经录一卷。<a id="a-7z"></a>包举品类耳。<a id="a-80"></a>并行于世。<a id="a-81"></a>有弟子法存者。<a id="a-82"></a>本是李老。<a id="a-83"></a>监齐天保屏除归于释种。<a id="a-84"></a>明解时事分略有据。<a id="a-85"></a>上乃擢为合水寺都维那。<a id="a-86"></a>当有齐之盛。<a id="a-87"></a>每年三驾皆往山寺有所觐礼。<a id="a-88"></a>六军既至供出僧厨。<a id="a-89"></a>存随事指撝前后给济三宫并足。<a id="a-8A"></a>后终于隋初。<a id="a-8B"></a>灵裕法师资学有承。<a id="a-8C"></a>为之本传。</p>
  <p id="a8D">释道慎。<a id="a-8E"></a>姓史。<a id="a-8F"></a>高阳人。<a id="a-8G"></a>十四出家。<a id="a-8H"></a>诵听依业。<a id="a-8I"></a>受具已后入洛从光师学于地论。<a id="a-8J"></a>后禀上统而志涅槃。<a id="a-8K"></a>性度夷简风量陶然。<a id="a-8L"></a>纲网门徒维摄大法而为己任。<a id="a-8M"></a>每参说戒跪听至讫。<a id="a-8N"></a>讲悟昏情词无繁长。<a id="a-8O"></a>智者恐其言少。<a id="a-8P"></a>愚者虑其不多。<a id="a-8Q"></a>五众爱重。<a id="a-8R"></a>故宣帝请为国都。<a id="a-8S"></a>绥抚遗法得无亏绪。<a id="a-8T"></a>禅匠僧达论士法灵。<a id="a-8U"></a>皆伏其辩对。<a id="a-8V"></a>至于滔滔风流大观时俗。<a id="a-8W"></a>则慎过之远矣。<a id="a-8X"></a>未乘车送帝。<a id="a-8Y"></a>回返本寺两辕并折。<a id="a-8Z"></a>不日而终于邺城定国寺。<a id="a-8a"></a>春秋六十有五。</p>
  <p id="a8b">释僧妙。<a id="a-8c"></a>一名道妙。<a id="a-8d"></a>本住冀州。<a id="a-8e"></a>后居河东蒱阪禁行精苦。<a id="a-8f"></a>聪慧夙成。<a id="a-8g"></a>遍览群籍尤通讲论。<a id="a-8h"></a>而禀性谦退。<a id="a-8i"></a>喜愠不干其抱。<a id="a-8j"></a>故每讲下座。<a id="a-8k"></a>必合掌忏悔云。<a id="a-8l"></a>佛意难知。<a id="a-8m"></a>岂凡夫所测。<a id="a-8n"></a>今所说者传受先师。<a id="a-8o"></a>未敢专辄。<a id="a-8p"></a>乞大众于斯法义若是若非布施欢喜。<a id="a-8q"></a>时以解冠前彦行隆端达。<a id="a-8r"></a>睹其虚己皆服其德义众益从之。<a id="a-8s"></a>后住蒲乡常念寺。<a id="a-8t"></a>即仁寿寺也。<a id="a-8u"></a>聚徒集业以弘法树功。<a id="a-8v"></a>击响周齐甚高名望。<a id="a-8w"></a>周太祖特加尊敬。<a id="a-8x"></a>大统年时西域献佛舍利。<a id="a-8y"></a>太祖以妙弘赞着续。<a id="a-8z"></a>遂送令供养。<a id="a-90"></a>因奉以顶戴晓夜旋仰。<a id="a-91"></a>经于一年。<a id="a-92"></a>忽于中宵放光满室。<a id="a-93"></a>螺旋出窗渐延于外须臾光照四远。<a id="a-94"></a>腾扇其焰照属天地。<a id="a-95"></a>当有见者谓寺家失火。<a id="a-96"></a>竞来救之。<a id="a-97"></a>及睹神光乃从金瓶而出。<a id="a-98"></a>皆叹未曾有也。<a id="a-99"></a>妙仰瞻灵相涕泗交横。<a id="a-9A"></a>乃烧香跪而启曰。<a id="a-9B"></a>法界众生已睹圣迹。<a id="a-9C"></a>伏愿韬秘灵景反寂归空。<a id="a-9D"></a>于是光还螺旋卷入瓶内。<a id="a-9E"></a>尔夜州治士女。<a id="a-9F"></a>烧香赞叹之声。<a id="a-9G"></a>闻于数十里。<a id="a-9H"></a>寺有一僧睡居房内。<a id="a-9I"></a>众共唤之惛惛不觉。<a id="a-9J"></a>竟不见光相。<a id="a-9K"></a>未几便遇厉疾。<a id="a-9L"></a>咸言宿业所致。<a id="a-9M"></a>遂有感见之差。<a id="a-9N"></a>自妙之云亡光不复现。<a id="a-9O"></a>其本佛骨今仍在焉。<a id="a-9P"></a>昔齐武平末。<a id="a-9Q"></a>邺古城中白马寺。<a id="a-9R"></a>此是石赵时浮图澄所造。<a id="a-9S"></a>本为木塔年增朽坏。<a id="a-9T"></a>敕遣修之。<a id="a-9U"></a>掘得舍利三粒。<a id="a-9V"></a>一赤一白一青。<a id="a-9W"></a>宝瓶盛之。<a id="a-9X"></a>京邑贵贱共看。<a id="a-9Y"></a>心至者飒然上涌。<a id="a-9Z"></a>不信戏慢之俦倾亦不出。<a id="a-9a"></a>时俗回邪者众。<a id="a-9b"></a>齐王舅广武王胡长邕。<a id="a-9c"></a>曾染佛宗。<a id="a-9d"></a>敕令还俗。<a id="a-9e"></a>虽居贵望不舍具戒。<a id="a-9f"></a>置舍利于水钵。<a id="a-9g"></a>请乞行道。<a id="a-9h"></a>即见三枚相逐上水。<a id="a-9i"></a>旋器右行。<a id="a-9j"></a>七遍既满一时沉下。<a id="a-9k"></a>邕与子弟更加深信。<a id="a-9l"></a>而妙讲解涅槃以为恒业。<a id="a-9m"></a>叙略纲致。<a id="a-9n"></a>久学者深会其源。<a id="a-9o"></a>分剖文句。<a id="a-9p"></a>皆临机约截遍遍皆异。<a id="a-9q"></a>所以学侣罕成。<a id="a-9r"></a>而为英杰者所美。<a id="a-9s"></a>化行河表重敬莫高。<a id="a-9t"></a>延及之乡。<a id="a-9u"></a>酒肉皆绝。<a id="a-9v"></a>现生葱韭以土掩覆。<a id="a-9w"></a>并非由教令。<a id="a-9x"></a>而下民自徙其恶矣。<a id="a-9y"></a>有学士昙延。<a id="a-9z"></a>承着宗本更广其致。<a id="a-A0"></a>具见别传。</p>
  <p id="aA1">释慧善。<a id="a-A2"></a>幼出家。<a id="a-A3"></a>善法胜毗昙。<a id="a-A4"></a>住杨都栖玄寺。<a id="a-A5"></a>征击论道四座惊神。<a id="a-A6"></a>会有梁末序。<a id="a-A7"></a>逃难江陵。<a id="a-A8"></a>承圣季年因俘秦壤。<a id="a-A9"></a>住长安崇华寺。<a id="a-AA"></a>义学之美。<a id="a-AB"></a>为周冡宰见知。<a id="a-AC"></a>别修供养敷导终老。<a id="a-AD"></a>以天和年卒于长安。<a id="a-AE"></a>时年六十。<a id="a-AF"></a>善以大智度论每引小乘相证成义。<a id="a-AG"></a>故依文次第散释精理。<a id="a-AH"></a>譬诸星月助朗太阳。<a id="a-AI"></a>犹如众花缤纷而散乱。<a id="a-AJ"></a>故着斯文名为散花论也。<a id="a-AK"></a>其序略云。<a id="a-AL"></a>著述之体。<a id="a-AM"></a>贵言约而理丰。<a id="a-AN"></a>余颇悉诸作。<a id="a-AO"></a>而今[覶-(ㄙ/又)+土]缕者正由斯辙。<a id="a-AP"></a>罕人谙练。<a id="a-AQ"></a>是以触义殷勤逢文指掌。<a id="a-AR"></a>有详览者想鉴兹焉。<a id="a-AS"></a>文多不尽。</p>
  <p id="aAT">释宝彖。<a id="a-AU"></a>姓赵氏。<a id="a-AV"></a>本安汉人。<a id="a-AW"></a>后居绵州昌隆之苏溪焉。<a id="a-AX"></a>天性仁让慧心俊朗。<a id="a-AY"></a>婴孩有异。<a id="a-AZ"></a>二亲欲试其度。<a id="a-Aa"></a>以诸彩帛花果弓矢书疏。<a id="a-Ab"></a>罗置其前。<a id="a-Ac"></a>彖便拨除饼果。<a id="a-Ad"></a>止取书疏。<a id="a-Ae"></a>众共叹异。<a id="a-Af"></a>咸知必有成济也。<a id="a-Ag"></a>及年七岁。<a id="a-Ah"></a>有缘至巴西郡。<a id="a-Ai"></a>太守杨眺问云。<a id="a-Aj"></a>承儿大读书。<a id="a-Ak"></a>因何名为老子。<a id="a-Al"></a>彖曰。<a id="a-Am"></a>始生头白故也。<a id="a-An"></a>眺密异之。<a id="a-Ao"></a>十六事梁平西王。<a id="a-Ap"></a>初为道士童子。<a id="a-Aq"></a>未学佛法。<a id="a-Ar"></a>平西识其机鉴。<a id="a-As"></a>使知营功德事。<a id="a-At"></a>因见佛经欣其文名重其义旨。<a id="a-Au"></a>就检读诵迷悟转分。<a id="a-Av"></a>恒求佛法用祛昏漠。<a id="a-Aw"></a>年二十有四。<a id="a-Ax"></a>方得出家。<a id="a-Ay"></a>即受具戒。<a id="a-Az"></a>先听律典。<a id="a-B0"></a>首尾数年略通持犯。<a id="a-B1"></a>回听成实传授忘倦。<a id="a-B2"></a>不吝私记须便辄给。<a id="a-B3"></a>研心所指科科别致。<a id="a-B4"></a>末又听韶法师讲偏穷旨趣。<a id="a-B5"></a>武陵王问师大集摩诃堂。<a id="a-B6"></a>令讲请观音。<a id="a-B7"></a>初未缀心本无文疏。<a id="a-B8"></a>始役情慧抽帖句理。<a id="a-B9"></a>词义洞合听者盈席。<a id="a-BA"></a>私记其言因成疏本。<a id="a-BB"></a>广行于世。<a id="a-BC"></a>后还涪川开化道俗。<a id="a-BD"></a>外典佛经相续训导。<a id="a-BE"></a>引邪归正十室而九又钞集医方疗诸疾苦。<a id="a-BF"></a>或报以金帛者一无所受。<a id="a-BG"></a>便有衔义怀德者舍俗出家。<a id="a-BH"></a>或缘障未谐者尽形八戒。<a id="a-BI"></a>彖虽道张井络风播岷峨。<a id="a-BJ"></a>而志意颓然唯在通于正法。<a id="a-BK"></a>诚心标树不竞人物。<a id="a-BL"></a>见大集一经未弘蜀境。<a id="a-BM"></a>欲为之疏记使后学有归。<a id="a-BN"></a>乃付着经律。<a id="a-BO"></a>就山修缵。<a id="a-BP"></a>而众复寻之致有烦扰。<a id="a-BQ"></a>再稔方就一无留难。<a id="a-BR"></a>初至虚空藏品。<a id="a-BS"></a>于义不达。<a id="a-BT"></a>闭目思之。<a id="a-BU"></a>不觉身上空中离床三四尺许。<a id="a-BV"></a>欻然大悟。<a id="a-BW"></a>竟文慧发。<a id="a-BX"></a>写不供宣。<a id="a-BY"></a>据此为言。<a id="a-BZ"></a>志力难拟矣。<a id="a-Ba"></a>时益州武誓寺僧宝愿。<a id="a-Bb"></a>最初请讲。<a id="a-Bc"></a>大众云集闻所未闻。<a id="a-Bd"></a>莫不叹悦。<a id="a-Be"></a>又属僧崖菩萨出世为造经本。<a id="a-Bf"></a>因尔传持至今不绝。<a id="a-Bg"></a>故宝坊一学曲被剑南。<a id="a-Bh"></a>后制涅槃法花等疏。<a id="a-Bi"></a>皆省繁易解听无遗閟州境皂素生难遭想。<a id="a-Bj"></a>每言。<a id="a-Bk"></a>吾命不长。<a id="a-Bl"></a>唯当自励身心节约衣食望引残运耳。<a id="a-Bm"></a>故粗弊接报弘诱为心护生安众以为恒务。<a id="a-Bn"></a>忽感风疾不言久之。<a id="a-Bo"></a>命将欲绝。<a id="a-Bp"></a>私心发誓愿。<a id="a-Bq"></a>诸佛护念得分付诸物。<a id="a-Br"></a>作是念已欻然能语。<a id="a-Bs"></a>顾命子弟诲示祸福。<a id="a-Bt"></a>吾即当去。<a id="a-Bu"></a>催作遗疏分处衣资倍奉三宝。<a id="a-Bv"></a>下笔署讫。<a id="a-Bw"></a>还不能言。<a id="a-Bx"></a>侍人逼以浆饮。<a id="a-By"></a>闭口拒之。<a id="a-Bz"></a>疾甚为唤佛名。<a id="a-C0"></a>便合掌在额。<a id="a-C1"></a>奄然而卒于潼州光兴寺。<a id="a-C2"></a>今所谓绵州大振向寺也。<a id="a-C3"></a>春秋五十。<a id="a-C4"></a>即周之保定元年十一月二十三日矣。<a id="a-C5"></a>初未终之前。<a id="a-C6"></a>本所住山于五月内无故自崩尘雾闇天。<a id="a-C7"></a>举众惊骇莫测其怪。<a id="a-C8"></a>至于八月中。<a id="a-C9"></a>山北村人并见尊像从山寺来乘空北逝。<a id="a-CA"></a>幡花列前僧众从后。<a id="a-CB"></a>往问寺中都无知者。<a id="a-CC"></a>当尔之时彖赴光兴寺讲。<a id="a-CD"></a>因以白之。<a id="a-CE"></a>彖曰。<a id="a-CF"></a>此我之征相。<a id="a-CG"></a>不豫他也。<a id="a-CH"></a>及终于此寺。<a id="a-CI"></a>果如所图云。</p>
  <p id="aCJ">释昙衍姓夏侯氏。<a id="a-CK"></a>南兖州人。<a id="a-CL"></a>初生之时牙齿具焉。<a id="a-CM"></a>世俗异之。<a id="a-CN"></a>七岁从学聪敏绝伦。<a id="a-CO"></a>十五擢为州都公事。<a id="a-CP"></a>有隙便听释讲。<a id="a-CQ"></a>十八举秀才贡上邺都。<a id="a-CR"></a>过听光公法席。<a id="a-CS"></a>即禀归戒。<a id="a-CT"></a>弃舍俗务专功佛理。<a id="a-CU"></a>学流三载绩邻前达。<a id="a-CV"></a>年二十三投光出家。<a id="a-CW"></a>即为受戒。<a id="a-CX"></a>听涉无暇乃捐食息。<a id="a-CY"></a>然于藏旨有疑。<a id="a-CZ"></a>通咨硕学并辞罔逮。<a id="a-Ca"></a>遂开拓寰宇置立规猷。<a id="a-Cb"></a>顾诸徒曰。<a id="a-Cc"></a>吾从师积年心悟未决。<a id="a-Cd"></a>赖因游意累日豁然有据。<a id="a-Ce"></a>其犹低目面墙则冥无所解。<a id="a-Cf"></a>延颈出户则远近斯见。<a id="a-Cg"></a>由是讲事无废。<a id="a-Ch"></a>毗赞玄理。<a id="a-Ci"></a>声辩雄亮言会时机。<a id="a-Cj"></a>自齐郑燕赵皆履神化。<a id="a-Ck"></a>虽遭缘阻安苦无倦。<a id="a-Cl"></a>常随义学千僧有余。<a id="a-Cm"></a>出家居士近于五百。<a id="a-Cn"></a>并恢廓道志戒禁居心。<a id="a-Co"></a>赵郡王高睿。<a id="a-Cp"></a>上洛王高元海。<a id="a-Cq"></a>胶州刺史杜弼。<a id="a-Cr"></a>并齐朝懿戚重臣。<a id="a-Cs"></a>留情敬奉。<a id="a-Ct"></a>仆射祖孝征奏为国都。<a id="a-Cu"></a>缉谐道政不坠玄纲。<a id="a-Cv"></a>而披散词理言尚寡要。<a id="a-Cw"></a>故经文繁富者。<a id="a-Cx"></a>则指摘一句。<a id="a-Cy"></a>用摄广文。<a id="a-Cz"></a>时人贵其通赡镕裁而简衷矣。<a id="a-D0"></a>常于暇日私恨曰。<a id="a-D1"></a>昔在俗流尊戒不见。<a id="a-D2"></a>遂令世人无知污我净戒。<a id="a-D3"></a>若不尔者应有所得。<a id="a-D4"></a>以开皇元年三月十八日。<a id="a-D5"></a>忽告侍人无常至矣。<a id="a-D6"></a>便诵念弥勒佛声气俱尽。<a id="a-D7"></a>于时正中。<a id="a-D8"></a>旁僧同观颜色怡悦。<a id="a-D9"></a>时年七十有九。<a id="a-DA"></a>卒于洺州卢氏宅。<a id="a-DB"></a>自衍之生也殊相感人。<a id="a-DC"></a>而立操贞直心用睿约。<a id="a-DD"></a>情及济世。<a id="a-DE"></a>故积散所拯贫病为初。<a id="a-DF"></a>法利所被如行先授但见经像。<a id="a-DG"></a>必奉礼迎送。<a id="a-DH"></a>道遇贫陋。<a id="a-DI"></a>必悲怜垂泣。<a id="a-DJ"></a>其谨质深信为若此也。<a id="a-DK"></a>又恒乐听戒。<a id="a-DL"></a>生来两阙。<a id="a-DM"></a>维摩胜鬘日缘一遍。<a id="a-DN"></a>辛腥臭物曾不临瞩。<a id="a-DO"></a>下气逼流身出户外。<a id="a-DP"></a>以清净僧房不为熏勃故也。<a id="a-DQ"></a>未终之前。<a id="a-DR"></a>有梦见衍朱衣螺发颁垂于背。<a id="a-DS"></a>二童侍之升空而西北高逝。<a id="a-DT"></a>寻尔便终。<a id="a-DU"></a>时共以为天道者矣。</p>
  <p id="aDV">释慧荣。<a id="a-DW"></a>姓顾氏。<a id="a-DX"></a>会稽山阴人也。<a id="a-DY"></a>梁高祖大通年。<a id="a-DZ"></a>辞亲出听。<a id="a-Da"></a>时建初彭城盛弘成实。<a id="a-Db"></a>素未陈略即尽清辩。<a id="a-Dc"></a>一众同嗟便开令望。<a id="a-Dd"></a>而禀性虚廓不指世务。<a id="a-De"></a>惟以法事余全无叙。<a id="a-Df"></a>乡邑二亲哀其弱丧。<a id="a-Dg"></a>数因行李寄以书信。<a id="a-Dh"></a>荣得而焚之。<a id="a-Di"></a>顾诸友曰。<a id="a-Dj"></a>余岂不怀乎。<a id="a-Dk"></a>废余业也。<a id="a-Dl"></a>书中但二字耳。<a id="a-Dm"></a>复何开乎。<a id="a-Dn"></a>人问是何。<a id="a-Do"></a>答吉凶也。<a id="a-Dp"></a>如此积功三十余载。<a id="a-Dq"></a>不号义龙誓无返迹。<a id="a-Dr"></a>自是专业勇铠。<a id="a-Ds"></a>声称弥远。<a id="a-Dt"></a>即而讲悟。<a id="a-Du"></a>学者归之。<a id="a-Dv"></a>年至五十门人亦尔。<a id="a-Dw"></a>乃大弘法席广延缁素。<a id="a-Dx"></a>时梁储在坐素不识之。<a id="a-Dy"></a>令问讲者何名。<a id="a-Dz"></a>乃抗声曰。<a id="a-E0"></a>禹穴慧荣江东独步。<a id="a-E1"></a>太子不识何谓储君。<a id="a-E2"></a>一坐掩耳。<a id="a-E3"></a>以为彭亨之太甚也。<a id="a-E4"></a>荣从容如旧旁若无人。<a id="a-E5"></a>后与诸徒还归故邑。<a id="a-E6"></a>其母尚在余并物故。<a id="a-E7"></a>乃喟然叹曰。<a id="a-E8"></a>十五辞邻故。<a id="a-E9"></a>五十还故邻。<a id="a-EA"></a>少年不识我。<a id="a-EB"></a>长老无一人。<a id="a-EC"></a>本邑道俗欲光其价。<a id="a-ED"></a>而忌其言令也。<a id="a-EE"></a>大集诸众令其竖义。<a id="a-EF"></a>荣曰。<a id="a-EG"></a>余学广矣。<a id="a-EH"></a>辄竖恐致余词。<a id="a-EI"></a>任众举其义门。<a id="a-EJ"></a>然后标据。<a id="a-EK"></a>众以其博达矜尚。<a id="a-EL"></a>乃令竖八十种好。<a id="a-EM"></a>谓必不能诵持。<a id="a-EN"></a>荣曰。<a id="a-EO"></a>举众无人也。<a id="a-EP"></a>斯乃文繁义可知耳。<a id="a-EQ"></a>即部分上下。<a id="a-ER"></a>以法绳持。<a id="a-ES"></a>须臾牒数列名出体。<a id="a-ET"></a>佥虽难激盖无成济。<a id="a-EU"></a>晚又出都。<a id="a-EV"></a>相仍讲授。<a id="a-EW"></a>至德末年卒于杨都。</p>
  <p id="aEX">释昙延。<a id="a-EY"></a>俗缘王氏。<a id="a-EZ"></a>蒲州桑泉人也。<a id="a-Ea"></a>世家豪族官历齐周。<a id="a-Eb"></a>而性协书籍乡邦称叙。<a id="a-Ec"></a>年十六因游寺。<a id="a-Ed"></a>听妙法师讲涅槃探悟其旨。<a id="a-Ee"></a>遂舍俗服膺幽讨深致。<a id="a-Ef"></a>出言清越厉然不群。<a id="a-Eg"></a>时在弱冠便就讲说。<a id="a-Eh"></a>词辩优赡弘裕方雅。<a id="a-Ei"></a>每云。<a id="a-Ej"></a>佛性妙理为涅槃宗极。<a id="a-Ek"></a>足为心神之游玩也。<a id="a-El"></a>延形长九尺五寸。<a id="a-Em"></a>手垂过膝。<a id="a-En"></a>目光外发。<a id="a-Eo"></a>长可尺余。<a id="a-Ep"></a>容止邕肃慈诱泛博。<a id="a-Eq"></a>可谓堂堂然也视前直进顾必转身。<a id="a-Er"></a>风骨陶融时共传德。<a id="a-Es"></a>及进具后。<a id="a-Et"></a>器度日新机鉴俊拔。<a id="a-Eu"></a>遐迩属目。<a id="a-Ev"></a>虽大观奥典。<a id="a-Ew"></a>而恐理在肤寸。<a id="a-Ex"></a>乃更听华严大论十地地持佛性宝性等诸部。<a id="a-Ey"></a>皆超略前导统津准的。<a id="a-Ez"></a>自顾影而言曰。<a id="a-F0"></a>与尔沉沦日久。<a id="a-F1"></a>飘泊何归。<a id="a-F2"></a>今可挟道潜形精思出要。<a id="a-F3"></a>遂隐于南部太行山百梯寺。<a id="a-F4"></a>即所谓中朝山是也。<a id="a-F5"></a>时山中有薛居士者。<a id="a-F6"></a>学总玄儒多所该览。<a id="a-F7"></a>闻延年少知道夙悟超伦。<a id="a-F8"></a>遂从而谒焉言谑相高未之揖谢。<a id="a-F9"></a>薛乃戏题四字。<a id="a-FA"></a>谓方圆动静。<a id="a-FB"></a>命延体之。<a id="a-FC"></a>延应声曰。<a id="a-FD"></a>方如方等城。<a id="a-FE"></a>圆如智慧日。<a id="a-FF"></a>动则识波浪。<a id="a-FG"></a>静类涅槃室。<a id="a-FH"></a>薛惊异绝叹曰。<a id="a-FI"></a>由来所未见。<a id="a-FJ"></a>希世挺生。<a id="a-FK"></a>即斯人也。<a id="a-FL"></a>尔后恒来寻造质疑请义。<a id="a-FM"></a>延幽居静志欲着涅槃大疏。<a id="a-FN"></a>恐有滞凡情。<a id="a-FO"></a>每祈诚寤寐。<a id="a-FP"></a>夜梦有人被于白服乘于白马。<a id="a-FQ"></a>鬃尾拂地而谈授经旨。<a id="a-FR"></a>延手执马鬃与之清论。<a id="a-FS"></a>觉后惟曰。<a id="a-FT"></a>此必马鸣大士。<a id="a-FU"></a>授我义端。<a id="a-FV"></a>执鬃知其宗旨。<a id="a-FW"></a>语事则可知矣。<a id="a-FX"></a>便述疏说偈曰。<a id="a-FY"></a>归命如来藏。<a id="a-FZ"></a>不可思议法等。<a id="a-Fa"></a>缵撰既讫。<a id="a-Fb"></a>犹恐不合正理。<a id="a-Fc"></a>遂持经及疏。<a id="a-Fd"></a>陈于州治仁寿寺舍利塔前。<a id="a-Fe"></a>烧香誓曰。<a id="a-Ff"></a>延以凡度仰测圣心。<a id="a-Fg"></a>铨释已了具如别卷。<a id="a-Fh"></a>若幽微深达愿示明灵。<a id="a-Fi"></a>如无所感誓不传授。<a id="a-Fj"></a>言讫涅槃卷轴并放光明。<a id="a-Fk"></a>通夜呈祥。<a id="a-Fl"></a>道俗称庆。<a id="a-Fm"></a>塔中舍利又放神光。<a id="a-Fn"></a>三日三夜辉耀不绝。<a id="a-Fo"></a>上属天汉下照山河。<a id="a-Fp"></a>合境望光皆来谒拜。<a id="a-Fq"></a>其光相所照。<a id="a-Fr"></a>与妙法师大同。<a id="a-Fs"></a>则师资通感也。<a id="a-Ft"></a>乃表以闻。<a id="a-Fu"></a>帝大悦敕延就讲。<a id="a-Fv"></a>既感征瑞便长弘演。<a id="a-Fw"></a>所著文疏详之于世时诸英达佥议。<a id="a-Fx"></a>用比远公所制。<a id="a-Fy"></a>远乃文句惬当。<a id="a-Fz"></a>世实罕加。<a id="a-G0"></a>而标举宏纲通镜长骛。<a id="a-G1"></a>则延过之久矣。<a id="a-G2"></a>周太祖素揖道声尤相钦敬。<a id="a-G3"></a>躬事讲主亲听清言。<a id="a-G4"></a>远近驰萃观采如市。<a id="a-G5"></a>而获供事曾不预怀。<a id="a-G6"></a>性好恬虚罔干时政。<a id="a-G7"></a>大祖以百梯太远咨省路艰。<a id="a-G8"></a>遂于中朝西岭形胜之所。<a id="a-G9"></a>为之立寺。<a id="a-GA"></a>名曰云居。<a id="a-GB"></a>国俸给之通于听众。<a id="a-GC"></a>有陈躬使周弘正者。<a id="a-GD"></a>博考经籍辩逸悬河。<a id="a-GE"></a>游说三国抗叙无拟。<a id="a-GF"></a>以周建德中年衔命入秦。<a id="a-GG"></a>帝讶其机捷举朝恧采。<a id="a-GH"></a>敕境内能言之士不限道俗。<a id="a-GI"></a>及搜采岩穴遁逸高世者。<a id="a-GJ"></a>可与弘正对论。<a id="a-GK"></a>不得坠于国风。<a id="a-GL"></a>时蒲州刺史中山公宇文氏。<a id="a-GM"></a>夙承令范。<a id="a-GN"></a>乃表上曰。<a id="a-GO"></a>昙延法师器识弘伟风神爽拔。<a id="a-GP"></a>年虽未立而英辩难继者也。<a id="a-GQ"></a>帝乃总集贤能期日释奠。<a id="a-GR"></a>躬御礼筵朝宰毕至。<a id="a-GS"></a>时周国僧望二人伦次登座。<a id="a-GT"></a>发言将讫寻被正难。<a id="a-GU"></a>征据重叠投解莫通。<a id="a-GV"></a>帝及群僚一朝失色。<a id="a-GW"></a>延座居末第未忍斯惭。<a id="a-GX"></a>便不次而起。<a id="a-GY"></a>帝曰。<a id="a-GZ"></a>位未至何事辄起。<a id="a-Ga"></a>延曰。<a id="a-Gb"></a>若是他方大士。<a id="a-Gc"></a>可藉大德相临。<a id="a-Gd"></a>今乃远国微臣小僧足堪支敌。<a id="a-Ge"></a>延径升高座。<a id="a-Gf"></a>帝又曰。<a id="a-Gg"></a>何为不礼三宝。<a id="a-Gh"></a>答曰。<a id="a-Gi"></a>自力兼拟。<a id="a-Gj"></a>未假圣贤加助。<a id="a-Gk"></a>帝大悦。<a id="a-Gl"></a>正遂构情陈难。<a id="a-Gm"></a>延乃引义开关。<a id="a-Gn"></a>而正颇挟机调用前殿后。<a id="a-Go"></a>延乘势挫拉事等摧枯。<a id="a-Gp"></a>因即顶拜伏膺。<a id="a-Gq"></a>慨知归之晚。<a id="a-Gr"></a>自陈云。<a id="a-Gs"></a>弟子三国履历。<a id="a-Gt"></a>访可师之师。<a id="a-Gu"></a>不言今日乃遇于此矣。<a id="a-Gv"></a>即请奉而受戒。<a id="a-Gw"></a>昼夜咨问永用宗之。<a id="a-Gx"></a>及返陈之时。<a id="a-Gy"></a>延所著义门并其仪貌。<a id="a-Gz"></a>并录以归国。<a id="a-H0"></a>每夕北礼以为昙延菩萨焉。<a id="a-H1"></a>初正辞延日。<a id="a-H2"></a>预构风云山海诗四十首。<a id="a-H3"></a>并抽拔奇思。<a id="a-H4"></a>用上于延。<a id="a-H5"></a>以留后别。<a id="a-H6"></a>及一经目竟不重寻。<a id="a-H7"></a>命笔和之。<a id="a-H8"></a>题如宿诵。<a id="a-H9"></a>酬同本韵。<a id="a-HA"></a>意寔弘通。<a id="a-HB"></a>正大服焉。<a id="a-HC"></a>更无陈对。<a id="a-HD"></a>乃跪而启曰。<a id="a-HE"></a>愿示一言缄诸胸臆。<a id="a-HF"></a>延曰。<a id="a-HG"></a>为宾设席宾不坐。<a id="a-HH"></a>离人极远热如火。<a id="a-HI"></a>规矩之用皮中裹。<a id="a-HJ"></a>正曰。<a id="a-HK"></a>此则常存意矣。<a id="a-HL"></a>帝以延悟发天真五众倾则。<a id="a-HM"></a>便授为国统。<a id="a-HN"></a>使夫周壤导达。<a id="a-HO"></a>延又有功。<a id="a-HP"></a>至武帝将废二教。<a id="a-HQ"></a>极谏不从。<a id="a-HR"></a>便隐于太行山。<a id="a-HS"></a>屏迹人世。<a id="a-HT"></a>后帝召延出辅中使屡达。<a id="a-HU"></a>而确乎履操。<a id="a-HV"></a>更深岩处。<a id="a-HW"></a>累征不获。<a id="a-HX"></a>逮天元遘疾。<a id="a-HY"></a>追悔昔愆开立尊像。<a id="a-HZ"></a>且度百二十人为菩萨僧。<a id="a-Ha"></a>延预在上班。<a id="a-Hb"></a>仍恨犹同俗相。<a id="a-Hc"></a>还藏林薮。<a id="a-Hd"></a>隋文创业未展度僧。<a id="a-He"></a>延初闻改政即事剃落。<a id="a-Hf"></a>法服执锡来至王庭。<a id="a-Hg"></a>面伸弘理未及敕慰。<a id="a-Hh"></a>便先陈曰。<a id="a-Hi"></a>敬问。<a id="a-Hj"></a>皇帝四海为务无乃劳神。<a id="a-Hk"></a>帝曰。<a id="a-Hl"></a>弟子久思此意。<a id="a-Hm"></a>所恨不周。<a id="a-Hn"></a>延曰。<a id="a-Ho"></a>贫道昔闻尧世。<a id="a-Hp"></a>今日始逢云云。<a id="a-Hq"></a>帝奉闻雅度欣泰本怀。<a id="a-Hr"></a>共论开法之模孚化之本。<a id="a-Hs"></a>延以寺宇未广教法方隆。<a id="a-Ht"></a>奏请度僧以应千二百五十比丘五百童子之数。<a id="a-Hu"></a>敕遂总度一千余人以副延请。<a id="a-Hv"></a>此皇隋释化之开业也。<a id="a-Hw"></a>尔后遂多。<a id="a-Hx"></a>凡前后别请度者。<a id="a-Hy"></a>应有四千余僧。<a id="a-Hz"></a>周废伽蓝并请兴复。<a id="a-I0"></a>三宝再弘功兼初运者。<a id="a-I1"></a>又延之力矣。<a id="a-I2"></a>移都龙首。<a id="a-I3"></a>有敕于广恩坊给地。<a id="a-I4"></a>立延法师众。<a id="a-I5"></a>开皇四年下敕改延众可为延兴寺。<a id="a-I6"></a>面对通衢。<a id="a-I7"></a>京城之东西二门。<a id="a-I8"></a>亦可取延名以为延兴延平也。<a id="a-I9"></a>然其名为世重。<a id="a-IA"></a>道为帝师。<a id="a-IB"></a>而钦承若此。<a id="a-IC"></a>终古罕类。<a id="a-ID"></a>昔中天佛履之门。<a id="a-IE"></a>遂曰瞿昙之号。<a id="a-IF"></a>今国城奉延所讳。<a id="a-IG"></a>亚是其伦。<a id="a-IH"></a>又改本住云居。<a id="a-II"></a>以为栖岩寺。<a id="a-IJ"></a>敕大乐令齐树提。<a id="a-IK"></a>造中朝山佛曲。<a id="a-IL"></a>见传供养。<a id="a-IM"></a>延安其寺宇结众成业。<a id="a-IN"></a>敕赍蜡烛。<a id="a-IO"></a>未及将爇而自然发焰。<a id="a-IP"></a>延奇之。<a id="a-IQ"></a>以事闻帝。<a id="a-IR"></a>因改住寺可为光明也。<a id="a-IS"></a>延曰。<a id="a-IT"></a>弘化须广。<a id="a-IU"></a>未可自专以额。<a id="a-IV"></a>重奏别立一所。<a id="a-IW"></a>帝然之。<a id="a-IX"></a>今光明寺是也。<a id="a-IY"></a>其幽显呈祥例率如此。<a id="a-IZ"></a>至六年亢旱朝野荒然。<a id="a-Ia"></a>敕请三百僧于正殿祈雨。<a id="a-Ib"></a>累日无应。<a id="a-Ic"></a>帝曰。<a id="a-Id"></a>天不降雨有何所由。<a id="a-Ie"></a>延曰。<a id="a-If"></a>事由一二。<a id="a-Ig"></a>帝退与僚宰议之。<a id="a-Ih"></a>不达意故。<a id="a-Ii"></a>敕京兆太守苏威。<a id="a-Ij"></a>问延一二所由。<a id="a-Ik"></a>答曰。<a id="a-Il"></a>陛下万机之主。<a id="a-Im"></a>群臣毗赞之官。<a id="a-In"></a>并通治术俱愆玄化。<a id="a-Io"></a>故雨与不雨。<a id="a-Ip"></a>事由一二耳。<a id="a-Iq"></a>帝遂躬事祈雨。<a id="a-Ir"></a>请延于大兴殿登御座南面授法。<a id="a-Is"></a>帝及朝宰。<a id="a-It"></a>五品已上咸席地。<a id="a-Iu"></a>北面而受八戒。<a id="a-Iv"></a>戒授才讫日正中时。<a id="a-Iw"></a>天有片云须臾遍布便降甘雨。<a id="a-Ix"></a>远迩咸感。<a id="a-Iy"></a>帝悦之。<a id="a-Iz"></a>赐绢三百段。<a id="a-J0"></a>而延虚怀物我不滞客主为心。<a id="a-J1"></a>凡有资财散给悲敬。<a id="a-J2"></a>故四远飘寓投告偏多。<a id="a-J3"></a>一时粮粒将尽。<a id="a-J4"></a>寺主道睦告云。<a id="a-J5"></a>僧料可支两食。<a id="a-J6"></a>意欲散众。<a id="a-J7"></a>延曰。<a id="a-J8"></a>当使都尽方散耳。<a id="a-J9"></a>明旦文帝果送米二十车。<a id="a-JA"></a>大众由是安堵。<a id="a-JB"></a>惑者谓延有先见之明。<a id="a-JC"></a>故停众待供。<a id="a-JD"></a>未几帝又遗米五百石。<a id="a-JE"></a>于时年属饥荐。<a id="a-JF"></a>赖此僧侣无改。<a id="a-JG"></a>帝既禀为师父之重。<a id="a-JH"></a>又敕密戚懿亲咸受归戒。<a id="a-JI"></a>至于食息之际。<a id="a-JJ"></a>帝躬奉饮食手御衣裳。<a id="a-JK"></a>用敦弟子之仪。<a id="a-JL"></a>加敬情不能已。<a id="a-JM"></a>其为时君礼重。<a id="a-JN"></a>又此类也。<a id="a-JO"></a>敕又拜为平第沙门。<a id="a-JP"></a>有犯刑网者。<a id="a-JQ"></a>皆对之泣泪。<a id="a-JR"></a>令彼折伏从化或投迹山林不敢容世者。<a id="a-JS"></a>以隋开皇八年八月十三日终于所住。<a id="a-JT"></a>春秋七十有三矣。<a id="a-JU"></a>临终遗启文帝曰。<a id="a-JV"></a>延逢法王御世偏荷深恩。<a id="a-JW"></a>往缘业浅早相乖背。<a id="a-JX"></a>仰愿至尊。<a id="a-JY"></a>护持三宝。<a id="a-JZ"></a>始终莫贰。<a id="a-Ja"></a>但末代凡僧虽不如法。<a id="a-Jb"></a>简善度之自招胜福。<a id="a-Jc"></a>帝闻之哀恸敕王公已下。<a id="a-Jd"></a>并往临吊。<a id="a-Je"></a>并罢朝三日。<a id="a-Jf"></a>赠物五百段。<a id="a-Jg"></a>设千僧斋。<a id="a-Jh"></a>初延康日。<a id="a-Ji"></a>告门人曰。<a id="a-Jj"></a>吾亡后。<a id="a-Jk"></a>以我此身且施禽狩。<a id="a-Jl"></a>余骸依法焚扬。<a id="a-Jm"></a>无留残骨以累看守。<a id="a-Jn"></a>弟子沙门童真。<a id="a-Jo"></a>洪义通幽觉朗道逊玄琬法常等。<a id="a-Jp"></a>一代名流。<a id="a-Jq"></a>并文武职僚如滕王等。<a id="a-Jr"></a>例咸被发。<a id="a-Js"></a>徒跣而从丧至于林所。<a id="a-Jt"></a>登又下敕。<a id="a-Ju"></a>于终南焚地。<a id="a-Jv"></a>设三千僧斋。<a id="a-Jw"></a>斋讫焚之。<a id="a-Jx"></a>天色清朗无云而降细雨。<a id="a-Jy"></a>若阇毗如来之状也。<a id="a-Jz"></a>大众惊嗟得未曾有也。<a id="a-K0"></a>又隋文学吕叔挺。<a id="a-K1"></a>美其哀荣碑其景行。<a id="a-K2"></a>文如别集。<a id="a-K3"></a>然延恒以西方为正任。<a id="a-K4"></a>语默之际注想不移。<a id="a-K5"></a>侍人观之若在深定。<a id="a-K6"></a>属大渐之始。<a id="a-K7"></a>寺侧有任金宝者。<a id="a-K8"></a>父子信向。<a id="a-K9"></a>云见空中幡盖列于柩前。<a id="a-KA"></a>两行而引。<a id="a-KB"></a>从延兴寺南达于山西。<a id="a-KC"></a>斯亦幽冥协赞。<a id="a-KD"></a>谅非徒拟。<a id="a-KE"></a>自延之莅道。<a id="a-KF"></a>势总权衡。<a id="a-KG"></a>而卑牧自居克念成治。<a id="a-KH"></a>解冠群术行动物情故为七众心师。<a id="a-KI"></a>岂止束形加敬。<a id="a-KJ"></a>及闻薨背无不涕零。<a id="a-KK"></a>各修铭诔赞扬盛业。<a id="a-KL"></a>时内史薛道衡。<a id="a-KM"></a>白吊云。<a id="a-KN"></a>延法师。<a id="a-KO"></a>弱龄舍俗。<a id="a-KP"></a>高蹈尘表。<a id="a-KQ"></a>志度恢弘。<a id="a-KR"></a>理识精悟。<a id="a-KS"></a>灵台神宇。<a id="a-KT"></a>可仰而不可窥。<a id="a-KU"></a>智海法源。<a id="a-KV"></a>可涉而不可测。<a id="a-KW"></a>同夫明镜瞩照不疲。<a id="a-KX"></a>譬彼洪钟有来斯应。<a id="a-KY"></a>往逢道丧玄维落纽。<a id="a-KZ"></a>栖志幽岩确乎不拔。<a id="a-Ka"></a>高位厚礼。<a id="a-Kb"></a>不能回其虑。<a id="a-Kc"></a>严威峻法。<a id="a-Kd"></a>未足惧其心。<a id="a-Ke"></a>经行宴坐夷险莫二。<a id="a-Kf"></a>戒德律仪始终如一。<a id="a-Kg"></a>圣皇启运像法再兴。<a id="a-Kh"></a>卓尔缁衣郁为称首。<a id="a-Ki"></a>屈宸极之重。<a id="a-Kj"></a>伸师资之义。<a id="a-Kk"></a>三宝由其弘护。<a id="a-Kl"></a>二谛藉以宣扬。<a id="a-Km"></a>信足追踪澄什超迈安远。<a id="a-Kn"></a>不意法柱忽倾仁舟遽没。<a id="a-Ko"></a>匪直悲缠四部。<a id="a-Kp"></a>固亦酸感一人。<a id="a-Kq"></a>师等杖锡挈瓶承风训导。<a id="a-Kr"></a>升堂入室具体而微。<a id="a-Ks"></a>在三之情理百恒恸。<a id="a-Kt"></a>往矣奈何。<a id="a-Ku"></a>其为时贤珍敬如此。<a id="a-Kv"></a>所著涅槃义疏十五卷。<a id="a-Kw"></a>宝性胜鬘仁王等疏各有差。<a id="a-Kx"></a>其门人弟子绍绪厥风。<a id="a-Ky"></a>具见别传。</p>
  <p id="aKz">释慧远姓李氏。<a id="a-L0"></a>炖煌人也。<a id="a-L1"></a>后居上党之高都焉。<a id="a-L2"></a>天纵疏朗仪止冲和。<a id="a-L3"></a>局度通简崇覆高邈。<a id="a-L4"></a>幼丧其父与叔同居。<a id="a-L5"></a>偏蒙提诱示以仁孝。<a id="a-L6"></a>年止三岁心乐出家。<a id="a-L7"></a>每见沙门爱重崇敬。<a id="a-L8"></a>七岁在学功逾常百。<a id="a-L9"></a>神志峻爽见称明智。<a id="a-LA"></a>十三辞叔。<a id="a-LB"></a>往泽州东山古贤谷寺。<a id="a-LC"></a>时有华阴沙门僧思禅师。<a id="a-LD"></a>见而度之。<a id="a-LE"></a>思练行高世众所宗仰。<a id="a-LF"></a>语远云。<a id="a-LG"></a>汝有出家之相。<a id="a-LH"></a>善自爱之。<a id="a-LI"></a>初令诵经。<a id="a-LJ"></a>随事训诲。<a id="a-LK"></a>六时之勤未劳呼策。<a id="a-LL"></a>登为虐暴不安。<a id="a-LM"></a>携以南诣怀州北山丹谷。<a id="a-LN"></a>每以经中大义问师。<a id="a-LO"></a>皆是玄隐。<a id="a-LP"></a>深知长有成器也。<a id="a-LQ"></a>年十六。<a id="a-LR"></a>师乃令随阇梨湛律师往邺。<a id="a-LS"></a>大小经论普皆博涉。<a id="a-LT"></a>随听深隐特蒙赏异。<a id="a-LU"></a>而偏重大乘以为道本。<a id="a-LV"></a>年满进具。<a id="a-LW"></a>又依上统为和上。<a id="a-LX"></a>顺都为阇梨。<a id="a-LY"></a>光师十大弟子并为证戒。<a id="a-LZ"></a>时以为声荣之极者也。<a id="a-La"></a>便就大隐律师听四分律。<a id="a-Lb"></a>流离请诲五夏席端。<a id="a-Lc"></a>淘简精粗差分轨辙。<a id="a-Ld"></a>灭诤揵度前后起纷。<a id="a-Le"></a>自古相传莫晓来意。<a id="a-Lf"></a>远乃剖析约断。<a id="a-Lg"></a>位以单重。<a id="a-Lh"></a>原镜始终。<a id="a-Li"></a>判之即离。<a id="a-Lj"></a>皆理会文合。<a id="a-Lk"></a>今行诵之。<a id="a-Ll"></a>末专师上统。<a id="a-Lm"></a>绵笃七年。<a id="a-Ln"></a>迥洞至理爽拔微奥。<a id="a-Lo"></a>负笈之徒相諠亘道。<a id="a-Lp"></a>讲悟继接不略三余。<a id="a-Lq"></a>沐道成器量非可算。<a id="a-Lr"></a>乃携诸学侣。<a id="a-Ls"></a>返就高都之清化寺焉。<a id="a-Lt"></a>众缘欢庆叹所未闻。<a id="a-Lu"></a>各出金帛为之兴会。<a id="a-Lv"></a>讲堂寺宇一时崇敞。<a id="a-Lw"></a>韩魏士庶通共荣之。<a id="a-Lx"></a>及承光二年春。<a id="a-Ly"></a>周氏克齐便行废教。<a id="a-Lz"></a>敕前修大德并赴殿集。<a id="a-M0"></a>武帝自升高座序废立义。<a id="a-M1"></a>命章云。<a id="a-M2"></a>朕受天命养育兆民。<a id="a-M3"></a>然世弘三教其风弥远。<a id="a-M4"></a>考定至理多皆愆化。<a id="a-M5"></a>并令废之。<a id="a-M6"></a>然其六经儒教文弘治术。<a id="a-M7"></a>礼义忠孝于世有宜。<a id="a-M8"></a>故须存立。<a id="a-M9"></a>且自真佛无像。<a id="a-MA"></a>则在太虚遥敬表心。<a id="a-MB"></a>佛经广叹而有图塔崇丽。<a id="a-MC"></a>造之致福此实无情。<a id="a-MD"></a>何能恩惠。<a id="a-ME"></a>愚民向信倾竭珍财广兴寺塔。<a id="a-MF"></a>既虚引费不足以留。<a id="a-MG"></a>凡是经像尽皆废灭。<a id="a-MH"></a>父母恩重沙门不敬。<a id="a-MI"></a>勃逆之甚国法岂容。<a id="a-MJ"></a>并退还家用崇孝始。<a id="a-MK"></a>朕意如此。<a id="a-ML"></a>诸大德谓理何如。<a id="a-MM"></a>于时沙门大统法上等五百余人咸以帝为王力决谏难从。<a id="a-MN"></a>佥各默然。<a id="a-MO"></a>下敕频催答诏。<a id="a-MP"></a>而相看失色都无答者。<a id="a-MQ"></a>远顾以佛法之寄四众是依。<a id="a-MR"></a>岂以杜言情谓理伏。<a id="a-MS"></a>乃出众答曰。<a id="a-MT"></a>陛下统临大域。<a id="a-MU"></a>得一居尊。<a id="a-MV"></a>随俗致词宪章三教。<a id="a-MW"></a>诏云。<a id="a-MX"></a>真佛无像。<a id="a-MY"></a>信如诚旨。<a id="a-MZ"></a>但耳目生灵。<a id="a-Ma"></a>赖经闻佛籍像表真。<a id="a-Mb"></a>若使废之无以兴敬。<a id="a-Mc"></a>帝曰虚空真佛。<a id="a-Md"></a>咸自知之。<a id="a-Me"></a>未假经像。<a id="a-Mf"></a>远曰。<a id="a-Mg"></a>汉明已前经像未至。<a id="a-Mh"></a>此土众生何故不知虚空真佛。<a id="a-Mi"></a>帝时无答。<a id="a-Mj"></a>远曰。<a id="a-Mk"></a>若不籍经教自知有法。<a id="a-Ml"></a>三皇已前未有文字。<a id="a-Mm"></a>人应自知五常等法。<a id="a-Mn"></a>尔时诸人何为但识其母不识其父。<a id="a-Mo"></a>同于禽狩。<a id="a-Mp"></a>帝亦无答。<a id="a-Mq"></a>远又曰。<a id="a-Mr"></a>若以形像无情事之无福故须废者。<a id="a-Ms"></a>国家七庙之像。<a id="a-Mt"></a>岂是有情而妄相尊事。<a id="a-Mu"></a>武帝不答此难。<a id="a-Mv"></a>乃云。<a id="a-Mw"></a>佛经外国之法。<a id="a-Mx"></a>此国不须废而不用。<a id="a-My"></a>七庙上代所立。<a id="a-Mz"></a>朕亦不以为是。<a id="a-N0"></a>将同废之。<a id="a-N1"></a>远曰。<a id="a-N2"></a>若以外国之经非此用者。<a id="a-N3"></a>仲尼所说出自鲁国。<a id="a-N4"></a>秦晋之地亦应废而不行。<a id="a-N5"></a>又以七庙为非将欲废者。<a id="a-N6"></a>则是不尊祖考。<a id="a-N7"></a>祖考不尊则昭穆失序。<a id="a-N8"></a>昭穆失序则五经无用。<a id="a-N9"></a>前存儒教其义安在。<a id="a-NA"></a>若尔则三教同废。<a id="a-NB"></a>将何治国。<a id="a-NC"></a>帝曰。<a id="a-ND"></a>鲁邦之与秦晋。<a id="a-NE"></a>虽封域乃殊。<a id="a-NF"></a>莫非王者一化。<a id="a-NG"></a>故不类佛经。<a id="a-NH"></a>七庙之难帝无以通。<a id="a-NI"></a>远曰。<a id="a-NJ"></a>若以秦鲁同遵一化经教通行者。<a id="a-NK"></a>震旦之与天竺。<a id="a-NL"></a>国界虽殊。<a id="a-NM"></a>莫不同在阎浮。<a id="a-NN"></a>四海之内轮王一化。<a id="a-NO"></a>何不同遵佛经。<a id="a-NP"></a>而令独废。<a id="a-NQ"></a>帝又无答。<a id="a-NR"></a>远曰。<a id="a-NS"></a>诏云。<a id="a-NT"></a>退僧还众崇孝养者。<a id="a-NU"></a>孔经亦云。<a id="a-NV"></a>立身行道以显父母即是孝行。<a id="a-NW"></a>何必还家方名为孝。<a id="a-NX"></a>帝曰。<a id="a-NY"></a>父母恩重交资色养。<a id="a-NZ"></a>弃亲向疏未成至孝。<a id="a-Na"></a>远曰。<a id="a-Nb"></a>若如来言。<a id="a-Nc"></a>陛下左右皆有二亲。<a id="a-Nd"></a>何不放之。<a id="a-Ne"></a>乃使长役五年不见父母。<a id="a-Nf"></a>帝曰。<a id="a-Ng"></a>朕亦依番。<a id="a-Nh"></a>上下得归侍奉。<a id="a-Ni"></a>远曰。<a id="a-Nj"></a>佛亦听僧冬夏随缘修道春秋归家侍养。<a id="a-Nk"></a>故目连乞食饷母。<a id="a-Nl"></a>如来担棺临葬。<a id="a-Nm"></a>此理大通未可独废。<a id="a-Nn"></a>帝又无答。<a id="a-No"></a>远抗声曰。<a id="a-Np"></a>陛下今恃王力自在破灭三宝。<a id="a-Nq"></a>是邪见人。<a id="a-Nr"></a>阿鼻地狱不拣贵贱。<a id="a-Ns"></a>陛下何得不怖。<a id="a-Nt"></a>帝勃然作色大怒。<a id="a-Nu"></a>直视于远曰。<a id="a-Nv"></a>但令百姓得乐。<a id="a-Nw"></a>朕亦不辞地狱诸苦远曰。<a id="a-Nx"></a>陛下以邪法化人现种苦业。<a id="a-Ny"></a>当共陛下同趣阿鼻。<a id="a-Nz"></a>何处有乐可得。<a id="a-O0"></a>帝理屈言前。<a id="a-O1"></a>所图意盛。<a id="a-O2"></a>更无所答。<a id="a-O3"></a>但云。<a id="a-O4"></a>僧等且还后当更集。<a id="a-O5"></a>有司录取论僧姓名。<a id="a-O6"></a>当斯时也齐国初殄。<a id="a-O7"></a>周兵雷震。<a id="a-O8"></a>见远抗诏莫不流汗。<a id="a-O9"></a>咸谓粉其身骨煮以鼎镬。<a id="a-OA"></a>而远神气嵬然辞色无挠。<a id="a-OB"></a>上统衍法师等。<a id="a-OC"></a>执远手泣而谢曰。<a id="a-OD"></a>天子之威如龙火也。<a id="a-OE"></a>难以犯触。<a id="a-OF"></a>汝能穷之。<a id="a-OG"></a>大经所云护法菩萨应当如是。<a id="a-OH"></a>彼不悛革非汝咎也。<a id="a-OI"></a>远云。<a id="a-OJ"></a>正理须申。<a id="a-OK"></a>岂惟顾此形命。<a id="a-OL"></a>即辞诸德曰。<a id="a-OM"></a>时运如此圣不能遣。<a id="a-ON"></a>恨不奉侍目下。<a id="a-OO"></a>以为大恨。<a id="a-OP"></a>法实不灭。<a id="a-OQ"></a>大德解之。<a id="a-OR"></a>愿不以忧恼。<a id="a-OS"></a>遂潜于汲郡西山勤道无倦。<a id="a-OT"></a>三年之间诵法华维摩等。<a id="a-OU"></a>各一千遍用通遗法。<a id="a-OV"></a>既而山栖谷饮禅诵无歇。<a id="a-OW"></a>理窟更深浮囊不舍。<a id="a-OX"></a>大象二年天元微开佛化。<a id="a-OY"></a>东西两京各立陟岵大寺。<a id="a-OZ"></a>置菩萨僧。<a id="a-Oa"></a>颁告前德诏令安置。<a id="a-Ob"></a>遂尔长讲少林。<a id="a-Oc"></a>大隋受禅天步廓清。<a id="a-Od"></a>开皇之始蒙预落彩。<a id="a-Oe"></a>旧齿相趋翔于雒邑。<a id="a-Of"></a>法门初开远近归奔。<a id="a-Og"></a>望气成津奄同学市。<a id="a-Oh"></a>所以名驰帝阙。<a id="a-Oi"></a>皇上闻焉。<a id="a-Oj"></a>下敕授洛州沙门都。<a id="a-Ok"></a>匡任佛法。<a id="a-Ol"></a>远辞不获免。<a id="a-Om"></a>即而位之。<a id="a-On"></a>而立性质直荣辱任缘。<a id="a-Oo"></a>不可威畏不可利染。<a id="a-Op"></a>正气孤雄道风齐肃。<a id="a-Oq"></a>爱敬调柔不容非滥。<a id="a-Or"></a>至治犯断约不避强御。<a id="a-Os"></a>讲导所之皆科道具。<a id="a-Ot"></a>或致资助有亏。<a id="a-Ou"></a>或不漉水护净。<a id="a-Ov"></a>或分卫乖法。<a id="a-Ow"></a>或威仪失常。<a id="a-Ox"></a>并不预听徒。<a id="a-Oy"></a>自余堕眠失时。<a id="a-Oz"></a>或后及法席。<a id="a-P0"></a>并依众式有罚无赦。<a id="a-P1"></a>故徒侣肃穆容止可观。<a id="a-P2"></a>开皇五年为泽州刺史千金公请赴本乡。<a id="a-P3"></a>此则像法再弘桑梓重集。<a id="a-P4"></a>亲疏含庆何以加之。<a id="a-P5"></a>七年春往定州。<a id="a-P6"></a>途由上党。<a id="a-P7"></a>留连夏讲遂阙东传。<a id="a-P8"></a>寻下玺书殷勤重请。<a id="a-P9"></a>辞又不免。<a id="a-PA"></a>便达西京。<a id="a-PB"></a>于时敕召大德六人。<a id="a-PC"></a>远其一矣。<a id="a-PD"></a>仍与常随学士二百余人。<a id="a-PE"></a>创达帝室。<a id="a-PF"></a>亲临御筵。<a id="a-PG"></a>敷述圣化。<a id="a-PH"></a>通孚家国。<a id="a-PI"></a>上大悦敕住兴善。<a id="a-PJ"></a>劳问丰华供事隆倍。<a id="a-PK"></a>又以兴善盛集法会是繁。<a id="a-PL"></a>虽有扬化终为事约。<a id="a-PM"></a>乃选天门之南大街之右。<a id="a-PN"></a>东西冲要游听不疲。<a id="a-PO"></a>因置寺焉。<a id="a-PP"></a>名为净影。<a id="a-PQ"></a>常居讲说。<a id="a-PR"></a>弘叙玄奥辩畅奔流。<a id="a-PS"></a>吐纳自深宣谈曲尽。<a id="a-PT"></a>于是四方投学七百余人皆海内英华。<a id="a-PU"></a>法轮前辙望京趣寺为法道场。<a id="a-PV"></a>但以堂宇未成同居空露蘧蒢庵舍。<a id="a-PW"></a>巷分州部日夜祖习成器相寻。<a id="a-PX"></a>虽复兴善诸德英名一期。<a id="a-PY"></a>至于归学师寻千里继接者。<a id="a-PZ"></a>莫高于远矣。<a id="a-Pa"></a>形长八尺。<a id="a-Pb"></a>腰有九围。<a id="a-Pc"></a>十三幅裙可为常服。<a id="a-Pd"></a>登座震吼雷动蛰惊。<a id="a-Pe"></a>充惬群望斯为盛矣开皇十二年春。<a id="a-Pf"></a>下敕令知翻译。<a id="a-Pg"></a>刊定辞义。<a id="a-Ph"></a>其年卒于静影寺。<a id="a-Pi"></a>春秋七十矣。<a id="a-Pj"></a>冕旒哀感为之罢朝。<a id="a-Pk"></a>帝呼嗟曰。<a id="a-Pl"></a>国失二宝也。<a id="a-Pm"></a>时远与李德林同月而丧。<a id="a-Pn"></a>故动帝心。<a id="a-Po"></a>自远括发寻师。<a id="a-Pp"></a>本图传授。<a id="a-Pq"></a>周历两代化满八方。<a id="a-Pr"></a>着疏属词诠综终始。<a id="a-Ps"></a>承习开误栉比尘连。<a id="a-Pt"></a>同范时朝得称方驾。<a id="a-Pu"></a>初见病数日。<a id="a-Pv"></a>讲堂上脊无故自折。<a id="a-Pw"></a>相顾飒然必知不损。<a id="a-Px"></a>及大渐之日端坐正神相如入定。<a id="a-Py"></a>侍人不觉其卒。<a id="a-Pz"></a>忽闻室有异香。<a id="a-Q0"></a>咸生疑怪。<a id="a-Q1"></a>属之以纩方悟气尽。<a id="a-Q2"></a>昔在清化先养一鹅。<a id="a-Q3"></a>听讲为务频经寒暑。<a id="a-Q4"></a>远入关后鹅在本寺。<a id="a-Q5"></a>栖宿廊庑昼夜鸣呼。<a id="a-Q6"></a>众僧患之附使达京。<a id="a-Q7"></a>至静影大门放之。<a id="a-Q8"></a>径即鸣叫腾跃入远房内。<a id="a-Q9"></a>尔后依前驯听。<a id="a-QA"></a>但闻法集钟声不问旦夕。<a id="a-QB"></a>覆讲竖义皆入堂伏听。<a id="a-QC"></a>僧徒梵散出户翔鸣。<a id="a-QD"></a>若值白黑布萨。<a id="a-QE"></a>虽闻钟召终不入听。<a id="a-QF"></a>时共异之。<a id="a-QG"></a>若远常途讲解。<a id="a-QH"></a>依法潜听。<a id="a-QI"></a>中闻泛及余语。<a id="a-QJ"></a>便鸣翔而出。<a id="a-QK"></a>如斯又经六载。<a id="a-QL"></a>乐听一时不亏。<a id="a-QM"></a>后忽哀叫庭院不肯入堂。<a id="a-QN"></a>自尔二旬。<a id="a-QO"></a>远便弃世。<a id="a-QP"></a>即。</p>
  <p id="aQQ">开皇十二年六月二十四日矣。<a id="a-QR"></a>俗年七十僧腊五十。<a id="a-QS"></a>又当终之日。<a id="a-QT"></a>泽州本寺讲堂众柱。<a id="a-QU"></a>及高座四脚。<a id="a-QV"></a>一时同陷。<a id="a-QW"></a>佥议以感通幽显。<a id="a-QX"></a>勒碑。<a id="a-QY"></a>薛道衡制文。<a id="a-QZ"></a>虞世基书。<a id="a-Qa"></a>丁氏镌之。<a id="a-Qb"></a>时号为三绝。<a id="a-Qc"></a>初远同听大乘可六七载。<a id="a-Qd"></a>洞达深义神解更新。<a id="a-Qe"></a>每于邺京法集竖难罕敌。<a id="a-Qf"></a>由此名冠远近。<a id="a-Qg"></a>异论所推既而勤业晓夕。<a id="a-Qh"></a>用心大苦遂成劳疾。<a id="a-Qi"></a>十五日内觉观相续不得眠睡。<a id="a-Qj"></a>气上心痛状如刀切。<a id="a-Qk"></a>食弱形赢殆将欲绝。<a id="a-Ql"></a>忆昔林虑巡历名山见诸禅府备蒙传法。<a id="a-Qm"></a>遂学数息止心于境。<a id="a-Qn"></a>克意寻绎经于半月。<a id="a-Qo"></a>便觉渐差少得眠息。<a id="a-Qp"></a>方知对治之良验也。<a id="a-Qq"></a>因一夏学定。<a id="a-Qr"></a>甚得静乐身心怡悦。<a id="a-Qs"></a>即以己证用问僧稠。<a id="a-Qt"></a>稠云。<a id="a-Qu"></a>此心住利根之境界也。<a id="a-Qv"></a>若善调摄堪为观行。<a id="a-Qw"></a>远每于讲际至于定宗。<a id="a-Qx"></a>未尝不赞美禅那。<a id="a-Qy"></a>槃桓累句。<a id="a-Qz"></a>信虑求之可得也。<a id="a-R0"></a>自恨徇于众务无暇调心。<a id="a-R1"></a>以为失耳。<a id="a-R2"></a>七夏在邺创讲十地。<a id="a-R3"></a>一举荣问众倾余席。<a id="a-R4"></a>自是长在讲肆。<a id="a-R5"></a>伏听千余。<a id="a-R6"></a>意存弘奖。<a id="a-R7"></a>随讲出疏。<a id="a-R8"></a>地持疏五卷。<a id="a-R9"></a>十地疏七卷。<a id="a-RA"></a>华严疏七卷。<a id="a-RB"></a>涅槃疏十卷。<a id="a-RC"></a>维摩胜鬘寿观温室等并勒为卷部。<a id="a-RD"></a>四字成句。<a id="a-RE"></a>纲目备举。<a id="a-RF"></a>文旨允当罕用拟伦。<a id="a-RG"></a>又撰大乘义章十四卷。<a id="a-RH"></a>合二百四十九科分为五聚谓教法义法染净杂也并陈综义差。<a id="a-RI"></a>始近终远。<a id="a-RJ"></a>则佛法纲要。<a id="a-RK"></a>尽于此焉。<a id="a-RL"></a>学者定宗不可不知也。<a id="a-RM"></a>自远之通法也。<a id="a-RN"></a>情趣慈心至于深文隐义。<a id="a-RO"></a>每丁宁频复提撕其耳。<a id="a-RP"></a>唯恨学者受之不速。<a id="a-RQ"></a>览者听之不尽。<a id="a-RR"></a>一无所惜也。<a id="a-RS"></a>是以自于齐朝至于关辅及畿外要荒。<a id="a-RT"></a>所流章疏五十余卷。<a id="a-RU"></a>二千三百余纸。<a id="a-RV"></a>纸别九百四十五言。<a id="a-RW"></a>四十年间曾无痾疹。<a id="a-RX"></a>传持教导所在弘宣。<a id="a-RY"></a>并皆成诵在心。<a id="a-RZ"></a>于今未绝。<a id="a-Ra"></a>本住清化祖习涅槃。<a id="a-Rb"></a>寺众百余。<a id="a-Rc"></a>领徒者三十。<a id="a-Rd"></a>并大唐之称首也。<a id="a-Re"></a>而远勇于法义慈于救生。<a id="a-Rf"></a>戒乘不缓偏行拯溺。<a id="a-Rg"></a>所得利养并供学徒。<a id="a-Rh"></a>衣钵之外片无留惜。<a id="a-Ri"></a>尝制地持疏讫。<a id="a-Rj"></a>梦登须弥山顶。<a id="a-Rk"></a>四顾周望但唯海水。<a id="a-Rl"></a>又见一佛像身色紫金在宝树下。<a id="a-Rm"></a>北首而卧体有尘埃。<a id="a-Rn"></a>远初则礼敬后以衣拂。<a id="a-Ro"></a>周遍光净。<a id="a-Rp"></a>觉罢谓所撰文疏颇有顺化之益故为此征耳。<a id="a-Rq"></a>又自说云。<a id="a-Rr"></a>初作涅槃疏讫。<a id="a-Rs"></a>未敢依讲。<a id="a-Rt"></a>发愿乞相。<a id="a-Ru"></a>梦见自手造素七佛八菩萨像。<a id="a-Rv"></a>形并端峙还自缋饰。<a id="a-Rw"></a>所画既竟像皆次第起行。<a id="a-Rx"></a>末后一像彩画将了。<a id="a-Ry"></a>旁有一人来从索笔。<a id="a-Rz"></a>代远成之。<a id="a-S0"></a>觉后思曰。<a id="a-S1"></a>此相有流末世之境也。<a id="a-S2"></a>乃广开敷之信如梦矣。<a id="a-S3"></a>又未终一年。<a id="a-S4"></a>梦见净影长竿自倒灯耀自灭。<a id="a-S5"></a>便至岁日所使净人小儿二人。<a id="a-S6"></a>手放从良分处什物并为功德。<a id="a-S7"></a>又敕二时讲前令大众诵般若波罗蜜咒。<a id="a-S8"></a>限五十遍。<a id="a-S9"></a>以报四恩初不中怠。<a id="a-SA"></a>又伤学众不能课力。<a id="a-SB"></a>每因讲日。<a id="a-SC"></a>如此正义须臾不闻。<a id="a-SD"></a>识者以为达宿命也。<a id="a-SE"></a>及觉轻贬于房外香汤洗浴。<a id="a-SF"></a>即在外宿至晓入房。<a id="a-SG"></a>食粥倚床而卧。<a id="a-SH"></a>问曰早晚。<a id="a-SI"></a>答云今可卯时。<a id="a-SJ"></a>乃曰。<a id="a-SK"></a>吾今觉冷气至脐。<a id="a-SL"></a>去死可二三寸在。<a id="a-SM"></a>可除倚床。<a id="a-SN"></a>自跏其足。<a id="a-SO"></a>正身敛目不许扶侍。<a id="a-SP"></a>未言其卒验方知化。<a id="a-SQ"></a>香若栴檀久而歇灭。<a id="a-SR"></a>后乃卧之。<a id="a-SS"></a>手足柔软身分并冷。<a id="a-ST"></a>唯顶上暖焉。<a id="a-SU"></a>有沙门智猛者。<a id="a-SV"></a>相人也。<a id="a-SW"></a>伏佩法教每蒙延及。<a id="a-SX"></a>故疏为行状。<a id="a-SY"></a>拟学者所承。<a id="a-SZ"></a>猛谈说有偏机会称善。<a id="a-Sa"></a>振名东夏云。</p>
 </body>
</html>