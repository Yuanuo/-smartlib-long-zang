<!doctype html>
<html id="z3IBWRa1JL" data-ver="1308">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十五</h1>
  <p id="a2"></p>
  <p id="a3">唐蒲州仁寿寺释志宽传十一。</p>
  <p id="a4">唐相州慈润寺释慧休传十二(昙元　灵范)</p>
  <p id="a5">唐京师弘福寺释灵润传十三(净元　智衍)</p>
  <p id="a6">唐京师慈恩寺释道洪传十四。</p>
  <p id="a7">唐京师慈恩寺释义褒传十五。</p>
  <p id="a8">释志宽。<a id="a-9"></a>姓姚氏。<a id="a-A"></a>蒲州河东人也。<a id="a-B"></a>祖宗仕族不交群小。<a id="a-C"></a>父任隋青州刺吏宽。<a id="a-D"></a>自幼及长清约知名。<a id="a-E"></a>历听诸经以涅槃地论为心要也。<a id="a-F"></a>东西访道无释寸阴。<a id="a-G"></a>业成登器游讲为务。<a id="a-H"></a>生常履信言行不乖。<a id="a-I"></a>望似专正而怀抱虚荡。<a id="a-J"></a>尝以游学长安诣市买绢。<a id="a-K"></a>有人曰。<a id="a-L"></a>可见付直明当送绢。<a id="a-M"></a>于此便付直。<a id="a-N"></a>还寺为诸僧所笑。<a id="a-O"></a>宽曰。<a id="a-P"></a>自忆不负于人。<a id="a-Q"></a>岂有人而乖信。<a id="a-R"></a>至期果获。<a id="a-S"></a>以事陈之。<a id="a-T"></a>彼人云。<a id="a-U"></a>兵食可亡信不可废。<a id="a-V"></a>弟子俗人奉之。<a id="a-W"></a>岂意释门缀斯虑也。<a id="a-X"></a>宽常诵维摩及戒本。<a id="a-Y"></a>所居住房每夜必有振动介胄之响。<a id="a-Z"></a>窃而观者咸见非常神人绕房而行。<a id="a-a"></a>又一时夜中房重阁上有打物声。<a id="a-b"></a>同学宝通。<a id="a-c"></a>闻之惊迷不安其席。<a id="a-d"></a>宽就而慰之。<a id="a-e"></a>犹打物如故。<a id="a-f"></a>至旦看之。<a id="a-g"></a>乃舍梁将折。<a id="a-h"></a>即令拄之得免其命。<a id="a-i"></a>其为幽灵所卫如此。<a id="a-j"></a>而性好瞻病无惮远近。<a id="a-k"></a>及以道俗知无人治者。<a id="a-l"></a>皆舆迎房中。<a id="a-m"></a>躬运经理。<a id="a-n"></a>或患腹痈不可脓出者。<a id="a-o"></a>乃口就[口*束]之遂至于差。<a id="a-p"></a>往往非一。<a id="a-q"></a>其慈惠之怀信难继也。<a id="a-r"></a>后于中夜室内大明。<a id="a-s"></a>及观房外与昼无异。<a id="a-t"></a>乃自缝绽衣帛。<a id="a-u"></a>不谓神光所照。<a id="a-v"></a>后召诸徒方知半夜此相数现。<a id="a-w"></a>后遂不怪。<a id="a-x"></a>加以开务诱引弘济为业。<a id="a-y"></a>道俗胥悦庆其幸遇。<a id="a-z"></a>属炀帝弘道海内搜扬。<a id="a-10"></a>以宽行解同推。<a id="a-11"></a>膺斯荣命。<a id="a-12"></a>既处慧日讲悟相仍。<a id="a-13"></a>会枭感作逆斋事拘缠。<a id="a-14"></a>宽便下狱待罪。<a id="a-15"></a>有来饷遗一不自资。<a id="a-16"></a>通给囚僧欢笑如昔。<a id="a-17"></a>后并配徒隶役于天路常令负土使装满笼。<a id="a-18"></a>尽力辇送初不懈息。<a id="a-19"></a>役僧曰。<a id="a-1A"></a>此无监检。<a id="a-1B"></a>当可小停。<a id="a-1C"></a>宽曰。<a id="a-1D"></a>业报如此。<a id="a-1E"></a>何能自欺。<a id="a-1F"></a>违心行事诚未安耳。<a id="a-1G"></a>未又配流西蜀行达陕州。<a id="a-1H"></a>有送财帛祖饯之者。<a id="a-1I"></a>并即散而不遗。<a id="a-1J"></a>唯留一驴负经而已。<a id="a-1K"></a>路次潼关。<a id="a-1L"></a>流僧宝暹者。<a id="a-1M"></a>高解硕德足破不进。<a id="a-1N"></a>宽见卧于道侧。<a id="a-1O"></a>泣而哀焉。<a id="a-1P"></a>即舍驴与乘。<a id="a-1Q"></a>自担经论。<a id="a-1R"></a>徒行至蜀虽有事劳而口不告倦。<a id="a-1S"></a>其仁恕之性登苦知其人矣。<a id="a-1T"></a>既达蜀境大发物情。<a id="a-1U"></a>所在利安咸兴敬悦。<a id="a-1V"></a>时川邑虎暴行人断路。<a id="a-1W"></a>或数百为群。<a id="a-1X"></a>经历村郭伤损人畜。<a id="a-1Y"></a>中有兽王。<a id="a-1Z"></a>其头最大五色纯备威伏诸狩。<a id="a-1a"></a>遂州都督张逊远闻慈德遣人往迎。<a id="a-1b"></a>宽乃令州县立斋行道。<a id="a-1c"></a>各受八戒。<a id="a-1d"></a>当夕虎灾销散。<a id="a-1e"></a>莫知所往。<a id="a-1f"></a>时人感之奉为神圣。<a id="a-1g"></a>然宽因名立行弘裕有仪。<a id="a-1h"></a>凡所宣化如风之靡。<a id="a-1i"></a>每至散席礼嚫相仍。<a id="a-1j"></a>或至十万二十万者。<a id="a-1k"></a>皆即坐散尽了无资己。<a id="a-1l"></a>告施者曰。<a id="a-1m"></a>财犹种子聚则难繁。<a id="a-1n"></a>故为散之。<a id="a-1o"></a>令从用有在耳。<a id="a-1p"></a>其虚怀应物为若此也。<a id="a-1q"></a>兼又轻生疏素弊服寻常。<a id="a-1r"></a>一经御形动经累稔。<a id="a-1s"></a>爱护之甚有过身肉。<a id="a-1t"></a>时逢俭岁躬煮糜粥亲惠饥馁。<a id="a-1u"></a>衔泣说化令诵佛名。<a id="a-1v"></a>又以所服衣之与毡。<a id="a-1w"></a>或割或减用充贫乏。<a id="a-1x"></a>每年冬首预积坐毡履替。<a id="a-1y"></a>观诸沙门少者便给。<a id="a-1z"></a>以此为常。<a id="a-20"></a>贞观之初还反蒲壤缁素庆幸欢咏如云。<a id="a-21"></a>屡建法筵重扬利涉。<a id="a-22"></a>时州部遇旱诸祈不遂。<a id="a-23"></a>官民素承嘉绩。<a id="a-24"></a>乃同请焉。<a id="a-25"></a>宽为置坛场。<a id="a-26"></a>以身自誓。<a id="a-27"></a>不降雨者不处室房。<a id="a-28"></a>曝形两日。<a id="a-29"></a>密云垂布。<a id="a-2A"></a>三日已后合境滂流。<a id="a-2B"></a>民赖来苏有年斯在。<a id="a-2C"></a>昔在蜀土亦以此致誉。<a id="a-2D"></a>故使遍洽时谚号为一代佛日。<a id="a-2E"></a>有沙门神素者。<a id="a-2F"></a>架业相邻尤所钦友。<a id="a-2G"></a>以先卒于栖岩。<a id="a-2H"></a>宽住州寺先绝凶问。<a id="a-2I"></a>忽降形欢叙欣若生平。<a id="a-2J"></a>明晚来告乃知其死。<a id="a-2K"></a>宽致书慰曰。<a id="a-2L"></a>等同幻境俱禀泡形。<a id="a-2M"></a>不意之情非复言象。<a id="a-2N"></a>素法师俗风清美道器冲深。<a id="a-2O"></a>包总义门研机至实。<a id="a-2P"></a>但正业久成必之净土。<a id="a-2Q"></a>此方薄运顿失所归。<a id="a-2R"></a>老病之僧早应先去。<a id="a-2S"></a>罪重福微犹守余报耳。<a id="a-2T"></a>法师不遗故旧。<a id="a-2U"></a>昨二十五日夜降神共聚同卧一床。<a id="a-2V"></a>通夕言议至晓方别。<a id="a-2W"></a>情犹今昔。<a id="a-2X"></a>事即存亡。<a id="a-2Y"></a>冥感之诚未可陈述。<a id="a-2Z"></a>素以贞观十七年春二月二十四日卒。<a id="a-2a"></a>素见别传。<a id="a-2b"></a>宽以其年夏五月十六日卒于仁寿寺。<a id="a-2c"></a>春秋七十有八。<a id="a-2d"></a>初未终之前右胁而卧枕于右臂。<a id="a-2e"></a>告门徒曰。<a id="a-2f"></a>生死长远。<a id="a-2g"></a>有待者皆尔。<a id="a-2h"></a>汝等但自观身如幻。<a id="a-2i"></a>便无爱结自缠。<a id="a-2j"></a>吾命亦断。<a id="a-2k"></a>当取椽两根[竺-二+處]篨一领裹缚舆送。<a id="a-2l"></a>无得随俗纷纭为不益事也。<a id="a-2m"></a>言讫而卒。<a id="a-2n"></a>时蒲虞等州。<a id="a-2o"></a>道俗奔赴号恸川野。<a id="a-2p"></a>屯于圹侧七里人满。<a id="a-2q"></a>自宽从释种。<a id="a-2r"></a>静摄居形。<a id="a-2s"></a>不卧全毡不畜疋绢。<a id="a-2t"></a>柜箧之事由来绝心。<a id="a-2u"></a>骑乘劳具终身不涉。<a id="a-2v"></a>口不及利手不执钱。<a id="a-2w"></a>或有忤之。<a id="a-2x"></a>便掩口私默。<a id="a-2y"></a>不行赞毁于人物也。<a id="a-2z"></a>曾用钱一千五百。<a id="a-30"></a>买驴负经。<a id="a-31"></a>既至东京。<a id="a-32"></a>值卒科运大贵。<a id="a-33"></a>或头至数万者。<a id="a-34"></a>同侣欲为卖之。<a id="a-35"></a>宽不许曰。<a id="a-36"></a>已劳负荷岂复过本乎。<a id="a-37"></a>便诣市自出之。<a id="a-38"></a>但取元价。<a id="a-39"></a>此虽小事廉耻本矣。</p>
  <p id="a3A">释慧休。<a id="a-3B"></a>姓乐氏。<a id="a-3C"></a>瀛州人也。<a id="a-3D"></a>世居海滨。<a id="a-3E"></a>以蚕渔为业。<a id="a-3F"></a>而生知离恶深惟罪报。<a id="a-3G"></a>常思出济无缘拔足。<a id="a-3H"></a>或累叹通宵晨或忘餐。<a id="a-3I"></a>近逾信宿。<a id="a-3J"></a>虽愤气填胸。<a id="a-3K"></a>无免斯厄。<a id="a-3L"></a>十六遇相州沙门巡里行化谈三世之循扰述八苦之交侵。<a id="a-3M"></a>雅会夙怀。<a id="a-3N"></a>背世情决乃违亲背俗。<a id="a-3O"></a>投勖律师而出家焉。<a id="a-3P"></a>勖导以义方礼逾天属。<a id="a-3Q"></a>又闻灵裕法师震名西壤。<a id="a-3R"></a>行解所归。<a id="a-3S"></a>现居邺下。<a id="a-3T"></a>命休从学。<a id="a-3U"></a>休天机秀举惟道居心。<a id="a-3V"></a>乃背负华严远游京邺。<a id="a-3W"></a>一闻裕讲蓥动身心不略昏明幽求体性。<a id="a-3X"></a>而章句无昧至理未融。<a id="a-3Y"></a>展转陶埏五十余遍研讽文理转加昏漠。<a id="a-3Z"></a>试以所解遍问诸师。<a id="a-3a"></a>皆虑涉重关返启其致。<a id="a-3b"></a>乃悟曰。<a id="a-3c"></a>斯固上圣之至理也。<a id="a-3d"></a>岂下凡而抑度哉。<a id="a-3e"></a>且搏听众师。<a id="a-3f"></a>沐心法海耳。<a id="a-3g"></a>乃往渤海从明彦法师听成实论。<a id="a-3h"></a>先出章抄品藻异同。<a id="a-3i"></a>慧满冲情解律法友。<a id="a-3j"></a>以彦公化世受染余流。<a id="a-3k"></a>从志念法师受学小论。<a id="a-3l"></a>加杂婆沙各闻数遍。<a id="a-3m"></a>穷其本支晓其固执。<a id="a-3n"></a>解既清迥行寔贞严。<a id="a-3o"></a>念曰。<a id="a-3p"></a>余讲小乘岁序多矣。<a id="a-3q"></a>今乃值子谅不虚延。<a id="a-3r"></a>休即着杂心玄章抄疏。<a id="a-3s"></a>各区别部类条贯攸归。<a id="a-3t"></a>文教才出初寻重敬。<a id="a-3u"></a>频当元宰讲授相续。<a id="a-3v"></a>幽致既举慧烛天悬。<a id="a-3w"></a>故使驰名冀都击响河渭。<a id="a-3x"></a>抱帙横经肩排日谒。<a id="a-3y"></a>结疑怀签踵接登堂。<a id="a-3z"></a>皆总为书绅永开冥府。<a id="a-40"></a>故于立破诸教。<a id="a-41"></a>探隐洞明。<a id="a-42"></a>虽学冠空宗。<a id="a-43"></a>而梗情尘境。<a id="a-44"></a>欲通惟识之旨。<a id="a-45"></a>取悟无方。<a id="a-46"></a>会裕师入关因便预从。<a id="a-47"></a>遇昙迁禅师及尼论师等讲扬摄论。<a id="a-48"></a>每举一会余驾停轮。<a id="a-49"></a>词吐既新。<a id="a-4A"></a>领拔弥悉周涉三遍即造疏章。<a id="a-4B"></a>神会幽陈广疏听视。<a id="a-4C"></a>自大小诸藏并统关键。<a id="a-4D"></a>惟有律部未遑精阅。<a id="a-4E"></a>昔以戒禁随事可用缘求。<a id="a-4F"></a>案读即了未劳师授。<a id="a-4G"></a>曾披一卷持犯茫然。<a id="a-4H"></a>方悔先议更弘神府。<a id="a-4I"></a>乃负律提瓶。<a id="a-4J"></a>从洪律师听采四分。<a id="a-4K"></a>一经讲肆三十余遍。<a id="a-4L"></a>日渐其致终未极言。<a id="a-4M"></a>顾诸学徒曰。<a id="a-4N"></a>余听涉多矣。<a id="a-4O"></a>至于经论一遍入神。<a id="a-4P"></a>今游律部逾增逾闇。<a id="a-4Q"></a>岂非理可虚求事难通会乎。<a id="a-4R"></a>而敬慎三业懔课六时。<a id="a-4S"></a>纤尘或阻即申忏洗。<a id="a-4T"></a>目见大小讲匠知名者多。<a id="a-4U"></a>奉法自修实罕联类。<a id="a-4V"></a>尝听砺公讲律。<a id="a-4W"></a>砺曰。<a id="a-4X"></a>法师大德。<a id="a-4Y"></a>暮年如何犹勤律部。<a id="a-4Z"></a>休曰。<a id="a-4a"></a>余忆出家之始。<a id="a-4b"></a>从虎口中来。<a id="a-4c"></a>即奉投戒法。<a id="a-4d"></a>岂以老朽而可斯须离耶。<a id="a-4e"></a>恨吾不得常闻耳。<a id="a-4f"></a>其清慎之高。<a id="a-4g"></a>率此例也。<a id="a-4h"></a>又屡经寇荡荒荐相仍。<a id="a-4i"></a>寺众僧厨亟经宿触。<a id="a-4j"></a>故从隋末终至唐初。<a id="a-4k"></a>四度翻秽获资净供。<a id="a-4l"></a>致使四方嘉会。<a id="a-4m"></a>休有功焉。<a id="a-4n"></a>暨武德年内。<a id="a-4o"></a>刘闼贼兴。<a id="a-4p"></a>魏相诸州并遭残戮。<a id="a-4q"></a>忽一日警急。<a id="a-4r"></a>官民小大弃城逃隐。<a id="a-4s"></a>休在云门闻有斯事。<a id="a-4t"></a>乃率学士二十余人。<a id="a-4u"></a>东赴相州了无人物。<a id="a-4v"></a>便牢城自固。<a id="a-4w"></a>四远道俗承休城内方来归附。<a id="a-4x"></a>当斯时也人各藏身。<a id="a-4y"></a>而休挺节存国守城引众。<a id="a-4z"></a>可谓乱世知人者矣。<a id="a-50"></a>其年不久。<a id="a-51"></a>天策陈兵。<a id="a-52"></a>远临贼境。<a id="a-53"></a>军实无委。<a id="a-54"></a>并出当机。<a id="a-55"></a>休既处僧端预明利害集众告曰。<a id="a-56"></a>官军静乱须有逢迎。<a id="a-57"></a>僧食众物义当先送。<a id="a-58"></a>再和大众并无从者。<a id="a-59"></a>休惧被后罸必可乘权。<a id="a-5A"></a>独诣军门具陈来意。<a id="a-5B"></a>于时曹公徐世绩。<a id="a-5C"></a>引劳赏悦。<a id="a-5D"></a>仍令部从随休至寺。<a id="a-5E"></a>任付粮粒。<a id="a-5F"></a>及平殄后。<a id="a-5G"></a>曹公为奏具述休功。<a id="a-5H"></a>登即下敕入贼。<a id="a-5I"></a>诸州见有僧尼。<a id="a-5J"></a>止留三十。<a id="a-5K"></a>相州一境特宜依定以事验人。<a id="a-5L"></a>休量难准。<a id="a-5M"></a>又荒乱之后律法不行。<a id="a-5N"></a>并用铜盂身御俗服同诸流俗。<a id="a-5O"></a>休恐法灭于事。<a id="a-5P"></a>躬自经营立样造坏。<a id="a-5Q"></a>依法施熏遂成好[盉-木+友]。<a id="a-5R"></a>遍送受持。<a id="a-5S"></a>今大行用并是休功缉遗绪也。<a id="a-5T"></a>又僧库火起。<a id="a-5U"></a>时当中夜。<a id="a-5V"></a>忽有人告。<a id="a-5W"></a>走往观之。<a id="a-5X"></a>赖始发焰。<a id="a-5Y"></a>救而获免。<a id="a-5Z"></a>退问告由了无知者。<a id="a-5a"></a>良以道通幽显。<a id="a-5b"></a>屡动祯祥。<a id="a-5c"></a>贞观九年。<a id="a-5d"></a>频敕征召令入京师。<a id="a-5e"></a>并固辞以疾无预荣问。<a id="a-5f"></a>至今十九年中。<a id="a-5g"></a>春秋九十有八。<a id="a-5h"></a>见住慈润爽健如前。<a id="a-5i"></a>四众怀蒲柳之慕犹执卷咨谋。<a id="a-5j"></a>乃力倦而告曰。<a id="a-5k"></a>吾学功多矣。<a id="a-5l"></a>每有经律。<a id="a-5m"></a>虽听二三十遍文旨乃镜。<a id="a-5n"></a>犹恨少功。<a id="a-5o"></a>欲兼异部。<a id="a-5p"></a>未遑多涉耳。<a id="a-5q"></a>今之后学则不同之。<a id="a-5r"></a>薄知文句宗致眇然。<a id="a-5s"></a>即预师范更无通观。<a id="a-5t"></a>所以终夜长慨有耿于怀。<a id="a-5u"></a>致有穷括教源莫知由序。<a id="a-5v"></a>此法灭在人矣。<a id="a-5w"></a>今暮年开道意在成器。<a id="a-5x"></a>斯犹砥砺合其刃耳。<a id="a-5y"></a>安能炉锤其朴耶。<a id="a-5z"></a>所以引化席端直陈纲要。<a id="a-60"></a>而奉禁守道抑在天然。<a id="a-61"></a>挫拉形心逾衰逾笃。<a id="a-62"></a>衣服率然趣便盖体。<a id="a-63"></a>襆悬壁上尺绢不居。<a id="a-64"></a>所得外利即回讲众。<a id="a-65"></a>补绽衣服不劳人助。<a id="a-66"></a>见着麻鞋经今三十余年。<a id="a-67"></a>虽有断坏缀而蹈涉。<a id="a-68"></a>暂有泥雨徒跣而行。<a id="a-69"></a>有问其故。<a id="a-6A"></a>答云。<a id="a-6B"></a>泥软易履。<a id="a-6C"></a>不损信施耳。<a id="a-6D"></a>又寒不加火热不依凉。<a id="a-6E"></a>瓶水若冻裹之草束。<a id="a-6F"></a>受具已来[盉-木+友]无他洗。<a id="a-6G"></a>入夏已去不啖菜蔬。<a id="a-6H"></a>旋绕往还执帚先扫。<a id="a-6I"></a>存护物命宁有过之。<a id="a-6J"></a>凡斯众行前后一揆。<a id="a-6K"></a>余以亲展徽音。<a id="a-6L"></a>奉兹景行。<a id="a-6M"></a>犹恨标其大抵。<a id="a-6N"></a>事略文繁以为轻约耳。<a id="a-6O"></a>弟子昙元。<a id="a-6P"></a>高洁僧也。<a id="a-6Q"></a>经论及律并曾披导。<a id="a-6R"></a>偏重清行不妄衣食。<a id="a-6S"></a>寺虽结净犹怀尘点。<a id="a-6T"></a>常乞食自资。<a id="a-6U"></a>今托静林虑宝山。<a id="a-6V"></a>志道辞世。<a id="a-6W"></a>门人灵范。<a id="a-6X"></a>学通休涉慧悟少之。<a id="a-6Y"></a>敕召弘福。<a id="a-6Z"></a>时扬摄论。<a id="a-6a"></a>今居宗树业。<a id="a-6b"></a>振名京邑。<a id="a-6c"></a>又休以年学高远。<a id="a-6d"></a>今上重之。<a id="a-6e"></a>因事辽左亲幸其室。<a id="a-6f"></a>叙故陈道弥会帝心。<a id="a-6g"></a>故又续其绩。</p>
  <p id="a6h">释灵润。<a id="a-6i"></a>俗姓梁。<a id="a-6j"></a>河东虞乡人也。<a id="a-6k"></a>家世衣冠乡闾望族。<a id="a-6l"></a>而风格弘毅统拟大方。<a id="a-6m"></a>少践清猷长承余烈。<a id="a-6n"></a>故能正行伦据不肃而成。<a id="a-6o"></a>昆季十人秀美时誉。<a id="a-6p"></a>中间三者齐慕出家。<a id="a-6q"></a>父告子曰。<a id="a-6r"></a>但诵观音。<a id="a-6s"></a>先度即当许也。<a id="a-6t"></a>润执卷便诵。<a id="a-6u"></a>一坐不起。<a id="a-6v"></a>从旦至中。<a id="a-6w"></a>文言遂彻。<a id="a-6x"></a>便预公度。<a id="a-6y"></a>依止灵粲法师住兴善寺。<a id="a-6z"></a>粲有正行备于别传。<a id="a-70"></a>年十三。<a id="a-71"></a>初听涅槃妙通文旨。<a id="a-72"></a>将及志学销会前闻括悟新理。<a id="a-73"></a>便登讲座宣释教意。<a id="a-74"></a>部分科宗英秀诸僧。<a id="a-75"></a>咸欣其德。<a id="a-76"></a>加又钦重行禁。<a id="a-77"></a>动静惟安。<a id="a-78"></a>不妄游从常资规矩。<a id="a-79"></a>所以兴善大德海内名僧。<a id="a-7A"></a>咸相顾而言曰。<a id="a-7B"></a>此沙弥发踪能尔堪住持矣。<a id="a-7C"></a>于后深心至道通赡群师。<a id="a-7D"></a>预在见闻包蕴神府。<a id="a-7E"></a>当即斧藻人法圭璋解行。<a id="a-7F"></a>皆统其本支该其成败。<a id="a-7G"></a>仁寿感瑞怀州造塔。<a id="a-7H"></a>有敕令往。<a id="a-7I"></a>官供驿乘随师东赴。<a id="a-7J"></a>乞食徒行独无受给。<a id="a-7K"></a>既达河内。<a id="a-7L"></a>道俗服其精通敬其行范。<a id="a-7M"></a>所有归戒并从于润。<a id="a-7N"></a>当即名厉河北誉满京师。<a id="a-7O"></a>闻泰岳灵岩寺僧德肃清四方是则。<a id="a-7P"></a>乃杖策寻焉。<a id="a-7Q"></a>既睹副师遂从咨训。<a id="a-7R"></a>乃习般舟行定。<a id="a-7S"></a>无替晨昏初经三七情事略疲。<a id="a-7T"></a>自斯已后顿忘眠倦。<a id="a-7U"></a>身心精励遂经夏末。<a id="a-7V"></a>于时同侣五百余人。<a id="a-7W"></a>各奉行之互相敦励。<a id="a-7X"></a>至于解坐同行无几。<a id="a-7Y"></a>惟润独节秀出情事莫移。<a id="a-7Z"></a>皆不谋同词敬称徽绩。<a id="a-7a"></a>时父任青州益都令。<a id="a-7b"></a>外祖吴超任怀州怀令。<a id="a-7c"></a>堂祖吴同任齐州山荐令。<a id="a-7d"></a>姨夫侯援任曹州金乡令。<a id="a-7e"></a>并润之宗族内外亲姻。<a id="a-7f"></a>虽经还讲肆游其所部。<a id="a-7g"></a>事逾行路一无过造。<a id="a-7h"></a>及生缘背丧。<a id="a-7i"></a>或有悲慕邀延者。<a id="a-7j"></a>润情若风传。<a id="a-7k"></a>不往登践。<a id="a-7l"></a>斯割爱从道。<a id="a-7m"></a>皆此类也。<a id="a-7n"></a>有道奘法师。<a id="a-7o"></a>擅名海岱讲摄大乘。<a id="a-7p"></a>又往寻焉。<a id="a-7q"></a>时未具戒早飞声采。<a id="a-7r"></a>周流法席文义圆通。<a id="a-7s"></a>问难深微称传元宰。<a id="a-7t"></a>预是同席心共揖之。<a id="a-7u"></a>既承师有本。<a id="a-7v"></a>即奉奘以为和上。<a id="a-7w"></a>大戒已后方诣律司。<a id="a-7x"></a>十地诸经略观文体。<a id="a-7y"></a>年二十三还返京室。<a id="a-7z"></a>值志念法师正弘小论。<a id="a-80"></a>将欲博观智海。<a id="a-81"></a>预在听徒。<a id="a-82"></a>有辩相法师。<a id="a-83"></a>学兼大小声闻于天。<a id="a-84"></a>摄论初兴盛其麟角。<a id="a-85"></a>在净影寺创演宗门。<a id="a-86"></a>造疏五卷。<a id="a-87"></a>即登敷述京华。<a id="a-88"></a>听众五百余僧。<a id="a-89"></a>竖义之者数登二百。<a id="a-8A"></a>润初从关表创预讲筵。<a id="a-8B"></a>祖习异闻遂奋奇论。<a id="a-8C"></a>一座惊异侧目嘉之。<a id="a-8D"></a>登有辩行法师。<a id="a-8E"></a>机论难拟处众高谢而敬惮焉。<a id="a-8F"></a>虽则负誉帝京。<a id="a-8G"></a>而神气自得。<a id="a-8H"></a>或讥毁达其耳者。<a id="a-8I"></a>曾若不闻。<a id="a-8J"></a>以道镇心情无喜怒。<a id="a-8K"></a>末法攸寄诚可嘉焉。<a id="a-8L"></a>大业初岁风疾暴增。<a id="a-8M"></a>后复本心更精新业。<a id="a-8N"></a>又恐报倾旦夕不守本怀。<a id="a-8O"></a>讲导世流往还烦杂。<a id="a-8P"></a>遂脱略人事厌俗归闲。<a id="a-8Q"></a>遂往南山之北西极澧鄠东渐玉山。<a id="a-8R"></a>依寒林头陀为业。<a id="a-8S"></a>时与沙门空藏慧琎智信智光等。<a id="a-8T"></a>京邑贞干同修出离。<a id="a-8U"></a>既处丛塳。<a id="a-8V"></a>鬼神斯恼。<a id="a-8W"></a>或被推荡偃仆。<a id="a-8X"></a>或扬声震叫者。<a id="a-8Y"></a>润独体其空寂宴坐如空。<a id="a-8Z"></a>诸被娆者皆来依附。<a id="a-8a"></a>或于深林旷野狼虎行处。<a id="a-8b"></a>试心安止都无有畏。<a id="a-8c"></a>当遵此务尽报传持。<a id="a-8d"></a>属大业末年不许僧出。<a id="a-8e"></a>遂亏此行。<a id="a-8f"></a>乃还兴善托于西院。<a id="a-8g"></a>独静资业一食入净。<a id="a-8h"></a>常讲涅槃众经。<a id="a-8i"></a>有慧定禅师等。<a id="a-8j"></a>归依受业相率修课。<a id="a-8k"></a>不出院宇经于三年。<a id="a-8l"></a>结侣渐多行清动众。<a id="a-8m"></a>时僧粲法师。<a id="a-8n"></a>一寺顶盖。<a id="a-8o"></a>锐辩无前抗衡京国。<a id="a-8p"></a>乃率诸翘望五十余僧。<a id="a-8q"></a>来至法会详其神略。<a id="a-8r"></a>人并投问玄隐之义。<a id="a-8s"></a>润领宗酬答位判泠然。<a id="a-8t"></a>咸共欣赏妙符经旨。<a id="a-8u"></a>尔后誉传光价。<a id="a-8v"></a>众聚相从。<a id="a-8w"></a>既懿业内传。<a id="a-8x"></a>将流法味。<a id="a-8y"></a>大业十年。<a id="a-8z"></a>被召入鸿胪教授三韩。<a id="a-90"></a>并在本寺翻新经本。<a id="a-91"></a>并宗辖有承不亏风采。<a id="a-92"></a>会隋氏乱伦道光难缉。<a id="a-93"></a>乃隐潜于蓝田之化感寺。<a id="a-94"></a>首尾一十五载。<a id="a-95"></a>足不垂世。<a id="a-96"></a>离经专业。<a id="a-97"></a>众请便讲以示未闻。<a id="a-98"></a>春秋入定还遵静操。<a id="a-99"></a>沙门志超。<a id="a-9A"></a>抗节禅府。<a id="a-9B"></a>闻风造展。<a id="a-9C"></a>遂等宿交。<a id="a-9D"></a>相师念定欣从语默。<a id="a-9E"></a>时天步饥馁道俗同沾。<a id="a-9F"></a>化感一寺独延宾侣。<a id="a-9G"></a>磨谷为饭菽麦等均。<a id="a-9H"></a>昼夜策勤弘道为任。<a id="a-9I"></a>故四方慕义归者云屯。<a id="a-9J"></a>周赡精粗无乖僧法。<a id="a-9K"></a>共餐菜果遂达有年。<a id="a-9L"></a>斯诚至德冥符。<a id="a-9M"></a>兼济有日矣。<a id="a-9N"></a>润以化洽外流道声载路。<a id="a-9O"></a>兴善本寺敬奉芳尘。<a id="a-9P"></a>上陈敕使请充寺任。<a id="a-9Q"></a>便不守专志。<a id="a-9R"></a>就而维之。<a id="a-9S"></a>贞观八年敕造弘福。<a id="a-9T"></a>复被征召。<a id="a-9U"></a>即现翻译证义须明。<a id="a-9V"></a>众所详准又当斯任。<a id="a-9W"></a>至于词理有碍。<a id="a-9X"></a>格言正之。<a id="a-9Y"></a>同伦纠位。<a id="a-9Z"></a>斯人最上。<a id="a-9a"></a>京邑释门寔惟僧杰。<a id="a-9b"></a>初润隋末在兴善院感魔相娆。<a id="a-9c"></a>定志不移。<a id="a-9d"></a>冥致善神捉去。<a id="a-9e"></a>经宿告曰。<a id="a-9f"></a>昨日魔子依法严绳。<a id="a-9g"></a>深知累重自感而死。<a id="a-9h"></a>若此征应其量难纪。<a id="a-9i"></a>武德七年时住化感。<a id="a-9j"></a>寺主智信为人所告。<a id="a-9k"></a>敕使围寺大显威权。<a id="a-9l"></a>润曰。<a id="a-9m"></a>山居行道心不负物。<a id="a-9n"></a>贤圣所知计非所告使人逾怒。<a id="a-9o"></a>忽有大风雷震。<a id="a-9p"></a>山崩树折。<a id="a-9q"></a>吹其巾帽坐席。<a id="a-9r"></a>飘落异处。<a id="a-9s"></a>人众丧胆遂求悔过。<a id="a-9t"></a>润曰。<a id="a-9u"></a>檀越有福能感幽灵。<a id="a-9v"></a>斯之祥征昔来未有。<a id="a-9w"></a>使者深愧释然事解。<a id="a-9x"></a>贞观年中与诸法侣登山游观。<a id="a-9y"></a>野烧四合众并奔散。<a id="a-9z"></a>惟润安行如常顾陟。<a id="a-A0"></a>语诸属曰。<a id="a-A1"></a>心外无火火实自心。<a id="a-A2"></a>谓火可逃无由免火。<a id="a-A3"></a>及火至。<a id="a-A4"></a>润熸余自敛。<a id="a-A5"></a>据事以量。<a id="a-A6"></a>知人难矣。<a id="a-A7"></a>后住弘福。<a id="a-A8"></a>有僧因事奉敕还俗。<a id="a-A9"></a>复经恩荡情愿出家。<a id="a-AA"></a>大德连名同举得度。<a id="a-AB"></a>上闻天听。<a id="a-AC"></a>下敕深责投诸南裔。<a id="a-AD"></a>欢州行道。<a id="a-AE"></a>于时诸僧创别帝里无非恸绝。<a id="a-AF"></a>润独安然容仪自若。<a id="a-AG"></a>顾曰。<a id="a-AH"></a>三界往还由来恒理。<a id="a-AI"></a>敕令修道何有悲泣。<a id="a-AJ"></a>拂衣东举忻然而趣。<a id="a-AK"></a>道俗闻见莫不叹服。<a id="a-AL"></a>寻尔敕追洛东安置。<a id="a-AM"></a>化行郑魏负帙排筵。<a id="a-AN"></a>弘阐涅槃十有余遍。<a id="a-AO"></a>奥义泉飞惠流河洛。<a id="a-AP"></a>乃报京邑门人疏曰。<a id="a-AQ"></a>吾今东行略有三益。<a id="a-AR"></a>一酬往谴。<a id="a-AS"></a>二顺厌生。<a id="a-AT"></a>三成大行。<a id="a-AU"></a>吾有宿累蒙天慈责。<a id="a-AV"></a>今得见酬则业累转灭。<a id="a-AW"></a>惟加心悦何所忧也。<a id="a-AX"></a>愚夫痴爱随处兴着。<a id="a-AY"></a>正智不尔。<a id="a-AZ"></a>厌不重生。<a id="a-Aa"></a>夫净秽两境同号大空。<a id="a-Ab"></a>凡圣有情咸惟觉性。<a id="a-Ac"></a>觉空平等何所著也。<a id="a-Ad"></a>自度度人俱利之道。<a id="a-Ae"></a>举人出家依道利物。<a id="a-Af"></a>愿在三有普济四生常无退转。<a id="a-Ag"></a>三益如是汝等宜知。<a id="a-Ah"></a>各调诤根业与善而住。<a id="a-Ai"></a>吾无虑矣。<a id="a-Aj"></a>仆射房玄龄遇之。<a id="a-Ak"></a>称叹累息曰。<a id="a-Al"></a>大德树言词理俱至。<a id="a-Am"></a>名实之副诚所望也。<a id="a-An"></a>不久敕追还住弘福。<a id="a-Ao"></a>居宗扬化。<a id="a-Ap"></a>涅槃正义惟此一人。<a id="a-Aq"></a>然其爰初入道。<a id="a-Ar"></a>奉节不亏持操摄仪。<a id="a-As"></a>魁质雄雅形器八尺。<a id="a-At"></a>动静温和挺超联类。<a id="a-Au"></a>十三离俗更不重临。<a id="a-Av"></a>二亲既崩弟兄哀诉。<a id="a-Aw"></a>情守自若曾无动容。<a id="a-Ax"></a>但为修冥福设会千僧。<a id="a-Ay"></a>再度尽京。<a id="a-Az"></a>施悲田食而已。<a id="a-B0"></a>至于世情得丧浮艳雕华。<a id="a-B1"></a>既不附心口亦无述。<a id="a-B2"></a>时俗往还直知叙对。<a id="a-B3"></a>皆绝供给随言将遣。<a id="a-B4"></a>前后所讲涅槃七十余遍。<a id="a-B5"></a>摄大乘论三十余遍。<a id="a-B6"></a>并各造义疏一十三卷玄章三卷。<a id="a-B7"></a>自余维摩胜鬘起信论等。<a id="a-B8"></a>随缘便讲各有疏部。<a id="a-B9"></a>而玄义备通颇异恒执。<a id="a-BA"></a>至如摄论黎耶。<a id="a-BB"></a>义该真俗。<a id="a-BC"></a>真即无念性净诸位不改。<a id="a-BD"></a>俗即不守一性通具诸义。<a id="a-BE"></a>转依已后真谛义边即成法身。<a id="a-BF"></a>俗谛义边成应化体。<a id="a-BG"></a>如未转依作果报体。<a id="a-BH"></a>据于真性无灭义矣。<a id="a-BI"></a>俗谛自相有灭不灭。<a id="a-BJ"></a>以体从能染分义灭分能异体虑知不灭。<a id="a-BK"></a>及资粮章中。<a id="a-BL"></a>众师并谓。<a id="a-BM"></a>有三重观。<a id="a-BN"></a>无相无生及无性性也。<a id="a-BO"></a>润揣文寻旨无第三重也。<a id="a-BP"></a>故论文上下惟有两重。<a id="a-BQ"></a>舍得如文。<a id="a-BR"></a>第一前七处舍外尘邪执。<a id="a-BS"></a>得意言分别。<a id="a-BT"></a>第八处内舍唯识想得真法界。<a id="a-BU"></a>前观无相舍外尘想。<a id="a-BV"></a>后观无生舍唯识想。<a id="a-BW"></a>第二刹那即入初地。<a id="a-BX"></a>故无第三。<a id="a-BY"></a>筌约三性说三无性。<a id="a-BZ"></a>观据遣执惟有两重。<a id="a-Ba"></a>至如本识三相自相受熏。<a id="a-Bb"></a>依他性中说有总别三灭。<a id="a-Bc"></a>又四涅槃离合义异。<a id="a-Bd"></a>两处三种熏习体无有别。<a id="a-Be"></a>诸如此等有异诸师。<a id="a-Bf"></a>存废之旨陈具章疏。<a id="a-Bg"></a>弟子净元。<a id="a-Bh"></a>神睿卓越。<a id="a-Bi"></a>博要之举振绩京畿。<a id="a-Bj"></a>讲释经论亟经载纪。<a id="a-Bk"></a>铨辩名理响逸学门。<a id="a-Bl"></a>加以性爱林泉捐诸名利。<a id="a-Bm"></a>弊衣粗食谈玄为本。<a id="a-Bn"></a>元以润之立义。<a id="a-Bo"></a>建志寻求。<a id="a-Bp"></a>转解传风被于当世。<a id="a-Bq"></a>有僧法御。<a id="a-Br"></a>道定人也。<a id="a-Bs"></a>梦见净元。<a id="a-Bt"></a>两手极大执印凭案。<a id="a-Bu"></a>若有所通。<a id="a-Bv"></a>寤以告之。<a id="a-Bw"></a>正披此义。<a id="a-Bx"></a>即因而遂广。<a id="a-By"></a>乃成王路矣。<a id="a-Bz"></a>沙门智衍。<a id="a-C0"></a>即润之犹子也。<a id="a-C1"></a>幼携入道勖以教宗。<a id="a-C2"></a>承明词义深有会击。<a id="a-C3"></a>讲摄论涅槃。<a id="a-C4"></a>近住蓝田之法池寺。<a id="a-C5"></a>统律成匠亟动时誉。<a id="a-C6"></a>然有法以来。<a id="a-C7"></a>师资传道其宗罕接。<a id="a-C8"></a>惟润之绪。<a id="a-C9"></a>继美前修亚迹安远。<a id="a-CA"></a>斯尘难济。<a id="a-CB"></a>见于今日矣。</p>
  <p id="aCC">释道洪。<a id="a-CD"></a>姓尹氏。<a id="a-CE"></a>河东人也。<a id="a-CF"></a>父曜仕隋历任江陵令。<a id="a-CG"></a>有子五人洪其第三矣。<a id="a-CH"></a>聪敏易悟。<a id="a-CI"></a>深厌形有。<a id="a-CJ"></a>年在十三。<a id="a-CK"></a>以开皇六年出家。<a id="a-CL"></a>事京邑大德昙延法师。<a id="a-CM"></a>博通内外驰誉门序。<a id="a-CN"></a>虽广流众部。<a id="a-CO"></a>偏以涅槃为业教之极也。<a id="a-CP"></a>故敷演之。<a id="a-CQ"></a>所以师资传道声绩逾远近。<a id="a-CR"></a>亦于法众亲喻覆述。<a id="a-CS"></a>后于愿法师所学穷地论傍通经数德器崇振。<a id="a-CT"></a>及隋祖升遐禅定构立。<a id="a-CU"></a>乃召处之。<a id="a-CV"></a>自尔专事弘经。<a id="a-CW"></a>周轮无辍。<a id="a-CX"></a>贞观伊始弘护道张。<a id="a-CY"></a>凡寺纲维无非令达。<a id="a-CZ"></a>乃敕为律藏寺上座。<a id="a-Ca"></a>缉谐理事允副朝委。<a id="a-Cb"></a>立性清悫无竞荣辱。<a id="a-Cc"></a>故使厚供殊礼鳞接邀延。<a id="a-Cd"></a>致令二宫树福妙资搜举物议所及莫不推先。<a id="a-Ce"></a>寻又下敕任大总持。<a id="a-Cf"></a>本居寺主。<a id="a-Cg"></a>春宫异供随时荐及。<a id="a-Ch"></a>以追受戒之礼也。<a id="a-Ci"></a>贞观十四年。<a id="a-Cj"></a>宝昌寺众请讲涅槃。<a id="a-Ck"></a>时感白鸡随人听法。<a id="a-Cl"></a>集散驯狎终于讲会。<a id="a-Cm"></a>相从传授迄于暮齿。<a id="a-Cn"></a>凡讲涅槃八十七遍。<a id="a-Co"></a>依承宗旨罕坠彝伦。<a id="a-Cp"></a>及弘福译经。<a id="a-Cq"></a>选充证义。<a id="a-Cr"></a>慈恩创起。<a id="a-Cs"></a>又敕征临。<a id="a-Ct"></a>以贞观末年微觉轻贬。<a id="a-Cu"></a>才经一旬奄尔长逝。<a id="a-Cv"></a>春秋七十有九。<a id="a-Cw"></a>初染疾之始。<a id="a-Cx"></a>全无别痛少食不语用乖常候。<a id="a-Cy"></a>而数以手撝拨于空。<a id="a-Cz"></a>侍问其故。<a id="a-D0"></a>答曰。<a id="a-D1"></a>有二衣冠者。<a id="a-D2"></a>数来礼拜。<a id="a-D3"></a>故以止之。<a id="a-D4"></a>又曰。<a id="a-D5"></a>红花渌池鲜荣可玩。<a id="a-D6"></a>寻尔合掌。<a id="a-D7"></a>目送于空曰。<a id="a-D8"></a>大德罗睺罗来辞去也。<a id="a-D9"></a>因尔潜逝。<a id="a-DA"></a>殊香满院。<a id="a-DB"></a>洪形器端伟七尺有余。<a id="a-DC"></a>沈简仁爱慈济存没。<a id="a-DD"></a>喜愠莫显操节不形。<a id="a-DE"></a>传者目其梗概。<a id="a-DF"></a>要妙固多略耳。</p>
  <p id="aDG">释义褒。<a id="a-DH"></a>姓薛。<a id="a-DI"></a>常州晋陵人。<a id="a-DJ"></a>盖齐相孟尝君之后。<a id="a-DK"></a>吴名臣综莹之胤也。<a id="a-DL"></a>天体高远履性明朗。<a id="a-DM"></a>出家已后游谈在务。<a id="a-DN"></a>周流会计统御法筵。<a id="a-DO"></a>初从苏州永定寺小明法师禀学华严大品。<a id="a-DP"></a>其即有陈兴皇朗公之后嗣也。<a id="a-DQ"></a>专经强对。<a id="a-DR"></a>亦当时之僧杰矣。<a id="a-DS"></a>褒优柔教义。<a id="a-DT"></a>屡启请之谈。<a id="a-DU"></a>将事通览。<a id="a-DV"></a>辞往缙云山婺州永安寺旷法师所。<a id="a-DW"></a>旷在陈朝。<a id="a-DX"></a>兴皇盛集。<a id="a-DY"></a>时当法选亟动神几。<a id="a-DZ"></a>法主既崩遍流视听。<a id="a-Da"></a>长干禅众栖霞布公。<a id="a-Db"></a>并具式瞻亲沾余令。<a id="a-Dc"></a>所以四经三论江表高推。<a id="a-Dd"></a>褒敬竭义筵纵思披择。<a id="a-De"></a>诸方后锐将事别轮。<a id="a-Df"></a>旷亦劝褒行传灯礼。<a id="a-Dg"></a>乃从之。<a id="a-Dh"></a>传经述论三十余年。<a id="a-Di"></a>光问五湖驰名三辅。<a id="a-Dj"></a>每以大乘至教元出渭阴。<a id="a-Dk"></a>中原播荡乃兴扬越嗟乎淳味不无流靡。<a id="a-Dl"></a>后住东阳金华法幢寺。<a id="a-Dm"></a>弘道不倦。<a id="a-Dn"></a>终日坐忘会。<a id="a-Do"></a>慈恩申请搜扬髦彦。<a id="a-Dp"></a>京邑承风以事闻奏。<a id="a-Dq"></a>下敕征延。<a id="a-Dr"></a>便符昔愿。<a id="a-Ds"></a>即而入朝。<a id="a-Dt"></a>时翻经三藏玄奘法师。<a id="a-Du"></a>盛处权衡。<a id="a-Dv"></a>当阳弘演。<a id="a-Dw"></a>承思远问用写繁芜。<a id="a-Dx"></a>亦既至止共许幽致。<a id="a-Dy"></a>乃诘大乘经论。<a id="a-Dz"></a>无所不通。<a id="a-E0"></a>唐朝后学多尚名体。<a id="a-E1"></a>耽迷成性胶柱守株。<a id="a-E2"></a>如何解网以开玄照。<a id="a-E3"></a>请所学宗顿讲十遍。<a id="a-E4"></a>勒诸门位并往归依。<a id="a-E5"></a>时在慈恩创开宏旨。<a id="a-E6"></a>有空双遣药病齐亡。<a id="a-E7"></a>乃有负气盱衡傲然乱举。<a id="a-E8"></a>褒为提纫解玦疏刷神[怡-台+禁]。<a id="a-E9"></a>责以三开征研五句。<a id="a-EA"></a>详括文义统略悟迷。<a id="a-EB"></a>经难论易。<a id="a-EC"></a>悼时俗之反昏。<a id="a-ED"></a>论释深经。<a id="a-EE"></a>诲今闻之异昔。<a id="a-EF"></a>所以每日在座前唱圣经。<a id="a-EG"></a>半讲已后方明贤论。<a id="a-EH"></a>于时英彦皆预席端。<a id="a-EI"></a>叹其竦拔之神奇。<a id="a-EJ"></a>伏其辩给之铦利。<a id="a-EK"></a>宰辅冠盖倾仰德音。<a id="a-EL"></a>留连言晤写送无绝。<a id="a-EM"></a>显庆三年冬雩祈雪候。<a id="a-EN"></a>内设福场敕召入宫。<a id="a-EO"></a>令与东明观道士论义。<a id="a-EP"></a>有道士李荣。<a id="a-EQ"></a>立本际义。<a id="a-ER"></a>褒问曰。<a id="a-ES"></a>既义标本际。<a id="a-ET"></a>为道本于际。<a id="a-EU"></a>为际本于道邪。<a id="a-EV"></a>答曰互得。<a id="a-EW"></a>又问。<a id="a-EX"></a>道本于际际为道本。<a id="a-EY"></a>亦可际本于道道为际原。<a id="a-EZ"></a>答亦通。<a id="a-Ea"></a>又并曰。<a id="a-Eb"></a>若使道将本际互得相反。<a id="a-Ec"></a>亦可自然与道互得相法。<a id="a-Ed"></a>答曰。<a id="a-Ee"></a>道法自然。<a id="a-Ef"></a>自然不法道。<a id="a-Eg"></a>又并若道法于自然。<a id="a-Eh"></a>自然不法道。<a id="a-Ei"></a>亦可道本于本际本际不本道。<a id="a-Ej"></a>荣既被难不能报。<a id="a-Ek"></a>浪嘲云。<a id="a-El"></a>既唤我为先生。<a id="a-Em"></a>汝便成我弟子。<a id="a-En"></a>褒曰。<a id="a-Eo"></a>对圣言论申明邪正用简帝心。<a id="a-Ep"></a>刍荛嘲谑尘黩天听。<a id="a-Eq"></a>虽然无言不酬。<a id="a-Er"></a>聊以相答。<a id="a-Es"></a>我为佛之弟子。<a id="a-Et"></a>由以事佛为师。<a id="a-Eu"></a>汝既称为先生。<a id="a-Ev"></a>即应先道而生。<a id="a-Ew"></a>汝则。<a id="a-Ex"></a>斯为道祖。<a id="a-Ey"></a>于时忸怩无对。<a id="a-Ez"></a>便下座。</p>
  <p id="aF0">又令褒竖义。<a id="a-F1"></a>便立大智度义李徒虽难随言即遣。<a id="a-F2"></a>于时天子欣然内宫嗟赏。<a id="a-F3"></a>李荣不胜其愤曰。<a id="a-F4"></a>如此解义。<a id="a-F5"></a>何须远从吴来。<a id="a-F6"></a>褒答曰。<a id="a-F7"></a>三吴之地本出英贤。<a id="a-F8"></a>横目狗身旧无人物。<a id="a-F9"></a>尔后诸寺连讲。<a id="a-FA"></a>多以法华净名中百经论等以开时俗。<a id="a-FB"></a>龙朔元年驾往东都。<a id="a-FC"></a>别召追往。<a id="a-FD"></a>频入宫禁。<a id="a-FE"></a>义论横驰。<a id="a-FF"></a>乃于净土讲解经论。<a id="a-FG"></a>七众载驱群公毕至。<a id="a-FH"></a>英声逾盛。<a id="a-FI"></a>不久遘疾卒于净土。<a id="a-FJ"></a>春秋五十有一。<a id="a-FK"></a>道俗悲凉恨法门之早揜。<a id="a-FL"></a>皇上悼伤久之。<a id="a-FM"></a>遂敕送柩。<a id="a-FN"></a>返金华山旧寺。<a id="a-FO"></a>赙赠之荣光闻远近。</p>
  <p id="aFP">论曰。<a id="a-FQ"></a>自佛教东传。<a id="a-FR"></a>年代惟远。<a id="a-FS"></a>条畅铨府开喻精灵。<a id="a-FT"></a>可略言矣。<a id="a-FU"></a>昔者汉明入梦。<a id="a-FV"></a>滕兰赴雒。<a id="a-FW"></a>通悟道俗抑引邪正。<a id="a-FX"></a>故使时俗一期翕然改观。<a id="a-FY"></a>非夫辩慧何以明哉。<a id="a-FZ"></a>然则教本通扬。<a id="a-Fa"></a>宗归义举。<a id="a-Fb"></a>谈吐诚易。<a id="a-Fc"></a>识敏攸难。<a id="a-Fd"></a>不轻被错授之俦。<a id="a-Fe"></a>净名垂失机之责。<a id="a-Ff"></a>并为沉沦典诰以解齐缘。<a id="a-Fg"></a>药病相翻斯迷斯觉。<a id="a-Fh"></a>况复教流千载情缠五浊。<a id="a-Fi"></a>控词谈理能无纠纷。<a id="a-Fj"></a>得在传扬失于熏习。<a id="a-Fk"></a>晋有道安独兴论旨。<a id="a-Fl"></a>准的前圣商攉义方。<a id="a-Fm"></a>广疏注述首开衢路。<a id="a-Fn"></a>远持追踪于遂古。<a id="a-Fo"></a>愿睿振藻而传芳。<a id="a-Fp"></a>故着序云。<a id="a-Fq"></a>安和上凿荒涂以开辙。<a id="a-Fr"></a>标玄旨于性空削格义于既往。<a id="a-Fs"></a>启神理于来世。<a id="a-Ft"></a>至如道生孤拔。<a id="a-Fu"></a>擅奇思于当年。<a id="a-Fv"></a>道林远识。<a id="a-Fw"></a>标新理而改旦。<a id="a-Fx"></a>自斯厥后祖习余风。<a id="a-Fy"></a>虽云较异盖可知矣。<a id="a-Fz"></a>梁高端拱御历。<a id="a-G0"></a>膺奉护持。<a id="a-G1"></a>天监初年舍邪归正。<a id="a-G2"></a>游心佛理陶思幽微。<a id="a-G3"></a>于重云殿千僧讲众。<a id="a-G4"></a>月建义筵法化通洽。<a id="a-G5"></a>制五时论转四方等。<a id="a-G6"></a>注解涅槃情用未惬。<a id="a-G7"></a>重申大品发明奥义。<a id="a-G8"></a>当斯时也天下无事家国会昌。<a id="a-G9"></a>风化所覃被于荒服。<a id="a-GA"></a>钟山帝里宝刹相临。<a id="a-GB"></a>都邑名寺七百余所。<a id="a-GC"></a>咨质文理往往而繁。<a id="a-GD"></a>时有三大法师云旻藏者。<a id="a-GE"></a>方驾当途复称僧杰。<a id="a-GF"></a>挹酌成论齐骛先驱。<a id="a-GG"></a>考定昔人非无臧否。<a id="a-GH"></a>何以然耶。<a id="a-GI"></a>至如讲解传授经教本宗。<a id="a-GJ"></a>摘文揣义。<a id="a-GK"></a>情犹有失。<a id="a-GL"></a>何得背本追末意言引用。<a id="a-GM"></a>每日敷化但竖玄章不睹论文经于皓首。<a id="a-GN"></a>如斯处位未曰绍隆。<a id="a-GO"></a>若夫立文本宗。<a id="a-GP"></a>诚游义苑。<a id="a-GQ"></a>指月之况不爽先模。<a id="a-GR"></a>随文五失又开弘诫。<a id="a-GS"></a>然则教为理依。<a id="a-GT"></a>理随教显。<a id="a-GU"></a>附教通理弘之在人。<a id="a-GV"></a>准此承遵。<a id="a-GW"></a>居然多惑。<a id="a-GX"></a>宁乖此喻安得相符。<a id="a-GY"></a>是使梁氏三师互指为谬。<a id="a-GZ"></a>审文纰乱。<a id="a-Ga"></a>可有致言。<a id="a-Gb"></a>义在情求。<a id="a-Gc"></a>情安倚伏其中。<a id="a-Gd"></a>纵达论宗肃成风素。<a id="a-Ge"></a>荣冠道俗行业相兼者。<a id="a-Gf"></a>则开善智藏。<a id="a-Gg"></a>抑其人乎。<a id="a-Gh"></a>余则慧解是长。<a id="a-Gi"></a>仪范多杂。<a id="a-Gj"></a>非无十数翘楚遵修细行。<a id="a-Gk"></a>然定学摄心未闻于俗。<a id="a-Gl"></a>故略言也。<a id="a-Gm"></a>太宗简文。<a id="a-Gn"></a>在昔东府委心妙法。<a id="a-Go"></a>遍览玄章志归般若。<a id="a-Gp"></a>刺心血而书十部。<a id="a-Gq"></a>又撰法集联璧各二百余卷。<a id="a-Gr"></a>然以晚从窘絷。<a id="a-Gs"></a>故使释侣无闻。<a id="a-Gt"></a>中宗孝元。<a id="a-Gu"></a>体悟幽键更崇深信。<a id="a-Gv"></a>法华成论常自敷扬。<a id="a-Gw"></a>沙门道侃。<a id="a-Gx"></a>德隆时彦。<a id="a-Gy"></a>业冠通贤。<a id="a-Gz"></a>缀述新奇。<a id="a-H0"></a>帝偏郑重奉为僧正。<a id="a-H1"></a>盛开学府广召义僧。<a id="a-H2"></a>还遵旧辙。<a id="a-H3"></a>户牖为异。<a id="a-H4"></a>宣明已下。<a id="a-H5"></a>福事虽弘。<a id="a-H6"></a>至于教理颇翳徽绪。<a id="a-H7"></a>陈氏五政。<a id="a-H8"></a>世属虔刘。<a id="a-H9"></a>京邑僧寺诛焚略尽。<a id="a-HA"></a>及初临统普备修治。<a id="a-HB"></a>接栋连甍复基梁日。<a id="a-HC"></a>弘福慧门世称难纪。<a id="a-HD"></a>名德胜行故是可传。<a id="a-HE"></a>虽获五三盖失多矣。<a id="a-HF"></a>恨阙余传。<a id="a-HG"></a>与时俱丧。<a id="a-HH"></a>对此可悲。<a id="a-HI"></a>至如琰[自*爵]腾光于五湖。<a id="a-HJ"></a>荣朗飞盖于三楚。<a id="a-HK"></a>二琼以匡救而传世。<a id="a-HL"></a>两等以护法而相嗣。<a id="a-HM"></a>盛德弘矣。<a id="a-HN"></a>逮于北邺最称光大。<a id="a-HO"></a>移都兹始基构极繁。<a id="a-HP"></a>而兼创道场殄绝魔网。<a id="a-HQ"></a>故使英俊林蒸业正云会。<a id="a-HR"></a>每法筵一建听侣千余。<a id="a-HS"></a>慧光道凭蹑迹通轨。<a id="a-HT"></a>法融慧远顾视争衡。<a id="a-HU"></a>然而开剖章途解散词义。<a id="a-HV"></a>并推光统以为言先。<a id="a-HW"></a>岂非唱高和寡独振今古。<a id="a-HX"></a>即当锋之领袖。<a id="a-HY"></a>乃万叶之师模。<a id="a-HZ"></a>然光初学律宗晚通理教。<a id="a-Ha"></a>郁郁兼美能振其芳。<a id="a-Hb"></a>观其成树骨梗分布毛目。<a id="a-Hc"></a>意存行猷护法为本。<a id="a-Hd"></a>所以华严地论咸位纲模。<a id="a-He"></a>被及当今成诵无坠。<a id="a-Hf"></a>盖有由矣。<a id="a-Hg"></a>且夫佛教道东。<a id="a-Hh"></a>世称弘播。<a id="a-Hi"></a>论其荣茂勿盛梁齐。<a id="a-Hj"></a>故武帝抚期师承护法。<a id="a-Hk"></a>戒定慧品莫匪陶甄。<a id="a-Hl"></a>受持十善无缺六时。<a id="a-Hm"></a>永绝辛膻长齐卒岁。<a id="a-Hn"></a>言行相检诚可尊严自有帝王罕能相拟。<a id="a-Ho"></a>于时释侣顾视思齐。<a id="a-Hp"></a>笃学翘诚多陈济器。<a id="a-Hq"></a>齐宣受禅权用不思。<a id="a-Hr"></a>或出或处。<a id="a-Hs"></a>非小节之所量。<a id="a-Ht"></a>乍智乍愚。<a id="a-Hu"></a>信大人之壮观。<a id="a-Hv"></a>至于宗敬佛理师承戒护。<a id="a-Hw"></a>每布发于地。<a id="a-Hx"></a>令上统践之。<a id="a-Hy"></a>又能率土之内。<a id="a-Hz"></a>禁断酒肉放舍鹰犬。<a id="a-I0"></a>畋渔屠杀普国不行。<a id="a-I1"></a>年三月六劝民斋戒。<a id="a-I2"></a>公私荤菜悉灭除之。<a id="a-I3"></a>又置昭玄十统肃清正法。<a id="a-I4"></a>使夫二百万众绥缉无尘法。<a id="a-I5"></a>上一人诚有功矣。<a id="a-I6"></a>周武定业秦川大开释府。<a id="a-I7"></a>沙门道安复称弘量。<a id="a-I8"></a>降礼宸极展敬华夷。<a id="a-I9"></a>导龙树之江河。<a id="a-IA"></a>向弥天之舆盖。<a id="a-IB"></a>地维武服。<a id="a-IC"></a>道寄文弘。<a id="a-ID"></a>开蒙博施之功。<a id="a-IE"></a>是其经略。<a id="a-IF"></a>但以运属道消。<a id="a-IG"></a>中年毁废。<a id="a-IH"></a>虽陈显论莫表深衷。<a id="a-II"></a>蚌病成珠竟于身世。<a id="a-IJ"></a>末有亡名。<a id="a-IK"></a>复接斯咎。<a id="a-IL"></a>坎壈贫病陷遭戎俗。<a id="a-IM"></a>孝宣即位政异前朝。<a id="a-IN"></a>经像渐开斋福稍起。<a id="a-IO"></a>而厥化草创义学犹微。<a id="a-IP"></a>隋高荷负在躬。<a id="a-IQ"></a>专弘佛教。<a id="a-IR"></a>开皇伊始。<a id="a-IS"></a>广树仁祠。<a id="a-IT"></a>有僧行处皆为立寺。<a id="a-IU"></a>召诸学徒普会京辇。<a id="a-IV"></a>其中高第自为等级。<a id="a-IW"></a>故二十五众峙列帝城。<a id="a-IX"></a>随慕学方任其披化。<a id="a-IY"></a>每日登殿坐列七僧。<a id="a-IZ"></a>转读众经及开理义。<a id="a-Ia"></a>帝目览万机。<a id="a-Ib"></a>而耳餐正法。<a id="a-Ic"></a>于时释门重称高敞。<a id="a-Id"></a>虽减梁齐。<a id="a-Ie"></a>亦后之寄。<a id="a-If"></a>沙门慧远。<a id="a-Ig"></a>齐余开士隋运高僧。<a id="a-Ih"></a>首达帝城即陈讲议。<a id="a-Ii"></a>服勤请益七百余人。<a id="a-Ij"></a>道化天下三分其二。<a id="a-Ik"></a>自余明胜联騼等驱。<a id="a-Il"></a>僧粲以论士驰名。<a id="a-Im"></a>慧藏以知微取号。<a id="a-In"></a>僧休洞精于大论。<a id="a-Io"></a>法经妙体于教源。<a id="a-Ip"></a>余则玼琐群英抵诃龙象者复叵知矣。<a id="a-Iq"></a>其中尤最。<a id="a-Ir"></a>沙门昙延。<a id="a-Is"></a>复是高杰。<a id="a-It"></a>至如坐镇御床口敷声教。<a id="a-Iu"></a>致令万乘顶足。<a id="a-Iv"></a>其德弘矣。<a id="a-Iw"></a>炀帝嗣箓重飞声实。<a id="a-Ix"></a>道庄顾言于内外。<a id="a-Iy"></a>法论礼御于始终。<a id="a-Iz"></a>相愿光扬于两都。<a id="a-J0"></a>奘脱振藻于周鲁。<a id="a-J1"></a>厚德怀仁又难加也。<a id="a-J2"></a>自爰初晋邸即位。<a id="a-J3"></a>道场慧日法云广陈释侣。<a id="a-J4"></a>玉清金洞备引李宗。<a id="a-J5"></a>一艺有称三征别馆。<a id="a-J6"></a>法轮长转慧炬恒明。<a id="a-J7"></a>风靡之化昙延复远。<a id="a-J8"></a>当时诸部虽复具扬。<a id="a-J9"></a>而涅槃摄论最为繁富。<a id="a-JA"></a>世近易照无劳广显。<a id="a-JB"></a>及皇唐御历道务是崇义学之明方为弘远。<a id="a-JC"></a>伊人之风岂易披述。<a id="a-JD"></a>辄托攸闻故略其致。<a id="a-JE"></a>然暠壁抗声于金陵。<a id="a-JF"></a>基景标宗于玉垒。<a id="a-JG"></a>常辩弘扬于三辅。<a id="a-JH"></a>深懿驰誉于两河。<a id="a-JI"></a>并晋则二达开模。<a id="a-JJ"></a>齐鲁则密才程略闰会剖符。<a id="a-JK"></a>日下敬其名教。<a id="a-JL"></a>徽空位席。<a id="a-JM"></a>嵩泽仰其义门。<a id="a-JN"></a>本纪时或漏之。<a id="a-JO"></a>其德不无。<a id="a-JP"></a>光叙统明众师注述。<a id="a-JQ"></a>通以章钞为工。<a id="a-JR"></a>课文引义仰顺前轨。<a id="a-JS"></a>徒盛改张差无弘诱。<a id="a-JT"></a>或接缀前篇。<a id="a-JU"></a>或糅杂时见。<a id="a-JV"></a>或虚控胸臆。<a id="a-JW"></a>词理相非。<a id="a-JX"></a>或旁窃他文。<a id="a-JY"></a>意义蹇塞。<a id="a-JZ"></a>皆勒成命氏。<a id="a-Ja"></a>腾誉一时。<a id="a-Jb"></a>言行之间河汉辽阻。<a id="a-Jc"></a>本寔邪求妄承传教。<a id="a-Jd"></a>审夫意本焉可强乎。<a id="a-Je"></a>且自经诰所被。<a id="a-Jf"></a>元在受持。<a id="a-Jg"></a>大集显法行之文。<a id="a-Jh"></a>涅槃明知时之说。<a id="a-Ji"></a>今则婆娑章句流演浇浮。<a id="a-Jj"></a>翻种诸有未为静业。<a id="a-Jk"></a>超生之教岂意然耶。<a id="a-Jl"></a>贵如说行斯诚旨也。<a id="a-Jm"></a>故今当坐讲客写送文义。<a id="a-Jn"></a>其隙复广。<a id="a-Jo"></a>何以明耶。<a id="a-Jp"></a>且如圣行诸漏。<a id="a-Jq"></a>由来杜言。<a id="a-Jr"></a>惟识离念竞陈横想。<a id="a-Js"></a>受学毗昙行恶戒者。<a id="a-Jt"></a>奉为聪慧。<a id="a-Ju"></a>听习楞伽乐饮啖者。<a id="a-Jv"></a>用为通极。<a id="a-Jw"></a>夸罩蒙俗陵轹往贤。<a id="a-Jx"></a>眄视天汉率轻禁网。<a id="a-Jy"></a>谓邪慧为真解。<a id="a-Jz"></a>以乱识为圆智。<a id="a-K0"></a>不深悛悟枉丧余龄。<a id="a-K1"></a>故使说法天禽被于念处。<a id="a-K2"></a>盘特庸夐具列贤愚。<a id="a-K3"></a>辩俊异之前生。<a id="a-K4"></a>显顽嚚之后报。<a id="a-K5"></a>冷然释相可不诫欤。<a id="a-K6"></a>原夫论义之设。<a id="a-K7"></a>其本四焉。<a id="a-K8"></a>或击扬以明其道。<a id="a-K9"></a>幽旨由斯得开。<a id="a-KA"></a>或影响以扇其风。<a id="a-KB"></a>慧业由斯弘树。<a id="a-KC"></a>或抱疑以咨明决。<a id="a-KD"></a>斯要正是当机或矜伐以冒时贤。<a id="a-KE"></a>安词以拔愚箭。<a id="a-KF"></a>托缘乃四通在无嫌。<a id="a-KG"></a>必事相陵还符畜狩。<a id="a-KH"></a>故世中论士鲜会清柔。<a id="a-KI"></a>初事含容终成陷黩。<a id="a-KJ"></a>名闻谁赏境界非凡。<a id="a-KK"></a>徒盛拒轮毕归磨臆。<a id="a-KL"></a>故有王斌论。<a id="a-KM"></a>并明琛蛇势。<a id="a-KN"></a>会空屋子。<a id="a-KO"></a>宗统语工。<a id="a-KP"></a>听其论道。<a id="a-KQ"></a>惟闻杀死之言。<a id="a-KR"></a>观其容色。<a id="a-KS"></a>但见纷披之相。<a id="a-KT"></a>及后业之作也。<a id="a-KU"></a>或生充蛇报。<a id="a-KV"></a>或舌烂喉中。<a id="a-KW"></a>或僧狱接其来生。<a id="a-KX"></a>或猛火焚其往咎。<a id="a-KY"></a>彦琮山楼之验。<a id="a-KZ"></a>又可诫哉。<a id="a-Ka"></a>是知道寄人弘。<a id="a-Kb"></a>非人未可言道。<a id="a-Kc"></a>岂言义府并若斯耶。<a id="a-Kd"></a>故智藏遗尘慧光后嗣。<a id="a-Ke"></a>宗仰徽烈岂有玷耶。<a id="a-Kf"></a>沙门灵裕。<a id="a-Kg"></a>行解相高内外通赡。<a id="a-Kh"></a>亦当时之难偶也。<a id="a-Ki"></a>然而立性刚毅峭急不伦。<a id="a-Kj"></a>侍人流汗非可师范。<a id="a-Kk"></a>世或讥论以此为先。<a id="a-Kl"></a>斯亦不比德而观也。<a id="a-Km"></a>语俗而谈滔滔风流。<a id="a-Kn"></a>爱心绵密未觌其短多容瑕累。<a id="a-Ko"></a>见心机动祸福相邻。<a id="a-Kp"></a>若不先知何成惩艾。<a id="a-Kq"></a>致使裕公虚沾此及。<a id="a-Kr"></a>若能返求诸己。<a id="a-Ks"></a>斯言自亡。<a id="a-Kt"></a>故宣尼流无备之词。<a id="a-Ku"></a>居士设未轻之论。<a id="a-Kv"></a>诚有由矣。<a id="a-Kw"></a>世有慧休。<a id="a-Kx"></a>即承裕绪。<a id="a-Ky"></a>学杂心而惧陵小犯。<a id="a-Kz"></a>受师礼而亲执瓶衣。<a id="a-L0"></a>遭难而更立净厨。<a id="a-L1"></a>临危而深诲禁约。<a id="a-L2"></a>人法斯具慧解通微。<a id="a-L3"></a>章疏所行诵为珠璧。<a id="a-L4"></a>犹恨不系于先业。<a id="a-L5"></a>余则故略言也。</p>
 </body>
</html>