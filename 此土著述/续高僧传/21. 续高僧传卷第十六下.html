<!doctype html>
<html id="z3IBWRc1JN" data-ver="1039">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十六下</h1>
  <p id="a2"></p>
  <p id="a3">后梁南雍州襄阳景空寺释法聪传九。</p>
  <p id="a4">陈钟山开善寺释智远传十。</p>
  <p id="a5">后梁荆州覆船山释法常传十一。</p>
  <p id="a6">后梁荆州长沙寺释法京传十二。</p>
  <p id="a7">后梁荆州玉泉山释法懔传十三。</p>
  <p id="a8">后梁荆州支江禅慧寺释惠成传十四。</p>
  <p id="a9">后梁荆州玉泉山释法忍传十五。</p>
  <p id="aA">周京师大追远寺释僧实传十六。</p>
  <p id="aB">周京师天宝寺释僧玮传十七。</p>
  <p id="aC">周京师大福田寺释昙相传十八。</p>
  <p id="aD">隋沧州兰若沙门释道正传十九。</p>
  <p id="aE">隋怀州柏尖山寺释昙询传二十。</p>
  <p id="aF">隋江州庐山化城寺释法充传二十一。</p>
  <p id="aG">隋京师真寂寺释信行传二十二(裴玄证)</p>
  <p id="aH">隋襄州景空寺释慧意传二十三(法永　岑阇梨　智晓)</p>
  <p id="aI">释法聪。<a id="a-J"></a>姓梅。<a id="a-K"></a>南阳新野人。<a id="a-L"></a>八岁出家。<a id="a-M"></a>卓然神秀。<a id="a-N"></a>正性贞洁身形如玉蔬藿是甘无求滋馔。<a id="a-O"></a>及长成立风操逾厉。<a id="a-P"></a>净施厚利相从归给。<a id="a-Q"></a>并回造经藏三千余卷。<a id="a-R"></a>备穷记论。<a id="a-S"></a>有助弘赞者无不缮集。<a id="a-T"></a>年二十五。<a id="a-U"></a>东游嵩岳西涉武当。<a id="a-V"></a>所在通道惟居宴默。<a id="a-W"></a>因至襄阳伞盖山白马泉。<a id="a-X"></a>筑室方丈以为栖心之宅。<a id="a-Y"></a>入谷两所置兰若舍。<a id="a-Z"></a>今巡山者。<a id="a-a"></a>尚识故基焉。<a id="a-b"></a>初梁晋安王来部襄雍。<a id="a-c"></a>承风来问将至禅室。<a id="a-d"></a>马骑将从无故却退。<a id="a-e"></a>王惭而返。<a id="a-f"></a>夜感恶梦。<a id="a-g"></a>后更再往。<a id="a-h"></a>马退如故。<a id="a-i"></a>王乃洁斋躬尽虔敬方得进见。<a id="a-j"></a>初至寺侧。<a id="a-k"></a>但睹一谷猛火洞燃。<a id="a-l"></a>良久伫望。<a id="a-m"></a>忽变为水经停倾仰水灭堂现。<a id="a-n"></a>以事相询。<a id="a-o"></a>乃知尔时入水火定也。<a id="a-p"></a>堂内所坐绳床两边各有一虎。<a id="a-q"></a>王不敢进。<a id="a-r"></a>聪乃以手按头着地。<a id="a-s"></a>闭其两目召王令前。<a id="a-t"></a>方得展礼。<a id="a-u"></a>因告境内。<a id="a-v"></a>多弊虎灾请求救援。<a id="a-w"></a>聪即入定。<a id="a-x"></a>须臾有十七大虎来至。<a id="a-y"></a>便与受三归戒。<a id="a-z"></a>敕勿犯暴百姓。<a id="a-10"></a>又命弟子以布系诸虎颈。<a id="a-11"></a>满七日已当来于此。<a id="a-12"></a>王至期日设斋。<a id="a-13"></a>众集诸虎亦至。<a id="a-14"></a>便与食解布。<a id="a-15"></a>遂尔无害。<a id="a-16"></a>其日将王临白马泉。<a id="a-17"></a>内有白龟。<a id="a-18"></a>就聪手中取食。<a id="a-19"></a>谓王曰。<a id="a-1A"></a>此是雄龙。<a id="a-1B"></a>又临灵泉。<a id="a-1C"></a>有五色鲤亦就手食。<a id="a-1D"></a>云此雌龙。<a id="a-1E"></a>王与群吏嗟赏其事大施而旋。<a id="a-1F"></a>有凶党左右数十人。<a id="a-1G"></a>夜来劫所施之物。<a id="a-1H"></a>遇虎哮吼遮遏其道。<a id="a-1I"></a>又见大人倚立禅室。<a id="a-1J"></a>傍有松树止至其膝。<a id="a-1K"></a>执金刚杵将有守护。<a id="a-1L"></a>竟夜回遑日午方返。<a id="a-1M"></a>王怪其来方以事首。<a id="a-1N"></a>遂表奏闻。<a id="a-1O"></a>下敕为造禅居寺。<a id="a-1P"></a>聪不往住度人安之。<a id="a-1Q"></a>又敕徐摛。<a id="a-1R"></a>就所住处造灵泉寺。<a id="a-1S"></a>周朝改为静林。<a id="a-1T"></a>隋又改为景空。<a id="a-1U"></a>大唐仍于隋号。<a id="a-1V"></a>初聪住禅堂。<a id="a-1W"></a>每有白鹿白雀。<a id="a-1X"></a>驯伏栖止。<a id="a-1Y"></a>行往所及慈救为先。<a id="a-1Z"></a>因见屠者驱猪百余头。<a id="a-1a"></a>聪三告曰。<a id="a-1b"></a>解脱首楞严。<a id="a-1c"></a>猪遂绳解散去。<a id="a-1d"></a>诸屠大怒将事加手。<a id="a-1e"></a>并仡然不动。<a id="a-1f"></a>便归过悔罪。<a id="a-1g"></a>因断杀业。<a id="a-1h"></a>又于汉水渔人牵网。<a id="a-1i"></a>如前三告。<a id="a-1j"></a>引网不得。<a id="a-1k"></a>方复归心。<a id="a-1l"></a>空网而返。<a id="a-1m"></a>又荆州苦旱。<a id="a-1n"></a>长沙寺遣僧至聪所请雨。<a id="a-1o"></a>使还大降陂池皆满。<a id="a-1p"></a>高祖遣庐陵王迎出都。<a id="a-1q"></a>有事不遂。<a id="a-1r"></a>及湘东王作牧荆峡于江陵造天宫寺迎以处之。<a id="a-1s"></a>遂终此寺即梁太清年也。<a id="a-1t"></a>其寺见有碑记。<a id="a-1u"></a>广叙征异景空。<a id="a-1v"></a>今寺犹有禅堂存焉。</p>
  <p id="a1w">释。<a id="a-1x"></a>智远。<a id="a-1y"></a>姓王族。<a id="a-1z"></a>本太原寓居陕服。<a id="a-20"></a>幼而聪颖早悟非常。<a id="a-21"></a>居荆州长沙寺禅坊。<a id="a-22"></a>为法京沙门之弟子也。<a id="a-23"></a>卓然独立靖记玄心。<a id="a-24"></a>至于戒年清洁逾厉而慧业未深。<a id="a-25"></a>遥想扬辇遂负袠沿波达于建业。<a id="a-26"></a>龙光僧绰一代英雄。<a id="a-27"></a>乃肆心仰旨专门受教。<a id="a-28"></a>学逾一纪。<a id="a-29"></a>解通三藏。<a id="a-2A"></a>梁建安侯萧正立。<a id="a-2B"></a>务兼内外兼弘孔释。<a id="a-2C"></a>造普明寺请远居之。<a id="a-2D"></a>以伸供养之志也。<a id="a-2E"></a>有慧湛禅师。<a id="a-2F"></a>定品惟深晚学宗领。<a id="a-2G"></a>遂具受秘法咨质玄观。<a id="a-2H"></a>定水既澄慧门宜敞。<a id="a-2I"></a>及研习大乘洞其根叶。<a id="a-2J"></a>又历名山养志弘道。<a id="a-2K"></a>与沙门道会同集龙盘。<a id="a-2L"></a>夙昔素心一期开决。<a id="a-2M"></a>因住开善毕志山泉。<a id="a-2N"></a>城阙不窥世华无涉。<a id="a-2O"></a>守静自怡年老无舍。<a id="a-2P"></a>以陈太建三年十二月一日旦。<a id="a-2Q"></a>终于此寺禅坊。<a id="a-2R"></a>时年七十有七。<a id="a-2S"></a>遗旨不令哭。<a id="a-2T"></a>奄如入定。<a id="a-2U"></a>乃窆于独龙之山。<a id="a-2V"></a>新安寺沙门慧暠曰。<a id="a-2W"></a>吾与伊人早同法门久禀戒道。<a id="a-2X"></a>叹法桥之忽坏痛宝舟之已沈。<a id="a-2Y"></a>乃率庸才仰传实德。<a id="a-2Z"></a>五兵尚书萧济。<a id="a-2a"></a>鸿才硕学行洁名高为之铭颂。</p>
  <p id="a2b">释法常。<a id="a-2c"></a>高齐时人。<a id="a-2d"></a>领徒讲律有声漳邺。<a id="a-2e"></a>后讲涅盘并授禅数。<a id="a-2f"></a>齐主崇为国师。<a id="a-2g"></a>以处众嚣杂枯折由生无俱利功。<a id="a-2h"></a>捐而至楚。<a id="a-2i"></a>后闻追之。<a id="a-2j"></a>变形革服一举千里。<a id="a-2k"></a>又达衡岳。<a id="a-2l"></a>多处林野布衣乞食。<a id="a-2m"></a>又之荆硖。<a id="a-2n"></a>有僧法隐者。<a id="a-2o"></a>久住覆船山东岭。<a id="a-2p"></a>诵法花维摩思益以为常业。<a id="a-2q"></a>而未闲心观。<a id="a-2r"></a>后至松滋见常异操。<a id="a-2s"></a>乃归而问津。<a id="a-2t"></a>遂默而不对。<a id="a-2u"></a>乃经一夏。<a id="a-2v"></a>涕泗滂沱方示心要。<a id="a-2w"></a>如说行者方知其趣。<a id="a-2x"></a>隐驻心自久系念日新。<a id="a-2y"></a>深悟寂定不思议也。<a id="a-2z"></a>与故人胡君义别不值。<a id="a-30"></a>题壁克月日当远行。<a id="a-31"></a>至期果卒。<a id="a-32"></a>后当将终语诸僧曰。<a id="a-33"></a>吾今日作一觉长眠。<a id="a-34"></a>便入室右胁而卧。<a id="a-35"></a>明日怪眠不觉。<a id="a-36"></a>看之久终。<a id="a-37"></a>方悟长眠语矣。</p>
  <p id="a38">释法京。<a id="a-39"></a>姓孙。<a id="a-3A"></a>太原人。<a id="a-3B"></a>寓居江陵。<a id="a-3C"></a>母将怀孕。<a id="a-3D"></a>梦入莲池捧一童子。<a id="a-3E"></a>端正可喜。<a id="a-3F"></a>因而有娠。<a id="a-3G"></a>将诞又梦。<a id="a-3H"></a>乘白师子游戏虚空。<a id="a-3I"></a>京七岁出家。<a id="a-3J"></a>十三与同学智渊。<a id="a-3K"></a>咸升高座说法无滞。<a id="a-3L"></a>寺内长少俱梦。<a id="a-3M"></a>圣僧告云。<a id="a-3N"></a>京是寺元檀越。<a id="a-3O"></a>愿力生此。<a id="a-3P"></a>方为栋梁。<a id="a-3Q"></a>所以凡所投造风从水渐。<a id="a-3R"></a>财利山积福门大弘。<a id="a-3S"></a>殿宇小大千五百间。<a id="a-3T"></a>并京修造。<a id="a-3U"></a>僧众凑集千有余人。<a id="a-3V"></a>长沙大寺圣像所居。<a id="a-3W"></a>天下称最。<a id="a-3X"></a>东华第一。<a id="a-3Y"></a>由是道力所致幽明被之。<a id="a-3Z"></a>后梁二主闻便敬重。<a id="a-3a"></a>奉为僧正纲纪遗法。<a id="a-3b"></a>晚抱危疾。<a id="a-3c"></a>诸僧像前七日行道。<a id="a-3d"></a>沙门法泰梦。<a id="a-3e"></a>像至于京房。<a id="a-3f"></a>净人远志。<a id="a-3g"></a>亲睹像从京房返于大殿。<a id="a-3h"></a>尔日即愈。<a id="a-3i"></a>是知育王瑞像感降在人。<a id="a-3j"></a>专注祈求无往不应。<a id="a-3k"></a>不久卒于寺。<a id="a-3l"></a>春秋七十六矣。</p>
  <p id="a3m">释法懔。<a id="a-3n"></a>姓严。<a id="a-3o"></a>枝江人十五出家玉泉山寺。<a id="a-3p"></a>众侣清净。<a id="a-3q"></a>懔依味道积有年载。<a id="a-3r"></a>禅念为本。<a id="a-3s"></a>依闲诵经。<a id="a-3t"></a>法华维摩及大论钞。<a id="a-3u"></a>普皆无昧。<a id="a-3v"></a>不着缯纩大布为衣。<a id="a-3w"></a>不食僧粮。<a id="a-3x"></a>分卫一食。<a id="a-3y"></a>不卧常坐。<a id="a-3z"></a>勤励莫俦。<a id="a-40"></a>荷锡远游。<a id="a-41"></a>言追胜友。<a id="a-42"></a>庐峰台岭衡罗恒岱无远不届。<a id="a-43"></a>气调清邈。<a id="a-44"></a>故山僧见者莫不挹高节而仰其奇趣也。<a id="a-45"></a>榛林猛兽之宅。<a id="a-46"></a>幽深魑魅之岩。<a id="a-47"></a>栖息无为如在邑里。<a id="a-48"></a>昔从岱岳路出徐州。<a id="a-49"></a>遇一县令问以公验。<a id="a-4A"></a>懔常赍法华一函。<a id="a-4B"></a>乃答云。<a id="a-4C"></a>此函中有行文。<a id="a-4D"></a>检觅不见。<a id="a-4E"></a>令怒曰。<a id="a-4F"></a>本无行文。<a id="a-4G"></a>何言有邪。<a id="a-4H"></a>答曰。<a id="a-4I"></a>此经是诸佛所行之迹。<a id="a-4J"></a>贫道履而行之。<a id="a-4K"></a>还源返本。<a id="a-4L"></a>即我之行文也。<a id="a-4M"></a>令嗔不歇闭之。<a id="a-4N"></a>七日不食。<a id="a-4O"></a>诵经声不辍。<a id="a-4P"></a>令感恶梦。<a id="a-4Q"></a>便顶礼悔过。<a id="a-4R"></a>后栖默山以禅静为正业。<a id="a-4S"></a>遂坐卒岩中。<a id="a-4T"></a>年六十二。<a id="a-4U"></a>异香纷纷旬日乃歇。<a id="a-4V"></a>时阳山僧景者。<a id="a-4W"></a>不详何人。<a id="a-4X"></a>晦迹尘外以道自处。<a id="a-4Y"></a>阳山中泉石松竹秀疏清旷岭接桃源。<a id="a-4Z"></a>古称名地。<a id="a-4a"></a>卜居寂照感通鬼物。<a id="a-4b"></a>有怀恶念不得进前。<a id="a-4c"></a>前或值虎蛇惊怖失道。<a id="a-4d"></a>若有问法安步无他。<a id="a-4e"></a>曾有人求欻起恶念。<a id="a-4f"></a>忽见大蛇绳床而出。<a id="a-4g"></a>将欲吐毒。<a id="a-4h"></a>忏谢得免。<a id="a-4i"></a>时枝江惠璀禅师。<a id="a-4j"></a>南岳思公之神足也。<a id="a-4k"></a>闻而造之。<a id="a-4l"></a>杜口不答。<a id="a-4m"></a>璀便雨泪启请。<a id="a-4n"></a>通夕翘立。<a id="a-4o"></a>固请确然。<a id="a-4p"></a>乃经多日方为披说。<a id="a-4q"></a>璀出曰。<a id="a-4r"></a>余游名山上德多矣。<a id="a-4s"></a>善友高尚者十有八人。<a id="a-4t"></a>分得其门颇经趣入。<a id="a-4u"></a>而墙仞高远奇唱难阶者。<a id="a-4v"></a>斯人在斯。<a id="a-4w"></a>至于年记人所不测。<a id="a-4x"></a>璀云曾问。<a id="a-4y"></a>答云吾年三百岁。<a id="a-4z"></a>不知所终。</p>
  <p id="a50">释惠成。<a id="a-51"></a>姓段。<a id="a-52"></a>澧阳人。<a id="a-53"></a>出家住十住寺。<a id="a-54"></a>诵法华维摩胜天王等大乘经二十余卷。<a id="a-55"></a>进具后。<a id="a-56"></a>为荆南佛法希鲜承都下大弘法席。<a id="a-57"></a>有心远慕。<a id="a-58"></a>遂因商舡往造建业。<a id="a-59"></a>正值成实云讲。<a id="a-5A"></a>学者肩联。<a id="a-5B"></a>一听十年文理略尽。<a id="a-5C"></a>将施本邑。<a id="a-5D"></a>至匡山寺顗师相见。<a id="a-5E"></a>承南岳思禅师匡化山中引众波动。<a id="a-5F"></a>试往看之。<a id="a-5G"></a>既见欣仰欲学定业。<a id="a-5H"></a>思曰。<a id="a-5I"></a>卿一生学问。<a id="a-5J"></a>与吾炙手犹不得暖。<a id="a-5K"></a>虚丧功夫惜哉。<a id="a-5L"></a>成素凭文疏依他生解。<a id="a-5M"></a>忽今自检茫若雾游。<a id="a-5N"></a>慨恨之甚不可得也。<a id="a-5O"></a>乃唯曰。<a id="a-5P"></a>承大师善知来意。<a id="a-5Q"></a>今试验之。<a id="a-5R"></a>见犀如意及手巾线履欲得之。<a id="a-5S"></a>思命令送与。<a id="a-5T"></a>成遂忽烧却章抄捐掷笔砚。<a id="a-5U"></a>专志攻击以必达为期。<a id="a-5V"></a>当时造禅门者数十人。<a id="a-5W"></a>皆先达者。<a id="a-5X"></a>成以后至恐不相及。<a id="a-5Y"></a>乃以夜达昼。<a id="a-5Z"></a>开眼坐禅。<a id="a-5a"></a>经十有五年。<a id="a-5b"></a>思令入方等观音法华般舟道场。<a id="a-5c"></a>历销障三年依行。<a id="a-5d"></a>魔业禅鬼颇因散绝。<a id="a-5e"></a>乃示以正法。<a id="a-5f"></a>专思玄寂。<a id="a-5g"></a>久遂解众生语言三昧。<a id="a-5h"></a>精思通爽静乱齐焉。<a id="a-5i"></a>彼闭口者观道虽明。<a id="a-5j"></a>开眼便失。<a id="a-5k"></a>与成比校天地悬殊。<a id="a-5l"></a>思云。<a id="a-5m"></a>智顗先发三昧。<a id="a-5n"></a>后证于持法成反之。<a id="a-5o"></a>二子寂照行解齐矣。<a id="a-5p"></a>大师化往上至枝江造禅惠寺。<a id="a-5q"></a>所营土木咸依俗有。<a id="a-5r"></a>德行所招不久便说。<a id="a-5s"></a>其地西望沙渚德鸾栖遁之地。<a id="a-5t"></a>眺上明弥天立寺之所。<a id="a-5u"></a>湘东王承风迎请为建禅众。<a id="a-5v"></a>仍构大殿。<a id="a-5w"></a>阙梁不成。<a id="a-5x"></a>六月江涨。<a id="a-5y"></a>于一夜中。<a id="a-5z"></a>成曰。<a id="a-60"></a>有木中梁可往江接。<a id="a-61"></a>寻语往看果如所示。<a id="a-62"></a>有清信士段弘者。<a id="a-63"></a>为精舍主。<a id="a-64"></a>忽然气绝。<a id="a-65"></a>家人召成至宅。<a id="a-66"></a>弘乃稣曰。<a id="a-67"></a>初执至王所。<a id="a-68"></a>见禅师上殿。<a id="a-69"></a>曰与此人立功德未了。<a id="a-6A"></a>愿赦之。<a id="a-6B"></a>王起礼足。<a id="a-6C"></a>如言被放。<a id="a-6D"></a>陈主闻而往召。<a id="a-6E"></a>卓然不往。<a id="a-6F"></a>又令江总等往迎。<a id="a-6G"></a>若不允心不劳返也。<a id="a-6H"></a>王人雨泪强引入舡。<a id="a-6I"></a>成乃奋身入水立于江上。<a id="a-6J"></a>又请若不蒙下。<a id="a-6K"></a>总等粉身无地。<a id="a-6L"></a>从之至都受戒而返。<a id="a-6M"></a>乃赐所住名禅慧寺。<a id="a-6N"></a>不久市朝迁革。<a id="a-6O"></a>有常律师者。<a id="a-6P"></a>欲往南岳遇成同宿。<a id="a-6Q"></a>夜中投虱于地而密知之。<a id="a-6R"></a>及明告别。<a id="a-6S"></a>成曰。<a id="a-6T"></a>昨夜一檀越被冻困苦。<a id="a-6U"></a>常渐之永诫。<a id="a-6V"></a>将终语门人曰。<a id="a-6W"></a>急砌殿基。<a id="a-6X"></a>吾当讲涅槃也。<a id="a-6Y"></a>闻皆给手恰竟。<a id="a-6Z"></a>而智者王泉寺至。<a id="a-6a"></a>宣相符会共谈玄理。<a id="a-6b"></a>良久气绝。<a id="a-6c"></a>以年月坐亡于禅众。<a id="a-6d"></a>禅师在道场。<a id="a-6e"></a>年七十三矣。<a id="a-6f"></a>湘东王宫内立碑。<a id="a-6g"></a>今见在城中。</p>
  <p id="a6h">释法忍。<a id="a-6i"></a>江陵人。<a id="a-6j"></a>初投天皇寺出家。<a id="a-6k"></a>受具已后受持法华维摩。<a id="a-6l"></a>日常再遍。<a id="a-6m"></a>众聚多諠枯折由生。<a id="a-6n"></a>西往覆舟。<a id="a-6o"></a>岩下头陀自静观理。<a id="a-6p"></a>三十余年木食麻衣破衲而已。<a id="a-6q"></a>自得幽林无求外护。<a id="a-6r"></a>升粒若尽继以水果。<a id="a-6s"></a>终不驰求。<a id="a-6t"></a>或一食七日跏坐求志。<a id="a-6u"></a>曾于一夏费米三斗。<a id="a-6v"></a>必限自恣犹盈五升。<a id="a-6w"></a>虽独宿非入戒科。<a id="a-6x"></a>而俭约一隅别行。<a id="a-6y"></a>所止龛室才容膝头。<a id="a-6z"></a>伏夏严冬形不出户。<a id="a-70"></a>故寒不加絮热不减衣。<a id="a-71"></a>安然守道无为而已。<a id="a-72"></a>忽有一象无事至龛。<a id="a-73"></a>经于数日。<a id="a-74"></a>忍便现疾。<a id="a-75"></a>于寺北窟右胁而终。<a id="a-76"></a>春秋六十有七。<a id="a-77"></a>衣钵尘朽众无预焉。<a id="a-78"></a>评其估价。<a id="a-79"></a>不至于十云。</p>
  <p id="a7A">释僧实。<a id="a-7B"></a>俗姓程氏。<a id="a-7C"></a>咸阳灵武人也。<a id="a-7D"></a>幼怀雅亮。<a id="a-7E"></a>清卓不伦。<a id="a-7F"></a>尝与诸僮共游狡戏。<a id="a-7G"></a>或摘叶献香。<a id="a-7H"></a>或聚砂成塔。<a id="a-7I"></a>乡闾敬焉。<a id="a-7J"></a>知将能信奉之渐也。<a id="a-7K"></a>亲眷爱结不许出家。<a id="a-7L"></a>喻以极言久而方遂。<a id="a-7M"></a>年二十六乃得剃落。<a id="a-7N"></a>有道原法师。<a id="a-7O"></a>擅名魏代。<a id="a-7P"></a>实乃归焉。<a id="a-7Q"></a>随见孝文便蒙降礼。<a id="a-7R"></a>大和末从原至洛。<a id="a-7S"></a>因遇勒那三藏。<a id="a-7T"></a>授以禅法。<a id="a-7U"></a>每处皇宫咨问禅秘。<a id="a-7V"></a>那奇之曰。<a id="a-7W"></a>自道流东夏。<a id="a-7X"></a>味静乃斯人乎。<a id="a-7Y"></a>于是寻师问道备经循涉。<a id="a-7Z"></a>虽三学通览。<a id="a-7a"></a>偏以九次调心。<a id="a-7b"></a>故得定水清澄禅林荣蔚。<a id="a-7c"></a>性少人事退迹为功。<a id="a-7d"></a>所以高盖驷马未曾流目。<a id="a-7e"></a>清流林竹顾便忘返。<a id="a-7f"></a>加又口绕黑子欹若升形。<a id="a-7g"></a>目有重瞳光明外射。<a id="a-7h"></a>腋怀凤卵七处俱平。<a id="a-7i"></a>奇相超伦有声京洛。<a id="a-7j"></a>兼又道契生知化通关壤。<a id="a-7k"></a>听业未广而无问不明。<a id="a-7l"></a>能勤整四仪静修三法。<a id="a-7m"></a>可宪章于风俗。<a id="a-7n"></a>足师表于天人。<a id="a-7o"></a>周太祖文皇。<a id="a-7p"></a>以魏大统中下诏曰。<a id="a-7q"></a>师目丽重瞳偏同虞舜。<a id="a-7r"></a>背隆伛偻分似周公。<a id="a-7s"></a>德宇纯懿轨量难模。<a id="a-7t"></a>可昭玄三藏。<a id="a-7u"></a>言为世宝笃志任持。<a id="a-7v"></a>故有法相之宜兴。<a id="a-7w"></a>俗务之宜废。<a id="a-7x"></a>发谈奏议事无不行。<a id="a-7y"></a>至保定年。<a id="a-7z"></a>太祖又曰。<a id="a-80"></a>师才深德大。<a id="a-81"></a>宜庇道俗以隆礼典。<a id="a-82"></a>乃躬致祈请为国三藏。<a id="a-83"></a>实当仁不让默而受之。<a id="a-84"></a>是使栋梁斯在仪形攸寄。<a id="a-85"></a>周氏有国重仰玄风。<a id="a-86"></a>礼异前朝受于归戒。<a id="a-87"></a>逮太祖平梁荆后。<a id="a-88"></a>益州大德五十余人。<a id="a-89"></a>各怀经部送像至京。<a id="a-8A"></a>以真谛妙宗条以问实。<a id="a-8B"></a>既而慧心潜运南北疏通。<a id="a-8C"></a>即为披决洞出情外。<a id="a-8D"></a>并神而服之。<a id="a-8E"></a>于是陶化京华久而逾盛。<a id="a-8F"></a>忽一旦告僧曰。<a id="a-8G"></a>急备香火修理法事。<a id="a-8H"></a>诵观世音以救江南某寺堂崩厄也。<a id="a-8I"></a>当尔之时。<a id="a-8J"></a>杨都讲堂正论法集。<a id="a-8K"></a>数百道俗充满其中。<a id="a-8L"></a>闻西北异香及空中妓乐。<a id="a-8M"></a>合堂惊出同共闻听。<a id="a-8N"></a>堂欻摧坏大众无损。<a id="a-8O"></a>奏闻梁主。<a id="a-8P"></a>乃移以问周。<a id="a-8Q"></a>果知实祐。<a id="a-8R"></a>大送珍宝赐遗相续。<a id="a-8S"></a>而实但取三衣什物而已。<a id="a-8T"></a>余随散之。<a id="a-8U"></a>由尔名振三国事参至圣。<a id="a-8V"></a>以保定三年七月十八日。<a id="a-8W"></a>卒于大追远寺。<a id="a-8X"></a>春秋八十有八。<a id="a-8Y"></a>朝野惊嗟人天变色。<a id="a-8Z"></a>帝哀恸泣之。<a id="a-8a"></a>有敕图写形像。<a id="a-8b"></a>仍置大福田寺。<a id="a-8c"></a>即以其日窆于东郊门外滕公郦食綦。<a id="a-8d"></a>塳南。<a id="a-8e"></a>碑石尚存。<a id="a-8f"></a>弟子昙相等。<a id="a-8g"></a>传灯不穷弥隆华实。<a id="a-8h"></a>以业有从。<a id="a-8i"></a>爰于墓所立寺。<a id="a-8j"></a>还名福田。<a id="a-8k"></a>用崇冥福。<a id="a-8l"></a>并建碑于寺野二所。<a id="a-8m"></a>大中兴寺释道安。<a id="a-8n"></a>及义城公庾信制文。<a id="a-8o"></a>今在苑内。</p>
  <p id="a8p">释僧玮。<a id="a-8q"></a>姓潘。<a id="a-8r"></a>汝南平舆人也。<a id="a-8s"></a>器量沉深风神详雅。<a id="a-8t"></a>十三出家。<a id="a-8u"></a>仍服以弊衣资以菜食。<a id="a-8v"></a>致使口腹之累渐以石帆水松。<a id="a-8w"></a>寒暑之资稍以荷衣蕙带。<a id="a-8x"></a>故得结操贞于玉石。<a id="a-8y"></a>情风拂于烟霞。<a id="a-8z"></a>初诵金光明经。<a id="a-90"></a>进受具后下杨都。<a id="a-91"></a>于帝释寺听昙瑗律师讲十诵。<a id="a-92"></a>淹于五载斋镜持犯。<a id="a-93"></a>仍入摄山栖霞寺。<a id="a-94"></a>从凤禅师所学观息想。<a id="a-95"></a>味此情空究检因缘。<a id="a-96"></a>乘持念慧频蒙印指。<a id="a-97"></a>传芳畅业。<a id="a-98"></a>远承申息之国山名雾露岩洞幽深川香水美。<a id="a-99"></a>遂命楫西浮鋿声林薮。<a id="a-9A"></a>终焉之志结此山焉。<a id="a-9B"></a>声问光彻被于周壤。<a id="a-9C"></a>天子遵贤待德下车问道。<a id="a-9D"></a>召至京师亲奉清诲。<a id="a-9E"></a>乃敕公卿近臣妃后外戚。<a id="a-9F"></a>咸受十善因奉三归。<a id="a-9G"></a>天和五年以葬母东归。<a id="a-9H"></a>敕使为安州三藏。<a id="a-9I"></a>绥理四众备尽六和。<a id="a-9J"></a>在任之日经始寿山梵云二寺。<a id="a-9K"></a>南望楚水东指隋城。<a id="a-9L"></a>度轨程功轮奂成美。<a id="a-9M"></a>僧玮德播江淮。<a id="a-9N"></a>帝王隆重。<a id="a-9O"></a>爰有别敕。<a id="a-9P"></a>于王城之内起天宝寺用以居之。<a id="a-9Q"></a>既被征召身范僧伦。<a id="a-9R"></a>纳衣坏味任报资给。<a id="a-9S"></a>静缘洁操齐志林朝。<a id="a-9T"></a>以建德二年九月十日遘疾。<a id="a-9U"></a>少时终于所住。<a id="a-9V"></a>春秋六十有一。<a id="a-9W"></a>门人恸感士女惊奔。<a id="a-9X"></a>即以三年二月归葬于安陆之山。<a id="a-9Y"></a>僧玮容止恭庄威仪整敕。<a id="a-9Z"></a>游之者肃然清规。<a id="a-9a"></a>见之者自生敬仰。<a id="a-9b"></a>新野庾信。<a id="a-9c"></a>载奉芳尘。<a id="a-9d"></a>勒碑现集。</p>
  <p id="a9e">释昙相。<a id="a-9f"></a>姓梁氏。<a id="a-9g"></a>雍州蓝田人。<a id="a-9h"></a>与僧实同房。<a id="a-9i"></a>素非师保而敦敬之。<a id="a-9j"></a>重礼逾和上。<a id="a-9k"></a>相聪敏易悟目览七行。<a id="a-9l"></a>禅诵为心周给成务。<a id="a-9m"></a>而慈悲诱接偏所留心。<a id="a-9n"></a>因有行往见人弋缴网罗禽兽穷困者。<a id="a-9o"></a>必以身代赎得脱方舍。<a id="a-9p"></a>其仁济之诚出于天性。<a id="a-9q"></a>实每美云。<a id="a-9r"></a>昙相福德人。<a id="a-9s"></a>我不及也。<a id="a-9t"></a>斯见礼如此。<a id="a-9u"></a>实尝夜诣相房。<a id="a-9v"></a>恒预设座拟之。<a id="a-9w"></a>相对无言自陈道合。<a id="a-9x"></a>私有听者了无音问。<a id="a-9y"></a>常以为轨乃经积载。<a id="a-9z"></a>有时大疠横流。<a id="a-A0"></a>或旱涝凶险。<a id="a-A1"></a>人来问者。<a id="a-A2"></a>相皆略提纲目教其治断。<a id="a-A3"></a>至时必有神效。<a id="a-A4"></a>人并异之。<a id="a-A5"></a>或问。<a id="a-A6"></a>李顺兴强练何人耶。<a id="a-A7"></a>相曰。<a id="a-A8"></a>顺兴胎龙多欲。<a id="a-A9"></a>强练游行俗仙。<a id="a-AA"></a>助佛扬化耳。<a id="a-AB"></a>其幽记之明谅不可测也。<a id="a-AC"></a>住大福田寺。<a id="a-AD"></a>京华七众师仰如神。<a id="a-AE"></a>以周季末历正法颓毁。<a id="a-AF"></a>潜隐山中。<a id="a-AG"></a>开皇之初。<a id="a-AH"></a>率先出俗。<a id="a-AI"></a>二年四月八日卒于渭阴故都。<a id="a-AJ"></a>图像传焉。<a id="a-AK"></a>今在京师禅林寺。<a id="a-AL"></a>其承绪禅学遗嘱慧端。<a id="a-AM"></a>具见别传。</p>
  <p id="aAN">释道正。<a id="a-AO"></a>沧州渤海人。<a id="a-AP"></a>禀质高亮言志清远。<a id="a-AQ"></a>居无常处学非师授。<a id="a-AR"></a>乐习禅行宗兰若法。<a id="a-AS"></a>无问冬夏栖息深林。<a id="a-AT"></a>乞食于村。<a id="a-AU"></a>余惟常坐。<a id="a-AV"></a>系想绳床下帐独静。<a id="a-AW"></a>道俗参讯略示纲猷。<a id="a-AX"></a>令其住心缘向所授。<a id="a-AY"></a>故使四远造者各务静缘。<a id="a-AZ"></a>众聚虽多而外无嚣挠。<a id="a-Aa"></a>正任性行藏都无名贯。<a id="a-Ab"></a>经论讲会莫不登践。<a id="a-Ac"></a>皆听其深隐略其繁长。<a id="a-Ad"></a>周流两河言议超邈。<a id="a-Ae"></a>偏以成实知名幽冀。<a id="a-Af"></a>时有隶公贯者。<a id="a-Ag"></a>引正住寺为上簿书而志骇风云曾无顾眄。<a id="a-Ah"></a>还返林薄。<a id="a-Ai"></a>嗣业相寻。<a id="a-Aj"></a>综述宪法流之于世。<a id="a-Ak"></a>名为六行。<a id="a-Al"></a>凡圣修法也。<a id="a-Am"></a>包举一化融接万衢。<a id="a-An"></a>初曰。<a id="a-Ao"></a>凡夫罪行。<a id="a-Ap"></a>二曰。<a id="a-Aq"></a>凡夫福行。<a id="a-Ar"></a>三小乘人行。<a id="a-As"></a>四小菩萨行。<a id="a-At"></a>五大菩萨行。<a id="a-Au"></a>六佛果证行。<a id="a-Av"></a>都合六部极略一卷。<a id="a-Aw"></a>广二十卷。<a id="a-Ax"></a>前半序分后半行体。<a id="a-Ay"></a>言非文质字爽词费。<a id="a-Az"></a>开皇七年赍来谒帝。<a id="a-B0"></a>意以东夏释种多沉名教。<a id="a-B1"></a>归宗罕附流滞忘返。<a id="a-B2"></a>普欲舍筌检理抱一知宗守道行禅通济神爽。<a id="a-B3"></a>具状奏闻。<a id="a-B4"></a>左仆射高颖。<a id="a-B5"></a>素承道训。<a id="a-B6"></a>乃于禅林寺大集名德述上所奏。<a id="a-B7"></a>时座中有僧曰。<a id="a-B8"></a>帝京无人。<a id="a-B9"></a>岂使海隅传法。<a id="a-BA"></a>正闻对曰。<a id="a-BB"></a>本意伸明邪正。<a id="a-BC"></a>不欲简定中边。<a id="a-BD"></a>夫道在通方。<a id="a-BE"></a>固须略于祖述。<a id="a-BF"></a>众无以抗也。<a id="a-BG"></a>而其着词言行。<a id="a-BH"></a>众又不愿遵之。<a id="a-BI"></a>于是僧徒无为而散。<a id="a-BJ"></a>正知浇季之难化也。<a id="a-BK"></a>遂以行法并留京辇方禅师处。<a id="a-BL"></a>即返东川不悉终所。<a id="a-BM"></a>今骊山诸众。<a id="a-BN"></a>多承厥绪系业传云。</p>
  <p id="aBO">释昙询。<a id="a-BP"></a>杨氏。<a id="a-BQ"></a>弘农华阴人。<a id="a-BR"></a>后迁宅于河东郡焉。<a id="a-BS"></a>弱年乐道久滞樊笼。<a id="a-BT"></a>年二十二。<a id="a-BU"></a>方舍俗事远访岩隐。<a id="a-BV"></a>游至白鹿山北霖落泉寺。<a id="a-BW"></a>逢昙准禅师而蒙剃发。<a id="a-BX"></a>又经一载进受具戒。<a id="a-BY"></a>谨摄自修宗禀心学。<a id="a-BZ"></a>而专志决烈。<a id="a-Ba"></a>同侣先之圆备戒律。<a id="a-Bb"></a>又诵法华。<a id="a-Bc"></a>初夏既登还师定业。<a id="a-Bd"></a>承僧稠据于苍谷。<a id="a-Be"></a>遂往问津。<a id="a-Bf"></a>稠亦定山郢匠前传所叙。<a id="a-Bg"></a>询以声光所被。<a id="a-Bh"></a>遥相揖敬。<a id="a-Bi"></a>住既异林精融理极。<a id="a-Bj"></a>思展言造每因致隔。<a id="a-Bk"></a>但为路罕人踪岗饶野兽。<a id="a-Bl"></a>栖幽既久性不狎尘。<a id="a-Bm"></a>来往质疑未由樵迳。<a id="a-Bn"></a>直望苍谷以为行表。<a id="a-Bo"></a>荆棘砂砾披跨不难。<a id="a-Bp"></a>岩壑幽阻攀缘登陟。<a id="a-Bq"></a>志存正观也。<a id="a-Br"></a>故不以邪道自通。<a id="a-Bs"></a>又以旁垂利道。<a id="a-Bt"></a>由曲前而通滞。<a id="a-Bu"></a>吾今标指虽艰。<a id="a-Bv"></a>必直进以程业。<a id="a-Bw"></a>用斯征意随境附心不亦善乎。<a id="a-Bx"></a>每云。<a id="a-By"></a>与其失道而幸通。<a id="a-Bz"></a>宁合道不幸而穷耳。<a id="a-C0"></a>故履践重阻不难涂穷。<a id="a-C1"></a>后经三夏移住鹿土谷修禅。<a id="a-C2"></a>属枯泉重出麚麋绕院。<a id="a-C3"></a>故得美水驯兽日济道邻。<a id="a-C4"></a>从学之徒相庆兹瑞。<a id="a-C5"></a>时因请法暂往云门。<a id="a-C6"></a>值径阴雾昏便成失道。<a id="a-C7"></a>赖山神示路方会本途。<a id="a-C8"></a>此乃化感幽冥神明翊卫。<a id="a-C9"></a>时有盗者来窃蔬菜。<a id="a-CA"></a>将欲出园乃为群蜂所螫。<a id="a-CB"></a>询闻来救。<a id="a-CC"></a>慈心将治得全余命。<a id="a-CD"></a>尝有赵人远至殷勤致礼陈云。<a id="a-CE"></a>因病死苏故蒙恩泽。<a id="a-CF"></a>往见阎王诘问。<a id="a-CG"></a>罪当就狱。<a id="a-CH"></a>赖有昙询禅师。<a id="a-CI"></a>来为请命。<a id="a-CJ"></a>王因放免。<a id="a-CK"></a>生来未委。<a id="a-CL"></a>访寻方究。<a id="a-CM"></a>又山行值二虎相斗。<a id="a-CN"></a>累时不歇。<a id="a-CO"></a>询乃执锡分之。<a id="a-CP"></a>以身为翳。<a id="a-CQ"></a>语云。<a id="a-CR"></a>同居林薮计无大乖。<a id="a-CS"></a>幸各分路。<a id="a-CT"></a>虎低头受命。<a id="a-CU"></a>便饮气而散。<a id="a-CV"></a>屡逢熊虎交诤。<a id="a-CW"></a>事略同此。<a id="a-CX"></a>而或廓居榛梗。<a id="a-CY"></a>唯询一踪入鸟不乱兽见如偶。<a id="a-CZ"></a>斯又阴德感物显用成仁。<a id="a-Ca"></a>何以嘉焉。<a id="a-Cb"></a>每入禅定七日为期。<a id="a-Cc"></a>白虎入房仍为窟宅。<a id="a-Cd"></a>触居静院不出十年。<a id="a-Ce"></a>自有禅踪斯人罕拟。<a id="a-Cf"></a>自尔化流河朔盛阐禅门。<a id="a-Cg"></a>杖策裹粮鳞归雾结。<a id="a-Ch"></a>隋文重其德音致诚虔敬。<a id="a-Ci"></a>敕仪同三司元寿。<a id="a-Cj"></a>亲送玺书。<a id="a-Ck"></a>兼以香供。<a id="a-Cl"></a>以开皇末年风疾忽增。<a id="a-Cm"></a>卒于柏尖山寺。<a id="a-Cn"></a>春秋八十五。<a id="a-Co"></a>五十夏矣。<a id="a-Cp"></a>初遘疾弥留。<a id="a-Cq"></a>忽有神光照烛香风拂扇。<a id="a-Cr"></a>又感异鸟。<a id="a-Cs"></a>白颈赤身绕院空飞声唳哀切。<a id="a-Ct"></a>气至大渐。<a id="a-Cu"></a>鸟住堂基自然狎附不畏人物。<a id="a-Cv"></a>或在房门至于卧席。<a id="a-Cw"></a>悲叫逾甚血沸眼中。<a id="a-Cx"></a>既尔往化。<a id="a-Cy"></a>鸟便飞出外空旋转奄然翔逝。<a id="a-Cz"></a>又感猛虎绕院悲吼两宵云昏三日天地结惨。<a id="a-D0"></a>又加山崩石坠林摧涧塞。<a id="a-D1"></a>惊发人畜栖遑失据。<a id="a-D2"></a>其哀感灵祥未可殚记。<a id="a-D3"></a>后以武德五年十二月。<a id="a-D4"></a>弟子静林道慧方等。<a id="a-D5"></a>乃阇毗余质建塔立碑。<a id="a-D6"></a>沙门明则为文。<a id="a-D7"></a>见于别集。</p>
  <p id="aD8">释法充。<a id="a-D9"></a>姓毕氏。<a id="a-DA"></a>九江人。<a id="a-DB"></a>常诵法华并读大品。<a id="a-DC"></a>其遍难纪。<a id="a-DD"></a>兼缮造寺宇。<a id="a-DE"></a>情在住持。<a id="a-DF"></a>末住庐山半顶化城寺修定。<a id="a-DG"></a>自非僧事未尝妄履。<a id="a-DH"></a>每劝僧众无以女人入寺。<a id="a-DI"></a>上损佛化下坠俗谣。<a id="a-DJ"></a>然世以基业事重。<a id="a-DK"></a>有不从者。<a id="a-DL"></a>充叹曰。<a id="a-DM"></a>生不值佛已是罪缘。<a id="a-DN"></a>正教不行义须早死何虑方土不奉戒乎。<a id="a-DO"></a>遂于此山香炉峰上自投而下。<a id="a-DP"></a>誓粉身骨用生净土。<a id="a-DQ"></a>便于中虚头忽倒上。<a id="a-DR"></a>冉冉而下处于深谷。<a id="a-DS"></a>不损一毛。<a id="a-DT"></a>寺众初不知也。<a id="a-DU"></a>后有人上峰顶路望下。<a id="a-DV"></a>千有余仞闻人语声。<a id="a-DW"></a>就而寻之乃是充也。<a id="a-DX"></a>身命犹存口诵如故。<a id="a-DY"></a>迎还至寺。<a id="a-DZ"></a>僧感其死谏为断女人。<a id="a-Da"></a>经于六年方乃卒世。<a id="a-Db"></a>时属隆暑而尸不臭烂。<a id="a-Dc"></a>香如烂瓜。<a id="a-Dd"></a>即隋开皇之末年矣。</p>
  <p id="aDe">释信行。<a id="a-Df"></a>姓王氏。<a id="a-Dg"></a>魏郡人。<a id="a-Dh"></a>其母久而无子。<a id="a-Di"></a>就佛祈诚。<a id="a-Dj"></a>梦神擎儿告云。<a id="a-Dk"></a>我今持以相与。<a id="a-Dl"></a>寤已觉异常日。<a id="a-Dm"></a>因即有娠。<a id="a-Dn"></a>及行之生也性殊恒准。<a id="a-Do"></a>至年四岁路见牛车没泥牵引。<a id="a-Dp"></a>因悲泣不止。<a id="a-Dq"></a>要转乃离。<a id="a-Dr"></a>或值犊母分离或有侵欺之事。<a id="a-Ds"></a>生知平分不喜爱憎。<a id="a-Dt"></a>八岁既临。<a id="a-Du"></a>标据清敏懁慧奇拔。<a id="a-Dv"></a>尝有书生问曰。<a id="a-Dw"></a>尔今何姓。<a id="a-Dx"></a>外家何姓。<a id="a-Dy"></a>答曰。<a id="a-Dz"></a>此王彼孙。<a id="a-E0"></a>生因调曰。<a id="a-E1"></a>何不氏饭乃姓孙。<a id="a-E2"></a>行应声曰。<a id="a-E3"></a>饭能除饥不除渴。<a id="a-E4"></a>孙能饥渴两相除。<a id="a-E5"></a>故氏孙而非饭也。<a id="a-E6"></a>其随机谲对。<a id="a-E7"></a>皆此之类。<a id="a-E8"></a>乃履道弘謶。<a id="a-E9"></a>识悟伦通。<a id="a-EA"></a>博涉经论情理遐举。<a id="a-EB"></a>以时勘教以病验人。<a id="a-EC"></a>蕴独见之明。<a id="a-ED"></a>显高蹈之迹。<a id="a-EE"></a>先旧解义翻对不同。<a id="a-EF"></a>未全声闻兼扬菩萨。<a id="a-EG"></a>而履涉言教附行为功。<a id="a-EH"></a>且如据佛之宗。<a id="a-EI"></a>敬无过习。<a id="a-EJ"></a>由见起慢怠即怀厌离。<a id="a-EK"></a>便为边地下贱之因。<a id="a-EL"></a>今虽闻真告心无奉敬。<a id="a-EM"></a>自知药轻病重。<a id="a-EN"></a>理加勤苦竭力治之。<a id="a-EO"></a>所以随远近处。<a id="a-EP"></a>凡有影塔。<a id="a-EQ"></a>皆周行礼拜绕旋翘仰。<a id="a-ER"></a>因为来世敬佛之习。<a id="a-ES"></a>用斯一行通例余业。<a id="a-ET"></a>其克核详据率如此也。<a id="a-EU"></a>后于相州法藏寺。<a id="a-EV"></a>舍具足戒亲执劳役。<a id="a-EW"></a>供诸悲敬礼通道俗。<a id="a-EX"></a>单衣节食挺出时伦。<a id="a-EY"></a>冬夏所拟偏过恒习。<a id="a-EZ"></a>故四远英达者皆造门而诘问之。<a id="a-Ea"></a>行随事直陈曾无曲指。<a id="a-Eb"></a>诸闻信者莫不顶受其言。<a id="a-Ec"></a>通舍章疏从其化及。<a id="a-Ed"></a>禀为父师之礼也。<a id="a-Ee"></a>未拘之以法岁。<a id="a-Ef"></a>开皇之初被召入京。<a id="a-Eg"></a>仆射高颖。<a id="a-Eh"></a>邀延住真寂寺立院处之。<a id="a-Ei"></a>乃撰对根起行三阶集录及山东所制众事诸法。<a id="a-Ej"></a>合四十余卷。<a id="a-Ek"></a>援引文据类叙显然。<a id="a-El"></a>前后望风翕成其聚。<a id="a-Em"></a>又于京师置寺五所。<a id="a-En"></a>即化度光明慈门慧日弘善等是也。<a id="a-Eo"></a>自尔余寺赞承其度焉。<a id="a-Ep"></a>莫不六时礼旋乞食为业。<a id="a-Eq"></a>虔慕洁诚如不及也。<a id="a-Er"></a>末病甚。<a id="a-Es"></a>勉力佛堂日别观像。<a id="a-Et"></a>气渐衰弱请像入房。<a id="a-Eu"></a>卧视至卒。<a id="a-Ev"></a>春秋五十有四。<a id="a-Ew"></a>即十四年正月四日也。<a id="a-Ex"></a>其月七日于化度寺。<a id="a-Ey"></a>送尸终南山鸱鸣之堆。<a id="a-Ez"></a>道俗号泣声动京邑。<a id="a-F0"></a>舍身收骨两耳通焉。<a id="a-F1"></a>树塔立碑在于山足。<a id="a-F2"></a>有居士逸民河东裴玄证制文。<a id="a-F3"></a>证本出家住于化度。<a id="a-F4"></a>信行至止固又师之。<a id="a-F5"></a>凡所著述皆委证笔。<a id="a-F6"></a>末从俗服尚绝骄豪。<a id="a-F7"></a>自结徒侣更立科网。<a id="a-F8"></a>返道之宾同所击赞。<a id="a-F9"></a>生自制碑具陈己德。<a id="a-FA"></a>死方镌勒树于塔所。<a id="a-FB"></a>即至相寺北岩之前三碑峙列是也。<a id="a-FC"></a>初信行勃兴异迹。<a id="a-FD"></a>时成致讥。<a id="a-FE"></a>通论所详未须甄别。<a id="a-FF"></a>但奉行克峭偏薄不伦。<a id="a-FG"></a>至于佛宗亦万衢之一术耳。<a id="a-FH"></a>所著集记并引正文。<a id="a-FI"></a>然其表题立名无定准的。<a id="a-FJ"></a>虽曰对根起行幽隐指体标榜语事潜沦。<a id="a-FK"></a>来哲傥详幸知有据。<a id="a-FL"></a>开皇末岁敕断不行。<a id="a-FM"></a>想同箴勖之也。<a id="a-FN"></a>别有本传流世。<a id="a-FO"></a>见费节三宝录。</p>
  <p id="aFP">释慧意。<a id="a-FQ"></a>姓李。<a id="a-FR"></a>临原人。<a id="a-FS"></a>听大乘经论专习定行。<a id="a-FT"></a>宇文废法南投于梁。<a id="a-FU"></a>与仙城山慧命。<a id="a-FV"></a>同师寻讨心要。<a id="a-FW"></a>后住景空于聪师旧堂综业常住。<a id="a-FX"></a>不事灯烛昼夜常明。<a id="a-FY"></a>有乡人德广郡守柳静。<a id="a-FZ"></a>殊不信法。<a id="a-Fa"></a>乃请意于宅。<a id="a-Fb"></a>别立禅室百日行道。<a id="a-Fc"></a>静息抑禀等四人每夜潜往。<a id="a-Fd"></a>举家同见禅室大明意坐卓然。<a id="a-Fe"></a>方生信向。<a id="a-Ff"></a>乡邑道俗率受归戒。<a id="a-Fg"></a>开皇初卒。<a id="a-Fh"></a>将逝谓弟子慧兴曰。<a id="a-Fi"></a>今日有多客来。<a id="a-Fj"></a>可多办斋食。<a id="a-Fk"></a>及中意果端坐而化。<a id="a-Fl"></a>时襄阳开皇有法永禅师者。<a id="a-Fm"></a>南乡人。<a id="a-Fn"></a>梁明帝常供养。<a id="a-Fo"></a>预知运绝。<a id="a-Fp"></a>苦辞还襄欲终。<a id="a-Fq"></a>七日七夜闻音乐异香满寺。<a id="a-Fr"></a>因而坐终。<a id="a-Fs"></a>送伞盖山上露坐。<a id="a-Ft"></a>有同寺全律师。<a id="a-Fu"></a>临永尸曰。<a id="a-Fv"></a>愿留神相待至七日。<a id="a-Fw"></a>满至期全亡。<a id="a-Fx"></a>送尸永侧。<a id="a-Fy"></a>永尸飒然摧变。<a id="a-Fz"></a>时岑阇梨者。<a id="a-G0"></a>姓杨。<a id="a-G1"></a>临原人。<a id="a-G2"></a>于寺西伞盖山南泉立诵经堂。<a id="a-G3"></a>常诵金光明。<a id="a-G4"></a>感四天王来听。<a id="a-G5"></a>后读藏经皆不忘。<a id="a-G6"></a>计诵三千余卷。<a id="a-G7"></a>服布乞食。<a id="a-G8"></a>钵中之余饲房内鼠。<a id="a-G9"></a>百余头皆驯扰争来就人。<a id="a-GA"></a>鼠有病者岑以手摩捋之。<a id="a-GB"></a>而不拘事检。<a id="a-GC"></a>或揭坩酒食。<a id="a-GD"></a>或群小同戏呵叱僧侣。<a id="a-GE"></a>或诵经书歌咏逆述来事。<a id="a-GF"></a>昼则散乱夜则礼诵禅思。<a id="a-GG"></a>与同众沙门智晓交顾招集禅徒。<a id="a-GH"></a>自行化裕。<a id="a-GI"></a>供给定学。<a id="a-GJ"></a>自知终日急唤拔禅师付嘱。<a id="a-GK"></a>上佛殿礼辞遍寺众僧。<a id="a-GL"></a>咸乞欢喜。<a id="a-GM"></a>于禅居寺大斋将散。<a id="a-GN"></a>谓岑曰。<a id="a-GO"></a>往兜率天听般若去。<a id="a-GP"></a>岑曰。<a id="a-GQ"></a>弟前去我七日即来。<a id="a-GR"></a>其夜三更坐亡。<a id="a-GS"></a>至四更识神往遍学寺。<a id="a-GT"></a>寺相去十里。<a id="a-GU"></a>至汰法师床前。<a id="a-GV"></a>明如昼。<a id="a-GW"></a>云晓欲远逝故来相别不得久住。<a id="a-GX"></a>汰送出三重门外。<a id="a-GY"></a>别讫来入房中踞床忽然还暗。<a id="a-GZ"></a>呼弟子问云。<a id="a-Ga"></a>闻师与人语声。<a id="a-Gb"></a>取火通照三门并闭。<a id="a-Gc"></a>方悟晓之神力出入无间。<a id="a-Gd"></a>即遣往问。<a id="a-Ge"></a>果云已逝。<a id="a-Gf"></a>岑后七日无何坐终。<a id="a-Gg"></a>其二体骨全成无缝。<a id="a-Gh"></a>又有昊纯等禅师。<a id="a-Gi"></a>多有灵异。<a id="a-Gj"></a>相从坐化。<a id="a-Gk"></a>略不叙之。</p>
 </body>
</html>