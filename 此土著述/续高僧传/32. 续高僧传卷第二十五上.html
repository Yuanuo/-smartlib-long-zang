<!doctype html>
<html id="z3IBWSR1JY" data-ver="1118">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十五上</h1>
  <p id="a2"></p>
  <p id="a3">护法下　正传十　附见五。</p>
  <p id="a4">唐升州兴国寺释昙选传一。</p>
  <p id="a5">隰州沙门释明赡传二。</p>
  <p id="a6">唐终南山智炬寺释明赡传三。</p>
  <p id="a7">唐京师胜光寺释慧乘传四(道璋)。</p>
  <p id="a8">唐京师大总持寺释智实传五(普应　法行)。</p>
  <p id="a9">唐终南山至相寺释弘智传六。</p>
  <p id="aA">唐终南山龙田寺释法琳传七(慧序)。</p>
  <p id="aB">唐眉州圣种寺释道会传八。</p>
  <p id="aC">唐邓州兴国寺释智勤传九。</p>
  <p id="aD">唐新罗国大僧统释慈藏传十(圆胜)。</p>
  <p id="aE">释昙选。<a id="a-F"></a>姓崔。<a id="a-G"></a>高阳人。<a id="a-H"></a>神慧谲诡不偶时俗。<a id="a-I"></a>虽博通经术。<a id="a-J"></a>而以涅槃著名。<a id="a-K"></a>不存文句。<a id="a-L"></a>护法为虑本。<a id="a-M"></a>晚住并部兴国寺。<a id="a-N"></a>川邑奉之以为师傅。<a id="a-O"></a>每有众集居于座元。<a id="a-P"></a>酬问往还以系节为要。<a id="a-Q"></a>吐言开令宏放终古。<a id="a-R"></a>僧侣乃多莫敢摧挫。<a id="a-S"></a>时人目为豹选者也。<a id="a-T"></a>及杨谅逆节中外相叛。<a id="a-U"></a>招募军兵缮造牟甲。<a id="a-V"></a>以兴国寺为甲坊。<a id="a-W"></a>以武德寺为食坊。<a id="a-X"></a>后于武南置阵。<a id="a-Y"></a>杨素败之。<a id="a-Z"></a>官军入郭搜求逆党。<a id="a-a"></a>总集诸僧责供反者。<a id="a-b"></a>僧等辞曰。<a id="a-c"></a>王力严切不敢遮约。<a id="a-d"></a>素曰。<a id="a-e"></a>有几僧谏王被杀。<a id="a-f"></a>而云王力严切。<a id="a-g"></a>此并同反。<a id="a-h"></a>不劳分疏可依军法。<a id="a-i"></a>选时在众不忍斯祸。<a id="a-j"></a>乃出对曰。<a id="a-k"></a>比佛法陵迟。<a id="a-l"></a>特由僧无有德可以动俗。<a id="a-m"></a>致有乱阶。<a id="a-n"></a>结聚不能诲以忠信。<a id="a-o"></a>此诚如公所教。<a id="a-p"></a>今被理责陷身无地。<a id="a-q"></a>素乃舒颜曰。<a id="a-r"></a>僧等且还。<a id="a-s"></a>留向对僧。<a id="a-t"></a>拟论机务。<a id="a-u"></a>自尔昼参军将开散僧诛。<a id="a-v"></a>晚还寺宿。<a id="a-w"></a>不久炀帝下敕通被放免。<a id="a-x"></a>故合众获安。<a id="a-y"></a>诚其功也。<a id="a-z"></a>及大业末岁。<a id="a-10"></a>兵饥交接。<a id="a-11"></a>四方僧游寄食无地。<a id="a-12"></a>兴国虽富俭啬者多。<a id="a-13"></a>每食时禁门自守。<a id="a-14"></a>客僧拥结终不之前。<a id="a-15"></a>选不胜灭法。<a id="a-16"></a>愤激身心。<a id="a-17"></a>每日拄杖在门驱趁防者携引羁僧。<a id="a-18"></a>供给钵器。<a id="a-19"></a>送至食堂。<a id="a-1A"></a>众多是其子弟不敢违逆。<a id="a-1B"></a>由是众开僧制。<a id="a-1C"></a>许选停客。<a id="a-1D"></a>自余不得然。<a id="a-1E"></a>其慈济之深感激府俞。<a id="a-1F"></a>房内廓然财什不积。<a id="a-1G"></a>唯置大钵一口。<a id="a-1H"></a>每日引诸乞儿。<a id="a-1I"></a>所得食调总钵中。<a id="a-1J"></a>选请食分。<a id="a-1K"></a>亦和其内。<a id="a-1L"></a>杂为饘粥。<a id="a-1M"></a>便行坐乞人。<a id="a-1N"></a>手自斟酌。<a id="a-1O"></a>见其褴缕皴错形容臞瘦。<a id="a-1P"></a>流泪盈脸不能自胜。<a id="a-1Q"></a>选亦依行受粥而食。<a id="a-1R"></a>日别如此。<a id="a-1S"></a>遂及有年。<a id="a-1T"></a>皇运伊始人情安泰。<a id="a-1U"></a>义兴新寺法纲大张。<a id="a-1V"></a>沙门智满。<a id="a-1W"></a>当涂众主。<a id="a-1X"></a>一川乡望。<a id="a-1Y"></a>王臣倾重创开诸宇严位道场。<a id="a-1Z"></a>三百余僧受其制约。<a id="a-1a"></a>夏中方等清众肃然。<a id="a-1b"></a>风声洋溢流润遐迩。<a id="a-1c"></a>选闻之乃诣其寺。<a id="a-1d"></a>庭满徒闻来崩腾下。<a id="a-1e"></a>赴告曰。<a id="a-1f"></a>卿等结聚作何物。<a id="a-1g"></a>在依何经诰。<a id="a-1h"></a>不有冒罔后生乎。<a id="a-1i"></a>满曰。<a id="a-1j"></a>依方等经行方等忏。<a id="a-1k"></a>选曰。<a id="a-1l"></a>经在何处将来对读。<a id="a-1m"></a>遂将一卷来。<a id="a-1n"></a>选曰。<a id="a-1o"></a>经有四卷。<a id="a-1p"></a>何不一时读之沙门道绰曰。<a id="a-1q"></a>经文次第。<a id="a-1r"></a>识不俱闻。<a id="a-1s"></a>选曰。<a id="a-1t"></a>吾识可共尔识同耶。<a id="a-1u"></a>但四卷齐读。<a id="a-1v"></a>文言未了。<a id="a-1w"></a>便曰。<a id="a-1x"></a>依咒灭罪耳。<a id="a-1y"></a>可罢之。<a id="a-1z"></a>又曰。<a id="a-20"></a>自佛法东流。<a id="a-21"></a>矫诈非少。<a id="a-22"></a>前代大乘之贼。<a id="a-23"></a>近时弥勒之妖。<a id="a-24"></a>诖误无识其徒不一。<a id="a-25"></a>闻尔结众。<a id="a-26"></a>恐坏吾法。<a id="a-27"></a>故力疾来问。<a id="a-28"></a>虽尔手把瓶子。<a id="a-29"></a>倚傍犹可。<a id="a-2A"></a>遂杖策而返。<a id="a-2B"></a>武德八年。<a id="a-2C"></a>遘疾淹积。<a id="a-2D"></a>问疾者充牣房宇。<a id="a-2E"></a>乃尸卧引衣申脚曰。<a id="a-2F"></a>吾命将尽何处生乎名行僧道绰曰。<a id="a-2G"></a>阿阇黎。<a id="a-2H"></a>西方乐土名为安养。<a id="a-2I"></a>可愿生彼选曰。<a id="a-2J"></a>咄为身求乐。<a id="a-2K"></a>吾非尔俦。<a id="a-2L"></a>绰曰。<a id="a-2M"></a>若尔可无生耶。<a id="a-2N"></a>答曰。<a id="a-2O"></a>须见我者而为生乎。<a id="a-2P"></a>乃潜息久之。<a id="a-2Q"></a>不觉已逝。<a id="a-2R"></a>时年九十有五。<a id="a-2S"></a>道俗哀惨。<a id="a-2T"></a>送于西山之阴。<a id="a-2U"></a>传者亲往其寺不及其人。<a id="a-2V"></a>观其行事遗绩。<a id="a-2W"></a>庶可澡雪形心顿祛鄙吝。<a id="a-2X"></a>叔绪护法开士。<a id="a-2Y"></a>抑斯人乎。</p>
  <p id="a2Z">释法通。<a id="a-2a"></a>龙泉石楼人。<a id="a-2b"></a>初在隰乡未染正法。<a id="a-2c"></a>众僧行往不达村闾。<a id="a-2d"></a>如有造者以灰洒面。<a id="a-2e"></a>通虽处俗情厌恒俗。<a id="a-2f"></a>以开皇末年。<a id="a-2g"></a>独怀异概超出意表。<a id="a-2h"></a>剃二男二女并妻之发。<a id="a-2i"></a>被以法衣。<a id="a-2j"></a>陟道诣州委僧尼寺。<a id="a-2k"></a>时有问者通便答曰。<a id="a-2l"></a>我舍枷锁志欲通法。<a id="a-2m"></a>既达州寺如前付嘱。<a id="a-2n"></a>便求通化寺明法师度出家。<a id="a-2o"></a>于即游化稽湖。<a id="a-2p"></a>南自龙门北至胜部。<a id="a-2q"></a>岚石汾隰无不从化。<a id="a-2r"></a>多置邑义月别建斋。<a id="a-2s"></a>但有沙门皆延村邑。<a id="a-2t"></a>或有住宿明旦解斋。<a id="a-2u"></a>家别一槃。<a id="a-2v"></a>以为通供。<a id="a-2w"></a>此仪不绝至今流行。<a id="a-2x"></a>河右诸州闻风服义。<a id="a-2y"></a>有僧投造直诣堂中。<a id="a-2z"></a>承接颜色譬若亲识。<a id="a-30"></a>故通之率导其德难伦。<a id="a-31"></a>曾行本邑。<a id="a-32"></a>县令逢之。<a id="a-33"></a>问是何僧。<a id="a-34"></a>答云山客令乃禁守不许游从。<a id="a-35"></a>通即绝粒竭诚绕狱行道。<a id="a-36"></a>其夜听事野狐鸣叫。<a id="a-37"></a>怪相既集通夕不安。<a id="a-38"></a>及明放遣。<a id="a-39"></a>通曰。<a id="a-3A"></a>我绕狱行道正得道理。<a id="a-3B"></a>如何见放。<a id="a-3C"></a>经日不食。<a id="a-3D"></a>夜又狐鸣。<a id="a-3E"></a>宫庶以下莫不震惧。<a id="a-3F"></a>苦劝引挽方从其请。<a id="a-3G"></a>尔后巡行无时宁舍。<a id="a-3H"></a>曾投人宿。<a id="a-3I"></a>犬咋其胫。<a id="a-3J"></a>寻被霹死。<a id="a-3K"></a>风声逾显。<a id="a-3L"></a>后卒于龙泉。<a id="a-3M"></a>余以贞观初年。<a id="a-3N"></a>承其素迹遂往寻之。<a id="a-3O"></a>息名僧纲住隰州寺。<a id="a-3P"></a>亲说往行高闻可观。<a id="a-3Q"></a>欣其余论试后披叙。<a id="a-3R"></a>夫以高世之量随务不伦。<a id="a-3S"></a>统其大归莫非通道。<a id="a-3T"></a>所以九十六部。<a id="a-3U"></a>兼邪正之津途。<a id="a-3V"></a>一十七群。<a id="a-3W"></a>现机缘之化迹。<a id="a-3X"></a>故能光开佛日。<a id="a-3Y"></a>弘导尘蒙。<a id="a-3Z"></a>摄迷没之鄙夫。<a id="a-3a"></a>接戒浊之浇首。<a id="a-3b"></a>并得开智清悟通圣革凡。<a id="a-3c"></a>弘道利生于是乎在。<a id="a-3d"></a>今有不达之者。<a id="a-3e"></a>同世相轻。<a id="a-3f"></a>睹其家业丛杂。<a id="a-3g"></a>阅其形骸尘弊遂则雷同轻毁。<a id="a-3h"></a>曾不大观。<a id="a-3i"></a>由之自陷。<a id="a-3j"></a>备于成教。<a id="a-3k"></a>故文云。<a id="a-3l"></a>不观法师种姓形有。<a id="a-3m"></a>但受其法开我精灵。<a id="a-3n"></a>斯言可归。<a id="a-3o"></a>通有之矣。</p>
  <p id="a3p">释明赡。<a id="a-3q"></a>姓杜氏。<a id="a-3r"></a>恒州石邑人也。<a id="a-3s"></a>少有异操。<a id="a-3t"></a>所住龙贵村二千余家。<a id="a-3u"></a>同共高之传于口实。<a id="a-3v"></a>十四通经。<a id="a-3w"></a>十七明史。<a id="a-3x"></a>州县乃举为俊士。<a id="a-3y"></a>性慕超方不从辟命。<a id="a-3z"></a>投飞龙山应觉寺而出家焉。<a id="a-40"></a>师密异其度。<a id="a-41"></a>乃致书与邺下大集寺道场法师令其依摄。<a id="a-42"></a>专学大论。<a id="a-43"></a>寻值法灭。<a id="a-44"></a>潜形东郡。<a id="a-45"></a>隋初出法。<a id="a-46"></a>追住相州法藏寺。<a id="a-47"></a>而立志贞明不干非类。<a id="a-48"></a>正业之暇了无他涉。<a id="a-49"></a>内通大小外综丘坟。<a id="a-4A"></a>子史书素情所欣狎。<a id="a-4B"></a>将事观国移步上京。<a id="a-4C"></a>开皇三年。<a id="a-4D"></a>敕召翻译住大兴善。<a id="a-4E"></a>众睹德望可宗。<a id="a-4F"></a>举知寺任。<a id="a-4G"></a>辞而不免。<a id="a-4H"></a>便纲管之。<a id="a-4I"></a>大业二年。<a id="a-4J"></a>帝还京室。<a id="a-4K"></a>在于南郊。<a id="a-4L"></a>盛陈军旅。<a id="a-4M"></a>时有滥僧染朝宪者。<a id="a-4N"></a>事以闻上。<a id="a-4O"></a>帝大怒。<a id="a-4P"></a>召诸僧徒并列御前。<a id="a-4Q"></a>峙然抗礼。<a id="a-4R"></a>下敕责曰。<a id="a-4S"></a>条制久颁义须致敬。<a id="a-4T"></a>于时黄老士女。<a id="a-4U"></a>初闻即拜。<a id="a-4V"></a>惟释一门俨然莫屈。<a id="a-4W"></a>时以赡为道望众所推宗。<a id="a-4X"></a>乃答曰。<a id="a-4Y"></a>陛下必欲遵崇佛教。<a id="a-4Z"></a>僧等义无设敬。<a id="a-4a"></a>若准制返道。<a id="a-4b"></a>则法服不合敬俗。<a id="a-4c"></a>敕云。<a id="a-4d"></a>若以法服不合。<a id="a-4e"></a>宋武为何致拜。<a id="a-4f"></a>赡曰。<a id="a-4g"></a>宋氏无道之君。<a id="a-4h"></a>不拜交招显戮。<a id="a-4i"></a>陛下有治存正。<a id="a-4j"></a>不陷无罪。<a id="a-4k"></a>故不敢拜。<a id="a-4l"></a>帝不屈其言。<a id="a-4m"></a>直遣舍人语僧。<a id="a-4n"></a>何为不拜。<a id="a-4o"></a>如此者五。<a id="a-4p"></a>黄巾之族连拜不已。<a id="a-4q"></a>惟赡及僧。<a id="a-4r"></a>长揖如故。<a id="a-4s"></a>兼抗声对叙。<a id="a-4t"></a>曾无惮慑。<a id="a-4u"></a>帝乃问。<a id="a-4v"></a>向答敕僧是谁。<a id="a-4w"></a>录名奏闻。<a id="a-4x"></a>便令视被戮。<a id="a-4y"></a>诸僧合乐安然而退。<a id="a-4z"></a>明旦有司募敢死者至阙陈谢。<a id="a-50"></a>赡又先登虽达申逊之词。<a id="a-51"></a>帝夷然不述。<a id="a-52"></a>但下敕于两禅定各设尽京僧斋。<a id="a-53"></a>再遗束帛特隆常准。<a id="a-54"></a>后回跸西郊顾京邑语朝宰曰。<a id="a-55"></a>我谓国内无僧。<a id="a-56"></a>今验一人可矣。<a id="a-57"></a>自尔频参元选。<a id="a-58"></a>佥议斯属。<a id="a-59"></a>下敕令住禅定。<a id="a-5A"></a>用崇上德故也。<a id="a-5B"></a>众以赡正色执断不避强御。<a id="a-5C"></a>又举为知事上座。<a id="a-5D"></a>整理僧务备列当时。<a id="a-5E"></a>大唐御世爰置僧官。<a id="a-5F"></a>铨拟明哲允折无滞。<a id="a-5G"></a>贞观之初。<a id="a-5H"></a>以赡善识治方有闻朝府。<a id="a-5I"></a>召入内殿。<a id="a-5J"></a>躬升御床。<a id="a-5K"></a>食讫对诏。<a id="a-5L"></a>广列自古以来明君昏主制御之术。<a id="a-5M"></a>兼陈释门大拯以慈救为宗。<a id="a-5N"></a>帝大悦。<a id="a-5O"></a>因即下敕。<a id="a-5P"></a>年三月六普断屠杀。<a id="a-5Q"></a>行阵之所皆置佛寺。<a id="a-5R"></a>登即一时七处同建。<a id="a-5S"></a>如豳州昭仁晋州慈云。<a id="a-5T"></a>吕州普济。<a id="a-5U"></a>汾州弘济。<a id="a-5V"></a>洺州昭福。<a id="a-5W"></a>郑州等慈。<a id="a-5X"></a>洛州昭觉。<a id="a-5Y"></a>并官给匠石。<a id="a-5Z"></a>京送奴隶。<a id="a-5a"></a>皆因赡之开发也。<a id="a-5b"></a>又私以每年施物。<a id="a-5c"></a>常饭千僧。<a id="a-5d"></a>大乘经论须者为写。<a id="a-5e"></a>岁恒不绝。<a id="a-5f"></a>为报母恩及暮齿将临。<a id="a-5g"></a>山栖是造。<a id="a-5h"></a>遂入太一山智炬寺而隐焉。<a id="a-5i"></a>京辇归信远趣于林。<a id="a-5j"></a>问道奉戒又繁常昔。<a id="a-5k"></a>乃自惟曰。<a id="a-5l"></a>摄心归静犹自烦乎。<a id="a-5m"></a>试纵余龄更还京邑。<a id="a-5n"></a>少时遇疾犹堪疗治。<a id="a-5o"></a>乃曰。<a id="a-5p"></a>吾命极矣。<a id="a-5q"></a>可悬一月。<a id="a-5r"></a>枯骸累人。<a id="a-5s"></a>乃延诸大德就兴善寺设斋辞诀。<a id="a-5t"></a>房杜仆射举朝毕集。<a id="a-5u"></a>具赍助供嚫锡山积。<a id="a-5v"></a>赡通大舍忏辞告别。<a id="a-5w"></a>即日力杖出京返于智炬。<a id="a-5x"></a>竭诚勤注想观西方。<a id="a-5y"></a>心通明利。<a id="a-5z"></a>告侍者曰。<a id="a-60"></a>阿弥陀佛来也。<a id="a-61"></a>须臾又云。<a id="a-62"></a>二大菩萨亦至。<a id="a-63"></a>吾于观经成就十二。<a id="a-64"></a>余者不了。<a id="a-65"></a>既具诸善相颜貌怡然奄尔而逝。<a id="a-66"></a>春秋七十。<a id="a-67"></a>即贞观二年十月二十七日也。<a id="a-68"></a>时以预记之验。<a id="a-69"></a>知命存乎。<a id="a-6A"></a>初未终前。<a id="a-6B"></a>遗令焚身。<a id="a-6C"></a>及阇维讫。<a id="a-6D"></a>乃见骸骨圆全都无缝道。<a id="a-6E"></a>当其顶上紫色瞱然。<a id="a-6F"></a>遂瘗于岩下。</p>
  <p id="a6G">释慧乘。<a id="a-6H"></a>俗姓刘氏。<a id="a-6I"></a>徐州彭城人也。<a id="a-6J"></a>其先炎汉之绪。<a id="a-6K"></a>祖欣梁真前将军琅琊太守。<a id="a-6L"></a>父雅陈兵部郎中。<a id="a-6M"></a>叔祖智强。<a id="a-6N"></a>少出家。<a id="a-6O"></a>陈任广陵大僧正。<a id="a-6P"></a>善闲成论及大涅槃。<a id="a-6Q"></a>乘年十二。<a id="a-6R"></a>发心入道。<a id="a-6S"></a>仍事强为师。<a id="a-6T"></a>服膺论席备探精理。<a id="a-6U"></a>十六启强曰。<a id="a-6V"></a>离家千里。<a id="a-6W"></a>犹名在家沙门也。<a id="a-6X"></a>诸广游都郡疏诸耳目。<a id="a-6Y"></a>强从之。<a id="a-6Z"></a>便下杨都。<a id="a-6a"></a>听庄严寺智[日*爵]法师成实。<a id="a-6b"></a>爰始具戒。<a id="a-6c"></a>即预陈武帝仁王斋席。<a id="a-6d"></a>对御论义词辩绝伦。<a id="a-6e"></a>数千人中独回天眷。<a id="a-6f"></a>至四月八日。<a id="a-6g"></a>陈主于庄严寺总令义集乘。<a id="a-6h"></a>当时竖佛果出二谛外义。<a id="a-6i"></a>有一法师英侠自居擅名江左。<a id="a-6j"></a>旧住开泰后入祇洹。<a id="a-6k"></a>乃问曰。<a id="a-6l"></a>为佛果出二谛外。<a id="a-6m"></a>二谛出佛果外。<a id="a-6n"></a>乘质云。<a id="a-6o"></a>为法师出开泰。<a id="a-6p"></a>为开泰出法师。<a id="a-6q"></a>彼曰。<a id="a-6r"></a>如鸳鸯鸟不住清厕。<a id="a-6s"></a>乘应声曰。<a id="a-6t"></a>释提桓因不与鬼住。<a id="a-6u"></a>彼曰。<a id="a-6v"></a>鸠翅罗鸟不栖枯树。<a id="a-6w"></a>乘折云。<a id="a-6x"></a>譬如大海不宿死尸。<a id="a-6y"></a>于时[日*爵]公处座叹曰。<a id="a-6z"></a>辩才无碍其锋难当者也。<a id="a-70"></a>躬于帝前赏天柱纳袈裟。<a id="a-71"></a>由是令响通振邻国斯传。<a id="a-72"></a>陈桂阳王尚书毛喜仆射江总等。<a id="a-73"></a>并申久敬咸慕德音。<a id="a-74"></a>属陈季道离隋风远扇。<a id="a-75"></a>太尉晋王于江都建慧日道场。<a id="a-76"></a>遍询硕德。<a id="a-77"></a>乘奉旨延住。<a id="a-78"></a>仍号家僧。<a id="a-79"></a>后从王入朝频蒙内见。<a id="a-7A"></a>时净影慧远。<a id="a-7B"></a>道声扬播。<a id="a-7C"></a>由来不面。<a id="a-7D"></a>因过值讲即申言论。<a id="a-7E"></a>义高词丽声骇听徒。<a id="a-7F"></a>远顾曰。<a id="a-7G"></a>何处吴僧唇舌陵人。<a id="a-7H"></a>复岂逾此。<a id="a-7I"></a>王闻之弥敬其词辩。<a id="a-7J"></a>时慧日创立搜杨一化。<a id="a-7K"></a>并号龙象咸问义门。<a id="a-7L"></a>既爰初盛集法轮肇驾。<a id="a-7M"></a>王乃请乘尽心。<a id="a-7N"></a>言论不有见尊致结。<a id="a-7O"></a>既承资蓄纵辩无前。<a id="a-7P"></a>折关陈款皆倾巢穴。<a id="a-7Q"></a>甚称王望。<a id="a-7R"></a>别赏帛百段。<a id="a-7S"></a>暨高祖东巡岱宗銮驾伊洛。<a id="a-7T"></a>敕遣江南吴僧与关东大德升殿竖义。<a id="a-7U"></a>乘应旨首登。<a id="a-7V"></a>命章对论。<a id="a-7W"></a>巧问勃兴切并纷集。<a id="a-7X"></a>纵横骆驿罔弗丧律亡图。<a id="a-7Y"></a>高祖目属称扬。<a id="a-7Z"></a>群英叹异。<a id="a-7a"></a>开皇十七年。<a id="a-7b"></a>于杨州永福寺。<a id="a-7c"></a>建香台一所。<a id="a-7d"></a>庄饰金玉绝世罕俦。<a id="a-7e"></a>及晋王即位。<a id="a-7f"></a>弥相崇重。<a id="a-7g"></a>随驾行幸无处不经。<a id="a-7h"></a>大业六年。<a id="a-7i"></a>有敕郡别简三大德入东都。<a id="a-7j"></a>于四方馆仁王行道。<a id="a-7k"></a>别敕乘为大讲主。<a id="a-7l"></a>三日三夜兴诸论道。<a id="a-7m"></a>皆为折畅靡不冷然。<a id="a-7n"></a>从驾张掖。<a id="a-7o"></a>蕃王毕至。<a id="a-7p"></a>奉敕为高昌王麴氏讲金光明。<a id="a-7q"></a>吐言清奇闻者叹咽。<a id="a-7r"></a>麴布发于地。<a id="a-7s"></a>屈乘践焉。<a id="a-7t"></a>至八年帝在东都。<a id="a-7u"></a>于西京奉为二皇双建两塔七层木浮图。<a id="a-7v"></a>又敕乘送舍利瘗于塔所时四方道俗百辟诸侯各出名珍。<a id="a-7w"></a>于兴善寺北天门道南。<a id="a-7x"></a>树列胜场三十余所。<a id="a-7y"></a>高幢华盖接影浮空。<a id="a-7z"></a>宝树香烟望同云雾。<a id="a-80"></a>迎延灵骨至于禅定。<a id="a-81"></a>佥共请乘开仁王经。<a id="a-82"></a>华俗士庶正道日登。<a id="a-83"></a>咸嘉赏赞。<a id="a-84"></a>十二年于东都图写龟兹国檀像。<a id="a-85"></a>举高丈六。<a id="a-86"></a>即是后秦罗什所负来者。<a id="a-87"></a>屡感祯瑞故用传持。<a id="a-88"></a>今在洛州净土寺。<a id="a-89"></a>会隋室分崩唐皇御历。<a id="a-8A"></a>武德四年扫定东夏。<a id="a-8B"></a>有敕伪乱地僧是非难识。<a id="a-8C"></a>州别一寺留三十僧。<a id="a-8D"></a>余者从俗。<a id="a-8E"></a>上以洛阳大集名望者多。<a id="a-8F"></a>奏请二百许僧住同华寺。<a id="a-8G"></a>乘等五人敕住京室。<a id="a-8H"></a>于时乘从伪郑词被牵连。<a id="a-8I"></a>主上素承风问。<a id="a-8J"></a>偏所顾属。<a id="a-8K"></a>特蒙慰抚命住胜光。<a id="a-8L"></a>秦国功德咸归此寺。<a id="a-8M"></a>武德八年。<a id="a-8N"></a>岁居协洽。<a id="a-8O"></a>驾幸国学将行释奠。<a id="a-8P"></a>堂置三坐拟叙三宗。<a id="a-8Q"></a>众复乐推乘为导首。<a id="a-8R"></a>时五都才学三教通人。<a id="a-8S"></a>星布义筵云罗绮席。<a id="a-8T"></a>天子下诏曰。<a id="a-8U"></a>老教孔教此土先宗。<a id="a-8V"></a>释教后兴宜崇客礼。<a id="a-8W"></a>令老先次孔末后释宗。<a id="a-8X"></a>当尔之时相顾无色。<a id="a-8Y"></a>乘虽登坐情虑莫安。<a id="a-8Z"></a>今上时为秦王。<a id="a-8a"></a>躬临位席。<a id="a-8b"></a>直视乘面目未曾回。<a id="a-8c"></a>频降中使十数教云。<a id="a-8d"></a>但述佛宗光敷帝德。<a id="a-8e"></a>一无所虑。<a id="a-8f"></a>既最末陈唱谛彻前通。<a id="a-8g"></a>乃命宗云。<a id="a-8h"></a>上天下地荣贵所资。<a id="a-8i"></a>缘业有由必宗佛圣。<a id="a-8j"></a>今将叙大致理具礼仪。<a id="a-8k"></a>并合掌虔跪。<a id="a-8l"></a>使师资有据。<a id="a-8m"></a>声告才竟。<a id="a-8n"></a>皇储以下爰逮群僚。<a id="a-8o"></a>各下席胡跪伫聆逸辩。<a id="a-8p"></a>乘前宣帝德云。<a id="a-8q"></a>陛下巍巍堂堂。<a id="a-8r"></a>若星中之月云云。<a id="a-8s"></a>次述释宗。<a id="a-8t"></a>后以二难双征两教。<a id="a-8u"></a>玄梯广布义网高张。<a id="a-8v"></a>莫不蹑向风驰应机云涌。<a id="a-8w"></a>既而天子回光敬美其道。<a id="a-8x"></a>群公拜手请从弘业。<a id="a-8y"></a>黄巾李仲卿。<a id="a-8z"></a>结舌无报。<a id="a-90"></a>博士祭酒等。<a id="a-91"></a>束体辕门。<a id="a-92"></a>慧日更明法云还布。<a id="a-93"></a>当又下诏问乘曰。<a id="a-94"></a>道士潘诞奏。<a id="a-95"></a>悉达太子不能得佛。<a id="a-96"></a>六年求道方得成佛。<a id="a-97"></a>是则道能生佛。<a id="a-98"></a>佛由道成。<a id="a-99"></a>道是佛之父师。<a id="a-9A"></a>佛乃道之子弟。<a id="a-9B"></a>故佛经云。<a id="a-9C"></a>求于无上正真之道。<a id="a-9D"></a>又云体解大道发无上意。<a id="a-9E"></a>外国语云阿耨菩提。<a id="a-9F"></a>晋音翻之无上大道。<a id="a-9G"></a>若以此验。<a id="a-9H"></a>道大佛小。<a id="a-9I"></a>于事可知。<a id="a-9J"></a>乘报略云。<a id="a-9K"></a>震旦之与天竺。<a id="a-9L"></a>犹环海之比麟洲。<a id="a-9M"></a>聃乃周末始兴。<a id="a-9N"></a>佛是周初前出。<a id="a-9O"></a>计其相去二十许王。<a id="a-9P"></a>论其所经三百余载。<a id="a-9Q"></a>岂有昭王世佛而退求敬王时道乎句虚验实足可知也。<a id="a-9R"></a>仲卿向叙。<a id="a-9S"></a>道者有太上大道。<a id="a-9T"></a>先天地生。<a id="a-9U"></a>郁勃洞虚之中。<a id="a-9V"></a>炜烨玉清之上。<a id="a-9W"></a>是佛之师。<a id="a-9X"></a>不言周时之老聃也。<a id="a-9Y"></a>且五帝之前未闻有道。<a id="a-9Z"></a>三王之季始有聃名。<a id="a-9a"></a>汉景已来方兴道学。<a id="a-9b"></a>穷今讨古道者为谁。<a id="a-9c"></a>案七藉九流。<a id="a-9d"></a>经国之典。<a id="a-9e"></a>宗师周易。<a id="a-9f"></a>五运相生。<a id="a-9g"></a>既辟两仪。<a id="a-9h"></a>阴阳是判。<a id="a-9i"></a>故曰一阴一阳之谓道。<a id="a-9j"></a>阴阳不测谓之神。<a id="a-9k"></a>天地于事可明。<a id="a-9l"></a>阴阳在生有验。<a id="a-9m"></a>此理数然也。<a id="a-9n"></a>不云有道先天地生。<a id="a-9o"></a>道既莫测从何能生佛。<a id="a-9p"></a>故车胤云。<a id="a-9q"></a>在己为德及物为道。<a id="a-9r"></a>殷仲文云。<a id="a-9s"></a>德者得也。<a id="a-9t"></a>道者由也。<a id="a-9u"></a>言得孝在心由之而成也。<a id="a-9v"></a>论衡云。<a id="a-9w"></a>立身之谓德。<a id="a-9x"></a>成名之谓道。<a id="a-9y"></a>道德也者为若此矣。<a id="a-9z"></a>卿所言道宁异是乎。<a id="a-A0"></a>若异斯者不足归信。<a id="a-A1"></a>岂有头戴金冠身被黄褐。<a id="a-A2"></a>鬓垂素发手把玉璋。<a id="a-A3"></a>别号天尊居大罗之上。<a id="a-A4"></a>独名大道治玉京之中。<a id="a-A5"></a>山海之所未详。<a id="a-A6"></a>经史之所不载。<a id="a-A7"></a>大罗既焉有之说。<a id="a-A8"></a>玉京本亡是之谈。<a id="a-A9"></a>言毕下座。<a id="a-AA"></a>举朝属目。<a id="a-AB"></a>此时独据词宗。<a id="a-AC"></a>余术无为而退。<a id="a-AD"></a>一席杨扇万代舟航。<a id="a-AE"></a>可尚可师立功立事。<a id="a-AF"></a>近假叨幸之力。<a id="a-AG"></a>远庇护念之恩也。<a id="a-AH"></a>贞观元年。<a id="a-AI"></a>乘以衔荷特命义须崇善。<a id="a-AJ"></a>奉为圣上于胜光寺起舍利宝塔。<a id="a-AK"></a>像设庄严备诸神变。<a id="a-AL"></a>并建方等道场。<a id="a-AM"></a>日夜六时行坐三业。<a id="a-AN"></a>以贞观四年十月二十日。<a id="a-AO"></a>终于旧房。<a id="a-AP"></a>春秋七十有六。<a id="a-AQ"></a>门人道璋先奉遗旨。<a id="a-AR"></a>于南山谷口焚之。<a id="a-AS"></a>私敛余灰还于胜光起塔。<a id="a-AT"></a>沙门法琳为制碑文。<a id="a-AU"></a>见于别集。<a id="a-AV"></a>惟乘释蒙据道护法为心。<a id="a-AW"></a>抚物恤穷弥留情曲。<a id="a-AX"></a>而词辩无滞文义俱扬。<a id="a-AY"></a>写送若流有逾宿诵。<a id="a-AZ"></a>此之一术殁后绝踪。<a id="a-Aa"></a>而身历三朝政移六帝。<a id="a-Ab"></a>频升中殿面对天颜。<a id="a-Ac"></a>神气消散映彻墙仞。<a id="a-Ad"></a>自见英德莫不推焉。<a id="a-Ae"></a>又卿士王公妃嫔庶族。<a id="a-Af"></a>皆禀涂香申明供礼。<a id="a-Ag"></a>所讲涅槃般若金鼓维摩地持成实等。<a id="a-Ah"></a>各数十遍。<a id="a-Ai"></a>璋即乘之犹子也。<a id="a-Aj"></a>少所恭奉。<a id="a-Ak"></a>立性诚悫偏能呗赞。<a id="a-Al"></a>清啭婉约有势于时。<a id="a-Am"></a>每为都讲亦隶伦则。<a id="a-An"></a>京邑后附多向其尘云。</p>
  <p id="aAo">释智实。<a id="a-Ap"></a>俗姓邵氏。<a id="a-Aq"></a>雍州万年人也。<a id="a-Ar"></a>童稚儿丛谲诡超异。<a id="a-As"></a>预有谈论必以佛理为言先。<a id="a-At"></a>十一出家。<a id="a-Au"></a>住大总持寺。<a id="a-Av"></a>听叙玄奥。<a id="a-Aw"></a>登共器之。<a id="a-Ax"></a>随以小缘而能通畅宏远。<a id="a-Ay"></a>自涅槃摄论俱舍毗昙。<a id="a-Az"></a>皆镜其深义开其关钥。<a id="a-B0"></a>兼以思力坚明才气雄雅。<a id="a-B1"></a>武德之岁初平郑国。<a id="a-B2"></a>三大法师慧乘道宗辩相等。<a id="a-B3"></a>西赴京师。<a id="a-B4"></a>主上时为秦王威明寓内志奉释门。<a id="a-B5"></a>乃请前三德并京邑。<a id="a-B6"></a>能论之士二十余僧。<a id="a-B7"></a>在弘义宫。<a id="a-B8"></a>通霄法集。<a id="a-B9"></a>实年十三。<a id="a-BA"></a>最居下座。<a id="a-BB"></a>上命令对论。<a id="a-BC"></a>发言清卓惊绝前闻。<a id="a-BD"></a>新至诸僧无敢继响。<a id="a-BE"></a>上及诸王异声同叹曰。<a id="a-BF"></a>此小师最俊烈。<a id="a-BG"></a>后必绍隆三宝矣。<a id="a-BH"></a>实眉间白毫可数寸。<a id="a-BI"></a>光映颜颡。<a id="a-BJ"></a>沙门吉藏。<a id="a-BK"></a>摩其顶捋其毫曰。<a id="a-BL"></a>子有异相。<a id="a-BM"></a>当蹑迹能仁。<a id="a-BN"></a>恨吾老矣。<a id="a-BO"></a>不见成德。<a id="a-BP"></a>武德七年。<a id="a-BQ"></a>猃狁孔炽屡举烽爟。<a id="a-BR"></a>前届北地官军相拒。<a id="a-BS"></a>有僧法雅。<a id="a-BT"></a>夙昔见知。<a id="a-BU"></a>武皇通重给其妻媵任其愆溢。<a id="a-BV"></a>僧众惘然无敢陈者。<a id="a-BW"></a>奏请京寺骁捍千僧用充军伍。<a id="a-BX"></a>有敕可之。<a id="a-BY"></a>雅即通聚简练别立团队。<a id="a-BZ"></a>既迫王威寂无抗拒。<a id="a-Ba"></a>实时年二十有一。<a id="a-Bb"></a>深究雅怀恐兴异度。<a id="a-Bc"></a>事或彰陈必累大法。<a id="a-Bd"></a>乃致书于雅曰。<a id="a-Be"></a>与子同生像季。<a id="a-Bf"></a>共属陵迟。<a id="a-Bg"></a>悲六道之纷然。<a id="a-Bh"></a>愍四生之未悟。<a id="a-Bi"></a>子每游凤阙。<a id="a-Bj"></a>恒遇龙颜。<a id="a-Bk"></a>理应洒甘露于帝心。<a id="a-Bl"></a>荫慈云于含识。<a id="a-Bm"></a>何乃起善星之勃见。<a id="a-Bn"></a>鼓调达之恶心。<a id="a-Bo"></a>令善响没于当时。<a id="a-Bp"></a>丑迹扬于后代。<a id="a-Bq"></a>岂不以朝含安忍省纳刍荛。<a id="a-Br"></a>恣此愚情述斯顽见。<a id="a-Bs"></a>嗟乎可悲寔伤其类。<a id="a-Bt"></a>且自多罗既断。<a id="a-Bu"></a>终不更生。<a id="a-Bv"></a>折石已分义无还合。<a id="a-Bw"></a>急持衣钵早出伽蓝。<a id="a-Bx"></a>使清浊异流兰艾殊别。<a id="a-By"></a>使群臣息于讥论。<a id="a-Bz"></a>梵志寂于谤声。<a id="a-C0"></a>定水噎而更通。<a id="a-C1"></a>慧灯晦而还照。<a id="a-C2"></a>此言至矣。<a id="a-C3"></a>想见如流。<a id="a-C4"></a>雅得书逾怒。<a id="a-C5"></a>科督转切。<a id="a-C6"></a>备办军器。<a id="a-C7"></a>克日将发。<a id="a-C8"></a>实腾入其众。<a id="a-C9"></a>大哭述斯乖逆。<a id="a-CA"></a>坏大法轮。<a id="a-CB"></a>即是魔事。<a id="a-CC"></a>预是千僧同时号叫。<a id="a-CD"></a>听者寒心下泪。<a id="a-CE"></a>实遂擒撮法雅殴击数拳告云。<a id="a-CF"></a>我今降魔。<a id="a-CG"></a>使邪正有据。<a id="a-CH"></a>雅以事闻帝云。<a id="a-CI"></a>此道人大粗。<a id="a-CJ"></a>付法推刻。<a id="a-CK"></a>即被枷禁。<a id="a-CL"></a>初无怖色。<a id="a-CM"></a>将欲加罪。<a id="a-CN"></a>仆射萧瑀等奏。<a id="a-CO"></a>称精进有闻。<a id="a-CP"></a>敕乃罢令还俗。<a id="a-CQ"></a>所选千人并停复寺。<a id="a-CR"></a>实虽处俗壤。<a id="a-CS"></a>而兵役得停。<a id="a-CT"></a>欣泰其心曾无憾结。<a id="a-CU"></a>贞观元年。<a id="a-CV"></a>敕遣治书侍御史杜正伦。<a id="a-CW"></a>捡挍佛法清肃非滥。<a id="a-CX"></a>实恐法雅犹乘先计滥及清徒。<a id="a-CY"></a>乃致书于使曰。<a id="a-CZ"></a>沈俗僧智实白。<a id="a-Ca"></a>实怀橘之岁。<a id="a-Cb"></a>陟清信之名。<a id="a-Cc"></a>采李之年。<a id="a-Cd"></a>染息慈之位。<a id="a-Ce"></a>虽浅智褊能。<a id="a-Cf"></a>然感希先达。<a id="a-Cg"></a>窃见化度寺僧法雅。<a id="a-Ch"></a>善因曩世受果今生。<a id="a-Ci"></a>如安上之游秦。<a id="a-Cj"></a>似远公之入晋。<a id="a-Ck"></a>理应守护鹅之行持结草之心。<a id="a-Cl"></a>思报皇王之恩奉酬覆载之德。<a id="a-Cm"></a>乃于支提静院。<a id="a-Cn"></a>恒为宰杀之坊。<a id="a-Co"></a>精舍林中。<a id="a-Cp"></a>镇作妻孥之室。<a id="a-Cq"></a>脱千僧之服。<a id="a-Cr"></a>四海怆动地之悲。<a id="a-Cs"></a>谤七佛之经。<a id="a-Ct"></a>万国嗟诉天之怨。<a id="a-Cu"></a>自汉明感梦摩滕入洛已来。<a id="a-Cv"></a>无数名人颇曾闻也。<a id="a-Cw"></a>皇帝受禅抚育万方。<a id="a-Cx"></a>欲使王道惟清法海无秽。<a id="a-Cy"></a>公策名奉节。<a id="a-Cz"></a>许道亡身。<a id="a-D0"></a>除甘蔗之灾。<a id="a-D1"></a>拔空腹之树。<a id="a-D2"></a>使禅林郁映慧苑扶疏。<a id="a-D3"></a>茂实嘉声振于邦国。<a id="a-D4"></a>宁可忍斯邪佞。<a id="a-D5"></a>仍捧钵于只桓。<a id="a-D6"></a>弃我贞廉。<a id="a-D7"></a>绝经行于灵塔。<a id="a-D8"></a>龙门深浚奉见无由。<a id="a-D9"></a>天意高悬流问何日。<a id="a-DA"></a>惟公鉴同水镜。<a id="a-DB"></a>智察幽微。<a id="a-DC"></a>仰愿拯惊翼于华箱。<a id="a-DD"></a>济涸鳞于穷辙。<a id="a-DE"></a>轻以忓陈。<a id="a-DF"></a>但增悚惧。<a id="a-DG"></a>后法雅竟以狂狷被诛。<a id="a-DH"></a>伦以事闻。<a id="a-DI"></a>乃下敕云。<a id="a-DJ"></a>智实往经论告法雅。<a id="a-DK"></a>预知粗勃。<a id="a-DL"></a>自还俗已来。<a id="a-DM"></a>又不亏戒行。<a id="a-DN"></a>宜依旧出家。<a id="a-DO"></a>因返寺房综括前业。<a id="a-DP"></a>捃讨幽致有誉京室。<a id="a-DQ"></a>十一年。<a id="a-DR"></a>驾往洛州。<a id="a-DS"></a>下诏云。<a id="a-DT"></a>老君垂范。<a id="a-DU"></a>义在清虚。<a id="a-DV"></a>释迦贻则。<a id="a-DW"></a>理存因果。<a id="a-DX"></a>求其教也汲引之迹殊涂。<a id="a-DY"></a>求其宗也弘益之风齐致。<a id="a-DZ"></a>然大道之行。<a id="a-Da"></a>肇于遂古。<a id="a-Db"></a>源出无名之始。<a id="a-Dc"></a>事高有形之外。<a id="a-Dd"></a>迈两仪而运行。<a id="a-De"></a>包万物而亭育。<a id="a-Df"></a>故能经邦致治。<a id="a-Dg"></a>反朴还淳。<a id="a-Dh"></a>至如佛教之兴基于西域。<a id="a-Di"></a>逮于后汉方被中土。<a id="a-Dj"></a>神变之理多方。<a id="a-Dk"></a>报应之缘匪一。<a id="a-Dl"></a>洎乎近世崇信滋深。<a id="a-Dm"></a>人冀当年之福。<a id="a-Dn"></a>家惧来生之祸。<a id="a-Do"></a>由是滞俗者闻玄宗而大笑。<a id="a-Dp"></a>好异者望真谛而争归。<a id="a-Dq"></a>始波涌于闾里。<a id="a-Dr"></a>终风靡于朝廷。<a id="a-Ds"></a>遂使殊俗之异郁为众妙之先。<a id="a-Dt"></a>诸华之教翻居一乘之后。<a id="a-Du"></a>流遁忘返于兹累代。<a id="a-Dv"></a>今鼎祚克昌。<a id="a-Dw"></a>既凭上德之庆。<a id="a-Dx"></a>天下大定亦赖无为之功。<a id="a-Dy"></a>宜有解张阐兹玄化。<a id="a-Dz"></a>自今已后。<a id="a-E0"></a>斋供行立至于称谓。<a id="a-E1"></a>道士女道士可在僧尼之前。<a id="a-E2"></a>庶敦反本之俗。<a id="a-E3"></a>畅于九有。<a id="a-E4"></a>贻诸万叶。<a id="a-E5"></a>时京邑僧徒各陈极谏。<a id="a-E6"></a>语在别纪。<a id="a-E7"></a>实惟像运湮沈开明是属。<a id="a-E8"></a>乃携大德法常等十人。<a id="a-E9"></a>随驾至阙。<a id="a-EA"></a>上表曰。<a id="a-EB"></a>法常等言。<a id="a-EC"></a>法常等。<a id="a-ED"></a>年迫桑榆。<a id="a-EE"></a>始逢太平之世。<a id="a-EF"></a>貌同蒲柳。<a id="a-EG"></a>方值圣明之君。<a id="a-EH"></a>窃闻父有诤子君有诤臣。<a id="a-EI"></a>法常等。<a id="a-EJ"></a>虽预出家。<a id="a-EK"></a>仍在臣子之例。<a id="a-EL"></a>有犯无隐。<a id="a-EM"></a>敢不陈之。<a id="a-EN"></a>伏见诏书。<a id="a-EO"></a>国家本系出自柱下。<a id="a-EP"></a>尊祖之风形于前典。<a id="a-EQ"></a>颁吾天下无德而称。<a id="a-ER"></a>令道士等处僧之上奉以周施。<a id="a-ES"></a>岂敢拒诏。<a id="a-ET"></a>寻老君垂范。<a id="a-EU"></a>治国治家。<a id="a-EV"></a>所佩服章亦无改异。<a id="a-EW"></a>不立观宇不领门徒。<a id="a-EX"></a>处柱下以真全。<a id="a-EY"></a>隐龙德而养性。<a id="a-EZ"></a>智者见之谓之智。<a id="a-Ea"></a>愚者见之谓之愚。<a id="a-Eb"></a>非鲁司寇莫之能识。<a id="a-Ec"></a>今之道士不遵其法。<a id="a-Ed"></a>所著衣服并是黄巾之余。<a id="a-Ee"></a>本非老君之裔。<a id="a-Ef"></a>行三张之秽术。<a id="a-Eg"></a>弃五千之妙门。<a id="a-Eh"></a>反同张禹漫行章句。<a id="a-Ei"></a>从汉魏已来。<a id="a-Ej"></a>常以鬼道化于浮俗。<a id="a-Ek"></a>妄托老君之后。<a id="a-El"></a>实是左道之苗。<a id="a-Em"></a>若位在僧之上诚恐真伪同流有损国化。<a id="a-En"></a>如不陈奏。<a id="a-Eo"></a>何以表臣子之情。<a id="a-Ep"></a>谨录道经及汉魏诸史佛先道后之事。<a id="a-Eq"></a>如前伏愿。<a id="a-Er"></a>天慈曲垂听览。<a id="a-Es"></a>敕遣中书侍郎岑文本。<a id="a-Et"></a>宣敕语僧等。<a id="a-Eu"></a>明诏久行。<a id="a-Ev"></a>不伏者与杖。<a id="a-Ew"></a>诸大德等。<a id="a-Ex"></a>咸思命难。<a id="a-Ey"></a>饮气吞声。<a id="a-Ez"></a>实乃勇身。<a id="a-F0"></a>先见口云。<a id="a-F1"></a>不伏此理。<a id="a-F2"></a>万刃之下甘心受罪。<a id="a-F3"></a>遂杖之放还。<a id="a-F4"></a>抱思旋京晦迹华邑。<a id="a-F5"></a>处于渭阳之三原焉。<a id="a-F6"></a>信心之侣敬奉如云。<a id="a-F7"></a>情计莫因。<a id="a-F8"></a>遂感气疾。<a id="a-F9"></a>知命非久。<a id="a-FA"></a>欲与故人相别。<a id="a-FB"></a>而生不骑乘。<a id="a-FC"></a>乃令弟子四人各执床角舆至本寺。<a id="a-FD"></a>精爽不杂。<a id="a-FE"></a>召诸知友执手诀云。<a id="a-FF"></a>实以虚薄妄厕僧俦。<a id="a-FG"></a>一期既至知复何述。<a id="a-FH"></a>但恨此身虚死未曾为法。<a id="a-FI"></a>以为慨然。<a id="a-FJ"></a>近梦阿私陀仙见及云。<a id="a-FK"></a>常得出家。<a id="a-FL"></a>想非徒说。<a id="a-FM"></a>少时卒于大总持寺。<a id="a-FN"></a>春秋三十有八。<a id="a-FO"></a>即贞观十二年正月也。<a id="a-FP"></a>实自生能不入市廛。<a id="a-FQ"></a>不执钱宝。<a id="a-FR"></a>不求利涉。<a id="a-FS"></a>三衣瓶钵常不离身。<a id="a-FT"></a>虽当日往还。<a id="a-FU"></a>而始无辄离。<a id="a-FV"></a>志行严肃殊有轨度。<a id="a-FW"></a>摄诱多方。<a id="a-FX"></a>故四远道俗逃放之僧。<a id="a-FY"></a>多依附之。<a id="a-FZ"></a>亲侍沙门七人。<a id="a-Fa"></a>皆供承有叙。<a id="a-Fb"></a>通共嘉焉。<a id="a-Fc"></a>总持故塔修奉者希。<a id="a-Fd"></a>实香灯供养以为己业。<a id="a-Fe"></a>病转就笃。<a id="a-Ff"></a>渧水不通已经旬日。<a id="a-Fg"></a>侍人非时进浆。<a id="a-Fh"></a>实曰。<a id="a-Fi"></a>大圣垂诫其可欺乎。<a id="a-Fj"></a>吾见临终犯戒者多矣。<a id="a-Fk"></a>岂使累劫之诚而陷于一咽者哉。<a id="a-Fl"></a>遂闭气而止。<a id="a-Fm"></a>又问以终事。<a id="a-Fn"></a>答云。<a id="a-Fo"></a>譬如弯弓放矢。<a id="a-Fp"></a>随处即落。<a id="a-Fq"></a>观于山水未有亲疏之心。<a id="a-Fr"></a>任时量处省事为要乃葬南郊僧墓中。<a id="a-Fs"></a>斯亦达性之一方矣。<a id="a-Ft"></a>终后三原信士。<a id="a-Fu"></a>方三十余里皆为立灵庙。<a id="a-Fv"></a>夜别四五百人。<a id="a-Fw"></a>聚临如丧厥亲。<a id="a-Fx"></a>迄于百日众方分散。</p>
  <p id="aFy">初总持寺有僧普应者。<a id="a-Fz"></a>亦烈亮之士也。<a id="a-G0"></a>通涅槃摄论。<a id="a-G1"></a>有涯略之致。<a id="a-G2"></a>以傅奕上事群僧蒙然无敢谏者。<a id="a-G3"></a>应乃入秘书太史局公集。<a id="a-G4"></a>郎监命奕对论。<a id="a-G5"></a>无言酬赏但云。<a id="a-G6"></a>秃丁妖语不劳叙接。<a id="a-G7"></a>应曰。<a id="a-G8"></a>妖孽之作有国同诛。<a id="a-G9"></a>如何贤圣俱崇。<a id="a-GA"></a>卿独侮慢。<a id="a-GB"></a>奕不答。<a id="a-GC"></a>应退造破邪论两卷。<a id="a-GD"></a>皆负籧篨径诣朝堂。<a id="a-GE"></a>以陈所述。<a id="a-GF"></a>时执事者以圣上开治通谏。<a id="a-GG"></a>刍荛虽纳奕表未将。<a id="a-GH"></a>理当不为程达。<a id="a-GI"></a>应乃多写论本。<a id="a-GJ"></a>日往朝省。<a id="a-GK"></a>卿相郎暑鼓言奕表。<a id="a-GL"></a>牵挽奕手与谈正理。<a id="a-GM"></a>素本浅学。<a id="a-GN"></a>假词于人。<a id="a-GO"></a>杜口不对。<a id="a-GP"></a>斯亦彭享强捍。<a id="a-GQ"></a>僧杰不可抑也。<a id="a-GR"></a>应之所师法行者。<a id="a-GS"></a>亦贞素之僧也。<a id="a-GT"></a>俱住总持。<a id="a-GU"></a>众首之最。<a id="a-GV"></a>立操孤拔与物不群。<a id="a-GW"></a>每日六时常立参像。<a id="a-GX"></a>自问自答入进殿中。<a id="a-GY"></a>乃至劳遣应声如在。<a id="a-GZ"></a>精悫特立众难加焉。<a id="a-Ga"></a>故又目之为高行也。<a id="a-Gb"></a>行见塔庙必加治护。<a id="a-Gc"></a>饰以朱粉摇动物敬。<a id="a-Gd"></a>京寺诸殿有未画者。<a id="a-Ge"></a>皆图绘之铭其相氏。<a id="a-Gf"></a>即胜光褒义等寺是也。<a id="a-Gg"></a>武德之始。<a id="a-Gh"></a>犹未有年。<a id="a-Gi"></a>诸寺饥馁烟火不续。<a id="a-Gj"></a>总持名胜。<a id="a-Gk"></a>普应为先。<a id="a-Gl"></a>结会僧伦誓开粮路。<a id="a-Gm"></a>人料一勺主客咸然。<a id="a-Gn"></a>时来投者日恒仅百。<a id="a-Go"></a>夙少欣欣曾不告倦。<a id="a-Gp"></a>而行微念起厌怠怀。<a id="a-Gq"></a>即悔告人大开鬼业。<a id="a-Gr"></a>如何自累惜他食乎。<a id="a-Gs"></a>每旦出门延顿客旅。<a id="a-Gt"></a>欢笑先言顾问将接。<a id="a-Gu"></a>多办钵履安处布置。<a id="a-Gv"></a>乃达时丰初不休舍。<a id="a-Gw"></a>后住楚国讲遗教论。<a id="a-Gx"></a>以毕终矣。</p>
  <p id="aGy">释弘智。<a id="a-Gz"></a>姓万氏。<a id="a-H0"></a>始平槐里乡人。<a id="a-H1"></a>隋大业十一年。<a id="a-H2"></a>德盛乡闾权为道士。<a id="a-H3"></a>因入终南山。<a id="a-H4"></a>绝粒服气期神羽化。<a id="a-H5"></a>形骸枯悴心用飞动。<a id="a-H6"></a>乃入京至静法寺遇惠法师。<a id="a-H7"></a>问以喻道之方。<a id="a-H8"></a>惠曰。<a id="a-H9"></a>有生之本以食为命。<a id="a-HA"></a>假粮粒以资形。<a id="a-HB"></a>托津通以适道。<a id="a-HC"></a>所以古有系风捕影之论。<a id="a-HD"></a>仙虚药误之谈。<a id="a-HE"></a>语事信然。<a id="a-HF"></a>幸无惑也。<a id="a-HG"></a>乃示以安心之要遣累之方。<a id="a-HH"></a>义宁元年。<a id="a-HI"></a>委掷黄冠入山修业。<a id="a-HJ"></a>武德之始天下大同。<a id="a-HK"></a>佛道二门峙然双列。<a id="a-HL"></a>智乃诣省申诉。<a id="a-HM"></a>请隶释门。<a id="a-HN"></a>并陈理例。<a id="a-HO"></a>朝宰咸穆。<a id="a-HP"></a>遂得贯入缁伍随情住寺。<a id="a-HQ"></a>而性乐幽栖。<a id="a-HR"></a>乃于南山至相寺而居焉。<a id="a-HS"></a>周历讲会亟经炎燠。<a id="a-HT"></a>神用通简莫不精诣。<a id="a-HU"></a>然而性立虚融。<a id="a-HV"></a>慈矜在务。<a id="a-HW"></a>陶甄士俗延纳山宾。<a id="a-HX"></a>岩隐匮乏之流。<a id="a-HY"></a>飞走饥虚之类。<a id="a-HZ"></a>咸赡资糇粒锡以贝泉。<a id="a-Ha"></a>虽公格严断寺制深约。<a id="a-Hb"></a>而能携引房宇。<a id="a-Hc"></a>同之窟穴泰。<a id="a-Hd"></a>斯亦叔代匡护之开士也。<a id="a-He"></a>灭后遂绝此踪惜哉。<a id="a-Hf"></a>故其所获法利。<a id="a-Hg"></a>积散不穷。<a id="a-Hh"></a>弘诱博爱为而不恃。<a id="a-Hi"></a>加之以忍邦行事音声厥初。<a id="a-Hj"></a>开务通识非斯莫晓。<a id="a-Hk"></a>故凡有福会必以箫鼓为先。<a id="a-Hl"></a>致令其从如云真俗不爽于缘悟矣。<a id="a-Hm"></a>讲华严摄论等。<a id="a-Hn"></a>以永徽六年五月九日。<a id="a-Ho"></a>终于山寺。<a id="a-Hp"></a>春秋六十有一。<a id="a-Hq"></a>露骸林下攸骨焚散。<a id="a-Hr"></a>遵余令也。<a id="a-Hs"></a>门人散住诸寺者。<a id="a-Ht"></a>咸谨卓正行不坠遗风。<a id="a-Hu"></a>重诲诱之劬劳。<a id="a-Hv"></a>顾复之永没。<a id="a-Hw"></a>乃共写八部般若。<a id="a-Hx"></a>用崇屺岵之恩。<a id="a-Hy"></a>又建碑一区。<a id="a-Hz"></a>陈于至相寺山外。<a id="a-I0"></a>二丈四尺。<a id="a-I1"></a>宝德寺庄所。</p>
 </body>
</html>