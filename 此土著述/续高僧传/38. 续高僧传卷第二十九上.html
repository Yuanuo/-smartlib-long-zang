<!doctype html>
<html id="z3IBWSa1Je" data-ver="1679">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十九上</h1>
  <p id="a2"></p>
  <p id="a3">遗身篇第七　正传十二　附见二。</p>
  <p id="a4">南齐蜀部会州寺沙门释法凝传一。</p>
  <p id="a5">周益部沙门释僧崖传二。</p>
  <p id="a6">周雍州逸沙门释普圆传三。</p>
  <p id="a7">隋终南山沙门释普济传四(又普济)</p>
  <p id="a8">隋京师郊南逸僧释普安传五。</p>
  <p id="a9">隋九江庐山沙门释大志传六。</p>
  <p id="aA">唐伪郑沙门释知命传七。</p>
  <p id="aB">唐京师弘福寺释玄览传八。</p>
  <p id="aC">唐京师弘善寺释法旷传九。</p>
  <p id="aD">唐终南豹林谷沙门释会通传十。</p>
  <p id="aE">唐梓州沙门绍阇梨传十一。</p>
  <p id="aF">唐雍州新丰福缘寺释道休传十二。</p>
  <p id="aG">释法凝。<a id="a-H"></a>会州人也。<a id="a-I"></a>俗姓庞氏。<a id="a-J"></a>初齐武帝梦游齐山。<a id="a-K"></a>不知在何州县。<a id="a-L"></a>散颁天下觅之。<a id="a-M"></a>时会州父老奏称。<a id="a-N"></a>去州城北七里。<a id="a-O"></a>臣人山是旧号齐山。<a id="a-P"></a>武帝遣于上立精舍。<a id="a-Q"></a>度僧给田业。<a id="a-R"></a>凝以童子在先得度。<a id="a-S"></a>专心持戒道德日新。<a id="a-T"></a>月六年三斋供不断。<a id="a-U"></a>但以坐禅为念。<a id="a-V"></a>出禅则诵经。<a id="a-W"></a>恒常入禅。<a id="a-X"></a>百姓争往看。<a id="a-Y"></a>而不敢入。<a id="a-Z"></a>唯于窗中遥见。<a id="a-a"></a>动经一月。<a id="a-b"></a>出犹不食。<a id="a-c"></a>大德名僧多往劝之。<a id="a-d"></a>虽复进食渐渐微少。<a id="a-e"></a>后年至七十。<a id="a-f"></a>于佛像前置座而坐。<a id="a-g"></a>初烧一指昼夜不动。<a id="a-h"></a>火然及臂。<a id="a-i"></a>诸人与弟子欲往扑灭。<a id="a-j"></a>及有叫唤者。<a id="a-k"></a>复有禁止不听者。<a id="a-l"></a>臂然火焰弥炽。<a id="a-m"></a>遂及身。<a id="a-n"></a>七日七夜。<a id="a-o"></a>时俗男女有号哭自捶者。<a id="a-p"></a>又有顶礼赞叹者。<a id="a-q"></a>至身尽唯一聚灰。<a id="a-r"></a>众共理之。<a id="a-s"></a>于上起塔。<a id="a-t"></a>今唯有一精舍在。<a id="a-u"></a>余皆摧灭。</p>
  <p id="av">释僧崖。<a id="a-w"></a>姓牟氏。<a id="a-x"></a>祖居涪陵。<a id="a-y"></a>晋义熙九年。<a id="a-z"></a>朱龄石伐蜀涪陵獽三百家。<a id="a-10"></a>随军平讨。<a id="a-11"></a>因止于广汉金渊山谷。<a id="a-12"></a>崖即其后也。<a id="a-13"></a>而童幼少言不杂俳戏。<a id="a-14"></a>每游山泉必先礼而后饮。<a id="a-15"></a>或谛视不瞬。<a id="a-16"></a>坐以终日。<a id="a-17"></a>人问其故。<a id="a-18"></a>答曰。<a id="a-19"></a>是身可恶。<a id="a-1A"></a>我思之耳。<a id="a-1B"></a>后必烧之。<a id="a-1C"></a>及年长从戎。<a id="a-1D"></a>毅然刚正。<a id="a-1E"></a>尝随伴捕鱼。<a id="a-1F"></a>得己分者用投诸水。<a id="a-1G"></a>谓伴曰。<a id="a-1H"></a>杀非好业。<a id="a-1I"></a>我今举体皆现生疮。<a id="a-1J"></a>誓断猎矣。<a id="a-1K"></a>遂烧其猎具。<a id="a-1L"></a>时獽首领数百人。<a id="a-1M"></a>共筑池塞。<a id="a-1N"></a>资以养鱼。<a id="a-1O"></a>崖率家僮往彼观望。<a id="a-1P"></a>忽有异蛇长尺许。<a id="a-1Q"></a>头尾皆赤。<a id="a-1R"></a>须臾长大乃至丈余。<a id="a-1S"></a>围五六尺。<a id="a-1T"></a>獽众奔散。<a id="a-1U"></a>蛇便趣水。<a id="a-1V"></a>举尾入云。<a id="a-1W"></a>赤光遍野。<a id="a-1X"></a>久之乃灭。<a id="a-1Y"></a>寻尔众聚。<a id="a-1Z"></a>具论前事。<a id="a-1a"></a>崖曰。<a id="a-1b"></a>此无忧也。<a id="a-1c"></a>但断杀业。<a id="a-1d"></a>蛇不害人。<a id="a-1e"></a>又劝停池堰。<a id="a-1f"></a>众未之许。<a id="a-1g"></a>俄而堤防决坏。<a id="a-1h"></a>时依悉禅师。<a id="a-1i"></a>施力供侍虽充驱使而言语讷涩举动若痴。<a id="a-1j"></a>然一对一言时合大理。<a id="a-1k"></a>经留数载无所异焉。<a id="a-1l"></a>至玄冬之月。<a id="a-1m"></a>禅师患足冷。<a id="a-1n"></a>命之取火。<a id="a-1o"></a>乃将大炉炎炭。<a id="a-1p"></a>直顿于前。<a id="a-1q"></a>禅师责之曰。<a id="a-1r"></a>痴人何烦汝许多火。<a id="a-1s"></a>乃正色答曰。<a id="a-1t"></a>须火却寒。<a id="a-1u"></a>得火嫌热。<a id="a-1v"></a>孰是痴人。<a id="a-1w"></a>情性若斯何由得道。<a id="a-1x"></a>禅师谓曰。<a id="a-1y"></a>汝不畏热。<a id="a-1z"></a>试将手置火中。<a id="a-20"></a>崖即应声将指置火中。<a id="a-21"></a>振吒作声。<a id="a-22"></a>卒烟涌出。<a id="a-23"></a>都不改容。<a id="a-24"></a>禅师阴异之。<a id="a-25"></a>未即行敬。<a id="a-26"></a>又以他日。<a id="a-27"></a>诸弟子曰。<a id="a-28"></a>崖耐火。<a id="a-29"></a>共推之火炉。<a id="a-2A"></a>被烧之处皆并成疮。<a id="a-2B"></a>而忻笑自如。<a id="a-2C"></a>竟无痛色。<a id="a-2D"></a>诸弟子等具咨禅师。<a id="a-2E"></a>禅师唤来谓曰。<a id="a-2F"></a>汝于此学佛法。<a id="a-2G"></a>更莫漫作举动或乱百姓。<a id="a-2H"></a>答曰。<a id="a-2I"></a>若不苦身焉得成道。<a id="a-2J"></a>如得出家一日便足。<a id="a-2K"></a>禅师遂度出家。<a id="a-2L"></a>自为剃发。<a id="a-2M"></a>但觉鬓须易除犹如自落。<a id="a-2N"></a>禅师置刀于地。<a id="a-2O"></a>摄衣作礼曰。<a id="a-2P"></a>崖法师来。<a id="a-2Q"></a>为我作师。<a id="a-2R"></a>我请为弟子。<a id="a-2S"></a>崖谦谢而已。<a id="a-2T"></a>既法衣着体。<a id="a-2U"></a>四辈尊崇归命输诚。<a id="a-2V"></a>无所吝惜。<a id="a-2W"></a>或有疾病之处。<a id="a-2X"></a>往到无不得除。<a id="a-2Y"></a>三十年间大弘救济。<a id="a-2Z"></a>年踰七十心力尚强。<a id="a-2a"></a>以周武成元年六月。<a id="a-2b"></a>于益州城西路首。<a id="a-2c"></a>以布裹左右五指烧之。<a id="a-2d"></a>有问烧指可不痛耶。<a id="a-2e"></a>崖曰。<a id="a-2f"></a>痛由心起。<a id="a-2g"></a>心既无痛。<a id="a-2h"></a>指何所痛。<a id="a-2i"></a>时人同号以为僧崖菩萨。<a id="a-2j"></a>或有问曰。<a id="a-2k"></a>似有风疾。<a id="a-2l"></a>何不治之。<a id="a-2m"></a>答曰。<a id="a-2n"></a>身皆空耳。<a id="a-2o"></a>知何所治。<a id="a-2p"></a>又曰。<a id="a-2q"></a>根大有对。<a id="a-2r"></a>何谓为空。<a id="a-2s"></a>答曰。<a id="a-2t"></a>四大五根复何住耶。<a id="a-2u"></a>众服其言。<a id="a-2v"></a>孝爱寺兑法师者。<a id="a-2w"></a>有大见解。<a id="a-2x"></a>承崖发迹。<a id="a-2y"></a>乃率弟子数十人往彼礼敬。<a id="a-2z"></a>解衣施之顾大众曰。<a id="a-30"></a>真解波若非徒口说。<a id="a-31"></a>由是道俗通集倍加崇信。<a id="a-32"></a>如是经日。<a id="a-33"></a>左手指尽火次掌。<a id="a-34"></a>骨髓沸上涌。<a id="a-35"></a>将灭火焰。<a id="a-36"></a>乃以右手残指。<a id="a-37"></a>挟竹挑之。<a id="a-38"></a>有问其故。<a id="a-39"></a>崖曰。<a id="a-3A"></a>缘诸众生不能行忍。<a id="a-3B"></a>今劝不忍者忍不烧者烧耳。<a id="a-3C"></a>兼又说法劝励。<a id="a-3D"></a>令行慈断肉。<a id="a-3E"></a>虽烟焰俱炽以日继夕并烧二手。<a id="a-3F"></a>眉目不动。<a id="a-3G"></a>又为四众说法诵经。<a id="a-3H"></a>或及诸切词要义。<a id="a-3I"></a>则颔头微笑。<a id="a-3J"></a>时或心怠。<a id="a-3K"></a>私有言者。<a id="a-3L"></a>崖顾曰。<a id="a-3M"></a>我在山中初不识字。<a id="a-3N"></a>今闻经语。<a id="a-3O"></a>句句与心相应。<a id="a-3P"></a>何不至心静听。<a id="a-3Q"></a>若乖此者则空烧此手。<a id="a-3R"></a>何异樵头耶。<a id="a-3S"></a>于是大众懔然莫不专到。<a id="a-3T"></a>其后复告众曰。<a id="a-3U"></a>末劫轻慢心转薄淡。<a id="a-3V"></a>见像如木头。<a id="a-3W"></a>闻经如风过马耳。<a id="a-3X"></a>今为写大乘经教故烧手灭身。<a id="a-3Y"></a>欲令信重佛法也。<a id="a-3Z"></a>阖境士女闻者皆来绕数万匝。<a id="a-3a"></a>崖夷然澄静。<a id="a-3b"></a>容色不动。<a id="a-3c"></a>频集城西大道。<a id="a-3d"></a>谈论法化。<a id="a-3e"></a>初有细雨殆将沾渍。<a id="a-3f"></a>便敛心入定。<a id="a-3g"></a>即云散月明。<a id="a-3h"></a>而烧臂掌骨五枚如残烛烬。<a id="a-3i"></a>忽然各生并长三寸。<a id="a-3j"></a>白如珂雪。<a id="a-3k"></a>僧尼佥曰。<a id="a-3l"></a>若菩萨灭后。<a id="a-3m"></a>愿奉舍利起塔供养。<a id="a-3n"></a>崖乃以口啮新生五骨。<a id="a-3o"></a>[打-丁+犬]而折之。<a id="a-3p"></a>吐施大众曰。<a id="a-3q"></a>可为塔也。<a id="a-3r"></a>至七月十四日。<a id="a-3s"></a>忽有大声状如地动天裂。<a id="a-3t"></a>人畜惊骇。<a id="a-3u"></a>于上空中或见犬羊龙蛇军器等象。<a id="a-3v"></a>少时还息。<a id="a-3w"></a>人以事问崖曰。<a id="a-3x"></a>此无苦也。<a id="a-3y"></a>惊睡三昧耳。<a id="a-3z"></a>吾欲舍身。<a id="a-40"></a>可办供具。<a id="a-41"></a>时孝爱寺导禅师。<a id="a-42"></a>戒行清苦耆年大德。<a id="a-43"></a>舍六度锡杖并及紫被赠崖。<a id="a-44"></a>入火揵为。<a id="a-45"></a>僧渊远送班纳。<a id="a-46"></a>意愿随身。<a id="a-47"></a>于时人物諠扰。<a id="a-48"></a>施财山积。<a id="a-49"></a>初不知二德所送物也。<a id="a-4A"></a>至明日平旦。<a id="a-4B"></a>忽告侍者法陀曰。<a id="a-4C"></a>汝往取导师锡杖紫被及纳袈裟来为吾着之。<a id="a-4D"></a>便往造焚身所。<a id="a-4E"></a>于时道俗十余万众拥舆而哭。<a id="a-4F"></a>崖曰。<a id="a-4G"></a>但守菩提心。<a id="a-4H"></a>义无哭也。<a id="a-4I"></a>便登高座为众说法。<a id="a-4J"></a>时举目视于薪[卄/積]。<a id="a-4K"></a>欣然独笑。<a id="a-4L"></a>乃倾右胁而寝。<a id="a-4M"></a>都无气息。<a id="a-4N"></a>状若木偶。<a id="a-4O"></a>起问曰。<a id="a-4P"></a>时将欲至。<a id="a-4Q"></a>仍下足白僧曰。<a id="a-4R"></a>佛法难值宜共护持。<a id="a-4S"></a>先所积柴叠以为楼。<a id="a-4T"></a>高数丈许。<a id="a-4U"></a>上作干麻小室以油润之。<a id="a-4V"></a>崖缓步至楼。<a id="a-4W"></a>绕旋三匝。<a id="a-4X"></a>礼拜四门便登其上。<a id="a-4Y"></a>冯栏下望令念般若。<a id="a-4Z"></a>有施主王撰惧曰。<a id="a-4a"></a>我若放火便烧圣人。<a id="a-4b"></a>将获重罪。<a id="a-4c"></a>崖阴知之。<a id="a-4d"></a>告撰上楼。<a id="a-4e"></a>臂摩顶曰。<a id="a-4f"></a>汝莫忧造楼得罪。<a id="a-4g"></a>乃大福也。<a id="a-4h"></a>促令下火。<a id="a-4i"></a>皆畏之置炬着地。<a id="a-4j"></a>崖以臂挟炬。<a id="a-4k"></a>先烧西北次及西南。<a id="a-4l"></a>麻燥油浓赫然炽合。<a id="a-4m"></a>于盛火中放火设礼。<a id="a-4n"></a>比第二拜。<a id="a-4o"></a>身面焦炘。<a id="a-4p"></a>重复一礼。<a id="a-4q"></a>身踣炭上。<a id="a-4r"></a>及薪尽火灭。<a id="a-4s"></a>骨肉皆化。<a id="a-4t"></a>惟心尚存。<a id="a-4u"></a>赤而且湿。<a id="a-4v"></a>肝肠脾胃犹自相连。<a id="a-4w"></a>更以四十车柴烧之。<a id="a-4x"></a>肠胃虽卷。<a id="a-4y"></a>而心犹如本。<a id="a-4z"></a>兑法师乃命收取葬于塔下。<a id="a-50"></a>今在宝园寺中。<a id="a-51"></a>初未烧前。<a id="a-52"></a>有问者曰。<a id="a-53"></a>菩萨灭度愿示瑞相。<a id="a-54"></a>崖曰。<a id="a-55"></a>我身可尽心不坏也。<a id="a-56"></a>众谓心神无形不由烧荡。<a id="a-57"></a>及后心存。<a id="a-58"></a>方知先见留以一心之不朽也。<a id="a-59"></a>然崖自生及终。<a id="a-5A"></a>频现异相。<a id="a-5B"></a>有数十条。<a id="a-5C"></a>曾于一家将欲受戒。<a id="a-5D"></a>无何笑曰。<a id="a-5E"></a>将舍宝物生疑虑耶。<a id="a-5F"></a>众相推问。<a id="a-5G"></a>有杨氏妇欲施银钗。<a id="a-5H"></a>恐夫责及。<a id="a-5I"></a>因决舍之。<a id="a-5J"></a>有孝爱寺僧佛与者。<a id="a-5K"></a>偏嗜饮啖流俗落度。<a id="a-5L"></a>随崖舆后。<a id="a-5M"></a>私发愿曰。<a id="a-5N"></a>今值圣人誓断酒肉。<a id="a-5O"></a>及返至寺见黄色人曰。<a id="a-5P"></a>汝能断肉大好。<a id="a-5Q"></a>汝若食一众生肉。<a id="a-5R"></a>即食一切众生肉。<a id="a-5S"></a>若又食者。<a id="a-5T"></a>即食一切父母眷属肉矣。<a id="a-5U"></a>必欲食者当如死尸中虫。<a id="a-5V"></a>虫即肉也。<a id="a-5W"></a>又曰。<a id="a-5X"></a>有六时念善大好。<a id="a-5Y"></a>若不能具一时亦好。<a id="a-5Z"></a>如是一念其心亦好。<a id="a-5a"></a>皆能灭恶也。<a id="a-5b"></a>见其言词真正音句和雅。<a id="a-5c"></a>将欲致问。<a id="a-5d"></a>不久而灭。<a id="a-5e"></a>于是佛与翘心精进绕塔念诵。<a id="a-5f"></a>又闻空中声曰。<a id="a-5g"></a>汝勤持斋。<a id="a-5h"></a>愿令众生得不食身。<a id="a-5i"></a>又令饿鬼身常饱满。<a id="a-5j"></a>观其感被皆崖力也。<a id="a-5k"></a>初登柴楼。<a id="a-5l"></a>沙门僧育在大建昌寺门。<a id="a-5m"></a>见有火光高四五丈广三四丈。<a id="a-5n"></a>从地而起。<a id="a-5o"></a>上冲楼边。<a id="a-5p"></a>久久乃灭。<a id="a-5q"></a>又初焚日。<a id="a-5r"></a>州寺大德沙门宝海问曰。<a id="a-5s"></a>等是一火。<a id="a-5t"></a>何故菩萨受烧都无痛相。<a id="a-5u"></a>崖曰。<a id="a-5v"></a>众生有相故痛耳。<a id="a-5w"></a>又曰。<a id="a-5x"></a>常云代众生受苦。<a id="a-5y"></a>为实得不。<a id="a-5z"></a>答曰。<a id="a-60"></a>既作心代受。<a id="a-61"></a>何以不得。<a id="a-62"></a>又曰。<a id="a-63"></a>菩萨自烧。<a id="a-64"></a>众生罪熟各自受苦。<a id="a-65"></a>何由可代。<a id="a-66"></a>答曰。<a id="a-67"></a>犹如烧手一念善根。<a id="a-68"></a>即能灭恶。<a id="a-69"></a>岂非代耶。<a id="a-6A"></a>时普法师又问曰。<a id="a-6B"></a>二家共诤大义。<a id="a-6C"></a>终莫之决。<a id="a-6D"></a>一云。<a id="a-6E"></a>佛智缘无相理。<a id="a-6F"></a>理是缘境。<a id="a-6G"></a>智是能缘。<a id="a-6H"></a>一云。<a id="a-6I"></a>除倒息妄即是真谛。<a id="a-6J"></a>何者为定。<a id="a-6K"></a>崖曰。<a id="a-6L"></a>佛即无相。<a id="a-6M"></a>无别异相。<a id="a-6N"></a>海法师曰。<a id="a-6O"></a>佛即无相。<a id="a-6P"></a>无相之相本无异相。<a id="a-6Q"></a>若如此者。<a id="a-6R"></a>菩萨即释迦观音。<a id="a-6S"></a>崖曰。<a id="a-6T"></a>我是凡夫。<a id="a-6U"></a>誓入地狱。<a id="a-6V"></a>代苦众生。<a id="a-6W"></a>愿令成佛耳海曰。<a id="a-6X"></a>前佛亦有此愿。<a id="a-6Y"></a>何故早已成佛。<a id="a-6Z"></a>答曰。<a id="a-6a"></a>前佛度一时众生尽也。<a id="a-6b"></a>又问。<a id="a-6c"></a>药王等圣。<a id="a-6d"></a>何故成佛。<a id="a-6e"></a>今菩萨独未成佛。<a id="a-6f"></a>而救众生。<a id="a-6g"></a>是则前佛殊堕。<a id="a-6h"></a>答曰。<a id="a-6i"></a>前段众生已得药王意。<a id="a-6j"></a>今众生未得我意。<a id="a-6k"></a>由我始化如将落之花也。<a id="a-6l"></a>故其应对一时。<a id="a-6m"></a>皆此之类。<a id="a-6n"></a>乃谓侍者智炎曰。<a id="a-6o"></a>我灭度后。<a id="a-6p"></a>好供养病人。<a id="a-6q"></a>并难可测其本。<a id="a-6r"></a>多是诸佛圣人乘权应化。<a id="a-6s"></a>自非大心平等。<a id="a-6t"></a>何能恭敬。<a id="a-6u"></a>此是实行也。<a id="a-6v"></a>坐中疑崖非圣人者。<a id="a-6w"></a>乃的呼其人名曰。<a id="a-6x"></a>诸佛应世形无定方。<a id="a-6y"></a>或作丑陋诸疾乃至畜生下类。<a id="a-6z"></a>檀越慎之勿妄轻也。<a id="a-70"></a>及将动火也皆睹异相。<a id="a-71"></a>或见圆盖覆崖。<a id="a-72"></a>有三道人处其盖上。<a id="a-73"></a>或见五色光如人形像在四门者或见柴楼之上如日出形并两诸花。<a id="a-74"></a>大者如两斛兜许。<a id="a-75"></a>小者钟乳片。<a id="a-76"></a>五色交乱纷纷而下。<a id="a-77"></a>接取非一。<a id="a-78"></a>枨触皆消。<a id="a-79"></a>又闻大鼓[石*殷][石*殷]深远。<a id="a-7A"></a>久久方息。<a id="a-7B"></a>及崖灭后。<a id="a-7C"></a>郫县人于郫江边。<a id="a-7D"></a>见空中有油络舆。<a id="a-7E"></a>崖在其上。<a id="a-7F"></a>身服班纳黄。<a id="a-7G"></a>偏袒紫被捉锡杖。<a id="a-7H"></a>后有五六百僧。<a id="a-7I"></a>皆罩竹伞乘空西没。<a id="a-7J"></a>又潼州灵果寺僧慧策者。<a id="a-7K"></a>承崖灭度。<a id="a-7L"></a>乃为设大斋。<a id="a-7M"></a>在故市中。<a id="a-7N"></a>于食前忽见黑云从东南来翳日荫会。<a id="a-7O"></a>仍两龙毛五色分明长者尺五短犹六寸。<a id="a-7P"></a>又雨诸花幡香烟满空缤纷。<a id="a-7Q"></a>大众通见。<a id="a-7R"></a>又初收心舍利至常住寺中。<a id="a-7S"></a>皆见花丛含盛。<a id="a-7T"></a>光荣庭宇。<a id="a-7U"></a>又阿迦腻吒寺僧慧胜者。<a id="a-7V"></a>抱病在床。<a id="a-7W"></a>不见焚身。<a id="a-7X"></a>心怀怅恨。<a id="a-7Y"></a>梦崖将一沙弥来。<a id="a-7Z"></a>帊裹三[百*斗]许香并檀屑。<a id="a-7a"></a>分为四聚以绕于胜。<a id="a-7b"></a>下火焚香。<a id="a-7c"></a>胜怖曰。<a id="a-7d"></a>凡夫耳。<a id="a-7e"></a>未能烧身也。<a id="a-7f"></a>崖曰。<a id="a-7g"></a>无怖用熏病耳。<a id="a-7h"></a>煨烬既尽即觉爽健。<a id="a-7i"></a>又请现瑞。<a id="a-7j"></a>答曰。<a id="a-7k"></a>我在益州诡名崖耳。<a id="a-7l"></a>真名光明遍照宝藏菩萨。<a id="a-7m"></a>胜从觉后。<a id="a-7n"></a>力倍于常。<a id="a-7o"></a>有时在于外村。<a id="a-7p"></a>为崖设会。<a id="a-7q"></a>胜自唱导曰。<a id="a-7r"></a>潼州福重。<a id="a-7s"></a>道俗见瑞。<a id="a-7t"></a>我等障厚都无所见。<a id="a-7u"></a>因即应声。<a id="a-7v"></a>二百许人悉见天花如雪纷纷满天映日而下。<a id="a-7w"></a>至中食竟。<a id="a-7x"></a>花形渐大如七寸盘。<a id="a-7y"></a>皆作金色。<a id="a-7z"></a>明净耀日。<a id="a-80"></a>四众竞接都不可得。<a id="a-81"></a>或缘树登高。<a id="a-82"></a>望欲取之。<a id="a-83"></a>皆飞上去。<a id="a-84"></a>又成都民王僧贵者。<a id="a-85"></a>自崖焚后举家断肉。<a id="a-86"></a>后因事故将欲解素。<a id="a-87"></a>私自评论。<a id="a-88"></a>时属二更。<a id="a-89"></a>忽闻门外唤檀越声。<a id="a-8A"></a>比至开门见一道人。<a id="a-8B"></a>语曰。<a id="a-8C"></a>慎勿食肉。<a id="a-8D"></a>言情酸切。<a id="a-8E"></a>行啼而去。<a id="a-8F"></a>从后走趁。<a id="a-8G"></a>似近而远。<a id="a-8H"></a>忽失所在。<a id="a-8I"></a>又焚后八月中。<a id="a-8J"></a>獽人牟难当者。<a id="a-8K"></a>于就峤山顶行猎。<a id="a-8L"></a>搦箭声弩举眼望鹿。<a id="a-8M"></a>忽见崖骑一青麖。<a id="a-8N"></a>猎者惊曰。<a id="a-8O"></a>汝在益州已烧身死。<a id="a-8P"></a>今那在此。<a id="a-8Q"></a>崖曰。<a id="a-8R"></a>谁道许诳人耳。<a id="a-8S"></a>汝能烧身。<a id="a-8T"></a>不射猎得罪也。<a id="a-8U"></a>汝当勤力作田矣。<a id="a-8V"></a>便尔别去。<a id="a-8W"></a>又至冬间。<a id="a-8X"></a>崖兄子于溪中忽闻山谷喧动。<a id="a-8Y"></a>若数万众。<a id="a-8Z"></a>举望见崖从以两僧。<a id="a-8a"></a>执锡杖而行。<a id="a-8b"></a>因追及之。<a id="a-8c"></a>欲捉袈裟。<a id="a-8d"></a>崖曰。<a id="a-8e"></a>汝何劳捉我。<a id="a-8f"></a>乃指前鸡猪曰。<a id="a-8g"></a>此等音声皆有诠述。<a id="a-8h"></a>如汝等语。<a id="a-8i"></a>他人不解。<a id="a-8j"></a>余国言音汝亦不解。<a id="a-8k"></a>人畜有殊皆有佛性。<a id="a-8l"></a>但为恶业故受此形。<a id="a-8m"></a>汝但力田莫养禽畜。<a id="a-8n"></a>言极周委。<a id="a-8o"></a>故其往往现形豫知人意。<a id="a-8p"></a>率皆此也。<a id="a-8q"></a>具如沙门忘名集。<a id="a-8r"></a>及费氏三宝录。<a id="a-8s"></a>并益部集异记。</p>
  <p id="a8t">释普圆。<a id="a-8u"></a>不知何许人。<a id="a-8v"></a>声议所述似居河海。<a id="a-8w"></a>周武之初来游三辅。<a id="a-8x"></a>容貌姿美其相伟大。<a id="a-8y"></a>言顾弘缓。<a id="a-8z"></a>有丈夫之神采焉。<a id="a-90"></a>多历名山大川。<a id="a-91"></a>常以头陀为志。<a id="a-92"></a>乐行慈救利益为先。<a id="a-93"></a>人有投者辄便引度。<a id="a-94"></a>示语行要令遵苦节。<a id="a-95"></a>诵华严一部。<a id="a-96"></a>潜其声相人无知者。<a id="a-97"></a>弟子侍读。<a id="a-98"></a>后因知之。<a id="a-99"></a>然而常坐绳床。<a id="a-9A"></a>敛容在定。<a id="a-9B"></a>用心弥到不觉经过晨夕。<a id="a-9C"></a>有时乞食暂往村聚。<a id="a-9D"></a>多依林墓取静思惟。<a id="a-9E"></a>夜有强鬼形极可畏。<a id="a-9F"></a>四眼六牙。<a id="a-9G"></a>手持曲棒。<a id="a-9H"></a>身毛垂下。<a id="a-9I"></a>径至其前。<a id="a-9J"></a>圆怒目观之。<a id="a-9K"></a>都无怖慑。<a id="a-9L"></a>不久便退。<a id="a-9M"></a>其例非一。<a id="a-9N"></a>又有恶人从圆乞头。<a id="a-9O"></a>将斩与之。<a id="a-9P"></a>又不肯取。<a id="a-9Q"></a>又复乞眼。<a id="a-9R"></a>即欲剜施。<a id="a-9S"></a>便从索手遂以绳系腕着树。<a id="a-9T"></a>齐肘斩而与之。<a id="a-9U"></a>心闷委地。<a id="a-9V"></a>村人明乃闻知。<a id="a-9W"></a>因斯卒于郊南樊川也。<a id="a-9X"></a>诸村哀其苦行。<a id="a-9Y"></a>争欲收葬。<a id="a-9Z"></a>众议不决。<a id="a-9a"></a>乃分其尸为数段。<a id="a-9b"></a>各修塔焉。</p>
  <p id="a9c">释普济。<a id="a-9d"></a>雍州北山互人。<a id="a-9e"></a>初出家依止圆禅师。<a id="a-9f"></a>仪轨行法。<a id="a-9g"></a>独处林野不宿人世。<a id="a-9h"></a>跏坐修禅至于没齿。<a id="a-9i"></a>栖迟荒险不避豺虎。<a id="a-9j"></a>虽游浪物表。<a id="a-9k"></a>而手不释卷。<a id="a-9l"></a>尝读华严。<a id="a-9m"></a>依而结业。<a id="a-9n"></a>自佛法沦废。<a id="a-9o"></a>便投太白诸山。<a id="a-9p"></a>行不裹粮依时啖草。<a id="a-9q"></a>咀嚼咽饮都不为患。<a id="a-9r"></a>愿像教一兴舍身供养。<a id="a-9s"></a>修普贤行生贤首国。<a id="a-9t"></a>开皇之始大阐法门。<a id="a-9u"></a>思愿既满。<a id="a-9v"></a>即事捐舍。<a id="a-9w"></a>引众集于炭谷之西崖。<a id="a-9x"></a>广发弘誓自投而殒。<a id="a-9y"></a>远方填赴充于岩谷。<a id="a-9z"></a>为建白塔于高峰焉。<a id="a-A0"></a>近贞观初有山居沙门普济者。<a id="a-A1"></a>立操标勇贞专自固。<a id="a-A2"></a>恒游名山习诵经典。<a id="a-A3"></a>大品法花偏所通利。<a id="a-A4"></a>其所造集多诵两经。<a id="a-A5"></a>仍随文句时重解释。<a id="a-A6"></a>声气所及周于一里。<a id="a-A7"></a>故使数万众中无不闻者。<a id="a-A8"></a>以武德十八年西入关壤。<a id="a-A9"></a>时经邑落还居林静。<a id="a-AA"></a>贞观度僧。<a id="a-AB"></a>时以济无贯。<a id="a-AC"></a>擢预公籍。<a id="a-AD"></a>住京师光明寺。<a id="a-AE"></a>众聚山结乐闻经旨。<a id="a-AF"></a>济弊斯諠扰。<a id="a-AG"></a>遂遗名逃隐。<a id="a-AH"></a>不测所之。<a id="a-AI"></a>有说。<a id="a-AJ"></a>今在终南幽岩独坐。<a id="a-AK"></a>傍饶山果。<a id="a-AL"></a>须者负还。<a id="a-AM"></a>重更追寻。<a id="a-AN"></a>便失来径。<a id="a-AO"></a>余曾同聚目悦斯人。<a id="a-AP"></a>衣则百结相连。<a id="a-AQ"></a>钵则才充受用。<a id="a-AR"></a>汲灌瓦瓶麻绳系颈。<a id="a-AS"></a>坐则籍草胁无著地。<a id="a-AT"></a>骁悍果敢睡盖莫欺。<a id="a-AU"></a>节约俭退利贼潜迹。<a id="a-AV"></a>言论所指知足为先。<a id="a-AW"></a>谈授正义如行为最。<a id="a-AX"></a>所以一坐说法施积如山。<a id="a-AY"></a>曾无顾涉。<a id="a-AZ"></a>任委监护。<a id="a-Aa"></a>乃重惟曰。<a id="a-Ab"></a>城邑所属五欲为根。<a id="a-Ac"></a>余力既微。<a id="a-Ad"></a>无宜自陷。<a id="a-Ae"></a>遂逃遁矣。</p>
  <p id="aAf">释普安。<a id="a-Ag"></a>姓郭氏。<a id="a-Ah"></a>京兆泾阳人。<a id="a-Ai"></a>小年依圆禅师出家。<a id="a-Aj"></a>苦节头陀捐削世务。<a id="a-Ak"></a>而性在和忍。<a id="a-Al"></a>不喜怨酷。<a id="a-Am"></a>或代执劳役。<a id="a-An"></a>受诸勤苦。<a id="a-Ao"></a>情甘如荠。<a id="a-Ap"></a>恐其事尽。<a id="a-Aq"></a>晚投蔼法师。<a id="a-Ar"></a>通明三藏常业华严。<a id="a-As"></a>读诵禅思准为标拟。<a id="a-At"></a>周氏灭法。<a id="a-Au"></a>栖隐于终南山之楩梓谷西坡。<a id="a-Av"></a>深林自庇廓居世表。<a id="a-Aw"></a>洁操泉石连踪由甫。<a id="a-Ax"></a>又引静渊法师同止林野。<a id="a-Ay"></a>披释幽奥资承玄理。<a id="a-Az"></a>加以遵修苦行亡身为物。<a id="a-B0"></a>或露形草莽施诸蚊虻。<a id="a-B1"></a>流血被身初无怀惮。<a id="a-B2"></a>或委卧乱尸用施豺虎。<a id="a-B3"></a>望存生舍以祈本志。<a id="a-B4"></a>而虎豹虽来。<a id="a-B5"></a>皆嗅而不食。<a id="a-B6"></a>常怀介介。<a id="a-B7"></a>不副情愿。<a id="a-B8"></a>孤践狩踪冀逢食啖。<a id="a-B9"></a>于时天地既闭。<a id="a-BA"></a>像教斯蒙。<a id="a-BB"></a>国令严重不许逃难。<a id="a-BC"></a>京邑名德三十余僧。<a id="a-BD"></a>避地终南。<a id="a-BE"></a>投骸未委。<a id="a-BF"></a>安乃总召详集洲渚其心幽密安处。<a id="a-BG"></a>自居显露身行乞索。<a id="a-BH"></a>不惧严诛。<a id="a-BI"></a>故得衣食俱丰修业无废。<a id="a-BJ"></a>乱世知士安其在欤。<a id="a-BK"></a>时有重募捉获一僧赏物十段。<a id="a-BL"></a>有人应募来欲执安。<a id="a-BM"></a>即慰喻曰。<a id="a-BN"></a>观卿贫煎当欲相给。<a id="a-BO"></a>为设食已俱共入京。<a id="a-BP"></a>帝语此人曰。<a id="a-BQ"></a>我国法急。<a id="a-BR"></a>不许道人民间。<a id="a-BS"></a>尔复助急不许道人山中。<a id="a-BT"></a>若尔遣他何处得活。<a id="a-BU"></a>宜放入山不须检校。<a id="a-BV"></a>又周臣柳白泽者。<a id="a-BW"></a>奉敕傍山搜括逃僧。<a id="a-BX"></a>有党告云。<a id="a-BY"></a>此楩梓谷内有普安道人。<a id="a-BZ"></a>因遣追取。<a id="a-Ba"></a>即与俱至。<a id="a-Bb"></a>泽语党曰。<a id="a-Bc"></a>我不得见。<a id="a-Bd"></a>宜即放还。<a id="a-Be"></a>于是释然复归所止。<a id="a-Bf"></a>前后遭难曾无私隐。<a id="a-Bg"></a>皆见解勉。<a id="a-Bh"></a>例如此也。<a id="a-Bi"></a>时蔼法师避难。<a id="a-Bj"></a>在义谷杜映世家。<a id="a-Bk"></a>掘窑藏之。<a id="a-Bl"></a>安被放还因过礼觐。<a id="a-Bm"></a>蔼曰。<a id="a-Bn"></a>安公明解佛法。<a id="a-Bo"></a>颇未宽多。<a id="a-Bp"></a>而神志绝伦不避强御。<a id="a-Bq"></a>盖难及也。<a id="a-Br"></a>安曰。<a id="a-Bs"></a>今蒙脱难。<a id="a-Bt"></a>乃惟花严力耳。<a id="a-Bu"></a>凡所祈诚莫不斯赖。<a id="a-Bv"></a>因请蔼还山亲自经理。<a id="a-Bw"></a>四远承风投造非一。<a id="a-Bx"></a>蔼乃与安更开其所住。<a id="a-By"></a>具如别传。<a id="a-Bz"></a>隋文创历佛教大兴。<a id="a-C0"></a>广募遗僧依旧安置。<a id="a-C1"></a>时楩梓一谷三十余僧。<a id="a-C2"></a>应诏出家。<a id="a-C3"></a>并住官寺。<a id="a-C4"></a>惟安欣兹重复不为名驰。<a id="a-C5"></a>依本山居守素林壑。<a id="a-C6"></a>时行村聚惠益生灵终[寢-(宋-木)+穴]烟霞不接浮俗。<a id="a-C7"></a>末有人于子午虎林两谷合涧之侧。<a id="a-C8"></a>凿龛结庵。<a id="a-C9"></a>延而住之。<a id="a-CA"></a>初止龛日。<a id="a-CB"></a>上有大石正当其上。<a id="a-CC"></a>恐落掘出逐峻崩下。<a id="a-CD"></a>安自念曰。<a id="a-CE"></a>愿移余处莫碎龛窟。<a id="a-CF"></a>石遂依言迸避余所。<a id="a-CG"></a>大众共怪。<a id="a-CH"></a>安曰。<a id="a-CI"></a>华严力也。<a id="a-CJ"></a>未足异之。<a id="a-CK"></a>又龛东石壁涧左。<a id="a-CL"></a>有索头陀者。<a id="a-CM"></a>川乡巨害纵横非一。<a id="a-CN"></a>阴嫉安德恒思诛殄。<a id="a-CO"></a>与伴三人持弓挟刃。<a id="a-CP"></a>攘臂挽弓将欲放箭。<a id="a-CQ"></a>箭不离弦手张不息。<a id="a-CR"></a>怒眼舌噤立住经宿。<a id="a-CS"></a>声相通振远近云会。<a id="a-CT"></a>乡人稽首归诚请救。<a id="a-CU"></a>安曰。<a id="a-CV"></a>素了不知。<a id="a-CW"></a>岂非华严力也。<a id="a-CX"></a>若欲除免但令忏悔。<a id="a-CY"></a>如语教之方蒙解脱。<a id="a-CZ"></a>又龛西魏村张晖者。<a id="a-Ca"></a>夙兴恶念以盗为业。<a id="a-Cb"></a>夜往安所私取佛油瓮。<a id="a-Cc"></a>受五斗背负而出。<a id="a-Cd"></a>既至院门迷昏失性。<a id="a-Ce"></a>若有所缚不能动转。<a id="a-Cf"></a>眷属乡村同来为谢。<a id="a-Cg"></a>安曰。<a id="a-Ch"></a>余不知。<a id="a-Ci"></a>盖华严力乎。<a id="a-Cj"></a>语令忏悔。<a id="a-Ck"></a>扶取油瓮。<a id="a-Cl"></a>如语得脱。<a id="a-Cm"></a>又龛南张卿者。<a id="a-Cn"></a>来盗安钱。<a id="a-Co"></a>袖中持去。<a id="a-Cp"></a>既达家内写而不出。<a id="a-Cq"></a>口噤无言。<a id="a-Cr"></a>卿寻归忏复道而返。<a id="a-Cs"></a>有程郭村程晖和者。<a id="a-Ct"></a>颇怀信向。<a id="a-Cu"></a>恒来安所听受法要。<a id="a-Cv"></a>因患身死。<a id="a-Cw"></a>已经两宿。<a id="a-Cx"></a>缠尸于地伺欲棺殓。<a id="a-Cy"></a>安时先往鄠县。<a id="a-Cz"></a>返还在道。<a id="a-D0"></a>行达西南之德行寺。<a id="a-D1"></a>东去晖村五里。<a id="a-D2"></a>遥唤程晖和何为不见迎耶。<a id="a-D3"></a>连唤不已。<a id="a-D4"></a>田人告曰。<a id="a-D5"></a>和久死矣。<a id="a-D6"></a>无由迎也。<a id="a-D7"></a>安曰。<a id="a-D8"></a>斯乃浪语。<a id="a-D9"></a>吾不信也。<a id="a-DA"></a>寻至其村。<a id="a-DB"></a>厉声大唤。<a id="a-DC"></a>和遂动身。<a id="a-DD"></a>旁亲乃割所缠绳令断。<a id="a-DE"></a>安入其庭。<a id="a-DF"></a>又大唤之。<a id="a-DG"></a>和即窟起。<a id="a-DH"></a>匍匐就安。<a id="a-DI"></a>令屏除棺器。<a id="a-DJ"></a>覆一筈筌以当佛坐。<a id="a-DK"></a>令和绕旋。<a id="a-DL"></a>寻服如故。<a id="a-DM"></a>更寿二十许岁。<a id="a-DN"></a>后遇重病来投乞救。<a id="a-DO"></a>安曰。<a id="a-DP"></a>放尔游荡非吾知也。<a id="a-DQ"></a>便遂命终。<a id="a-DR"></a>时安风声摇逸。<a id="a-DS"></a>道俗荣荷。<a id="a-DT"></a>其例众也。<a id="a-DU"></a>皆来请谒。<a id="a-DV"></a>兴建福会。<a id="a-DW"></a>多有通感。<a id="a-DX"></a>略述一两。<a id="a-DY"></a>昆明池北白村老母者。<a id="a-DZ"></a>病卧床枕失音百日。<a id="a-Da"></a>指撝男女思见安形。<a id="a-Db"></a>会其母意。<a id="a-Dc"></a>请来至宅。<a id="a-Dd"></a>病母既见不觉下迎。<a id="a-De"></a>言问起居奄同常日。<a id="a-Df"></a>遂失病所在。<a id="a-Dg"></a>于时声名更振。<a id="a-Dh"></a>村聚齐集。<a id="a-Di"></a>各率音乐。<a id="a-Dj"></a>巡家告令。<a id="a-Dk"></a>欲设大斋。<a id="a-Dl"></a>大万村中田遗生者。<a id="a-Dm"></a>家途壁立而有四女。<a id="a-Dn"></a>妻着弊布齐膝而已。<a id="a-Do"></a>四女赤露迥无条线。<a id="a-Dp"></a>大女名华严。<a id="a-Dq"></a>年已二十。<a id="a-Dr"></a>惟有粗布二尺拟充布施。<a id="a-Ds"></a>安引村众次至其门。<a id="a-Dt"></a>愍斯贫苦遂度不入。<a id="a-Du"></a>大女思念。<a id="a-Dv"></a>由我贫煎不及福会。<a id="a-Dw"></a>今又不修当来倍此。<a id="a-Dx"></a>周遍求物閴尔无从。<a id="a-Dy"></a>仰面悲号。<a id="a-Dz"></a>遂见屋甍一把乱床用塞明孔。<a id="a-E0"></a>挽取抖捒得谷十余。<a id="a-E1"></a>挼以成米。<a id="a-E2"></a>并将前布拟用随喜。<a id="a-E3"></a>身既无衣待至夜暗。<a id="a-E4"></a>匍匐而行趣斋供所。<a id="a-E5"></a>以前施物遥掷众中。<a id="a-E6"></a>十余粒米别奉炊饭。<a id="a-E7"></a>因发愿曰。<a id="a-E8"></a>女人穷业久自种得。<a id="a-E9"></a>竭贫行施用希来报。<a id="a-EA"></a>辄以十余黄米投饭甑中。<a id="a-EB"></a>必若至诚贫业尽者。<a id="a-EC"></a>当愿所炊之饭变成黄色。<a id="a-ED"></a>如无所感。<a id="a-EE"></a>命也奈何。<a id="a-EF"></a>作此誓已掩泪而返。<a id="a-EG"></a>于是甑中五石米饭。<a id="a-EH"></a>并成黄色。<a id="a-EI"></a>大众惊嗟未知所以。<a id="a-EJ"></a>周寻缘构。<a id="a-EK"></a>乃云田遗生女之愿也。<a id="a-EL"></a>斋会齐率获粟十斛寻用济之。<a id="a-EM"></a>安办法衣仍度华严。<a id="a-EN"></a>送入京寺。<a id="a-EO"></a>尔后声名重振。<a id="a-EP"></a>弘悟难述。<a id="a-EQ"></a>安居处虽隐。<a id="a-ER"></a>每行慈救。<a id="a-ES"></a>年常二社血祀者多。<a id="a-ET"></a>周行救赎劝修法义。<a id="a-EU"></a>不杀生邑其数不少。<a id="a-EV"></a>尝于龛侧村中。<a id="a-EW"></a>缚猪三头将加烹宰。<a id="a-EX"></a>安闻往赎。<a id="a-EY"></a>社人恐不得杀。<a id="a-EZ"></a>增长索钱十千。<a id="a-Ea"></a>安曰。<a id="a-Eb"></a>贫道见有三千。<a id="a-Ec"></a>已加本价十倍。<a id="a-Ed"></a>可以相与众各不同。<a id="a-Ee"></a>更相忿竞。<a id="a-Ef"></a>忽有小儿。<a id="a-Eg"></a>羊皮裹腹来至社会。<a id="a-Eh"></a>助安赎猪。<a id="a-Ei"></a>既见诤竞因从乞酒。<a id="a-Ej"></a>行饮行舞焜煌旋转。<a id="a-Ek"></a>合社老少眼并失明。<a id="a-El"></a>须臾自隐不知所在。<a id="a-Em"></a>安即引刀自割髀肉曰。<a id="a-En"></a>此彼肉耳。<a id="a-Eo"></a>猪食粪秽。<a id="a-Ep"></a>尔尚啖之。<a id="a-Eq"></a>况人食米。<a id="a-Er"></a>理是贵也。<a id="a-Es"></a>社人闻见一时同放。<a id="a-Et"></a>猪既得脱绕安三匝。<a id="a-Eu"></a>以鼻[虫*豕]触若有爱敬。<a id="a-Ev"></a>故使郊之南西五十里内鸡猪绝嗣。<a id="a-Ew"></a>乃至于今。<a id="a-Ex"></a>其感发慈善皆此类也。<a id="a-Ey"></a>性多诚信乐读华严。<a id="a-Ez"></a>一钵三衣累纪弥励开皇八年。<a id="a-F0"></a>频敕入京。<a id="a-F1"></a>为皇储门师长公主营建静法。<a id="a-F2"></a>复延住寺。<a id="a-F3"></a>名虽帝宇常寝岩阿。<a id="a-F4"></a>以大业五年十一月五日。<a id="a-F5"></a>终于静法禅院。<a id="a-F6"></a>春秋八十。<a id="a-F7"></a>遗骸于终南起塔。<a id="a-F8"></a>在至相寺之侧矣。</p>
  <p id="aF9">释大志。<a id="a-FA"></a>姓顾氏。<a id="a-FB"></a>会稽山阴人。<a id="a-FC"></a>发蒙出家。<a id="a-FD"></a>师事天台智者顗禅师。<a id="a-FE"></a>顗睹其形神洒落高放物表。<a id="a-FF"></a>因名为大志。<a id="a-FG"></a>禅诵为业。<a id="a-FH"></a>苦节自专。<a id="a-FI"></a>四方名所无远必造。<a id="a-FJ"></a>而言气清穆仪相贞严。<a id="a-FK"></a>故见者眄睐知非凡器。<a id="a-FL"></a>开皇十年。<a id="a-FM"></a>来游庐岳住峰顶寺。<a id="a-FN"></a>不隶公名不豫僧伍。<a id="a-FO"></a>诵法华经。<a id="a-FP"></a>索然闲雅绝能清啭。<a id="a-FQ"></a>使诸听者忘疲。<a id="a-FR"></a>后于花山甘露峰南建静观道场。<a id="a-FS"></a>头陀为业。<a id="a-FT"></a>孑尔一身不避虓虎闻有恶狩辄往投之。<a id="a-FU"></a>皆避而不啖。<a id="a-FV"></a>山粒本绝终日忘餐。<a id="a-FW"></a>或以饼果继命而已。<a id="a-FX"></a>外睹不堪其恼。<a id="a-FY"></a>而志安之容色如故。<a id="a-FZ"></a>经于七载禅业无断。<a id="a-Fa"></a>晚住此山福林寺。<a id="a-Fb"></a>会大业屏除流徙隐逸。<a id="a-Fc"></a>慨法陵迟一至于此。<a id="a-Fd"></a>乃变服毁形。<a id="a-Fe"></a>头擐孝服。<a id="a-Ff"></a>粗布为衣。<a id="a-Fg"></a>在佛堂中高声恸哭。<a id="a-Fh"></a>三日三夕初不断绝。<a id="a-Fi"></a>寺僧慰喻。<a id="a-Fj"></a>志曰。<a id="a-Fk"></a>余叹恶业乃如此耶。<a id="a-Fl"></a>要尽此形骸伸明正教耳。<a id="a-Fm"></a>遂往东都上表曰。<a id="a-Fn"></a>愿陛下兴显三宝。<a id="a-Fo"></a>当然一臂于嵩岳用报国恩。<a id="a-Fp"></a>帝许之。<a id="a-Fq"></a>敕设大斋。<a id="a-Fr"></a>七众通集。<a id="a-Fs"></a>志不食三日。<a id="a-Ft"></a>登大棚上。<a id="a-Fu"></a>烧铁赫然用烙其臂。<a id="a-Fv"></a>并令焦黑。<a id="a-Fw"></a>以刀截断肉裂骨现。<a id="a-Fx"></a>又烙其骨令焦黑已。<a id="a-Fy"></a>布裹蜡灌下火然之。<a id="a-Fz"></a>光耀岩岫。<a id="a-G0"></a>于时大众见其行苦。<a id="a-G1"></a>皆痛心贯髓不安其足。<a id="a-G2"></a>而志虽加烧烙。<a id="a-G3"></a>词色不变言笑如初。<a id="a-G4"></a>时诵法句。<a id="a-G5"></a>或叹佛德。<a id="a-G6"></a>为众说法声声不绝。<a id="a-G7"></a>臂烧既尽。<a id="a-G8"></a>如先下棚。<a id="a-G9"></a>七日入定加坐而卒。<a id="a-GA"></a>时年四十有三。<a id="a-GB"></a>初志出家至终。<a id="a-GC"></a>结操松竹。<a id="a-GD"></a>冬夏一服无御缣纩。<a id="a-GE"></a>布艾粗素自此为常。<a id="a-GF"></a>形极鲜白唇如丹画。<a id="a-GG"></a>裙垂半胫足蹑蒲屦。<a id="a-GH"></a>言气爽朗调逸风云。<a id="a-GI"></a>人或不识。<a id="a-GJ"></a>怪所从来者。<a id="a-GK"></a>便捋眉告曰。<a id="a-GL"></a>余九江庐山福林寺小道人大志耳。<a id="a-GM"></a>又善属文藻编词明切。<a id="a-GN"></a>撰愿誓文七十余纸。<a id="a-GO"></a>意在共诸众生为善知识也。<a id="a-GP"></a>僧为强御难奉信者。<a id="a-GQ"></a>有见此誓无不掩泪。<a id="a-GR"></a>今庐山峰顶每至暮年。<a id="a-GS"></a>诸寺见僧宿集一夜。<a id="a-GT"></a>读其遗誓用晓道俗。<a id="a-GU"></a>合众皆酸结矣。</p>
  <p id="aGV">释智命。<a id="a-GW"></a>俗姓郑。<a id="a-GX"></a>名颋。<a id="a-GY"></a>荣阳人。<a id="a-GZ"></a>族望清胜文华曜世。<a id="a-Ga"></a>词锋所指罕有当之。<a id="a-Gb"></a>初仕隋为羽骑尉。<a id="a-Gc"></a>班位斯薄。<a id="a-Gd"></a>逃官流俗。<a id="a-Ge"></a>备历讲会餐寝法奥。<a id="a-Gf"></a>就耕于宁州。<a id="a-Gg"></a>大业初年。<a id="a-Gh"></a>仆射杨素因事往彼。<a id="a-Gi"></a>乃通名谒见。<a id="a-Gj"></a>与语终日。<a id="a-Gk"></a>素曰。<a id="a-Gl"></a>观卿风韵。<a id="a-Gm"></a>殊非鄙俗所怀。<a id="a-Gn"></a>乃廊庙伟器耳。<a id="a-Go"></a>且权抑忍辱。<a id="a-Gp"></a>寻当征召。<a id="a-Gq"></a>及元德作贰。<a id="a-Gr"></a>搜访贤能。<a id="a-Gs"></a>素遂拔之。<a id="a-Gt"></a>对晤宣传应变不一。<a id="a-Gu"></a>有令试以三百对语。<a id="a-Gv"></a>一遍授之覆无遗漏。<a id="a-Gw"></a>致大重敬。<a id="a-Gx"></a>迁为中舍人官至五品。<a id="a-Gy"></a>及元德云薨。<a id="a-Gz"></a>不仕于世。<a id="a-H0"></a>游听三论法华。<a id="a-H1"></a>研味积年逾深信笃。<a id="a-H2"></a>皇泰之初越王即位。<a id="a-H3"></a>历官至御史大夫。<a id="a-H4"></a>伪郑开明连任不改。<a id="a-H5"></a>深谋广略有国惟寄。<a id="a-H6"></a>于斯时也。<a id="a-H7"></a>今上任总天策。<a id="a-H8"></a>御兵西苑。<a id="a-H9"></a>李密鸱张蚁诘咆休洛汭。<a id="a-HA"></a>世充独固一都。<a id="a-HB"></a>内外煎迫上下同惧。<a id="a-HC"></a>颋弊斯纷梗情慕出家。<a id="a-HD"></a>频请郑主为国修道。<a id="a-HE"></a>既不遂志。<a id="a-HF"></a>惟思剪剃不累形科。<a id="a-HG"></a>夜则潜读方等诸经。<a id="a-HH"></a>昼则缉理公政斯须不替。<a id="a-HI"></a>经四十日诵得法华。<a id="a-HJ"></a>畅满胸襟决心出俗。<a id="a-HK"></a>又劝妇氏归宗释教。<a id="a-HL"></a>言既切至即依从之更互剃发。<a id="a-HM"></a>颋语妻曰。<a id="a-HN"></a>吾愿满矣。<a id="a-HO"></a>不死而生。<a id="a-HP"></a>当启郑主不宜尔也。<a id="a-HQ"></a>便法服擎锡。<a id="a-HR"></a>径至宫门云。<a id="a-HS"></a>郑颋辄已出家。<a id="a-HT"></a>故来奉谒。<a id="a-HU"></a>世充不胜愤怒。<a id="a-HV"></a>下敕斩之。<a id="a-HW"></a>颋闻喜曰。<a id="a-HX"></a>吾愿又满矣。<a id="a-HY"></a>欣笑泰然。<a id="a-HZ"></a>行至洛滨。<a id="a-Ha"></a>时惟旭旦未合行决。<a id="a-Hb"></a>颋曰。<a id="a-Hc"></a>若为善知识者。<a id="a-Hd"></a>愿早见过度。<a id="a-He"></a>不尔寻应被放。<a id="a-Hf"></a>不满本怀。<a id="a-Hg"></a>于时道俗围绕劝引至暮。<a id="a-Hh"></a>而颋厉色昌言不许。<a id="a-Hi"></a>因即斩之。<a id="a-Hj"></a>寻有敕放。<a id="a-Hk"></a>既所不救。<a id="a-Hl"></a>举朝怨恨。<a id="a-Hm"></a>即伪郑开明之初年也。<a id="a-Hn"></a>初颋从吉藏法师听讲。<a id="a-Ho"></a>有僧告曰。<a id="a-Hp"></a>观卿头颅额颔有富贵相。<a id="a-Hq"></a>但以眄睐后顾。<a id="a-Hr"></a>怨不得其终。<a id="a-Hs"></a>颋曰。<a id="a-Ht"></a>岂非伤死耶。<a id="a-Hu"></a>必如所相乃是本愿。<a id="a-Hv"></a>尝见诸死者。<a id="a-Hw"></a>疾甚危弱心不自安。<a id="a-Hx"></a>纷扰不定便就后世。<a id="a-Hy"></a>生死终一期也。<a id="a-Hz"></a>定不能免。<a id="a-I0"></a>何如发正愿缘胜境心力坚明不有驰散。<a id="a-I1"></a>刀落命终。<a id="a-I2"></a>神爽自在岂不善乎。<a id="a-I3"></a>故颋之临刑。<a id="a-I4"></a>遍礼十方。<a id="a-I5"></a>口咏般若。<a id="a-I6"></a>索笔题诗曰。<a id="a-I7"></a>幻生还幻灭。<a id="a-I8"></a>大幻莫过身。<a id="a-I9"></a>安心自有处。<a id="a-IA"></a>求人无有人。<a id="a-IB"></a>与诸知故别已合眼。<a id="a-IC"></a>少时曰。<a id="a-ID"></a>可下刀矣。<a id="a-IE"></a>寻声斩之。<a id="a-IF"></a>面貌熙怡有逾恒日。<a id="a-IG"></a>妻为比丘尼。<a id="a-IH"></a>见住洛州寺也。</p>
  <p id="aII">释玄览姓李。<a id="a-IJ"></a>随州房子人。<a id="a-IK"></a>毗季五人。<a id="a-IL"></a>最处其末。<a id="a-IM"></a>伯父任蒲州万泉令。<a id="a-IN"></a>久而无子。<a id="a-IO"></a>养之若亲。<a id="a-IP"></a>年十三心慕出家。<a id="a-IQ"></a>深见俗过。<a id="a-IR"></a>遂逃迸山谷。<a id="a-IS"></a>北达汾州超禅师所。<a id="a-IT"></a>见其言情博远。<a id="a-IU"></a>即依而出家。<a id="a-IV"></a>令既失之。<a id="a-IW"></a>遣人罗捕。<a id="a-IX"></a>虽复藏窜不免捉获。<a id="a-IY"></a>口云身属伯耳。<a id="a-IZ"></a>心属诸佛。<a id="a-Ia"></a>终无俗志。<a id="a-Ib"></a>愿深照也。<a id="a-Ic"></a>伯乃愍而放之。<a id="a-Id"></a>贞观年初入京蒙度。<a id="a-Ie"></a>配名弘福。<a id="a-If"></a>常乐禅诵礼悔为业。<a id="a-Ig"></a>每语法属曰。<a id="a-Ih"></a>虽同恒业而誓欲舍身。<a id="a-Ii"></a>至贞观十八年四月。<a id="a-Ij"></a>初脱诸衣服。<a id="a-Ik"></a>总作一襆。<a id="a-Il"></a>付本寺僧。<a id="a-Im"></a>惟着一覆单衣。<a id="a-In"></a>密去至京东渭阴洪陂坊侧。<a id="a-Io"></a>且临渭水称念礼讫。<a id="a-Ip"></a>投身滢中。<a id="a-Iq"></a>众人接出。<a id="a-Ir"></a>览告众曰。<a id="a-Is"></a>吾誓舍身命久矣。<a id="a-It"></a>意欲仰学大士难舍能舍诸经正行。<a id="a-Iu"></a>幸勿固遮两妨其业。<a id="a-Iv"></a>众悟意故乃从之。<a id="a-Iw"></a>即又入水。<a id="a-Ix"></a>合掌称十方佛。<a id="a-Iy"></a>广发弘愿已投于旋涡中。<a id="a-Iz"></a>三日后其尸方出。<a id="a-J0"></a>村人接之起塔本寺。<a id="a-J1"></a>怪其不归顾问无处。<a id="a-J2"></a>便开衣襆乃见遗文。<a id="a-J3"></a>云敬白十方三世诸佛。<a id="a-J4"></a>弟子玄览。<a id="a-J5"></a>自出家来一十二夏。<a id="a-J6"></a>虽沾僧数大业未成。<a id="a-J7"></a>今欲修行檀波罗蜜。<a id="a-J8"></a>如萨埵投身尸毗割股鱼王肉山。<a id="a-J9"></a>经文具载。<a id="a-JA"></a>请从前圣教附后尘。<a id="a-JB"></a>衣物众具任依佛教。<a id="a-JC"></a>临终之人多不周委。<a id="a-JD"></a>名学等见其遗文。<a id="a-JE"></a>往寻究云。</p>
  <p id="aJF">释法旷。<a id="a-JG"></a>姓骆。<a id="a-JH"></a>雍州咸阳人。<a id="a-JI"></a>少有异节。<a id="a-JJ"></a>偏爱儒素。<a id="a-JK"></a>后听弘善寺荣师大论。<a id="a-JL"></a>荣即周世道安之弟子也。<a id="a-JM"></a>创染玄业便悟非常。<a id="a-JN"></a>资学之勤不出门院。<a id="a-JO"></a>年十六。<a id="a-JP"></a>讲解前论道穆京华。<a id="a-JQ"></a>酬答冷然无替玄理。<a id="a-JR"></a>专修念定无涉时方。<a id="a-JS"></a>无量寿经世称难诵。<a id="a-JT"></a>旷闻试寻。<a id="a-JU"></a>一日两卷。<a id="a-JV"></a>文言闇了。<a id="a-JW"></a>故其诵持罕有加者。<a id="a-JX"></a>自尔藏经披读。<a id="a-JY"></a>以为恒任。<a id="a-JZ"></a>文理所指问无不知。<a id="a-Ja"></a>顾诸布萨人多说欲。<a id="a-Jb"></a>乃自励心力立诵千遍。<a id="a-Jc"></a>数旬之间便得满愿。<a id="a-Jd"></a>性乐俭约不尚华靡。<a id="a-Je"></a>故其房中无有毡席。<a id="a-Jf"></a>满院种莎。<a id="a-Jg"></a>用拟随坐头陀行也。<a id="a-Jh"></a>勖诫门人惟存离着。<a id="a-Ji"></a>以末代根机随尘生染故也。<a id="a-Jj"></a>年登知命。<a id="a-Jk"></a>便袒三衣。<a id="a-Jl"></a>瓶钵以外一无受畜。<a id="a-Jm"></a>卓然正色懔洁风霜。<a id="a-Jn"></a>人有与语惟言离着。<a id="a-Jo"></a>至时分卫一食而已。<a id="a-Jp"></a>每曰。<a id="a-Jq"></a>余惟生死滞着无始轮回。<a id="a-Jr"></a>生厌者希死厌又少。<a id="a-Js"></a>常怀怏怏欲试舍之。<a id="a-Jt"></a>以贞观七年二月二十一日。<a id="a-Ju"></a>入终南山。<a id="a-Jv"></a>在炭谷内四十里许。<a id="a-Jw"></a>脱衣挂树以刀自刎。<a id="a-Jx"></a>既独自殡无由知处。<a id="a-Jy"></a>诸识故等。<a id="a-Jz"></a>至八月中。<a id="a-K0"></a>方始访得其遗身颂云。<a id="a-K1"></a>又近有汾州大乘寺僧忘名者。<a id="a-K2"></a>常厌生死浊世难度。<a id="a-K3"></a>誓必舍身。<a id="a-K4"></a>先节食服香。<a id="a-K5"></a>至期道俗通集。<a id="a-K6"></a>香花幡盖列卫。<a id="a-K7"></a>而往西山子夏学岩。<a id="a-K8"></a>面西敛容。<a id="a-K9"></a>众唱善哉。<a id="a-KA"></a>咸送随喜。<a id="a-KB"></a>乃放身悬壑。<a id="a-KC"></a>至地起坐。<a id="a-KD"></a>及众就视方知已逝。<a id="a-KE"></a>博访遗身其类甚众。<a id="a-KF"></a>且随疏出。<a id="a-KG"></a>示为一例。<a id="a-KH"></a>余者盖阙。</p>
  <p id="aKI">释会通。<a id="a-KJ"></a>雍州万年御宿川人。<a id="a-KK"></a>少欣道检游泊林泉。<a id="a-KL"></a>苦节戒行是其顾习。<a id="a-KM"></a>投终南豹林谷。<a id="a-KN"></a>潜隐综业。<a id="a-KO"></a>读法花经至药王品。<a id="a-KP"></a>便欣厌舍。<a id="a-KQ"></a>私集柴木誓必行之。<a id="a-KR"></a>以贞观末年。<a id="a-KS"></a>静夜林中积薪为窟。<a id="a-KT"></a>诵至药王便令下火。<a id="a-KU"></a>风惊焰发烟火俱盛。<a id="a-KV"></a>卓尔加坐声诵如故。<a id="a-KW"></a>寻尔西南有大白光流入火聚。<a id="a-KX"></a>身方偃仆。<a id="a-KY"></a>至晓身火俱灭。<a id="a-KZ"></a>乃收其遗骨为起白塔。<a id="a-Ka"></a>勒铭存焉。<a id="a-Kb"></a>贞观之初。<a id="a-Kc"></a>荆州有比丘尼姊妹。<a id="a-Kd"></a>同诵法花。<a id="a-Ke"></a>深厌形器。<a id="a-Kf"></a>俱欲舍身。<a id="a-Kg"></a>节约衣食钦崇苦行服诸香油渐断粒食。<a id="a-Kh"></a>后顿绝谷惟啖香蜜。<a id="a-Ki"></a>精力所被神志鲜爽。<a id="a-Kj"></a>周告道俗。<a id="a-Kk"></a>克日烧身。<a id="a-Kl"></a>以贞观三年二月八日。<a id="a-Km"></a>于荆州大街置二高座。<a id="a-Kn"></a>乃以蜡布缠身至顶。<a id="a-Ko"></a>惟出面目。<a id="a-Kp"></a>众聚如山。<a id="a-Kq"></a>歌赞云会。<a id="a-Kr"></a>诵至烧处。<a id="a-Ks"></a>其姊先以火柱妹顶。<a id="a-Kt"></a>请妹又以火柱姊顶。<a id="a-Ku"></a>清夜两炬一时同耀。<a id="a-Kv"></a>焰下至眼。<a id="a-Kw"></a>声相转明。<a id="a-Kx"></a>渐下鼻口方乃歇灭。<a id="a-Ky"></a>恰至明晨合坐洞举。<a id="a-Kz"></a>一时火花。<a id="a-L0"></a>骸骨摧朽。<a id="a-L1"></a>二舌俱存。<a id="a-L2"></a>合众欣嗟。<a id="a-L3"></a>为起高塔。<a id="a-L4"></a>近并州城西有一书生。<a id="a-L5"></a>年二十四五。<a id="a-L6"></a>诵法华经誓烧供养。<a id="a-L7"></a>乃集数束蒿干笼之。<a id="a-L8"></a>人问其故。<a id="a-L9"></a>密而不述。<a id="a-LA"></a>后于中夜放火自烧。<a id="a-LB"></a>及人往救火盛已死。<a id="a-LC"></a>乃就加柴薪尽其形荫。<a id="a-LD"></a>近有山僧善导者。<a id="a-LE"></a>周游寰寓求访道津。<a id="a-LF"></a>行至西河遇道绰部。<a id="a-LG"></a>惟行念佛弥陀净业。<a id="a-LH"></a>既入京师广行此化。<a id="a-LI"></a>写弥陀经数万卷。<a id="a-LJ"></a>士女奉者其数无量。<a id="a-LK"></a>时在光明寺说法。<a id="a-LL"></a>有人告导曰。<a id="a-LM"></a>今念佛名定生净土不。<a id="a-LN"></a>导曰。<a id="a-LO"></a>念佛定生。<a id="a-LP"></a>其人礼拜讫。<a id="a-LQ"></a>口诵南无阿弥陀佛声声相次出光明寺门。<a id="a-LR"></a>上柳树表。<a id="a-LS"></a>合掌西望。<a id="a-LT"></a>倒投身下。<a id="a-LU"></a>至地遂死。<a id="a-LV"></a>事闻台省。</p>
  <p id="aLW">绍阇梨者。<a id="a-LX"></a>梓州玄武人也。<a id="a-LY"></a>俗姓蒲氏。<a id="a-LZ"></a>未出家前。<a id="a-La"></a>山行见一虫甚瘦。<a id="a-Lb"></a>又将一子于涧中取鰕子。<a id="a-Lc"></a>鰕子又不可得。<a id="a-Ld"></a>绍乃叹曰。<a id="a-Le"></a>此虫应在深山。<a id="a-Lf"></a>今乃出路。<a id="a-Lg"></a>饥渴甚矣。<a id="a-Lh"></a>等是一死。<a id="a-Li"></a>不如充此饥渴。<a id="a-Lj"></a>乃脱衣往卧虫前虫乃避去。<a id="a-Lk"></a>后方出家。<a id="a-Ll"></a>唯诵经行道而已。<a id="a-Lm"></a>更无异行。<a id="a-Ln"></a>大业之初。<a id="a-Lo"></a>汝州界虫暴非常。<a id="a-Lp"></a>三五十人持仗不敢独行。<a id="a-Lq"></a>害人既多。<a id="a-Lr"></a>绍乃往到其处立茅苫坐。<a id="a-Ls"></a>虫并远去。<a id="a-Lt"></a>道路清夷。<a id="a-Lu"></a>年一百九岁乃见疾。<a id="a-Lv"></a>谓弟子曰。<a id="a-Lw"></a>我欲露尸乞诸虫鸟。<a id="a-Lx"></a>而彪嫌我身。<a id="a-Ly"></a>生尚不食。<a id="a-Lz"></a>岂死能尝。<a id="a-M0"></a>可焚之无余烬。<a id="a-M1"></a>弟子等不忍依其言。<a id="a-M2"></a>乃露尸月余。<a id="a-M3"></a>鸟兽不犯。<a id="a-M4"></a>乃收葬之。</p>
  <p id="aM5">释道休。<a id="a-M6"></a>未详氏族。<a id="a-M7"></a>住雍州新丰福缘寺。<a id="a-M8"></a>常以头陀为业。<a id="a-M9"></a>在寺南骊山幽谷。<a id="a-MA"></a>结草为庵。<a id="a-MB"></a>一坐七日乃出其定。<a id="a-MC"></a>执钵持锡出山乞食。<a id="a-MD"></a>饭钵满已随处而食。<a id="a-ME"></a>还来庵所。<a id="a-MF"></a>七日为期初无替废。<a id="a-MG"></a>所以村野有信。<a id="a-MH"></a>克日至山。<a id="a-MI"></a>路首迎逆。<a id="a-MJ"></a>而休欢笑先言。<a id="a-MK"></a>卑词问讯。<a id="a-ML"></a>行说禁戒诲以慈善。<a id="a-MM"></a>诸俗待其食已。<a id="a-MN"></a>从受归戒。<a id="a-MO"></a>送入山门。<a id="a-MP"></a>然后乃返。<a id="a-MQ"></a>积四十余载。<a id="a-MR"></a>贞观三年夏内。<a id="a-MS"></a>依期不出。<a id="a-MT"></a>就庵看之。<a id="a-MU"></a>端拱而卒。<a id="a-MV"></a>众谓入定。<a id="a-MW"></a>于傍宿守。<a id="a-MX"></a>乃经信宿。<a id="a-MY"></a>迫而察之方知气尽。<a id="a-MZ"></a>加坐不腐。<a id="a-Ma"></a>俨若生焉。<a id="a-Mb"></a>仍就而掩。<a id="a-Mc"></a>扉外加棘刺。<a id="a-Md"></a>恐虫伤也。<a id="a-Me"></a>四年冬首。<a id="a-Mf"></a>余往觐焉。<a id="a-Mg"></a>山北人接还村内。<a id="a-Mh"></a>为起庙舍。<a id="a-Mi"></a>安置厥形。<a id="a-Mj"></a>虽皮鞭骨连。<a id="a-Mk"></a>而容色不改。<a id="a-Ml"></a>加坐如故。<a id="a-Mm"></a>乃于其上加漆布焉。<a id="a-Mn"></a>然休出家已来。<a id="a-Mo"></a>常袒三衣不服缯纩。<a id="a-Mp"></a>以伤生也。<a id="a-Mq"></a>又所著布衣。<a id="a-Mr"></a>积有年稔。<a id="a-Ms"></a>尘朽零破。<a id="a-Mt"></a>见者寒心。<a id="a-Mu"></a>时属严冬忽然呻噤。<a id="a-Mv"></a>即合脱三衣露背而坐。<a id="a-Mw"></a>汵厉难耐。<a id="a-Mx"></a>便取一重披之遂便觉暖。<a id="a-My"></a>自诫劝曰。<a id="a-Mz"></a>汝亦易诳。<a id="a-N0"></a>前后俱泠。<a id="a-N1"></a>俱是一衣。<a id="a-N2"></a>如何易夺。<a id="a-N3"></a>遂觉暖也。<a id="a-N4"></a>汝不可信。<a id="a-N5"></a>当为汝师。<a id="a-N6"></a>或时欲补衣。<a id="a-N7"></a>以布相着。<a id="a-N8"></a>欲加缝缀即便入定。<a id="a-N9"></a>后出之时收而乞食。<a id="a-NA"></a>斯季世以死要生业道者罕有踪也。<a id="a-NB"></a>余曾参翻译。<a id="a-NC"></a>亲问西域诸僧。<a id="a-ND"></a>皆以布毡而为袈裟都无缯绢者。<a id="a-NE"></a>纵用以为余衣。<a id="a-NF"></a>不得加受持也。<a id="a-NG"></a>其龟兹于遁诸国。<a id="a-NH"></a>见今养蚕。<a id="a-NI"></a>惟拟取绵亦不杀害。<a id="a-NJ"></a>故知休之慈救与衡岳同风。<a id="a-NK"></a>前已广彰。<a id="a-NL"></a>恐迷重举。<a id="a-NM"></a>自余服玩。<a id="a-NN"></a>安可言矣。</p>
  <p id="aNO">论曰。<a id="a-NP"></a>窃闻。<a id="a-NQ"></a>轻生徇节。<a id="a-NR"></a>自古为难。<a id="a-NS"></a>苟免无耻。<a id="a-NT"></a>当今为易。<a id="a-NU"></a>志人恒人之传。<a id="a-NV"></a>列树风猷。<a id="a-NW"></a>上达下达之言。<a id="a-NX"></a>照扬经典。<a id="a-NY"></a>皆所以箴规庸度开导精灵。<a id="a-NZ"></a>惟道居尊。<a id="a-Na"></a>惟德生物。<a id="a-Nb"></a>故能兼忘通塞。<a id="a-Nc"></a>两遣是非。<a id="a-Nd"></a>体流缚之根源。<a id="a-Ne"></a>晓想倒之条绪也。<a id="a-Nf"></a>是以达人。<a id="a-Ng"></a>知身城之假合。<a id="a-Nh"></a>如尘无性。<a id="a-Ni"></a>鉴命算之若流。<a id="a-Nj"></a>惟心生灭。<a id="a-Nk"></a>由斯以降同是幻居。<a id="a-Nl"></a>安有智者而能常保。<a id="a-Nm"></a>然则宅生附世缠取未捐。<a id="a-Nn"></a>寄以弘因用清心惑。<a id="a-No"></a>或挫拉以加恼辱。<a id="a-Np"></a>或抑制以事奴骀。<a id="a-Nq"></a>或焚灼以拔贪源。<a id="a-Nr"></a>或刳剔以穷痴本。<a id="a-Ns"></a>缠身为炬且达迷途。<a id="a-Nt"></a>然臂为明时陈报德。<a id="a-Nu"></a>出灯入铁之相。<a id="a-Nv"></a>其踪若林。<a id="a-Nw"></a>肉山乳海之能。<a id="a-Nx"></a>备闻前策。<a id="a-Ny"></a>斯皆拔倒我之宏根。<a id="a-Nz"></a>显坏形之可厌。<a id="a-O0"></a>以将崩之朽宅。<a id="a-O1"></a>贸金刚之法身。<a id="a-O2"></a>经不云乎。<a id="a-O3"></a>诚至言矣。<a id="a-O4"></a>若夫厚生所宝极贵者形。<a id="a-O5"></a>就而揆之其实惟命。<a id="a-O6"></a>大圣成教岂虚构哉。<a id="a-O7"></a>故药王上贤焚体。<a id="a-O8"></a>由其通愿。<a id="a-O9"></a>下凡仰慕灼烂。<a id="a-OA"></a>宁不失心。<a id="a-OB"></a>然僧崖正身于猛焰。<a id="a-OC"></a>言声不改。<a id="a-OD"></a>大志刳臂以热铁。<a id="a-OE"></a>神操逾新。<a id="a-OF"></a>玄览致命于中流。<a id="a-OG"></a>虽出还没。<a id="a-OH"></a>法安亡形于缧绁。<a id="a-OI"></a>放免来投。<a id="a-OJ"></a>是知操不可夺。<a id="a-OK"></a>行不可掩。<a id="a-OL"></a>诚可嘉乎。<a id="a-OM"></a>难行事矣。<a id="a-ON"></a>复有引肠树表条肉林中。<a id="a-OO"></a>舒颜而临白刃。<a id="a-OP"></a>含笑而受轻辱。<a id="a-OQ"></a>并如本纪。<a id="a-OR"></a>又可嘉哉。<a id="a-OS"></a>然则四果正士。<a id="a-OT"></a>灰身而避谤徒。<a id="a-OU"></a>八千受决。<a id="a-OV"></a>护法而逃忍界。<a id="a-OW"></a>彼何力而登危。<a id="a-OX"></a>此何情而脱苦。<a id="a-OY"></a>自非怀安旷济行杜我人。<a id="a-OZ"></a>观色相为聚尘。<a id="a-Oa"></a>达性命如风烛。<a id="a-Ob"></a>故能追踪前圣。<a id="a-Oc"></a>诚宗像末之寄乎。<a id="a-Od"></a>或者问曰。<a id="a-Oe"></a>夫厌生者当拔生因。<a id="a-Of"></a>岂断苦果而推集本。<a id="a-Og"></a>未闻其旨。<a id="a-Oh"></a>请为陈之。<a id="a-Oi"></a>斯立言也。<a id="a-Oj"></a>不无恒致。<a id="a-Ok"></a>且集因绵亘。<a id="a-Ol"></a>如山之相属。<a id="a-Om"></a>我为集本。<a id="a-On"></a>如烟之待构。<a id="a-Oo"></a>生重惟身。<a id="a-Op"></a>随重而行对治。<a id="a-Oq"></a>如世之病任形而设方术。<a id="a-Or"></a>故焚溺以识贪嗔。<a id="a-Os"></a>谦虚以攻痴慢。<a id="a-Ot"></a>斯业可尚。<a id="a-Ou"></a>同静观而缘色心。<a id="a-Ov"></a>斯道可崇。<a id="a-Ow"></a>等即有而为空也。<a id="a-Ox"></a>必迷斯迹谓我能行。<a id="a-Oy"></a>倒本更繁徒行苦聚。<a id="a-Oz"></a>故持经一句。<a id="a-P0"></a>胜舍多身。<a id="a-P1"></a>世该所质惟斯人也。<a id="a-P2"></a>但患闻而不行。<a id="a-P3"></a>更增常结。<a id="a-P4"></a>何如薄捐支节。<a id="a-P5"></a>分遣着情。<a id="a-P6"></a>圣教包罗义含知量。<a id="a-P7"></a>自有力分虚劣。<a id="a-P8"></a>妄敢思齐。<a id="a-P9"></a>或呻嗥而就终。<a id="a-PA"></a>或激激而赴难。<a id="a-PB"></a>前传所评何世无耶。<a id="a-PC"></a>又有未明教迹淫恼缠封。<a id="a-PD"></a>恐漏初篇割从阉隶。<a id="a-PE"></a>矜诞为德轻侮僧伦。<a id="a-PF"></a>圣教科治必有深旨。<a id="a-PG"></a>良以爱之所起者妄也。<a id="a-PH"></a>知妄则爱无从焉。<a id="a-PI"></a>不晓返检内心。<a id="a-PJ"></a>而迷削于外色。<a id="a-PK"></a>故根色虽削染爱逾增。<a id="a-PL"></a>深为道障现充戒难。<a id="a-PM"></a>尚须加之摈罪。<a id="a-PN"></a>宁敢依之起福。<a id="a-PO"></a>又有临终遗诀露骸林下。<a id="a-PP"></a>或沈在溷流通资翔泳。<a id="a-PQ"></a>或深瘗高坟丰碑纪德。<a id="a-PR"></a>或乘崖漏窟望远知人。<a id="a-PS"></a>或全身化火不累同生之神或灰骨涂像以陈身奉之供。<a id="a-PT"></a>钻肤劓刖谓遣尘劳。<a id="a-PU"></a>剜目支解言倾情欲。<a id="a-PV"></a>斯途众矣。<a id="a-PW"></a>因而叙之。<a id="a-PX"></a>且夫陈尸林薄。<a id="a-PY"></a>少袪鄙吝之心。<a id="a-PZ"></a>飞走以之充饥。<a id="a-Pa"></a>幽明以于熏勃。<a id="a-Pb"></a>得夫相补鲜能兼济。<a id="a-Pc"></a>遂有虫蛆涌于肉外。<a id="a-Pd"></a>乌随啄吞狼籍。<a id="a-Pe"></a>膏于原野伤于慈恻。<a id="a-Pf"></a>然西域本葬。<a id="a-Pg"></a>其流四焉。<a id="a-Ph"></a>火葬焚以蒸新。<a id="a-Pi"></a>水葬沈于深淀。<a id="a-Pj"></a>土葬埋于岸旁。<a id="a-Pk"></a>林葬弃之中野。<a id="a-Pl"></a>法王轮王同依火祀。<a id="a-Pm"></a>世重常习余者希行。<a id="a-Pn"></a>东夏所传惟闻林土。<a id="a-Po"></a>水火两设世罕其踪。<a id="a-Pp"></a>故瓦掩虞棺。<a id="a-Pq"></a>废林薪之始也。<a id="a-Pr"></a>夏后圣周。<a id="a-Ps"></a>行瓦棺之事也。<a id="a-Pt"></a>殷人以木槥椟。<a id="a-Pu"></a>藤缄之也。<a id="a-Pv"></a>中古文昌仁育成治。<a id="a-Pw"></a>虽明窆葬行者犹希。<a id="a-Px"></a>故掩骼埋胔[古*朋]而瘗也。<a id="a-Py"></a>上古墓而不坟。<a id="a-Pz"></a>未通庶类。<a id="a-Q0"></a>赫胥卢陵之后。<a id="a-Q1"></a>现即因山为陵。<a id="a-Q2"></a>下古相沿同行土葬。<a id="a-Q3"></a>纭纭难纪。<a id="a-Q4"></a>故且削之。<a id="a-Q5"></a>若乃裨行纪言。<a id="a-Q6"></a>导后业之清绪。<a id="a-Q7"></a>施轮树塔。<a id="a-Q8"></a>表前德之徽功。<a id="a-Q9"></a>阿含之所开明。<a id="a-QA"></a>即世弥其昌矣。<a id="a-QB"></a>至于埋尸塔侧。<a id="a-QC"></a>尚制远撒边坊。<a id="a-QD"></a>亲用骨涂。<a id="a-QE"></a>寔乃虚通谄附。<a id="a-QF"></a>又有厌割人世生送深林。<a id="a-QG"></a>广告四部望存九请。<a id="a-QH"></a>既失情投僶俯从事。<a id="a-QI"></a>道俗赞善。<a id="a-QJ"></a>傧从相催。<a id="a-QK"></a>嚬戚不已。<a id="a-QL"></a>放身岩壑。<a id="a-QM"></a>据律则罪当初聚。<a id="a-QN"></a>论情则随兴大舍。<a id="a-QO"></a>余有削略赘疣。<a id="a-QP"></a>虽符极教而心含不净多存世染。<a id="a-QQ"></a>必能旷荡无寄开化昏迷。<a id="a-QR"></a>故非此论所详。<a id="a-QS"></a>自可仰归清达。<a id="a-QT"></a>而世或多事妄行断粒。<a id="a-QU"></a>练形以期羽化。<a id="a-QV"></a>服饵以却重尸。<a id="a-QW"></a>或呼吸沆瀣。<a id="a-QX"></a>或吐纳阴阳。<a id="a-QY"></a>或假药以导遐龄。<a id="a-QZ"></a>或行气以穷天地。<a id="a-Qa"></a>或延生以守慈氏。<a id="a-Qb"></a>或畏死以求邪术。<a id="a-Qc"></a>斯踪极众。<a id="a-Qd"></a>焉足闻乎。<a id="a-Qe"></a>并先圣之所关键。<a id="a-Qf"></a>后贤之所捐掷。<a id="a-Qg"></a>方复周章求及追赏。<a id="a-Qh"></a>时浇负[钁-(目*目)+賏]陵峰。<a id="a-Qi"></a>望五芝之休气。<a id="a-Qj"></a>担锹赴壑。<a id="a-Qk"></a>趣八石之英光。<a id="a-Ql"></a>以左道为吾贤。<a id="a-Qm"></a>用淫祀为终志。<a id="a-Qn"></a>毕从小朴未免生涯。<a id="a-Qo"></a>徒寄释门虚行一世。<a id="a-Qp"></a>可为悲夫。<a id="a-Qq"></a>是知生死大期自有恒数。<a id="a-Qr"></a>初果分齐余未详论。<a id="a-Qs"></a>而忽厕以凡心筹诸圣虑。<a id="a-Qt"></a>通成愚结知何不为。<a id="a-Qu"></a>然则寒林之动。<a id="a-Qv"></a>庸识因悟无常。<a id="a-Qw"></a>舍生而存大义。<a id="a-Qx"></a>用开怀道。<a id="a-Qy"></a>全身碎身之相。<a id="a-Qz"></a>权行实行之方显妙化之知机。<a id="a-R0"></a>通大圣之宏略也。<a id="a-R1"></a>水清有着。<a id="a-R2"></a>终果言于厚葬虚心不宾。<a id="a-R3"></a>则任物之行藏。<a id="a-R4"></a>斯道不穷固略言矣。</p>
 </body>
</html>