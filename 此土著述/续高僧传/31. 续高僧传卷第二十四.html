<!doctype html>
<html id="z3IBWSQ1JX" data-ver="1567">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十四</h1>
  <p id="a2"></p>
  <p id="a3">护法上　本传八　附见四。</p>
  <p id="a4">魏洛都融觉寺释昙无最传一。</p>
  <p id="a5">西魏京师大僧统中兴寺释道臻二。</p>
  <p id="a6">齐逸沙门释昙显传三。</p>
  <p id="a7">周终南山避世峰释静蔼传四(慧宣)</p>
  <p id="a8">周京师大中兴寺释道安传五(慧俊　慧影　宝贵)</p>
  <p id="a9">周新州愿果寺释僧僶传六。</p>
  <p id="aA">隋京师云花寺释僧猛传七。</p>
  <p id="aB">益州孝爱寺释智炫传八。</p>
  <p id="aC">释昙无最。<a id="a-D"></a>姓董氏。<a id="a-E"></a>武安人也。<a id="a-F"></a>灵悟洞微餐寝玄秘。<a id="a-G"></a>少禀道化名垂朝野。<a id="a-H"></a>为三宝之良将。<a id="a-I"></a>即像法之金汤。<a id="a-J"></a>讽诵经论坚持律部。<a id="a-K"></a>偏爱禅那心虚静谧。<a id="a-L"></a>时行汲引咸所推宗。<a id="a-M"></a>兼博贯玄儒尤明论道。<a id="a-N"></a>故使七众望尘奄有繁闹。<a id="a-O"></a>最厌世情重将捐四部。<a id="a-P"></a>行施奖诲多以戒禁为先。<a id="a-Q"></a>丞动物机信用云布。<a id="a-R"></a>曾于邯郸崇尊寺说戒。<a id="a-S"></a>徒众千余。<a id="a-T"></a>并是常随门学。<a id="a-U"></a>至四月三十日布萨行筹依位授受。<a id="a-V"></a>常计之外乃长六十。<a id="a-W"></a>最居坐端深怪其异。<a id="a-X"></a>既无外众通夕怀疑。<a id="a-Y"></a>明旦重推。<a id="a-Z"></a>有人见从邯郸城西而来者。<a id="a-a"></a>并异伦大德。<a id="a-b"></a>衣服正帖翔步闲雅。<a id="a-c"></a>亦有见从鼓山东面而来。<a id="a-d"></a>或于中路逢者皆云。<a id="a-e"></a>往赴崇尊听僧说戒。<a id="a-f"></a>如是数般节级勘其年齿相扶人数多少洽满六十焉。<a id="a-g"></a>故知道会圣心。<a id="a-h"></a>是幽灵遐降。<a id="a-i"></a>竹林群隐明非妄承。<a id="a-j"></a>最德洽释宗屡当时望。<a id="a-k"></a>后敕住洛都融觉寺。<a id="a-l"></a>寺即清河文献怿所立。<a id="a-m"></a>廊宇充溢周于三里。<a id="a-n"></a>最善弘敷导。<a id="a-o"></a>妙达涅槃华严。<a id="a-p"></a>僧徒千人常业无怠。<a id="a-q"></a>天竺沙门菩提留支见而礼之。<a id="a-r"></a>号为东土菩萨。<a id="a-s"></a>尝读最之所撰大乘义章。<a id="a-t"></a>每弹指唱善。<a id="a-u"></a>翻为梵字。<a id="a-v"></a>寄传大夏。<a id="a-w"></a>彼方读者皆东向礼之为圣人矣。<a id="a-x"></a>然其常以弘法为任。<a id="a-y"></a>元魏正光元年。<a id="a-z"></a>明帝加朝服大赦。<a id="a-10"></a>请释李两宗上殿。<a id="a-11"></a>斋讫侍中刘腾宣敕。<a id="a-12"></a>请诸法师等。<a id="a-13"></a>与道士论义。<a id="a-14"></a>时清道馆道士姜斌。<a id="a-15"></a>与最对论。<a id="a-16"></a>帝问。<a id="a-17"></a>佛与老子同时不。<a id="a-18"></a>姜斌曰。<a id="a-19"></a>老子西入化胡。<a id="a-1A"></a>佛时以为侍者。<a id="a-1B"></a>文出老子开天经。<a id="a-1C"></a>据此明是同时。<a id="a-1D"></a>最问曰。<a id="a-1E"></a>老子周何王而生。<a id="a-1F"></a>何年西入。<a id="a-1G"></a>斌曰。<a id="a-1H"></a>当周定王三年。<a id="a-1I"></a>在楚国陈郡苦县厉乡曲人里。<a id="a-1J"></a>九月十四日夜生。<a id="a-1K"></a>简王四年为守藏吏。<a id="a-1L"></a>敬王元年八十五。<a id="a-1M"></a>见周德陵迟。<a id="a-1N"></a>遂与散关令尹喜。<a id="a-1O"></a>西入化胡。<a id="a-1P"></a>约斯明矣。<a id="a-1Q"></a>最曰。<a id="a-1R"></a>佛当周昭王二十四年四月八日生。<a id="a-1S"></a>穆王五十二年二月十五日灭度。<a id="a-1T"></a>计入涅槃经三百四十五年始到定王三年。<a id="a-1U"></a>老子方生。<a id="a-1V"></a>生已年八十五。<a id="a-1W"></a>至敬王元年凡经四百三十年。<a id="a-1X"></a>乃与尹喜西遁。<a id="a-1Y"></a>此乃年载悬殊。<a id="a-1Z"></a>无乃谬乎。<a id="a-1a"></a>斌曰。<a id="a-1b"></a>若如来言出何文纪。<a id="a-1c"></a>最曰。<a id="a-1d"></a>周书异记汉法本内传。<a id="a-1e"></a>并有明文。<a id="a-1f"></a>斌曰。<a id="a-1g"></a>孔子制法圣人。<a id="a-1h"></a>当时于佛迥无文志何耶。<a id="a-1i"></a>最曰。<a id="a-1j"></a>孔氏三备卜经。<a id="a-1k"></a>佛之文言出在中备。<a id="a-1l"></a>仁者识同管窥览不弘远。<a id="a-1m"></a>何能自达。<a id="a-1n"></a>帝遣尚书令元又宣敕。<a id="a-1o"></a>道士姜斌论无宗旨。<a id="a-1p"></a>宜令下席。<a id="a-1q"></a>又议。<a id="a-1r"></a>开天经是谁所说。<a id="a-1s"></a>中书侍郎魏收。<a id="a-1t"></a>尚书郎祖莹。<a id="a-1u"></a>就观取经。<a id="a-1v"></a>大尉萧综太傅李寔。<a id="a-1w"></a>卫尉许伯桃。<a id="a-1x"></a>吏部尚书邢栾。<a id="a-1y"></a>散骑常侍温子升等。<a id="a-1z"></a>一百七十人。<a id="a-20"></a>读讫奏云。<a id="a-21"></a>老子止着五千文。<a id="a-22"></a>余无言说。<a id="a-23"></a>臣等所议。<a id="a-24"></a>姜斌罪当惑众。<a id="a-25"></a>帝时加斌极刑。<a id="a-26"></a>西国三藏法师菩提留支苦谏。<a id="a-27"></a>乃止配徒马邑。<a id="a-28"></a>最学优程举继乎魏史。<a id="a-29"></a>借甚腾声移肆通国。<a id="a-2A"></a>遂使达儒朝士降阶设敬接足归依。<a id="a-2B"></a>佛法中兴惟其开务。<a id="a-2C"></a>后不测其终。</p>
  <p id="a2D">释道臻。<a id="a-2E"></a>姓牛氏。<a id="a-2F"></a>长安城南人。<a id="a-2G"></a>出家清贞不郡非类。<a id="a-2H"></a>谦虚寡交。<a id="a-2I"></a>顾唯读经博闻为业。<a id="a-2J"></a>诸法师于经义有所迷忘者。<a id="a-2K"></a>皆往问之。<a id="a-2L"></a>西魏文帝闻而敬重尊为师傅。<a id="a-2M"></a>遂于京师立大中兴寺。<a id="a-2N"></a>尊为魏国大统。<a id="a-2O"></a>于时东西初乱。<a id="a-2P"></a>宇文太祖始纂帝图。<a id="a-2Q"></a>挟魏西奔万途草创。<a id="a-2R"></a>僧徒相聚缀旒而已。<a id="a-2S"></a>既位僧统大立科条。<a id="a-2T"></a>佛法载兴诚其人矣。<a id="a-2U"></a>尔后大乘陟岵相次而立。<a id="a-2V"></a>并由淘渐德化所流。<a id="a-2W"></a>又于昆池之南置中兴寺。<a id="a-2X"></a>庄池之内外稻田百顷。<a id="a-2Y"></a>并以给之。<a id="a-2Z"></a>梨枣杂果望若云合。<a id="a-2a"></a>及卒帝哀之废朝。<a id="a-2b"></a>丧事所资并归天府。<a id="a-2c"></a>送于园南为立高坟。<a id="a-2d"></a>茔封之地一顷。<a id="a-2e"></a>今所谓统师墓是也。<a id="a-2f"></a>近贞观中犹存古树。</p>
  <p id="a2g">释昙显。<a id="a-2h"></a>不知何人。<a id="a-2i"></a>元魏季序游止邺中。<a id="a-2j"></a>栖泊僧寺的无定所。<a id="a-2k"></a>每有法会必涉其尘。<a id="a-2l"></a>皆通咨了义隐文。<a id="a-2m"></a>自余长唱散说。<a id="a-2n"></a>便舍而就余讲。<a id="a-2o"></a>及后解至密理。<a id="a-2p"></a>显便辄已在听。<a id="a-2q"></a>时以此奇之。<a id="a-2r"></a>而睹其仪服猥滥名相非洁。<a id="a-2s"></a>频复轻削。<a id="a-2t"></a>故初并不顾录。<a id="a-2u"></a>惟上统法师深知其远识也。<a id="a-2v"></a>私惠其财贿以资饮啖之调。<a id="a-2w"></a>或因昏醉卧于道边。<a id="a-2x"></a>时复清卓整其神器。<a id="a-2y"></a>及文宣受禅齐祚大兴。<a id="a-2z"></a>天保年中。<a id="a-30"></a>释李二门交竞优劣。<a id="a-31"></a>属道士陆修静妄加穿凿。<a id="a-32"></a>广制斋仪縻费极繁。<a id="a-33"></a>意在王者遵奉。<a id="a-34"></a>会梁武启运。<a id="a-35"></a>天监三年。<a id="a-36"></a>下敕舍道。<a id="a-37"></a>帝手制疏文极周尽。<a id="a-38"></a>修静不胜其愤。<a id="a-39"></a>遂与门人及边境亡命叛入北齐。<a id="a-3A"></a>又倾散金玉赠诸贵游。<a id="a-3B"></a>托以襟期冀兴道法。<a id="a-3C"></a>帝惑之也。<a id="a-3D"></a>乃出敕召诸沙门与道士对挍道术。<a id="a-3E"></a>尔时道士咒诸沙门衣钵或举或转。<a id="a-3F"></a>或咒诸方梁横竖于地者。<a id="a-3G"></a>沙门曾不学方术默无一对。<a id="a-3H"></a>士女拥闹贵贱移心。<a id="a-3I"></a>并以静徒为胜也。<a id="a-3J"></a>静乃高谈自伐矜炫道术。<a id="a-3K"></a>唱言曰。<a id="a-3L"></a>神通权设抑挫强侮。<a id="a-3M"></a>沙门现一我当现二。<a id="a-3N"></a>今薄示微术。<a id="a-3O"></a>并辞屈退。<a id="a-3P"></a>事亦可见。<a id="a-3Q"></a>帝命上统令与静捔试。<a id="a-3R"></a>上曰。<a id="a-3S"></a>方术小伎俗儒耻之。<a id="a-3T"></a>况出世也。<a id="a-3U"></a>虽然天命相拒岂得无言。<a id="a-3V"></a>可令最下座僧对之。<a id="a-3W"></a>时显位居末席。<a id="a-3X"></a>酒醉酣盛扶举登座。<a id="a-3Y"></a>因立而笑。<a id="a-3Z"></a>众皆惮焉。<a id="a-3a"></a>而是上统所遣。<a id="a-3b"></a>不敢有谏。<a id="a-3c"></a>显语李宗云。<a id="a-3d"></a>向夸现术一之与二者深有致矣。<a id="a-3e"></a>即于座上翘足而立曰。<a id="a-3f"></a>吾已现一矣。<a id="a-3g"></a>卿可现二。<a id="a-3h"></a>各无言对。<a id="a-3i"></a>显曰。<a id="a-3j"></a>向咒诸衣物飞举者。<a id="a-3k"></a>试卿术耳。<a id="a-3l"></a>命取稠禅师衣钵咒之。<a id="a-3m"></a>皆无动摇。<a id="a-3n"></a>帝敕十人举之。<a id="a-3o"></a>不动如故。<a id="a-3p"></a>乃以衣置诸梁木。<a id="a-3q"></a>帖然无验。<a id="a-3r"></a>诸道士等相顾无颜。<a id="a-3s"></a>犹以言辩为胜。<a id="a-3t"></a>乃曰。<a id="a-3u"></a>佛家自号为内。<a id="a-3v"></a>内则小也。<a id="a-3w"></a>詺道家为外。<a id="a-3x"></a>外则大也。<a id="a-3y"></a>显应声曰。<a id="a-3z"></a>若然则天子处内。<a id="a-40"></a>定小庶人矣。<a id="a-41"></a>静与其众缄口无言。<a id="a-42"></a>文宣处座目验臧否。<a id="a-43"></a>其徙尔日皆舍邪从正求哀济度。<a id="a-44"></a>未发心者敕令染剃。<a id="a-45"></a>故斩首者非一。<a id="a-46"></a>自号神仙者。<a id="a-47"></a>并上三爵台。<a id="a-48"></a>令其投身飞逝。<a id="a-49"></a>悉委尸于地。<a id="a-4A"></a>伪妄斯伏。<a id="a-4B"></a>乃下诏曰。<a id="a-4C"></a>法门不二真宗在一。<a id="a-4D"></a>求之正路寂泊为本。<a id="a-4E"></a>祭酒道者世中假妄。<a id="a-4F"></a>俗人未悟仍有只崇麴檗是味清虚焉在。<a id="a-4G"></a>瞿晡斯甜。<a id="a-4H"></a>慈悲永隔。<a id="a-4I"></a>上异仁祠下乖祭典。<a id="a-4J"></a>宜皆禁绝不复遵事。<a id="a-4K"></a>颁勒远近咸使知闻。<a id="a-4L"></a>其道士归伏者。<a id="a-4M"></a>并付昭玄大统上法师度听出家广如别传所载。<a id="a-4N"></a>于时齐境一心奉佛。<a id="a-4O"></a>国无两事。<a id="a-4P"></a>迄于隋运方渐开宗。<a id="a-4Q"></a>至今东川此裔犹少。<a id="a-4R"></a>传者曰。<a id="a-4S"></a>达化护持融尚驰名秦世。<a id="a-4T"></a>小以致远。<a id="a-4U"></a>显公著绩高齐。<a id="a-4V"></a>知人难哉上统揣其骨。<a id="a-4W"></a>则千里骏足。<a id="a-4X"></a>异世同驾。<a id="a-4Y"></a>以貌取人。<a id="a-4Z"></a>失之自古。<a id="a-4a"></a>则徒饰玄黄矣。<a id="a-4b"></a>复何能抗御之哉显竟以放达流俗。<a id="a-4c"></a>潜遁人世。<a id="a-4d"></a>不知所之。</p>
  <p id="a4e">释静蔼。<a id="a-4f"></a>姓郑氏。<a id="a-4g"></a>荣阳人也。<a id="a-4h"></a>夙标俗誉。<a id="a-4i"></a>以温润知名。<a id="a-4j"></a>而神器夷简卓然物表。<a id="a-4k"></a>甫为书生博志经史。<a id="a-4l"></a>诸郑魁岸者咸赏异之谓兴吾宗党其此儿矣。<a id="a-4m"></a>与同伍游寺。<a id="a-4n"></a>观地狱图变顾诸生曰。<a id="a-4o"></a>异哉。<a id="a-4p"></a>审业理之必然。<a id="a-4q"></a>谁有免斯酷者。<a id="a-4r"></a>便强违切谏。<a id="a-4s"></a>二亲不能夺志。<a id="a-4t"></a>郑宗固留。<a id="a-4u"></a>蔼决烈爱缚。<a id="a-4v"></a>情分若石。<a id="a-4w"></a>遂独往百官寺。<a id="a-4x"></a>依和禅师而出家。<a id="a-4y"></a>时年十七。<a id="a-4z"></a>具戒已后承仰律仪。<a id="a-50"></a>护持明练时所戴重。<a id="a-51"></a>又从景法师听大智度论。<a id="a-52"></a>一闻神悟谓敞重幽。<a id="a-53"></a>更习先解便知滥述。<a id="a-54"></a>周行齐境顾问知津。<a id="a-55"></a>讲席论堂亟陈往复词令详雅理趣清新。<a id="a-56"></a>皆略无承导。<a id="a-57"></a>终于世累。<a id="a-58"></a>乃抚心曰。<a id="a-59"></a>余生年不幸。<a id="a-5A"></a>会五浊交乱。<a id="a-5B"></a>失于物议得在可鄙。<a id="a-5C"></a>进退惟谷高蹈可乎。<a id="a-5D"></a>遂心口相吊摈影嵩岳。<a id="a-5E"></a>寻括经论用忘寤寐。<a id="a-5F"></a>然于大智中百十二门等四论。<a id="a-5G"></a>最为投心所崇。<a id="a-5H"></a>余则旁缵异宗。<a id="a-5I"></a>成其通照。<a id="a-5J"></a>言必藻缋珠连。<a id="a-5K"></a>书亦草行相贯。<a id="a-5L"></a>高为世重罕不华之。<a id="a-5M"></a>后自悟曰绮文爽理华寔乱真。<a id="a-5N"></a>岂流宕忘返不思惩艾乎。<a id="a-5O"></a>自尔誓而断之。<a id="a-5P"></a>惟以释道东骛并味前闻。<a id="a-5Q"></a>恐涉邪津悔于晚学。<a id="a-5R"></a>又入白鹿山。<a id="a-5S"></a>逖观黄老。<a id="a-5T"></a>广摄受之途。<a id="a-5U"></a>庄惠诡驳标寓言之论。<a id="a-5V"></a>未之尚也。<a id="a-5W"></a>闻有天竺梵僧硕学高行世之不测西达咸阳。<a id="a-5X"></a>蔼求道情猛欣所闻见。<a id="a-5Y"></a>私度关塞载离寒暑。<a id="a-5Z"></a>既至渭阴。<a id="a-5a"></a>未及洗足。<a id="a-5b"></a>即申谒敬。<a id="a-5c"></a>昔闻今见。<a id="a-5d"></a>见累于闻。<a id="a-5e"></a>大鼓徒扬。<a id="a-5f"></a>资访无指。<a id="a-5g"></a>乃潜形伦伍陶甄旧解。<a id="a-5h"></a>芜没逊遁知我者希。<a id="a-5i"></a>掩抑十年。<a id="a-5j"></a>达穷通之数。<a id="a-5k"></a>体因缘之理。<a id="a-5l"></a>附节终南有终焉之志。<a id="a-5m"></a>烟霞风月用祛亡反。<a id="a-5n"></a>峰名避世依而味静。<a id="a-5o"></a>惟一绳床廓无庵屋。<a id="a-5p"></a>露火调食绝诸所营。<a id="a-5q"></a>召彼疠徒诲示至理。<a id="a-5r"></a>令其致供日就啖之。<a id="a-5s"></a>虽属脓溃横流。<a id="a-5t"></a>对泣而无厌恶。<a id="a-5u"></a>由是息心之众。<a id="a-5v"></a>往结林中。<a id="a-5w"></a>授以义方郁为学市。<a id="a-5x"></a>山本无水须便饮涧。<a id="a-5y"></a>尝于昏夕学人侍立。<a id="a-5z"></a>忽降虎来前掊地而去。<a id="a-60"></a>及明观之渐见润湿。<a id="a-61"></a>乃使洮淈飞泉通注。<a id="a-62"></a>从是遂省下涧。<a id="a-63"></a>须便挹酌。<a id="a-64"></a>今锡谷避世堡虎掊泉是也。<a id="a-65"></a>蔼立身严恪达解超伦。<a id="a-66"></a>据林引众讲前四论。<a id="a-67"></a>意之所传乐相弘利。<a id="a-68"></a>其说法之规。<a id="a-69"></a>尊而乃演。<a id="a-6A"></a>必令学侣袒立合掌殷勤郑重经时方遂。<a id="a-6B"></a>乃敕取绳床。<a id="a-6C"></a>周绕安设致敬坐讫。<a id="a-6D"></a>蔼徐取论文。<a id="a-6E"></a>手自指摘。<a id="a-6F"></a>一偈一句披释取悟。<a id="a-6G"></a>顾问听者所解云何。<a id="a-6H"></a>令其得意方进后偈。<a id="a-6I"></a>旁有未喻者更重述之。<a id="a-6J"></a>每日垂讲此法。<a id="a-6K"></a>无怠。<a id="a-6L"></a>常自陈曰。<a id="a-6M"></a>余厌法慢法。<a id="a-6N"></a>生不值佛世。<a id="a-6O"></a>纵闻遗教心无信奉。<a id="a-6P"></a>恒怀怏怏。<a id="a-6Q"></a>终须练此身心。<a id="a-6R"></a>有时试纵惟欲。<a id="a-6S"></a>诚心造恶。<a id="a-6T"></a>有时摄念。<a id="a-6U"></a>惟愿假修相善。<a id="a-6V"></a>如此不名安身。<a id="a-6W"></a>如此不名清心。<a id="a-6X"></a>故约己制他。<a id="a-6Y"></a>诚非正检。<a id="a-6Z"></a>然末世根缘多相似耳。<a id="a-6a"></a>必厌烦屈者须住。<a id="a-6b"></a>不辞具仪者离此。<a id="a-6c"></a>其开蒙敦励。<a id="a-6d"></a>皆此类也。<a id="a-6e"></a>有沙门智藏者。<a id="a-6f"></a>身相雄勇智达有名。<a id="a-6g"></a>负粮二石造山问道。<a id="a-6h"></a>因见横枝格树。<a id="a-6i"></a>戏自称身。<a id="a-6j"></a>遇为蔼见。<a id="a-6k"></a>初不呵止。<a id="a-6l"></a>三日已后方召责云。<a id="a-6m"></a>腹中他食何得辄戏。<a id="a-6n"></a>如此自养。<a id="a-6o"></a>名为两足狗也。<a id="a-6p"></a>藏衔泣谢过。<a id="a-6q"></a>终不再纳。<a id="a-6r"></a>遂遣出山。<a id="a-6s"></a>沙门昙延道安者。<a id="a-6t"></a>世号玄门二杰。<a id="a-6u"></a>当时顶盖名德相胜。<a id="a-6v"></a>及论教体纷诤由生。<a id="a-6w"></a>咨蔼取决。<a id="a-6x"></a>让谢良久方为开散。<a id="a-6y"></a>两情通悦不觉致礼。<a id="a-6z"></a>各呜一足跪而启曰。<a id="a-70"></a>大师解达天鉴。<a id="a-71"></a>应处世摄导。<a id="a-72"></a>今则独善其身。<a id="a-73"></a>丧德泉石。<a id="a-74"></a>未见其可。<a id="a-75"></a>蔼曰。<a id="a-76"></a>道贵行用不即在言。<a id="a-77"></a>余观时进退。<a id="a-78"></a>故且隐居求志耳。<a id="a-79"></a>尔后事故入城。<a id="a-7A"></a>还归林野。<a id="a-7B"></a>属周武之世。<a id="a-7C"></a>道士张宾。<a id="a-7D"></a>谲诈罔上冒增荣宠。<a id="a-7E"></a>潜进李氏欲废释宗。<a id="a-7F"></a>既纵幸紫宸蝇飞黄屋。<a id="a-7G"></a>与前僧卫元嵩唇齿相副。<a id="a-7H"></a>帝精悟朗鉴内烈外温。<a id="a-7I"></a>召僧入内七霄礼忏。<a id="a-7J"></a>欲亲睹僣犯冀申殿黜。<a id="a-7K"></a>时既密知各加恳到。<a id="a-7L"></a>帝亦七夕同僧不眠。<a id="a-7M"></a>为僧赞呗并诸法事。<a id="a-7N"></a>经声七啭莫不清靡。<a id="a-7O"></a>事讫设会。<a id="a-7P"></a>公陈本意。<a id="a-7Q"></a>有猛法师者。<a id="a-7R"></a>气调高拔。<a id="a-7S"></a>躬抗帝旨。<a id="a-7T"></a>言颇激切。<a id="a-7U"></a>众恐祸及其身。<a id="a-7V"></a>帝但述怀曾无赧退。<a id="a-7W"></a>蔼闻之叹曰。<a id="a-7X"></a>朱紫杂糅狂哲交侵至矣。<a id="a-7Y"></a>可使五众流离四民倒惑哉。<a id="a-7Z"></a>又曰。<a id="a-7a"></a>餐周之粟饮周之水。<a id="a-7b"></a>食椹怀音宁无酬德。<a id="a-7c"></a>又为佛弟子。<a id="a-7d"></a>岂可见此沦湑坐此形骸晏然自静。<a id="a-7e"></a>宁大造于像末。<a id="a-7f"></a>分俎醢于盗跖耳。<a id="a-7g"></a>径诣阙上表理诉。<a id="a-7h"></a>引见登殿。<a id="a-7i"></a>举手唱言曰。<a id="a-7j"></a>来意有二。<a id="a-7k"></a>所谓报三宝慈恩。<a id="a-7l"></a>酬檀越厚德。<a id="a-7m"></a>援引经论子史传记。<a id="a-7n"></a>谈叙正义。<a id="a-7o"></a>据证显然。<a id="a-7p"></a>然旦至午。<a id="a-7q"></a>言无不诣。<a id="a-7r"></a>明不可灭之理。<a id="a-7s"></a>交言支任抗对如流。<a id="a-7t"></a>梗词厉色铿然无挠。<a id="a-7u"></a>百僚近臣代之战栗。<a id="a-7v"></a>而神气自若不阻素风。<a id="a-7w"></a>帝虽惬其词理。<a id="a-7x"></a>而灭毁之情已决。<a id="a-7y"></a>既不纳谏又不见遣。<a id="a-7z"></a>蔼又进曰。<a id="a-80"></a>释李邪正人法混并。<a id="a-81"></a>即可事求未烦圣虑。<a id="a-82"></a>陛下必情无私隐泾渭须分。<a id="a-83"></a>请索油镬。<a id="a-84"></a>殿庭取两宗人法俱煮之。<a id="a-85"></a>不害者立可知矣。<a id="a-86"></a>帝怯其言乃遣引出。<a id="a-87"></a>时宜州沙门道积者。<a id="a-88"></a>次又出谏。<a id="a-89"></a>俱不用言。<a id="a-8A"></a>乃与同友七人。<a id="a-8B"></a>于弥勒像前礼忏七日。<a id="a-8C"></a>既不食已一时同逝。<a id="a-8D"></a>蔼知大法必灭不胜其虐。<a id="a-8E"></a>乃携其门人三十有余入终南山。<a id="a-8F"></a>东西造二十七寺。<a id="a-8G"></a>依岩附险。<a id="a-8H"></a>使逃逸之僧得存深信。<a id="a-8I"></a>及法灭之后。<a id="a-8J"></a>帝遂破前代关东西数百年来官私佛法。<a id="a-8K"></a>扫地并尽。<a id="a-8L"></a>融刮圣容焚烧经典。<a id="a-8M"></a>禹贡八州见成寺庙出四十千。<a id="a-8N"></a>并赐王公充为第宅。<a id="a-8O"></a>三方释子减三百万。<a id="a-8P"></a>皆复军民还归编户。<a id="a-8Q"></a>三宝福财其赀无数簿录入官。<a id="a-8R"></a>登即赏费分散荡尽。<a id="a-8S"></a>初于建德三年五月行虐关中。<a id="a-8T"></a>其祸既毕。<a id="a-8U"></a>至六月十五日罢朝。<a id="a-8V"></a>有金城公任氏部。<a id="a-8W"></a>于所治府与诸左右彷徉天望。<a id="a-8X"></a>忽见五六段物飞腾虚空在于鸟路。<a id="a-8Y"></a>大者上摩青霄。<a id="a-8Z"></a>大如十斛囷许。<a id="a-8a"></a>渐渐微没。<a id="a-8b"></a>自余数段小复低下。<a id="a-8c"></a>其色黄白。<a id="a-8d"></a>卷舒空际类幡无脚尔日天清气静纤尘不动。<a id="a-8e"></a>但增炎曦而已。<a id="a-8f"></a>因往冬官府道经圆土。<a id="a-8g"></a>北见重墙上有黄书横拖棘上。<a id="a-8h"></a>及往取之乃是摩诃般若经第十九卷。<a id="a-8i"></a>问其所由。<a id="a-8j"></a>答云。<a id="a-8k"></a>从天而下飞扬坠此。<a id="a-8l"></a>于时三宝初灭刑法严峻。<a id="a-8m"></a>略示连席之官。<a id="a-8n"></a>乃藏诸衣袖。<a id="a-8o"></a>还缄箧笥。<a id="a-8p"></a>属隋兴运转牧冀州。<a id="a-8q"></a>爰命所部从事赵绚。<a id="a-8r"></a>叙之曰。<a id="a-8s"></a>有清信大士。<a id="a-8t"></a>具官。<a id="a-8u"></a>身婴俗累。<a id="a-8v"></a>恕崇法理。<a id="a-8w"></a>精感明灵神化斯应。<a id="a-8x"></a>遂使群经腾翥。<a id="a-8y"></a>等扶摇之上升。<a id="a-8z"></a>只卷飘返。<a id="a-90"></a>若丹乌之下降。<a id="a-91"></a>其去也明恶世之不居。<a id="a-92"></a>其来也知善人之可集。<a id="a-93"></a>应瑞乎如彼。<a id="a-94"></a>圣着乎如此。<a id="a-95"></a>我皇出震乘干更张琴瑟。<a id="a-96"></a>亲临九服躬总八荒。<a id="a-97"></a>知三宝之可崇。<a id="a-98"></a>体四生之不固。<a id="a-99"></a>遂颁海内修净伽蓝。<a id="a-9A"></a>是使像法氤氲同诸舍卫。<a id="a-9B"></a>僧尼隐轸还类提河。<a id="a-9C"></a>特以此经像明灵着。<a id="a-9D"></a>自非积善焉能致斯。<a id="a-9E"></a>敢事旌表传芳后叶。<a id="a-9F"></a>初武帝知蔼志烈。<a id="a-9G"></a>欣欲见之。<a id="a-9H"></a>乃敕三卫二十余人。<a id="a-9I"></a>巡山访觅毡衣道人。<a id="a-9J"></a>朕将位以上卿共治天下。<a id="a-9K"></a>蔼居山幽隐追踪不获。<a id="a-9L"></a>后于太一山锡谷潜遁。<a id="a-9M"></a>睹大法沦废道俗无依。<a id="a-9N"></a>身被执缠无力毗赞。<a id="a-9O"></a>告弟子曰。<a id="a-9P"></a>吾无益于世。<a id="a-9Q"></a>即事舍身。<a id="a-9R"></a>故先相告。<a id="a-9S"></a>众初不许。<a id="a-9T"></a>慕从闻法。<a id="a-9U"></a>便开览大小诸乘。<a id="a-9V"></a>撰三宝集二十卷。<a id="a-9W"></a>假兴宾主会遣疑情。<a id="a-9X"></a>抑扬飞伏广罗文义。<a id="a-9Y"></a>弘赞大乘光扬像代。<a id="a-9Z"></a>并录见事指掌可寻。<a id="a-9a"></a>冀藏诸岩洞。<a id="a-9b"></a>庶后代之再兴耳。<a id="a-9c"></a>自蔼入法行大慈门。<a id="a-9d"></a>缯纩皮革一无践服。<a id="a-9e"></a>惟履毳布终于报尽。<a id="a-9f"></a>后厌身情迫独据别岩。<a id="a-9g"></a>敕侍者下山。<a id="a-9h"></a>明当早至。<a id="a-9i"></a>蔼加坐盘石留一内衣。<a id="a-9j"></a>自条身肉。<a id="a-9k"></a>段段布于石上。<a id="a-9l"></a>引肠挂于松枝。<a id="a-9m"></a>五藏都皆外见。<a id="a-9n"></a>自余筋肉手足头面。<a id="a-9o"></a>剐折都尽。<a id="a-9p"></a>并惟骨现。<a id="a-9q"></a>以刀割心捧之而卒。<a id="a-9r"></a>侍人心惊通夜失寐。<a id="a-9s"></a>明晨走赴。<a id="a-9t"></a>犹见合掌捧心。<a id="a-9u"></a>身面西向加坐如初。<a id="a-9v"></a>所伤余骸一无遗血。<a id="a-9w"></a>但见白乳滂流凝于石上。<a id="a-9x"></a>遂累石封外。<a id="a-9y"></a>就而殓焉。<a id="a-9z"></a>即周宣政元年七月十六日也。<a id="a-A0"></a>春秋四十有五。<a id="a-A1"></a>弟子等有闻当世。<a id="a-A2"></a>具诸别传亲侍沙门慧宣者。<a id="a-A3"></a>内外博通奇有志力。<a id="a-A4"></a>痛山颓之莫仰。<a id="a-A5"></a>悲梁坏之无依。<a id="a-A6"></a>爰述芳猷树碑塔所。<a id="a-A7"></a>后有访道思贤者。<a id="a-A8"></a>入山礼敬循诸崖险。<a id="a-A9"></a>乃见蔼书遗偈在于石壁。<a id="a-AA"></a>题云。<a id="a-AB"></a>初欲血书。<a id="a-AC"></a>本意不谓变为白色。<a id="a-AD"></a>即是魔业不遂。<a id="a-AE"></a>所以墨书其文。<a id="a-AF"></a>曰诸有缘者。<a id="a-AG"></a>在家出家若男若女。<a id="a-AH"></a>皆悉好住于佛法中莫生退转。<a id="a-AI"></a>若退转者即失善利。<a id="a-AJ"></a>吾以三因缘舍此身命。<a id="a-AK"></a>一见身多过。<a id="a-AL"></a>二不能护法。<a id="a-AM"></a>三欲速见佛辄同古圣。<a id="a-AN"></a>列偈叙之。</p>
  <p id="aAO">无益之身　　恶烦人功　　解形穷石</p>
  <p id="aAP">散体岩松　　天人修罗　　山神树神</p>
  <p id="aAQ">有求道者　　观我舍身　　愿令众生</p>
  <p id="aAR">见我骸骨　　烦恼大船　　皆为覆没</p>
  <p id="aAS">愿令众生　　闻我舍命　　天耳成就</p>
  <p id="aAT">菩提究竟　　愿令众生　　忆念我时</p>
  <p id="aAU">具足念力　　多闻总持　　此报一罢</p>
  <p id="aAV">四大雕零　　泉林迳绝　　岩室无声</p>
  <p id="aAW">普施禽兽　　乃至昆虫　　食肉饮血</p>
  <p id="aAX">善根内充　　愿我未来　　速成善逝</p>
  <p id="aAY">身心自在　　要相拔济　　此身不净</p>
  <p id="aAZ">底下屎囊　　九孔常流　　如漏堤塘</p>
  <p id="aAa">此身可恶　　不可瞻观　　薄皮裹血</p>
  <p id="aAb">垢污涂漫　　此身臭秽　　犹如死狗</p>
  <p id="aAc">六六合成　　不从花有　　观此臭身</p>
  <p id="aAd">无常所囚　　进退无免　　会遭蚁蝼</p>
  <p id="aAe">此身难保　　有命必输　　狐狼所啖</p>
  <p id="aAf">终成虫蛆　　天人男女　　好丑贵贱</p>
  <p id="aAg">死火所烧　　暂见如电　　死法侵人</p>
  <p id="aAh">怨中之怨　　吾以为仇　　誓断根源</p>
  <p id="aAi">此身无乐　　毒蛇之箧　　四大围绕</p>
  <p id="aAj">百病交涉　　有名苦聚　　老病死薮</p>
  <p id="aAk">身心热恼　　多诸过咎　　此身无我</p>
  <p id="aAl">以不自在　　无实横计　　凡夫所宰</p>
  <p id="aAm">久远迷惑　　妄倒所使　　丧失善根</p>
  <p id="aAn">畜生同死　　弃舍百千　　血乳成海</p>
  <p id="aAo">骨积大山　　当来兼倍　　未曾为利</p>
  <p id="aAp">虚受勤苦　　众生无益　　于法无补</p>
  <p id="aAq">忍痛舍施　　功用无边　　誓不退转</p>
  <p id="aAr">出离四渊　　舍此秽形　　愿生净土</p>
  <p id="aAs">一念花开　　弥陀佛所　　速见十方</p>
  <p id="aAt">诸佛贤圣　　长辞三途　　正道决定</p>
  <p id="aAu">报得五通　　自在飞行　　宝树餐法</p>
  <p id="aAv">证大无生　　法身自在　　不断三有</p>
  <p id="aAw">殄除魔道　　护法为首　　十地满足</p>
  <p id="aAx">神化无方　　德备四胜　　号称法王</p>
  <p id="aAy">愿舍此身已　　早令身自在</p>
  <p id="aAz">法身自在已　　在在诸趣中</p>
  <p id="aB0">随有利益处　　护法救众生</p>
  <p id="aB1">又复业应尽　　有为法皆然</p>
  <p id="aB2">三界皆无常　　时来不自在</p>
  <p id="aB3">他杀及自死　　终归如是处</p>
  <p id="aB4">智者所不乐　　应当如是思</p>
  <p id="aB5">众缘既运奏　　业尽于今日</p>
  <p id="aB6">释道安。<a id="a-B7"></a>俗姓姚。<a id="a-B8"></a>凭翊胡城人也。<a id="a-B9"></a>识悟玄理早附法门。<a id="a-BA"></a>性无常师闻道而至。<a id="a-BB"></a>兼以恬虚静泊凝心胜境。<a id="a-BC"></a>谦肃为用动止施度。<a id="a-BD"></a>凡厥禅侣莫不推服。<a id="a-BE"></a>后隐于太白山。<a id="a-BF"></a>栖遁林泉拥志经论。<a id="a-BG"></a>思拔深定慧业斯举。<a id="a-BH"></a>旁观子史粗涉大纲。<a id="a-BI"></a>而神气高朗挟操清远。<a id="a-BJ"></a>进具已后。<a id="a-BK"></a>崇尚涅槃。<a id="a-BL"></a>以为遗诀之教。<a id="a-BM"></a>博通智论。<a id="a-BN"></a>用资弘道之基。<a id="a-BO"></a>故周世渭滨盛扬二部。<a id="a-BP"></a>更互谈诲无替四时。<a id="a-BQ"></a>住大陟岵寺。<a id="a-BR"></a>常以弘法为任。<a id="a-BS"></a>京师士子咸附清尘。<a id="a-BT"></a>安内外既明特善文藻。<a id="a-BU"></a>动言命笔并会才华。<a id="a-BV"></a>而风韵疏通。<a id="a-BW"></a>雅调翔简。<a id="a-BX"></a>执礼居尊仁被朝贵。<a id="a-BY"></a>故荣达儒宰。<a id="a-BZ"></a>知名道士。<a id="a-Ba"></a>日来请论咸发信心。<a id="a-Bb"></a>故得义流天下草偃从之。<a id="a-Bc"></a>周武廓清天步中外禔福。<a id="a-Bd"></a>频御雕辇躬礼安焉。<a id="a-Be"></a>安道为物宗。<a id="a-Bf"></a>坐镇崇敬。<a id="a-Bg"></a>令帝席地而止。<a id="a-Bh"></a>安则如常敷化。<a id="a-Bi"></a>高谈正法词无涉世。<a id="a-Bj"></a>公卿侧目观者荣庆。<a id="a-Bk"></a>时及中食安命供设。<a id="a-Bl"></a>帝将举筯曰。<a id="a-Bm"></a>弟子闻。<a id="a-Bn"></a>俗人不合僧食。<a id="a-Bo"></a>法师如何以罪累人。<a id="a-Bp"></a>安曰。<a id="a-Bq"></a>佛教权实律制开遮王贼恶臣并通供给。<a id="a-Br"></a>贫道据法相拟。<a id="a-Bs"></a>理非徒尔。<a id="a-Bt"></a>帝曰。<a id="a-Bu"></a>审如来言非佛意也。<a id="a-Bv"></a>但恐损道众耳。<a id="a-Bw"></a>又与贼臣同席。<a id="a-Bx"></a>诚无预焉。<a id="a-By"></a>即敕将去。<a id="a-Bz"></a>更论余法。<a id="a-C0"></a>曾不以介意。<a id="a-C1"></a>斯即季代之高量也。<a id="a-C2"></a>后敕住大中兴寺。<a id="a-C3"></a>别加殊礼。<a id="a-C4"></a>帝往南郊。<a id="a-C5"></a>文物大备。<a id="a-C6"></a>敕诸道俗同睹通衢。<a id="a-C7"></a>敕别及安。<a id="a-C8"></a>令观天子卤簿仪具。<a id="a-C9"></a>安答曰。<a id="a-CA"></a>陛下为民故出。<a id="a-CB"></a>贫道为法不出。<a id="a-CC"></a>帝闻弹指叹善久之。<a id="a-CD"></a>安鉴悟绝伦德风远扇。<a id="a-CE"></a>立形平准守道自遵。<a id="a-CF"></a>皆此类也。<a id="a-CG"></a>与同学慧俊知名周壤。<a id="a-CH"></a>俊姓朱氏。<a id="a-CI"></a>京兆三原人。<a id="a-CJ"></a>生不学书。<a id="a-CK"></a>而耳餐取悟一闻不忘藏诸胸臆。<a id="a-CL"></a>流略儒释谈如泉涌。<a id="a-CM"></a>攻击关责锋锷丛萃。<a id="a-CN"></a>曾于一日安公正讲涅槃。<a id="a-CO"></a>俊命章设问。<a id="a-CP"></a>遂往还迄暮。<a id="a-CQ"></a>竟不消文。<a id="a-CR"></a>明旦又问。<a id="a-CS"></a>讲难精拔。<a id="a-CT"></a>安虽随言即遣。<a id="a-CU"></a>而听者谓无继难。<a id="a-CV"></a>俊终援引文理征并相詶。<a id="a-CW"></a>遂连三日止论一义。<a id="a-CX"></a>后两舍其致方事解文。<a id="a-CY"></a>故使惊唱前修预闻高揖。<a id="a-CZ"></a>俊后历寻华土。<a id="a-Ca"></a>纵学名师。<a id="a-Cb"></a>凡所沾耳。<a id="a-Cc"></a>皆义通旨得。<a id="a-Cd"></a>安与同室三十余年。<a id="a-Ce"></a>言晤飞玄诚逾目击。<a id="a-Cf"></a>因疾而卒。<a id="a-Cg"></a>安抚尸恸哭曰。<a id="a-Ch"></a>宣尼有言。<a id="a-Ci"></a>信不虚矣。<a id="a-Cj"></a>至天和四年岁在己丑三月十五日。<a id="a-Ck"></a>敕召有德众僧名儒道士文武百官二千余人于正殿。<a id="a-Cl"></a>帝升御座。<a id="a-Cm"></a>亲量三教优劣废立。<a id="a-Cn"></a>众议纷纭。<a id="a-Co"></a>各随情见较其大抵。<a id="a-Cp"></a>无与相抗者。<a id="a-Cq"></a>至其月二十日。<a id="a-Cr"></a>又依前集。<a id="a-Cs"></a>众论乖咎是非滋生。<a id="a-Ct"></a>并莫简帝心。<a id="a-Cu"></a>索然而退。<a id="a-Cv"></a>至四月初。<a id="a-Cw"></a>敕又广召道俗。<a id="a-Cx"></a>令极言陈理。<a id="a-Cy"></a>又敕司隶大夫甄鸾。<a id="a-Cz"></a>详佛道二教。<a id="a-D0"></a>定其先后浅深同异。<a id="a-D1"></a>鸾乃上笑道论三卷。<a id="a-D2"></a>合三十六条。<a id="a-D3"></a>用笑三洞之名。<a id="a-D4"></a>及笑经称三十六部。<a id="a-D5"></a>文极详据事多扬激。<a id="a-D6"></a>至五月十日。<a id="a-D7"></a>帝又大集群臣。<a id="a-D8"></a>详鸾上论以为伤蠹道士。<a id="a-D9"></a>即于殿庭焚之。<a id="a-DA"></a>道安慨时俗之混并。<a id="a-DB"></a>悼史藉之沈网。<a id="a-DC"></a>乃作二教论取拟武帝。<a id="a-DD"></a>详三教之极。<a id="a-DE"></a>文成一卷篇分十二。<a id="a-DF"></a>初归宗显本篇。<a id="a-DG"></a>有客问曰。<a id="a-DH"></a>仆闻。<a id="a-DI"></a>风流倾坠。<a id="a-DJ"></a>六经所以缉修。<a id="a-DK"></a>夸尚滋彰。<a id="a-DL"></a>二篇所以述作。<a id="a-DM"></a>故优柔弘润于物必济曰儒。<a id="a-DN"></a>用之不匮于物必通曰道。<a id="a-DO"></a>斯皆孔老之神功。<a id="a-DP"></a>可得而详矣。<a id="a-DQ"></a>近览释教文博义丰。<a id="a-DR"></a>观其汲引。<a id="a-DS"></a>则恂恂善诱。<a id="a-DT"></a>要其旨趣。<a id="a-DU"></a>则亹亹兹始良。<a id="a-DV"></a>然三教虽殊劝善一途。<a id="a-DW"></a>教迹诚异理会则同。<a id="a-DX"></a>至如老嗟身患孔叹逝川。<a id="a-DY"></a>固欲后外以致存生感往以知物化。<a id="a-DZ"></a>何异释典之厌身无常之说哉。<a id="a-Da"></a>但拘滞之流未驰高观。<a id="a-Db"></a>不能齐天地于一指。<a id="a-Dc"></a>均是非于一气。<a id="a-Dd"></a>致令谈论之际每有不同。<a id="a-De"></a>此所谓匿摩尼于胎[穀-禾+卵]。<a id="a-Df"></a>掩大明于重夜。<a id="a-Dg"></a>伤莫二之淳风。<a id="a-Dh"></a>塞洞一之玄旨。<a id="a-Di"></a>祈之弥劫奚可值哉。<a id="a-Dj"></a>主人答曰。<a id="a-Dk"></a>子之穷辩未尽理也。<a id="a-Dl"></a>夫万化本于生生。<a id="a-Dm"></a>三才兆于始始。<a id="a-Dn"></a>然则无生无始。<a id="a-Do"></a>物之性也。<a id="a-Dp"></a>有化有生。<a id="a-Dq"></a>人之聚也。<a id="a-Dr"></a>聚虽一体。<a id="a-Ds"></a>而形神两异。<a id="a-Dt"></a>散虽质别。<a id="a-Du"></a>而心数弗亡。<a id="a-Dv"></a>故救形之教。<a id="a-Dw"></a>教称为外。<a id="a-Dx"></a>济神之教。<a id="a-Dy"></a>教称为内。<a id="a-Dz"></a>是以智论有内外两经。<a id="a-E0"></a>仁王辩内外两论。<a id="a-E1"></a>大等明内外两律。<a id="a-E2"></a>百论言内外二道。<a id="a-E3"></a>若通论内外。<a id="a-E4"></a>则该彼华夷。<a id="a-E5"></a>若局命此方。<a id="a-E6"></a>则可云儒释。<a id="a-E7"></a>释教为内儒教为外。<a id="a-E8"></a>备彰圣典非为诞谬。<a id="a-E9"></a>详览载藉寻讨源流。<a id="a-EA"></a>教惟有二宁得有三。<a id="a-EB"></a>何者。<a id="a-EC"></a>昔玄古朴素。<a id="a-ED"></a>坟典之诰未弘。<a id="a-EE"></a>淳风稍离。<a id="a-EF"></a>丘索之文乃着。<a id="a-EG"></a>故包论七典统括九流。<a id="a-EH"></a>咸为治国之谟。<a id="a-EI"></a>并是修身之术。<a id="a-EJ"></a>若泒而别之。<a id="a-EK"></a>则应为九教。<a id="a-EL"></a>总而合之。<a id="a-EM"></a>则同属儒宗。<a id="a-EN"></a>论其官也。<a id="a-EO"></a>各王朝之一职。<a id="a-EP"></a>谈其藉也。<a id="a-EQ"></a>普皇家之一书。<a id="a-ER"></a>子欲于一化之内。<a id="a-ES"></a>令九流争川。<a id="a-ET"></a>大道之世。<a id="a-EU"></a>使小成竞辩。<a id="a-EV"></a>岂不上伤皇极莫二之风。<a id="a-EW"></a>下开拘放鄙荡之弊。<a id="a-EX"></a>真所谓巨蠹鸿猷眩曜朝野矣。<a id="a-EY"></a>佛教者。<a id="a-EZ"></a>穷理尽性之格言。<a id="a-Ea"></a>出世入真之正辙。<a id="a-Eb"></a>论其文则部分十二。<a id="a-Ec"></a>语其旨则四种悉檀理妙域中。<a id="a-Ed"></a>固非名号所及。<a id="a-Ee"></a>化擅系表。<a id="a-Ef"></a>又非情智所寻。<a id="a-Eg"></a>至于遣累落筌陶神尽照。<a id="a-Eh"></a>近超生死远证泥洹。<a id="a-Ei"></a>播阐五乘。<a id="a-Ej"></a>接群机之深浅。<a id="a-Ek"></a>该明六道。<a id="a-El"></a>辩善恶之升沉。<a id="a-Em"></a>夐期出世。<a id="a-En"></a>而理无不周。<a id="a-Eo"></a>迩毗王化。<a id="a-Ep"></a>而事无不尽。<a id="a-Eq"></a>能博能要不质不文。<a id="a-Er"></a>自非天下之至虑。<a id="a-Es"></a>孰能与斯教哉。<a id="a-Et"></a>虽复儒道千家农墨百氏取舍驱驰。<a id="a-Eu"></a>未及其度者也。<a id="a-Ev"></a>惟释氏之教理富权实。<a id="a-Ew"></a>有余不了称之曰权。<a id="a-Ex"></a>无余了义号之为实。<a id="a-Ey"></a>通言善诱何名妙赏。<a id="a-Ez"></a>子谓。<a id="a-F0"></a>三教虽殊劝善义一。<a id="a-F1"></a>余谓。<a id="a-F2"></a>善有精粗优劣宜异。<a id="a-F3"></a>精者超百化而高升。<a id="a-F4"></a>粗者循九居而未息。<a id="a-F5"></a>安可同年而语其胜负哉。<a id="a-F6"></a>又云。<a id="a-F7"></a>教迹诚异理会则同。<a id="a-F8"></a>爰引世训以符玄教。<a id="a-F9"></a>此盖悠悠之所昧。<a id="a-FA"></a>未暨其本矣。<a id="a-FB"></a>教者何耶筌理之谓。<a id="a-FC"></a>理者何耶教之所诠。<a id="a-FD"></a>教若果异理岂得同。<a id="a-FE"></a>理若必同教宁得异。<a id="a-FF"></a>筌不期鱼蹄不为兔。<a id="a-FG"></a>将为名乎理同安在。<a id="a-FH"></a>夫厚生情笃。<a id="a-FI"></a>身患之诫遂兴。<a id="a-FJ"></a>不悟迁流。<a id="a-FK"></a>逝川之叹乃作。<a id="a-FL"></a>并是域内之至谈。<a id="a-FM"></a>非踰方之巨唱。<a id="a-FN"></a>何者。<a id="a-FO"></a>推色尽于极微。<a id="a-FP"></a>老氏之所未辨究心穷于生灭。<a id="a-FQ"></a>宣尼又所未言。<a id="a-FR"></a>可谓瞻之似尽。<a id="a-FS"></a>而察之未极者也。<a id="a-FT"></a>经曰。<a id="a-FU"></a>分别色心有无量相。<a id="a-FV"></a>非诸二乘所知。<a id="a-FW"></a>且二乘之与大行。<a id="a-FX"></a>俱越妄想之乡。<a id="a-FY"></a>菩萨则慧兼九道。<a id="a-FZ"></a>声闻则独善一身。<a id="a-Fa"></a>其犹露润之比巨壑。<a id="a-Fb"></a>微尘之比须弥。<a id="a-Fc"></a>况凡夫识想何得齐乎。<a id="a-Fd"></a>故经曰。<a id="a-Fe"></a>无以日光等彼萤火。<a id="a-Ff"></a>若夫以齐而齐不齐者未齐矣。<a id="a-Fg"></a>以齐而齐于齐者未齐焉。<a id="a-Fh"></a>余闻。<a id="a-Fi"></a>善齐天下者。<a id="a-Fj"></a>以不齐而齐天下者也。<a id="a-Fk"></a>何须夷岳实渊然后方平。<a id="a-Fl"></a>续凫截鹤于焉始等。<a id="a-Fm"></a>此盖狷夫之野议。<a id="a-Fn"></a>岂达士之贞观乎。<a id="a-Fo"></a>故谚曰。<a id="a-Fp"></a>紫实昧朱狂斯滥哲。<a id="a-Fq"></a>请广其类。<a id="a-Fr"></a>上至天子下至庶人。<a id="a-Fs"></a>莫不资色心。<a id="a-Ft"></a>以成躯。<a id="a-Fu"></a>禀阴阳而化体。<a id="a-Fv"></a>不可以色心是等。<a id="a-Fw"></a>而便混以智愚。<a id="a-Fx"></a>阴阳义齐。<a id="a-Fy"></a>则同之于贵贱。<a id="a-Fz"></a>此之不可。<a id="a-G0"></a>至理咬然。<a id="a-G1"></a>虽强齐之。<a id="a-G2"></a>其义安在。<a id="a-G3"></a>帝为张宾构谮。<a id="a-G4"></a>意遣释宗。<a id="a-G5"></a>初览安论通问僚宰。<a id="a-G6"></a>文据卓然莫敢排斥。<a id="a-G7"></a>当时废立遂寝。<a id="a-G8"></a>诚有所推。<a id="a-G9"></a>至建德三年岁在甲午五月十七日。<a id="a-GA"></a>乃普灭佛道二宗。<a id="a-GB"></a>别置通道观。<a id="a-GC"></a>简释李有名者。<a id="a-GD"></a>并着衣冠为学士焉。<a id="a-GE"></a>事在别传。<a id="a-GF"></a>安削迹潜声逃于林泽。<a id="a-GG"></a>帝下敕搜访。<a id="a-GH"></a>执诣王庭。<a id="a-GI"></a>亲致劳接。<a id="a-GJ"></a>赐牙笏彩帛。<a id="a-GK"></a>并位以朝列。<a id="a-GL"></a>竟并不就。<a id="a-GM"></a>卒于周世。<a id="a-GN"></a>初安之住中兴。<a id="a-GO"></a>携母相近。<a id="a-GP"></a>每旦出觐手为煮食。<a id="a-GQ"></a>然后上讲。<a id="a-GR"></a>虽足侍人不许兼助。<a id="a-GS"></a>乃至折薪汲水。<a id="a-GT"></a>必自运其身手。<a id="a-GU"></a>告人曰。<a id="a-GV"></a>母能生养于我。<a id="a-GW"></a>非我不名供养。<a id="a-GX"></a>卒于母世初无一息。<a id="a-GY"></a>斯准大圣担棺之像。<a id="a-GZ"></a>布化浇夫矣。<a id="a-Ga"></a>及其即世也乃作遗诫九章。<a id="a-Gb"></a>以训门人。<a id="a-Gc"></a>其词曰。<a id="a-Gd"></a>敬谢诸弟子。<a id="a-Ge"></a>夫出家为道至重至难。<a id="a-Gf"></a>不可自轻不可自易。<a id="a-Gg"></a>所谓重者。<a id="a-Gh"></a>荷道佩德萦仁负义。<a id="a-Gi"></a>奉持净戒死而有已。<a id="a-Gj"></a>所谓难者。<a id="a-Gk"></a>绝世离俗永割亲爱。<a id="a-Gl"></a>回情易性不同于众。<a id="a-Gm"></a>行人所不能行。<a id="a-Gn"></a>割人所不能割。<a id="a-Go"></a>忍苦受辱捐弃躯命。<a id="a-Gp"></a>谓之难者名曰道人。<a id="a-Gq"></a>道人者行道人也。<a id="a-Gr"></a>行必可履言必可法。<a id="a-Gs"></a>被服出家动为法则。<a id="a-Gt"></a>不贪不诤不谗不匿。<a id="a-Gu"></a>学问高远志存玄默。<a id="a-Gv"></a>是为名称参位三尊。<a id="a-Gw"></a>出贤入圣涤除精魂。<a id="a-Gx"></a>故得君王不望其报。<a id="a-Gy"></a>父母不望其力。<a id="a-Gz"></a>普天之人莫不归揖。<a id="a-H0"></a>捐妻减养供奉衣食。<a id="a-H1"></a>屈身俯仰不辞劳役者。<a id="a-H2"></a>以其志行清洁通于神明。<a id="a-H3"></a>淡泊虚白可奇可贵故。<a id="a-H4"></a>自顷荒流道法遂替。<a id="a-H5"></a>新学之人未体法则。<a id="a-H6"></a>弃正着邪忘其真实。<a id="a-H7"></a>以小黠为智。<a id="a-H8"></a>以小供为足。<a id="a-H9"></a>饱食终日无所用心。<a id="a-HA"></a>退自推观良亦可悲。<a id="a-HB"></a>计今出家或有年岁。<a id="a-HC"></a>经业未通文字不决。<a id="a-HD"></a>徒丧一世无所成名。<a id="a-HE"></a>如此之事不可深思。<a id="a-HF"></a>无常之限非旦则夕。<a id="a-HG"></a>三涂苦痛无强无弱。<a id="a-HH"></a>师徒义深故以申示。<a id="a-HI"></a>有情之流可为永诫。<a id="a-HJ"></a>其一曰。<a id="a-HK"></a>卿已出家永违所生。<a id="a-HL"></a>剃发毁容法服加形。<a id="a-HM"></a>辞亲之日上下涕零。<a id="a-HN"></a>割爱崇道意陵太清。<a id="a-HO"></a>当遵此志经道修明如何无心故在色声。<a id="a-HP"></a>悠悠竟日经业不成。<a id="a-HQ"></a>德行日损秽迹遂盈。<a id="a-HR"></a>师友惭耻凡俗所轻。<a id="a-HS"></a>如是出家徒自辱名。<a id="a-HT"></a>今故诲励宜当专精。<a id="a-HU"></a>其二曰。<a id="a-HV"></a>卿已出家弃俗辞君。<a id="a-HW"></a>应自诲励志果清云。<a id="a-HX"></a>财色不顾与世不群。<a id="a-HY"></a>金玉不贵惟道为珍。<a id="a-HZ"></a>约己守节甘苦乐贫。<a id="a-Ha"></a>进德自度又能度人。<a id="a-Hb"></a>如何改操趋走风尘。<a id="a-Hc"></a>坐不暖席驰务东西。<a id="a-Hd"></a>剧如徭役县官所牵。<a id="a-He"></a>经道不通戒德不全。<a id="a-Hf"></a>朋友蚩弄同学弃捐。<a id="a-Hg"></a>如是出家徒丧天年。<a id="a-Hh"></a>今故诲励宜各自怜。<a id="a-Hi"></a>其三曰。<a id="a-Hj"></a>卿已出家永辞宗族。<a id="a-Hk"></a>无亲无疏清净无欲。<a id="a-Hl"></a>吉则不欢凶则不戚。<a id="a-Hm"></a>超然从容豁然离俗。<a id="a-Hn"></a>志在玄妙轨真守扑。<a id="a-Ho"></a>得度广济普蒙福禄。<a id="a-Hp"></a>如何无心仍着染浊空争长短铢两斗斛。<a id="a-Hq"></a>与世同利何异僮仆。<a id="a-Hr"></a>经道不明德行不足。<a id="a-Hs"></a>如是出家徒自毁辱。<a id="a-Ht"></a>今故诲示宜自洗沐。<a id="a-Hu"></a>其四曰。<a id="a-Hv"></a>卿已出家号曰道人。<a id="a-Hw"></a>父母不敬世帝不臣。<a id="a-Hx"></a>普天同奉事之如神。<a id="a-Hy"></a>稽首致敬不计富贫。<a id="a-Hz"></a>尚其清修自利利人。<a id="a-I0"></a>减割之重一米七斤。<a id="a-I1"></a>如何怠慢不能报恩。<a id="a-I2"></a>倚纵游逸身意虚烦。<a id="a-I3"></a>无戒食施死入太山。<a id="a-I4"></a>烧铁为食融铜灌咽。<a id="a-I5"></a>如斯之痛法句所陈。<a id="a-I6"></a>今故诲约宜改自新。<a id="a-I7"></a>其五曰。<a id="a-I8"></a>卿已出家号曰息心。<a id="a-I9"></a>秽杂不着惟道是钦。<a id="a-IA"></a>志参清洁如玉如冰。<a id="a-IB"></a>当修经戒以济精神。<a id="a-IC"></a>众生蒙祐并度所亲。<a id="a-ID"></a>如何无心随俗浮沉。<a id="a-IE"></a>纵其四大恣其五根。<a id="a-IF"></a>道德遂浅世事更深。<a id="a-IG"></a>如是出家与世同尘。<a id="a-IH"></a>今故诫约幸自开神。<a id="a-II"></a>其六曰。<a id="a-IJ"></a>卿已出家捐世形躯。<a id="a-IK"></a>当务竭情泥洹合符。<a id="a-IL"></a>如何扰动不乐闲居。<a id="a-IM"></a>经道损耗世事有余。<a id="a-IN"></a>清白不履反入泥涂。<a id="a-IO"></a>过影之命或在须臾。<a id="a-IP"></a>地狱之痛难可具书。<a id="a-IQ"></a>今故戒励宜崇典谟。<a id="a-IR"></a>其七曰。<a id="a-IS"></a>卿已出家不可自宽。<a id="a-IT"></a>形虽鄙陋使行可观。<a id="a-IU"></a>衣服虽粗坐起令端。<a id="a-IV"></a>饮食虽疏出言可餐夏则忍饥冬则忍寒。<a id="a-IW"></a>能自守节不饮盗泉。<a id="a-IX"></a>不肖之供足不妄前。<a id="a-IY"></a>久处私室如临至尊。<a id="a-IZ"></a>学虽不多可齐上贤。<a id="a-Ia"></a>如是出家足报二亲。<a id="a-Ib"></a>宗族知识一切蒙恩。<a id="a-Ic"></a>今故戒汝各宜自敦。<a id="a-Id"></a>其八曰。<a id="a-Ie"></a>卿已出家性有昏明。<a id="a-If"></a>学无多少要在修精。<a id="a-Ig"></a>上士坐禅中士诵经。<a id="a-Ih"></a>下士堪能塔寺经营。<a id="a-Ii"></a>岂可终日一无所成。<a id="a-Ij"></a>立身无闻可谓徒生。<a id="a-Ik"></a>今故诲汝宜自端情。<a id="a-Il"></a>其九曰。<a id="a-Im"></a>卿已出家永违二亲。<a id="a-In"></a>道法革性俗服离身。<a id="a-Io"></a>辞亲之日乍悲乍欣。<a id="a-Ip"></a>邈尔绝俗超出埃尘。<a id="a-Iq"></a>当修经道制己履真。<a id="a-Ir"></a>如何无心更染俗因。<a id="a-Is"></a>经道已薄行无毛分。<a id="a-It"></a>言非可贵德非可珍。<a id="a-Iu"></a>师友致累恚恨日殷。<a id="a-Iv"></a>如是出家损法辱身。<a id="a-Iw"></a>思之念之好自将身。<a id="a-Ix"></a>安有弟子慧影宝贵。<a id="a-Iy"></a>并列名隋世。<a id="a-Iz"></a>影传灯大论继踵法轮。<a id="a-J0"></a>泛迹人间情多野外。<a id="a-J1"></a>着伤学存废厌修等三论。<a id="a-J2"></a>伤学除谤法之愆。<a id="a-J3"></a>存废防奸求之意。<a id="a-J4"></a>厌修令改过服道。<a id="a-J5"></a>并藻逸霞烂。<a id="a-J6"></a>焕然可遵。<a id="a-J7"></a>后卒开皇末岁。<a id="a-J8"></a>贵玩阅群典讲律为务。<a id="a-J9"></a>见晋世支敏度合五家首楞严为一本八卷。<a id="a-JA"></a>又合三家维摩经为一本五卷。<a id="a-JB"></a>隋沙门僧就合四家大集为一本六十卷。<a id="a-JC"></a>贵乃合三家金光明为一本八卷。<a id="a-JD"></a>复请崛多三藏。<a id="a-JE"></a>译银主陀罗尼及属累品。<a id="a-JF"></a>以之成部。<a id="a-JG"></a>沙门彦琮重覆梵本。<a id="a-JH"></a>品部斯具焉。</p>
  <p id="aJI">释僧衄。<a id="a-JJ"></a>未详氏族。<a id="a-JK"></a>住新州愿果寺。<a id="a-JL"></a>周武季世将丧释门。<a id="a-JM"></a>崇上老氏受其符录。<a id="a-JN"></a>凡有大醮。<a id="a-JO"></a>帝必具其巾褐同其拜伏。<a id="a-JP"></a>而道经诞妄言无本据。<a id="a-JQ"></a>国虽奉事未详仇校。<a id="a-JR"></a>遂不远乡关躬闻帝阙面陈至理。<a id="a-JS"></a>以邪正相参浇情趋竞。<a id="a-JT"></a>未辨真伪更递毁誉。<a id="a-JU"></a>乃著论十有八条难道本宗。<a id="a-JV"></a>又以三科释其前执贤圣既序凡位皎然。<a id="a-JW"></a>其词略云。<a id="a-JX"></a>衄以世之滥述云。<a id="a-JY"></a>老子尹喜西度化胡出家。<a id="a-JZ"></a>老子为说经戒。<a id="a-Ja"></a>令尹喜作佛。<a id="a-Jb"></a>教化胡人。<a id="a-Jc"></a>又称是鬼谷先生撰。<a id="a-Jd"></a>南山四皓注。<a id="a-Je"></a>未善寻者。<a id="a-Jf"></a>莫不信从以为口实。<a id="a-Jg"></a>异哉此传。<a id="a-Jh"></a>君子尚不可誷。<a id="a-Ji"></a>况贬大圣者乎。<a id="a-Jj"></a>今具陈此说非真。<a id="a-Jk"></a>人世差错假托名字。<a id="a-Jl"></a>亦乃言不及义翻辱老子。<a id="a-Jm"></a>意者胜人达士不出此言。<a id="a-Jn"></a>将是无识异道夸竞佛法。<a id="a-Jo"></a>假托鬼谷四皓之名。<a id="a-Jp"></a>附尹喜传后。<a id="a-Jq"></a>作此异论用迷昏俗。<a id="a-Jr"></a>窃闻传而不习夫子不许。<a id="a-Js"></a>妄作者凶老君所诫。<a id="a-Jt"></a>此之巨患增长三涂。<a id="a-Ju"></a>宜应纠正救其此失。<a id="a-Jv"></a>然教有内外用生疑假。<a id="a-Jw"></a>人有贤圣多述本迹。<a id="a-Jx"></a>故班固汉书品人九等。<a id="a-Jy"></a>孔丘之徒为上上类。<a id="a-Jz"></a>例皆是圣。<a id="a-K0"></a>李老之俦为中上类。<a id="a-K1"></a>例皆是贤。<a id="a-K2"></a>何晏王弼云。<a id="a-K3"></a>老未及圣此则贤。<a id="a-K4"></a>圣天分优劣自显。<a id="a-K5"></a>故魏文之博悟也。<a id="a-K6"></a>黄初三年下敕云。<a id="a-K7"></a>告豫州刺史。<a id="a-K8"></a>老聃贤人。<a id="a-K9"></a>未宜先孔子。<a id="a-KA"></a>不知鲁郡为孔子立庙成未汉桓帝不师圣法。<a id="a-KB"></a>正以嬖臣而事老子欲以求福。<a id="a-KC"></a>良足笑也。<a id="a-KD"></a>此祠之兴由恒帝。<a id="a-KE"></a>武皇帝以老子贤人不毁其屋。<a id="a-KF"></a>朕亦以此亭当路。<a id="a-KG"></a>行来者辄往瞻视。<a id="a-KH"></a>而楼屋倾颓傥能压人。<a id="a-KI"></a>故令修整。<a id="a-KJ"></a>作过视之殊未整顿。<a id="a-KK"></a>恐小人谓此为神。<a id="a-KL"></a>妄往祷祝违犯常禁。<a id="a-KM"></a>宜宣告吏民咸使知闻。<a id="a-KN"></a>据斯以言。<a id="a-KO"></a>程露久矣。<a id="a-KP"></a>世多愚人不寻前达。<a id="a-KQ"></a>故有此弊耳。<a id="a-KR"></a>今考据年月群达诚言区别人世。<a id="a-KS"></a>并内经外典并对条例。<a id="a-KT"></a>览详卷首邪正自显。<a id="a-KU"></a>虽复著论周世垂名朝野。<a id="a-KV"></a>通人罕遇。<a id="a-KW"></a>终以事迷。<a id="a-KX"></a>竟不行用。<a id="a-KY"></a>及后法毁。<a id="a-KZ"></a>逃难不测所终。</p>
  <p id="aKa">释僧猛。<a id="a-Kb"></a>俗姓段氏。<a id="a-Kc"></a>京兆泾阳人。<a id="a-Kd"></a>姿荫都雅神情俊拔。<a id="a-Ke"></a>竟孺出家素知希奉。<a id="a-Kf"></a>聪慧利根幽思通远。<a id="a-Kg"></a>数十年间躬事讲说。<a id="a-Kh"></a>凡有解悟靡不通练。<a id="a-Ki"></a>昔魏文西位。<a id="a-Kj"></a>敕猛在右寝殿阐扬般若。<a id="a-Kk"></a>贵宰咸仰味其道训。<a id="a-Kl"></a>周明嗣历。<a id="a-Km"></a>诏下屈住天宫永弘十地。<a id="a-Kn"></a>又敕于紫极文昌二殿。<a id="a-Ko"></a>更互说法。<a id="a-Kp"></a>当时旨延问对酬答无穷。<a id="a-Kq"></a>黄巾之徒纷然构聚。<a id="a-Kr"></a>猛乃徐摇谈柄。<a id="a-Ks"></a>引敌深涡。<a id="a-Kt"></a>方就邪宗一一穷破。<a id="a-Ku"></a>故使三生四见之语并屈当时。<a id="a-Kv"></a>元始真文之经纷碎。<a id="a-Kw"></a>曩日天师徒侣瓦解乖张。<a id="a-Kx"></a>道俗肃然更新耳目。<a id="a-Ky"></a>初帝。<a id="a-Kz"></a>始齐三教。<a id="a-L0"></a>猛分为九十五门。<a id="a-L1"></a>后退一乘。<a id="a-L2"></a>更进三十有生之善。<a id="a-L3"></a>词甚崇粹学观所归。<a id="a-L4"></a>既不预帝览。<a id="a-L5"></a>遂沦俗侣。<a id="a-L6"></a>猛退屏人事幽栖待旦。<a id="a-L7"></a>随文作相佛日将明。<a id="a-L8"></a>以猛年德俱重。<a id="a-L9"></a>玄儒凑集。<a id="a-LA"></a>追访至京。<a id="a-LB"></a>令崇法宇。<a id="a-LC"></a>于大象二年。<a id="a-LD"></a>敕住大兴善寺。<a id="a-LE"></a>讲扬十地。<a id="a-LF"></a>寺即前陟岵寺也。<a id="a-LG"></a>声望尤着殊悦天心。<a id="a-LH"></a>寻振为隋国大统三藏法师。<a id="a-LI"></a>委以佛法令其弘护。<a id="a-LJ"></a>未足以长威权。<a id="a-LK"></a>固亦光辉释种。<a id="a-LL"></a>移都南顿寺。<a id="a-LM"></a>亦同迁于遵善里。<a id="a-LN"></a>今之兴善是也。<a id="a-LO"></a>名虽居隶。<a id="a-LP"></a>而恒住云花勖徒课业。<a id="a-LQ"></a>以开皇八年四月四日。<a id="a-LR"></a>卒于住寺。<a id="a-LS"></a>春秋八十有二。<a id="a-LT"></a>初将大渐。<a id="a-LU"></a>深照苦空。<a id="a-LV"></a>话言盈耳。<a id="a-LW"></a>翕然欲绝。<a id="a-LX"></a>语众曰。<a id="a-LY"></a>吾其去也。<a id="a-LZ"></a>遂即神迁。<a id="a-La"></a>时贵其置心不乱。<a id="a-Lb"></a>葬于城东马头穴刻石立铭于云花寺。<a id="a-Lc"></a>今犹存矣。</p>
  <p id="aLd">释智炫者。<a id="a-Le"></a>益州城都人也。<a id="a-Lf"></a>俗姓徐氏。<a id="a-Lg"></a>初生室有异光。<a id="a-Lh"></a>少小出家。<a id="a-Li"></a>入京听学数年。<a id="a-Lj"></a>遂擅名京洛。<a id="a-Lk"></a>学众推崇请令覆讲。<a id="a-Ll"></a>若泻瓶无遗。<a id="a-Lm"></a>会周武帝废佛法欲存道教。<a id="a-Ln"></a>乃下诏集诸僧道士。<a id="a-Lo"></a>试取优长者留。<a id="a-Lp"></a>庸浅者废。<a id="a-Lq"></a>于是诏华野高僧方岳道士。<a id="a-Lr"></a>千里外有妖术者。<a id="a-Ls"></a>大集京师。<a id="a-Lt"></a>于太极殿陈设高座。<a id="a-Lu"></a>帝自躬临。<a id="a-Lv"></a>敕道士先登。<a id="a-Lw"></a>时有道士张宾。<a id="a-Lx"></a>最为首长。<a id="a-Ly"></a>登高唱言曰。<a id="a-Lz"></a>原夫大道清虚淳一无杂。<a id="a-M0"></a>祈恩请福上通天曹。<a id="a-M1"></a>白日升仙。<a id="a-M2"></a>寿与天地同毕。<a id="a-M3"></a>风教先被中夏。<a id="a-M4"></a>无始无终。<a id="a-M5"></a>含生赖之以得长生。<a id="a-M6"></a>洪恩厚利不可校量岂如佛法虚幻言过其实。<a id="a-M7"></a>不容本土客寓中华。<a id="a-M8"></a>百姓无知信其诡说。<a id="a-M9"></a>今日欲定臧否。<a id="a-MA"></a>可出头来看。<a id="a-MB"></a>襄城公何妥。<a id="a-MC"></a>自行如意。<a id="a-MD"></a>座首少林寺等行禅师。<a id="a-ME"></a>发愤而起。<a id="a-MF"></a>诸僧止之曰。<a id="a-MG"></a>今日事大。<a id="a-MH"></a>天帝在此。<a id="a-MI"></a>不可造次。<a id="a-MJ"></a>知禅师为佛法大海。<a id="a-MK"></a>然应对之间复须机辩。<a id="a-ML"></a>众共谋议。<a id="a-MM"></a>若非蜀炫无以对扬。<a id="a-MN"></a>共推如意以将付炫。<a id="a-MO"></a>炫既为众所推。<a id="a-MP"></a>又忿张宾浪语。<a id="a-MQ"></a>安庠而起徐升论座。<a id="a-MR"></a>坐定执如意谓张宾曰。<a id="a-MS"></a>先生向者所陈大道清虚淳一无杂。<a id="a-MT"></a>又云风教先被中夏者。<a id="a-MU"></a>未知风教之起。<a id="a-MV"></a>起自何时。<a id="a-MW"></a>所说之教于何处说。<a id="a-MX"></a>又言佛法不容本土客寓中华。<a id="a-MY"></a>可辩道是何时生。<a id="a-MZ"></a>佛是何时出。<a id="a-Ma"></a>宾曰。<a id="a-Mb"></a>圣人出世有何定时。<a id="a-Mc"></a>说教兴行有何定处。<a id="a-Md"></a>道教旧来本有。<a id="a-Me"></a>佛法近自西来。<a id="a-Mf"></a>炫曰。<a id="a-Mg"></a>若言无时亦应无出。<a id="a-Mh"></a>若无定处亦应无说。<a id="a-Mi"></a>旧来本有非复清虚。<a id="a-Mj"></a>上请天曹。<a id="a-Mk"></a>岂得无杂。<a id="a-Ml"></a>寿与天地同毕。<a id="a-Mm"></a>岂得无始无终。<a id="a-Mn"></a>宾曰。<a id="a-Mo"></a>道人浪语。<a id="a-Mp"></a>为前王无识。<a id="a-Mq"></a>留汝等辈得至于今。<a id="a-Mr"></a>今日圣帝尽须杀却。<a id="a-Ms"></a>帝恶其理屈令舍人谓之曰。<a id="a-Mt"></a>宾师且下。<a id="a-Mu"></a>宾既退。<a id="a-Mv"></a>帝自升高座言曰。<a id="a-Mw"></a>佛法中有三种不净。<a id="a-Mx"></a>纳耶输陀罗。<a id="a-My"></a>生罗睺罗。<a id="a-Mz"></a>此主不净一也。<a id="a-N0"></a>经律中许僧受食三种净肉。<a id="a-N1"></a>此教不净二也。<a id="a-N2"></a>僧多造罪过好行淫泆。<a id="a-N3"></a>佛在世时徒众不和递相攻伐。<a id="a-N4"></a>此众不净三也。<a id="a-N5"></a>主法众俱不净。<a id="a-N6"></a>朕意将除之以息虚幻。<a id="a-N7"></a>道法中无此事朕将留之以助国化。<a id="a-N8"></a>顾谓炫法师曰。<a id="a-N9"></a>能解此三难。<a id="a-NA"></a>真是好人。<a id="a-NB"></a>炫应声谓曰。<a id="a-NC"></a>陛下所陈并引经论。<a id="a-ND"></a>诚非谬言。<a id="a-NE"></a>但见道法之中。<a id="a-NF"></a>三种不净又甚于此。<a id="a-NG"></a>按天尊处紫微宫。<a id="a-NH"></a>恒侍五百童女。<a id="a-NI"></a>此主不净。<a id="a-NJ"></a>甚于耶输陀罗之一人。<a id="a-NK"></a>道士教中。<a id="a-NL"></a>章醮请福之时。<a id="a-NM"></a>必须鹿脯百柈清酒十斛。<a id="a-NN"></a>此教不净。<a id="a-NO"></a>又甚于三种净肉。<a id="a-NP"></a>道士罪过代代皆有。<a id="a-NQ"></a>千古乱常姜斌犯法。<a id="a-NR"></a>此又甚于众僧。<a id="a-NS"></a>僧众自造罪过。<a id="a-NT"></a>乃言佛法可除。<a id="a-NU"></a>犹如至尊享国严设科条。<a id="a-NV"></a>不妨逆子叛臣相继而出。<a id="a-NW"></a>岂以臣逆子叛。<a id="a-NX"></a>遂欲空于大宝之位耶。<a id="a-NY"></a>大宝之位。<a id="a-NZ"></a>固不可以臣子叛逆而空。<a id="a-Na"></a>佛法正真。<a id="a-Nb"></a>岂得以众僧犯罪而废。<a id="a-Nc"></a>炫雅调抑扬言音朗润。<a id="a-Nd"></a>虽处大节曾无惧颜。<a id="a-Ne"></a>帝愕然良久。<a id="a-Nf"></a>谓炫曰。<a id="a-Ng"></a>所言天尊侍五百童女出何经。<a id="a-Nh"></a>炫曰。<a id="a-Ni"></a>出道三皇经。<a id="a-Nj"></a>帝曰。<a id="a-Nk"></a>三皇经何曾有此语。<a id="a-Nl"></a>炫曰。<a id="a-Nm"></a>陛下自不见。<a id="a-Nn"></a>非是经上无文。<a id="a-No"></a>今欲废佛存道。<a id="a-Np"></a>犹如以庶代嫡。<a id="a-Nq"></a>帝动色而下。<a id="a-Nr"></a>因入内。<a id="a-Ns"></a>群臣僧众皆惊曰。<a id="a-Nt"></a>语触天帝。<a id="a-Nu"></a>何以自保(以周武非嫡故)炫曰。<a id="a-Nv"></a>主辱臣死。<a id="a-Nw"></a>就戮如归。<a id="a-Nx"></a>有何可惧。<a id="a-Ny"></a>乍可早亡游神净土。<a id="a-Nz"></a>岂与无道之君。<a id="a-O0"></a>同生于世乎。<a id="a-O1"></a>众皆壮其言。<a id="a-O2"></a>明旦出敕二教俱废。<a id="a-O3"></a>仍相器重。<a id="a-O4"></a>许以婚姻。<a id="a-O5"></a>期以共政。<a id="a-O6"></a>法师志操逾厉。<a id="a-O7"></a>与同学三人走赴齐都。<a id="a-O8"></a>时周齐之界。<a id="a-O9"></a>皆被枪布棘。<a id="a-OA"></a>彼有富姥姓张。<a id="a-OB"></a>铺毡三十里。<a id="a-OC"></a>令炫得过至齐。<a id="a-OD"></a>盛为三藏名振东国。<a id="a-OE"></a>武帝破邺先遣追求。<a id="a-OF"></a>帝弟越王。<a id="a-OG"></a>宿与法师厚善。<a id="a-OH"></a>恐帝肆怒横加异责。<a id="a-OI"></a>乃鞭背成痕俗服将见。<a id="a-OJ"></a>越王先为言曰。<a id="a-OK"></a>臣恨其逃命。<a id="a-OL"></a>已杖六十。<a id="a-OM"></a>令脱衣见帝。<a id="a-ON"></a>帝变色曰。<a id="a-OO"></a>恐其怀惭。<a id="a-OP"></a>远逝以至死亡。<a id="a-OQ"></a>所以急追元无害意。<a id="a-OR"></a>责越王曰。<a id="a-OS"></a>大丈夫何得以杖捶相辱。<a id="a-OT"></a>待遇弥厚与还京师。<a id="a-OU"></a>武帝崩隋文作相大弘佛法。<a id="a-OV"></a>两都归趣一人而已。<a id="a-OW"></a>岁景将秋。<a id="a-OX"></a>怀土兴念。<a id="a-OY"></a>又以蜀川迥远奥义未宣。<a id="a-OZ"></a>援首西归。<a id="a-Oa"></a>心存敷畅。<a id="a-Ob"></a>蜀王秀。<a id="a-Oc"></a>未之知也。<a id="a-Od"></a>时长史周宣明。<a id="a-Oe"></a>入朝赴考。<a id="a-Of"></a>隋文帝谓之曰。<a id="a-Og"></a>炫法师安和耶。<a id="a-Oh"></a>宣明惊惶莫知所对。<a id="a-Oi"></a>文帝曰。<a id="a-Oj"></a>一国名僧。<a id="a-Ok"></a>卿遂不识。<a id="a-Ol"></a>何成检校。<a id="a-Om"></a>宣明稽首陈谢死罪。<a id="a-On"></a>及还先往寺参礼。<a id="a-Oo"></a>寺旧在东逼于苑囿。<a id="a-Op"></a>又是鄱阳王葬母之所。<a id="a-Oq"></a>王既至孝故名孝爱寺。<a id="a-Or"></a>宣明移就今处。<a id="a-Os"></a>供养无阙。<a id="a-Ot"></a>至大邺改为福胜寺。<a id="a-Ou"></a>法师宣扬。<a id="a-Ov"></a>觉倦入隐三学山。<a id="a-Ow"></a>触目多感。<a id="a-Ox"></a>遂游山诗曰。<a id="a-Oy"></a>秀岭接重烟嵚岑上半天。<a id="a-Oz"></a>绝岩低更举。<a id="a-P0"></a>危峰断复连。<a id="a-P1"></a>侧石倾斜涧。<a id="a-P2"></a>回流写曲泉。<a id="a-P3"></a>野红知草冻。<a id="a-P4"></a>春来鸟自传。<a id="a-P5"></a>树锦无机织。<a id="a-P6"></a>猿鸣讵假弦。<a id="a-P7"></a>叶密风难度。<a id="a-P8"></a>枝疏影易穿。<a id="a-P9"></a>抱帙依闲沼。<a id="a-PA"></a>策杖戏荒田。<a id="a-PB"></a>游心清汉表。<a id="a-PC"></a>置想白云边。<a id="a-PD"></a>荣名非我顾。<a id="a-PE"></a>息意且萧然。<a id="a-PF"></a>年一百二岁。<a id="a-PG"></a>不病而卒</p>
 </body>
</html>