<!doctype html>
<html id="z3IBWRK1JB" data-ver="835">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第六下</h1>
  <p id="a2"></p>
  <p id="a3">释僧密。<a id="a-4"></a>未详氏族。<a id="a-5"></a>乐安人。<a id="a-6"></a>曾未胜衣便从翦落。<a id="a-7"></a>幼而易悟情解过人。<a id="a-8"></a>年至十六学友如林。<a id="a-9"></a>更相开导有闻乡党。<a id="a-A"></a>将欲广开视听。<a id="a-B"></a>师弗之许也。<a id="a-C"></a>因尔潜遁。<a id="a-D"></a>出寺从道明沙门受业。<a id="a-E"></a>一二年中声华负海。<a id="a-F"></a>秦始之初。<a id="a-G"></a>济江住庄严寺。<a id="a-H"></a>器望凝练风仪峻雅。<a id="a-I"></a>五众宗推七贵敬异。<a id="a-J"></a>深沉详正。<a id="a-K"></a>不以利害婴心。<a id="a-L"></a>虽复同居众内。<a id="a-M"></a>未有测其量者。<a id="a-N"></a>时人以方法汰。<a id="a-O"></a>颇谓确言。<a id="a-P"></a>累居南面。<a id="a-Q"></a>徒众甚盛。<a id="a-R"></a>无经不讲。<a id="a-S"></a>专以成实缮奇负气。<a id="a-T"></a>高论少所推下。<a id="a-U"></a>下才在事未能赏重。<a id="a-V"></a>潜相谗构于竟陵王。<a id="a-W"></a>密不叙浊清。<a id="a-X"></a>任其书罪。<a id="a-Y"></a>乃启摈准南。<a id="a-Z"></a>学士随者三十余人。<a id="a-a"></a>相仍讲化。<a id="a-b"></a>天监四年卒于江北。<a id="a-c"></a>春秋七十三矣。</p>
  <p id="ad">释昙准。<a id="a-e"></a>姓弘。<a id="a-f"></a>魏郡汤阴人。<a id="a-g"></a>住昌乐王寺。<a id="a-h"></a>出家从智诞法师受业。<a id="a-i"></a>钻研之勤众皆弗及。<a id="a-j"></a>处静味道。<a id="a-k"></a>无风尘之志。<a id="a-l"></a>善涅槃法华。<a id="a-m"></a>闻诸伊洛。<a id="a-n"></a>闲居游思不交世务。<a id="a-o"></a>承齐竟陵王广延胜道盛兴讲说。<a id="a-p"></a>遂南度止湘宫寺。<a id="a-q"></a>处处采听随席谈论。<a id="a-r"></a>虽逢涂阻未曾告劳。<a id="a-s"></a>次公叹曰。<a id="a-t"></a>此北道人。<a id="a-u"></a>非直美容止善言笑。<a id="a-v"></a>烈亮恢廓雅有器度。<a id="a-w"></a>至于言论深有情致。<a id="a-x"></a>齐临川王萧映。<a id="a-y"></a>长沙王萧晃。<a id="a-z"></a>厚相钦礼。<a id="a-10"></a>庐江何点彭城刘缯。<a id="a-11"></a>并到房接足伸其戒诰。<a id="a-12"></a>讲扬相继成其业者二百余人。<a id="a-13"></a>以天监十四年卒。<a id="a-14"></a>春秋七十有七。<a id="a-15"></a>时寺复有智深比丘。<a id="a-16"></a>聪慧博识经论有功。<a id="a-17"></a>天子王侯多所宾接。<a id="a-18"></a>性好直言无所推屑。<a id="a-19"></a>每商略捡洗物不有平。<a id="a-1A"></a>由是坎壈弘宣阻少。</p>
  <p id="a1B">释道超。<a id="a-1C"></a>姓陆。<a id="a-1D"></a>吴郡吴人。<a id="a-1E"></a>吴丞相敬风之六世也。<a id="a-1F"></a>祖昭尚书金部。<a id="a-1G"></a>父遵散骑侍郎。<a id="a-1H"></a>超少以勤笃知名。<a id="a-1I"></a>与同县慧安早投莫逆。<a id="a-1J"></a>俱游上京共契请业。<a id="a-1K"></a>时旻法师住灵基寺。<a id="a-1L"></a>值旻东讲。<a id="a-1M"></a>因共听沙门法珍成论。<a id="a-1N"></a>至灭谛初闻三心灭无先后。<a id="a-1O"></a>超曰。<a id="a-1P"></a>斯之言悟非吾师也。<a id="a-1Q"></a>见旻解冠一方海内咨仰。<a id="a-1R"></a>辍寝忘味以夜继昼。<a id="a-1S"></a>但性偏躁锐不顾功少。<a id="a-1T"></a>愿望已多。<a id="a-1U"></a>每打髀叹曰。<a id="a-1V"></a>为尔漠漠生肇笑人。<a id="a-1W"></a>又闻龙光寺僧整始就讲说。<a id="a-1X"></a>弥复勇叹曰。<a id="a-1Y"></a>乃可无七尺。<a id="a-1Z"></a>何事在于人后。<a id="a-1a"></a>惆怅疚心累日废业。<a id="a-1b"></a>因自忏悔求诸佛菩萨。<a id="a-1c"></a>乞加威神令其慧悟如僧旻也。<a id="a-1d"></a>事在旻传。<a id="a-1e"></a>遂勤劬苦至。<a id="a-1f"></a>有顷洞澈终日熙怡独语独笑。<a id="a-1g"></a>每言无价宝珠我今已得。<a id="a-1h"></a>雍容高步负气陵俗。<a id="a-1i"></a>白黑改观名架当时。<a id="a-1j"></a>及至讲说解析疑伏每无遗隐。<a id="a-1k"></a>若复为宾雅伏意气求相击杭。<a id="a-1l"></a>若遇机临无不应蹑。<a id="a-1m"></a>同寺僧道贲。<a id="a-1n"></a>年齿小大。<a id="a-1o"></a>亦微向学方。<a id="a-1p"></a>而性多怠惰未能克己。<a id="a-1q"></a>横相陵骂。<a id="a-1r"></a>超亦眄衡啸嗷。<a id="a-1s"></a>未之数也。<a id="a-1t"></a>他日贲曰。<a id="a-1u"></a>我之与乡谁相优劣。<a id="a-1v"></a>超曰。<a id="a-1w"></a>若论年腊请以相寄。<a id="a-1x"></a>胸臆之量未论先后。<a id="a-1y"></a>时为直言。<a id="a-1z"></a>自超处独房屏绝宾幸。<a id="a-20"></a>内外坟典常拥膝前而手不释卷。<a id="a-21"></a>加以尘埃满屋蟋蟀鸣壁。<a id="a-22"></a>中书郎吴郡张率谓曰。<a id="a-23"></a>虫鸣聒耳。<a id="a-24"></a>尘土埋膝。<a id="a-25"></a>安能对此而无忤耶。<a id="a-26"></a>答曰。<a id="a-27"></a>时闻此声足代箫管。<a id="a-28"></a>尘随风来我未暇扫。<a id="a-29"></a>致忤名宾为愧多矣。<a id="a-2A"></a>时人高其放达。<a id="a-2B"></a>年三十六以天监初卒。<a id="a-2C"></a>有慧安道人住湘宫寺。<a id="a-2D"></a>探玄析奥甚有精理。<a id="a-2E"></a>年三十二卒于住寺。<a id="a-2F"></a>时以盛年俱卒。<a id="a-2G"></a>杨辇同哀。</p>
  <p id="a2H">释僧乔。<a id="a-2I"></a>姓华氏。<a id="a-2J"></a>吴兴东迁人。<a id="a-2K"></a>出家住龙光寺。<a id="a-2L"></a>闻僧旻说。<a id="a-2M"></a>前修立义有诸同异。<a id="a-2N"></a>则忘寝息志欲禀受。<a id="a-2O"></a>又听其语论转捷。<a id="a-2P"></a>则抚掌累叹思与偕也。<a id="a-2Q"></a>隆昌之世法筵转少。<a id="a-2R"></a>仍与同寺僧整宝渊慧济慧绍等。<a id="a-2S"></a>请旻移住。<a id="a-2T"></a>于是终晨竟夜一心咨求。<a id="a-2U"></a>布被御冬单蒋藉体。<a id="a-2V"></a>饘粥糊口茹菜充饥。<a id="a-2W"></a>而未曾以贫寒变节。<a id="a-2X"></a>但自勤励维日不足。<a id="a-2Y"></a>研精奥粹理悟深明。<a id="a-2Z"></a>三四年间经论通达。<a id="a-2a"></a>后旻还庄严。<a id="a-2b"></a>龙光慧生问曰。<a id="a-2c"></a>诸少相携并得成器。<a id="a-2d"></a>其间胜负可得闻耶。<a id="a-2e"></a>旻曰。<a id="a-2f"></a>乔公儒雅清虚履今用古。<a id="a-2g"></a>卷舒文义优游教理。<a id="a-2h"></a>钩深致远善能仇校。<a id="a-2i"></a>廉而未讲莫与争先。<a id="a-2j"></a>此乃遗法之所寄也。<a id="a-2k"></a>整公精勤经论博综有叙。<a id="a-2l"></a>同其业者重其情性。<a id="a-2m"></a>渊公不无神明。<a id="a-2n"></a>而心性偏激亟违礼度。<a id="a-2o"></a>久从异集。<a id="a-2p"></a>无以测其多少。<a id="a-2q"></a>济公神识清审。<a id="a-2r"></a>经素有功论文未熟。<a id="a-2s"></a>由其体羸不堪辛苦故耳。<a id="a-2t"></a>且于义理足以明道。<a id="a-2u"></a>志行足以厉俗。<a id="a-2v"></a>绍公情性和理笃有志行。<a id="a-2w"></a>贫而有累学不得恒。<a id="a-2x"></a>向无妨碍。<a id="a-2y"></a>不患不成美器。<a id="a-2z"></a>自乔学之成也。<a id="a-30"></a>不修世务不附名闻。<a id="a-31"></a>闭门静处坐无杂客。<a id="a-32"></a>澄怀潜悟独得而已。<a id="a-33"></a>年三十六天监初卒。<a id="a-34"></a>生本任湘州。<a id="a-35"></a>学明经数频御法座。<a id="a-36"></a>少秉高操。<a id="a-37"></a>慕安汰之风规。<a id="a-38"></a>而弊衣蔬食终身不改。<a id="a-39"></a>美风姿善草隶。<a id="a-3A"></a>整住襄阳未游夏首。<a id="a-3B"></a>道化大行。<a id="a-3C"></a>济番禺人。<a id="a-3D"></a>未还岭表德被南越。<a id="a-3E"></a>文义风宣有广被焉。<a id="a-3F"></a>并天监中卒。</p>
  <p id="a3G">释慧开。<a id="a-3H"></a>姓袁氏。<a id="a-3I"></a>吴郡海盐人。<a id="a-3J"></a>初出家为宣武寺宠公弟子。<a id="a-3K"></a>仍从学阿毗昙及成实论。<a id="a-3L"></a>建武之中游学上京住道林寺。<a id="a-3M"></a>历听藏旻二公经论。<a id="a-3N"></a>后移住彭城。<a id="a-3O"></a>学无时习经耳不忘。<a id="a-3P"></a>多从酒谑博弈自娱。<a id="a-3Q"></a>而值造次之机。<a id="a-3R"></a>阙无对辩。<a id="a-3S"></a>人间席上讷其词也。<a id="a-3T"></a>后忽割略前习专攻名教。<a id="a-3U"></a>处众演散咸庆新闻。<a id="a-3V"></a>及至解名析理。<a id="a-3W"></a>应变无穷。<a id="a-3X"></a>虽逢勍敌巧谈。<a id="a-3Y"></a>罕有折其角者。<a id="a-3Z"></a>讲席基连学人影赴。<a id="a-3a"></a>遂使名称普闻众所知识。<a id="a-3b"></a>陈郡谢惠。<a id="a-3c"></a>雅相钦赏。<a id="a-3d"></a>出守豫章。<a id="a-3e"></a>迎请讲说厚加嚫遗。<a id="a-3f"></a>还未达都分散已尽。<a id="a-3g"></a>彭城刘业。<a id="a-3h"></a>出守晋安。<a id="a-3i"></a>知居处屡空饷钱一万。<a id="a-3j"></a>即赡寒馁不终一日。<a id="a-3k"></a>开立性虚荡不畜赀财。<a id="a-3l"></a>皆此之类也。<a id="a-3m"></a>而情在疏率不事形仪。<a id="a-3n"></a>衣裳尘滓未曾举意洗濯。<a id="a-3o"></a>周旋有不耐者。<a id="a-3p"></a>皆代其解浣。<a id="a-3q"></a>寒则披絮待成。<a id="a-3r"></a>夏则隐席至燥。<a id="a-3s"></a>以天监六年卒。<a id="a-3t"></a>春秋三十有九。<a id="a-3u"></a>同寺有昙隽者。<a id="a-3v"></a>以游学显名。<a id="a-3w"></a>通贯众经兼勤礼诵。<a id="a-3x"></a>风素一概寒暑弥盛。<a id="a-3y"></a>侍中王慈昆季。<a id="a-3z"></a>司徒长史江革友于。<a id="a-40"></a>并与之朋游焉。</p>
  <p id="a41">释明彻。<a id="a-42"></a>姓夏。<a id="a-43"></a>吴郡钱唐人。<a id="a-44"></a>六岁丧父。<a id="a-45"></a>仍愿出家。<a id="a-46"></a>住上虞王园寺。<a id="a-47"></a>学无师友从心自断。<a id="a-48"></a>每见胜事。<a id="a-49"></a>未曾不留心谛视。<a id="a-4A"></a>遇客读释道安传云。<a id="a-4B"></a>闻安少孤为外兄所养。<a id="a-4C"></a>便歔欷呜咽。<a id="a-4D"></a>良久乃止。<a id="a-4E"></a>他日借传究寻。<a id="a-4F"></a>见安弘法之美。<a id="a-4G"></a>因抚膝叹曰。<a id="a-4H"></a>人生居世。<a id="a-4I"></a>复那可不尔乎。<a id="a-4J"></a>自是专务道学功不弃日。<a id="a-4K"></a>尝与同学数辈住师后房。<a id="a-4L"></a>房本朽故。<a id="a-4M"></a>忽遭飘风吹屋。<a id="a-4N"></a>欹斜欲倒。<a id="a-4O"></a>师行不在。<a id="a-4P"></a>无物支持。<a id="a-4Q"></a>众人皆走。<a id="a-4R"></a>彻习业如故。<a id="a-4S"></a>会稽孔广闻之叹曰。<a id="a-4T"></a>孺子风素殊佳。<a id="a-4U"></a>当成名器。<a id="a-4V"></a>时伦因事推伏。<a id="a-4W"></a>驰名东越。<a id="a-4X"></a>齐永明十年。<a id="a-4Y"></a>竟陵王请沙门僧祐。<a id="a-4Z"></a>三吴讲律。<a id="a-4a"></a>中涂相遇。<a id="a-4b"></a>虽则年齿悬殊。<a id="a-4c"></a>情同莫逆。<a id="a-4d"></a>彻因从祐受学十诵。<a id="a-4e"></a>随出杨都住建初寺。<a id="a-4f"></a>自谓律为绳墨宪章仪体。<a id="a-4g"></a>仍遍研四部校其兴废。<a id="a-4h"></a>当时律辩莫有能折。<a id="a-4i"></a>建武之中移业经论。<a id="a-4j"></a>历采众师备尝深义。<a id="a-4k"></a>以旻法师标正经论妙会机神。<a id="a-4l"></a>谭思通微易钩深奥。<a id="a-4m"></a>乃从其成业。<a id="a-4n"></a>齐太傅萧颖深相钦属。<a id="a-4o"></a>及领荆州携游七泽。<a id="a-4p"></a>请于内第开讲净名。<a id="a-4q"></a>每日诸经文句。<a id="a-4r"></a>既是应机所说。<a id="a-4s"></a>或有委曲深微。<a id="a-4t"></a>或复但拘名字先来英旧人各厝情。<a id="a-4u"></a>谬当今日望此玄宗。<a id="a-4v"></a>远无仿佛深怀愧恻。<a id="a-4w"></a>时咸重其谦退。<a id="a-4x"></a>及萧氏将薨。<a id="a-4y"></a>赠别尘尾软几。<a id="a-4z"></a>彻以遗命所留。<a id="a-50"></a>凭抚以尽其寿。<a id="a-51"></a>天监之初始返都邑。<a id="a-52"></a>又从旻受业。<a id="a-53"></a>少长祈请常为覆述。<a id="a-54"></a>究博深文洞明奥旨。<a id="a-55"></a>盘根交结了无遗滞。<a id="a-56"></a>远树名闻征屈重叠。<a id="a-57"></a>乍经乍论四时不辍。<a id="a-58"></a>听受之众不远云集。<a id="a-59"></a>武帝钦待不次长名进于内殿。<a id="a-5A"></a>家僧资给岁序无爽。<a id="a-5B"></a>帝以律明万行条章富博。<a id="a-5C"></a>愿撮取简要以类相从。<a id="a-5D"></a>天监末年敕入华林园。<a id="a-5E"></a>于宝云僧省。<a id="a-5F"></a>专功抄撰。<a id="a-5G"></a>辞不获免。<a id="a-5H"></a>每侍御筵对扬奥密。<a id="a-5I"></a>皇储赏接特加恒礼。<a id="a-5J"></a>故使二宫周供寒暑优洽。<a id="a-5K"></a>当时名辈并蒙殊致。<a id="a-5L"></a>未有恩渥如此之隆。<a id="a-5M"></a>以其鸠聚将成。<a id="a-5N"></a>忽遘疾沉积。<a id="a-5O"></a>于寿光殿移还本寺。<a id="a-5P"></a>天子亲自怡色温言躬临慰喻。<a id="a-5Q"></a>知当不振退而流涕。<a id="a-5R"></a>中使参候晨宵不绝。<a id="a-5S"></a>彻自惟将卒奉启告辞。<a id="a-5T"></a>皇心载轸于万寿殿。<a id="a-5U"></a>时内外枢揆一时恸绝。<a id="a-5V"></a>以呈彻表故也。<a id="a-5W"></a>其文曰。<a id="a-5X"></a>因果深明倚伏何逭。<a id="a-5Y"></a>明彻虽复愚短。<a id="a-5Z"></a>忝窥至籍。<a id="a-5a"></a>将谢之间岂复遗吝。<a id="a-5b"></a>但知恩知庆。<a id="a-5c"></a>辄欲言之。<a id="a-5d"></a>明彻本出东荒贱民而已。<a id="a-5e"></a>微有善识得厕释门。<a id="a-5f"></a>契阔少年绸缪玄觉。<a id="a-5g"></a>虽未能体道。<a id="a-5h"></a>微得善性。<a id="a-5i"></a>运来不辍。<a id="a-5j"></a>遇会昌时。<a id="a-5k"></a>遂亲奉御筵。<a id="a-5l"></a>提携法席。<a id="a-5m"></a>且仁且训备沐恩奖。<a id="a-5n"></a>恒愿舒慕丹诚奉扬慈化。<a id="a-5o"></a>岂意报穷便归尘土。<a id="a-5p"></a>仰恋圣世何可而言。<a id="a-5q"></a>特愿陛下永劫永住益荫无涯。<a id="a-5r"></a>具足庄严道场训物。<a id="a-5s"></a>天垂海外同为净土。<a id="a-5t"></a>胜果遐流雍容远集。<a id="a-5u"></a>明彻以奉值之庆论道之善。<a id="a-5v"></a>脱亿代还生犹冀奉觐。<a id="a-5w"></a>惟生惟死俱希济拔。<a id="a-5x"></a>临尽之间忽忽如梦。<a id="a-5y"></a>虽欲申心心何肯尽。<a id="a-5z"></a>不胜悲哀之诚。<a id="a-60"></a>谨遣表以闻。<a id="a-61"></a>敕答省疏增其忧耿。<a id="a-62"></a>人谁不病。<a id="a-63"></a>何以遽终过甚。<a id="a-64"></a>法师至性坚明道行纯备。<a id="a-65"></a>往来净土去留安养。<a id="a-66"></a>方除四魔理无五畏。<a id="a-67"></a>唯应正念诸佛不舍大愿与般若相应。<a id="a-68"></a>直至种智发菩提心。<a id="a-69"></a>彼我相摄方结来缘。<a id="a-6A"></a>敬如所及。<a id="a-6B"></a>菩萨行业非千百年。<a id="a-6C"></a>善思至理勿起乱想。<a id="a-6D"></a>览笔凄懑不复多云。<a id="a-6E"></a>帝因于寺为设三百僧会。<a id="a-6F"></a>令彻忏悔。<a id="a-6G"></a>自运神笔制忏愿文。<a id="a-6H"></a>事竟遂卒寺房。<a id="a-6I"></a>即普通三年十二月七日也。<a id="a-6J"></a>窆于定林寺之旧墓。<a id="a-6K"></a>敕给东园秘器。<a id="a-6L"></a>凶事所资随由备办。<a id="a-6M"></a>主者监护有崇敬焉。</p>
  <p id="a6N">释法开。<a id="a-6O"></a>姓俞。<a id="a-6P"></a>吴兴余杭人。<a id="a-6Q"></a>稚年出家住北仓寺。<a id="a-6R"></a>为昙贞弟子。<a id="a-6S"></a>贞清素澄严殊有解行。<a id="a-6T"></a>开少聪敏家业贫窭。<a id="a-6U"></a>身服不充食啖粗涩。<a id="a-6V"></a>同学僧流昙诞。<a id="a-6W"></a>家有盈财。<a id="a-6X"></a>服玩奢丽。<a id="a-6Y"></a>并从贞受业。<a id="a-6Z"></a>屡有年劳。<a id="a-6a"></a>及钩深造微。<a id="a-6b"></a>未有逮开者也。<a id="a-6c"></a>而流诞自恃优饶甚相轻忽。<a id="a-6d"></a>开怀快然遂负帙。<a id="a-6e"></a>西游住禅冈寺。<a id="a-6f"></a>仍从柔次二公学成实论。<a id="a-6g"></a>衣不蔽形食趣支命。<a id="a-6h"></a>而不避寒风暑雨。<a id="a-6i"></a>以昼系夜。<a id="a-6j"></a>历业既优精解无碍。<a id="a-6k"></a>终日游谈未尝暂息。<a id="a-6l"></a>心性躁锐无敌不攻。<a id="a-6m"></a>有时窃发潜登以掩不备。<a id="a-6n"></a>当其锋者罕不结舌。<a id="a-6o"></a>由是显名。<a id="a-6p"></a>吏部尚书琅琊王峻。<a id="a-6q"></a>永嘉太守吴兴丘墀。<a id="a-6r"></a>皆揖敬推赏愿永勖诫。<a id="a-6s"></a>后还余杭止于西寺。<a id="a-6t"></a>先相陵驾之者望风饮气。<a id="a-6u"></a>永相隐避以至于死。<a id="a-6v"></a>开因尔讲筵相接道俗叹服。<a id="a-6w"></a>沙门智藏。<a id="a-6x"></a>后游禹穴讲化成论。<a id="a-6y"></a>开往观之。<a id="a-6z"></a>鲠难累日宾僚餐悦。<a id="a-70"></a>藏曰。<a id="a-71"></a>开法师语论已多自可去矣。<a id="a-72"></a>吾欲入文。<a id="a-73"></a>开曰。<a id="a-74"></a>释迦说法多宝踊现。<a id="a-75"></a>法师指南命众而遣客何耶。<a id="a-76"></a>藏有惭色。<a id="a-77"></a>以普通四年卒。<a id="a-78"></a>春秋六十五矣。</p>
  <p id="a79">释道宗。<a id="a-7A"></a>未知氏族。<a id="a-7B"></a>荆州江陵人。<a id="a-7C"></a>早年离俗住瓦官寺。<a id="a-7D"></a>情性真直不务驰竞。<a id="a-7E"></a>耳不妄属口不狂言。<a id="a-7F"></a>修身洁己动静有度。<a id="a-7G"></a>历学经论了无常师。<a id="a-7H"></a>终日寝处卷轴而已。<a id="a-7I"></a>清谈高论听者忘疲。<a id="a-7J"></a>衣裳粗弊饮食疏俭。<a id="a-7K"></a>遭值年饥入里不给。<a id="a-7L"></a>南游岭表其道大行。<a id="a-7M"></a>以死自誓诱化不息。<a id="a-7N"></a>年五十余卒于彼土。<a id="a-7O"></a>复有法敝。<a id="a-7P"></a>住延贤寺。<a id="a-7Q"></a>少研经数长多讲说。<a id="a-7R"></a>齐末岁俭。<a id="a-7S"></a>固穷守操清贫。<a id="a-7T"></a>驰务不竞贪积。<a id="a-7U"></a>天监初。<a id="a-7V"></a>西游陆海东归全楚。<a id="a-7W"></a>弘宣有功焉。</p>
  <p id="a7X">释法贞。<a id="a-7Y"></a>不测氏族。<a id="a-7Z"></a>渤海东光人。<a id="a-7a"></a>九岁出家。<a id="a-7b"></a>俊秀之声不齐凡类。<a id="a-7c"></a>住魏洛下之居广德寺。<a id="a-7d"></a>为沙门道记弟子。<a id="a-7e"></a>年十一通诵法华。<a id="a-7f"></a>意所不解随迷造问。<a id="a-7g"></a>记谓曰。<a id="a-7h"></a>后来总持者。<a id="a-7i"></a>其在尔乎。<a id="a-7j"></a>及至年长善成实论深得其趣。<a id="a-7k"></a>备讲之业卓荦标奇。<a id="a-7l"></a>在于伊洛无所推下。<a id="a-7m"></a>与僧建齐名。<a id="a-7n"></a>时人目建为文句无前。<a id="a-7o"></a>目贞为入微独步。<a id="a-7p"></a>贞乃与建为义会之友。<a id="a-7q"></a>道俗斯附听众千人。<a id="a-7r"></a>随得嚫施造像千躯分布供养。<a id="a-7s"></a>魏清河王元怿。<a id="a-7t"></a>汝南王元悦。<a id="a-7u"></a>并折腰顶礼咨奉戒训。<a id="a-7v"></a>会魏德衰陵女人居上。<a id="a-7w"></a>毁论日兴猜忌逾积。<a id="a-7x"></a>嫉德过常难免今世。<a id="a-7y"></a>贞谓建曰。<a id="a-7z"></a>大梁正朝礼义之国。<a id="a-80"></a>又有菩萨应行风教宣流道法。<a id="a-81"></a>相与去乎。<a id="a-82"></a>今年过六十。<a id="a-83"></a>朝闻夕死吾无恨矣。<a id="a-84"></a>建曰。<a id="a-85"></a>时不可失。<a id="a-86"></a>亦先有此怀。<a id="a-87"></a>以梁普通二年相率南迈。<a id="a-88"></a>贞为追骑所及祸灭其身。<a id="a-89"></a>春秋六十一矣。<a id="a-8A"></a>僧建清河人。<a id="a-8B"></a>沙弥之时慧俊出类。<a id="a-8C"></a>及长成人好谈名理。<a id="a-8D"></a>与慧聪道寂法贞等。<a id="a-8E"></a>同师道记。<a id="a-8F"></a>少长相携穷研数论。<a id="a-8G"></a>遂明五聚解冠一方。<a id="a-8H"></a>常日讲众恒溢千人。<a id="a-8I"></a>硕学通方悦其新致。<a id="a-8J"></a>造筵谈赏以继昼夜。<a id="a-8K"></a>虽乃志诲成人。<a id="a-8L"></a>而入里施化。<a id="a-8M"></a>魏高阳王元邕。<a id="a-8N"></a>亟相延请累宵言散。<a id="a-8O"></a>用祛鄙吝。<a id="a-8P"></a>或清晨嘉会一无逮者。<a id="a-8Q"></a>辄云深恨不同其叙。<a id="a-8R"></a>故闻风倾渴者。<a id="a-8S"></a>遥服法味矣。<a id="a-8T"></a>后南游帝室。<a id="a-8U"></a>达于江阴住何园寺。<a id="a-8V"></a>武帝好论义旨敕集学僧。<a id="a-8W"></a>于乐受殿以次立义。<a id="a-8X"></a>每于寺讲。<a id="a-8Y"></a>成济后业有逾于前。<a id="a-8Z"></a>慧聪立心闲豫解行远闻。<a id="a-8a"></a>道寂博习多通雅传师业。<a id="a-8b"></a>并终于魏土。</p>
  <p id="a8c">释宝渊。<a id="a-8d"></a>姓陈。<a id="a-8e"></a>巴西阆中人也。<a id="a-8f"></a>年二十三。<a id="a-8g"></a>于成都出家。<a id="a-8h"></a>居罗天宫寺。<a id="a-8i"></a>欲学成实论为弘通之主。<a id="a-8j"></a>州乡术浅不惬凭怀。<a id="a-8k"></a>齐建武元年下都住龙光寺。<a id="a-8l"></a>从僧旻法师禀受五聚。<a id="a-8m"></a>经涉数载义颇染神。<a id="a-8n"></a>旻曰。<a id="a-8o"></a>此君任性俊警智虑过人。<a id="a-8p"></a>但恨迥忽不伦动静险躁。<a id="a-8q"></a>若值通人优接。<a id="a-8r"></a>当成一世名士。<a id="a-8s"></a>若不遇时不得其死。<a id="a-8t"></a>必当损辱大法矣。<a id="a-8u"></a>渊酷好蒲扑使酒挟气。<a id="a-8v"></a>终日狼[狂-王+荒]无所推下。<a id="a-8w"></a>旻累谏晓喻返以为仇。<a id="a-8x"></a>因尔改涂。<a id="a-8y"></a>复从智藏采听先业。<a id="a-8z"></a>自建讲筵货财周赡。<a id="a-90"></a>勇励辛勤有倍恒日。<a id="a-91"></a>每言。<a id="a-92"></a>大丈夫当使人侍我。<a id="a-93"></a>何能久侍人。<a id="a-94"></a>乃广写义疏。<a id="a-95"></a>贵市王征南尚书缄封一簏有意西归。<a id="a-96"></a>同寺慧济谑之曰。<a id="a-97"></a>昔谢氏青箱不至不得作文章。<a id="a-98"></a>今卿白麈未来判无讲理。<a id="a-99"></a>渊曰。<a id="a-9A"></a>殊不然。<a id="a-9B"></a>此乃打狗杖耳。<a id="a-9C"></a>因带挟西返。<a id="a-9D"></a>还住旧寺。<a id="a-9E"></a>标定义府。<a id="a-9F"></a>道俗怀钦。<a id="a-9G"></a>于是论筵频建。<a id="a-9H"></a>听众数百。<a id="a-9I"></a>自重名行少宾知己。<a id="a-9J"></a>沙门智训。<a id="a-9K"></a>游学京华数论通敏。<a id="a-9L"></a>同还本壤投分与交。<a id="a-9M"></a>渊弗许也。<a id="a-9N"></a>后寺库犯官。<a id="a-9O"></a>渊自恃名高一州。<a id="a-9P"></a>为物所让。<a id="a-9Q"></a>以身代当。<a id="a-9R"></a>强悍不弭。<a id="a-9S"></a>至于事成知当必败。<a id="a-9T"></a>因尔出郭。<a id="a-9U"></a>于路以刃自刎。<a id="a-9V"></a>时年六十一矣。<a id="a-9W"></a>即普通七年也。<a id="a-9X"></a>彭门尔时复有法文法度法护道兴等。<a id="a-9Y"></a>并以广学达名。<a id="a-9Z"></a>文贞廉好尚雅有风采。<a id="a-9a"></a>度通解大乘方严有则。<a id="a-9b"></a>护刚直履信不交世务。<a id="a-9c"></a>兴秉素怀正好仁奉义。<a id="a-9d"></a>并下都住寺不坠学宗。<a id="a-9e"></a>为诸雄辩所见推仰。</p>
  <p id="a9f">释僧询。<a id="a-9g"></a>姓明。<a id="a-9h"></a>太子中庶山宾之兄子也。<a id="a-9i"></a>年始入礼。<a id="a-9j"></a>尝听山宾共客谈论。<a id="a-9k"></a>追领往复了无漏失宾抚其首曰。<a id="a-9l"></a>今使吾门不坠者。<a id="a-9m"></a>其在尔乎。<a id="a-9n"></a>父奉伯笃信大法。<a id="a-9o"></a>知其聪俊可期神幽冥长济爱海。<a id="a-9p"></a>年十二敕令出家。<a id="a-9q"></a>为奉诚寺僧辩律师弟子。<a id="a-9r"></a>辩性廉直戒品冰严。<a id="a-9s"></a>好仁履信精进勇励。<a id="a-9t"></a>常讲十诵。<a id="a-9u"></a>询后住治城寺。<a id="a-9v"></a>持操高尚勤辛好学。<a id="a-9w"></a>从光宅寺法云咨禀经论。<a id="a-9x"></a>散处伽蓝不营杂事。<a id="a-9y"></a>当时名德皆称善焉。<a id="a-9z"></a>历耳不忘经目必忆。<a id="a-A0"></a>常能覆述有如瓶泻。<a id="a-A1"></a>时人嘉其清辨。<a id="a-A2"></a>白黑重其无倦。<a id="a-A3"></a>凡所听闻悉为注记。<a id="a-A4"></a>虽无大才而弥纶深极。<a id="a-A5"></a>同学门友莫不传写。<a id="a-A6"></a>以天监十六年卒。<a id="a-A7"></a>春秋三十有五。<a id="a-A8"></a>时复有道遂道标。<a id="a-A9"></a>同海陵人并从法云受业。<a id="a-AA"></a>经论洽闻博综有序。</p>
  <p id="aAB">释惠超。<a id="a-AC"></a>姓王。<a id="a-AD"></a>太原人。<a id="a-AE"></a>永嘉之乱寓居襄阳。<a id="a-AF"></a>七岁出家住檀溪寺。<a id="a-AG"></a>为惠景弟子。<a id="a-AH"></a>景清恒平简雅有器局。<a id="a-AI"></a>普通之初总州僧正。<a id="a-AJ"></a>以节俭闻之。<a id="a-AK"></a>超幼而清悟。<a id="a-AL"></a>容止详美进趣合度。<a id="a-AM"></a>事景一年。<a id="a-AN"></a>以众大諠杂乞移禅房依止僧崇禅师习学定业。<a id="a-AO"></a>年十二又从同寺僧受学通三玄。<a id="a-AP"></a>永明中。<a id="a-AQ"></a>竟陵王请智秀法师。<a id="a-AR"></a>与诸学士随方讲授西至樊邓。<a id="a-AS"></a>超因冯受学。<a id="a-AT"></a>同时合席皆共服其领会。<a id="a-AU"></a>随秀还都住灵根寺。<a id="a-AV"></a>仍从法常乞受具足。<a id="a-AW"></a>诵戒不盈二日。<a id="a-AX"></a>听律未周两遍。<a id="a-AY"></a>皆识文知义镜其纤密。<a id="a-AZ"></a>禀承师训无相忝也。<a id="a-Aa"></a>及师亡后。<a id="a-Ab"></a>又从智藏采习经论。<a id="a-Ac"></a>藏曰。<a id="a-Ad"></a>此子秀发当成美器。<a id="a-Ae"></a>藏之出处多与同游。<a id="a-Af"></a>备通诸部名动京邑。<a id="a-Ag"></a>后从慧集餐听毗尼。<a id="a-Ah"></a>裁得数遍。<a id="a-Ai"></a>集乃叹曰。<a id="a-Aj"></a>不谓始学已冰寒于水矣。<a id="a-Ak"></a>后还乡定省合境怀之。<a id="a-Al"></a>武帝敕还为寿光学士。<a id="a-Am"></a>又敕与观寺僧伽婆罗传译阿育王经。<a id="a-An"></a>使超笔受。<a id="a-Ao"></a>以为十卷。<a id="a-Ap"></a>而晦德进人不专矜伐。<a id="a-Aq"></a>故有要请多推旧德。<a id="a-Ar"></a>藏后使其代讲让不肯当。<a id="a-As"></a>或逢群贤博论。<a id="a-At"></a>未曾不预辩通塞。<a id="a-Au"></a>及抗击前敌。<a id="a-Av"></a>知理将穷而必下。<a id="a-Aw"></a>或遇机隙便亦应蹑而默。<a id="a-Ax"></a>然斯亦禀识同所不安。<a id="a-Ay"></a>而超能谦降若此。<a id="a-Az"></a>衣食趣济荣贵未邀襆无资蓄。<a id="a-B0"></a>安成康王萧雅秀。<a id="a-B1"></a>钦敬戒德。<a id="a-B2"></a>出蕃要请相携于镇。<a id="a-B3"></a>讲发风被远近服叹。<a id="a-B4"></a>康王薨后。<a id="a-B5"></a>吴平侯萧昺游夏口。<a id="a-B6"></a>复屈俱行。<a id="a-B7"></a>法筵又铺。<a id="a-B8"></a>学者称咏。<a id="a-B9"></a>还都续讲听侣相趍。<a id="a-BA"></a>二百余僧四时习业。<a id="a-BB"></a>于普通七年卒。<a id="a-BC"></a>时年五十有二。</p>
  <p id="aBD">释真玉。<a id="a-BE"></a>姓董氏。<a id="a-BF"></a>青州益都人。<a id="a-BG"></a>生而无目。<a id="a-BH"></a>其母哀其。<a id="a-BI"></a>及年至七岁。<a id="a-BJ"></a>教弹琵琶。<a id="a-BK"></a>以为穷乏之计。<a id="a-BL"></a>而天情俊悟聆察若经。<a id="a-BM"></a>不盈旬日便洞音曲。<a id="a-BN"></a>后乡邑大集盛兴斋讲。<a id="a-BO"></a>母携玉赴会。<a id="a-BP"></a>一闻欣领曰。<a id="a-BQ"></a>若恒预听终作法师。<a id="a-BR"></a>不忧匮馁矣。<a id="a-BS"></a>母闻之欲成斯大业也。<a id="a-BT"></a>乃弃其家务。<a id="a-BU"></a>专将赴讲。<a id="a-BV"></a>无问风雨艰关。<a id="a-BW"></a>必期相续。<a id="a-BX"></a>玉包略词旨气摄当锋。<a id="a-BY"></a>年将壮室振名海岱。<a id="a-BZ"></a>后遭母忧舍法还家。<a id="a-Ba"></a>庐于墓侧。<a id="a-Bb"></a>哀毁过礼茹菜奉斋。<a id="a-Bc"></a>伏块持操三年野宿。<a id="a-Bd"></a>乡党重之。<a id="a-Be"></a>后服阕附道修整前业。<a id="a-Bf"></a>览卷便讲无所疑滞。<a id="a-Bg"></a>预闻徒侣相次归焉。<a id="a-Bh"></a>齐天保年中文宣皇帝盛弘讲席。<a id="a-Bi"></a>海内髦彦咸聚天平。<a id="a-Bj"></a>于时义学星罗跨轹相架。<a id="a-Bk"></a>玉独标称首登座谈叙。<a id="a-Bl"></a>罔不归宗。<a id="a-Bm"></a>尽谛穷神焕然开发。<a id="a-Bn"></a>耆年前达稽首崇仰。<a id="a-Bo"></a>遂使道俗奔随酌衢尊而不竭矣。<a id="a-Bp"></a>一曾往复者别经十年。<a id="a-Bq"></a>闻声即忆其名义。<a id="a-Br"></a>斯总持之功莫与尚也。<a id="a-Bs"></a>常徒学士几百千人。<a id="a-Bt"></a>耳对行往了知心性。<a id="a-Bu"></a>诫勖之勤弥隆余哲。<a id="a-Bv"></a>生来结誓愿终安养。<a id="a-Bw"></a>常令侍者读经。<a id="a-Bx"></a>玉必跪坐合掌而听。<a id="a-By"></a>忽闻东方有净莲华佛国庄严世界与彼不殊。<a id="a-Bz"></a>乃深惟曰。<a id="a-C0"></a>诸佛净土岂限方隅。<a id="a-C1"></a>人并西奔一无东慕。<a id="a-C2"></a>用此执心难成回向。<a id="a-C3"></a>便愿生莲华佛国。<a id="a-C4"></a>晓夕勤到誓不久留。<a id="a-C5"></a>身无疹瘵便行后事。<a id="a-C6"></a>授诸弟子。<a id="a-C7"></a>衣服几杖麈尾如意。<a id="a-C8"></a>分部遗诰各有差降。<a id="a-C9"></a>众初不悟之也。<a id="a-CA"></a>并共惊之。<a id="a-CB"></a>玉曰。<a id="a-CC"></a>愿与运同世非可乐。<a id="a-CD"></a>汝等助念莲华佛。<a id="a-CE"></a>令我得至彼岸也。<a id="a-CF"></a>布萨之后。<a id="a-CG"></a>便卧疾于邺城北王家。<a id="a-CH"></a>神气无昧声相如常。<a id="a-CI"></a>动京大德并就问疾。<a id="a-CJ"></a>午后忽见烟云相纠从东而来。<a id="a-CK"></a>异香缠绕充塞庭宇。<a id="a-CL"></a>空中出声有如赞呗之响。<a id="a-CM"></a>清亮宛然。<a id="a-CN"></a>当尔之时足渐向冷口犹诵念。<a id="a-CO"></a>少时而卒。<a id="a-CP"></a>卒后十日香气乃绝。<a id="a-CQ"></a>大众哀仰如临双树。<a id="a-CR"></a>玉氏昆季俱制缞绖。<a id="a-CS"></a>与诸门人收其尸而葬焉。</p>
  <p id="aCT">后梁荆大僧正释僧迁传二十一。</p>
  <p id="aCU">释僧迁。<a id="a-CV"></a>姓严。<a id="a-CW"></a>吴郡吴人。<a id="a-CX"></a>孝敬夙彰。<a id="a-CY"></a>侍中玉锡见而异焉。<a id="a-CZ"></a>一面定交。<a id="a-Ca"></a>师事钟山灵曜道则法师。<a id="a-Cb"></a>则亦权行外彰深相推重。<a id="a-Cc"></a>后游谈讲肆纵辩天垂曾难招提慧琰禅品义。<a id="a-Cd"></a>精思间出中座嗟扬。<a id="a-Ce"></a>招提因改旧致。<a id="a-Cf"></a>更新章句。<a id="a-Cg"></a>梁高有敕。<a id="a-Ch"></a>善言殿义集登即锐辩如流。<a id="a-Ci"></a>帝有嘉之。<a id="a-Cj"></a>仍降家僧之礼。<a id="a-Ck"></a>帝制胜鬘义疏。<a id="a-Cl"></a>班寿光殿。<a id="a-Cm"></a>诸僧咸怀自恧。<a id="a-Cn"></a>迁深穷理窟。<a id="a-Co"></a>特诏敷述。<a id="a-Cp"></a>皇储尚书令何敬容。<a id="a-Cq"></a>以并请论击。<a id="a-Cr"></a>道俗欣洽时论题之。<a id="a-Cs"></a>中兴荆邺。<a id="a-Ct"></a>正位僧端。<a id="a-Cu"></a>职任基月道风飙举。<a id="a-Cv"></a>恂恂七众不齐而成。<a id="a-Cw"></a>昔晋氏始置僧司。<a id="a-Cx"></a>迄兹四代。<a id="a-Cy"></a>求之备业罕有斯焉。<a id="a-Cz"></a>自后探索幽求。<a id="a-D0"></a>经诰盘结皆针盲起废。<a id="a-D1"></a>怡然从政。<a id="a-D2"></a>以天监十二年四月十七日。<a id="a-D3"></a>移神大宝精舍。<a id="a-D4"></a>春秋七十有九。<a id="a-D5"></a>二十日葬于江淩之中华北山。<a id="a-D6"></a>初年少孝禀自然。<a id="a-D7"></a>家贫亲老珍养或阙。<a id="a-D8"></a>后名德既立。<a id="a-D9"></a>供嚫腴旨进馈益陈。<a id="a-DA"></a>及处艰忧毁几致灭。<a id="a-DB"></a>年方弱冠便诵法华数溢六千。<a id="a-DC"></a>坐而若寐亲见普贤。<a id="a-DD"></a>香光照烛仍降摩顶。<a id="a-DE"></a>书而不传。<a id="a-DF"></a>大渐惟几。<a id="a-DG"></a>方陈同志。<a id="a-DH"></a>凡讲涅槃大品十八部经。<a id="a-DI"></a>各数十遍。<a id="a-DJ"></a>皆制义疏流于后学。<a id="a-DK"></a>等观即梁明帝之法名也。<a id="a-DL"></a>自云。<a id="a-DM"></a>北面归依时移三纪。<a id="a-DN"></a>权经问道十有三年。<a id="a-DO"></a>终识苦空功由善导。<a id="a-DP"></a>况乎福田五世师资两叶。<a id="a-DQ"></a>仁既厚矣义寔深焉。<a id="a-DR"></a>遂刊碑坟陇。<a id="a-DS"></a>述德如左。</p>
 </body>
</html>