<!doctype html>
<html id="z3IBWRR1JF" data-ver="1422">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十</h1>
  <p id="a2"></p>
  <p id="a3">义解篇六　正传十七　附见五。</p>
  <p id="a4">隋彭城崇圣道场释靖嵩传一。</p>
  <p id="a5">隋西京大禅定道场释靖玄传二(明则)</p>
  <p id="a6">隋襄阳沙门释智闰传三。</p>
  <p id="a7">隋吴郡虎丘山释智聚传四。</p>
  <p id="a8">隋丹阳聂山释慧旷传五。</p>
  <p id="a9">隋丹阳仁孝道场释智琳传六。</p>
  <p id="aA">隋西京宝刹道场释净愿传七。</p>
  <p id="aB">隋西京禅定道场释智凝传八(灵觉　道卓)</p>
  <p id="aC">隋西京真寂道场释法彦传九。</p>
  <p id="aD">隋西京海觉道场释法总传十。</p>
  <p id="aE">隋西京大兴善道场释僧昙传十一(慧重)</p>
  <p id="aF">隋西京大禅定道场释灵璨传十二。</p>
  <p id="aG">隋西京胜光道场释法瓒传十三。</p>
  <p id="aH">隋西京净影道场释宝儒传十四。</p>
  <p id="aI">隋西京光明道场释慧最传十五。</p>
  <p id="aJ">隋西京禅定道场释僧朗传十六。</p>
  <p id="aK">隋西京净影道场释慧畅传十七(僧温)</p>
  <p id="aL">释靖嵩。<a id="a-M"></a>俗姓张。<a id="a-N"></a>涿郡固安人。<a id="a-O"></a>幼抱贞干在物不群。<a id="a-P"></a>迫以俗尘期之道务。<a id="a-Q"></a>十五出家。<a id="a-R"></a>有同学靖融。<a id="a-S"></a>早达经论。<a id="a-T"></a>通该小大尤究杂心。<a id="a-U"></a>每以佛宗深要。<a id="a-V"></a>曲流委示。<a id="a-W"></a>嵩神气俊越聪悟天机。<a id="a-X"></a>随览义门覆疏陶练。<a id="a-Y"></a>重以心计不测。<a id="a-Z"></a>返以问融。<a id="a-a"></a>融无以对也乃告曰。<a id="a-b"></a>卿稚齿末学。<a id="a-c"></a>彻悟若斯。<a id="a-d"></a>可往京邺。<a id="a-e"></a>必成济器。<a id="a-f"></a>及登冠受具。<a id="a-g"></a>南游漳辇。<a id="a-h"></a>属高齐之盛佛教中兴。<a id="a-i"></a>都下大寺略计四千。<a id="a-j"></a>见住僧尼仅将八万。<a id="a-k"></a>讲席相距二百有余。<a id="a-l"></a>在众常听出过一万。<a id="a-m"></a>故宇内英杰咸归厥邦。<a id="a-n"></a>有大学寺融智法师。<a id="a-o"></a>大齐国统法上之神足也。<a id="a-p"></a>解贯众师道光二藏。<a id="a-q"></a>学徒五百负袠摩肩。<a id="a-r"></a>常讲涅槃及地论。<a id="a-s"></a>嵩闻之乃投诚焉。<a id="a-t"></a>北面从范。<a id="a-u"></a>攻研数载。<a id="a-v"></a>随闻覆述。<a id="a-w"></a>每击奇致。<a id="a-x"></a>于即学徒举目相与推师。<a id="a-y"></a>又以行要肇基必先戒约。<a id="a-z"></a>乃诣云晖二律师所。<a id="a-10"></a>博求明诲。<a id="a-11"></a>涉问二载薄镜宗条。<a id="a-12"></a>唯有小乘未遑详阅。<a id="a-13"></a>遂从道猷法诞二大论主。<a id="a-14"></a>面受成杂两宗。<a id="a-15"></a>咨诹幽奥纂习余烈。<a id="a-16"></a>数百僧徒各启龙门。<a id="a-17"></a>人分凤翼。<a id="a-18"></a>及嵩之位席。<a id="a-19"></a>上经五遍。<a id="a-1A"></a>旁探婆沙迦延舍利弗等。<a id="a-1B"></a>妙通文理屡动恒神。<a id="a-1C"></a>便又博观众经师模论道。<a id="a-1D"></a>势倾八位词号四飞。<a id="a-1E"></a>独步河山舟航三藏。<a id="a-1F"></a>凭附参请智光时杰。<a id="a-1G"></a>齐琅耶王深相器重。<a id="a-1H"></a>弘扇风猷。<a id="a-1I"></a>每于肇春广延学侣。<a id="a-1J"></a>大集邺都。<a id="a-1K"></a>特开法座。<a id="a-1L"></a>奉嵩为法主。<a id="a-1M"></a>进励学徒。<a id="a-1N"></a>因尔导悟成津弥逢凉燠。<a id="a-1O"></a>传芳接武响誉东河。<a id="a-1P"></a>俄属周武屏除释门离溃。<a id="a-1Q"></a>遂与同学法贵灵侃等三百余僧。<a id="a-1R"></a>自北徂南达于江左。<a id="a-1S"></a>陈宣帝远揖德音。<a id="a-1T"></a>承风迎引。<a id="a-1U"></a>令侍中袁宪至京口城礼接登岸。<a id="a-1V"></a>帝又使驸马蔡凝宣敕云。<a id="a-1W"></a>至人为法以身许道。<a id="a-1X"></a>法师等善明治乱归寄有叙。<a id="a-1Y"></a>可谓怀道正士。<a id="a-1Z"></a>深可嘉之。<a id="a-1a"></a>宜于都郭大寺安置所司供给务令周洽。<a id="a-1b"></a>仍令推荐义学长者即弘像教。<a id="a-1c"></a>时建业僧正。<a id="a-1d"></a>令嵩贵二人对弘小论。<a id="a-1e"></a>神理疏畅赡勇当时。<a id="a-1f"></a>学侣相近数过五百。<a id="a-1g"></a>晷漏分业茂绩新奇。<a id="a-1h"></a>有天竺三藏厥号亲依。<a id="a-1i"></a>赍摄舍二论。<a id="a-1j"></a>远化边服。<a id="a-1k"></a>初归梁季终历陈朝。<a id="a-1l"></a>二十余年通传无地。<a id="a-1m"></a>虽云译布讲授无闻。<a id="a-1n"></a>唯嵩独拔玄心玩味兹典。<a id="a-1o"></a>才有讲隙便诣沙门法泰咨决疑议。<a id="a-1p"></a>数年之中精融二部。<a id="a-1q"></a>自佛性中边无相唯识异执等论四十余部。<a id="a-1r"></a>皆总其纲要。<a id="a-1s"></a>剖会区分。<a id="a-1t"></a>隋高廓清百越文轨大同。<a id="a-1u"></a>开皇十年敕僚庶等。<a id="a-1v"></a>有乐出家者并听。<a id="a-1w"></a>时新度之僧乃有五十余万。<a id="a-1x"></a>爰初沐化未曰知津。<a id="a-1y"></a>嵩与灵侃等二百许僧。<a id="a-1z"></a>闻机乘济俱还江北。<a id="a-20"></a>行达徐方盛开讲肆。<a id="a-21"></a>上柱国徐州总管乞符令和。<a id="a-22"></a>率其所部。<a id="a-23"></a>同延住前京兆王寺。<a id="a-24"></a>具状闻奏。<a id="a-25"></a>有敕给额为崇圣寺焉。<a id="a-26"></a>于是常转法轮。<a id="a-27"></a>江淮通润遂使化移河北。<a id="a-28"></a>相继趋途望气相奔俱咨摄论。<a id="a-29"></a>嵩学资真谛义寔天亲。<a id="a-2A"></a>思逸言前韵高传后。<a id="a-2B"></a>大乘极旨于是乎通。<a id="a-2C"></a>自此领匠九州垂章四海。<a id="a-2D"></a>撰摄论疏六卷杂心疏五卷。<a id="a-2E"></a>又撰九识三藏三聚戒二生死等玄义。<a id="a-2F"></a>并流于世。<a id="a-2G"></a>为时所宗。<a id="a-2H"></a>隋文封禅岱宗銮驾齐鲁。<a id="a-2I"></a>关中义学因从过于徐部。<a id="a-2J"></a>诣嵩法肆伏膺受业。<a id="a-2K"></a>由此门徒推盛。<a id="a-2L"></a>章疏大行。<a id="a-2M"></a>隋炀昔镇杨越立四道场。<a id="a-2N"></a>教旨载驰。<a id="a-2O"></a>嵩终谢遣。<a id="a-2P"></a>及登紫极又有敕征。<a id="a-2Q"></a>固辞乃止。<a id="a-2R"></a>门人问其故。<a id="a-2S"></a>答曰。<a id="a-2T"></a>王城有限动止严难。<a id="a-2U"></a>虽内道场不如物外。<a id="a-2V"></a>沙门名为解脱。<a id="a-2W"></a>如何返以事业累乎。<a id="a-2X"></a>吾曾游两都屡逢播荡。<a id="a-2Y"></a>弊此劳役耳。<a id="a-2Z"></a>恒每清素自洁私立道场。<a id="a-2a"></a>日加礼诵修诸净业。<a id="a-2b"></a>讲道相续策众六时。<a id="a-2c"></a>精苦已来垂三十载。<a id="a-2d"></a>然其扣头手膝按地之所悉成坑迹。<a id="a-2e"></a>状若人模。<a id="a-2f"></a>其景行征明为若此也。<a id="a-2g"></a>自有论师多迷行旨。<a id="a-2h"></a>而嵩奉遵法度初不坠伦。<a id="a-2i"></a>常遇天雨澡罐在庭。<a id="a-2j"></a>恐伤地性令净人知举。<a id="a-2k"></a>方自从用。<a id="a-2l"></a>同诸学士咸敬惮其知量焉。<a id="a-2m"></a>加以性爱文藻时摛诗颂。<a id="a-2n"></a>重复嘉尚林泉。<a id="a-2o"></a>每登践陟。<a id="a-2p"></a>子史篆隶摸揩于今。<a id="a-2q"></a>世论剧谈颇有承绪。<a id="a-2r"></a>忽以大业十年遘疾卒于本寺。<a id="a-2s"></a>春秋七十有八。<a id="a-2t"></a>光禄大夫彭城道留守顺政公董纯。<a id="a-2u"></a>与部内道俗殡于神皋之原。<a id="a-2v"></a>益州道基昔预末筵。<a id="a-2w"></a>餐风饮德。<a id="a-2x"></a>悼流魂之安放。<a id="a-2y"></a>悲坟隧之荒侵。<a id="a-2z"></a>为之行状广于世矣。</p>
  <p id="a30">释靖玄。<a id="a-31"></a>姓赵氏。<a id="a-32"></a>天水人也。<a id="a-33"></a>识度淹弘清鉴悬远。<a id="a-34"></a>七岁任郡学生。<a id="a-35"></a>勤阅三冬艺该六典。<a id="a-36"></a>皇隋肇运便业李张。<a id="a-37"></a>名预黄巾身同观宇。<a id="a-38"></a>呼吸沆瀣吐纳阴沆。<a id="a-39"></a>每思五千道德良非造真。<a id="a-3A"></a>七诫超升本为浮诡。<a id="a-3B"></a>乃舍其巾褐服此伽梨。<a id="a-3C"></a>澄练一心专宗经部。<a id="a-3D"></a>时年在息慈频登法匠。<a id="a-3E"></a>华夷钦仰缁素属目。<a id="a-3F"></a>受具已后声势转高。<a id="a-3G"></a>遂使化靡陇西扇荣河洛。<a id="a-3H"></a>以秦凉荒要佛法浇侈。<a id="a-3I"></a>将欲结其颓网布此遗矰。<a id="a-3J"></a>具列正法要务奏上文皇。<a id="a-3K"></a>蒙敕允述纶言奖拔。<a id="a-3L"></a>登下河右颁条依用。<a id="a-3M"></a>元德太子籍甚芳猷翘想钦揖。<a id="a-3N"></a>爰降令旨远召京华。<a id="a-3O"></a>玄遂恭承嘉惠来翔帝宇。<a id="a-3P"></a>有令于大兴善道场盛弘法会。<a id="a-3Q"></a>飞轩鸣玉杖锡挈瓶。<a id="a-3R"></a>总萃观风德音通被。<a id="a-3S"></a>纵远论体舒散疑踪。<a id="a-3T"></a>能使难者由门解宣尽力。<a id="a-3U"></a>时璨法师居坐谓曰。<a id="a-3V"></a>自河凉义侣则道朗擅其名。<a id="a-3W"></a>沿历至今。<a id="a-3X"></a>尔其接轸。<a id="a-3Y"></a>代不可削。<a id="a-3Z"></a>斯人在斯。<a id="a-3a"></a>由此显誉京师。<a id="a-3b"></a>绰然高步。<a id="a-3c"></a>会高祖升遐郁兴禅定。<a id="a-3d"></a>遂应诏住焉。<a id="a-3e"></a>常转梵轮弘匠非少。<a id="a-3f"></a>大业七年正月二十九日。<a id="a-3g"></a>无疾而化。<a id="a-3h"></a>春秋四十有三。<a id="a-3i"></a>初玄生平言论慈悲为主。<a id="a-3j"></a>每许遗骸弃之林野。<a id="a-3k"></a>有天水同侣沙门慧严。<a id="a-3l"></a>追想昔言送尸山麓。<a id="a-3m"></a>肌肉已尽。<a id="a-3n"></a>便鸠聚遗身。<a id="a-3o"></a>构兹塼塔于终南龙池寺之西岑。<a id="a-3p"></a>树铭塔所用旌厥德。<a id="a-3q"></a>沙门明则为文。<a id="a-3r"></a>则本冀人。<a id="a-3s"></a>通玄儒有才慧。<a id="a-3t"></a>纳言敏行。<a id="a-3u"></a>尤所承统。<a id="a-3v"></a>文藻虽驰时未之赏。<a id="a-3w"></a>乃制觉观寺碑。<a id="a-3x"></a>物亦不悟。<a id="a-3y"></a>仆射杨素见而奇之。<a id="a-3z"></a>由斯一顾方高声问。<a id="a-40"></a>奏住仁寿宫三善寺。<a id="a-41"></a>东都译经又召入馆专知缀缉。<a id="a-42"></a>隋末卒于所住。<a id="a-43"></a>有集行世。<a id="a-44"></a>薛道衡每曰。<a id="a-45"></a>则公之文屡发新采。<a id="a-46"></a>英英独照。<a id="a-47"></a>其为时贤所尚也如此矣。</p>
  <p id="a48">释智闰。<a id="a-49"></a>不详姓氏。<a id="a-4A"></a>襄阳人也。<a id="a-4B"></a>无师独悟自然厌世。<a id="a-4C"></a>周章邑野借访出道。<a id="a-4D"></a>承邺下盛宗佛法十统郁兴。<a id="a-4E"></a>令响滂流洋溢天壤。<a id="a-4F"></a>闰不胜其喜踊跃不安。<a id="a-4G"></a>年始二十便趋远诣。<a id="a-4H"></a>会遵统开弘十地。<a id="a-4I"></a>即从服业。<a id="a-4J"></a>经未越序频参覆论。<a id="a-4K"></a>河北夙少望尘许焉。<a id="a-4L"></a>晚学华严涅槃。<a id="a-4M"></a>咸增荣显。<a id="a-4N"></a>又听光统四分。<a id="a-4O"></a>领受文言。<a id="a-4P"></a>兼习小论。<a id="a-4Q"></a>具辩通塞。<a id="a-4R"></a>时号博赡。<a id="a-4S"></a>鲜有加之。<a id="a-4T"></a>又闻江表大弘三论。<a id="a-4U"></a>既是本愿不远而归。<a id="a-4V"></a>正值长干辩公当涂首唱。<a id="a-4W"></a>预从听受一悟欣然。<a id="a-4X"></a>文义重深遂多时载　后还汉阴镇常讲导。<a id="a-4Y"></a>化行江涘善生道俗。<a id="a-4Z"></a>大业初建延住慧日。<a id="a-4a"></a>该富之量更溢由来。<a id="a-4b"></a>会征辽左求功岳渎。<a id="a-4c"></a>敕闰岷蜀祭祷江神。<a id="a-4d"></a>还至西京因疾而化。<a id="a-4e"></a>卒于禅定寺。<a id="a-4f"></a>时年七十有五。<a id="a-4g"></a>即大业十年矣。</p>
  <p id="a4h">释智聚姓朱氏。<a id="a-4i"></a>住苏州虎丘东山寺。<a id="a-4j"></a>神气清远彰于襁褓。<a id="a-4k"></a>深厌笼樊乐希寥廓。<a id="a-4l"></a>初投武丘胤法师。<a id="a-4m"></a>胤道艺之重羽仪当世。<a id="a-4n"></a>聚分阴无怠请益深旨。<a id="a-4o"></a>有同郡顾希凭会稽谢峻岳。<a id="a-4p"></a>义府经肆。<a id="a-4q"></a>东南之美。<a id="a-4r"></a>并钦高德同揖清风。<a id="a-4s"></a>由是儒墨通弘真俗具举。<a id="a-4t"></a>宫墙重仞允得其门。<a id="a-4u"></a>才踰弱冠便弘讲说。<a id="a-4v"></a>庄严[日*爵]师。<a id="a-4w"></a>新实一家鹰扬万代。<a id="a-4x"></a>遂伏膺咨质百舍非远。<a id="a-4y"></a>斐发既精疑滞咸折。<a id="a-4z"></a>汝南周弘正。<a id="a-50"></a>博通内外鉴赏人伦。<a id="a-51"></a>常叹嘉之。<a id="a-52"></a>以为释门之瑚琏也。<a id="a-53"></a>陈鄱阳王伯山。<a id="a-54"></a>新安王伯周。<a id="a-55"></a>新蔡王叔齐。<a id="a-56"></a>并降贵慕道延请敷说。<a id="a-57"></a>至德二年。<a id="a-58"></a>奉敕于太极殿讲金光明。<a id="a-59"></a>天子亲临法席具僚咸在故能写此悬河振斯木铎。<a id="a-5A"></a>亹亹奇韵超超入神。<a id="a-5B"></a>或有捷径小道互持邪论。<a id="a-5C"></a>莫不回车杜口改心易业。<a id="a-5D"></a>人主叹赏称善久之。<a id="a-5E"></a>至德三年。<a id="a-5F"></a>丁外母忧。<a id="a-5G"></a>泣血衔哀殆将毁灭。<a id="a-5H"></a>因此言归旧里。<a id="a-5I"></a>止于东山精舍。<a id="a-5J"></a>善说不休法轮常转。<a id="a-5K"></a>开皇十一年。<a id="a-5L"></a>爰降敕书殷勤劳问。<a id="a-5M"></a>法师栖身净土援志法门。<a id="a-5N"></a>普为众生宣扬正教。<a id="a-5O"></a>勤修功德率励法徒专心讲诵旷济群品。<a id="a-5P"></a>钦承德业甚以嘉之。<a id="a-5Q"></a>尚书令楚公素。<a id="a-5R"></a>左仆射邳国公苏威。<a id="a-5S"></a>并躬到道场接足顶礼。<a id="a-5T"></a>咸舍净财资庄形命。<a id="a-5U"></a>十三年敕置僧官。<a id="a-5V"></a>道俗稽请居平等之任。<a id="a-5W"></a>聚以雅道斯人。<a id="a-5X"></a>直心应物。<a id="a-5Y"></a>和合之众清风穆如也。<a id="a-5Z"></a>时郡将宗成刘公。<a id="a-5a"></a>夙仰高名常钦盛德。<a id="a-5b"></a>及部临镇。<a id="a-5c"></a>请为菩萨戒师。<a id="a-5d"></a>齐王暕以帝子之贵作牧淮海。<a id="a-5e"></a>乃降教书至山延曰。<a id="a-5f"></a>弟子下车旧楚亟改炎凉。<a id="a-5g"></a>逖听清规其来有日。<a id="a-5h"></a>敬承幽栖山谷多历年所。<a id="a-5i"></a>道风胜气独擅当今。<a id="a-5j"></a>故以德冠林远道超生什。<a id="a-5k"></a>炳斯慧炬以悟群迷独步江东何甚之美。<a id="a-5l"></a>未获稽疑下筵餐承高义。<a id="a-5m"></a>杼轴之劳载盈怀抱。<a id="a-5n"></a>据虎之岫川途不遥。<a id="a-5o"></a>翔鹭之涛风烟相接。<a id="a-5p"></a>心愿振忍辱之衣。<a id="a-5q"></a>赴翘勤之望。<a id="a-5r"></a>乃固辞以疾。<a id="a-5s"></a>事不获从。<a id="a-5t"></a>引藉平台深加敬礼。<a id="a-5u"></a>频遣使人请弘大教。<a id="a-5v"></a>聚惟志违人世心逸江湖。<a id="a-5w"></a>词翰恳恻固求东返。<a id="a-5x"></a>王亦弘以度外得遂宿心。<a id="a-5y"></a>资给所须将送甚重。<a id="a-5z"></a>于是接浙晨征还居山寺。<a id="a-60"></a>现疾浃旬。<a id="a-61"></a>而神用无爽。<a id="a-62"></a>以大业五年十一月二十四日终于本住。<a id="a-63"></a>容貌若存。<a id="a-64"></a>顶暖身柔皆如平日。<a id="a-65"></a>闻诸前记。<a id="a-66"></a>乃感果之征也。<a id="a-67"></a>春秋七十有二。<a id="a-68"></a>即以其年十二月。<a id="a-69"></a>窆于山之南岭。<a id="a-6A"></a>惟聚性托夷远衿情闲澹。<a id="a-6B"></a>等怀遇物弘量居心。<a id="a-6C"></a>楚越拘情得丧兼遣。<a id="a-6D"></a>方寸之地悠然罕测。<a id="a-6E"></a>美风姿善谈笑。<a id="a-6F"></a>流连赏悟见者忘返。<a id="a-6G"></a>加以乐说忘疲总持无失。<a id="a-6H"></a>讲大品涅槃法华等各二十遍。<a id="a-6I"></a>单经适务者。<a id="a-6J"></a>罕得记焉。<a id="a-6K"></a>又居身清俭不在饰玩。<a id="a-6L"></a>衣钵已外随用檀舍。<a id="a-6M"></a>方丈之内虚室萧然。<a id="a-6N"></a>几榻之间文疏而已。<a id="a-6O"></a>故能道盛一时名重当世。<a id="a-6P"></a>其所造丈八卢舍那无量寿荆州瑞像。<a id="a-6Q"></a>于寺供养。<a id="a-6R"></a>并起涧西佛殿二所。<a id="a-6S"></a>回廊周遍具二庄严。<a id="a-6T"></a>弟子道恭。<a id="a-6U"></a>犹子道顺。<a id="a-6V"></a>德惟上首。<a id="a-6W"></a>业盛传灯。<a id="a-6X"></a>敢树高碑用旌景行。<a id="a-6Y"></a>秘书虞世南为文。</p>
  <p id="a6Z">释慧旷。<a id="a-6a"></a>俗姓曹氏。<a id="a-6b"></a>谯国人也。<a id="a-6c"></a>其后别派。<a id="a-6d"></a>今为襄阳人焉。<a id="a-6e"></a>祖亮宗梁给事黄门侍郎卫尉卿。<a id="a-6f"></a>父蔼直阁将军。<a id="a-6g"></a>旷秀气标于弱岁。<a id="a-6h"></a>天然孝敬率性高廉。<a id="a-6i"></a>十二出家。<a id="a-6j"></a>事江陵宝光寺澄法师。<a id="a-6k"></a>祗勤仪训肃奉帷筵。<a id="a-6l"></a>发明幽旨颇超群辈。<a id="a-6m"></a>后辞朋帝渚问道王圻。<a id="a-6n"></a>居律行寺听彭城讲。<a id="a-6o"></a>玄关斯辟大义已通。<a id="a-6p"></a>将事随方转相弘教。<a id="a-6q"></a>乃与宗恺准韵诸师。<a id="a-6r"></a>俱值真谛。<a id="a-6s"></a>受摄大乘唯识等论金鼓光明等经。<a id="a-6t"></a>俄而真谛涅槃法朋雕徙。<a id="a-6u"></a>乃共同学僧宗俱栖匡岫。<a id="a-6v"></a>分时敷说法化弥隆。<a id="a-6w"></a>州宰鄱阳长沙二王。<a id="a-6x"></a>俱敦师资之敬。<a id="a-6y"></a>后于湘郢二州累载弘道。<a id="a-6z"></a>虽亲觉久忘而地恩待报。<a id="a-70"></a>以陈至德元年言旋旧邑。<a id="a-71"></a>即隋开皇之三年也。<a id="a-72"></a>于遍学道场传经引化。<a id="a-73"></a>旷既律行严精义门综博。<a id="a-74"></a>道俗具瞻。<a id="a-75"></a>纲维是奇。<a id="a-76"></a>统掌八载摄是乌回。<a id="a-77"></a>后又奉敕移居兴国。<a id="a-78"></a>寺任攸委。<a id="a-79"></a>丝纶再降。<a id="a-7A"></a>香苏屡锡。<a id="a-7B"></a>秦孝王帝子之尊。<a id="a-7C"></a>建麾襄氵。<a id="a-7D"></a>闻风伫德亲奉归戒。<a id="a-7E"></a>炀帝纂历当符尊贤味道。<a id="a-7F"></a>爰降王人近居辇毂。<a id="a-7G"></a>道次江阳辞疾不见。<a id="a-7H"></a>蒙敕丹阳栖霞山寺。<a id="a-7I"></a>以事治养。<a id="a-7J"></a>又素协性松筠辅神泉石。<a id="a-7K"></a>赏狎既并缠痾用弭。<a id="a-7L"></a>于栖霞法堂更敷大论。<a id="a-7M"></a>新闻旧学各谈胜解。<a id="a-7N"></a>且归善禅。<a id="a-7O"></a>房本栖玄精舍。<a id="a-7P"></a>竟陵文宣之余迹。<a id="a-7Q"></a>禅师慧晓之遗风。<a id="a-7R"></a>镜潭月树之奇。<a id="a-7S"></a>云阁山堂之妙。<a id="a-7T"></a>曾事游处。<a id="a-7U"></a>遂有终焉之志。<a id="a-7V"></a>后携子弟徙而憩之。<a id="a-7W"></a>崖谷泯人世之心。<a id="a-7X"></a>烟霞赏高蹈之域。<a id="a-7Y"></a>其有怀真慕义者。<a id="a-7Z"></a>复萃于斯矣。<a id="a-7a"></a>以大业九年五月十六日终于寺房。<a id="a-7b"></a>春秋八十。<a id="a-7c"></a>顶暖淹时。<a id="a-7d"></a>手屈二指。<a id="a-7e"></a>斯又上生得道之符也。<a id="a-7f"></a>以其月二十日。<a id="a-7g"></a>窆于寺之西山。<a id="a-7h"></a>弟子等树碑纪德。<a id="a-7i"></a>常州沙门法宣为文。</p>
  <p id="a7j">释智琳。<a id="a-7k"></a>姓闾丘氏。<a id="a-7l"></a>高平防舆人也。<a id="a-7m"></a>祖俨闲居傲世。<a id="a-7n"></a>考昙珍梁国常侍。<a id="a-7o"></a>琳弱龄。<a id="a-7p"></a>淑问彰于乡党。<a id="a-7q"></a>处士卞诠擅名当世。<a id="a-7r"></a>年在幼学服膺请业。<a id="a-7s"></a>礼易庄老悉穷幽致。<a id="a-7t"></a>诠嘉其早慧。<a id="a-7u"></a>命曰希世神童也。<a id="a-7v"></a>逮于德壮超然离俗。<a id="a-7w"></a>即事仁孝寺沙门法敦。<a id="a-7x"></a>遵就养之仪。<a id="a-7y"></a>禀息慈之戒。<a id="a-7z"></a>蔬餐苦节笃志熏修。<a id="a-80"></a>法花维摩受持成诵。<a id="a-81"></a>属以敦公告逝戒品未圆。<a id="a-82"></a>乃高步上京更崇师辙。<a id="a-83"></a>依止东安寺大僧正暅法师。<a id="a-84"></a>既其力生有奉尸罗乃具。<a id="a-85"></a>爰禀成论兼习毗尼。<a id="a-86"></a>既洽闻持将弘传授。<a id="a-87"></a>瞻言乡县思报地恩。<a id="a-88"></a>以陈太建十年旋于旧里。<a id="a-89"></a>南徐州刺史萧摩诃。<a id="a-8A"></a>深加礼异爰请敷说。<a id="a-8B"></a>于是郁居宗匠盛转法轮。<a id="a-8C"></a>受业求闻寔繁有众。<a id="a-8D"></a>至十一年。<a id="a-8E"></a>下敕为曲阿僧正。<a id="a-8F"></a>至德二年。<a id="a-8G"></a>敕补徐州僧都。<a id="a-8H"></a>称首攸归谅由德举。<a id="a-8I"></a>开皇十六年。<a id="a-8J"></a>闰州刺史李海游。<a id="a-8K"></a>屈为断事。<a id="a-8L"></a>纲维是寄。<a id="a-8M"></a>允当佥属。<a id="a-8N"></a>所居仁孝寺者。<a id="a-8O"></a>梁故征西咨议郯僧绍舍宅所造。<a id="a-8P"></a>殿堂肇构乱离遄及。<a id="a-8Q"></a>琳乃嗣兴梓匠爰加藻饰。<a id="a-8R"></a>轮焕弘敞实有力焉。<a id="a-8S"></a>前后造中人像五躯夹纻像一躯。<a id="a-8T"></a>神仪显曜相好严挺。<a id="a-8U"></a>又于育王山顶。<a id="a-8V"></a>造五层塼塔。<a id="a-8W"></a>拟夫八万同时一期高妙。<a id="a-8X"></a>讲大品法花净名金鼓。<a id="a-8Y"></a>各有其遍。<a id="a-8Z"></a>所度弟子千有余人。<a id="a-8a"></a>常想趣道津要。<a id="a-8b"></a>莫尚禅那。<a id="a-8c"></a>以招隐伽蓝俗外尘表山房闲寂茂林幽邃。<a id="a-8d"></a>终焉之所有志栖焉。<a id="a-8e"></a>迫以缘碍弗之果也。<a id="a-8f"></a>然其温严自持诲引无倦。<a id="a-8g"></a>财玩靡积随行给济。<a id="a-8h"></a>威容感物。<a id="a-8i"></a>信为道门之杰矣。<a id="a-8j"></a>以大业九年五月六日。<a id="a-8k"></a>加趺合掌终于仁孝之东房。<a id="a-8l"></a>春秋七十。<a id="a-8m"></a>先是五月。<a id="a-8n"></a>初有清信士刘正勤请讲弥勒。<a id="a-8o"></a>琳谕以无常。<a id="a-8p"></a>初未之许。<a id="a-8q"></a>至是果终。<a id="a-8r"></a>信哉知命。<a id="a-8s"></a>及将大渐诫诸弟子。<a id="a-8t"></a>尸陀林者常所愿言。<a id="a-8u"></a>吾谢世后无违此志。<a id="a-8v"></a>沙门智铿等谨遵遗言。<a id="a-8w"></a>以其月十一日迁于育王之山。<a id="a-8x"></a>时属流金林多鸷兽。<a id="a-8y"></a>始乎仲夏暨是抄秋。<a id="a-8z"></a>肤体俨然曾无损异。<a id="a-90"></a>道俗嗟赏叹未曾有。<a id="a-91"></a>又以其年闰九月八日。<a id="a-92"></a>于招隐东山式构方坟。<a id="a-93"></a>言遵卜兆。<a id="a-94"></a>全身舍利即窆山龛。<a id="a-95"></a>方俗并臻同门毕至。<a id="a-96"></a>洒泣抚心山盈响谷。<a id="a-97"></a>乃树碑于寺之门右。<a id="a-98"></a>其文江阳介生蔡瑰所制。</p>
  <p id="a99">释净愿。<a id="a-9A"></a>未详其氏。<a id="a-9B"></a>代州人也。<a id="a-9C"></a>三十出家。<a id="a-9D"></a>博闻强记。<a id="a-9E"></a>推核经论夙有成规。<a id="a-9F"></a>远为诸学之所先仰。<a id="a-9G"></a>创进大戒专师律部。<a id="a-9H"></a>既越立年弥隆盛业。<a id="a-9I"></a>以旦达曙翘精固习。<a id="a-9J"></a>观采五遍便就讲说。<a id="a-9K"></a>初以其壮室入道。<a id="a-9L"></a>人多轻侮。<a id="a-9M"></a>试听其谈说属其文理。<a id="a-9N"></a>清洞开散片无拥滞。<a id="a-9O"></a>各投心位席莫不致敬。<a id="a-9P"></a>愿连讲四分接承十遍。<a id="a-9Q"></a>又听十地华严及诸小论。<a id="a-9R"></a>末师准摄论纲纽章句。<a id="a-9S"></a>并通了谈对课笃形。<a id="a-9T"></a>有钻注圣言依解制节广流章疏。<a id="a-9U"></a>晚入京辅采略未闻。<a id="a-9V"></a>虽经怀抱无一新术。<a id="a-9W"></a>时未测其通照也。<a id="a-9X"></a>住于宝刹寺中。<a id="a-9Y"></a>潜其容艺。<a id="a-9Z"></a>后因法集愿欲矜其名采。<a id="a-9a"></a>次当竖义。<a id="a-9b"></a>意存五阴。<a id="a-9c"></a>便登坐而立。<a id="a-9d"></a>众以其非伦。<a id="a-9e"></a>皆寂无言论。<a id="a-9f"></a>良久缄默。<a id="a-9g"></a>愿俯视众曰。<a id="a-9h"></a>竖义已久。<a id="a-9i"></a>如何不有问乎。<a id="a-9j"></a>众曰。<a id="a-9k"></a>竖何等义。<a id="a-9l"></a>乃邀问耶。<a id="a-9m"></a>愿曰。<a id="a-9n"></a>名相久矣。<a id="a-9o"></a>众自不知。<a id="a-9p"></a>诸德坐席口传。<a id="a-9q"></a>余则色心俱立。<a id="a-9r"></a>便安然处坐。<a id="a-9s"></a>气勇如云。<a id="a-9t"></a>自述曰。<a id="a-9u"></a>计未劳止。<a id="a-9v"></a>此且修人事耳。<a id="a-9w"></a>时以为矫异露洁也。<a id="a-9x"></a>及难击往还。<a id="a-9y"></a>对答云雨。<a id="a-9z"></a>皆先定其番数。<a id="a-A0"></a>后随数尽言。<a id="a-A1"></a>开塞任于当时。<a id="a-A2"></a>邪正由其通滞。<a id="a-A3"></a>或重疑积难由来不决者。<a id="a-A4"></a>而能诠达其理释然新畅。<a id="a-A5"></a>于即预是聪慧归踪者多。<a id="a-A6"></a>遂移就宝昌。<a id="a-A7"></a>四序恒接。<a id="a-A8"></a>草堂土埵以此敷弘。<a id="a-A9"></a>正时摄论。<a id="a-AA"></a>晚夜杂心。<a id="a-AB"></a>或统解涅槃。<a id="a-AC"></a>或判销四分。<a id="a-AD"></a>无择余暇轨范后贤。<a id="a-AE"></a>凡所开言并乖旧解。<a id="a-AF"></a>制疏出后更不重看。<a id="a-AG"></a>临讲呼唤皆衷规矩。<a id="a-AH"></a>其洽闻不忘世罕加焉。<a id="a-AI"></a>至如舍利毗昙文旨重隐。<a id="a-AJ"></a>读者犹难。<a id="a-AK"></a>况通其义。<a id="a-AL"></a>愿执卷披文。<a id="a-AM"></a>泠然洞尽。<a id="a-AN"></a>乃造疏十卷。<a id="a-AO"></a>文极该赡。<a id="a-AP"></a>会文帝造塔。<a id="a-AQ"></a>敕遣送舍利于潭州之麓山寺。<a id="a-AR"></a>初至州治度湘西岸。<a id="a-AS"></a>将及山所忽有奇鸟。<a id="a-AT"></a>数万为群五色相翻。<a id="a-AU"></a>飞浮水上行次向船。<a id="a-AV"></a>似相迎引。<a id="a-AW"></a>及至舍利还飞向前。<a id="a-AX"></a>往还迅速。<a id="a-AY"></a>众莫不怪及登岸上。<a id="a-AZ"></a>鸟便行望。<a id="a-Aa"></a>相从飞空同至塔所。<a id="a-Ab"></a>识者以为山神眷属之变象故也。<a id="a-Ac"></a>愿以瑞闻。<a id="a-Ad"></a>帝大嗟赏。<a id="a-Ae"></a>而教授为务。<a id="a-Af"></a>六时礼悔初仪不怠。<a id="a-Ag"></a>敬慎法律如闻奉用。<a id="a-Ah"></a>自见法匠多略戒宗。<a id="a-Ai"></a>并由亏信而重所学故也。<a id="a-Aj"></a>今愿兼而美之独觉浇世。<a id="a-Ak"></a>可谓明人护戒于是乎得矣。<a id="a-Al"></a>京邑擅名初皆钦羡。<a id="a-Am"></a>及见其谈讲经术。<a id="a-An"></a>并宪章先达改正文议。<a id="a-Ao"></a>封言者众不胜品藻。<a id="a-Ap"></a>皆滞其恒习。<a id="a-Aq"></a>听者不满十人。<a id="a-Ar"></a>又以言令卓绝非造心者所觊故。<a id="a-As"></a>不为晚进所入。<a id="a-At"></a>及大业初岁。<a id="a-Au"></a>辩相法师追入慧日。<a id="a-Av"></a>见徒一百并识知津。<a id="a-Aw"></a>皆委于愿。<a id="a-Ax"></a>自此如常开悟。<a id="a-Ay"></a>众倍前闻。<a id="a-Az"></a>更相击赞令响弥远。<a id="a-B0"></a>四方因造日就义筵。<a id="a-B1"></a>皆闻所未闻。<a id="a-B2"></a>欣至难义。<a id="a-B3"></a>至于分畅深伏标举纲门。<a id="a-B4"></a>坐者不觉离席膝前。<a id="a-B5"></a>皆美其义采之英拔也。<a id="a-B6"></a>相仍一岁奄就无常。<a id="a-B7"></a>春秋六十有余。<a id="a-B8"></a>即大业五年五月也。<a id="a-B9"></a>然愿有博见之长。<a id="a-BA"></a>而寡于福业。<a id="a-BB"></a>验乎从学。<a id="a-BC"></a>屯盛便丧。<a id="a-BD"></a>岂不然耶。<a id="a-BE"></a>既而舍利毗昙竟未披讲。<a id="a-BF"></a>疏又失落后代绝通。<a id="a-BG"></a>又可悲之深矣。</p>
  <p id="aBH">释智凝。<a id="a-BI"></a>不详姓族。<a id="a-BJ"></a>豫州人。<a id="a-BK"></a>年小出家。<a id="a-BL"></a>积传师习经目不忘。<a id="a-BM"></a>并贯怀抱。<a id="a-BN"></a>所诵众经数十万言。<a id="a-BO"></a>须臾便引诵。<a id="a-BP"></a>未尝温故。<a id="a-BQ"></a>及进具后。<a id="a-BR"></a>日声情望。<a id="a-BS"></a>群宗遥指恐无后成。<a id="a-BT"></a>凝闻之叹曰。<a id="a-BU"></a>俗尚朝闻不怀夕死。<a id="a-BV"></a>出世道要何累厚彭生城。<a id="a-BW"></a>遂往嵩公　仰咨摄论。<a id="a-BX"></a>幽神外动。<a id="a-BY"></a>正义斯临。<a id="a-BZ"></a>心若旧闻。<a id="a-Ba"></a>再无重请。<a id="a-Bb"></a>初讲才讫。<a id="a-Bc"></a>第二胜相。<a id="a-Bd"></a>顾诸徒曰。<a id="a-Be"></a>摄论纲旨都可见矣。<a id="a-Bf"></a>余文无暇更听。<a id="a-Bg"></a>便欲制疏往辞于嵩。<a id="a-Bh"></a>嵩曰后生标领尔并驱邪。<a id="a-Bi"></a>恨功未后通。<a id="a-Bj"></a>恐乖僻耳。<a id="a-Bk"></a>凝曰蒙法师开明大照。<a id="a-Bl"></a>举列可知。<a id="a-Bm"></a>失在支诈。<a id="a-Bn"></a>故无所虑便拜首别焉。<a id="a-Bo"></a>时以为夸诞未之欣尚也。<a id="a-Bp"></a>及着疏既了。<a id="a-Bq"></a>剖决词宗依而讲解。<a id="a-Br"></a>声望转盛。<a id="a-Bs"></a>后赴京辇居于辩才引众常讲。<a id="a-Bt"></a>亟传徽绪。<a id="a-Bu"></a>隋文法盛屡兴殿会。<a id="a-Bv"></a>名达之僧多参胜集。<a id="a-Bw"></a>唯凝一人领徒弘法。<a id="a-Bx"></a>至于世利曾不顾眄。<a id="a-By"></a>所以学侣成德实异同伦。<a id="a-Bz"></a>后住禅定。<a id="a-C0"></a>犹宗旧习。<a id="a-C1"></a>大业年中卒于住寺。<a id="a-C2"></a>春秋四十有八。<a id="a-C3"></a>初凝传法关东无心京讲。<a id="a-C4"></a>有明及法师者。<a id="a-C5"></a>摄论嘉名宗绩相师。<a id="a-C6"></a>凝当其绪年事衰顿。<a id="a-C7"></a>仍令学士延凝。<a id="a-C8"></a>既达相见一无余述。<a id="a-C9"></a>但问云。<a id="a-CA"></a>黎耶识灭不。<a id="a-CB"></a>凝曰。<a id="a-CC"></a>灭矣。<a id="a-CD"></a>及乃勇身起坐。<a id="a-CE"></a>抚掌大庆。<a id="a-CF"></a>不久而卒。<a id="a-CG"></a>凝因承及绪。<a id="a-CH"></a>故学者不移其宗。<a id="a-CI"></a>兼行洁清严风霜不变。<a id="a-CJ"></a>六时自课福智无歇。<a id="a-CK"></a>故辩才一寺躬事修营。<a id="a-CL"></a>汲灌树植。<a id="a-CM"></a>平坦僧院初无有阙。<a id="a-CN"></a>长打将了便就元席。<a id="a-CO"></a>说法既竟还依福事。<a id="a-CP"></a>章疏之务手不执文。<a id="a-CQ"></a>随时扣寂对至钟鼓。<a id="a-CR"></a>或一宿施会。<a id="a-CS"></a>赍及百千。<a id="a-CT"></a>或一时外食。<a id="a-CU"></a>嚫兼金帛。<a id="a-CV"></a>皆曾无别念。<a id="a-CW"></a>志存授法。<a id="a-CX"></a>故所在传嗣矣。<a id="a-CY"></a>有学士灵觉道卓。<a id="a-CZ"></a>并蜀土名僧。<a id="a-Ca"></a>依承慧解擅迹京室。<a id="a-Cb"></a>逸还益部弘赞厥宗。<a id="a-Cc"></a>故岷洛摄论由之而长矣。</p>
  <p id="aCd">释法彦。<a id="a-Ce"></a>姓张。<a id="a-Cf"></a>寓居洺州。<a id="a-Cg"></a>早岁出家。<a id="a-Ch"></a>志隆大法。<a id="a-Ci"></a>而聪明振响冠远侪伦。<a id="a-Cj"></a>虽三藏并通。<a id="a-Ck"></a>偏以大论驰美。<a id="a-Cl"></a>游涉法会莫敢抗言。<a id="a-Cm"></a>故齐周及隋。<a id="a-Cn"></a>京国通惧。<a id="a-Co"></a>皆畏其神爽英拔也。<a id="a-Cp"></a>故得彦所造言。<a id="a-Cq"></a>宾主兼善。<a id="a-Cr"></a>使夫妙义精致出言传旨。<a id="a-Cs"></a>齐公高颖访道遐方。<a id="a-Ct"></a>知彦声绩乃迎至京邑。<a id="a-Cu"></a>虽复智亮冒于当时。<a id="a-Cv"></a>而谦素形于声色。<a id="a-Cw"></a>所以新故挟情。<a id="a-Cx"></a>有增陵勃者。<a id="a-Cy"></a>彦奉而敬之。<a id="a-Cz"></a>不以年齿相顾。<a id="a-D0"></a>由此识者弥爱而珍重焉。<a id="a-D1"></a>有法侃法师。<a id="a-D2"></a>本住江表。<a id="a-D3"></a>被召入关。<a id="a-D4"></a>彼方大德渊法师者。<a id="a-D5"></a>正法高粲义学所推。<a id="a-D6"></a>语侃曰。<a id="a-D7"></a>天地虽广识达者希。<a id="a-D8"></a>晚学之秀。<a id="a-D9"></a>法彦一人。<a id="a-DA"></a>可与论理。<a id="a-DB"></a>余则云云从他取悟耳。<a id="a-DC"></a>及侃至京。<a id="a-DD"></a>相见方知渊之远鉴也。<a id="a-DE"></a>开皇十六年下敕以彦为大论众主。<a id="a-DF"></a>住真寂寺。<a id="a-DG"></a>镇长引化。<a id="a-DH"></a>仁寿造塔。<a id="a-DI"></a>复召送舍利于汝州。<a id="a-DJ"></a>四年。<a id="a-DK"></a>又敕送于沂州善应寺。<a id="a-DL"></a>掘基深丈乃得金沙。<a id="a-DM"></a>涛汰成纯。<a id="a-DN"></a>凡二升许。<a id="a-DO"></a>光耀夺目。<a id="a-DP"></a>又感黄牛自至塔前。<a id="a-DQ"></a>屈膝前足两拜而止回身。<a id="a-DR"></a>又礼文帝。<a id="a-DS"></a>比景象一拜。<a id="a-DT"></a>及入石函。<a id="a-DU"></a>三万许人并见天云五色长十余丈阔三四丈四绕白云状如罗绮。<a id="a-DV"></a>正当基上空中。<a id="a-DW"></a>自午及未方乃歇灭。<a id="a-DX"></a>灭后复降五色云。<a id="a-DY"></a>从四方来。<a id="a-DZ"></a>状同前瑞。<a id="a-Da"></a>又感玄鹤五头从西北来回旋塔上乃经四度去复还来。<a id="a-Db"></a>复感白鹤于上徘徊久之乃逝。<a id="a-Dc"></a>又感五色蛇屈盘函外长可三尺头向舍利惊终不怖如此数度。<a id="a-Dd"></a>刺史郑善果。<a id="a-De"></a>表曰。<a id="a-Df"></a>臣闻敬天育物。<a id="a-Dg"></a>则乾象着其能。<a id="a-Dh"></a>顺地养民。<a id="a-Di"></a>则坤元表其德。<a id="a-Dj"></a>是以。<a id="a-Dk"></a>陶唐砥躬弗懈。<a id="a-Dl"></a>休气呈祥。<a id="a-Dm"></a>夏后水土成功。<a id="a-Dn"></a>玄圭告锡。<a id="a-Do"></a>方知天时人事影响若神。<a id="a-Dp"></a>伏惟陛下。<a id="a-Dq"></a>秉图揖让。<a id="a-Dr"></a>受命君临。<a id="a-Ds"></a>区宇无尘。<a id="a-Dt"></a>声教尽一。<a id="a-Du"></a>含弘光大慈愍无边。<a id="a-Dv"></a>天佛垂鉴降兹荣瑞。<a id="a-Dw"></a>塔基六处并得异砂。<a id="a-Dx"></a>炫耀相辉俱同金宝。<a id="a-Dy"></a>牛为礼拜太古未经。<a id="a-Dz"></a>云腾五色于今方见。<a id="a-E0"></a>又感蛇形杂采盘旋塔基。<a id="a-E1"></a>鹤扬玄素徘徊空际。<a id="a-E2"></a>虽轩皇景瑞空传旧章。<a id="a-E3"></a>汉帝庆征徒书简册。<a id="a-E4"></a>自非德隆三宝道冠百王。<a id="a-E5"></a>岂能感斯美庆。<a id="a-E6"></a>致招灵异。<a id="a-E7"></a>帝悦之。<a id="a-E8"></a>着于别记。<a id="a-E9"></a>彦传业真寂。<a id="a-EA"></a>道俗承音。<a id="a-EB"></a>左仆射高颖。<a id="a-EC"></a>奉以戒法合门取信。<a id="a-ED"></a>于今不倾。<a id="a-EE"></a>并彦之开济。<a id="a-EF"></a>以大业三年卒于所住。<a id="a-EG"></a>春秋六十余矣。</p>
  <p id="aEH">释法总。<a id="a-EI"></a>姓段氏。<a id="a-EJ"></a>并州太原人也。<a id="a-EK"></a>少以诵涅槃为业。<a id="a-EL"></a>既通全部。<a id="a-EM"></a>志在文言。<a id="a-EN"></a>未遑听涉。<a id="a-EO"></a>十余年中初不替废。<a id="a-EP"></a>后听玄义便即传讲。<a id="a-EQ"></a>前后二纪领悟非一。<a id="a-ER"></a>而宽厚逊仰为物归投。<a id="a-ES"></a>开皇中年。<a id="a-ET"></a>敕召为涅槃众主。<a id="a-EU"></a>居于海觉。<a id="a-EV"></a>聚结四方常敷至理。<a id="a-EW"></a>无舍炎燠。<a id="a-EX"></a>仁寿岁初。<a id="a-EY"></a>敕送舍利于隋州之智门寺。<a id="a-EZ"></a>掘基三尺。<a id="a-Ea"></a>获神龟一枚。<a id="a-Eb"></a>色黄且绿状如彩绣。<a id="a-Ec"></a>头有八字云。<a id="a-Ed"></a>上大王八万七千年。<a id="a-Ee"></a>腹下有王兴二字。<a id="a-Ef"></a>驰步往来都无所食。<a id="a-Eg"></a>及舍利所。<a id="a-Eh"></a>由令人治道。<a id="a-Ei"></a>于隋侯。<a id="a-Ej"></a>桥侧柳树又雨甘露。<a id="a-Ek"></a>状如雨下。<a id="a-El"></a>香甜浓润众共饮之。<a id="a-Em"></a>总乃表闻。<a id="a-En"></a>帝敬谒灵祥。<a id="a-Eo"></a>恒以此龟置于御座。<a id="a-Ep"></a>与臣下观之。<a id="a-Eq"></a>有经年月。<a id="a-Er"></a>帝游北苑放之清池。<a id="a-Es"></a>虽泛泳少时。<a id="a-Et"></a>还出绕池。<a id="a-Eu"></a>随逐帝躬前后非一。<a id="a-Ev"></a>陪卫咸睹共欣征感。<a id="a-Ew"></a>及四年春。<a id="a-Ex"></a>又敕送舍利于辽州下生寺。<a id="a-Ey"></a>放光分粒其相极多。<a id="a-Ez"></a>石函变为锦文及童子之象。<a id="a-F0"></a>函之北面现于双树。<a id="a-F1"></a>下有卧佛。<a id="a-F2"></a>又于函南现金刚捉杵拟山之相。<a id="a-F3"></a>又于函东现二佛俱立。<a id="a-F4"></a>并一骐驎。<a id="a-F5"></a>又于函西现一菩萨并一神尼。<a id="a-F6"></a>曲身合掌向于菩萨。<a id="a-F7"></a>更有诸相。<a id="a-F8"></a>略不述之。<a id="a-F9"></a>又放大光聊乱而起。<a id="a-FA"></a>动眩人目从冥达晓。<a id="a-FB"></a>诸灯虽灭而光续照不异日月之明。<a id="a-FC"></a>尔夕阴雨。<a id="a-FD"></a>佛堂鸱吻放于黄光。<a id="a-FE"></a>飞移东南。<a id="a-FF"></a>三百余步。<a id="a-FG"></a>外人谓火。<a id="a-FH"></a>走赴知非。<a id="a-FI"></a>寻光所发。<a id="a-FJ"></a>乃从堂中舍利处。<a id="a-FK"></a>出众皆通见大发道心。<a id="a-FL"></a>八日将下五色云盖覆于塔上。<a id="a-FM"></a>又感奇鸟素身乌尾赤觜口衔片云状如华盖亦现塔上。<a id="a-FN"></a>斯瑞之感。<a id="a-FO"></a>五万余人一时同见。<a id="a-FP"></a>及坟下讫云鸟皆灭。<a id="a-FQ"></a>四月九日基上放光。<a id="a-FR"></a>分为五道直西而去。<a id="a-FS"></a>色如采画。<a id="a-FT"></a>数百里引之。<a id="a-FU"></a>见者非一。<a id="a-FV"></a>总躬临此瑞。<a id="a-FW"></a>喜发内心。<a id="a-FX"></a>具图上闻。<a id="a-FY"></a>敕封秘阁。<a id="a-FZ"></a>后因故业讲诵不疲。<a id="a-Fa"></a>大业年中卒于海觉。<a id="a-Fb"></a>春秋七十矣。<a id="a-Fc"></a>门人行等。<a id="a-Fd"></a>玄会嗣续擅名。<a id="a-Fe"></a>见于别传。</p>
  <p id="aFf">释僧昙。<a id="a-Fg"></a>姓张。<a id="a-Fh"></a>住洺州。<a id="a-Fi"></a>少小出家。<a id="a-Fj"></a>通诸经论。<a id="a-Fk"></a>慨佛法未具。<a id="a-Fl"></a>发愤求之。<a id="a-Fm"></a>以高齐之季结友西行。<a id="a-Fn"></a>前达葱山。<a id="a-Fo"></a>会诸梗涩路既不通。<a id="a-Fp"></a>乃旋京辇。<a id="a-Fq"></a>梵言音字并通诂训。<a id="a-Fr"></a>开皇十年。<a id="a-Fs"></a>敕召翻译。<a id="a-Ft"></a>事如别传。<a id="a-Fu"></a>住大兴善。<a id="a-Fv"></a>后敕送舍利于蒲州之栖岩寺。<a id="a-Fw"></a>即古云居寺也。<a id="a-Fx"></a>山曰中朝。<a id="a-Fy"></a>西临河涘。<a id="a-Fz"></a>世称形胜莫尚于斯。<a id="a-G0"></a>初送达州治。<a id="a-G1"></a>而栖岩佛殿内有钟鼓之音响振一寺。<a id="a-G2"></a>迫而就检一无所见。<a id="a-G3"></a>灵舆至寺。<a id="a-G4"></a>是夜于浮图上放大光明。<a id="a-G5"></a>流照堂内通朗无翳。<a id="a-G6"></a>如是前后频放神光。<a id="a-G7"></a>或似香炉乘空而上。<a id="a-G8"></a>或飞紫焰如花如叶乍散乍聚。<a id="a-G9"></a>或如佛象光趺宛具。<a id="a-GA"></a>或如虹气环绕塔帐。<a id="a-GB"></a>累日连宵昱光难准。<a id="a-GC"></a>又州治仁寿寺僧。<a id="a-GD"></a>夜望栖岩。<a id="a-GE"></a>光如楼阙照于山谷。<a id="a-GF"></a>又去山寺八十里。<a id="a-GG"></a>住者见光如火。<a id="a-GH"></a>皆谓野火烧寺。<a id="a-GI"></a>及来寻觅乃知灵相。<a id="a-GJ"></a>其祥瑞之感如此也。<a id="a-GK"></a>至仁寿末年又敕于殷州智度寺置塔。<a id="a-GL"></a>初至州治。<a id="a-GM"></a>见佛像垂手正坐在于瓶内。<a id="a-GN"></a>迄至入函常不变异。<a id="a-GO"></a>又地生罗文。<a id="a-GP"></a>屋上见青莲华及菩萨像。<a id="a-GQ"></a>大众同睹。<a id="a-GR"></a>又见龙盘蛇屈之象并大人足迹及牛马鸟狩等迹。<a id="a-GS"></a>又置塔处有小蛇二枚。<a id="a-GT"></a>停住不去。<a id="a-GU"></a>因即构基。<a id="a-GV"></a>入地四尺飞泉上涌厉疾已下六根坏人。<a id="a-GW"></a>服者通损。<a id="a-GX"></a>既值斯缘。<a id="a-GY"></a>乃移北置以避于泉。<a id="a-GZ"></a>故二蛇之住深有由矣。<a id="a-Ga"></a>昙以传译之美继业终寺。<a id="a-Gb"></a>即大业初年矣。<a id="a-Gc"></a>时有慧重沙门。<a id="a-Gd"></a>姓郭。<a id="a-Ge"></a>雍州人。<a id="a-Gf"></a>练道少年综寻内外。<a id="a-Gg"></a>志力方梗不惮威侮。<a id="a-Gh"></a>摄论十地户牖由开敕请造塔于秦州岱岳寺。<a id="a-Gi"></a>初停公馆。<a id="a-Gj"></a>舍利金瓶自然开现放光流外。<a id="a-Gk"></a>道俗咸睹。<a id="a-Gl"></a>送至寺塔将入石函。<a id="a-Gm"></a>又放光明晁耀人目。<a id="a-Gn"></a>岳表白气三道下流直向塔基。<a id="a-Go"></a>良久乃歇。<a id="a-Gp"></a>又岳神庙户由来封闭。<a id="a-Gq"></a>舍利止至三度自开。<a id="a-Gr"></a>识者以神来敬礼故耳。<a id="a-Gs"></a>后不委其终。</p>
  <p id="aGt">释灵璨。<a id="a-Gu"></a>怀州人。<a id="a-Gv"></a>远公之门人也。<a id="a-Gw"></a>禀志淳直宽柔著称。<a id="a-Gx"></a>游学相邺研蕴正理。<a id="a-Gy"></a>深明十地涅槃。<a id="a-Gz"></a>备经讲授。<a id="a-H0"></a>随远入关。<a id="a-H1"></a>十数之一也。<a id="a-H2"></a>住大兴善。<a id="a-H3"></a>后为远公去世。<a id="a-H4"></a>众侣无依。<a id="a-H5"></a>开皇十七年。<a id="a-H6"></a>下敕补为众主。<a id="a-H7"></a>于净影寺传扬故业。<a id="a-H8"></a>积经年稔。<a id="a-H9"></a>仁寿兴塔。<a id="a-HA"></a>降敕令送舍利于怀州之长寿寺。<a id="a-HB"></a>初建塔将下。<a id="a-HC"></a>感一雄雉集于函上。<a id="a-HD"></a>载飞载止。<a id="a-HE"></a>曾无惊惧。<a id="a-HF"></a>与受三归。<a id="a-HG"></a>便近人驯扰似如听受。<a id="a-HH"></a>回头鼓舞欣跃自娱。<a id="a-HI"></a>覆勘其形实非雉也。<a id="a-HJ"></a>身具五采羽毛希世。<a id="a-HK"></a>以状奏闻。<a id="a-HL"></a>敕勘瑞图。<a id="a-HM"></a>云彩鸾也。<a id="a-HN"></a>璨令寺僧执之放于北山。<a id="a-HO"></a>飞鸟群迎鸣唳而去。<a id="a-HP"></a>又感异迹。<a id="a-HQ"></a>三十余步直来塔所。<a id="a-HR"></a>不见还踪。<a id="a-HS"></a>及四月八日。<a id="a-HT"></a>将入石函。<a id="a-HU"></a>又放光明。<a id="a-HV"></a>旋环隐没。<a id="a-HW"></a>道俗崩踊无不发心。<a id="a-HX"></a>仁寿末年。<a id="a-HY"></a>又敕送于泽州古贤谷景净寺起塔。<a id="a-HZ"></a>即远公之生地也。<a id="a-Ha"></a>初至州治。<a id="a-Hb"></a>半月之间。<a id="a-Hc"></a>十八种相前后迭起。<a id="a-Hd"></a>或如星光绕旋。<a id="a-He"></a>或如丹气碧云紫霞白雾。<a id="a-Hf"></a>罗布上空。<a id="a-Hg"></a>照烛城郭。<a id="a-Hh"></a>及映阛阓。<a id="a-Hi"></a>数万道俗同时一见。<a id="a-Hj"></a>送至基所光如列宿。<a id="a-Hk"></a>大小交错数亦无量。<a id="a-Hl"></a>更有诸相具如别传。<a id="a-Hm"></a>璨后住大禅定。<a id="a-Hn"></a>如旧所传。<a id="a-Ho"></a>武德之初卒于本寺。<a id="a-Hp"></a>春秋七十矣。</p>
  <p id="aHq">释法瓒。<a id="a-Hr"></a>齐州人也。<a id="a-Hs"></a>安心寂定乐居岩穴。<a id="a-Ht"></a>头陀苦行是所缠怀。<a id="a-Hu"></a>隐于泰岳之阜。<a id="a-Hv"></a>开蒙训接善知方便。<a id="a-Hw"></a>兼以达解谛义时扬清论。<a id="a-Hx"></a>致有覆丧。<a id="a-Hy"></a>坐无辍讲。<a id="a-Hz"></a>待移之诮兴世。<a id="a-I0"></a>瓒初闻之。<a id="a-I1"></a>深自赧怍曰。<a id="a-I2"></a>问非切并不欲困人。<a id="a-I3"></a>谓言彼解何言致毙。<a id="a-I4"></a>因遂杜口不事言论。<a id="a-I5"></a>闭谒寻闲披玩而已。<a id="a-I6"></a>开皇十四年。<a id="a-I7"></a>文帝省方招访名德。<a id="a-I8"></a>人有述其清旷者。<a id="a-I9"></a>乃下敕延之。<a id="a-IA"></a>与帝同归达于京邑。<a id="a-IB"></a>住胜光寺。<a id="a-IC"></a>肃肃禅侣拥彗门庭。<a id="a-ID"></a>以身范世复见斯日。<a id="a-IE"></a>仁寿置塔。<a id="a-IF"></a>敕令送舍利于齐州泰山神通寺。<a id="a-IG"></a>即南燕主慕容德。<a id="a-IH"></a>为僧朗禅师之所立也。<a id="a-II"></a>事见前传。<a id="a-IJ"></a>燕主以三县民调用给于朗。<a id="a-IK"></a>并散营寺。<a id="a-IL"></a>上下诸院十有余所。<a id="a-IM"></a>长廊延袤千有余间。<a id="a-IN"></a>三度废教人无敢撤。<a id="a-IO"></a>欲有犯者朗辄现形以锡杖撝之。<a id="a-IP"></a>病困垂死。<a id="a-IQ"></a>求悔先过。<a id="a-IR"></a>还差如初。<a id="a-IS"></a>井深五尺由来不减。<a id="a-IT"></a>女人临之即为枯竭。<a id="a-IU"></a>烧香忏求还复如故。<a id="a-IV"></a>寺立已来四百余载。<a id="a-IW"></a>佛象鲜莹色如新造。<a id="a-IX"></a>众禽不践于今俨然。<a id="a-IY"></a>古号为朗公寺。<a id="a-IZ"></a>以其感灵即目故。<a id="a-Ia"></a>天下崇焉。<a id="a-Ib"></a>开皇三年。<a id="a-Ic"></a>文帝以通征屡感故。<a id="a-Id"></a>改曰神通也。<a id="a-Ie"></a>初至寺内即放圆光。<a id="a-If"></a>乍赤乍白时沈时举。<a id="a-Ig"></a>或如流星。<a id="a-Ih"></a>人众同见。<a id="a-Ii"></a>井水涌溢。<a id="a-Ij"></a>酌而用之。<a id="a-Ik"></a>下后还复又感群鹿自然至塔。<a id="a-Il"></a>虽鼓吹众闹驯附无恐。<a id="a-Im"></a>又感鹅一双从四月三日。<a id="a-In"></a>终于八日。<a id="a-Io"></a>恒来舆前立听梵赞。<a id="a-Ip"></a>恰至埋讫迹绝不来。<a id="a-Iq"></a>斯之感致罕闻于古。<a id="a-Ir"></a>瓒具以闻。<a id="a-Is"></a>后导以禅定时扬法化。<a id="a-It"></a>言无严切而密附怀抱。<a id="a-Iu"></a>遂终没于所住。</p>
  <p id="aIv">释宝儒。<a id="a-Iw"></a>幽州人也。<a id="a-Ix"></a>童子出家。<a id="a-Iy"></a>游博诸讲居无常准惟道是务。<a id="a-Iz"></a>后至邺下依止远公。<a id="a-J0"></a>十地微言颇知纲领。<a id="a-J1"></a>值周丧法宝。<a id="a-J2"></a>南归在陈。<a id="a-J3"></a>达命清通亟振名誉。<a id="a-J4"></a>自隋氏戡定文轨大同。<a id="a-J5"></a>便归洛汭。<a id="a-J6"></a>还师于远。<a id="a-J7"></a>听大涅槃首尾三载。<a id="a-J8"></a>通镜其旨。<a id="a-J9"></a>即蒙覆述。<a id="a-JA"></a>远自处坐印可其言。<a id="a-JB"></a>慕义相从还居净影。<a id="a-JC"></a>慧心更举。<a id="a-JD"></a>遐讨前英立破之间。<a id="a-JE"></a>深鉴弥密。<a id="a-JF"></a>仁寿建塔邓州。<a id="a-JG"></a>乃敕令往寺。<a id="a-JH"></a>名大兴国也。<a id="a-JI"></a>帝昔龙潜所基。<a id="a-JJ"></a>既至求石访无美者。<a id="a-JK"></a>乃取寺内璞石镌斲为函。<a id="a-JL"></a>石本粗恶。<a id="a-JM"></a>磨饰将了。<a id="a-JN"></a>乃变成马瑙。<a id="a-JO"></a>细腻异伦。<a id="a-JP"></a>复有隶字三枚。<a id="a-JQ"></a>云正国得也。<a id="a-JR"></a>形设正直巧类神工。<a id="a-JS"></a>名笔之人未可加点。<a id="a-JT"></a>又见种种林木麟凤等像。<a id="a-JU"></a>儒与官人图以表奏。<a id="a-JV"></a>返寺之后闭门修业。<a id="a-JW"></a>时因食次方见其面。<a id="a-JX"></a>不久卒于本寺。</p>
  <p id="aJY">释慧最。<a id="a-JZ"></a>瀛州人也。<a id="a-Ja"></a>初听涅槃游学邺下。<a id="a-Jb"></a>因闻即讲曾未经遍。<a id="a-Jc"></a>而言议纶综绰尔舒闲。<a id="a-Jd"></a>故为同席诸贤之所叹仰。<a id="a-Je"></a>周灭齐日南奔江表。<a id="a-Jf"></a>复习慧门颇通余论。<a id="a-Jg"></a>且自北僧在陈。<a id="a-Jh"></a>多乖时俗。<a id="a-Ji"></a>惟最机权内动。<a id="a-Jj"></a>不坠风流。<a id="a-Jk"></a>多为南方周旋胶漆。<a id="a-Jl"></a>隋室定天中原安泰。<a id="a-Jm"></a>便观化辇掖参听异闻。<a id="a-Jn"></a>后住光明。<a id="a-Jo"></a>时传雅导而好居静退。<a id="a-Jp"></a>非贤不友。<a id="a-Jq"></a>神志宏标气调高远。<a id="a-Jr"></a>不妄受辱必清瑕累。<a id="a-Js"></a>其立志也如此。<a id="a-Jt"></a>仁寿年中。<a id="a-Ju"></a>敕遣送舍利于荆州大兴国寺龙潜道场。<a id="a-Jv"></a>昔者隋高作相。<a id="a-Jw"></a>因过此寺遇一沙门深相结纳。<a id="a-Jx"></a>当时器重不测其言。<a id="a-Jy"></a>及龙飞之后追忆旧旨。<a id="a-Jz"></a>下诏征之。<a id="a-K0"></a>其身已逝。<a id="a-K1"></a>敕乃营其住寺。<a id="a-K2"></a>雕其旧房。<a id="a-K3"></a>故有兴国龙潜之美号也。<a id="a-K4"></a>并出自纶言。<a id="a-K5"></a>帝之别意。<a id="a-K6"></a>又道场前面步廊自崩。<a id="a-K7"></a>僧欲治护。<a id="a-K8"></a>控引未就。<a id="a-K9"></a>及舍利既至。<a id="a-KA"></a>将安塔基。<a id="a-KB"></a>巡行显敞。<a id="a-KC"></a>惟斯坏处商度广狭恰衷塔形。<a id="a-KD"></a>有识者云。<a id="a-KE"></a>豫毁其廊用待安塔。<a id="a-KF"></a>及四月八日。<a id="a-KG"></a>舍利院内忽然雾起。<a id="a-KH"></a>斋后便歇。<a id="a-KI"></a>日光朗照。<a id="a-KJ"></a>有云如盖正处塔空。<a id="a-KK"></a>仍下细雨不湿余处。<a id="a-KL"></a>又感凫鹤众鸟塔上飞旋。<a id="a-KM"></a>又见云间紫色状如花炬。<a id="a-KN"></a>又雨天花如雪纷纷而下。<a id="a-KO"></a>竟不至地。<a id="a-KP"></a>后又送舍利于吉州发蒙寺。<a id="a-KQ"></a>掘深八尺。<a id="a-KR"></a>获豫章板一条古塼六枚银瓶二口。<a id="a-KS"></a>得舍利一枚。<a id="a-KT"></a>浮水顺转。<a id="a-KU"></a>又得一宝。<a id="a-KV"></a>体含九采。<a id="a-KW"></a>人不识之。<a id="a-KX"></a>具以闻奏。<a id="a-KY"></a>寺有瑞像。<a id="a-KZ"></a>宋大明五年。<a id="a-Ka"></a>寺僧法均。<a id="a-Kb"></a>梦见金容希世。<a id="a-Kc"></a>梵音清远。<a id="a-Kd"></a>因行达于三曲江。<a id="a-Ke"></a>见像深潭光浮水上。<a id="a-Kf"></a>与太守周湛等接出。<a id="a-Kg"></a>计有千斤而轻同数两。<a id="a-Kh"></a>身长六尺四寸。<a id="a-Ki"></a>金铜所成。<a id="a-Kj"></a>后长沙郡送光趺达都。<a id="a-Kk"></a>文帝敕遣还安像所。<a id="a-Kl"></a>宛然符合。<a id="a-Km"></a>总高九尺余。<a id="a-Kn"></a>佛衣缘下有梵书十余字。<a id="a-Ko"></a>人初不识。<a id="a-Kp"></a>后有西僧。<a id="a-Kq"></a>读云。<a id="a-Kr"></a>此迦维罗卫国育王第四女所造也。<a id="a-Ks"></a>忽尔失去。<a id="a-Kt"></a>乃在此耶。<a id="a-Ku"></a>梁天监末。<a id="a-Kv"></a>屡放光明照于一室。<a id="a-Kw"></a>武帝将请入京。<a id="a-Kx"></a>因事遂止。<a id="a-Ky"></a>大同七年佛身流汗。<a id="a-Kz"></a>其年刘敬宣为贼烧郡。<a id="a-L0"></a>及寺并尽。<a id="a-L1"></a>惟佛堂不及。<a id="a-L2"></a>至于十年像又通汗。<a id="a-L3"></a>湘东王乃迎至江陵祈福放光。<a id="a-L4"></a>十二年还返发蒙至寺。<a id="a-L5"></a>放光三日乃止。<a id="a-L6"></a>陈天嘉六年更加庄饰。<a id="a-L7"></a>故世传其灵异。<a id="a-L8"></a>处处模写。<a id="a-L9"></a>最躬事顶礼图于光明。<a id="a-LA"></a>而骨气雄干。<a id="a-LB"></a>诚为调御之相。<a id="a-LC"></a>今时所轻略故也。<a id="a-LD"></a>后卒于住寺。</p>
  <p id="aLE">释僧朗。<a id="a-LF"></a>恒州人。<a id="a-LG"></a>少而出俗。<a id="a-LH"></a>希崇正化。<a id="a-LI"></a>附从听众。<a id="a-LJ"></a>寻绎大论及以杂心。<a id="a-LK"></a>谈唱相接归学同市。<a id="a-LL"></a>入关住空观寺。<a id="a-LM"></a>复扬讲席随方利安。<a id="a-LN"></a>而仁恕在怀。<a id="a-LO"></a>言笑温雅。<a id="a-LP"></a>有在其席无闷神心。<a id="a-LQ"></a>宏博见知众所推尚。<a id="a-LR"></a>时有异问素非所览者。<a id="a-LS"></a>便合掌答云。<a id="a-LT"></a>僧朗学所未通。<a id="a-LU"></a>解惟至此。<a id="a-LV"></a>故英声大德咸美其识分。<a id="a-LW"></a>不敢蔑其高行也。<a id="a-LX"></a>仁寿置塔。<a id="a-LY"></a>下敕令送舍利于番州。<a id="a-LZ"></a>今所谓广州灵鹫山果实寺宝塔是也。<a id="a-La"></a>初至州治巡行处所。<a id="a-Lb"></a>至果实寺便可安之。<a id="a-Lc"></a>寺西对水枕山。<a id="a-Ld"></a>荒榛之下掘深六尺。<a id="a-Le"></a>获石函三枚。<a id="a-Lf"></a>二函之内各有铜函。<a id="a-Lg"></a>盛二银像并二银仙。<a id="a-Lh"></a>其一函内有金银瓶。<a id="a-Li"></a>大小相盛中无舍利。<a id="a-Lj"></a>铭云。<a id="a-Lk"></a>宋元徽元年建塔。<a id="a-Ll"></a>又寺中旧碑云。<a id="a-Lm"></a>宋永初元年。<a id="a-Ln"></a>天竺沙门僧律。<a id="a-Lo"></a>尝行此处闻钟磬声天花满山因建伽蓝。<a id="a-Lp"></a>其后有梵僧求那跋摩。<a id="a-Lq"></a>来居此寺。<a id="a-Lr"></a>曰此山将来必逢菩萨圣主。<a id="a-Ls"></a>大弘宝塔。<a id="a-Lt"></a>遂同铭之。<a id="a-Lu"></a>今朗规度山势惟此堪置。<a id="a-Lv"></a>暗合昔言谅非徒作。<a id="a-Lw"></a>事了还京住禅定寺。<a id="a-Lx"></a>讲习为务。<a id="a-Ly"></a>大业末年终于所住。<a id="a-Lz"></a>春秋七十有余矣。</p>
  <p id="aM0">释慧畅。<a id="a-M1"></a>姓许氏。<a id="a-M2"></a>莱州人也。<a id="a-M3"></a>偏学杂心志存名实。<a id="a-M4"></a>拘滞疆界局约文义。<a id="a-M5"></a>初不信大乘。<a id="a-M6"></a>以言无宗当事同虚诞也。<a id="a-M7"></a>后闻远公播迹洛阳。<a id="a-M8"></a>学声遐讨。<a id="a-M9"></a>门人山峙时号通明。<a id="a-MA"></a>畅乃疑焉。<a id="a-MB"></a>试往寻造观其神略。<a id="a-MC"></a>乃见谈述高邃冒罔天地。<a id="a-MD"></a>返顾小道状等游尘。<a id="a-ME"></a>便折挫形神伏听三载。<a id="a-MF"></a>达解涅槃慨其晚悟。<a id="a-MG"></a>又至京邑仍住净影。<a id="a-MH"></a>陶思前经师任成业。<a id="a-MI"></a>仁寿置塔。<a id="a-MJ"></a>敕送舍利于牟州拒神山寺。<a id="a-MK"></a>帝为山出黄银。<a id="a-ML"></a>别敕以塔镇之。<a id="a-MM"></a>用酬恩惠。<a id="a-MN"></a>山在州东五里。<a id="a-MO"></a>昔始皇取石为桥。<a id="a-MP"></a>此山拒而不去。<a id="a-MQ"></a>因遂名焉。<a id="a-MR"></a>山南四里有黄银穴。<a id="a-MS"></a>塔基之处名温公埠。<a id="a-MT"></a>传云。<a id="a-MU"></a>昔高齐初。<a id="a-MV"></a>有沙门僧温。<a id="a-MW"></a>行年七十。<a id="a-MX"></a>道行难测游化为任。<a id="a-MY"></a>曾受梁高供养一十二年。<a id="a-MZ"></a>后辞北还行住此埠。<a id="a-Ma"></a>创立寺宇因山为号。<a id="a-Mb"></a>而虎狼鸟狩绕寺鸣吼。<a id="a-Mc"></a>似若怖温。<a id="a-Md"></a>温出户语曰。<a id="a-Me"></a>汝是畜生十恶所感。<a id="a-Mf"></a>吾是人道十善所招。<a id="a-Mg"></a>罪福天悬何劳于我。<a id="a-Mh"></a>汝宜速去。<a id="a-Mi"></a>既闻斯及。<a id="a-Mj"></a>于是鸟狩永绝此山。<a id="a-Mk"></a>而温身长七尺威仪怯人。<a id="a-Ml"></a>眉长尺余垂蔽其面。<a id="a-Mm"></a>欲有所睹以手褰之。<a id="a-Mn"></a>故至于今虽有寺号。<a id="a-Mo"></a>而俗犹呼为温公埠焉。<a id="a-Mp"></a>畅安处事了还返京寺。<a id="a-Mq"></a>综习前业终世不出。<a id="a-Mr"></a>言问庆吊亦所不行。<a id="a-Ms"></a>预知其亡。<a id="a-Mt"></a>清浴其体端坐待卒。<a id="a-Mu"></a>至期奄逝。<a id="a-Mv"></a>春秋七十有余矣。</p>
 </body>
</html>