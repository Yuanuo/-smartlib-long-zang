<!doctype html>
<html id="z3IBWSd1Jg" data-ver="1947">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第三十</h1>
  <p id="a2"></p>
  <p id="a3">兴福篇第九　正纪十二人　附见五人。</p>
  <p id="a4">梁蜀部沙门释明达传一。</p>
  <p id="a5">周鄜州大像寺释僧明传二(僧护)</p>
  <p id="a6">隋天台山瀑布寺释慧达传三。</p>
  <p id="a7">唐绵州振向寺释僧晃传四。</p>
  <p id="a8">唐杨州长乐寺释住力传五。</p>
  <p id="a9">唐京师大庄严寺释智兴传六(善因)</p>
  <p id="aA">唐蒲州普救寺释道积传七。</p>
  <p id="aB">唐京师会昌寺释德美传八(静默　昙献)</p>
  <p id="aC">唐京师清禅寺释慧胄传九(法素)</p>
  <p id="aD">唐梓州牛头山寺释智通传十。</p>
  <p id="aE">唐梓州通泉寺释慧震传十一。</p>
  <p id="aF">唐京师弘福寺释慧云传十二。</p>
  <p id="aG">释明达。<a id="a-H"></a>姓康氏。<a id="a-I"></a>其先康居人也。<a id="a-J"></a>童稚出家严持斋素。<a id="a-K"></a>初受十戒便护五根。<a id="a-L"></a>年及具足。<a id="a-M"></a>行业弥峻。<a id="a-N"></a>胁不着席日无再饭。<a id="a-O"></a>外肃仪轨内树道因。<a id="a-P"></a>广济为怀游行在务。<a id="a-Q"></a>以梁天鉴初。<a id="a-R"></a>来自西戎至于益部。<a id="a-S"></a>时巴峡蛮夷。<a id="a-T"></a>鼓行抄劫。<a id="a-U"></a>州郡征兵克期诛讨。<a id="a-V"></a>达愍其将苦。<a id="a-W"></a>志存拯拔。<a id="a-X"></a>独行诣贼。<a id="a-Y"></a>登其堡垒。<a id="a-Z"></a>慰喻招引。<a id="a-a"></a>未狎其情。<a id="a-b"></a>俄而风雨晦冥雷霆振击。<a id="a-c"></a>群贼惊骇恻尔求哀。<a id="a-d"></a>达乃教具千灯祈诚三宝。<a id="a-e"></a>营办始就昏霾立霁。<a id="a-f"></a>山泽通气天地开朗。<a id="a-g"></a>翕然望国并从王化。<a id="a-h"></a>繦负排薮獭弁前趋者。<a id="a-i"></a>其徒充泽。<a id="a-j"></a>遂使江路肃清往还无阻。<a id="a-k"></a>兵威不设而万里坦然。<a id="a-l"></a>达之力也。<a id="a-m"></a>后因行汶中。<a id="a-n"></a>路逢有人缚豚在地。<a id="a-o"></a>声作人语曰。<a id="a-p"></a>愿上圣救我。<a id="a-q"></a>达即解衣赎而放之。<a id="a-r"></a>尝于夜中索水洗脚。<a id="a-s"></a>弟子如言。<a id="a-t"></a>而泥竟不脱。<a id="a-u"></a>重以汤洗。<a id="a-v"></a>如前不去。<a id="a-w"></a>乃自以水灌之。<a id="a-x"></a>其脚便净。<a id="a-y"></a>达曰。<a id="a-z"></a>此鱼膏也。<a id="a-10"></a>更莫测其所从。<a id="a-11"></a>行至梓州牛头山。<a id="a-12"></a>欲构浮图及以精舍。<a id="a-13"></a>不访材石直觅匠工。<a id="a-14"></a>道俗莫不怪其言也。<a id="a-15"></a>于时二月水竭。<a id="a-16"></a>即下求水。<a id="a-17"></a>乃于水中得一长材。<a id="a-18"></a>正堪刹柱。<a id="a-19"></a>长短合度。<a id="a-1A"></a>佥用欣然。<a id="a-1B"></a>仍引而竖焉。<a id="a-1C"></a>至四月中。<a id="a-1D"></a>涪水大溢木流翳江。<a id="a-1E"></a>自泊村岸都无溜者。<a id="a-1F"></a>达率合皂素通皆接取。<a id="a-1G"></a>纵横山积。<a id="a-1H"></a>创修堂宇架塔九层。<a id="a-1I"></a>远近并力一时缮造。<a id="a-1J"></a>役不逾时。<a id="a-1K"></a>欻然成就。<a id="a-1L"></a>而躬袭三衣并是粗布。<a id="a-1M"></a>破便治补寒暑无革。<a id="a-1N"></a>有时在定据于绳床。<a id="a-1O"></a>赫然火起。<a id="a-1P"></a>众往扑灭。<a id="a-1Q"></a>惟觉清凉。<a id="a-1R"></a>有沙门僧救者。<a id="a-1S"></a>积患挛躄。<a id="a-1T"></a>来从乞差。<a id="a-1U"></a>达便授杖令行。<a id="a-1V"></a>不移晷景骤步而返。<a id="a-1W"></a>斯阴德显济功不可识。<a id="a-1X"></a>其例甚矣。<a id="a-1Y"></a>又布萨时身先众坐。<a id="a-1Z"></a>因有偷者穿墙负物。<a id="a-1a"></a>既出在外迷闷方所还来投寺。<a id="a-1b"></a>遂喻而遣之。<a id="a-1c"></a>故达化行楚蜀。<a id="a-1d"></a>德服如风之偃仆也。<a id="a-1e"></a>故使三蜀氓流或执炉请供者。<a id="a-1f"></a>或散花布衣者。<a id="a-1g"></a>或舍俗归忏者。<a id="a-1h"></a>或剪落从法者。<a id="a-1i"></a>日积岁计又不可纪。<a id="a-1j"></a>以天鉴十五年。<a id="a-1k"></a>隋始兴王还荆州。<a id="a-1l"></a>冬十二月终于江陵。<a id="a-1m"></a>春秋五十有五。<a id="a-1n"></a>达形长八尺。<a id="a-1o"></a>容式伟然敷弘律训及以讲诵。<a id="a-1p"></a>乍讽俗书用悟昏识。<a id="a-1q"></a>铨序罪福无待重寻。<a id="a-1r"></a>故详略而传矣。</p>
  <p id="a1s">释僧明。<a id="a-1t"></a>俗姓姜。<a id="a-1u"></a>鄜州内部人。<a id="a-1v"></a>住既山栖。<a id="a-1w"></a>立性淳素。<a id="a-1x"></a>言令质朴叙悟非任。<a id="a-1y"></a>而能守禁自修。<a id="a-1z"></a>不随鄙俗。<a id="a-20"></a>虽不闲明经诰。<a id="a-21"></a>然履操贞梗。<a id="a-22"></a>有声时俗。<a id="a-23"></a>因游邑落往还山谷。<a id="a-24"></a>见一陭岸屡有异光。<a id="a-25"></a>怪而寻讨上下循扰。<a id="a-26"></a>乃见涧底石跌一枚。<a id="a-27"></a>其状高大。<a id="a-28"></a>远望岸侧卧石如像。<a id="a-29"></a>半现于外。<a id="a-2A"></a>遂加功发掘。<a id="a-2B"></a>乃全像也。<a id="a-2C"></a>形同佛相。<a id="a-2D"></a>纯如铁磺。<a id="a-2E"></a>不加錾琢宛然圆具。<a id="a-2F"></a>举高三丈余。<a id="a-2G"></a>时周武已崩。<a id="a-2H"></a>天元嗣历。<a id="a-2I"></a>明情发增勇不惧严诛。<a id="a-2J"></a>顾问古老无知来者。<a id="a-2K"></a>其地久荒榛梗。<a id="a-2L"></a>素非寺所。<a id="a-2M"></a>明自惟曰。<a id="a-2N"></a>当是育王遗像散在人间。<a id="a-2O"></a>应现之来故在斯矣。<a id="a-2P"></a>即召四远同时拖举。<a id="a-2Q"></a>事力既竭全无胜致。<a id="a-2R"></a>明乃执炉誓曰。<a id="a-2S"></a>若佛法重兴。<a id="a-2T"></a>苍生有赖者。<a id="a-2U"></a>希现威灵得遂情愿。<a id="a-2V"></a>适发言已。<a id="a-2W"></a>像乃忽然轻举。<a id="a-2X"></a>从山直下径趣趺孔。<a id="a-2Y"></a>不假扶持卓然峙立。<a id="a-2Z"></a>大众惊嗟得未曾有。<a id="a-2a"></a>因以奏闻。<a id="a-2b"></a>帝用为嘉瑞也。<a id="a-2c"></a>乃改元为大像焉。<a id="a-2d"></a>自尔佛教渐弘。<a id="a-2e"></a>明之力也。<a id="a-2f"></a>又寻下敕。<a id="a-2g"></a>以其所住为大像寺。<a id="a-2h"></a>今所谓显际寺是也。<a id="a-2i"></a>在坊州西南六十余里。<a id="a-2j"></a>时值阴暗更放神光。<a id="a-2k"></a>明重出家。<a id="a-2l"></a>即依此寺尽报修奉。<a id="a-2m"></a>大感物心。<a id="a-2n"></a>以开皇中年卒于彼寺。<a id="a-2o"></a>余以为兴福之来。<a id="a-2p"></a>事有机会。<a id="a-2q"></a>感见奇迹。<a id="a-2r"></a>其相弥隆。<a id="a-2s"></a>略引五三用开神理。<a id="a-2t"></a>至如徐州吴寺太子思惟瑞像者。<a id="a-2u"></a>昔东晋沙门法显。<a id="a-2v"></a>厉节西天历观圣迹。<a id="a-2w"></a>往投一寺。<a id="a-2x"></a>小大承迎。<a id="a-2y"></a>显时遇疾心希乡饭。<a id="a-2z"></a>主人上坐亲事经理。<a id="a-30"></a>敕沙弥为取本乡斋食。<a id="a-31"></a>倏忽往还。<a id="a-32"></a>脚有疮血。<a id="a-33"></a>云往彭城吴苍鹰家求食。<a id="a-34"></a>为犬所啮。<a id="a-35"></a>显怪其旋转之顷而游万里之外。<a id="a-36"></a>方悟寺僧并非常也。<a id="a-37"></a>及随船还。<a id="a-38"></a>故往彭城访吴苍鹰。<a id="a-39"></a>具知由委。<a id="a-3A"></a>其犬啮余血涂门之处犹在。<a id="a-3B"></a>显曰。<a id="a-3C"></a>此罗汉圣僧血也。<a id="a-3D"></a>当时见为取食。<a id="a-3E"></a>何期犬遂损耶。<a id="a-3F"></a>鹰闻忏咎。<a id="a-3G"></a>即舍宅为寺。<a id="a-3H"></a>自至扬都。<a id="a-3I"></a>广求经像。<a id="a-3J"></a>正济大江船遂倾侧。<a id="a-3K"></a>忽有双骨各长一丈。<a id="a-3L"></a>随波腾漾奄入船中。<a id="a-3M"></a>即得安流升岸以事奏闻。<a id="a-3N"></a>有司观检。<a id="a-3O"></a>乃龙齿也。<a id="a-3P"></a>鹰求像未获。<a id="a-3Q"></a>溯江西上。<a id="a-3R"></a>暂息林间。<a id="a-3S"></a>遇见婆罗门僧持像而行。<a id="a-3T"></a>云往徐州与吴苍鹰供养。<a id="a-3U"></a>鹰曰。<a id="a-3V"></a>必如来言。<a id="a-3W"></a>弟子是也。<a id="a-3X"></a>便以像付之。<a id="a-3Y"></a>鹰将像还至京。<a id="a-3Z"></a>诏令模之。<a id="a-3a"></a>合造十躯。<a id="a-3b"></a>皆足下置字。<a id="a-3c"></a>新旧莫辩。<a id="a-3d"></a>任鹰探取。<a id="a-3e"></a>像又降梦示其本末。<a id="a-3f"></a>恰至鹰取还得本像。<a id="a-3g"></a>乃还徐州。<a id="a-3h"></a>每有神瑞。<a id="a-3i"></a>元魏孝文请入北台。<a id="a-3j"></a>高齐后主遣使者常彪之迎还邺下。<a id="a-3k"></a>齐灭周废。<a id="a-3l"></a>为僧藏弆。<a id="a-3m"></a>大隋开教还重兴世。<a id="a-3n"></a>今在相州邺县大慈寺也。<a id="a-3o"></a>又京师崇义寺石影像者。<a id="a-3p"></a>形高一尺径六寸许。<a id="a-3q"></a>八楞紫色内外映彻。<a id="a-3r"></a>其源梁武太清中。<a id="a-3s"></a>有天竺僧赍来谒帝。<a id="a-3t"></a>会侯景作乱。<a id="a-3u"></a>便置江州庐山西林寺大像顶上。<a id="a-3v"></a>至开皇十年。<a id="a-3w"></a>炀帝作镇江海。<a id="a-3x"></a>广搜英异。<a id="a-3y"></a>文艺书记并委仇括。<a id="a-3z"></a>乃于杂传得影像记。<a id="a-40"></a>即遣中使王延寿往山推得。<a id="a-41"></a>王自虔奉在内供养。<a id="a-42"></a>在蕃历任。<a id="a-43"></a>每有行往函盛导前。<a id="a-44"></a>初无宁舍。<a id="a-45"></a>及登储贰乃送于曲池日严寺。<a id="a-46"></a>不令外人瞻睹。<a id="a-47"></a>武德七年。<a id="a-48"></a>废入崇义。<a id="a-49"></a>像随僧来。<a id="a-4A"></a>京邑道俗备得观仰。<a id="a-4B"></a>其中变现斯量难准。<a id="a-4C"></a>或佛塔形像。<a id="a-4D"></a>或贤圣天人。<a id="a-4E"></a>或山林帐盖。<a id="a-4F"></a>或三途苦趣。<a id="a-4G"></a>或前后见同。<a id="a-4H"></a>或俄顷转异。<a id="a-4I"></a>斯并目瞩而叙之。<a id="a-4J"></a>信业镜而非谬矣。<a id="a-4K"></a>贞观六年。<a id="a-4L"></a>下敕入内。<a id="a-4M"></a>外遂绝也。<a id="a-4N"></a>又梁襄阳金像寺丈六无量寿瑞像者。<a id="a-4O"></a>东晋孝武宁康三年二月八日。<a id="a-4P"></a>沙门释道安之所造也。<a id="a-4Q"></a>明年季冬严饰成就。<a id="a-4R"></a>刺史郗恢创莅此蕃。<a id="a-4S"></a>像乃行至万山。<a id="a-4T"></a>恢率道俗迎还本寺。<a id="a-4U"></a>复以其夕出住寺门。<a id="a-4V"></a>合境同嗟。<a id="a-4W"></a>具以闻奏。<a id="a-4X"></a>梁普通三年。<a id="a-4Y"></a>敕于建兴苑铸金铜花趺高六尺广一丈。<a id="a-4Z"></a>上送承足。<a id="a-4a"></a>立碑赞之。<a id="a-4b"></a>刘孝仪为文又荆州长沙寺瑞像者。<a id="a-4c"></a>晋太元年。<a id="a-4d"></a>此像现于城北。<a id="a-4e"></a>光相奇特具如前传。<a id="a-4f"></a>形甚瑰异高于七尺。<a id="a-4g"></a>昔经夜行。<a id="a-4h"></a>人谓非类以刀击之。<a id="a-4i"></a>及旦往视乃金像也。<a id="a-4j"></a>刀所击处文现于外。<a id="a-4k"></a>梁高奉法情欲亲谒。<a id="a-4l"></a>虽加事力终无以致。<a id="a-4m"></a>后遣侍中广赍香供丹款。<a id="a-4n"></a>既达。<a id="a-4o"></a>夜忽放光似随使往。<a id="a-4p"></a>旦加延接还复留碍。<a id="a-4q"></a>重竭请祈方许从就。<a id="a-4r"></a>去都十八里。<a id="a-4s"></a>帝躬出迎。<a id="a-4t"></a>竟路放光相续不绝。<a id="a-4u"></a>白黑欣庆。<a id="a-4v"></a>在殿供养。<a id="a-4w"></a>三日已后从大通门送同泰寺。<a id="a-4x"></a>末被火烧堂塔并尽。<a id="a-4y"></a>惟像居殿岿然独存。<a id="a-4z"></a>又高齐定州观音瑞像。<a id="a-50"></a>及高王经者。<a id="a-51"></a>昔元魏天平定州募士孙敬德。<a id="a-52"></a>于防所造观音像。<a id="a-53"></a>及年满还。<a id="a-54"></a>常加礼事。<a id="a-55"></a>后为劫贼所引。<a id="a-56"></a>禁在京狱。<a id="a-57"></a>不胜拷掠。<a id="a-58"></a>遂妄承罪。<a id="a-59"></a>并处极刑。<a id="a-5A"></a>明旦将决。<a id="a-5B"></a>心既切至。<a id="a-5C"></a>泪如雨下。<a id="a-5D"></a>便自誓曰。<a id="a-5E"></a>今被枉酷。<a id="a-5F"></a>当是过去曾枉他来。<a id="a-5G"></a>愿偿债毕了。<a id="a-5H"></a>又愿一切众生所有祸横。<a id="a-5I"></a>弟子代受言已少时依俙如睡。<a id="a-5J"></a>梦一沙门教诵观世音救生经。<a id="a-5K"></a>经有佛名。<a id="a-5L"></a>令诵千遍。<a id="a-5M"></a>得免死厄。<a id="a-5N"></a>德既觉已。<a id="a-5O"></a>缘梦中经。<a id="a-5P"></a>了无谬误。<a id="a-5Q"></a>比至平明已满百遍。<a id="a-5R"></a>有司执缚向市。<a id="a-5S"></a>且行且诵。<a id="a-5T"></a>临欲加刑诵满千遍。<a id="a-5U"></a>执刀下斫。<a id="a-5V"></a>折为三段。<a id="a-5W"></a>三换其刀。<a id="a-5X"></a>皮肉不损。<a id="a-5Y"></a>怪以奏闻。<a id="a-5Z"></a>承相高欢。<a id="a-5a"></a>表请免刑。<a id="a-5b"></a>仍敕传写被之于世。<a id="a-5c"></a>今所谓高王观世音是也。<a id="a-5d"></a>德既放还。<a id="a-5e"></a>观在防时所造像项。<a id="a-5f"></a>有三刀迹。<a id="a-5g"></a>悲感之深恸发乡邑。<a id="a-5h"></a>又昔弥天襄阳金像。<a id="a-5i"></a>更历晋宋迄于齐梁。<a id="a-5j"></a>屡感灵相。<a id="a-5k"></a>闻之前纪。<a id="a-5l"></a>周武灭法。<a id="a-5m"></a>建德三年甲午之岁。<a id="a-5n"></a>太原公主秉。<a id="a-5o"></a>为荆州副镇将。<a id="a-5p"></a>上开府长孙哲。<a id="a-5q"></a>志性凶顽不信佛法。<a id="a-5r"></a>闻有此像先欲毁之。<a id="a-5s"></a>邑中士女被废僧尼。<a id="a-5t"></a>掩泪痛心无由救止。<a id="a-5u"></a>哲见钦崇弥至。<a id="a-5v"></a>嗔怒弥盛。<a id="a-5w"></a>逼逐侍从。<a id="a-5x"></a>速令摧殄。<a id="a-5y"></a>令百余人以绳系项。<a id="a-5z"></a>牵挽不动。<a id="a-60"></a>哲谓不用加力。<a id="a-61"></a>便杖监事。<a id="a-62"></a>人各一百牵之如故。<a id="a-63"></a>铿然逾固。<a id="a-64"></a>进三百人牵犹不动。<a id="a-65"></a>哲怒弥盛。<a id="a-66"></a>又加五百牵引方倒。<a id="a-67"></a>声振地动。<a id="a-68"></a>人皆悚栗。<a id="a-69"></a>哲独喜勇。<a id="a-6A"></a>即遣镕毁之。<a id="a-6B"></a>都无惭惧。<a id="a-6C"></a>自又驰马欲报刺史。<a id="a-6D"></a>裁可百步堛然落地。<a id="a-6E"></a>失喑直视。<a id="a-6F"></a>四支不胜。<a id="a-6G"></a>至夜而卒。<a id="a-6H"></a>道俗唱快。<a id="a-6I"></a>当毁像时。<a id="a-6J"></a>于腋下倒垂衣内铭云。<a id="a-6K"></a>晋太元十九年。<a id="a-6L"></a>岁次甲午。<a id="a-6M"></a>比丘道安于襄阳西郭造丈八金像此像更三周甲午百八十年当灭。<a id="a-6N"></a>计勘年月。<a id="a-6O"></a>兴废悉符同焉。<a id="a-6P"></a>信知印手圣人崇建容范。<a id="a-6Q"></a>动发物心。<a id="a-6R"></a>生灭之期世相难改。<a id="a-6S"></a>业理之致复何虚矣。<a id="a-6T"></a>又扬都长干寺育王瑞像者。<a id="a-6U"></a>光趺身相祥瑞通感。<a id="a-6V"></a>五代侯王所共遵敬。<a id="a-6W"></a>具如前传。<a id="a-6X"></a>每有亢阳之岁。<a id="a-6Y"></a>请像入宫。<a id="a-6Z"></a>必乘御辇上加油帔。<a id="a-6a"></a>僧众从像以盖自遮。<a id="a-6b"></a>初虽炎赫洞天。<a id="a-6c"></a>像出中途无不雨流滂注。<a id="a-6d"></a>家国所幸。<a id="a-6e"></a>有年斯赖所以道俗恒加雨候。<a id="a-6f"></a>至陈氏祯明年中。<a id="a-6g"></a>像面转西。<a id="a-6h"></a>直月监堂屡回正南。<a id="a-6i"></a>及至晨起还西如故。<a id="a-6j"></a>具以奏闻。<a id="a-6k"></a>敕延太极殿。<a id="a-6l"></a>设斋行道。<a id="a-6m"></a>先有七宝冠在于像顶。<a id="a-6n"></a>饰以珠玉可重百斤。<a id="a-6o"></a>其上复加锦帽。<a id="a-6p"></a>经夜至晓。<a id="a-6q"></a>宝冠挂于像手。<a id="a-6r"></a>锦帽犹加头上。<a id="a-6s"></a>帝闻之乃烧香祝曰。<a id="a-6t"></a>若必国有不祥。<a id="a-6u"></a>还脱冠也。<a id="a-6v"></a>仍以冠在顶。<a id="a-6w"></a>及至明晨脱挂如故。<a id="a-6x"></a>上下同惧莫恻其征。<a id="a-6y"></a>及隋灭陈降。<a id="a-6z"></a>举朝露首面缚京室。<a id="a-70"></a>方知其致。<a id="a-71"></a>文帝后知乃遣迎接大内供养。<a id="a-72"></a>以像立故帝恒侍奉不敢对坐。<a id="a-73"></a>乃下敕曰。<a id="a-74"></a>朕年老不堪久立侍佛。<a id="a-75"></a>可令有司造坐像。<a id="a-76"></a>其相还如育王本像。<a id="a-77"></a>送兴善寺。<a id="a-78"></a>既达此寺。<a id="a-79"></a>形相伟壮不会即机。<a id="a-7A"></a>遂置于北面。<a id="a-7B"></a>及明见像乃在南面中门。<a id="a-7C"></a>众咸异焉。<a id="a-7D"></a>还送北面坚封门钥。<a id="a-7E"></a>明旦更看像还在南。<a id="a-7F"></a>佥皆愧悔谢其轻侮。<a id="a-7G"></a>即见在寺。<a id="a-7H"></a>图写殷矣。<a id="a-7I"></a>又梁高祖崇重释侣。<a id="a-7J"></a>欣尚灵仪。<a id="a-7K"></a>造等身金银像二躯。<a id="a-7L"></a>于重云殿晨夕礼敬。<a id="a-7M"></a>五十许年初无替废。<a id="a-7N"></a>及侯景纂夺。<a id="a-7O"></a>犹在供养。<a id="a-7P"></a>太尉王僧辩。<a id="a-7Q"></a>诛景江南。<a id="a-7R"></a>元帝渚宫复没。<a id="a-7S"></a>辩乃通款于齐。<a id="a-7T"></a>迎贞阳侯为帝。<a id="a-7U"></a>时江左未定。<a id="a-7V"></a>利害相雄。<a id="a-7W"></a>辩女婿杜龛。<a id="a-7X"></a>典卫宫阙。<a id="a-7Y"></a>为性凶捍。<a id="a-7Z"></a>不见后世。<a id="a-7a"></a>欲毁二像为金银挺。<a id="a-7b"></a>先遣数十人上三休阁。<a id="a-7c"></a>令镵佛项。<a id="a-7d"></a>二像忽然一时回顾。<a id="a-7e"></a>所遣众人失喑如醉。<a id="a-7f"></a>不能自胜。<a id="a-7g"></a>杜龛即被打筑。<a id="a-7h"></a>遍身青肿惟见金刚力士怖畏之像。<a id="a-7i"></a>竞来打击略无休息。<a id="a-7j"></a>呻号数日洪烂而死。<a id="a-7k"></a>及梁运在陈。<a id="a-7l"></a>武帝崩背。<a id="a-7m"></a>兄子陈茜嗣膺大业。<a id="a-7n"></a>将修葬具造辒辌车国创新定未遑经始。<a id="a-7o"></a>敕取重云殿中佛像宝帐珩佩珠玉蓥饰之具。<a id="a-7p"></a>将用送终。<a id="a-7q"></a>人力既丰四面齐至。<a id="a-7r"></a>但见云气拥结围绕佛殿。<a id="a-7s"></a>自余方左白日开朗。<a id="a-7t"></a>百工闻怪同本看睹。<a id="a-7u"></a>须臾大雨横注。<a id="a-7v"></a>雷电震吼。<a id="a-7w"></a>烟张鸱吻火烈云中。<a id="a-7x"></a>流光布焰高下相涉。<a id="a-7y"></a>并见重云殿影二像峙然四部神王并及帐座一时腾上。<a id="a-7z"></a>烟火相扶欻然远逝。<a id="a-80"></a>观者倾都咸生深信。<a id="a-81"></a>雨晴之后覆看故所。<a id="a-82"></a>惟见柱础存焉。<a id="a-83"></a>至后月余有从东州来者。<a id="a-84"></a>是日同见殿影东飞于海。<a id="a-85"></a>今有望海者时往见之。<a id="a-86"></a>近高齐日。<a id="a-87"></a>沙门僧护。<a id="a-88"></a>守道直心不求慧业。<a id="a-89"></a>愿造丈八石像。<a id="a-8A"></a>咸怪其言。<a id="a-8B"></a>后于寺北谷中见一卧石可长丈八。<a id="a-8C"></a>乃雇匠营造。<a id="a-8D"></a>向经一周面腹粗了。<a id="a-8E"></a>而背者地。<a id="a-8F"></a>以六具拗举之。<a id="a-8G"></a>如初不动。<a id="a-8H"></a>经夜至旦忽然自翻。<a id="a-8I"></a>即就营讫移置佛堂。<a id="a-8J"></a>晋州陷日像汗流地。<a id="a-8K"></a>周兵入齐烧诸佛寺。<a id="a-8L"></a>此像独不变色。<a id="a-8M"></a>又欲倒之。<a id="a-8N"></a>人牛六十余头挽不可动。<a id="a-8O"></a>忽有异僧。<a id="a-8P"></a>以瓦木土墼垒而围之。<a id="a-8Q"></a>须臾便了。<a id="a-8R"></a>失僧所在。<a id="a-8S"></a>像后降梦信心者曰。<a id="a-8T"></a>吾患指痛。<a id="a-8U"></a>其人寤而视焉。<a id="a-8V"></a>乃木伤其二指也。<a id="a-8W"></a>遂即补之。<a id="a-8X"></a>开皇十年。<a id="a-8Y"></a>有盗像幡盖者。<a id="a-8Z"></a>梦丈八人入室责之。<a id="a-8a"></a>贼遂惭怖悔而谢焉。<a id="a-8b"></a>其像现存。<a id="a-8c"></a>并见旌异记及诸僧录。<a id="a-8d"></a>然斯通感佛教备彰。<a id="a-8e"></a>但是福门无非灵应。<a id="a-8f"></a>窃以像避延烧狩惊邪道。<a id="a-8g"></a>影覆异术经焚不灰。<a id="a-8h"></a>灵骨之放神光。<a id="a-8i"></a>密迹之兴弘护。<a id="a-8j"></a>其相大矣。<a id="a-8k"></a>具在前闻。<a id="a-8l"></a>至如贞观五年梁州安养寺慧光师弟子母氏。<a id="a-8m"></a>贫窭内无袒衣。<a id="a-8n"></a>来入子房取故袈裟。<a id="a-8o"></a>作之而着。<a id="a-8p"></a>与诸邻母同聚言笑。<a id="a-8q"></a>忽觉脚热。<a id="a-8r"></a>渐上至腰。<a id="a-8s"></a>须臾雷震掷邻母百步之外。<a id="a-8t"></a>土泥两耳闷绝经日方得醒悟。<a id="a-8u"></a>所用衣者遂被震死。<a id="a-8v"></a>火烧焦踡题其背曰。<a id="a-8w"></a>由用法衣不如法也。<a id="a-8x"></a>其子收殡又再震出。<a id="a-8y"></a>乃露骸林下方终销散。<a id="a-8z"></a>是知受持法服。<a id="a-90"></a>惠及三归之龙。<a id="a-91"></a>信不虚矣。<a id="a-92"></a>近有山居僧。<a id="a-93"></a>在深岩宿。<a id="a-94"></a>以衣障前。<a id="a-95"></a>感异神来形极可畏。<a id="a-96"></a>伸臂内探欲取宿者。<a id="a-97"></a>畏触袈裟碍不得入。<a id="a-98"></a>遂得免脱。<a id="a-99"></a>如是众相不可具纪。<a id="a-9A"></a>如上下诸例中。</p>
  <p id="a9B">释慧达。<a id="a-9C"></a>姓王。<a id="a-9D"></a>家于襄阳。<a id="a-9E"></a>幼年在道。<a id="a-9F"></a>缮修成务。<a id="a-9G"></a>或登山临水。<a id="a-9H"></a>或邑落游行。<a id="a-9I"></a>但据形胜之所。<a id="a-9J"></a>皆厝心寺宇。<a id="a-9K"></a>或补缉残废。<a id="a-9L"></a>为释门之所宅也。<a id="a-9M"></a>后居天台之瀑布寺。<a id="a-9N"></a>修禅系业。<a id="a-9O"></a>又北游武当山。<a id="a-9P"></a>如前摄静。<a id="a-9Q"></a>有陈之日疠疫大行。<a id="a-9R"></a>百姓毙者殆其过半。<a id="a-9S"></a>达内兴慈施。<a id="a-9T"></a>于杨都大市建大药藏。<a id="a-9U"></a>须者便给。<a id="a-9V"></a>拯济弥隆。<a id="a-9W"></a>金陵诸寺数过七百。<a id="a-9X"></a>年月逾迈朽坏略尽。<a id="a-9Y"></a>达课劝修补三百余所。<a id="a-9Z"></a>皆蓥饰华敞有移恒度。<a id="a-9a"></a>仁寿年中。<a id="a-9b"></a>于杨州白塔寺建七层木浮图。<a id="a-9c"></a>材石既充付后营立。<a id="a-9d"></a>乃溯江西上。<a id="a-9e"></a>至鄱阳预章诸郡。<a id="a-9f"></a>观检功德。<a id="a-9g"></a>愿与众生同此福缘。<a id="a-9h"></a>故其所至封邑。<a id="a-9i"></a>见有坊寺禅宇灵塔神仪。<a id="a-9j"></a>无问金木土石。<a id="a-9k"></a>并即率化成造。<a id="a-9l"></a>其数非一。<a id="a-9m"></a>晚为沙门慧云邀请。<a id="a-9n"></a>遂上庐岳。<a id="a-9o"></a>造西林寺。<a id="a-9p"></a>晚阁七间栾栌重垒。<a id="a-9q"></a>光耀山势。<a id="a-9r"></a>初造之日誓用黄楠。<a id="a-9s"></a>阖境推求了无一树。<a id="a-9t"></a>佥欲改用余木。<a id="a-9u"></a>达曰。<a id="a-9v"></a>诚心在此。<a id="a-9w"></a>岂更余求。<a id="a-9x"></a>但至诚无感。<a id="a-9y"></a>故访追不遂。<a id="a-9z"></a>必心期果决。<a id="a-A0"></a>松散并变为楠。<a id="a-A1"></a>如求不获。<a id="a-A2"></a>阁成则无日矣。<a id="a-A3"></a>众惧其言四出追索。<a id="a-A4"></a>乃于境内下巢山。<a id="a-A5"></a>感得一谷并是黄楠。<a id="a-A6"></a>而在穷涧幽深无由可出。<a id="a-A7"></a>达寻行崖壁忽见一处晃有光明。<a id="a-A8"></a>窥见其中可通材道。<a id="a-A9"></a>惟有五尺余并天崖。<a id="a-AA"></a>遂牵曳木石至于江首。<a id="a-AB"></a>中途滩澓箄筏并坏。<a id="a-AC"></a>及至庐阜不失一根。<a id="a-AD"></a>阁遂得成。<a id="a-AE"></a>宏冠前构。<a id="a-AF"></a>后忽偏斜向南三尺。<a id="a-AG"></a>工匠设计取正无方。<a id="a-AH"></a>有石门涧当于阁南。<a id="a-AI"></a>忽有猛风北吹还正。<a id="a-AJ"></a>于今尚在。<a id="a-AK"></a>晚往长沙。<a id="a-AL"></a>铸钟造像。<a id="a-AM"></a>所至方面若草从焉。<a id="a-AN"></a>倾竭金贝者。<a id="a-AO"></a>兢兢业业恐其不受。<a id="a-AP"></a>达任性造真言无华绮。<a id="a-AQ"></a>据经引喻笃励物情。<a id="a-AR"></a>然其形服弊粗殆不可睹。<a id="a-AS"></a>外综繁殷内收理静。<a id="a-AT"></a>傍观沉伏似不能言。<a id="a-AU"></a>而指撝应附立有成遂。<a id="a-AV"></a>斯即处烦不挠。<a id="a-AW"></a>固其人矣。<a id="a-AX"></a>又为西林阁成。<a id="a-AY"></a>尊容犹阙。<a id="a-AZ"></a>复沿江投造修建充满。<a id="a-Aa"></a>故举阁圆备。<a id="a-Ab"></a>并达之功。<a id="a-Ac"></a>大业六年七月晦日。<a id="a-Ad"></a>旧疾忽增。<a id="a-Ae"></a>七日倚卧。<a id="a-Af"></a>异香入室旋绕如云。<a id="a-Ag"></a>阁中像设并汗流地。<a id="a-Ah"></a>众见此瑞审达当终。<a id="a-Ai"></a>官人检验具以闻奏。<a id="a-Aj"></a>达神志如常。<a id="a-Ak"></a>累以余业。<a id="a-Al"></a>奄尔长逝。<a id="a-Am"></a>年八十七矣。</p>
  <p id="aAn">释僧晃。<a id="a-Ao"></a>姓冯氏。<a id="a-Ap"></a>绵州涪城南昌人。<a id="a-Aq"></a>形长八尺。<a id="a-Ar"></a>颜貌都伟。<a id="a-As"></a>威容整肃。<a id="a-At"></a>动中规矩。<a id="a-Au"></a>而鹰眼虎身鹅行象步。<a id="a-Av"></a>声气雄亮志略宏远。<a id="a-Aw"></a>纲维法任有柱石焉。<a id="a-Ax"></a>故使岷巴领袖咸所推仰。<a id="a-Ay"></a>昔年在志学。<a id="a-Az"></a>文才博达。<a id="a-B0"></a>时共声誉。<a id="a-B1"></a>尝梦手擎日月太虚中坐。<a id="a-B2"></a>便晃然厌俗。<a id="a-B3"></a>欣慕出家。<a id="a-B4"></a>私即立名为僧晃也。<a id="a-B5"></a>父母未之许。<a id="a-B6"></a>拘械两足牢系屋柱。<a id="a-B7"></a>决意已绝誓心无改。<a id="a-B8"></a>不移旦夕锁自然解。<a id="a-B9"></a>乃叹曰。<a id="a-BA"></a>夫志之所及也。<a id="a-BB"></a>山岳以之转。<a id="a-BC"></a>江河以之绝。<a id="a-BD"></a>城台以之崩。<a id="a-BE"></a>瀛海以之竭。<a id="a-BF"></a>日月为之潜光。<a id="a-BG"></a>须弥为之崩颓。<a id="a-BH"></a>星辰为之改度。<a id="a-BI"></a>嘉树为之藏摧。<a id="a-BJ"></a>况复金木之与桎梏。<a id="a-BK"></a>奚足以语哉。<a id="a-BL"></a>二亲顾其冥感。<a id="a-BM"></a>任从道化。<a id="a-BN"></a>依彖法师出家受业。<a id="a-BO"></a>学通大小夙夜匪懈。<a id="a-BP"></a>会梁末周初佛法淆滥。<a id="a-BQ"></a>行多浮略迂诞毗尼。<a id="a-BR"></a>晃具戒未闻。<a id="a-BS"></a>而超然异表。<a id="a-BT"></a>少能精苦性自矜持。<a id="a-BU"></a>卒非师友所成立也。<a id="a-BV"></a>众皆挹其神宇。<a id="a-BW"></a>密相高尚。<a id="a-BX"></a>及升坛之后。<a id="a-BY"></a>偏攻十诵。<a id="a-BZ"></a>数年劬劳朗鉴精熟。<a id="a-Ba"></a>研微造尽彬郁可崇。<a id="a-Bb"></a>周保定后更业长安。<a id="a-Bc"></a>进学僧祇讨其幽旨。<a id="a-Bd"></a>有难必究是滞能通。<a id="a-Be"></a>又于昙相禅师禀受心法。<a id="a-Bf"></a>观道圆净由此弥开。<a id="a-Bg"></a>又于开禅师方等行道。<a id="a-Bh"></a>洞入时伦无与相映。<a id="a-Bi"></a>自此罕得而传者。<a id="a-Bj"></a>由多营福业劳事有为。<a id="a-Bk"></a>是以隐坠世不称也。<a id="a-Bl"></a>既而遐迩讽德。<a id="a-Bm"></a>声闻天庭。<a id="a-Bn"></a>武帝下敕。<a id="a-Bo"></a>延于明德殿。<a id="a-Bp"></a>言议开阐弥遂圣心。<a id="a-Bq"></a>乃授本州三藏。<a id="a-Br"></a>大隋启祚面委僧正。<a id="a-Bs"></a>匡御本邑。<a id="a-Bt"></a>而刚决方正赏罚严平。<a id="a-Bu"></a>绵益钦风贵贱攸奉。<a id="a-Bv"></a>前后州主十有余人。<a id="a-Bw"></a>皆授戒香断恶行善。<a id="a-Bx"></a>开皇十五年。<a id="a-By"></a>又于寺中置头陀众。<a id="a-Bz"></a>僧事蠲免以引堕者。<a id="a-C0"></a>仁寿以后。<a id="a-C1"></a>重率寺众共转藏经。<a id="a-C2"></a>周而复始初不断绝。<a id="a-C3"></a>供给嚫锡一出俗缘。<a id="a-C4"></a>皆晃指授。<a id="a-C5"></a>故福报所至如泉不穷。<a id="a-C6"></a>僧业茂盛方类推举。<a id="a-C7"></a>以武德冬初。<a id="a-C8"></a>终于所住之振向寺。<a id="a-C9"></a>春秋八十五矣。<a id="a-CA"></a>初未终前。<a id="a-CB"></a>佛堂莲华池自然枯竭。<a id="a-CC"></a>池侧慈竹无故雕死。<a id="a-CD"></a>寺内蔷薇非时发花晔如夏月。<a id="a-CE"></a>众以荣枯两瑞不无生灭之怀德异常伦故。<a id="a-CF"></a>感应之所期耳。</p>
  <p id="aCG">释住力。<a id="a-CH"></a>姓褚氏。<a id="a-CI"></a>河南阳翟人。<a id="a-CJ"></a>避地吴郡之钱塘县。<a id="a-CK"></a>因而家焉。<a id="a-CL"></a>宿植胜因早修慧业。<a id="a-CM"></a>甫及八岁出家学道。<a id="a-CN"></a>器宇凝峻虚怀接悟。<a id="a-CO"></a>声第之高有闻缁俗。<a id="a-CP"></a>陈中宗宣帝。<a id="a-CQ"></a>于京城之左造泰皇寺。<a id="a-CR"></a>宏壮之极罄竭泉府。<a id="a-CS"></a>乃敕专监百工。<a id="a-CT"></a>故得揆测指撝面势严净。<a id="a-CU"></a>至德二年。<a id="a-CV"></a>又敕为寺主。<a id="a-CW"></a>值江表沦亡僧徒乖散。<a id="a-CX"></a>乃负锡游方访求胜地。<a id="a-CY"></a>行至江都。<a id="a-CZ"></a>乃于长乐寺而止心焉。<a id="a-Ca"></a>隋开皇十三年。<a id="a-Cb"></a>建塔五层。<a id="a-Cc"></a>金槃景耀峨然挺秀。<a id="a-Cd"></a>远近式瞻。<a id="a-Ce"></a>至十七年。<a id="a-Cf"></a>炀帝晋蕃又临江海。<a id="a-Cg"></a>以力为寺任缮造之功故也。<a id="a-Ch"></a>初梁武得优填王像神瑞难纪。<a id="a-Ci"></a>在丹阳之龙光寺。<a id="a-Cj"></a>及陈国云亡道场焚毁。<a id="a-Ck"></a>力乃奉接尊仪及王谧所得定光像者。<a id="a-Cl"></a>并延长乐身心供养。<a id="a-Cm"></a>而殿宇褊狭未尽庄严。<a id="a-Cn"></a>遂宣导四部王公黎庶。<a id="a-Co"></a>共修高阁并夹二楼。<a id="a-Cp"></a>寺众大小三百余僧。<a id="a-Cq"></a>咸同喜舍毕愿缔构力乃励率同侣二百余僧。<a id="a-Cr"></a>共往豫章刊山伐木。<a id="a-Cs"></a>人力既壮。<a id="a-Ct"></a>规摹所指妙尽物情。<a id="a-Cu"></a>即年成立。<a id="a-Cv"></a>制置华绝。<a id="a-Cw"></a>力异神工。<a id="a-Cx"></a>宏壮高显挺冠区宇。<a id="a-Cy"></a>大业四年。<a id="a-Cz"></a>又起四周僧房。<a id="a-D0"></a>廊庑斋厨仓库备足。<a id="a-D1"></a>故使众侣常续断绪无因。<a id="a-D2"></a>再往京师。<a id="a-D3"></a>深降恩礼还至江都。<a id="a-D4"></a>又蒙敕慰。<a id="a-D5"></a>大业十年。<a id="a-D6"></a>自竭身资。<a id="a-D7"></a>以栴檀香木。<a id="a-D8"></a>模写瑞像并二菩萨。<a id="a-D9"></a>不久寻成同安阁内。<a id="a-DA"></a>至十四年。<a id="a-DB"></a>隋室丧乱道俗流亡。<a id="a-DC"></a>骸若萎朽充诸衢市。<a id="a-DD"></a>誓以身命守护殿阁。<a id="a-DE"></a>寺居狐兔顾影为俦。<a id="a-DF"></a>啜菽饮水再离寒暑。<a id="a-DG"></a>虽耆年暮齿。<a id="a-DH"></a>而心力逾壮。<a id="a-DI"></a>泥涂褫落周匝火烧。<a id="a-DJ"></a>口诵不辍手行治葺。<a id="a-DK"></a>贼徒雪泣见者哀叹。<a id="a-DL"></a>往往革心相佐修补。<a id="a-DM"></a>皇唐受命弘宣大法。<a id="a-DN"></a>旧僧余众并造相投。<a id="a-DO"></a>邑室虽焚此寺犹在。<a id="a-DP"></a>武德六年。<a id="a-DQ"></a>江表贼帅辅公祐。<a id="a-DR"></a>负阻缮兵戈潜图反叛。<a id="a-DS"></a>凡百寺观撒送江南。<a id="a-DT"></a>力乃致书再请。<a id="a-DU"></a>愿在阁前。<a id="a-DV"></a>烧身以留寺宇。<a id="a-DW"></a>祐伪号尊称。<a id="a-DX"></a>志在倾殄。<a id="a-DY"></a>虽得其书全不顾遇力谓弟子曰。<a id="a-DZ"></a>吾无量劫来积习贪爱。<a id="a-Da"></a>不能捐舍形命以报法恩。<a id="a-Db"></a>今欲自于佛前取尽决。<a id="a-Dc"></a>不忍见像济江。<a id="a-Dd"></a>可积干薪自烧供养。<a id="a-De"></a>吾灭之后像必南渡。<a id="a-Df"></a>衣资什物并入尊像。<a id="a-Dg"></a>泣服施灵理宜改革。<a id="a-Dh"></a>便以香汤沐浴加趺面西。<a id="a-Di"></a>引火自焚卒于炭聚。<a id="a-Dj"></a>时年八十。<a id="a-Dk"></a>即武德六年十月八日也。<a id="a-Dl"></a>命终火灭。<a id="a-Dm"></a>合掌凝然。<a id="a-Dn"></a>更足阇维。<a id="a-Do"></a>一时都化。<a id="a-Dp"></a>初力在佛前焚时。<a id="a-Dq"></a>群鹊哀鸣。<a id="a-Dr"></a>其声甚切。<a id="a-Ds"></a>右绕七匝方始飞去。<a id="a-Dt"></a>及身没后像果南迁。<a id="a-Du"></a>殿阁房廊得免煨烬。<a id="a-Dv"></a>法宝僧众如畴昔焉。<a id="a-Dw"></a>门人慧安智赜者。<a id="a-Dx"></a>师资义重甥舅恩深。<a id="a-Dy"></a>为树高碑于寺之内。<a id="a-Dz"></a>东宫庶子虞世南为文。<a id="a-E0"></a>今像还归于本阁云。</p>
  <p id="aE1">释智兴。<a id="a-E2"></a>俗缘宋氏。<a id="a-E3"></a>洛州人也。<a id="a-E4"></a>谦约成务厉行坚明。<a id="a-E5"></a>诵诸经数十卷并行法要偈数千行。<a id="a-E6"></a>心口相师不辍昏晓。<a id="a-E7"></a>住禅定寺。<a id="a-E8"></a>今所谓大庄严也。<a id="a-E9"></a>初依首律师随从讲会。<a id="a-EA"></a>思力清撤同侣高之。<a id="a-EB"></a>征难鳞错词锋惊挺。<a id="a-EC"></a>又能流靡巧便不伤伦次。<a id="a-ED"></a>时以其行无诤也。<a id="a-EE"></a>大业五年仲冬。<a id="a-EF"></a>次掌维那。<a id="a-EG"></a>时钟所役奉佩勤至僧徒无扰。<a id="a-EH"></a>寺僧三果者。<a id="a-EI"></a>有兄从帝南幸江都。<a id="a-EJ"></a>中路亡没。<a id="a-EK"></a>初无凶告。<a id="a-EL"></a>忽通梦其妻曰。<a id="a-EM"></a>吾行从达于彭城。<a id="a-EN"></a>不幸病死。<a id="a-EO"></a>生于地狱。<a id="a-EP"></a>备经五苦。<a id="a-EQ"></a>辛酸叵言。<a id="a-ER"></a>谁知吾者。<a id="a-ES"></a>赖以今月初日蒙禅定寺僧智兴鸣钟发声响振地狱。<a id="a-ET"></a>同受苦者一时解脱。<a id="a-EU"></a>今生乐处思报其恩。<a id="a-EV"></a>可具绢十匹奉之并陈吾意。<a id="a-EW"></a>从睡惊觉怪梦所由。<a id="a-EX"></a>与人共说初无信者。<a id="a-EY"></a>寻又重梦。<a id="a-EZ"></a>及诸巫觋咸陈前说。<a id="a-Ea"></a>经十余日凶问奄至。<a id="a-Eb"></a>恰与梦同。<a id="a-Ec"></a>果乃奉绢与之。<a id="a-Ed"></a>而兴自陈无德。<a id="a-Ee"></a>并施大众。<a id="a-Ef"></a>有问兴曰。<a id="a-Eg"></a>何缘鸣钟乃感斯应。<a id="a-Eh"></a>兴曰。<a id="a-Ei"></a>余无他术。<a id="a-Ej"></a>见付法藏传。<a id="a-Ek"></a>罽腻吒王剑轮停事。<a id="a-El"></a>及增一阿含钟声功德。<a id="a-Em"></a>敬遵此辙。<a id="a-En"></a>苦力行之。<a id="a-Eo"></a>每冬登楼寒风切肉。<a id="a-Ep"></a>僧给皮袖用执钟槌。<a id="a-Eq"></a>余自厉意露手捉之。<a id="a-Er"></a>严寒裂肉掌中凝血。<a id="a-Es"></a>不以为辞。<a id="a-Et"></a>又至诸时鸣钟之始。<a id="a-Eu"></a>愿诸贤圣同入道场。<a id="a-Ev"></a>然后三下。<a id="a-Ew"></a>将欲长打。<a id="a-Ex"></a>如先致敬。<a id="a-Ey"></a>愿诸恶趣闻此钟声俱时离苦。<a id="a-Ez"></a>如斯愿行志常奉修。<a id="a-F0"></a>岂惟微诚遂能远感。<a id="a-F1"></a>众服其言。<a id="a-F2"></a>以贞观六年三月。<a id="a-F3"></a>遘疾少时自知后世。<a id="a-F4"></a>舍缘身资召诸师友。<a id="a-F5"></a>因尔陈别。<a id="a-F6"></a>寻卒庄严。<a id="a-F7"></a>春秋四十有五。<a id="a-F8"></a>葬于杜城窟中。<a id="a-F9"></a>弟子善因。<a id="a-FA"></a>宗师戒范讲四分律。<a id="a-FB"></a>讲法华经冥神福慧著闻京邑。</p>
  <p id="aFC">释道积。<a id="a-FD"></a>河东安邑人也。<a id="a-FE"></a>俗姓相里。<a id="a-FF"></a>名子材。<a id="a-FG"></a>既莅玄门更名道积。<a id="a-FH"></a>其先盖郑大夫子产之苗裔矣。<a id="a-FI"></a>昔子产生而执拳。<a id="a-FJ"></a>启手观之。<a id="a-FK"></a>文成相里。<a id="a-FL"></a>其后因而氏焉。<a id="a-FM"></a>父宣恢廓有大志。<a id="a-FN"></a>好学该富。<a id="a-FO"></a>宗尚严君。<a id="a-FP"></a>积早习丘坟。<a id="a-FQ"></a>神气爽烈。<a id="a-FR"></a>年二十将欲出家。<a id="a-FS"></a>未知所适。<a id="a-FT"></a>乃遇律师洪湛。<a id="a-FU"></a>见而异之。<a id="a-FV"></a>即为剃落。<a id="a-FW"></a>晦迹双岩。<a id="a-FX"></a>又依法朗禅师希求心学。<a id="a-FY"></a>绝影三载不出山门。<a id="a-FZ"></a>然为幽证自难圣教须涉。<a id="a-Fa"></a>开皇十三年。<a id="a-Fb"></a>辞师擐钵周行采义。<a id="a-Fc"></a>路经沧冀就远行寺普兴法师。<a id="a-Fd"></a>寻学涅槃庆所未闻。<a id="a-Fe"></a>乃经四载情通三事。<a id="a-Ff"></a>为门学所推。<a id="a-Fg"></a>至十八年入于京室。<a id="a-Fh"></a>供宝昌寺明及法师咨习地论。<a id="a-Fi"></a>又依辩才智凝法师摄大乘论。<a id="a-Fj"></a>于十义熏习六分转依无尘惟识。<a id="a-Fk"></a>一期明悟。<a id="a-Fl"></a>仁寿二年。<a id="a-Fm"></a>又往并州武德寺沙门法棱所。<a id="a-Fn"></a>听采地持。<a id="a-Fo"></a>故得十法三持毕源斯尽。<a id="a-Fp"></a>四年七月。<a id="a-Fq"></a>杨谅作乱。<a id="a-Fr"></a>遂与同侣素杰诸师。<a id="a-Fs"></a>南旋蒲阪。<a id="a-Ft"></a>既达乡壤法化大行。<a id="a-Fu"></a>先讲涅槃后敷摄论。<a id="a-Fv"></a>并诸异部往往宣传。<a id="a-Fw"></a>及知命将邻。<a id="a-Fx"></a>偏弘地持。<a id="a-Fy"></a>以为诫勖之极。<a id="a-Fz"></a>特是开心之要论也。<a id="a-G0"></a>故成匠道俗并润朱蓝。<a id="a-G1"></a>结宗慈训远近通洽。<a id="a-G2"></a>而深护烦恼重慎讥疑。<a id="a-G3"></a>尼众归依初不引顾。<a id="a-G4"></a>每谓徒属曰。<a id="a-G5"></a>女为戒垢。<a id="a-G6"></a>圣典常言。<a id="a-G7"></a>佛度出家损减正法。<a id="a-G8"></a>尚以闻名污心。<a id="a-G9"></a>况复面对无染。<a id="a-GA"></a>且道贵清显。<a id="a-GB"></a>不参非滥。<a id="a-GC"></a>俗重远嫌。<a id="a-GD"></a>君子攸奉。<a id="a-GE"></a>余虽不逮请遵其度。<a id="a-GF"></a>由此受戒教授没齿未登。<a id="a-GG"></a>参谒咨请不听入室。<a id="a-GH"></a>斯则骨梗洁己。<a id="a-GI"></a>清贞高蹈。<a id="a-GJ"></a>河东英俊莫与同风。<a id="a-GK"></a>先是沙门宝澄。<a id="a-GL"></a>隋初于普救寺创营大像百丈。<a id="a-GM"></a>万工才登其一。<a id="a-GN"></a>不卒此愿而澄早逝。<a id="a-GO"></a>乡邑耆艾请积继之。<a id="a-GP"></a>乃惟大造之未成也。<a id="a-GQ"></a>且引七贵而崇树之。<a id="a-GR"></a>修建十年雕庄都了。<a id="a-GS"></a>道俗庆赖欣喜相并。<a id="a-GT"></a>初积受请之夕。<a id="a-GU"></a>寝梦崖傍见二师子。<a id="a-GV"></a>于大像侧连吐明珠相续不绝。<a id="a-GW"></a>既觉惟曰。<a id="a-GX"></a>狩王自在。<a id="a-GY"></a>则表法流无滞。<a id="a-GZ"></a>宝珠自涌。<a id="a-Ga"></a>又喻财施不穷。<a id="a-Gb"></a>冥运潜开。<a id="a-Gc"></a>功成斯在。<a id="a-Gd"></a>即命工匠。<a id="a-Ge"></a>图梦所见于弥勒大像前。<a id="a-Gf"></a>今犹存焉。<a id="a-Gg"></a>其寺蒲阪之阳。<a id="a-Gh"></a>高爽华博。<a id="a-Gi"></a>东临州里南望河山。<a id="a-Gj"></a>像设三层岩廊四合。<a id="a-Gk"></a>上坊下院赫奕相临。<a id="a-Gl"></a>园硙田蔬周环俯就。<a id="a-Gm"></a>小而成大。<a id="a-Gn"></a>咸积之功。<a id="a-Go"></a>撝空树有。<a id="a-Gp"></a>皆积之力。<a id="a-Gq"></a>而弊衣菲食轻财重命。<a id="a-Gr"></a>普救殷赡追静归闲。<a id="a-Gs"></a>为而不恃即处幽隐。<a id="a-Gt"></a>天怀抗志顿绝人世。<a id="a-Gu"></a>不令而众自严。<a id="a-Gv"></a>不出而物自往。<a id="a-Gw"></a>仆射裴玄真宠居上宰。<a id="a-Gx"></a>钦其令问频赠香衣。<a id="a-Gy"></a>刺史杜楚客。<a id="a-Gz"></a>知人之重。<a id="a-H0"></a>造展求法。<a id="a-H1"></a>其感动柔靡。<a id="a-H2"></a>皆此类也。<a id="a-H3"></a>往经隋季拥闭河东通守尧君素。<a id="a-H4"></a>镇守荒城偏师肆暴。<a id="a-H5"></a>时人莫敢窃视也。<a id="a-H6"></a>欲议诸沙门登城守固。<a id="a-H7"></a>敢谏者斩。<a id="a-H8"></a>玄素同忧无能忤者。<a id="a-H9"></a>积愤叹内发不顾形命。<a id="a-HA"></a>谓诸属曰。<a id="a-HB"></a>时乃盛衰法无隆替。<a id="a-HC"></a>天之未丧斯文在斯。<a id="a-HD"></a>且沙门尘外之宾。<a id="a-HE"></a>迹类高世。<a id="a-HF"></a>何得执戈擐甲为御侮之卒乎。<a id="a-HG"></a>遂引沙门道愻神素。<a id="a-HH"></a>历阶厉色而谏曰。<a id="a-HI"></a>贫道闻人不畏死不可以死怖之。<a id="a-HJ"></a>今视死若生。<a id="a-HK"></a>但惧不得其死。<a id="a-HL"></a>死而有益是所甘心。<a id="a-HM"></a>计城之存亡。<a id="a-HN"></a>公之略也。<a id="a-HO"></a>世之否泰。<a id="a-HP"></a>公之运也。<a id="a-HQ"></a>岂五三虚怯而能济乎。<a id="a-HR"></a>昔者汉钦四皓。<a id="a-HS"></a>天下隆平。<a id="a-HT"></a>魏重干木。<a id="a-HU"></a>举国大治。<a id="a-HV"></a>今欲拘系以从军役。<a id="a-HW"></a>反天常以会灵只。<a id="a-HX"></a>恐纳不祥之兆耳。<a id="a-HY"></a>敢布腹心愿深图之。<a id="a-HZ"></a>无宜空肆一朝自倾。<a id="a-Ha"></a>于后为天下笑也公若索头与头。<a id="a-Hb"></a>仍为本愿。<a id="a-Hc"></a>必纵以残生逼充步甲者。<a id="a-Hd"></a>则不知生为何生。<a id="a-He"></a>死为何死。<a id="a-Hf"></a>积陈此语傍为寒心。<a id="a-Hg"></a>素初闻谏重积词气。<a id="a-Hh"></a>但张目直视曰。<a id="a-Hi"></a>异哉斯人也。<a id="a-Hj"></a>何乃心气若斯之壮耶。<a id="a-Hk"></a>因舍而不问。<a id="a-Hl"></a>果诣积陈忏。<a id="a-Hm"></a>尧素以杀戮无度骋其毒心。<a id="a-Hn"></a>加又举意轻陵。<a id="a-Ho"></a>虽当时获寝。<a id="a-Hp"></a>而祸作其兆。<a id="a-Hq"></a>卒为城人薛宗所害。<a id="a-Hr"></a>自积立性刚果志决不回。<a id="a-Hs"></a>遇逢嗔忿动为鱼肉。<a id="a-Ht"></a>既出家后。<a id="a-Hu"></a>诃责本缘。<a id="a-Hv"></a>挫拉无情。<a id="a-Hw"></a>转增和忍。<a id="a-Hx"></a>岁登耳顺。<a id="a-Hy"></a>此行弥隆。<a id="a-Hz"></a>习与性成。<a id="a-I0"></a>斯言不爽。<a id="a-I1"></a>以贞观十年九月十七日。<a id="a-I2"></a>终于本寺。<a id="a-I3"></a>春秋六十有九。<a id="a-I4"></a>初积云疾的无所苦。<a id="a-I5"></a>自知即世告门人曰。<a id="a-I6"></a>吾今七十有五。<a id="a-I7"></a>吾卒今年矣。<a id="a-I8"></a>其徒曰。<a id="a-I9"></a>师六十九矣。<a id="a-IA"></a>何遽辞耶。<a id="a-IB"></a>告曰。<a id="a-IC"></a>死生法尔。<a id="a-ID"></a>吾不惧也。<a id="a-IE"></a>且老僧将年七十。<a id="a-IF"></a>刺史貌吾增为六岁。<a id="a-IG"></a>故其命在旦夕。<a id="a-IH"></a>宜深克励视吾所行。<a id="a-II"></a>又曰。<a id="a-IJ"></a>经不云乎。<a id="a-IK"></a>世实危脆无牢强者。<a id="a-IL"></a>去终三日钟不发声。<a id="a-IM"></a>逝后如旧。<a id="a-IN"></a>众咸哀叹。</p>
  <p id="aIO">释德美。<a id="a-IP"></a>俗姓王。<a id="a-IQ"></a>清河临清人也。<a id="a-IR"></a>年在童稚。<a id="a-IS"></a>天然乐善。<a id="a-IT"></a>口中所演恒铺赞呗。<a id="a-IU"></a>拥尘聚戏必先景塔。<a id="a-IV"></a>每见形像生知礼敬。<a id="a-IW"></a>由是亲故密而异之。<a id="a-IX"></a>知非绍续之胤也。<a id="a-IY"></a>任从师学。<a id="a-IZ"></a>十六辞亲投诸林野广访名贤用为师傅。<a id="a-Ia"></a>年至十九方蒙剃落。<a id="a-Ib"></a>谨敬谦恪专思行务。<a id="a-Ic"></a>虽经论备阅而以律要在心。<a id="a-Id"></a>故四分一部薄通宗系。<a id="a-Ie"></a>追求善友无择遐迩。<a id="a-If"></a>洁然自厉不群非类。<a id="a-Ig"></a>开皇末岁。<a id="a-Ih"></a>观化京师受持戒检。<a id="a-Ii"></a>礼忏为业。<a id="a-Ij"></a>因往太白山诵佛名经一十二卷。<a id="a-Ik"></a>每行忏时诵而加拜。<a id="a-Il"></a>人以其总持念力功格涅槃。<a id="a-Im"></a>太白九陇先有僧邕禅师。<a id="a-In"></a>道行僧也。<a id="a-Io"></a>因又奉之而为师导。<a id="a-Ip"></a>从受义业亟染暄凉。<a id="a-Iq"></a>后还京辇住慧云寺。<a id="a-Ir"></a>值默禅师又从请业。<a id="a-Is"></a>默即道善禅师之神足也。<a id="a-It"></a>善遵承信行普功德主。<a id="a-Iu"></a>节约形心不衣皮帛。<a id="a-Iv"></a>默从受道。<a id="a-Iw"></a>闻见学之望重京都。<a id="a-Ix"></a>偏归俗众。<a id="a-Iy"></a>美依承默十有余年。<a id="a-Iz"></a>三业随从深相器待。<a id="a-J0"></a>所以每岁礼忏将散道场。<a id="a-J1"></a>去期七日苦加励勇。<a id="a-J2"></a>万五千佛日别一遍。<a id="a-J3"></a>精诚所及多感征祥。<a id="a-J4"></a>自尔至终千有余遍。<a id="a-J5"></a>故默之弘奖福门开悟士俗广召大众。<a id="a-J6"></a>盛列檀那利养所归京辇为最。<a id="a-J7"></a>积而能散。<a id="a-J8"></a>时又珍重。<a id="a-J9"></a>常于兴善千僧行道。<a id="a-JA"></a>期满嚫奉人别十缣。<a id="a-JB"></a>将及散晨外赴加倍。<a id="a-JC"></a>执事惧少依名付物。<a id="a-JD"></a>默闻告曰。<a id="a-JE"></a>何有此理不成僧义。<a id="a-JF"></a>必若约截凡圣难知。<a id="a-JG"></a>但当供养不虑虚竭。<a id="a-JH"></a>库先无贮物出散之晨及设大会七众俱集。<a id="a-JI"></a>施物山积新旧咸充。<a id="a-JJ"></a>时又钦之。<a id="a-JK"></a>谓其志大而致远。<a id="a-JL"></a>故使灵只冥助也。<a id="a-JM"></a>不然谁能睹斯不惧耶。<a id="a-JN"></a>故自开皇之末。<a id="a-JO"></a>终于大业十年。<a id="a-JP"></a>年别大施。<a id="a-JQ"></a>其例咸尔。<a id="a-JR"></a>默将灭度。<a id="a-JS"></a>以普福田业委于美。<a id="a-JT"></a>美顶行之。<a id="a-JU"></a>故悲敬两田年常一施。<a id="a-JV"></a>或给衣服。<a id="a-JW"></a>或济糇粮。<a id="a-JX"></a>及诸造福处多有匮竭。<a id="a-JY"></a>皆来祈造通皆赈给。<a id="a-JZ"></a>又至夏末。<a id="a-Ja"></a>诸寺受盆。<a id="a-Jb"></a>随有盆处皆送物往。<a id="a-Jc"></a>故俗所谓普盆钱也。<a id="a-Jd"></a>往住禅定斯事无殆。<a id="a-Je"></a>大业末岁。<a id="a-Jf"></a>夏召千僧七日行道。<a id="a-Jg"></a>忽感异人形服率然来。<a id="a-Jh"></a>告美曰。<a id="a-Ji"></a>时既炎热。<a id="a-Jj"></a>何不打饼以用供养。<a id="a-Jk"></a>美曰。<a id="a-Jl"></a>面易办也。<a id="a-Jm"></a>人多饼坏。<a id="a-Jn"></a>何由可致。<a id="a-Jo"></a>便曰。<a id="a-Jp"></a>易可办耳。<a id="a-Jq"></a>且溲三十斛面。<a id="a-Jr"></a>作两日调。<a id="a-Js"></a>饼不坏也。<a id="a-Jt"></a>即随言给。<a id="a-Ju"></a>但云多办盆水槽多贮冷水。<a id="a-Jv"></a>明旦将设。<a id="a-Jw"></a>半夜便起打面捶案。<a id="a-Jx"></a>鼓动人物。<a id="a-Jy"></a>僧俗聚观惊乱眼耳。<a id="a-Jz"></a>须臾打切面已。<a id="a-K0"></a>将半命人煮之。<a id="a-K1"></a>随熟内水。<a id="a-K2"></a>自往搅之。<a id="a-K3"></a>及明行饼。<a id="a-K4"></a>皆讶紧韧抽拔难断。<a id="a-K5"></a>千人一饱咸共欣泰。<a id="a-K6"></a>试寻匠者通问失所。<a id="a-K7"></a>余有槽瓮中饼。<a id="a-K8"></a>日别供僧。<a id="a-K9"></a>乃尽限期一无烂坏。<a id="a-KA"></a>合众悲庆感通斯应。<a id="a-KB"></a>武德之始。<a id="a-KC"></a>创立会昌。<a id="a-KD"></a>又延而住。<a id="a-KE"></a>美乃于西院造忏悔堂。<a id="a-KF"></a>像设严华堂宇宏丽。<a id="a-KG"></a>周廊四注复殿重敞。<a id="a-KH"></a>誓共含生断诸恶业。<a id="a-KI"></a>镇长礼悔洁净方等。<a id="a-KJ"></a>凡欲进具必先依凭。<a id="a-KK"></a>荡涤身心方登坛位。<a id="a-KL"></a>又于一时所汲浴井忽然自竭。<a id="a-KM"></a>徒众驻立无由洗忏。<a id="a-KN"></a>美乃执炉临井。<a id="a-KO"></a>苦加祈告。<a id="a-KP"></a>应时泉涌。<a id="a-KQ"></a>还同恒日。<a id="a-KR"></a>时共宗焉。<a id="a-KS"></a>所畜舍利藏以宝函。<a id="a-KT"></a>随身所往必赍供养。<a id="a-KU"></a>每诸起塔祈请散之。<a id="a-KV"></a>百粒千粒随须而给。<a id="a-KW"></a>精苦所感随散随满。<a id="a-KX"></a>由是增信弥隆。<a id="a-KY"></a>勤恳不绝。<a id="a-KZ"></a>又年经秋夏。<a id="a-Ka"></a>常行徒跣。<a id="a-Kb"></a>恐蹈虫蚁。<a id="a-Kc"></a>慈济意也。<a id="a-Kd"></a>或行般舟。<a id="a-Ke"></a>一夏不坐。<a id="a-Kf"></a>或学止过。<a id="a-Kg"></a>三年不言。<a id="a-Kh"></a>或效不轻通礼七众。<a id="a-Ki"></a>或同节食。<a id="a-Kj"></a>四分之一。<a id="a-Kk"></a>如斯杂行其相纷纶。<a id="a-Kl"></a>即目略舒差难备举。<a id="a-Km"></a>生常辍想专固西方。<a id="a-Kn"></a>口诵弥陀。<a id="a-Ko"></a>终于命尽。<a id="a-Kp"></a>以贞观十一年十二月二十六日。<a id="a-Kq"></a>合掌称佛卒于寺院。<a id="a-Kr"></a>春秋六十三矣。<a id="a-Ks"></a>乃送于南山鸱鸣堆。<a id="a-Kt"></a>后又收骸于楩梓谷起塔。<a id="a-Ku"></a>弟子等树碑于会昌寺。<a id="a-Kv"></a>侍中于志宁为文。<a id="a-Kw"></a>又京邑沙门昙献者。<a id="a-Kx"></a>亦以弘福之业功格前贤。<a id="a-Ky"></a>身令成范众所推揖。<a id="a-Kz"></a>所造福业随处成焉。<a id="a-L0"></a>故光明宝阁冠绝寰中。<a id="a-L1"></a>慈悲佛殿时所惊异。<a id="a-L2"></a>人世密尔故不广焉。</p>
  <p id="aL3">释慧胄。<a id="a-L4"></a>姓王。<a id="a-L5"></a>蒲州蒲阪人。<a id="a-L6"></a>少在道门乐崇福事。<a id="a-L7"></a>受具已后师表僧祇。<a id="a-L8"></a>及至立年又专禅诵。<a id="a-L9"></a>晓夕相继偏重法华。<a id="a-LA"></a>后住京邑清禅寺。<a id="a-LB"></a>草创基构并用相委。<a id="a-LC"></a>四十余年初不告倦。<a id="a-LD"></a>故使九级浮空重廊远摄。<a id="a-LE"></a>堂殿院宇众事圆成。<a id="a-LF"></a>所以竹树森繁园圃周绕。<a id="a-LG"></a>水陆庄田仓廪碾硙。<a id="a-LH"></a>库藏盈满莫匪由焉。<a id="a-LI"></a>京师殷有无过此寺。<a id="a-LJ"></a>终始监护功实一人。<a id="a-LK"></a>年至耳顺便辞僧任。<a id="a-LL"></a>众以勤劬经久。<a id="a-LM"></a>且令权替。<a id="a-LN"></a>及于临机断决。<a id="a-LO"></a>并用咨询。<a id="a-LP"></a>寺足净人无可役者。<a id="a-LQ"></a>乃选取二十头。<a id="a-LR"></a>令学鼓舞。<a id="a-LS"></a>每至节日设乐像前。<a id="a-LT"></a>四远问观以为欣庆。<a id="a-LU"></a>故家人子弟接踵传风。<a id="a-LV"></a>声伎之最高于俗里。<a id="a-LW"></a>遇患极困自然知卒。<a id="a-LX"></a>香汤沐浴正理衣襟。<a id="a-LY"></a>曰吾有小罪须加重病。<a id="a-LZ"></a>事由营造掘凿故也。<a id="a-La"></a>至于终晨。<a id="a-Lb"></a>言气不昧。<a id="a-Lc"></a>告弟子曰。<a id="a-Ld"></a>酬债了矣。<a id="a-Le"></a>吾其去矣。<a id="a-Lf"></a>寻声而卒。<a id="a-Lg"></a>春秋六十有九。<a id="a-Lh"></a>即贞观初年也。<a id="a-Li"></a>乃露骸收葬。<a id="a-Lj"></a>为起方坟。<a id="a-Lk"></a>就而铭之。<a id="a-Ll"></a>时京邑会昌有沙门法素者。<a id="a-Lm"></a>倜傥不伦。<a id="a-Ln"></a>操业奇卓。<a id="a-Lo"></a>雅为众怪。<a id="a-Lp"></a>本师智顗专行劝福。<a id="a-Lq"></a>昔在江表。<a id="a-Lr"></a>游适所至皆设万人大会。<a id="a-Ls"></a>夜告才竟明即成办。<a id="a-Lt"></a>此例非一。<a id="a-Lu"></a>隋末东都婴城自固。<a id="a-Lv"></a>肌骨相望有若块焉。<a id="a-Lw"></a>寺有金像二躯各长一丈。<a id="a-Lx"></a>素不忍见斯穷厄。<a id="a-Ly"></a>取一融破籴米作糜餧诸饿者。<a id="a-Lz"></a>须臾米尽。<a id="a-M0"></a>又取欲坏。<a id="a-M1"></a>时沙门辩相。<a id="a-M2"></a>与诸僧等拒诤不与。<a id="a-M3"></a>素曰。<a id="a-M4"></a>诸大德未知至理也。<a id="a-M5"></a>昔如来因地为诸众生。<a id="a-M6"></a>尚不惜头目髓脑。<a id="a-M7"></a>或生作肉山。<a id="a-M8"></a>或死作大鱼。<a id="a-M9"></a>以济饥餧。<a id="a-MA"></a>如何成果。<a id="a-MB"></a>复更贪惜化形。<a id="a-MC"></a>必不然矣。<a id="a-MD"></a>素今身肉堪者亦所不惜。<a id="a-ME"></a>大德须知。<a id="a-MF"></a>今此一像若不惠给众生城破之后亦必从毁。<a id="a-MG"></a>则坠陷多人。<a id="a-MH"></a>何如素今一身当也。<a id="a-MI"></a>众不许之。<a id="a-MJ"></a>及伪郑降日。<a id="a-MK"></a>像先分散。<a id="a-ML"></a>如其言焉。<a id="a-MM"></a>然其言行谲诡。<a id="a-MN"></a>险而难遵。<a id="a-MO"></a>其例不一。<a id="a-MP"></a>后入京室。<a id="a-MQ"></a>卒会昌寺。</p>
  <p id="aMR">释智通姓陈。<a id="a-MS"></a>住梓州。<a id="a-MT"></a>八岁出家。<a id="a-MU"></a>为正道法师弟子。<a id="a-MV"></a>后诵法华并讲在牛头山。<a id="a-MW"></a>善持威仪奉戒贞苦。<a id="a-MX"></a>降伏皇老。<a id="a-MY"></a>士女奏章必杖之五十。<a id="a-MZ"></a>远近皆惮。<a id="a-Ma"></a>寺宇成就。<a id="a-Mb"></a>惟其终始。<a id="a-Mc"></a>合众畏慑无蓄私财者。<a id="a-Md"></a>常有双鹅依时听讲。<a id="a-Me"></a>讲百余遍两度放光。<a id="a-Mf"></a>至贞观二十三年十月十三日告众。<a id="a-Mg"></a>吾造山寺可用十万贯。<a id="a-Mh"></a>恨未周备。<a id="a-Mi"></a>今便永别。<a id="a-Mj"></a>言讫而卒。<a id="a-Mk"></a>春秋九十七矣。<a id="a-Ml"></a>小食时终。<a id="a-Mm"></a>合寺房堂皆动而作白色。<a id="a-Mn"></a>经一食顷。</p>
  <p id="aMo">释慧震。<a id="a-Mp"></a>姓庞。<a id="a-Mq"></a>住梓州通泉寺。<a id="a-Mr"></a>身长八尺。<a id="a-Ms"></a>后听暠师三论。<a id="a-Mt"></a>大领玄旨。<a id="a-Mu"></a>福力所被蜀部遥推。<a id="a-Mv"></a>暠之还南。<a id="a-Mw"></a>得袈裟二百领以赠路首。<a id="a-Mx"></a>每年正月转藏经。<a id="a-My"></a>千人袈裟奉施无阙。<a id="a-Mz"></a>常弘三论听众百余。<a id="a-N0"></a>忽于高座似闷见人。<a id="a-N1"></a>语曰。<a id="a-N2"></a>西山头好造大佛。<a id="a-N3"></a>既觉下座。<a id="a-N4"></a>领众案行。<a id="a-N5"></a>中堪造像两边泉流。<a id="a-N6"></a>即命石工镌錾座身。<a id="a-N7"></a>高百三十尺。<a id="a-N8"></a>贞观八年。<a id="a-N9"></a>周备成就。<a id="a-NA"></a>四面都集。<a id="a-NB"></a>道俗三万庆此尊仪。<a id="a-NC"></a>其像口中放大白光。<a id="a-ND"></a>远近同奉。<a id="a-NE"></a>先有一马日行五百。<a id="a-NF"></a>曾经入阵余马并死。<a id="a-NG"></a>惟此得还。<a id="a-NH"></a>至十四年七月。<a id="a-NI"></a>忽自嘶鸣。<a id="a-NJ"></a>不食三日。<a id="a-NK"></a>震闻毛竖。<a id="a-NL"></a>有一异僧名为十力。<a id="a-NM"></a>语震曰。<a id="a-NN"></a>马与主别。<a id="a-NO"></a>主当先行。<a id="a-NP"></a>来年正月十五日。<a id="a-NQ"></a>日正中时应入涅槃。<a id="a-NR"></a>法师须散财物无留于后于身何益。<a id="a-NS"></a>言已而隐。<a id="a-NT"></a>莫知其由。<a id="a-NU"></a>先造藏经。<a id="a-NV"></a>请僧常转开大施门。<a id="a-NW"></a>四远悲敬来者皆给。<a id="a-NX"></a>至终年初又请众僧。<a id="a-NY"></a>读经行道作三七日。<a id="a-NZ"></a>俗缘昆季内外皆集。<a id="a-Na"></a>至于八日香气郁勃充满寺中。<a id="a-Nb"></a>倾邑道俗共闻异香。<a id="a-Nc"></a>舍散山积。<a id="a-Nd"></a>至十五日气犹不歇。<a id="a-Ne"></a>从旦至午寺内树木土地皆生莲华。<a id="a-Nf"></a>众睹奇瑞知其即世。<a id="a-Ng"></a>震曰。<a id="a-Nh"></a>嘉相已现不容待满。<a id="a-Ni"></a>便行嚫施。<a id="a-Nj"></a>早食讫手执香炉。<a id="a-Nk"></a>绕卢舍那三匝。<a id="a-Nl"></a>还于佛前胡跪正念。<a id="a-Nm"></a>大众满堂。<a id="a-Nn"></a>不觉已逝。<a id="a-No"></a>春秋六十有六。<a id="a-Np"></a>停丧待满香气犹存。<a id="a-Nq"></a>兄弟三人各舍五十万。<a id="a-Nr"></a>于墓所作僧德施及以悲田。<a id="a-Ns"></a>作石塔高五丈。<a id="a-Nt"></a>龛安绳床。<a id="a-Nu"></a>扶尸置上。<a id="a-Nv"></a>经百余日犹不委仆。<a id="a-Nw"></a>道俗万余悲凉相结云。</p>
  <p id="aNx">释慧云。<a id="a-Ny"></a>姓王。<a id="a-Nz"></a>太原人也。<a id="a-O0"></a>远祖避地止于九江。<a id="a-O1"></a>弱年乐道。<a id="a-O2"></a>投匡山大林寺沙门智锴而出家焉。<a id="a-O3"></a>锴亦标领当时。<a id="a-O4"></a>有声出世。<a id="a-O5"></a>而云慷慨时俗。<a id="a-O6"></a>精厉归从。<a id="a-O7"></a>故得独异恒伦不拘物累。<a id="a-O8"></a>致有大节大务偏所留心。<a id="a-O9"></a>时年二十有五。<a id="a-OA"></a>达禅师者。<a id="a-OB"></a>江淮内外所在兴造。<a id="a-OC"></a>事力不遂咸来祈请。<a id="a-OD"></a>云为寺庙毁坏故致邀延。<a id="a-OE"></a>达不许之。<a id="a-OF"></a>云以来告不申便陈死请。<a id="a-OG"></a>委身在地涕泗滂沱。<a id="a-OH"></a>流迸涂漫满五尺许。<a id="a-OI"></a>又以头叩地。<a id="a-OJ"></a>青肿覆眼。<a id="a-OK"></a>加诸誓愿曰。<a id="a-OL"></a>若不蒙赴。<a id="a-OM"></a>云亦投江。<a id="a-ON"></a>达见其意盛。<a id="a-OO"></a>欻然回意。<a id="a-OP"></a>云即前告道俗。<a id="a-OQ"></a>所在迎候。<a id="a-OR"></a>披草望山。<a id="a-OS"></a>行不由径。<a id="a-OT"></a>路值群虎。<a id="a-OU"></a>不暇驻目。<a id="a-OV"></a>延达至山。<a id="a-OW"></a>须有经始。<a id="a-OX"></a>溯流诸处检校功德。<a id="a-OY"></a>时属严冬冰拥船路。<a id="a-OZ"></a>崩砂颓结屡阻舟人。<a id="a-Oa"></a>云乃急系衣裳。<a id="a-Ob"></a>破冰挽缆腰胯以下凌澌截肉。<a id="a-Oc"></a>流血凝住不觉疲苦。<a id="a-Od"></a>自此船行二百余里。<a id="a-Oe"></a>方登所在。<a id="a-Of"></a>其恳诚难继。<a id="a-Og"></a>并例此也。<a id="a-Oh"></a>隋季末龄。<a id="a-Oi"></a>中表贼乱。<a id="a-Oj"></a>有林士弘者。<a id="a-Ok"></a>结众豫章伪称楚帝。<a id="a-Ol"></a>伪尚书令鄱阳胡秀才。<a id="a-Om"></a>亲领士众临据九江。<a id="a-On"></a>因感发心。<a id="a-Oo"></a>欣写庐山东林文殊瑞像。<a id="a-Op"></a>尽所镇境访监护者。<a id="a-Oq"></a>道俗佥议。<a id="a-Or"></a>以云有出众之奇。<a id="a-Os"></a>雅当此选。<a id="a-Ot"></a>炉锤既办便就镕范。<a id="a-Ou"></a>光仪乃具。<a id="a-Ov"></a>惟颈及胁两处有孔。<a id="a-Ow"></a>时众未之悟也。<a id="a-Ox"></a>其年秀才伪敕。<a id="a-Oy"></a>所追有像色金百二十两盛以竹筒。<a id="a-Oz"></a>云以贼徒蜂起无方守护。<a id="a-P0"></a>并用付才。<a id="a-P1"></a>又以念诵铜珠一环。<a id="a-P2"></a>遗才为信。<a id="a-P3"></a>行至宫亭。<a id="a-P4"></a>军士乞福。<a id="a-P5"></a>才得便风举帆前引。<a id="a-P6"></a>于江中路遭浪船没。<a id="a-P7"></a>财物荡尽惟人达岸。<a id="a-P8"></a>才诸无所恨。<a id="a-P9"></a>但失像色金。<a id="a-PA"></a>烦冤江畔呼嗟不绝。<a id="a-PB"></a>誓愿不成深为业也。<a id="a-PC"></a>须臾金筒随浪逆流。<a id="a-PD"></a>并遗铜珠。<a id="a-PE"></a>前后相继。<a id="a-PF"></a>泛隐向岸就才。<a id="a-PG"></a>既获色金。<a id="a-PH"></a>举众同叫欢欣无量。<a id="a-PI"></a>计被没处至所出岸三十余里。<a id="a-PJ"></a>重而能浮。<a id="a-PK"></a>逆波相授。<a id="a-PL"></a>军民通怪惊异灵感。<a id="a-PM"></a>及才之遇害也刃开颈胁。<a id="a-PN"></a>恰符像焉。<a id="a-PO"></a>初才之欲击贼。<a id="a-PP"></a>以金用委叔父晓禅师。<a id="a-PQ"></a>及楚都既覆群寇交侵。<a id="a-PR"></a>晓用弊布裹金。<a id="a-PS"></a>担以避难。<a id="a-PT"></a>不免为贼所夺。<a id="a-PU"></a>既失像金取求无计。<a id="a-PV"></a>寻有贼中来者。<a id="a-PW"></a>盗金投晓。<a id="a-PX"></a>俱不知是金担也。<a id="a-PY"></a>晓得本金。<a id="a-PZ"></a>委云成就。<a id="a-Pa"></a>光相超挺今在山阁。<a id="a-Pb"></a>初铸像时。<a id="a-Pc"></a>有李五戒者。<a id="a-Pd"></a>私发愿曰。<a id="a-Pe"></a>若镕金日誓然一臂。<a id="a-Pf"></a>云为模样早成遂前期日。<a id="a-Pg"></a>李氏不知已铸。<a id="a-Ph"></a>乃梦像曰。<a id="a-Pi"></a>汝先愿然臂。<a id="a-Pj"></a>如何违信耶。<a id="a-Pk"></a>李氏梦寤。<a id="a-Pl"></a>因始知之。<a id="a-Pm"></a>即于像前以刀解臂。<a id="a-Pn"></a>蜡布缠骨而烧焉。<a id="a-Po"></a>又感征应。<a id="a-Pp"></a>略其事也。<a id="a-Pq"></a>云以江介威纡。<a id="a-Pr"></a>累逢草窃。<a id="a-Ps"></a>经论乃积。<a id="a-Pt"></a>而戒律未弘。<a id="a-Pu"></a>远趣帝京躬参学府。<a id="a-Pv"></a>值首律师当阳开化。<a id="a-Pw"></a>大适本志悲喜交并。<a id="a-Px"></a>采掇行务有闻朝省。<a id="a-Py"></a>下敕令住弘福。<a id="a-Pz"></a>而形貌长伟。<a id="a-Q0"></a>骨面多髯。<a id="a-Q1"></a>言晤成章。<a id="a-Q2"></a>众所知识。<a id="a-Q3"></a>偏能读诵。<a id="a-Q4"></a>颇盛威容。<a id="a-Q5"></a>故斋福大集。<a id="a-Q6"></a>恒居坐首。<a id="a-Q7"></a>群公卿士侧席虚心。<a id="a-Q8"></a>一举五卷须臾寻了。<a id="a-Q9"></a>未闻[口*束]噎莫不嘉尚。<a id="a-QA"></a>然其程器。<a id="a-QB"></a>即目故略叙之。</p>
  <p id="aQC">论曰。<a id="a-QD"></a>夫住持之相。<a id="a-QE"></a>其例乃多。<a id="a-QF"></a>包举精博要惟二种。<a id="a-QG"></a>道法弘世。<a id="a-QH"></a>则静倒绝其生源。<a id="a-QI"></a>相法所持。<a id="a-QJ"></a>则导昏开其耳目。<a id="a-QK"></a>宗途既阐。<a id="a-QL"></a>万代奉其风规。<a id="a-QM"></a>虽或中微。<a id="a-QN"></a>终亦依之成则昔如来创化。<a id="a-QO"></a>寺开须达之源。<a id="a-QP"></a>塔现古今初惟积土之渐。<a id="a-QQ"></a>沿斯已后福事弥隆。<a id="a-QR"></a>无忧之碣林繁。<a id="a-QS"></a>有信之园星布。<a id="a-QT"></a>自摩滕入洛。<a id="a-QU"></a>其相先扬。<a id="a-QV"></a>建寺以宅僧尼显福门之出俗。<a id="a-QW"></a>图绘以开依信。<a id="a-QX"></a>知化主之神工。<a id="a-QY"></a>故有列寺将千缮塔数百。<a id="a-QZ"></a>前修标其华望。<a id="a-Qa"></a>后进重其高奇。<a id="a-Qb"></a>遂得金刹干云。<a id="a-Qc"></a>四远瞻而怀敬。<a id="a-Qd"></a>宝台架迥。<a id="a-Qe"></a>七众望以知归。<a id="a-Qf"></a>并弘道之初津。<a id="a-Qg"></a>摄度之权术也。<a id="a-Qh"></a>至如引风治阁。<a id="a-Qi"></a>出慧达之深诚。<a id="a-Qj"></a>传声停毒。<a id="a-Qk"></a>寔智兴之通感。<a id="a-Ql"></a>僧明志开遗寄。<a id="a-Qm"></a>僧晃操动幽明。<a id="a-Qn"></a>达公因治水而集材。<a id="a-Qo"></a>美上假冥圣而陈供。<a id="a-Qp"></a>慧云贞烈。<a id="a-Qq"></a>黄金以之不沈。<a id="a-Qr"></a>道积抗言。<a id="a-Qs"></a>白刃由斯不拔。<a id="a-Qt"></a>若斯监护。<a id="a-Qu"></a>不蔑由来。<a id="a-Qv"></a>然则经理众事。<a id="a-Qw"></a>论陈退没。<a id="a-Qx"></a>并由志节素少情非巧能。<a id="a-Qy"></a>致涉艰违便亏誓愿。<a id="a-Qz"></a>功败垂成。<a id="a-R0"></a>义当斯也。<a id="a-R1"></a>昔如来在世。<a id="a-R2"></a>躬治院门。<a id="a-R3"></a>大集僧务。<a id="a-R4"></a>非圣不履。<a id="a-R5"></a>迦葉之营五寺。<a id="a-R6"></a>恒预蹋泥。<a id="a-R7"></a>目连之任月直。<a id="a-R8"></a>常供扫地。<a id="a-R9"></a>是以福事之来。<a id="a-RA"></a>导引逾远。<a id="a-RB"></a>下凡祖习。<a id="a-RC"></a>故是常科。<a id="a-RD"></a>而顷世惰窳每多欺负。<a id="a-RE"></a>睹涂塔为庸夫。<a id="a-RF"></a>谓引材为竖伍。<a id="a-RG"></a>出道无宜。<a id="a-RH"></a>行施入俗有绝清心。<a id="a-RI"></a>斯语不伦殊乖正则。<a id="a-RJ"></a>故天报为贵。<a id="a-RK"></a>尚行乞于人间。<a id="a-RL"></a>圣果为高。<a id="a-RM"></a>犹被饿于僧部。<a id="a-RN"></a>斯徒众矣。<a id="a-RO"></a>略举可知。<a id="a-RP"></a>是以福智二严。<a id="a-RQ"></a>空有两谛。<a id="a-RR"></a>大经大论盛列纲猷。<a id="a-RS"></a>即可师承难为排斥。<a id="a-RT"></a>且自世有诸福。<a id="a-RU"></a>其流多杂。<a id="a-RV"></a>倚傍了经陈扬疑伪。<a id="a-RW"></a>隋祖开皇之始。<a id="a-RX"></a>释教勃兴。<a id="a-RY"></a>真伪混流恐乖遗寄。<a id="a-RZ"></a>乃敕沙门法经。<a id="a-Ra"></a>定其正本。<a id="a-Rb"></a>所以人中造者五百余卷。<a id="a-Rc"></a>同并燔之。<a id="a-Rd"></a>余不尽者随方间出。<a id="a-Re"></a>比诸经藏惟录正本。<a id="a-Rf"></a>通数则有三万余卷。<a id="a-Rg"></a>已外别生杂集。<a id="a-Rh"></a>并不写之至于疑伪时复抄录。<a id="a-Ri"></a>斯由未曾陶练故致此涉。<a id="a-Rj"></a>试为论之。<a id="a-Rk"></a>至如药师行事。<a id="a-Rl"></a>源出宋朝。<a id="a-Rm"></a>比用在疑。<a id="a-Rn"></a>颇存沿俗。<a id="a-Ro"></a>隋炀洛水彦琮所翻。<a id="a-Rp"></a>义节全同。<a id="a-Rq"></a>文铺少略。<a id="a-Rr"></a>斯则梵本有据。<a id="a-Rs"></a>祈福之元宰也。<a id="a-Rt"></a>但以世惟相有非相。<a id="a-Ru"></a>何以晓心。<a id="a-Rv"></a>大圣逗机任物。<a id="a-Rw"></a>而敷此要。<a id="a-Rx"></a>如说行者必致攘除。<a id="a-Ry"></a>恐涉怀己自亏名实。<a id="a-Rz"></a>故彼文云。<a id="a-S0"></a>口为说空。<a id="a-S1"></a>行在有中。<a id="a-S2"></a>诚言得矣。<a id="a-S3"></a>或有精专恳苦厚供弥隆而所祈无应者。<a id="a-S4"></a>则往业坚明。<a id="a-S5"></a>定须酬偿。<a id="a-S6"></a>故文云。<a id="a-S7"></a>惟除宿殃余则可脱。<a id="a-S8"></a>然则业无永定。<a id="a-S9"></a>皆可转除。<a id="a-SA"></a>任业增生。<a id="a-SB"></a>无成圣义。<a id="a-SC"></a>故经明忏止约内心。<a id="a-SD"></a>有愧则亡。<a id="a-SE"></a>无惭斯有。<a id="a-SF"></a>三报轻重具显涅槃。<a id="a-SG"></a>六根淳薄亦陈实观。<a id="a-SH"></a>是知宿殃不请。<a id="a-SI"></a>例是别时。<a id="a-SJ"></a>通诸理教义须隐括。<a id="a-SK"></a>又有普贤别行金光总忏。<a id="a-SL"></a>多归清众事乖通俗。<a id="a-SM"></a>比有行事执著者多。<a id="a-SN"></a>遍告虽来皆亏法利。<a id="a-SO"></a>故彼文云。<a id="a-SP"></a>诸业障海从妄想生。<a id="a-SQ"></a>还须体妄。<a id="a-SR"></a>乃倾前业。<a id="a-SS"></a>今则缘念彼此。<a id="a-ST"></a>我所两存倒想逾增。<a id="a-SU"></a>故难遭圣义应。<a id="a-SV"></a>尘无以表达真。<a id="a-SW"></a>识有以明通俗。<a id="a-SX"></a>在凡下位行渐若斯。<a id="a-SY"></a>顺旧常熏理非筌悟。<a id="a-SZ"></a>梁初方广。<a id="a-Sa"></a>源在荆襄。<a id="a-Sb"></a>本以厉疾所投祈诚悔过。<a id="a-Sc"></a>哀兹往业悲恸酸凉。<a id="a-Sd"></a>能使像手摩头。<a id="a-Se"></a>所苦欻然平复。<a id="a-Sf"></a>同疾相重遂广其尘。<a id="a-Sg"></a>乃依约诸经抄撮成部。<a id="a-Sh"></a>击声以和动发恒流。<a id="a-Si"></a>谈述罪缘。<a id="a-Sj"></a>足使汗垂泪泻。<a id="a-Sk"></a>统括福庆。<a id="a-Sl"></a>能令藏府俱倾。<a id="a-Sm"></a>百司以治一朝万化惟通一道被时济世。<a id="a-Sn"></a>谅可嘉之。<a id="a-So"></a>而恨经出非本。<a id="a-Sp"></a>事须品藻六根大忏。<a id="a-Sq"></a>其本惟梁武帝亲行情矜默识。<a id="a-Sr"></a>故文云。<a id="a-Ss"></a>万方有罪。<a id="a-St"></a>在予一人。<a id="a-Su"></a>当由根识未调。<a id="a-Sv"></a>故使情尘滥染。<a id="a-Sw"></a>年别广行。<a id="a-Sx"></a>舍大宝而充儓仆。<a id="a-Sy"></a>心力所被感地震而天降祥。<a id="a-Sz"></a>是称风靡郁成恒则。<a id="a-T0"></a>有陈真观。<a id="a-T1"></a>因而广之。<a id="a-T2"></a>但为文涉菁华。<a id="a-T3"></a>心行颇淡。<a id="a-T4"></a>原夫忏悔之设。<a id="a-T5"></a>务在专贞。<a id="a-T6"></a>欲使肝胆露于众前。<a id="a-T7"></a>惭愧成于即日。<a id="a-T8"></a>固得罪终福始。<a id="a-T9"></a>言行可依。<a id="a-TA"></a>如文宣之制净住。<a id="a-TB"></a>言词可属。<a id="a-TC"></a>引经教如对佛。<a id="a-TD"></a>述厌欣如写面。<a id="a-TE"></a>卷虽二十。<a id="a-TF"></a>览者不觉其繁。<a id="a-TG"></a>文乃重生。<a id="a-TH"></a>读人不嫌其妨。<a id="a-TI"></a>世称笔海。<a id="a-TJ"></a>固匪浮言。<a id="a-TK"></a>又有妄读忏文行于悔法。<a id="a-TL"></a>罪事丛杂不解。<a id="a-TM"></a>位以十条。<a id="a-TN"></a>因构烦拏。<a id="a-TO"></a>未知本于三恼。<a id="a-TP"></a>浪诵尽纸。<a id="a-TQ"></a>昏愦通于自他。<a id="a-TR"></a>为师难哉。<a id="a-TS"></a>堕负归于彼此。<a id="a-TT"></a>如斯遣累未曰清澄。<a id="a-TU"></a>固约前论薄为准的。<a id="a-TV"></a>六道慈忏源亦同前。<a id="a-TW"></a>事在岁终方行此祀。<a id="a-TX"></a>道别开奠海陆之味毕陈。<a id="a-TY"></a>随趣请祝。<a id="a-TZ"></a>慈悲之意弘矣。<a id="a-Ta"></a>原夫。<a id="a-Tb"></a>六道至果趣别重轻。<a id="a-Tc"></a>人含十等之差。<a id="a-Td"></a>余则举例可悉。<a id="a-Te"></a>阿含所述入处鬼道。<a id="a-Tf"></a>有亲供祭心生随喜。<a id="a-Tg"></a>心喜身饱故曰充饥。<a id="a-Th"></a>非由供福业令自受。<a id="a-Ti"></a>以正法义理有所从。<a id="a-Tj"></a>无有自作他人受果。<a id="a-Tk"></a>斯则目连饭母事也。<a id="a-Tl"></a>自外五趣报局所收。<a id="a-Tm"></a>随报位隔无由通给。<a id="a-Tn"></a>今则道别陈奠。<a id="a-To"></a>恐非临飨。<a id="a-Tp"></a>然又报得诸通。<a id="a-Tq"></a>事含生趣不妨他心彻视待会而从祭酹。<a id="a-Tr"></a>自此已外其例难收。<a id="a-Ts"></a>或度星安宅决明罪福。<a id="a-Tt"></a>占察投轮怀疑结线。<a id="a-Tu"></a>同归浅俗未入深经。<a id="a-Tv"></a>然罪积由来福兴伊始。<a id="a-Tw"></a>俱惟妄想而善卦难谐。<a id="a-Tx"></a>愚凡所履谅参其用。<a id="a-Ty"></a>又有不揆分量登冒圣贤。<a id="a-Tz"></a>端然思道克成位地。<a id="a-U0"></a>此并想心怀道不识道是妄心知妄思心不起有起实归惟识。<a id="a-U1"></a>识心达俗知何不为。<a id="a-U2"></a>用此投轮应分业相。<a id="a-U3"></a>又有方等佛名般舟诵咒。<a id="a-U4"></a>多以梦王表净。<a id="a-U5"></a>准此用显浇淳。<a id="a-U6"></a>且梦惟冥妄想象尚取依凭。<a id="a-U7"></a>况在现轮举掷其心可准。<a id="a-U8"></a>若夫惑业所起。<a id="a-U9"></a>梯构有因。<a id="a-UA"></a>惑必违理而生。<a id="a-UB"></a>故忏务观其理。<a id="a-UC"></a>业生依事而起。<a id="a-UD"></a>故忏还须缘。<a id="a-UE"></a>事悔必勤身营构。<a id="a-UF"></a>惭愧为其所宗。<a id="a-UG"></a>理悔必析破我人。<a id="a-UH"></a>知妄是其大略。<a id="a-UI"></a>并如别录。<a id="a-UJ"></a>悔法广之。<a id="a-UK"></a>是知释宗一化。<a id="a-UL"></a>大较三门。<a id="a-UM"></a>若乐罪时须弘福事。<a id="a-UN"></a>因修福故便起想着。<a id="a-UO"></a>则应破遣教思理观。<a id="a-UP"></a>如斯易夺集业可期。<a id="a-UQ"></a>若滞此三全乖教意。<a id="a-UR"></a>惟夫。<a id="a-US"></a>大圣垂世末欲增生。<a id="a-UT"></a>福顺情欣。<a id="a-UU"></a>还资故习。<a id="a-UV"></a>义须思择。<a id="a-UW"></a>断结入道。<a id="a-UX"></a>斯言极矣。<a id="a-UY"></a>世不达者。<a id="a-UZ"></a>以福为道。<a id="a-Ua"></a>耽附情缠。<a id="a-Ub"></a>用为高胜。<a id="a-Uc"></a>正是戒见二结所收。<a id="a-Ud"></a>我倒常行。<a id="a-Ue"></a>何能遣缚。<a id="a-Uf"></a>是以通人。<a id="a-Ug"></a>审权实之有从。<a id="a-Uh"></a>达界系之无爽。<a id="a-Ui"></a>明惑性之重轻。<a id="a-Uj"></a>晓分量之优劣。<a id="a-Uk"></a>莫不以罪障天人一向须舍。<a id="a-Ul"></a>福为有基虽行不普。<a id="a-Um"></a>由诸八禅滞情六度不净事观及世顺善皆为有法。<a id="a-Un"></a>大论明言计并封心故非道业。<a id="a-Uo"></a>至如色有初定。<a id="a-Up"></a>凡圣通行。<a id="a-Uq"></a>非想极居。<a id="a-Ur"></a>无生不止。<a id="a-Us"></a>终乖出要未静轮回。<a id="a-Ut"></a>但为封迷不厌故也。<a id="a-Uu"></a>况以乱善用充静业。<a id="a-Uv"></a>有识闻之足为殷鉴。<a id="a-Uw"></a>流俗儒素尚捐固我之心。<a id="a-Ux"></a>但谓我能行之。<a id="a-Uy"></a>故非清荡所摄。<a id="a-Uz"></a>岂得心用浮动。<a id="a-V0"></a>触境增迷妄计为道。<a id="a-V1"></a>一何可笑。<a id="a-V2"></a>复闻福为有本潜神不修。<a id="a-V3"></a>身行处世何能无事。<a id="a-V4"></a>事涉罪福理必通知。<a id="a-V5"></a>且如衣食四资。<a id="a-V6"></a>无时不假。<a id="a-V7"></a>佛制取纳。<a id="a-V8"></a>惟依观门。<a id="a-V9"></a>轻侮对治。<a id="a-VA"></a>斯诚罪也。<a id="a-VB"></a>奉观勤行。<a id="a-VC"></a>斯诚福也。<a id="a-VD"></a>谓我能行。<a id="a-VE"></a>便成违理。<a id="a-VF"></a>我不能行。<a id="a-VG"></a>又是违事。<a id="a-VH"></a>违事则业系三途。<a id="a-VI"></a>违理则福缠诸欲。<a id="a-VJ"></a>在凡使性何能静心。<a id="a-VK"></a>入止正见方倾苦趣。<a id="a-VL"></a>故知因修世相知何不为。<a id="a-VM"></a>惟勤观用渐当缺有。<a id="a-VN"></a>不尔沉沦还归无始。<a id="a-VO"></a>伊我同舟可不免哉。</p>
 </body>
</html>