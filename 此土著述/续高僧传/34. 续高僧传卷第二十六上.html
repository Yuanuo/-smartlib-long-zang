<!doctype html>
<html id="z3IBWSU1Ja" data-ver="1384">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十六上</h1>
  <p id="a2"></p>
  <p id="a3">感通上　正传三十四　附见十一。</p>
  <p id="a4">魏洛京永宁寺天竺僧勒那漫提传一。</p>
  <p id="a5">魏荣阳沙门释超达传二。</p>
  <p id="a6">魏文成沙门释慧达传三。</p>
  <p id="a7">东齐沙门释明琛传四。</p>
  <p id="a8">魏常山衡唐精舍释道泰传五。</p>
  <p id="a9">梁九江东林寺释僧融传六。</p>
  <p id="aA">魏末鲁郡沙门释法力传七。</p>
  <p id="aB">梁蜀土青城山寺释植相传八。</p>
  <p id="aC">梁蜀土潼州沙门释僧林传九。</p>
  <p id="aD">梁荆州沙门释慧简传十。</p>
  <p id="aE">魏凉州沙门释僧朗传十一。</p>
  <p id="aF">魏太山朗公谷山寺释僧意传十二。</p>
  <p id="aG">魏太山丹岭寺释僧照传十三。</p>
  <p id="aH">齐相州鼓山释道丰传十四。</p>
  <p id="aI">齐邺下大庄严寺释圆通传十五。</p>
  <p id="aJ">齐太原沙门释慧宝传十六。</p>
  <p id="aK">齐邺下宝明寺释僧云传十七。</p>
  <p id="aL">齐梁州薛寺释僧远传十八。</p>
  <p id="aM">周上党元开府寺释慧瑱传十九。</p>
  <p id="aN">隋相州大慈寺释洪献传二十。</p>
  <p id="aO">隋东川沙门释慧云传二十一(传大士)</p>
  <p id="aP">隋鄂州沙门释法朗传二十二。</p>
  <p id="aQ">隋蜀部灌口山竹林寺释道仙传二十三。</p>
  <p id="aR">陈摄山栖霞寺释慧峰传二十四。</p>
  <p id="aS">隋苏州重玄寺释慧岩传二十五。</p>
  <p id="aT">隋东都宝杨道场释法安传二十六(法济)</p>
  <p id="aU">隋蒋州大归善寺释慧侃传二十七。</p>
  <p id="aV">唐京化度寺释转明传二十八。</p>
  <p id="aW">唐安州沙门贾逸传二十九。</p>
  <p id="aX">唐雍州义善寺释法顺传三十(智俨)</p>
  <p id="aY">唐蒲州普济寺释道英传三十一。</p>
  <p id="aZ">唐雍州梁山沙门释又德传三十二。</p>
  <p id="aa">唐京师辩才寺释智则传三十三。</p>
  <p id="ab">唐京师律藏寺释通达传三十四。</p>
  <p id="ac">勒那漫提。<a id="a-d"></a>天竺僧也。<a id="a-e"></a>住元魏洛京永宁寺。<a id="a-f"></a>善五明工道术。<a id="a-g"></a>时信州刺史綦母怀文。<a id="a-h"></a>巧思多知。<a id="a-i"></a>天情博识。<a id="a-j"></a>每国家营宫室器械。<a id="a-k"></a>无所不关。<a id="a-l"></a>利益公私。<a id="a-m"></a>一时之最。<a id="a-n"></a>又敕令修理永宁寺。<a id="a-o"></a>见提有异术。<a id="a-p"></a>常送饷只承冀有闻见。<a id="a-q"></a>而提视之平平初无叙接。<a id="a-r"></a>文心恨之。<a id="a-s"></a>时洛南玄武馆有一蠕蠕客。<a id="a-t"></a>曾与提西域旧交。<a id="a-u"></a>乘马衣皮。<a id="a-v"></a>时来造寺。<a id="a-w"></a>二人相得言笑抵掌。<a id="a-x"></a>弥日不懈。<a id="a-y"></a>文旁见夷言。<a id="a-z"></a>不晓往复。<a id="a-10"></a>乃谓提曰。<a id="a-11"></a>弟子好事人也。<a id="a-12"></a>比来供承望师降意。<a id="a-13"></a>而全不赐一言。<a id="a-14"></a>此北狄耳。<a id="a-15"></a>兽心人面杀生血食。<a id="a-16"></a>何足可尚。<a id="a-17"></a>不期对面遂成彼此。<a id="a-18"></a>提曰。<a id="a-19"></a>尔勿轻他。<a id="a-1A"></a>纵使读万卷书。<a id="a-1B"></a>用未必相过也。<a id="a-1C"></a>怀文曰。<a id="a-1D"></a>此所知当与捔技赌马。<a id="a-1E"></a>提曰。<a id="a-1F"></a>尔有何耶。<a id="a-1G"></a>曰算术之能。<a id="a-1H"></a>无问望山临水。<a id="a-1I"></a>县测高深。<a id="a-1J"></a>围圌蹋窖不舛升合。<a id="a-1K"></a>提笑而言曰。<a id="a-1L"></a>此小儿戏耳。<a id="a-1M"></a>庭前有一枣树极大。<a id="a-1N"></a>子实繁满。<a id="a-1O"></a>时七月初悉已成就。<a id="a-1P"></a>提仰视树曰。<a id="a-1Q"></a>尔知其上可有几许子乎。<a id="a-1R"></a>文怪而笑曰。<a id="a-1S"></a>算者所知。<a id="a-1T"></a>必依钩股标候。<a id="a-1U"></a>则天文地理亦可推测。<a id="a-1V"></a>草木繁耗有何形兆。<a id="a-1W"></a>计斯寔漫言也。<a id="a-1X"></a>提指蠕蠕曰。<a id="a-1Y"></a>此即知之。<a id="a-1Z"></a>文愤气不信。<a id="a-1a"></a>即立契赌马。<a id="a-1b"></a>寺僧老宿咸来同看。<a id="a-1c"></a>其立旁证。<a id="a-1d"></a>提具告蠕蠕。<a id="a-1e"></a>彼笑而承之。<a id="a-1f"></a>文复要云。<a id="a-1g"></a>必能知者几许成核。<a id="a-1h"></a>几许菸死无核。<a id="a-1i"></a>断许既了。<a id="a-1j"></a>蠕蠕腰间皮袋里出一物。<a id="a-1k"></a>似今秤衡。<a id="a-1l"></a>穿五色线。<a id="a-1m"></a>线别贯白珠。<a id="a-1n"></a>以此约树。<a id="a-1o"></a>或上或下。<a id="a-1p"></a>或旁或侧。<a id="a-1q"></a>抽线[目*夾]眼。<a id="a-1r"></a>周回良久。<a id="a-1s"></a>向提撼头而笑述其数焉。<a id="a-1t"></a>乃遣人扑子实下尽。<a id="a-1u"></a>一一看阅。<a id="a-1v"></a>疑者文自剖看校量子数成不。<a id="a-1w"></a>卒无欠剩。<a id="a-1x"></a>因获马而归。<a id="a-1y"></a>提每见洛下人远向嵩高少室取薪者。<a id="a-1z"></a>自云。<a id="a-20"></a>百姓如许地。<a id="a-21"></a>担负辛苦。<a id="a-22"></a>我欲暂牵取二山枕洛水头待人伐足。<a id="a-23"></a>乃还放去。<a id="a-24"></a>不以为难。<a id="a-25"></a>此但数术耳。<a id="a-26"></a>但无知者诬我为圣。<a id="a-27"></a>所以不敢。<a id="a-28"></a>提临欲终语弟子曰。<a id="a-29"></a>我更停五三日往一处行。<a id="a-2A"></a>汝等念修正道勿怀眷恋。<a id="a-2B"></a>便寝疾闭户卧。<a id="a-2C"></a>弟子窃于门隙视之。<a id="a-2D"></a>见提身不着床在虚仰卧相告同视。<a id="a-2E"></a>一僧忽欬。<a id="a-2F"></a>提还床如旧。<a id="a-2G"></a>遥谓曰。<a id="a-2H"></a>门外是谁何不来入。<a id="a-2I"></a>我以床热故取凉。<a id="a-2J"></a>尔勿怪也。<a id="a-2K"></a>是后数日便舍命矣。</p>
  <p id="a2L">释超达。<a id="a-2M"></a>未详其氏。<a id="a-2N"></a>元魏中行业僧也。<a id="a-2O"></a>多学问有知解。<a id="a-2P"></a>帝禁图谶尤急。<a id="a-2Q"></a>所在搜访。<a id="a-2R"></a>有人诬达有之。<a id="a-2S"></a>乃收付荣阳狱。<a id="a-2T"></a>时魏博陵公检勘穷劾。<a id="a-2U"></a>达以实告。<a id="a-2V"></a>大怒以车轮系颈。<a id="a-2W"></a>严防卫之。<a id="a-2X"></a>自知无活路。<a id="a-2Y"></a>专念观世音。<a id="a-2Z"></a>至夜四更忽不见车轮。<a id="a-2a"></a>所在见守防者皆大昏睡。<a id="a-2b"></a>因走出外将欲远避。<a id="a-2c"></a>以久系狱。<a id="a-2d"></a>脚遂[戀-心+足]急不能及远行至天晓。<a id="a-2e"></a>虏骑四出追之。<a id="a-2f"></a>达惟逃必不免。<a id="a-2g"></a>因伏草中骑来蹋草并靡。<a id="a-2h"></a>虽从边过对而不见。<a id="a-2i"></a>仰看虏面。<a id="a-2j"></a>悉以牛皮障目。<a id="a-2k"></a>达一心服死。<a id="a-2l"></a>至诚称念。<a id="a-2m"></a>夜中虏去。<a id="a-2n"></a>寻即得脱。<a id="a-2o"></a>又僧明道人。<a id="a-2p"></a>为北台石窟寺主。<a id="a-2q"></a>魏氏之王天下也。<a id="a-2r"></a>每疑沙门为贼。<a id="a-2s"></a>收数百僧互系缚之。<a id="a-2t"></a>僧明为魁首。<a id="a-2u"></a>以绳急缠从头至足。<a id="a-2v"></a>克期斩决。<a id="a-2w"></a>明大怖一心念观音。<a id="a-2x"></a>至半夜觉缠小宽。<a id="a-2y"></a>私心欣幸精到弥切。<a id="a-2z"></a>及晓索然都断既因。<a id="a-30"></a>得脱逃逸奔山。<a id="a-31"></a>明旦狱监来觅不见。<a id="a-32"></a>惟有断绳在地。<a id="a-33"></a>知为神力所加也。<a id="a-34"></a>即以奏闻。<a id="a-35"></a>帝信道人不反。<a id="a-36"></a>遂一时释放。</p>
  <p id="a37">释慧达。<a id="a-38"></a>姓刘。<a id="a-39"></a>名窣(苏骨反)和。<a id="a-3A"></a>本咸阳东北。<a id="a-3B"></a>三城定阳稽胡也。<a id="a-3C"></a>先不事佛。<a id="a-3D"></a>目不识字。<a id="a-3E"></a>为人凶顽。<a id="a-3F"></a>勇健多力乐。<a id="a-3G"></a>行猎射。<a id="a-3H"></a>为梁城突骑。<a id="a-3I"></a>守于襄阳。<a id="a-3J"></a>父母兄弟三人并存。<a id="a-3K"></a>居家大富。<a id="a-3L"></a>豪侈乡闾纵横不理。<a id="a-3M"></a>后因酒会遇疾。<a id="a-3N"></a>命终备睹地狱众苦之相。<a id="a-3O"></a>广有别传。<a id="a-3P"></a>具详圣迹。<a id="a-3Q"></a>达后出家。<a id="a-3R"></a>住于文成郡。<a id="a-3S"></a>今慈州东南高平原。<a id="a-3T"></a>即其生地矣。<a id="a-3U"></a>见有庙像。<a id="a-3V"></a>戎夏礼敬处于治下安民寺中。<a id="a-3W"></a>曾往吴越。<a id="a-3X"></a>备如前传。<a id="a-3Y"></a>至元魏太武大延元年。<a id="a-3Z"></a>流化将讫。<a id="a-3a"></a>便事西返。<a id="a-3b"></a>行及凉州番禾郡东北望御谷。<a id="a-3c"></a>而遥礼之。<a id="a-3d"></a>人莫有晓者。<a id="a-3e"></a>乃问其故。<a id="a-3f"></a>达云。<a id="a-3g"></a>此崖当有像现。<a id="a-3h"></a>若灵相圆备。<a id="a-3i"></a>则世乐时康。<a id="a-3j"></a>如其有阙。<a id="a-3k"></a>则世乱民苦。<a id="a-3l"></a>达行至肃州酒泉县城西七里石涧中死。<a id="a-3m"></a>其骨并碎。<a id="a-3n"></a>如葵子大可穿之今在城西古寺中。<a id="a-3o"></a>塑像手上。<a id="a-3p"></a>寺有碑云。<a id="a-3q"></a>吾非大圣。<a id="a-3r"></a>游化为业。<a id="a-3s"></a>文不具矣。<a id="a-3t"></a>尔后八十七年至正光初。<a id="a-3u"></a>忽大风雨。<a id="a-3v"></a>雷震山裂。<a id="a-3w"></a>挺出石像。<a id="a-3x"></a>举身丈八。<a id="a-3y"></a>形相端严。<a id="a-3z"></a>惟无有首登。<a id="a-40"></a>即选石命工雕镌别头。<a id="a-41"></a>安讫还落。<a id="a-42"></a>因遂任之。<a id="a-43"></a>魏道陵迟。<a id="a-44"></a>其言验矣。<a id="a-45"></a>逮周元年。<a id="a-46"></a>治凉州城东七里涧。<a id="a-47"></a>忽有光现彻照幽显。<a id="a-48"></a>观者异之。<a id="a-49"></a>乃像首也。<a id="a-4A"></a>便奉至山岩安之。<a id="a-4B"></a>宛然符会。<a id="a-4C"></a>仪容雕缺四十余年。<a id="a-4D"></a>身首异所二百余里。<a id="a-4E"></a>相好还备。<a id="a-4F"></a>太平斯在。<a id="a-4G"></a>保定元年。<a id="a-4H"></a>置为瑞像寺焉。<a id="a-4I"></a>乃有灯光流照钟声飞向。<a id="a-4J"></a>相续不断。<a id="a-4K"></a>莫测其由。<a id="a-4L"></a>建德初年。<a id="a-4M"></a>像首频落。<a id="a-4N"></a>大冡宰及齐王。<a id="a-4O"></a>躬往看之。<a id="a-4P"></a>乃令安处。<a id="a-4Q"></a>夜落如故。<a id="a-4R"></a>乃经数十。<a id="a-4S"></a>更以余物为头。<a id="a-4T"></a>终坠于地。<a id="a-4U"></a>后周灭佛法。<a id="a-4V"></a>仅得四年邻国殄丧。<a id="a-4W"></a>识者察之方知先鉴。<a id="a-4X"></a>虽遭废除像犹特立。<a id="a-4Y"></a>开皇之始经像大弘。<a id="a-4Z"></a>庄饰尊仪更崇寺宇。<a id="a-4a"></a>大业五年。<a id="a-4b"></a>炀帝躬往礼敬厚施。<a id="a-4c"></a>重增荣丽。<a id="a-4d"></a>因改旧额为感通寺焉。<a id="a-4e"></a>故令模写传形量不可测。<a id="a-4f"></a>约指丈八临度终异。<a id="a-4g"></a>致令发信弥增日新。<a id="a-4h"></a>余以贞观之初历游关表。<a id="a-4i"></a>故谒达之本庙。<a id="a-4j"></a>图像俨肃日有隆敬。<a id="a-4k"></a>自石隰慈丹延绥威岚等州。<a id="a-4l"></a>并图写其形所在供养。<a id="a-4m"></a>号为刘师佛焉。<a id="a-4n"></a>因之惩革胡性。<a id="a-4o"></a>奉行戒约者殷矣。<a id="a-4p"></a>见姚道安制像碑。</p>
  <p id="a4q">释明琛。<a id="a-4r"></a>齐人。<a id="a-4s"></a>少游学两河。<a id="a-4t"></a>以通鉴知誉。<a id="a-4u"></a>然经论虽富。<a id="a-4v"></a>而以征难为心。<a id="a-4w"></a>当魏明代释门云盛。<a id="a-4x"></a>琛有学识游肆而已。<a id="a-4y"></a>故其雅量颇非鸿业。<a id="a-4z"></a>时有智翼沙门。<a id="a-50"></a>道声载穆。<a id="a-51"></a>远近望尘学门若市。<a id="a-52"></a>琛不胜幽情深忌声略。<a id="a-53"></a>私结密交广搜论道。<a id="a-54"></a>初为屋子论议法。<a id="a-55"></a>立图着经。<a id="a-56"></a>外施名教内构言引。<a id="a-57"></a>牵引出入罔冒声说。<a id="a-58"></a>听言可领。<a id="a-59"></a>及述茫然。<a id="a-5A"></a>勇意之徒相从云集。<a id="a-5B"></a>观图望经恍若云梦。<a id="a-5C"></a>一从指授涣若冰消。<a id="a-5D"></a>故来学者先办泉帛。<a id="a-5E"></a>此屋子法入学遂多。<a id="a-5F"></a>余有获者不能隐秘。<a id="a-5G"></a>故琛声望少歇于前。<a id="a-5H"></a>乃更撰蛇势法。<a id="a-5I"></a>其势若葛亮阵图。<a id="a-5J"></a>常山蛇势击头尾至。<a id="a-5K"></a>大约若斯。<a id="a-5L"></a>还以法数傍蛇比拟。<a id="a-5M"></a>乍度乍却前后参差。<a id="a-5N"></a>余曾见图极是可畏。<a id="a-5O"></a>画作一蛇可长三尺。<a id="a-5P"></a>时屈时伸傍加道品。<a id="a-5Q"></a>大业之季。<a id="a-5R"></a>大有学之。<a id="a-5S"></a>今则不行。<a id="a-5T"></a>想应绝灭。<a id="a-5U"></a>初琛行蛇论遍于东川。<a id="a-5V"></a>有道行者深相谏喻。<a id="a-5W"></a>决意已行博为道艺。<a id="a-5X"></a>潞州上邑思弘法华。<a id="a-5Y"></a>乃往岩州林虑县洪谷寺请僧。<a id="a-5Z"></a>忘其名。<a id="a-5a"></a>往讲。<a id="a-5b"></a>琛素与知识。<a id="a-5c"></a>闻便往造。<a id="a-5d"></a>其人闻至中心战灼。<a id="a-5e"></a>知琛论道不可相抗。<a id="a-5f"></a>乃以情告曰。<a id="a-5g"></a>此邑初信。<a id="a-5h"></a>事须归伏诸士俗等已有倾心。<a id="a-5i"></a>愿法师不遗故旧。<a id="a-5j"></a>共相成赞。<a id="a-5k"></a>今有少衣裁。<a id="a-5l"></a>辄用相奉琛体此怀乃投绢十匹。<a id="a-5m"></a>琛曰。<a id="a-5n"></a>本来于此。<a id="a-5o"></a>可有陵架意耶。<a id="a-5p"></a>幸息此心。<a id="a-5q"></a>然不肯去。<a id="a-5r"></a>欲听一上。<a id="a-5s"></a>此僧弥怖。<a id="a-5t"></a>事不获已如常上讲。<a id="a-5u"></a>琛最后入堂。<a id="a-5v"></a>赍绢束掇在众中曰。<a id="a-5w"></a>高座法师昨夜以绢相遗。<a id="a-5x"></a>请不须论议。<a id="a-5y"></a>然佛法宏旷。<a id="a-5z"></a>是非须分。<a id="a-60"></a>脱以邪法化人。<a id="a-61"></a>几许误诸士俗。<a id="a-62"></a>高座闻此慑怖无聊。<a id="a-63"></a>依常唱文如疏所解。<a id="a-64"></a>琛即唤住欲论至理。<a id="a-65"></a>高座尔时神意奔勇。<a id="a-66"></a>泰然待问。<a id="a-67"></a>琛便设问。<a id="a-68"></a>随问便解。<a id="a-69"></a>重叠虽多无不通义。<a id="a-6A"></a>琛精神扰攘。<a id="a-6B"></a>思难无从。<a id="a-6C"></a>即从座起曰。<a id="a-6D"></a>高座法师犹来闇塞。<a id="a-6E"></a>如何今日顿解若斯。<a id="a-6F"></a>当是山中神鬼助其念力。<a id="a-6G"></a>不尔何能至耶。<a id="a-6H"></a>高座合堂一时大笑。<a id="a-6I"></a>琛即出邑。<a id="a-6J"></a>共伴二人。<a id="a-6K"></a>投家乞食。<a id="a-6L"></a>既得气满噎而不下。<a id="a-6M"></a>余解喻。<a id="a-6N"></a>何所诤耶。<a id="a-6O"></a>论议不来天常大理。<a id="a-6P"></a>何因顿起如许烦恼。<a id="a-6Q"></a>琛不应。<a id="a-6R"></a>相随东出。<a id="a-6S"></a>步步叹吒登岭。<a id="a-6T"></a>困极止一树下。<a id="a-6U"></a>语二伴曰。<a id="a-6V"></a>我今烦恼热不可言。<a id="a-6W"></a>意恐作蛇。<a id="a-6X"></a>便解剔衣裳。<a id="a-6Y"></a>赤露而卧。<a id="a-6Z"></a>翻覆不定。<a id="a-6a"></a>长展两足。<a id="a-6b"></a>须臾之间。<a id="a-6c"></a>两足忽合。<a id="a-6d"></a>而为蛇尾。<a id="a-6e"></a>翘翘上举。<a id="a-6f"></a>仍自动转语伴曰。<a id="a-6g"></a>我作蛇势论今报至矣。<a id="a-6h"></a>卿可上树。<a id="a-6i"></a>蛇心若至。<a id="a-6j"></a>则有吞噬之缘。<a id="a-6k"></a>可急急上树。<a id="a-6l"></a>心犹未变。<a id="a-6m"></a>伴便上树。<a id="a-6n"></a>仍共交语。<a id="a-6o"></a>每作蛇论。<a id="a-6p"></a>果至如何。<a id="a-6q"></a>言语之间。<a id="a-6r"></a>奄便全身作蛇。<a id="a-6s"></a>唯头未变亦不复语。<a id="a-6t"></a>宛转在地举头自打。<a id="a-6u"></a>打仍不止。<a id="a-6v"></a>遂至于碎。<a id="a-6w"></a>欻作蟒头。<a id="a-6x"></a>身形忽变长五丈许。<a id="a-6y"></a>举首四视目如火星。<a id="a-6z"></a>于时四面无量诸蛇一时总至。<a id="a-70"></a>此蟒举头。<a id="a-71"></a>去地五六尺许。<a id="a-72"></a>趣谷而下。<a id="a-73"></a>诸蛇相随而去。<a id="a-74"></a>其伴目验斯报。<a id="a-75"></a>至邺说之。</p>
  <p id="a76">释道泰。<a id="a-77"></a>元魏末人。<a id="a-78"></a>住常山衡唐精舍。<a id="a-79"></a>梦人谓曰。<a id="a-7A"></a>若至某年。<a id="a-7B"></a>当终于四十二矣。<a id="a-7C"></a>泰弥恶之。<a id="a-7D"></a>及至期年遇重病。<a id="a-7E"></a>甚忧悉以身资为福。<a id="a-7F"></a>友人曰。<a id="a-7G"></a>余闻供养六十二亿菩萨。<a id="a-7H"></a>与一称观世音同。<a id="a-7I"></a>君何不至心归依。<a id="a-7J"></a>可必增寿。<a id="a-7K"></a>泰乃感悟。<a id="a-7L"></a>遂于四日四夜专精不绝。<a id="a-7M"></a>所坐帷下忽见光明从户外而入。<a id="a-7N"></a>见观音足趺踝间金色朗照。<a id="a-7O"></a>语泰曰。<a id="a-7P"></a>念观世音耶。<a id="a-7Q"></a>比泰褰帷顷。<a id="a-7R"></a>便不复见。<a id="a-7S"></a>悲喜流汗便觉轻。<a id="a-7T"></a>所患遂愈。<a id="a-7U"></a>年四十四。<a id="a-7V"></a>方为同意说之。<a id="a-7W"></a>泰后终于天命。<a id="a-7X"></a>更有一僧。<a id="a-7Y"></a>其缘同泰。<a id="a-7Z"></a>故不疏耳。</p>
  <p id="a7a">释僧融。<a id="a-7b"></a>梁初人。<a id="a-7c"></a>住九江东林寺。<a id="a-7d"></a>笃志泛博游化己任。<a id="a-7e"></a>曾于江陵劝一家受戒。<a id="a-7f"></a>奉佛为业。<a id="a-7g"></a>先有神庙不复宗事。<a id="a-7h"></a>悉用给施。<a id="a-7i"></a>融便撒取送寺。<a id="a-7j"></a>因留设福。<a id="a-7k"></a>至七日后。<a id="a-7l"></a>主人母见一鬼持赤索欲缚之。<a id="a-7m"></a>母甚遑惧。<a id="a-7n"></a>乃更请僧读经行道。<a id="a-7o"></a>鬼怪遂息。<a id="a-7p"></a>融晚还庐山。<a id="a-7q"></a>独宿逆旅。<a id="a-7r"></a>时天雨雪中夜始眠。<a id="a-7s"></a>见有鬼兵其类甚众。<a id="a-7t"></a>中有鬼将带甲挟刃形奇壮伟。<a id="a-7u"></a>有持胡床者。<a id="a-7v"></a>乃对融前踞之。<a id="a-7w"></a>便厉色扬声曰。<a id="a-7x"></a>君何谓鬼神无灵耶。<a id="a-7y"></a>速曳下地。<a id="a-7z"></a>诸鬼将欲加手。<a id="a-80"></a>融默称观世音。<a id="a-81"></a>声未绝即见所住床后有一天将。<a id="a-82"></a>可长丈余。<a id="a-83"></a>着黄皮裤褶。<a id="a-84"></a>手捉金刚杵拟之。<a id="a-85"></a>鬼便惊散。<a id="a-86"></a>甲胄之属碎为尘粉。<a id="a-87"></a>融尝于江陵。<a id="a-88"></a>劝夫妻二人。<a id="a-89"></a>俱受五戒。<a id="a-8A"></a>后为劫贼引。<a id="a-8B"></a>夫遂逃走。<a id="a-8C"></a>执妻系狱。<a id="a-8D"></a>遇融于路求哀请救。<a id="a-8E"></a>融曰。<a id="a-8F"></a>惟至心念观世音。<a id="a-8G"></a>更无信余道。<a id="a-8H"></a>妇入狱后。<a id="a-8I"></a>称念不辍。<a id="a-8J"></a>因梦沙门立其前。<a id="a-8K"></a>足蹴令去。<a id="a-8L"></a>忽觉身贯三木自然解脱。<a id="a-8M"></a>见门犹闭。<a id="a-8N"></a>阍司数重守之。<a id="a-8O"></a>计无出理。<a id="a-8P"></a>还更眠。<a id="a-8Q"></a>梦见向僧曰。<a id="a-8R"></a>何不早出。<a id="a-8S"></a>门自开也。<a id="a-8T"></a>既闻即起。<a id="a-8U"></a>重门洞开。<a id="a-8V"></a>便越席而出。<a id="a-8W"></a>东南数里将值民村。<a id="a-8X"></a>天夜闇冥。<a id="a-8Y"></a>其夫先逃夜行昼伏。<a id="a-8Z"></a>二忽相遇皆大惊骇。<a id="a-8a"></a>草间审问。<a id="a-8b"></a>乃其夫也。<a id="a-8c"></a>遂共投商者。<a id="a-8d"></a>远避竟得免难。</p>
  <p id="a8e">释法力。<a id="a-8f"></a>未详何人。<a id="a-8g"></a>精苦有志德。<a id="a-8h"></a>欲于鲁郡立精舍。<a id="a-8i"></a>而财不足。<a id="a-8j"></a>与沙弥明琛。<a id="a-8k"></a>往上谷。<a id="a-8l"></a>乞麻一载。<a id="a-8m"></a>将事返寺。<a id="a-8n"></a>行空泽中忽遇野火。<a id="a-8o"></a>车在下风无得免理。<a id="a-8p"></a>于时法力倦眠。<a id="a-8q"></a>比觉而火势已及。<a id="a-8r"></a>因举声称观。<a id="a-8s"></a>未逮世音。<a id="a-8t"></a>应声风转火焰寻灭。<a id="a-8u"></a>安隐而还。<a id="a-8v"></a>又沙门法智者。<a id="a-8w"></a>本为白衣独行大泽。<a id="a-8x"></a>猛火四面。<a id="a-8y"></a>一时同至自知必死。<a id="a-8z"></a>乃合面于地称观世音。<a id="a-90"></a>怪无火烧。<a id="a-91"></a>举头看之。<a id="a-92"></a>一泽之草纤毫并尽。<a id="a-93"></a>惟智所伏仅容身耳。<a id="a-94"></a>因此感悟出家为道。<a id="a-95"></a>厉精翘勇众所先之。<a id="a-96"></a>又沙门道集。<a id="a-97"></a>于寿阳西山游行。<a id="a-98"></a>为二劫所得。<a id="a-99"></a>缚系于树将欲杀之。<a id="a-9A"></a>惟念观世音守死而已。<a id="a-9B"></a>劫引刀屡斫皆无伤损。<a id="a-9C"></a>自怖而走。<a id="a-9D"></a>集因得脱。<a id="a-9E"></a>广传此事。<a id="a-9F"></a>又沙门法禅等。<a id="a-9G"></a>山行逢贼。<a id="a-9H"></a>惟念观音。<a id="a-9I"></a>挽弓射之。<a id="a-9J"></a>欲放不得。<a id="a-9K"></a>贼遂归诚投弓于地。<a id="a-9L"></a>又不能得。<a id="a-9M"></a>知是神人。<a id="a-9N"></a>舍而逃走。<a id="a-9O"></a>禅等免脱所在通传。<a id="a-9P"></a>并魏末人。<a id="a-9Q"></a>别有观音感应传。<a id="a-9R"></a>文事包广。<a id="a-9S"></a>不具叙之。</p>
  <p id="a9T">释植相。<a id="a-9U"></a>姓郝氏。<a id="a-9V"></a>梓橦涪人。<a id="a-9W"></a>当任巴西郡吏。<a id="a-9X"></a>太守郑贞。<a id="a-9Y"></a>令相赍献物下杨都。<a id="a-9Z"></a>见梁祖王公崇敬三宝。<a id="a-9a"></a>便愿出家。<a id="a-9b"></a>及还上蜀。<a id="a-9c"></a>决誓家属。<a id="a-9d"></a>并其妻子既同相志。<a id="a-9e"></a>一时剪落。<a id="a-9f"></a>自出家后。<a id="a-9g"></a>梁大同中专习苦行。<a id="a-9h"></a>一食常坐正心佛理。<a id="a-9i"></a>以命自期。<a id="a-9j"></a>时南武都。<a id="a-9k"></a>今孝水县。<a id="a-9l"></a>有法爱道人。<a id="a-9m"></a>高炫道术。<a id="a-9n"></a>相往观之。<a id="a-9o"></a>爱于夕中。<a id="a-9p"></a>自以咒力现一大神。<a id="a-9q"></a>身着衣冠容相瑰伟。<a id="a-9r"></a>来举绳床离地四五尺。<a id="a-9s"></a>相便诵戒。<a id="a-9t"></a>神即驰去。<a id="a-9u"></a>斯须复来举床(仅动一角如前)复去。<a id="a-9v"></a>俄尔又来在相前立。<a id="a-9w"></a>相正意贞白初无微动。<a id="a-9x"></a>寻尔复去。<a id="a-9y"></a>于屋头现面。<a id="a-9z"></a>舍栋破裂。<a id="a-A0"></a>其声甚大。<a id="a-A1"></a>相亦无惧。<a id="a-A2"></a>神见不动便来礼拜求哀忏谢。<a id="a-A3"></a>至旦语爱曰。<a id="a-A4"></a>汝所重者。<a id="a-A5"></a>此是邪术非正法也。<a id="a-A6"></a>可舍之。<a id="a-A7"></a>相后往益听讲。<a id="a-A8"></a>以生在边鄙玄颇涉俗。<a id="a-A9"></a>虽遭轻诮。<a id="a-AA"></a>亡怀在道都不忤意。<a id="a-AB"></a>又因行路寄宿道馆。<a id="a-AC"></a>道士有素闻相名。<a id="a-AD"></a>恐化徒属。<a id="a-AE"></a>拒不延之。<a id="a-AF"></a>其夜群虎绕院相吼。<a id="a-AG"></a>道士等通夕不安。<a id="a-AH"></a>及明追之。<a id="a-AI"></a>从受菩萨戒焉。<a id="a-AJ"></a>又曾行弘农。<a id="a-AK"></a>水侧见人垂钓。<a id="a-AL"></a>相劝止之。<a id="a-AM"></a>不从其言。<a id="a-AN"></a>即唾水中。<a id="a-AO"></a>忽有大蛇擎头四顾来趣。<a id="a-AP"></a>钓者因即归命投相出家。<a id="a-AQ"></a>时梁道渐衰。<a id="a-AR"></a>而涪土军动。<a id="a-AS"></a>与彖法师分飞异域。<a id="a-AT"></a>彖入静林山。<a id="a-AU"></a>相入青城山。<a id="a-AV"></a>聚徒集业。<a id="a-AW"></a>梁王萧撝。<a id="a-AX"></a>素相钦重。<a id="a-AY"></a>供给獠民以为营理。<a id="a-AZ"></a>未暇经始便感重疾。<a id="a-Aa"></a>知命不救。<a id="a-Ab"></a>谓弟子曰。<a id="a-Ac"></a>常愿生净土。<a id="a-Ad"></a>而无胜业。<a id="a-Ae"></a>虽不生三途。<a id="a-Af"></a>亦不生天堂。<a id="a-Ag"></a>还生涪土作沙门也。<a id="a-Ah"></a>汝等努力行道。<a id="a-Ai"></a>方与吾会。<a id="a-Aj"></a>加坐俨然奄便迁化。<a id="a-Ak"></a>时年四十有四。<a id="a-Al"></a>其山四面獠民。<a id="a-Am"></a>见其坐亡皆来叹异。<a id="a-An"></a>礼拜供养改俗行善。<a id="a-Ao"></a>弟子衔命露尸松下。<a id="a-Ap"></a>初相置足于绵州城西柏林寺。<a id="a-Aq"></a>院成就于堂头植梧桐一株。<a id="a-Ar"></a>极为繁茂。<a id="a-As"></a>忽以四月十五日。<a id="a-At"></a>无故叶落。<a id="a-Au"></a>又维那此日打钟。<a id="a-Av"></a>初不发声。<a id="a-Aw"></a>大小疑怪不测所以。<a id="a-Ax"></a>上坐僧超谓有大变。<a id="a-Ay"></a>执锡逃避。<a id="a-Az"></a>须臾信报。<a id="a-B0"></a>相已终卒。<a id="a-B1"></a>树枯钟噎。<a id="a-B2"></a>表其迁化之晨也。<a id="a-B3"></a>此寺去青城四百余里。<a id="a-B4"></a>而潜运之感。<a id="a-B5"></a>殆非人谋。<a id="a-B6"></a>梁初又有道香僧朗。<a id="a-B7"></a>并有神异。<a id="a-B8"></a>其迹略同。<a id="a-B9"></a>志公之类矣。</p>
  <p id="aBA">释僧林。<a id="a-BB"></a>吴人。<a id="a-BC"></a>深有德素。<a id="a-BD"></a>行能动物。<a id="a-BE"></a>梁大同中。<a id="a-BF"></a>上蜀至潼州。<a id="a-BG"></a>城西北百四十里有豆圌山上有神祠。<a id="a-BH"></a>土民敬之。<a id="a-BI"></a>每往祭谒。<a id="a-BJ"></a>林往居之禅默累日。<a id="a-BK"></a>忽有大蟒萦绳床前。<a id="a-BL"></a>举头如揖让者。<a id="a-BM"></a>林为授三归。<a id="a-BN"></a>受已便去。<a id="a-BO"></a>因尔安怗卒无灾异。<a id="a-BP"></a>其山北涪水之阳。<a id="a-BQ"></a>素来无猿。<a id="a-BR"></a>自林栖托已来。<a id="a-BS"></a>便有两头依林而住。<a id="a-BT"></a>有初见者云度水来。<a id="a-BU"></a>及后林出山门。<a id="a-BV"></a>猿还洄度。<a id="a-BW"></a>如此非一。<a id="a-BX"></a>年月淹久孚乳产生。<a id="a-BY"></a>乃有数十。<a id="a-BZ"></a>有时送林至龙门口。<a id="a-Ba"></a>伫望而返。<a id="a-Bb"></a>后往赤水岩故寺中。<a id="a-Bc"></a>屋宇并摧止有丛林。<a id="a-Bd"></a>便即露坐。<a id="a-Be"></a>有虎蹲于林前。<a id="a-Bf"></a>低目视林。<a id="a-Bg"></a>乃为说法。<a id="a-Bh"></a>良久便去。<a id="a-Bi"></a>尔后孤游雄悍不避恶狩。<a id="a-Bj"></a>常行仁济。<a id="a-Bk"></a>感化极多。<a id="a-Bl"></a>末卒于潼部。</p>
  <p id="aBm">释慧简。<a id="a-Bn"></a>不知何许人。<a id="a-Bo"></a>梁初在道。<a id="a-Bp"></a>戒业弘峻殊奇胆勇。<a id="a-Bq"></a>荆州厅事东。<a id="a-Br"></a>先有三间别斋。<a id="a-Bs"></a>由来屡多鬼怪。<a id="a-Bt"></a>时王建武临治。<a id="a-Bu"></a>犹无有能住者。<a id="a-Bv"></a>惟简是王君门师。<a id="a-Bw"></a>专任居之。<a id="a-Bx"></a>自住一间。<a id="a-By"></a>余安经像。<a id="a-Bz"></a>俄见一人黑衣无目。<a id="a-C0"></a>从壁中出便倚简门上。<a id="a-C1"></a>时简目开心了。<a id="a-C2"></a>但口不得语。<a id="a-C3"></a>意念观世音。<a id="a-C4"></a>良久鬼曰。<a id="a-C5"></a>承君精进故来相试。<a id="a-C6"></a>今神色不动。<a id="a-C7"></a>岂复逼耶。<a id="a-C8"></a>欻然还入壁中。<a id="a-C9"></a>简徐起澡漱礼诵讫。<a id="a-CA"></a>还如常眠。<a id="a-CB"></a>寐梦向人曰。<a id="a-CC"></a>仆以汉末居此数百年。<a id="a-CD"></a>为性刚直多所不堪。<a id="a-CE"></a>君诚净行好人。<a id="a-CF"></a>特相容耳。<a id="a-CG"></a>于此遂绝。<a id="a-CH"></a>简住积载。<a id="a-CI"></a>安隐如初。<a id="a-CJ"></a>若经他行犹无有人能住之者。</p>
  <p id="aCK">释僧朗。<a id="a-CL"></a>凉州人。<a id="a-CM"></a>魏虏攻凉。<a id="a-CN"></a>城民素少。<a id="a-CO"></a>乃逼斥道人用充军旅。<a id="a-CP"></a>队别兼之。<a id="a-CQ"></a>及轒冲所拟。<a id="a-CR"></a>举城同陷。<a id="a-CS"></a>收登城僧三千人。<a id="a-CT"></a>至军将见魏主所。<a id="a-CU"></a>谓曰。<a id="a-CV"></a>道人当坐禅行道。<a id="a-CW"></a>乃复作贼。<a id="a-CX"></a>深当显戮。<a id="a-CY"></a>明日斩之。<a id="a-CZ"></a>至期食时赤气数丈贯日直度。<a id="a-Ca"></a>天师寇谦之。<a id="a-Cb"></a>为帝所信奏曰。<a id="a-Cc"></a>上天降异正为道人实非本心。<a id="a-Cd"></a>愿不须杀。<a id="a-Ce"></a>帝弟赤竖王。<a id="a-Cf"></a>亦同谦请。<a id="a-Cg"></a>乃下敕止之。<a id="a-Ch"></a>犹虏掠散配役徒。<a id="a-Ci"></a>唯朗等数僧别付帐下。<a id="a-Cj"></a>及魏军东还。<a id="a-Ck"></a>朗与同学中路共叛。<a id="a-Cl"></a>阵防严设更无走处。<a id="a-Cm"></a>东西绝壁莫测浅深。<a id="a-Cn"></a>上有大树旁垂崖侧。<a id="a-Co"></a>遂以鼓旗竿绳系树悬下。<a id="a-Cp"></a>时夜大闇。<a id="a-Cq"></a>崖底纯棘无安足处。<a id="a-Cr"></a>欲上岸头复恐军觉。<a id="a-Cs"></a>投计慞遑捉绳悬住。<a id="a-Ct"></a>势非支久。<a id="a-Cu"></a>共相谓曰。<a id="a-Cv"></a>今厄至矣。<a id="a-Cw"></a>惟念观世音耳。<a id="a-Cx"></a>便以头扣石。<a id="a-Cy"></a>一心专注。<a id="a-Cz"></a>须臾光明。<a id="a-D0"></a>从日处出。<a id="a-D1"></a>通照天地。<a id="a-D2"></a>乃见棘中有得下处。<a id="a-D3"></a>因光至地还忽暗冥。<a id="a-D4"></a>知是神也。<a id="a-D5"></a>相庆感遇。<a id="a-D6"></a>便就以眠。<a id="a-D7"></a>良久方晓。<a id="a-D8"></a>始闻军众警觉将发。<a id="a-D9"></a>而山谷万重不知出路。<a id="a-DA"></a>惟望日行。<a id="a-DB"></a>值一大虎出在其前。<a id="a-DC"></a>相谓曰。<a id="a-DD"></a>虽脱虏难复入虎口。<a id="a-DE"></a>朗曰。<a id="a-DF"></a>不如君言。<a id="a-DG"></a>正以我等有感。<a id="a-DH"></a>所以现光。<a id="a-DI"></a>今遇此虎。<a id="a-DJ"></a>将非圣人示路也。<a id="a-DK"></a>于是二人径诣虎即前行。<a id="a-DL"></a>若朗小迟虎亦暂住。<a id="a-DM"></a>至晓遂得出路。<a id="a-DN"></a>而失虎所在。<a id="a-DO"></a>便随道自进。<a id="a-DP"></a>七日达于仇池。<a id="a-DQ"></a>又至梁汉出于荆州。<a id="a-DR"></a>不测其终。</p>
  <p id="aDS">释僧意。<a id="a-DT"></a>不知何人。<a id="a-DU"></a>贞确有思力。<a id="a-DV"></a>每登座讲说。<a id="a-DW"></a>辄天花下散在于法座。<a id="a-DX"></a>元魏中。<a id="a-DY"></a>住太山朗公谷山寺。<a id="a-DZ"></a>聚徒教授。<a id="a-Da"></a>迄于暮齿精诚不倦。<a id="a-Db"></a>寺有高骊像。<a id="a-Dc"></a>相国像。<a id="a-Dd"></a>胡国像。<a id="a-De"></a>女国像。<a id="a-Df"></a>吴国像。<a id="a-Dg"></a>昆仑像。<a id="a-Dh"></a>岱京像。<a id="a-Di"></a>如此七像并是金铜。<a id="a-Dj"></a>俱陈寺堂。<a id="a-Dk"></a>堂门常开。<a id="a-Dl"></a>而鸟狩无敢入者。<a id="a-Dm"></a>至今犹尔。<a id="a-Dn"></a>故灵裕像赞云。<a id="a-Do"></a>应感而来。<a id="a-Dp"></a>诚无指属。<a id="a-Dq"></a>岂神通冥着。<a id="a-Dr"></a>理隔寻常之议乎。<a id="a-Ds"></a>意奉法自资。<a id="a-Dt"></a>束躬供养。<a id="a-Du"></a>将终前夕。<a id="a-Dv"></a>有一沙弥死来已久。<a id="a-Dw"></a>见拜云。<a id="a-Dx"></a>违奉已来。<a id="a-Dy"></a>常为天帝驱使。<a id="a-Dz"></a>栖遑无暇。<a id="a-E0"></a>废修道业。<a id="a-E1"></a>不久天帝请师讲经。<a id="a-E2"></a>愿因一言得免形苦。<a id="a-E3"></a>意便洗浴烧香。<a id="a-E4"></a>端坐静室候待时至。<a id="a-E5"></a>及期果有天来入寺及房。<a id="a-E6"></a>冠服羽从伟丽殊特。<a id="a-E7"></a>众僧初见但谓。<a id="a-E8"></a>是何世贵入山参谒。<a id="a-E9"></a>不生惊异。<a id="a-EA"></a>及意尔日无疾而逝。<a id="a-EB"></a>方知灵感。<a id="a-EC"></a>其都讲住在光州。<a id="a-ED"></a>自余香火呗匿散在他邑。<a id="a-EE"></a>后试检勘。<a id="a-EF"></a>皆同日而终焉。<a id="a-EG"></a>有说云。<a id="a-EH"></a>僧意志湛。<a id="a-EI"></a>即朗公同侣。<a id="a-EJ"></a>前传阙之。<a id="a-EK"></a>故今缉缀湛得初果。<a id="a-EL"></a>其塔见存。<a id="a-EM"></a>在泰山灵岩寺侧。<a id="a-EN"></a>见别传。</p>
  <p id="aEO">释僧照。<a id="a-EP"></a>未详氏族。<a id="a-EQ"></a>住泰山丹岭寺。<a id="a-ER"></a>性虚放喜追奇。<a id="a-ES"></a>每闻灵迹谲诡。<a id="a-ET"></a>无不登践。<a id="a-EU"></a>承瀑布之下多诸洞穴仙圣攸止。<a id="a-EV"></a>以魏普泰年行至荣山。<a id="a-EW"></a>见飞流下有穴。<a id="a-EX"></a>因穴随入。<a id="a-EY"></a>行可五六里。<a id="a-EZ"></a>便出穴外。<a id="a-Ea"></a>逐微迳东北上数里。<a id="a-Eb"></a>得石渠阔两三步。<a id="a-Ec"></a>水西流清而且彻。<a id="a-Ed"></a>带渠药草延蔓委地。<a id="a-Ee"></a>渠北有瓦舍三口。<a id="a-Ef"></a>形甚古陋。<a id="a-Eg"></a>庭前谷穗纵横。<a id="a-Eh"></a>鸟雀残食。<a id="a-Ei"></a>东头屋里有数架黄帙。<a id="a-Ej"></a>中间有铁臼两具。<a id="a-Ek"></a>亦有釜器。<a id="a-El"></a>并附游尘。<a id="a-Em"></a>都无炊爨之迹。<a id="a-En"></a>西头屋内有一沙门。<a id="a-Eo"></a>端坐俨然飞尘没膝。<a id="a-Ep"></a>四望惟见茂林悬涧。<a id="a-Eq"></a>非复人居。<a id="a-Er"></a>须臾逢一神僧。<a id="a-Es"></a>年可六十。<a id="a-Et"></a>眉长丈余槃挂耳上。<a id="a-Eu"></a>相见欣然如旧。<a id="a-Ev"></a>问所从来。<a id="a-Ew"></a>自云。<a id="a-Ex"></a>我同学三人来此避世。<a id="a-Ey"></a>一人外行未返。<a id="a-Ez"></a>一人死来极久。<a id="a-F0"></a>似入灭定。<a id="a-F1"></a>今在西屋内汝见之未。<a id="a-F2"></a>今日何姓为主。<a id="a-F3"></a>答是魏家。<a id="a-F4"></a>僧云。<a id="a-F5"></a>魏家享国已久不姓曹耶。<a id="a-F6"></a>照云姓元。<a id="a-F7"></a>僧曰。<a id="a-F8"></a>我不知。<a id="a-F9"></a>遂取谷穗捣之作粥。<a id="a-FA"></a>又往林中叶下取梨枣与之令啖。<a id="a-FB"></a>僧云。<a id="a-FC"></a>汝但食。<a id="a-FD"></a>我不啖此。<a id="a-FE"></a>又问诵何经。<a id="a-FF"></a>照云。<a id="a-FG"></a>诵法华。<a id="a-FH"></a>神僧颔头曰。<a id="a-FI"></a>大好精进业。<a id="a-FJ"></a>今东屋格上如许经。<a id="a-FK"></a>并自诵之。<a id="a-FL"></a>欲得闻不。<a id="a-FM"></a>照合掌曰。<a id="a-FN"></a>惟敢闻命。<a id="a-FO"></a>彼遂部别诵之。<a id="a-FP"></a>声气朗彻。<a id="a-FQ"></a>乃至通夜。<a id="a-FR"></a>照苦睡。<a id="a-FS"></a>僧曰。<a id="a-FT"></a>但睡。<a id="a-FU"></a>我自恒业耳。<a id="a-FV"></a>达日不眠。<a id="a-FW"></a>更为造食。<a id="a-FX"></a>照谢曰。<a id="a-FY"></a>幸得奉谒。<a id="a-FZ"></a>今且暂归寻来接事。<a id="a-Fa"></a>僧亦不留。<a id="a-Fb"></a>但言。<a id="a-Fc"></a>我同学行去。<a id="a-Fd"></a>汝若值者大有开悟。<a id="a-Fe"></a>恨不见之。<a id="a-Ff"></a>既言须归好去。<a id="a-Fg"></a>照寻路得还。<a id="a-Fh"></a>结侣重往。<a id="a-Fi"></a>瀑布与穴莫测其处。<a id="a-Fj"></a>今终南诸山亦有斯事。<a id="a-Fk"></a>既多余涉。<a id="a-Fl"></a>不无其理云。</p>
  <p id="aFm">释道丰。<a id="a-Fn"></a>未详氏族。<a id="a-Fo"></a>世称得道之流。<a id="a-Fp"></a>与弟子三人居相州鼓山中。<a id="a-Fq"></a>不求利养。<a id="a-Fr"></a>或云。<a id="a-Fs"></a>练丹黄白医疗占相。<a id="a-Ft"></a>世之术艺无所不解。<a id="a-Fu"></a>齐高往来并邺。<a id="a-Fv"></a>常过问之。<a id="a-Fw"></a>应对不思随事标举。<a id="a-Fx"></a>帝曾命酒并蒸肫。<a id="a-Fy"></a>敕置丰前令遣食之。<a id="a-Fz"></a>丰聊无辞让。<a id="a-G0"></a>极意饱啖。<a id="a-G1"></a>帝大笑。<a id="a-G2"></a>亦不与言。<a id="a-G3"></a>驾去后谓弟子曰。<a id="a-G4"></a>除却床头物。<a id="a-G5"></a>及发撤床。<a id="a-G6"></a>见向者蒸肫犹在都不似啖嚼处。<a id="a-G7"></a>时石窟寺有一坐禅僧。<a id="a-G8"></a>每日至西则东望山巅有丈八金像现。<a id="a-G9"></a>此僧私喜谓睹灵瑞。<a id="a-GA"></a>日日礼拜如此可经两月。<a id="a-GB"></a>后在房卧。<a id="a-GC"></a>忽闻枕间有语谓之曰。<a id="a-GD"></a>天下更何处有佛。<a id="a-GE"></a>汝今道成。<a id="a-GF"></a>即是佛也。<a id="a-GG"></a>尔当好作佛身。<a id="a-GH"></a>莫自轻脱。<a id="a-GI"></a>此僧闻已便起特重。<a id="a-GJ"></a>傍视群僧犹如草芥。<a id="a-GK"></a>于大众前侧手指胸云。<a id="a-GL"></a>尔辈颇识真佛不。<a id="a-GM"></a>泥龛画像语不能出唇。<a id="a-GN"></a>智虑何如。<a id="a-GO"></a>尔见真佛不知礼敬。<a id="a-GP"></a>犹作本日欺我。<a id="a-GQ"></a>悉堕阿鼻。<a id="a-GR"></a>又眼精己赤叫呼无常。<a id="a-GS"></a>合寺知是惊禅。<a id="a-GT"></a>及未发前舆诣丰所。<a id="a-GU"></a>径即谓曰。<a id="a-GV"></a>汝两月已来常见东山上现金像耶。<a id="a-GW"></a>答曰实见。<a id="a-GX"></a>又曰。<a id="a-GY"></a>汝闻枕间遣作佛耶。<a id="a-GZ"></a>答曰实然。<a id="a-Ga"></a>丰曰。<a id="a-Gb"></a>此风动失心耳。<a id="a-Gc"></a>若不早治或狂走难制。<a id="a-Gd"></a>便以针针三处。<a id="a-Ge"></a>因即不发。<a id="a-Gf"></a>及丰临终谓弟子曰。<a id="a-Gg"></a>吾在山久。<a id="a-Gh"></a>令汝等有谷汲之劳。<a id="a-Gi"></a>今去无以相遗。<a id="a-Gj"></a>当留一泉与汝。<a id="a-Gk"></a>既无陟降辛苦努力勤修道业。<a id="a-Gl"></a>便指窖旁去一方石。<a id="a-Gm"></a>遂有玄泉澄映。<a id="a-Gn"></a>不盈不减。<a id="a-Go"></a>于今见存。</p>
  <p id="aGp">释圆通。<a id="a-Gq"></a>不知氏族。<a id="a-Gr"></a>少出家。<a id="a-Gs"></a>泛爱通博以温敏见称。<a id="a-Gt"></a>住邺都大庄严寺。<a id="a-Gu"></a>研讽涅槃。<a id="a-Gv"></a>文旨详核。<a id="a-Gw"></a>以高齐武平四年。<a id="a-Gx"></a>夏中讲下。<a id="a-Gy"></a>有一客僧。<a id="a-Gz"></a>形服疏素履操弘雅。<a id="a-H0"></a>因疾乃投诸寺中。<a id="a-H1"></a>僧侣以其所患缠附臭气熏勃。<a id="a-H2"></a>皆恶之无敢停者。<a id="a-H3"></a>通观其量识宏远。<a id="a-H4"></a>深异其度。<a id="a-H5"></a>乃延之房中。<a id="a-H6"></a>虽有秽污初无轻惮。<a id="a-H7"></a>日积情款。<a id="a-H8"></a>薄通其意。<a id="a-H9"></a>问何所学。<a id="a-HA"></a>答曰。<a id="a-HB"></a>涅槃通以素业相沿。<a id="a-HC"></a>宛然若旧。<a id="a-HD"></a>乃以经中深要及先德积迷未曾解者。<a id="a-HE"></a>并叙而谈之。<a id="a-HF"></a>客僧亦同其所引更为章句判释冷然雅有其致。<a id="a-HG"></a>通欣于道合。<a id="a-HH"></a>更倍由来。<a id="a-HI"></a>经理汤药晓夕相守。<a id="a-HJ"></a>曾于夜中持春酒一盏云。<a id="a-HK"></a>客人寄患服此为佳。<a id="a-HL"></a>客遂嚬眉饮之。<a id="a-HM"></a>一咽便止。<a id="a-HN"></a>夏了病愈。<a id="a-HO"></a>便辞通去。<a id="a-HP"></a>通曰。<a id="a-HQ"></a>今授衣将逼。<a id="a-HR"></a>官寺例得衣赐。<a id="a-HS"></a>可待三五日间。<a id="a-HT"></a>当赠一袭寒服。<a id="a-HU"></a>客云。<a id="a-HV"></a>藉乱不少。<a id="a-HW"></a>何容更烦。<a id="a-HX"></a>通固留之。<a id="a-HY"></a>作衣遗已。<a id="a-HZ"></a>临别执通手诫曰。<a id="a-Ha"></a>修道不欺暗室。<a id="a-Hb"></a>法师前以酒见及。<a id="a-Hc"></a>恐伤来意。<a id="a-Hd"></a>非正理也。<a id="a-He"></a>从今已往此事宜断。<a id="a-Hf"></a>颇曾往鼓山石窟寺不。<a id="a-Hg"></a>小僧住下舍小寺。<a id="a-Hh"></a>正在石窟北五里。<a id="a-Hi"></a>当绕涧驿东。<a id="a-Hj"></a>有一小谷。<a id="a-Hk"></a>东即竹林寺。<a id="a-Hl"></a>有缘之次念相访也。<a id="a-Hm"></a>通敬谢前诫。<a id="a-Hn"></a>当必往展。<a id="a-Ho"></a>于是而别。<a id="a-Hp"></a>至明年夏初。<a id="a-Hq"></a>以石窟山寺僧往者希。<a id="a-Hr"></a>遂减庄严。<a id="a-Hs"></a>定国兴圣总持等官寺。<a id="a-Ht"></a>百余僧为一番。<a id="a-Hu"></a>通时尔夏预居石窟。<a id="a-Hv"></a>意访竹林。<a id="a-Hw"></a>乃大集客主。<a id="a-Hx"></a>问寺所在。<a id="a-Hy"></a>众皆大笑诫通。<a id="a-Hz"></a>勿传此妖言。<a id="a-I0"></a>竹林竟无适莫。<a id="a-I1"></a>乃流俗之恒传耳。<a id="a-I2"></a>通惟客僧见投。<a id="a-I3"></a>非常款遇言及斯事。<a id="a-I4"></a>计非虚指。<a id="a-I5"></a>众亦异焉。<a id="a-I6"></a>乃各赍香花与通俱行。<a id="a-I7"></a>至寺北五里小谷。<a id="a-I8"></a>东出劣通人迳。<a id="a-I9"></a>行可五里升于山阜。<a id="a-IA"></a>见一老公。<a id="a-IB"></a>手巾袜额布裈短褐。<a id="a-IC"></a>执[钁-(目*目)+賏]开荒二十余亩。<a id="a-ID"></a>遥见群僧放马而前曰。<a id="a-IE"></a>何处道人不依径路。<a id="a-IF"></a>僧云。<a id="a-IG"></a>住在石窟。<a id="a-IH"></a>欲向竹林。<a id="a-II"></a>公大怒曰。<a id="a-IJ"></a>去年官寺放马啖我生苗。<a id="a-IK"></a>我儿遮护被打几死。<a id="a-IL"></a>今复将此面目来耶。<a id="a-IM"></a>曳[钁-(目*目)+賏]来逐。<a id="a-IN"></a>群僧十余望谷驰走。<a id="a-IO"></a>独不逐通。<a id="a-IP"></a>语通曰。<a id="a-IQ"></a>是尔干健不返。<a id="a-IR"></a>放使入山餧虎。<a id="a-IS"></a>通即东出数里。<a id="a-IT"></a>值一曲涧浅而森茂。<a id="a-IU"></a>寻涧又东。<a id="a-IV"></a>但闻南岭上有讽咏之声。<a id="a-IW"></a>通问竹林所在。<a id="a-IX"></a>应声答曰。<a id="a-IY"></a>从何处来。<a id="a-IZ"></a>岂非圆通法师乎。<a id="a-Ia"></a>通曰是矣。<a id="a-Ib"></a>遂披林踰险就通。<a id="a-Ic"></a>略叙离阔喜满言情。<a id="a-Id"></a>曰下山小寺僧徒乌合。<a id="a-Ie"></a>心性动止多不称具瞻。<a id="a-If"></a>虽然已能降重。<a id="a-Ig"></a>终须到寺。<a id="a-Ih"></a>相进数里。<a id="a-Ii"></a>忽见双阙高门长廊复院。<a id="a-Ij"></a>修竹干云青松蔽日。<a id="a-Ik"></a>门外黑漆。<a id="a-Il"></a>槽长百余尺。<a id="a-Im"></a>凡有十行。<a id="a-In"></a>皆铺首衔环。<a id="a-Io"></a>金铜绮饰贮以粟豆。<a id="a-Ip"></a>旁有马迹而扫洒清净。<a id="a-Iq"></a>乃立通门左告云。<a id="a-Ir"></a>须前咨大和上。<a id="a-Is"></a>须臾引入至讲堂西轩廊下。<a id="a-It"></a>和上坐高床。<a id="a-Iu"></a>侍列童吏五六十人。<a id="a-Iv"></a>和上年可九十许。<a id="a-Iw"></a>眉面峰秀状类梵僧。<a id="a-Ix"></a>凭案理文书旁有过事者。<a id="a-Iy"></a>通礼谒却立。<a id="a-Iz"></a>和上命曰。<a id="a-J0"></a>既住官寺。<a id="a-J1"></a>厚供难舍。<a id="a-J2"></a>何能自屈。<a id="a-J3"></a>此寺诚无可观。<a id="a-J4"></a>通具述意故。<a id="a-J5"></a>乃令安置。<a id="a-J6"></a>将通巡房礼讯。<a id="a-J7"></a>见两房僧各坐宝帐。<a id="a-J8"></a>交络众饰映夺日光。<a id="a-J9"></a>语引僧云。<a id="a-JA"></a>彼是何人。<a id="a-JB"></a>辄敢来入。<a id="a-JC"></a>振手遣去。<a id="a-JD"></a>僧有惭色。<a id="a-JE"></a>顾谓通曰。<a id="a-JF"></a>情意不同令人阻望。<a id="a-JG"></a>且就小僧住房可以消息。<a id="a-JH"></a>乃将入室。<a id="a-JI"></a>具叙昔缘。<a id="a-JJ"></a>并设中食。<a id="a-JK"></a>食如邺中常味。<a id="a-JL"></a>食后引观图像庄严园池台阁。<a id="a-JM"></a>周游历览不可得遍。<a id="a-JN"></a>通因自陈曰。<a id="a-JO"></a>傥得厕迹风尘常供扫洒。<a id="a-JP"></a>生愿毕矣。<a id="a-JQ"></a>僧曰。<a id="a-JR"></a>相逢即以为意。<a id="a-JS"></a>但须咨和上。<a id="a-JT"></a>未知果不。<a id="a-JU"></a>夜与通宿。<a id="a-JV"></a>晓为咨白。<a id="a-JW"></a>和上曰。<a id="a-JX"></a>甚知来意。<a id="a-JY"></a>不惜一房。<a id="a-JZ"></a>凡受官请为报不浅。<a id="a-Ja"></a>依如僧法。<a id="a-Jb"></a>不得两处生名。<a id="a-Jc"></a>今且还去。<a id="a-Jd"></a>除官名讫来必相容。<a id="a-Je"></a>勿以为恨。<a id="a-Jf"></a>即遣送出至马槽侧。<a id="a-Jg"></a>顾慕流泪。<a id="a-Jh"></a>自伤罪重不蒙留住。<a id="a-Ji"></a>执僧手别。<a id="a-Jj"></a>西行百步。<a id="a-Jk"></a>回望犹见门阙俨然。<a id="a-Jl"></a>步步返望更行数里许。<a id="a-Jm"></a>欻见峰[山/咢]巉岩。<a id="a-Jn"></a>非复寺宇。<a id="a-Jo"></a>怅望寻路。<a id="a-Jp"></a>行达开荒之地。<a id="a-Jq"></a>了无踪绪。<a id="a-Jr"></a>但有榛木耳。<a id="a-Js"></a>识者评云。<a id="a-Jt"></a>前者举[钁-(目*目)+賏]驱僧。<a id="a-Ju"></a>假为神怪。<a id="a-Jv"></a>令通独进。<a id="a-Jw"></a>示现有缘耳。<a id="a-Jx"></a>言大和上者。<a id="a-Jy"></a>将不是宾头卢耶。<a id="a-Jz"></a>入大乘论。<a id="a-K0"></a>尊者宾头卢罗睺罗等十六诸大声闻。<a id="a-K1"></a>散在诸山渚中。<a id="a-K2"></a>又于余经亦说。<a id="a-K3"></a>九十九亿大阿罗汉。<a id="a-K4"></a>皆于佛前取筹住寿于世。<a id="a-K5"></a>并在三方诸山海中。<a id="a-K6"></a>守护正法。<a id="a-K7"></a>今石窟寺僧。<a id="a-K8"></a>每闻异钟呗响洞发山林。<a id="a-K9"></a>故知神宫仙寺不无其实。<a id="a-KA"></a>余往相部寻鼓山焉。<a id="a-KB"></a>在故邺之西北也。<a id="a-KC"></a>望见横石状若鼓形。<a id="a-KD"></a>俗谚云。<a id="a-KE"></a>石鼓若鸣。<a id="a-KF"></a>则方隅不静。<a id="a-KG"></a>隋末屡闻其声。<a id="a-KH"></a>四海沸腾。<a id="a-KI"></a>斯固非妄。<a id="a-KJ"></a>左思魏都云。<a id="a-KK"></a>神钲迢递于高峦。<a id="a-KL"></a>灵响时警于四表是也。<a id="a-KM"></a>自神武迁邺之后。<a id="a-KN"></a>因山上下并建伽蓝。<a id="a-KO"></a>或樵采陵夷工匠穷凿。<a id="a-KP"></a>神人厌其諠扰。<a id="a-KQ"></a>捐舍者多。<a id="a-KR"></a>故近代登临罕逢灵迹。<a id="a-KS"></a>而传说竹林。<a id="a-KT"></a>往往殊异。<a id="a-KU"></a>良由业有精浮。<a id="a-KV"></a>故感见多矣。<a id="a-KW"></a>近有从鼓山东面而上。<a id="a-KX"></a>遥见山巅大道。<a id="a-KY"></a>列树青松。<a id="a-KZ"></a>寻路达宫。<a id="a-Ka"></a>绮华难纪。<a id="a-Kb"></a>珍木美女相次欢娱。<a id="a-Kc"></a>问其丈夫。<a id="a-Kd"></a>皆云适往少室逼暮当还。<a id="a-Ke"></a>更进数里。<a id="a-Kf"></a>并是竹林。<a id="a-Kg"></a>寻径西行乃得其寺。<a id="a-Kh"></a>众僧见客。<a id="a-Ki"></a>欢遇承迎供给食饮指其归路。<a id="a-Kj"></a>乃从山西北下。<a id="a-Kk"></a>去武安县不过十数里也。<a id="a-Kl"></a>暨周武平齐。<a id="a-Km"></a>例无别服。<a id="a-Kn"></a>邺东夏坊有给事郭弥者。<a id="a-Ko"></a>谢病归家养素闾巷。<a id="a-Kp"></a>洽闻内外慈济在怀。<a id="a-Kq"></a>先废老僧悉通收养。<a id="a-Kr"></a>宅居读诵。<a id="a-Ks"></a>忽闻有扣门者。<a id="a-Kt"></a>令婢看之。<a id="a-Ku"></a>见一沙门执锡擎钵。<a id="a-Kv"></a>云贫道住鼓山竹林寺。<a id="a-Kw"></a>逼时乞食。<a id="a-Kx"></a>弥近门声接。<a id="a-Ky"></a>乃遥应曰。<a id="a-Kz"></a>众僧但言乞食。<a id="a-L0"></a>何须诈圣。<a id="a-L1"></a>身自往观四寻不见。<a id="a-L2"></a>方知非常人也。<a id="a-L3"></a>悔以轻肆其口故致圣者潜焉。<a id="a-L4"></a>近武德初年。<a id="a-L5"></a>介山抱腹岩有沙门慧休者。<a id="a-L6"></a>高洁僧也。<a id="a-L7"></a>独静修禅。<a id="a-L8"></a>忽见神僧三人在佛堂侧。<a id="a-L9"></a>休怪之谓寻山僧也。<a id="a-LA"></a>入房取坐具。<a id="a-LB"></a>将往礼谒。<a id="a-LC"></a>及后往诣。<a id="a-LD"></a>神僧中小者抱函在前。<a id="a-LE"></a>大者在后乘虚。<a id="a-LF"></a>冉冉南趣高岭。<a id="a-LG"></a>白云北迎[雨/(電-雨+大)]蔼不见。<a id="a-LH"></a>后经少时又见一僧东趣岩壁。<a id="a-LI"></a>休追作礼。<a id="a-LJ"></a>遂入石中。<a id="a-LK"></a>此岩数有钟鸣。<a id="a-LL"></a>依时而扣。<a id="a-LM"></a>虽蒙声相不及言令。<a id="a-LN"></a>斯亦感见参差不可一准。<a id="a-LO"></a>大略为言。<a id="a-LP"></a>岩穴灵异要惟虚静。<a id="a-LQ"></a>必事喧杂希闻奇相矣。</p>
  <p id="aLR">释慧宝。<a id="a-LS"></a>氏族未详。<a id="a-LT"></a>诵经二百余卷。<a id="a-LU"></a>德优先达。<a id="a-LV"></a>时共知名。<a id="a-LW"></a>以齐武平三年。<a id="a-LX"></a>从并向邺。<a id="a-LY"></a>行达艾陵川。<a id="a-LZ"></a>失道寻径入山。<a id="a-La"></a>暮宿岩下。<a id="a-Lb"></a>室似人居迥无所见宝端坐室前。<a id="a-Lc"></a>上观松树。<a id="a-Ld"></a>见有横枝悬磬。<a id="a-Le"></a>去地丈余。<a id="a-Lf"></a>夜至二更。<a id="a-Lg"></a>有人身服草衣。<a id="a-Lh"></a>自外而至。<a id="a-Li"></a>口云。<a id="a-Lj"></a>此中何为有俗气。<a id="a-Lk"></a>宝即具述设敬。<a id="a-Ll"></a>与共言议问宝。<a id="a-Lm"></a>即今何姓统国。<a id="a-Ln"></a>答曰。<a id="a-Lo"></a>姓高氏。<a id="a-Lp"></a>号齐国。<a id="a-Lq"></a>宝问曰。<a id="a-Lr"></a>尊师山居早晚。<a id="a-Ls"></a>曰后汉时来。<a id="a-Lt"></a>长老得何经业。<a id="a-Lu"></a>宝恃己诵博颇以自矜。<a id="a-Lv"></a>山僧曰。<a id="a-Lw"></a>修道者未应如此。<a id="a-Lx"></a>欲闻何经为诵之。<a id="a-Ly"></a>宝曰。<a id="a-Lz"></a>乐闻花严。<a id="a-M0"></a>僧即少时诵之便度。<a id="a-M1"></a>声韵谐畅非世所闻。<a id="a-M2"></a>更令诵余。<a id="a-M3"></a>率皆如此。<a id="a-M4"></a>宝惊叹曰。<a id="a-M5"></a>何因大部经文倏然即度。<a id="a-M6"></a>报曰。<a id="a-M7"></a>汝是有作心。<a id="a-M8"></a>我是无作心。<a id="a-M9"></a>夫忘怀于万物者。<a id="a-MA"></a>彼我自得矣。<a id="a-MB"></a>宝知为神异也求哀乞住。<a id="a-MC"></a>山僧曰。<a id="a-MD"></a>国中利养召汝。<a id="a-ME"></a>何能自安。<a id="a-MF"></a>且汝情累未遣。<a id="a-MG"></a>住亦无补。<a id="a-MH"></a>至晓便舍去。<a id="a-MI"></a>宝遂返寻行迹。<a id="a-MJ"></a>达邺叙之。</p>
 </body>
</html>