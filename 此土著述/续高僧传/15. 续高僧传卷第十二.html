<!doctype html>
<html id="z3IBWRT1JH" data-ver="1312">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十二</h1>
  <p id="a2"></p>
  <p id="a3">义解篇八　本传十五　附见四。</p>
  <p id="a4">隋丹阳彭城寺释慧隆传一。</p>
  <p id="a5">隋江都安乐寺释慧海传二。</p>
  <p id="a6">隋江都慧日道场释慧觉传三。</p>
  <p id="a7">隋终南山龙池道场释道判传四。</p>
  <p id="a8">隋终南山悟真寺释净业传五。</p>
  <p id="a9">隋西京大禅定道场释童真传六。</p>
  <p id="aA">隋西京大禅定道场释灵干传七(灵辩)</p>
  <p id="aB">隋东都内慧日道场释敬脱传八。</p>
  <p id="aC">唐京师净影寺释善胄传九(慧威)</p>
  <p id="aD">唐京师胜光寺释辩相传十。</p>
  <p id="aE">唐京师大总持寺释宝袭传十一(昙恭　明洪)</p>
  <p id="aF">唐京师大总持寺释慧迁传十二。</p>
  <p id="aG">唐并州武德寺释慧觉传十三。</p>
  <p id="aH">唐常州建安寺释智琚传十四。</p>
  <p id="aI">唐常州弘业寺释道庆传十五。</p>
  <p id="aJ">释慧隆。<a id="a-K"></a>俗姓何氏。<a id="a-L"></a>丹阳句容人也。<a id="a-M"></a>祖翦梁武陵王长史。<a id="a-N"></a>父嶷梁散骑常侍。<a id="a-O"></a>隆十一出家。<a id="a-P"></a>师于宣武寺僧都沙门慧舒。<a id="a-Q"></a>舒道业遐畅风标清举。<a id="a-R"></a>学堪物轨德允人师。<a id="a-S"></a>乌回当职秉持攸寄。<a id="a-T"></a>隆恭撝恪慎备尽师资。<a id="a-U"></a>年届十三志存听学。<a id="a-V"></a>才欲闻道即感灵瑞。<a id="a-W"></a>有人自称姓蒋名规。<a id="a-X"></a>授法华一部便曰。<a id="a-Y"></a>将来佛法寔用相寄。<a id="a-Z"></a>发言适竟莫知所之。<a id="a-a"></a>以义推之。<a id="a-b"></a>若非四依齐位九师均德。<a id="a-c"></a>岂能当斯负荷克感圣言。<a id="a-d"></a>遂听法云寺礭法师成论。<a id="a-e"></a>一遍未周已究深隐。<a id="a-f"></a>习业数载独称标拔。<a id="a-g"></a>及登具戒更采毗尼。<a id="a-h"></a>故得五氎一河殊制异饮。<a id="a-i"></a>备皆断核洞尽铨衡。<a id="a-j"></a>及梁运荡覆避世顺时。<a id="a-k"></a>虽属雕荒学功靡弃。<a id="a-l"></a>彭城寺内引化如流。<a id="a-m"></a>陈氏御历重阐玄踪。<a id="a-n"></a>僧正暅公道门德望。<a id="a-o"></a>于兹寺内结肆开筵。<a id="a-p"></a>义侣玄徒四方云萃。<a id="a-q"></a>隆当入室独冠群英。<a id="a-r"></a>既解慧超挺。<a id="a-s"></a>命令敷述。<a id="a-t"></a>及暅将化遗旨在斯。<a id="a-u"></a>法筵是继诚当嘉旨。<a id="a-v"></a>然其识用淹华言辩清富。<a id="a-w"></a>每至商搉玄理。<a id="a-x"></a>顿徙迟疑。<a id="a-y"></a>虽复谈柄屡撝言锋时砺。<a id="a-z"></a>而硕难自撤简绰澄远。<a id="a-10"></a>隋氏驭宇九有同朝。<a id="a-11"></a>上德高人咸纡延请。<a id="a-12"></a>隆志存栖晦。<a id="a-13"></a>以老疾致辞。<a id="a-14"></a>居旧敷弘。<a id="a-15"></a>仍以卒岁。<a id="a-16"></a>仁寿元年十一月十六日卧疾。<a id="a-17"></a>二十日迁化。<a id="a-18"></a>尔时冬至告节气序祁寒。<a id="a-19"></a>云布弥天雪飞遍野。<a id="a-1A"></a>及中宵之泥曰也。<a id="a-1B"></a>天色开霁星汉澄明。<a id="a-1C"></a>岂非神灵哀罔天龙感悼之明瑞矣。<a id="a-1D"></a>然隆慈济成性不尚华饰。<a id="a-1E"></a>柔顺知足无贪为宝。<a id="a-1F"></a>凡讲成论三十遍。<a id="a-1G"></a>涅槃大品各十余遍。<a id="a-1H"></a>余则有差故不具叙。<a id="a-1I"></a>未终前领弟子于高座寺南山顶聚土筑坛语曰。<a id="a-1J"></a>我若舍形不烦棺椁。<a id="a-1K"></a>可于此处以施禽虫。<a id="a-1L"></a>坛竟便迁。<a id="a-1M"></a>诚哉知命。<a id="a-1N"></a>后依遗命。<a id="a-1O"></a>仍树高碑寺。<a id="a-1P"></a>沙门法宣为文。</p>
  <p id="a1Q">释慧海。<a id="a-1R"></a>姓张氏。<a id="a-1S"></a>清河武城人。<a id="a-1T"></a>少年入道。<a id="a-1U"></a>师事邺都广国寺冏法师。<a id="a-1V"></a>听涅槃楞伽。<a id="a-1W"></a>始通再遍便能覆述。<a id="a-1X"></a>上首加赏。<a id="a-1Y"></a>又经五稔学徒推服。<a id="a-1Z"></a>更从青州大业寺道猷法师。<a id="a-1a"></a>受摩诃衍毗昙等。<a id="a-1b"></a>然猷慧解无碍开智难思。<a id="a-1c"></a>海以颖脱之才当斯荣寄。<a id="a-1d"></a>以周大象二年来仪涛浦。<a id="a-1e"></a>创居安乐修葺伽蓝庄严佛事建造重阁。<a id="a-1f"></a>躬自经始咸资率化。<a id="a-1g"></a>竭筋力而忘倦。<a id="a-1h"></a>蒙寒暑而载驰。<a id="a-1i"></a>常以净土为期。<a id="a-1j"></a>专精致感。<a id="a-1k"></a>忽有齐州僧道诠。<a id="a-1l"></a>赍画无量寿像来云。<a id="a-1m"></a>是天竺鸡头摩寺五通菩萨。<a id="a-1n"></a>乘空往彼安乐世界图写尊仪。<a id="a-1o"></a>既冥会素情深怀礼忏。<a id="a-1p"></a>乃睹神光昭烁。<a id="a-1q"></a>庆所希幸。<a id="a-1r"></a>于是模写恳苦。<a id="a-1s"></a>愿生彼土。<a id="a-1t"></a>没齿为念。<a id="a-1u"></a>以大业五年五月旦疹患增甚。<a id="a-1v"></a>语弟子曰。<a id="a-1w"></a>我当灭矣。<a id="a-1x"></a>伸手五指用表终期。<a id="a-1y"></a>气息绵微属纩斯待。<a id="a-1z"></a>至五日夜欻然而起。<a id="a-20"></a>依常面西礼竟加坐。<a id="a-21"></a>至晓方逝。<a id="a-22"></a>春秋六十有九。<a id="a-23"></a>颜色恬和俨如神在。<a id="a-24"></a>道俗悲凉竞申接足。<a id="a-25"></a>花香如雨下。<a id="a-26"></a>金宝若山颓。<a id="a-27"></a>充委阶墀。<a id="a-28"></a>福惠之力矣。<a id="a-29"></a>然其自少精苦老而逾笃。<a id="a-2A"></a>般舟密行之法。<a id="a-2B"></a>兰若思惟之仪。<a id="a-2C"></a>亟展修行。<a id="a-2D"></a>瑞相常扰。<a id="a-2E"></a>兼以慈仁救护有剧诸己。<a id="a-2F"></a>诱劝博约必竭其才。<a id="a-2G"></a>宰官居士之流。<a id="a-2H"></a>老病贫穷之侣。<a id="a-2I"></a>并情遗重轻德施平等。<a id="a-2J"></a>斯固器宇该含。<a id="a-2K"></a>末代之通人也。<a id="a-2L"></a>讲涅槃三十遍。<a id="a-2M"></a>诵法华经一部讲五十遍。<a id="a-2N"></a>即以其月九日琢石于寺。<a id="a-2O"></a>镌为巨室而移坐焉。<a id="a-2P"></a>江都县令辛孝凯。<a id="a-2Q"></a>崇信是投内外通舍。<a id="a-2R"></a>解衣撤膳躬自指撝。<a id="a-2S"></a>弟子慧昉。<a id="a-2T"></a>以全身处乃架塔筑基增其华丽。<a id="a-2U"></a>仍建碑旌德于寺之门。<a id="a-2V"></a>秘书学士琅耶王慎为文。</p>
  <p id="a2W">释慧觉。<a id="a-2X"></a>姓孙氏。<a id="a-2Y"></a>其先太原晋阳人也。<a id="a-2Z"></a>江右丧乱。<a id="a-2a"></a>迁居丹阳之秣陵焉。<a id="a-2b"></a>觉之在孕。<a id="a-2c"></a>梁代志公不测人也。<a id="a-2d"></a>游宅徘徊顾而言曰。<a id="a-2e"></a>此处当出神童。<a id="a-2f"></a>俄而载诞。<a id="a-2g"></a>有若符契。<a id="a-2h"></a>幼而风神特达气调不群。<a id="a-2i"></a>虽则青襟。<a id="a-2j"></a>便有奇心远识。<a id="a-2k"></a>于五荫六尘。<a id="a-2l"></a>深知泡电。<a id="a-2m"></a>誓求离俗。<a id="a-2n"></a>二亲弗能违也。<a id="a-2o"></a>年八岁出家研精法相。<a id="a-2p"></a>其初伏业。<a id="a-2q"></a>即兴皇朗法师也。<a id="a-2r"></a>学门拥盛咸畅玄风。<a id="a-2s"></a>入室之徒莫非人杰。<a id="a-2t"></a>觉禀承宏论备观幽旨。<a id="a-2u"></a>领略津会镌求幽赜。<a id="a-2v"></a>骋驰众妙得自匈襟。<a id="a-2w"></a>宗匠加赏相击称为法器。<a id="a-2x"></a>加以游心九部备观数论。<a id="a-2y"></a>诡说异门并寻枝叶。<a id="a-2z"></a>既而叹曰。<a id="a-30"></a>枪榆岂冲天之举。<a id="a-31"></a>小道乖适远之津。<a id="a-32"></a>聊以忘忧非吾徒也。<a id="a-33"></a>夫澄神入慧莫尚五门。<a id="a-34"></a>摄山泉石致美息心胜地。<a id="a-35"></a>乃抠衣独往止于栖霞寺焉。<a id="a-36"></a>有慧布法师。<a id="a-37"></a>空解第一。<a id="a-38"></a>深明方等。<a id="a-39"></a>或有未悟韫椟于怀。<a id="a-3A"></a>伫知音者及见欣然便即开授。<a id="a-3B"></a>又以大智度论江左少弘。<a id="a-3C"></a>布备宗绪将陈请说。<a id="a-3D"></a>乃垂覃思申畅幽微。<a id="a-3E"></a>布公披襟叹美。<a id="a-3F"></a>即命开讲。<a id="a-3G"></a>于是旧文新意两以通之。<a id="a-3H"></a>远近餐服闻所未闻。<a id="a-3I"></a>释论广兴于斯盛矣。<a id="a-3J"></a>陈晋安王伯恭为湘州刺史。<a id="a-3K"></a>深加礼异并请讲众。<a id="a-3L"></a>南行弘演。<a id="a-3M"></a>吏部尚书毛喜。<a id="a-3N"></a>护军将军孙玚。<a id="a-3O"></a>并鞠躬顶礼虔仰殊常。<a id="a-3P"></a>左卫将军傅縡。<a id="a-3Q"></a>学通内外气调甚高。<a id="a-3R"></a>缁素之间无所推敬。<a id="a-3S"></a>每见觉来必心形俱肃。<a id="a-3T"></a>剧谈高论流连无已。<a id="a-3U"></a>天爵服人皆如此类。<a id="a-3V"></a>隋朝克定江表宪令惟新。<a id="a-3W"></a>一州之内止置佛寺二所。<a id="a-3X"></a>数外伽蓝皆从屏废。<a id="a-3Y"></a>觉惧金刚之地沦毁者多。<a id="a-3Z"></a>乃百舍兼行上闻天听。<a id="a-3a"></a>有敕霈然从其所请。<a id="a-3b"></a>启沃神衿弘护像法信有力焉。<a id="a-3c"></a>炀帝昔居藩屏化牧淮甸。<a id="a-3d"></a>钦伫胜人义踰仄席。<a id="a-3e"></a>乃赐书曰。<a id="a-3f"></a>法师安善。<a id="a-3g"></a>凉暑惟宜。<a id="a-3h"></a>承栖迟龟山之域。<a id="a-3i"></a>阐扬龙树之旨。<a id="a-3j"></a>其义端雄辩。<a id="a-3k"></a>独演畅于稽阴。<a id="a-3l"></a>谈柄微言。<a id="a-3m"></a>偏引级于镜水。<a id="a-3n"></a>弟子钦风籍甚味道尤深。<a id="a-3o"></a>今于城内建慧日道场。<a id="a-3p"></a>延屈龙象大弘佛事盛转法轮。<a id="a-3q"></a>上人名称普闻众所知识。<a id="a-3r"></a>今遣迎候。<a id="a-3s"></a>迟能光拂也。<a id="a-3t"></a>于即贲然来仪。<a id="a-3u"></a>膺此嘉命。<a id="a-3v"></a>法济上人者。<a id="a-3w"></a>灵智难思。<a id="a-3x"></a>于永福道场请开大论。<a id="a-3y"></a>主上亲临法席称善久之。<a id="a-3z"></a>后止白塔恒事敷说。<a id="a-40"></a>大品涅槃华严四论等二十余部。<a id="a-41"></a>遍数甚多。<a id="a-42"></a>学徒满席。<a id="a-43"></a>法轮之盛莫是过也。<a id="a-44"></a>先是江都旧邸立宝台经藏。<a id="a-45"></a>五时妙典大备于斯。<a id="a-46"></a>及践位东朝。<a id="a-47"></a>令旨允属掌知藏事。<a id="a-48"></a>佥曰得人。<a id="a-49"></a>大业二年从驾入京于路见疾。<a id="a-4A"></a>而神色怡然法言无废。<a id="a-4B"></a>及至将渐明悟如常。<a id="a-4C"></a>咸见金刚大神前后围绕外国梵僧烧香供养。<a id="a-4D"></a>初有智觉禅师。<a id="a-4E"></a>爰感灵应。<a id="a-4F"></a>乃见觉名题于金录。<a id="a-4G"></a>固其所得位地义量难测。<a id="a-4H"></a>至三月二十二日。<a id="a-4I"></a>迁化于泗州之宿预县。<a id="a-4J"></a>春秋五十有三。<a id="a-4K"></a>惟觉美词令善容止。<a id="a-4L"></a>身长八尺风表绝伦。<a id="a-4M"></a>摄[齋-小+衣]升堂俯仰可则。<a id="a-4N"></a>觌其威仪莫不改容易观。<a id="a-4O"></a>寓目忘倦。<a id="a-4P"></a>至于吐纳玄言宣扬妙义。<a id="a-4Q"></a>雄辩清论云飞泉涌。<a id="a-4R"></a>真可谓日月入怀风飙满室。<a id="a-4S"></a>虽复褊志滞情。<a id="a-4T"></a>亦顿忘鄙吝。<a id="a-4U"></a>然其芝兰所化。<a id="a-4V"></a>陶诱之功日就月将。<a id="a-4W"></a>固亦弘矣。<a id="a-4X"></a>兼通外典妙善尺牍。<a id="a-4Y"></a>属词染翰造次可观。<a id="a-4Z"></a>折简所至皆为模楷。<a id="a-4a"></a>加以风度淹远雅量弘深。<a id="a-4b"></a>谈绝是非心夷彼我。<a id="a-4c"></a>峻矣重仞人莫之窥。<a id="a-4d"></a>信施相积随用檀舍。<a id="a-4e"></a>二翼之外纤芥罔畜。<a id="a-4f"></a>止有论文谈疏。<a id="a-4g"></a>盈于几箧而已。<a id="a-4h"></a>岂非拔俗之奇才通方之正士也。<a id="a-4i"></a>有诏丧事所须随由备办。<a id="a-4j"></a>恩礼周给务从优厚。<a id="a-4k"></a>并具舟楫。<a id="a-4l"></a>王人将送。<a id="a-4m"></a>其年五月十三日。<a id="a-4n"></a>还窆于江阳县之茱萸里。<a id="a-4o"></a>传业学士数甚滋多。<a id="a-4p"></a>门人智果。<a id="a-4q"></a>禀承遗训情深追远。<a id="a-4r"></a>乃与同学纪诸景行碑于寺门。<a id="a-4s"></a>秘书诏诰舍人虞世南为文。<a id="a-4t"></a>金紫光禄大夫内史侍郎虞世基为铭。<a id="a-4u"></a>见于别集。</p>
  <p id="a4v">释道判。<a id="a-4w"></a>姓郭氏。<a id="a-4x"></a>曹州承氏人也。<a id="a-4y"></a>三岁丧亲十五游学。<a id="a-4z"></a>般涉史籍略综儒道。<a id="a-50"></a>十九发心出家。<a id="a-51"></a>投于外兄而剃落焉。<a id="a-52"></a>具戒已后历求善友。<a id="a-53"></a>深厌俗累绝心再往。<a id="a-54"></a>每阅像教东传。<a id="a-55"></a>慨面不睹灵迹。<a id="a-56"></a>委根归叶未之或闻。<a id="a-57"></a>遂勇心佛境誓尚瞻敬。<a id="a-58"></a>以齐乾明元年。<a id="a-59"></a>结伴二十一人。<a id="a-5A"></a>发趾邺都将经周塞。<a id="a-5B"></a>关逻严设又照月光。<a id="a-5C"></a>踟蹰回互义无踰越。<a id="a-5D"></a>忽值云奔月隐。<a id="a-5E"></a>乘暗度栈。<a id="a-5F"></a>遇逢游兵。<a id="a-5G"></a>特蒙释放。<a id="a-5H"></a>以周保定二年达于京邑。<a id="a-5I"></a>武帝赏接崇重。<a id="a-5J"></a>仍令于大乘寺厚供享之。<a id="a-5K"></a>经逾两载。<a id="a-5L"></a>上表乞循先志。<a id="a-5M"></a>又蒙开许。<a id="a-5N"></a>敕给国书并资行调。<a id="a-5O"></a>西度砂碛千五百里。<a id="a-5P"></a>四顾茫然绝无水草。<a id="a-5Q"></a>乘饥急行。<a id="a-5R"></a>止经七夕便至高昌国。<a id="a-5S"></a>是小蕃附庸突厥。<a id="a-5T"></a>又请国书。<a id="a-5U"></a>至西面可汗所(此云天子治也)彼土不识众僧。<a id="a-5V"></a>将欲加害。<a id="a-5W"></a>增人防卫不给粮食。<a id="a-5X"></a>又不许出拾掇薪菜。<a id="a-5Y"></a>但令饿死。<a id="a-5Z"></a>有周国使人谏云。<a id="a-5a"></a>此佛弟子也。<a id="a-5b"></a>本国天子大臣敬重供养。<a id="a-5c"></a>所行之处能令羊马孳多。<a id="a-5d"></a>可汗欢喜。<a id="a-5e"></a>日给羊四口以充恒食。<a id="a-5f"></a>判等放之而自煮菜进啖。<a id="a-5g"></a>既见不杀众生不食酒肉所行既殊。<a id="a-5h"></a>不令西过。<a id="a-5i"></a>乃给其马乘遣人送还。<a id="a-5j"></a>达于长安住干宗寺。<a id="a-5k"></a>判以先在穷险无人造食。<a id="a-5l"></a>遂舍具戒今返京室。<a id="a-5m"></a>后乃更受之停止五年。<a id="a-5n"></a>逢静蔼法师。<a id="a-5o"></a>咨询道务。<a id="a-5p"></a>慧业冲邃淹历五周朝夕闻问。<a id="a-5q"></a>方登阶渐。<a id="a-5r"></a>会武帝灭法。<a id="a-5s"></a>与蔼西奔于太白山。<a id="a-5t"></a>同侣二十六人。<a id="a-5u"></a>逃难岩居不忘讲授。<a id="a-5v"></a>中百四论日夜研寻恂恂奉诲。<a id="a-5w"></a>虽有国诛靡顾其死。<a id="a-5x"></a>东引寻山岠于华岳。<a id="a-5y"></a>凡所游遁者望日参焉。<a id="a-5z"></a>遂离考山室二十余所。<a id="a-60"></a>依承蔼德。<a id="a-61"></a>为入室之元宗。<a id="a-62"></a>始末一十五年。<a id="a-63"></a>随逐不舍。<a id="a-64"></a>后蔼舍身穷谷用陈护法。<a id="a-65"></a>判含酸茹毒奉接遗骸。<a id="a-66"></a>建塔树铭勒于岩壁。<a id="a-67"></a>天元嗣历寻改邪风。<a id="a-68"></a>创立百二十人为菩萨僧。<a id="a-69"></a>判当其数。<a id="a-6A"></a>初住陟岵寺。<a id="a-6B"></a>大隋受命广开佛法。<a id="a-6C"></a>改为大兴善焉。<a id="a-6D"></a>判道穆僧徒历总纲任。<a id="a-6E"></a>部摄彝伦有光先范。<a id="a-6F"></a>开皇之肇。<a id="a-6G"></a>于终南山交谷东岭。<a id="a-6H"></a>池号野猪。<a id="a-6I"></a>迥出云端俯临原陆。<a id="a-6J"></a>躬自案行可为栖心之场也。<a id="a-6K"></a>结草为庵集众说法。<a id="a-6L"></a>开皇七年。<a id="a-6M"></a>敕遣度支侍郎李世师。<a id="a-6N"></a>将天竺监工。<a id="a-6O"></a>就造院舍常拟供奉。<a id="a-6P"></a>知判道业修旷。<a id="a-6Q"></a>给额为龙池寺焉。<a id="a-6R"></a>大将军云定兴。<a id="a-6S"></a>以为檀越。<a id="a-6T"></a>四事供给无爽二时。<a id="a-6U"></a>侍郎独孤机。<a id="a-6V"></a>餐奉音猷于宅后园别立斋宇。<a id="a-6W"></a>请来栖息。<a id="a-6X"></a>终日将事禀其法戒。<a id="a-6Y"></a>薛国公及夫人郑氏。<a id="a-6Z"></a>夙奉清训年别至此。<a id="a-6a"></a>咨承戒诰决通疑议。<a id="a-6b"></a>以大业十一年五月四日平旦卒于山寺。<a id="a-6c"></a>春秋八十有四。<a id="a-6d"></a>初判释蒙启法性狎林泉。<a id="a-6e"></a>少欲无竞乐居俭摄。<a id="a-6f"></a>行慈济乏偏所留心。<a id="a-6g"></a>履苦登危弥其本意。<a id="a-6h"></a>故每至粟麦二熟。<a id="a-6i"></a>行乞贮之至厚。<a id="a-6j"></a>雪弥山则遗诸飞走。<a id="a-6k"></a>所以山侣游僧。<a id="a-6l"></a>蒙其奖济者殷矣。<a id="a-6m"></a>又食不择味生无患苦。<a id="a-6n"></a>僧事鞅掌身先令之。<a id="a-6o"></a>而弘道终朝虔虔无怠。<a id="a-6p"></a>虽暂游世恒归山室。<a id="a-6q"></a>斯亦岩岫之学观矣。</p>
  <p id="a6r">释净业。<a id="a-6s"></a>俗姓史氏。<a id="a-6t"></a>汉东随人也。<a id="a-6u"></a>年登小学即沾缁服。<a id="a-6v"></a>闾里嘉之号称贤者。<a id="a-6w"></a>专经之岁割爱出家。<a id="a-6x"></a>净养威仪霜厉冰洁。<a id="a-6y"></a>受戒以后游刃河内。<a id="a-6z"></a>精研律部博综异闻。<a id="a-70"></a>时有论师慧远。<a id="a-71"></a>树德漳河传芳伊洛。<a id="a-72"></a>一遇清耳。<a id="a-73"></a>便伸北面。<a id="a-74"></a>学涅槃等经。<a id="a-75"></a>皆品酌其致弘宣大旨。<a id="a-76"></a>而恨文广功略章句未离。<a id="a-77"></a>及远膺诏入关。<a id="a-78"></a>业亦负帙陪从。<a id="a-79"></a>首尾餐承尽其幽理。<a id="a-7A"></a>晚就昙迁禅师。<a id="a-7B"></a>学于摄论。<a id="a-7C"></a>迁器宇崇廓墙仞重深。<a id="a-7D"></a>遂举知人。<a id="a-7E"></a>同扬乐说。<a id="a-7F"></a>嘉业钻仰诚至。<a id="a-7G"></a>乃倾襟导引。<a id="a-7H"></a>随闻顶受缄勒寸心。<a id="a-7I"></a>开皇中年。<a id="a-7J"></a>高步于蓝田之覆车山。<a id="a-7K"></a>班荆采薇。<a id="a-7L"></a>有终焉之志。<a id="a-7M"></a>诸清信士。<a id="a-7N"></a>敬揖戒舟为筑山房。<a id="a-7O"></a>竭诚奉养。<a id="a-7P"></a>架险乘悬。<a id="a-7Q"></a>制通山美。<a id="a-7R"></a>今之悟真寺是也。<a id="a-7S"></a>业确乎内湛令响外驰。<a id="a-7T"></a>仁寿二年。<a id="a-7U"></a>被举送舍利于安州之景藏寺。<a id="a-7V"></a>初通行诸基。<a id="a-7W"></a>欲于十力寺置之。<a id="a-7X"></a>行至景藏。<a id="a-7Y"></a>忽感异香满院。<a id="a-7Z"></a>众共嗟怪。<a id="a-7a"></a>因而树立。<a id="a-7b"></a>将下舍利。<a id="a-7c"></a>赤光挺出照于人物。<a id="a-7d"></a>寺重阁上闻众人行声。<a id="a-7e"></a>及往掩捕扃闭如初。<a id="a-7f"></a>一人不见。<a id="a-7g"></a>塔北有池。<a id="a-7h"></a>沙门净范为诸道俗受菩萨戒。<a id="a-7i"></a>乃有群鱼游跃首皆南向似受归相。<a id="a-7j"></a>范即乘舟入水为鱼授法。<a id="a-7k"></a>鱼皆回头绕船如有听受都无有惧业庆其所遇。<a id="a-7l"></a>乃以舍利置于佛堂。<a id="a-7m"></a>先有塑菩萨一躯。<a id="a-7n"></a>不可移转。<a id="a-7o"></a>至明乃见回身面于舍利。<a id="a-7p"></a>状类天然一无损处。<a id="a-7q"></a>屡兴别瑞。<a id="a-7r"></a>传言不尽。<a id="a-7s"></a>大业四年。<a id="a-7t"></a>召入鸿胪馆。<a id="a-7u"></a>教授蕃僧。<a id="a-7v"></a>九年复召住禅定寺。<a id="a-7w"></a>联翩荏苒微壅清旷后欲返于幽谷。<a id="a-7x"></a>告同学曰。<a id="a-7y"></a>此段一行便为不返。<a id="a-7z"></a>而别未淹旬。<a id="a-80"></a>已闻殂化。<a id="a-81"></a>春秋五十有三。<a id="a-82"></a>达生知命斯亦至哉。<a id="a-83"></a>即大业十二年二月十八日也。<a id="a-84"></a>露骸松下。<a id="a-85"></a>初业神岸温审仪止雍容。<a id="a-86"></a>敦仁尚德有古贤才调。<a id="a-87"></a>笃爱方术。<a id="a-88"></a>却粒练形。<a id="a-89"></a>冰玉云珠。<a id="a-8A"></a>资神养气。<a id="a-8B"></a>而卒非其所治。<a id="a-8C"></a>徒载声芳。<a id="a-8D"></a>洁己清贞差为传德矣。</p>
  <p id="a8E">释童真。<a id="a-8F"></a>姓李氏。<a id="a-8G"></a>远祖陇西寓居河东之蒲阪焉。<a id="a-8H"></a>少厌生死希心常住。<a id="a-8I"></a>投昙延法师。<a id="a-8J"></a>为其师范。<a id="a-8K"></a>综掇玄儒英猷秀举。<a id="a-8L"></a>受具已后归宗律句晚涉经论。<a id="a-8M"></a>通明大小尤善涅槃。<a id="a-8N"></a>议其词理。<a id="a-8O"></a>恒处延兴敷化不绝。<a id="a-8P"></a>听徒千数各标令望。<a id="a-8Q"></a>详真高誉继迹于师。<a id="a-8R"></a>开皇十二年。<a id="a-8S"></a>敕召于大兴善对翻梵本。<a id="a-8T"></a>十六年。<a id="a-8U"></a>别诏以为涅槃众主。<a id="a-8V"></a>披解文义允惬众心。<a id="a-8W"></a>而性度方正善御大众。<a id="a-8X"></a>不友非类唯德是钦。<a id="a-8Y"></a>仁寿元年。<a id="a-8Z"></a>下敕率土之内普建灵塔。<a id="a-8a"></a>前后诸州一百一十一所。<a id="a-8b"></a>皆送舍利。<a id="a-8c"></a>打刹劝课缮构精妙。<a id="a-8d"></a>真以德王当时。<a id="a-8e"></a>下敕令住雍州创置灵塔遂送舍利于终南山仙游寺。<a id="a-8f"></a>即古传云。<a id="a-8g"></a>秦穆公女名弄玉。<a id="a-8h"></a>习仙升云之所也。<a id="a-8i"></a>初真以十月内从京至寺路逢雨雪。<a id="a-8j"></a>飞奔滂注掩渍人物。<a id="a-8k"></a>唯舍利舆上独不沾润。<a id="a-8l"></a>同共异之。<a id="a-8m"></a>寺居冲谷日夕风振。<a id="a-8n"></a>自灵骨初临迄于藏瘗。<a id="a-8o"></a>怗然恬静。<a id="a-8p"></a>灯耀山谷。<a id="a-8q"></a>兼以阴云四塞雨雪俱零。<a id="a-8r"></a>冀得清霁见日。<a id="a-8s"></a>有符程限。<a id="a-8t"></a>真乃手执熏炉兴发大愿。<a id="a-8u"></a>恰至下期。<a id="a-8v"></a>冬日垂照。<a id="a-8w"></a>时正在午。<a id="a-8x"></a>道俗同庆。<a id="a-8y"></a>及安覆讫还复云合。<a id="a-8z"></a>大众共叹真心冥感之所至也。<a id="a-90"></a>大业元年营大禅定下敕召真为道场主。<a id="a-91"></a>辞让累载不免登之。<a id="a-92"></a>存抚上下有声僧网。<a id="a-93"></a>又以涅槃本务。<a id="a-94"></a>常事弘奖。<a id="a-95"></a>言令之设。<a id="a-96"></a>多附斯文。<a id="a-97"></a>大业九年。<a id="a-98"></a>因疾卒于寺住。<a id="a-99"></a>春秋七十有一。<a id="a-9A"></a>真抱操怀亮。<a id="a-9B"></a>朋附高流厮下之徒。<a id="a-9C"></a>性非倾徙。<a id="a-9D"></a>寺既初立宰辅交参。<a id="a-9E"></a>隆重居怀未始迎送。<a id="a-9F"></a>情概天表卒难变节。<a id="a-9G"></a>当正临食众将四百。<a id="a-9H"></a>大堂正梁忽然爆裂声骇震霆。<a id="a-9I"></a>一众惊散咸言摧破。<a id="a-9J"></a>徒跣而出者非一。<a id="a-9K"></a>唯真端坐依常执匙而食。<a id="a-9L"></a>容气不改若无所闻。<a id="a-9M"></a>兼以偏悲贫病。<a id="a-9N"></a>撤衣拯济躬事扶视。<a id="a-9O"></a>时所共嘉。<a id="a-9P"></a>刚柔兼美焉。</p>
  <p id="a9Q">释灵干。<a id="a-9R"></a>姓李氏。<a id="a-9S"></a>金城狄道人。<a id="a-9T"></a>祖相封于上党。<a id="a-9U"></a>遂随封而迁焉。<a id="a-9V"></a>年始十岁。<a id="a-9W"></a>乐闻法要。<a id="a-9X"></a>游寺观看情欣背俗。<a id="a-9Y"></a>亲弗违之。<a id="a-9Z"></a>年十四。<a id="a-9a"></a>投邺京大庄严寺衍法师为弟子。<a id="a-9b"></a>昼夜遵奉无怠寸阴。<a id="a-9c"></a>每入讲堂想处天宫无异也。<a id="a-9d"></a>十八覆讲华严十地。<a id="a-9e"></a>初开宗本披会精求。<a id="a-9f"></a>佥共怪焉。<a id="a-9g"></a>又酬抗群锋无所踬碍。<a id="a-9h"></a>众益欣美。<a id="a-9i"></a>冠年受具专志毗尼而立性翘仰恭摄成节。<a id="a-9j"></a>三业护持均持遮性。<a id="a-9k"></a>周武灭法通废仁祠。<a id="a-9l"></a>居家奉戒仪体无失。<a id="a-9m"></a>隋开佛日。<a id="a-9n"></a>有敕简入菩萨数中。<a id="a-9o"></a>官给衣钵少林置馆。<a id="a-9p"></a>虽蒙厚供而形同俗侣。<a id="a-9q"></a>开皇三年。<a id="a-9r"></a>于洛州净土寺方得落采。<a id="a-9s"></a>出家标相自此繁兴。<a id="a-9t"></a>有海玉法师。<a id="a-9u"></a>讲华严众。<a id="a-9v"></a>四方追结用兴此典。<a id="a-9w"></a>干即于此众讲释华严。<a id="a-9x"></a>东夏众首咸共褒美。<a id="a-9y"></a>开皇七年。<a id="a-9z"></a>因修起居道业夙闻。<a id="a-A0"></a>遂蒙别敕令住兴善。<a id="a-A1"></a>为译经证义沙门。<a id="a-A2"></a>至十七年遇疾闷绝。<a id="a-A3"></a>惟心不冷未敢藏殡。<a id="a-A4"></a>后醒述云。<a id="a-A5"></a>初见两人手把文书户前而立曰。<a id="a-A6"></a>官须见师。<a id="a-A7"></a>俯仰之间乃与俱往。<a id="a-A8"></a>状如乘空。<a id="a-A9"></a>足无所涉。<a id="a-AA"></a>到一大园。<a id="a-AB"></a>七宝树林端严如画。<a id="a-AC"></a>二人送达便辞而退。<a id="a-AD"></a>干独入园东西极目。<a id="a-AE"></a>但见林地山池无非珍宝。<a id="a-AF"></a>焜煌乱目不得正视。<a id="a-AG"></a>树下花座或有人坐或无坐者。<a id="a-AH"></a>忽闻人唤云。<a id="a-AI"></a>灵干汝来此耶。<a id="a-AJ"></a>寻声就之。<a id="a-AK"></a>乃慧远法师也。<a id="a-AL"></a>礼讯问曰。<a id="a-AM"></a>此为何所。<a id="a-AN"></a>答是兜率陀天。<a id="a-AO"></a>吾与僧休同生于此。<a id="a-AP"></a>次吾南座上者。<a id="a-AQ"></a>是休法师也。<a id="a-AR"></a>远与休形并非本身。<a id="a-AS"></a>顶戴天冠衣以朱紫。<a id="a-AT"></a>光伟绝世。<a id="a-AU"></a>但语声似旧依然可识。<a id="a-AV"></a>又谓干曰。<a id="a-AW"></a>汝与我诸弟子后皆生此矣。<a id="a-AX"></a>因尔觉悟重增故业。<a id="a-AY"></a>端然观行绝交人物。<a id="a-AZ"></a>仁寿三年举当寺任。<a id="a-Aa"></a>素非情望。<a id="a-Ab"></a>因复俯从。<a id="a-Ac"></a>其年奉敕。<a id="a-Ad"></a>送舍利于洛州。<a id="a-Ae"></a>便置塔于汉王寺。<a id="a-Af"></a>初建塔所屡放神光。<a id="a-Ag"></a>风起灯灭。<a id="a-Ah"></a>而通夕明亮不须灯照。<a id="a-Ai"></a>又感异香从风而至。<a id="a-Aj"></a>道俗通见。<a id="a-Ak"></a>四月八日下舍利时。<a id="a-Al"></a>寺院之内树叶皆萎。<a id="a-Am"></a>乌鸟悲叫。<a id="a-An"></a>及填平满还如常日。<a id="a-Ao"></a>时汉王谅作镇晋阳。<a id="a-Ap"></a>承干起塔王之本寺。<a id="a-Aq"></a>远遣中使嚫赐什物。<a id="a-Ar"></a>然其善于世数。<a id="a-As"></a>机捷枢要辩注难加。<a id="a-At"></a>尝为献后述忏。<a id="a-Au"></a>帝心增感歔欷连洏。<a id="a-Av"></a>乃赐帛二百段。<a id="a-Aw"></a>用旌隆敬。<a id="a-Ax"></a>大业三年置大禅定。<a id="a-Ay"></a>有敕擢为道场上座。<a id="a-Az"></a>僧徒一盛匡救有叙至八年正月二十九日卒于寺房。<a id="a-B0"></a>春秋七十有八。<a id="a-B1"></a>幢盖道俗相与奔随。<a id="a-B2"></a>乃火葬于终南之阴。<a id="a-B3"></a>初干志奉华严。<a id="a-B4"></a>常依经本。<a id="a-B5"></a>作莲华藏世界海观及弥勒天宫观。<a id="a-B6"></a>至于疾甚。<a id="a-B7"></a>目精上视不与人对。<a id="a-B8"></a>久之乃垂顾如常日。<a id="a-B9"></a>沙门童真问疾因见是相。<a id="a-BA"></a>干谓真曰。<a id="a-BB"></a>向见青衣童子二人来召。<a id="a-BC"></a>相逐而去。<a id="a-BD"></a>至兜率天城外。<a id="a-BE"></a>未得入宫。<a id="a-BF"></a>若翘足举望。<a id="a-BG"></a>则见城中宝树花盖。<a id="a-BH"></a>若平立则无所见也。<a id="a-BI"></a>旁侍疾者曰。<a id="a-BJ"></a>向举目者。<a id="a-BK"></a>是其相矣。<a id="a-BL"></a>真曰。<a id="a-BM"></a>若即往彼。<a id="a-BN"></a>大遂本愿。<a id="a-BO"></a>干曰。<a id="a-BP"></a>天乐非久终坠轮回。<a id="a-BQ"></a>莲华藏世界是所图也。<a id="a-BR"></a>不久气绝须臾复还。<a id="a-BS"></a>真问何所见耶。<a id="a-BT"></a>干曰。<a id="a-BU"></a>见大水遍满华如车轮。<a id="a-BV"></a>干坐其上所愿足矣。<a id="a-BW"></a>寻尔便卒。<a id="a-BX"></a>沙门灵辩。<a id="a-BY"></a>即干之犹子也。<a id="a-BZ"></a>少小鞠育诲以义方。<a id="a-Ba"></a>携在道位还通大典。<a id="a-Bb"></a>今住胜光寺。<a id="a-Bc"></a>众议业行擢知纲任。<a id="a-Bd"></a>扬导华严擅名帝里云。</p>
  <p id="aBe">释敬脱。<a id="a-Bf"></a>不详姓氏。<a id="a-Bg"></a>汲郡人也。<a id="a-Bh"></a>童少出家。<a id="a-Bi"></a>以孝行清直知名。<a id="a-Bj"></a>虽该核小大偏明成实。<a id="a-Bk"></a>讲解周镜不亏声问。<a id="a-Bl"></a>开张衢术章疏惟新。<a id="a-Bm"></a>为后学宗仰。<a id="a-Bn"></a>又善声韵兼通字体。<a id="a-Bo"></a>苍雅林统识其科踪。<a id="a-Bp"></a>文章篇什颇豫伦伍。<a id="a-Bq"></a>同住房院罕见余谈。<a id="a-Br"></a>手不辍卷专师广赡。<a id="a-Bs"></a>威仪修整未曾反顾。<a id="a-Bt"></a>身极长大充满圆成。<a id="a-Bu"></a>时共目之以为僧杰。<a id="a-Bv"></a>人有达于帝者。<a id="a-Bw"></a>乃追住慧日。<a id="a-Bx"></a>四海齐架又无与竞。<a id="a-By"></a>志节坚正最为称首。<a id="a-Bz"></a>帝欲试诸大德谁为刚亮。<a id="a-C0"></a>通命引入允武殿。<a id="a-C1"></a>敕监门郎将段文操。<a id="a-C2"></a>拔刀逐之令走。<a id="a-C3"></a>诸大德并趋步速往。<a id="a-C4"></a>唯脱缓步如常。<a id="a-C5"></a>语操曰卿何事以此相逼。<a id="a-C6"></a>及上殿坐语论佛理。<a id="a-C7"></a>帝徐顾操曰。<a id="a-C8"></a>众僧素不知俗法。<a id="a-C9"></a>监门何得催耶。<a id="a-CA"></a>私异脱之大志也。<a id="a-CB"></a>敕赐大竹扇。<a id="a-CC"></a>面阔三尺。<a id="a-CD"></a>即令执用。<a id="a-CE"></a>并赐松抱高屧。<a id="a-CF"></a>令着于宫中而出。<a id="a-CG"></a>帝自送之曰。<a id="a-CH"></a>诚僧杰矣。<a id="a-CI"></a>尔后常弘成实无替时序。<a id="a-CJ"></a>以大业十三年卒于东都鸿胪寺。<a id="a-CK"></a>春秋六十三。<a id="a-CL"></a>自脱之听学也。<a id="a-CM"></a>常施荷担母置一头。<a id="a-CN"></a>经书及笔又置一头。<a id="a-CO"></a>若至食时留母树下。<a id="a-CP"></a>入村乞食用以充继。<a id="a-CQ"></a>其笔绝大粗管如臂可长三尺。<a id="a-CR"></a>方丈一字莫不高推。<a id="a-CS"></a>人有乞书者。<a id="a-CT"></a>纸但一字耳。<a id="a-CU"></a>风力遒逸睹之不厌。<a id="a-CV"></a>皆施诸壁上来往观省。<a id="a-CW"></a>东都门额。<a id="a-CX"></a>皆脱所题。<a id="a-CY"></a>随一赋笔更不修饰。<a id="a-CZ"></a>时慧日有沙门法楞者。<a id="a-Ca"></a>偏弘地论著述疏记。<a id="a-Cb"></a>声名相副见重道场。<a id="a-Cc"></a>及于终世。<a id="a-Cd"></a>以事闻奏。<a id="a-Ce"></a>帝哀之。<a id="a-Cf"></a>殡殓所资皆从天府。</p>
  <p id="aCg">释善胄。<a id="a-Ch"></a>俗姓淮氏。<a id="a-Ci"></a>瀛州人。<a id="a-Cj"></a>少出家。<a id="a-Ck"></a>通敏易悟机达为心。<a id="a-Cl"></a>预涉讲会乐详玄极。<a id="a-Cm"></a>大论涅槃是所钻注。<a id="a-Cn"></a>齐破投陈。<a id="a-Co"></a>奔造非数。<a id="a-Cp"></a>年屡荐馁告乞是难。<a id="a-Cq"></a>日济一饼才充延命。<a id="a-Cr"></a>形极羸悴众不齿录。<a id="a-Cs"></a>行至一寺闻讲涅槃。<a id="a-Ct"></a>因入论义。<a id="a-Cu"></a>止得三番。<a id="a-Cv"></a>高座无解低头饮气。<a id="a-Cw"></a>徒众千余停偃讲席。<a id="a-Cx"></a>于是扶举而下。<a id="a-Cy"></a>既至房中奄然而卒。<a id="a-Cz"></a>胄时论讫即出。<a id="a-D0"></a>竟不知之。<a id="a-D1"></a>后日更造。<a id="a-D2"></a>乃见造诸丧具。<a id="a-D3"></a>因问其故。<a id="a-D4"></a>乃云。<a id="a-D5"></a>法师昨为北僧所难。<a id="a-D6"></a>乃因即致死。<a id="a-D7"></a>众不识胄。<a id="a-D8"></a>不之擒捉。<a id="a-D9"></a>闻告自审退而潜焉。<a id="a-DA"></a>经于数日后得陈僧。<a id="a-DB"></a>将挟复往他讲所。<a id="a-DC"></a>论义者无不致屈。<a id="a-DD"></a>毙者三人。<a id="a-DE"></a>由此发名振绩。<a id="a-DF"></a>大光吴越。<a id="a-DG"></a>隋初度北依远法师。<a id="a-DH"></a>止于京邑住净影寺。<a id="a-DI"></a>听徒千数并锋锐一期。<a id="a-DJ"></a>而胄覆述竖义神采秀发。<a id="a-DK"></a>偏师论难妙通解语。<a id="a-DL"></a>远制涅槃文疏。<a id="a-DM"></a>而胄意所未弘。<a id="a-DN"></a>乃命笔改张剖成卷轴凿深义窟利宝罔遗。<a id="a-DO"></a>远闻告曰。<a id="a-DP"></a>知子思力无前。<a id="a-DQ"></a>如何对吾改作。<a id="a-DR"></a>想更别图可耶。<a id="a-DS"></a>胄曰。<a id="a-DT"></a>若待法师即世方有修定。<a id="a-DU"></a>则胄之虚名终无实录。<a id="a-DV"></a>远乃从之。<a id="a-DW"></a>疏既究成。<a id="a-DX"></a>分宗匠世。<a id="a-DY"></a>亟有陈异。<a id="a-DZ"></a>远亡之后。<a id="a-Da"></a>敕令于净影寺为涅槃众主。<a id="a-Db"></a>开皇将末。<a id="a-Dc"></a>蜀王秀镇部梁益。<a id="a-Dd"></a>携与同行。<a id="a-De"></a>岷嶓望德日归成务。<a id="a-Df"></a>逮仁寿末岁。<a id="a-Dg"></a>还返关中。<a id="a-Dh"></a>处蜀道财悉营尊像。<a id="a-Di"></a>光坐严饰。<a id="a-Dj"></a>绝世名士虽途经危险。<a id="a-Dk"></a>而步运并达。<a id="a-Dl"></a>在京供养以为模范。<a id="a-Dm"></a>会文帝置塔。<a id="a-Dn"></a>敕送舍利于梓州牛头山华林寺。<a id="a-Do"></a>严舆将达。<a id="a-Dp"></a>感猪八头突到舆下从行至馆。<a id="a-Dq"></a>驱逐乃走。<a id="a-Dr"></a>还来如故。<a id="a-Ds"></a>渐至城治。<a id="a-Dt"></a>黑蜂四枚形甚壮伟。<a id="a-Du"></a>随舆旋绕数匝便去。<a id="a-Dv"></a>既至州馆夜放大光明彻屋上如火焰发。<a id="a-Dw"></a>食顷方灭。<a id="a-Dx"></a>又掘塔基入深丈余。<a id="a-Dy"></a>正当函处得古瓷瓶。<a id="a-Dz"></a>无盖有水。<a id="a-E0"></a>清澄香美。<a id="a-E1"></a>乃用盛于函内。<a id="a-E2"></a>寺有九层浮图。<a id="a-E3"></a>从西南角第二级放光。<a id="a-E4"></a>上照相轮如五石瓮许。<a id="a-E5"></a>黄赤如火良久方隐。<a id="a-E6"></a>又堂内弥勒像亦放眉间紫光。<a id="a-E7"></a>并二菩萨亦放赤光通照寺院。<a id="a-E8"></a>前后七度。<a id="a-E9"></a>众人同见。<a id="a-EA"></a>除不来者。<a id="a-EB"></a>及大业造寺。<a id="a-EC"></a>广召德僧。<a id="a-ED"></a>胄应高选。<a id="a-EE"></a>又住禅定屡开法席。<a id="a-EF"></a>传向相寻因感风疾。<a id="a-EG"></a>唇口喎偏。<a id="a-EH"></a>时人谓。<a id="a-EI"></a>改张远疏之所及也。<a id="a-EJ"></a>初远以涅槃为五分。<a id="a-EK"></a>末为阇维分。<a id="a-EL"></a>胄寻之揣义改为七分。<a id="a-EM"></a>无有阇维。<a id="a-EN"></a>第七云结化归宗分。<a id="a-EO"></a>自风疾多载。<a id="a-EP"></a>而问难寻常。<a id="a-EQ"></a>为诸学者所共惊惮。<a id="a-ER"></a>后忽患损口如恒日。<a id="a-ES"></a>胄曰。<a id="a-ET"></a>吾患既差命必终矣。<a id="a-EU"></a>此不可怪。<a id="a-EV"></a>理数然也。<a id="a-EW"></a>大业十三年欲返本寺。<a id="a-EX"></a>众不许之。<a id="a-EY"></a>乃以土塞口。<a id="a-EZ"></a>欲自取死。<a id="a-Ea"></a>寺众见其志决。<a id="a-Eb"></a>方复开许。<a id="a-Ec"></a>以武德三年八月内终于净影寺。<a id="a-Ed"></a>春秋七十有一。<a id="a-Ee"></a>初患笃谓门人曰。<a id="a-Ef"></a>吾一生正信在心。<a id="a-Eg"></a>于佛理教无心轻略。<a id="a-Eh"></a>不虑净土不生。<a id="a-Ei"></a>即令拂拭房宇。<a id="a-Ej"></a>烧香严待。<a id="a-Ek"></a>病来多日委卧不起。<a id="a-El"></a>忽尔自坐合掌。<a id="a-Em"></a>语侍人曰。<a id="a-En"></a>安置世尊令坐。<a id="a-Eo"></a>口云。<a id="a-Ep"></a>世尊来也。<a id="a-Eq"></a>胄今忏悔惭愧。<a id="a-Er"></a>如是良久曰。<a id="a-Es"></a>世尊去矣。<a id="a-Et"></a>低身似送。<a id="a-Eu"></a>因卧曰。<a id="a-Ev"></a>向者阿弥陀佛来。<a id="a-Ew"></a>汝等不见耶。<a id="a-Ex"></a>不久吾当去耳。<a id="a-Ey"></a>语顷便卒。<a id="a-Ez"></a>葬于城南韦曲之北崖。<a id="a-F0"></a>遵遗令也。<a id="a-F1"></a>弟子慧威住大总持。<a id="a-F2"></a>讲寻宗迹著名京室。</p>
  <p id="aF3">释辩相。<a id="a-F4"></a>姓史。<a id="a-F5"></a>瀛州人也。<a id="a-F6"></a>性爱虚静。<a id="a-F7"></a>游听有声业综经术。<a id="a-F8"></a>齐赵之方备闻芳绩。<a id="a-F9"></a>后旋洛下涉诸法席。<a id="a-FA"></a>又往少林依止远公。<a id="a-FB"></a>学于十地大小三藏。<a id="a-FC"></a>遍窥其隩隅。<a id="a-FD"></a>而于涅槃一部详核有闻。<a id="a-FE"></a>末南投徐部。<a id="a-FF"></a>更采摄论及以毗昙。<a id="a-FG"></a>皆披尽精诣。<a id="a-FH"></a>传名东壤。<a id="a-FI"></a>光问师资众所归向。<a id="a-FJ"></a>开皇七年。<a id="a-FK"></a>随远入辅。<a id="a-FL"></a>创住净影对讲弘通。<a id="a-FM"></a>仁孝居心崇仰师辙。<a id="a-FN"></a>仁寿置塔。<a id="a-FO"></a>敕令送舍利於越州大禹寺。<a id="a-FP"></a>民庶欢跃欣见遗身。<a id="a-FQ"></a>未及出间光自涌现。<a id="a-FR"></a>青黄赤白四色。<a id="a-FS"></a>昭彰流溢于外。<a id="a-FT"></a>七众嗟庆胜心屡动。<a id="a-FU"></a>又于山侧获紫芝一枚。<a id="a-FV"></a>长二尺三寸。<a id="a-FW"></a>四支三盖。<a id="a-FX"></a>光色鲜绮。<a id="a-FY"></a>还返京都大弘法席。<a id="a-FZ"></a>常听学士一百余人。<a id="a-Fa"></a>并得领袖当时。<a id="a-Fb"></a>亲承音诰。<a id="a-Fc"></a>大业之始召入东都。<a id="a-Fd"></a>于内道场敷散如故。<a id="a-Fe"></a>为郑拥逼同固洛滨。<a id="a-Ff"></a>武德初年。<a id="a-Fg"></a>蒙敕延劳还归京室。<a id="a-Fh"></a>重弘经论更启蒙心。<a id="a-Fi"></a>今上昔在弘义。<a id="a-Fj"></a>钦崇相德延入宫中。<a id="a-Fk"></a>通宵法论亟动天顾。<a id="a-Fl"></a>嚫锡丰美。<a id="a-Fm"></a>乃令住胜光。<a id="a-Fn"></a>此寺即秦国之供养也。<a id="a-Fo"></a>故以居焉。<a id="a-Fp"></a>晚以素业所资慧门初辟。<a id="a-Fq"></a>追崇净影仍就讲说。<a id="a-Fr"></a>又舍所遗图远形相。<a id="a-Fs"></a>常存敬礼用光先范。<a id="a-Ft"></a>以贞观初年。<a id="a-Fu"></a>因疾缠身无由取逝。<a id="a-Fv"></a>乃隐避侍人自缢而卒。<a id="a-Fw"></a>在于住寺。<a id="a-Fx"></a>春秋七十余矣。<a id="a-Fy"></a>相为人敦素。<a id="a-Fz"></a>形色鲜白眉目浓朗仪止闲泰。<a id="a-G0"></a>商搉名理接顿词义有神采矣。</p>
  <p id="aG1">释宝袭。<a id="a-G2"></a>贝州人。<a id="a-G3"></a>雍州三藏僧休法师之弟子。<a id="a-G4"></a>休聪达明解神理超逸。<a id="a-G5"></a>齐末驰声广于东土。<a id="a-G6"></a>周平齐日。<a id="a-G7"></a>隐沦本州。<a id="a-G8"></a>天元嗣立创开佛法。<a id="a-G9"></a>休初应诏为菩萨僧。<a id="a-GA"></a>与遵远等同居陟岵。<a id="a-GB"></a>开皇七年召入京辇住兴善寺。<a id="a-GC"></a>袭十八归依诵经为业。<a id="a-GD"></a>后听经论偏以智度为宗。<a id="a-GE"></a>布响关东高问时杰。<a id="a-GF"></a>从休入京训勖为任。<a id="a-GG"></a>开皇十六年。<a id="a-GH"></a>敕补为大论众主。<a id="a-GI"></a>于通法寺四时讲化方远总集。<a id="a-GJ"></a>逮仁寿造塔。<a id="a-GK"></a>又敕送舍利于嵩州嵩岳寺。<a id="a-GL"></a>初云雾暗合七日蒙昧。<a id="a-GM"></a>袭乃擎炉发誓。<a id="a-GN"></a>愿将限满下舍利时得见日采。<a id="a-GO"></a>俄而所期既至。<a id="a-GP"></a>天开光耀日当正午。<a id="a-GQ"></a>既副情望遂即藏翳。<a id="a-GR"></a>末又送于邢州泛爱寺。<a id="a-GS"></a>忽于函上见诸佛菩萨等像及以光明。<a id="a-GT"></a>周满四面不可殚言。<a id="a-GU"></a>通于二日光始潜没。<a id="a-GV"></a>而诸相犹存。<a id="a-GW"></a>及当下时又见卧像一躯赤光踊起。<a id="a-GX"></a>袭欣其所感图而奉敬。<a id="a-GY"></a>至文帝升遐起大禅定。<a id="a-GZ"></a>以名称普闻召而供养。<a id="a-Ga"></a>武德末年卒于住寺。<a id="a-Gb"></a>春秋八十矣。<a id="a-Gc"></a>有弟子昙恭明洪皆善大论。<a id="a-Gd"></a>恭少而机辩。<a id="a-Ge"></a>见解有名。<a id="a-Gf"></a>屡讲经论京室称善。<a id="a-Gg"></a>护法匡弼颇存圣言。<a id="a-Gh"></a>贞观初年。<a id="a-Gi"></a>敕征为济法上座。<a id="a-Gj"></a>纲维僧务传芳季绪。<a id="a-Gk"></a>后召入弘福。<a id="a-Gl"></a>又令知普光寺任。<a id="a-Gm"></a>德为时须。<a id="a-Gn"></a>故轮转无定。<a id="a-Go"></a>卒于任所。<a id="a-Gp"></a>洪亦以荣望当时绍宗师业。<a id="a-Gq"></a>召入普光。<a id="a-Gr"></a>时复弘法而专营浴供。<a id="a-Gs"></a>月再洗僧。<a id="a-Gt"></a>系踵安公。<a id="a-Gu"></a>归心慈氏云。</p>
  <p id="aGv">释慧迁。<a id="a-Gw"></a>瀛州人也。<a id="a-Gx"></a>好学专问。<a id="a-Gy"></a>爱玩地论。<a id="a-Gz"></a>以为心赏之极。<a id="a-H0"></a>负锡驰骋求慕郢匠。<a id="a-H1"></a>虽研精一部。<a id="a-H2"></a>而横洞百家。<a id="a-H3"></a>每至难理。<a id="a-H4"></a>则群师具叙。<a id="a-H5"></a>有齐之时早扇名实。<a id="a-H6"></a>又从远公重流前业。<a id="a-H7"></a>义不再缘。<a id="a-H8"></a>周经一纪并通涅槃地持。<a id="a-H9"></a>并得讲授。<a id="a-HA"></a>齐亡法毁南奔陈国。<a id="a-HB"></a>大隋革运又归乡壤。<a id="a-HC"></a>行经洛下还附远焉。<a id="a-HD"></a>故业新闻备填胸臆。<a id="a-HE"></a>及远入关从而来至。<a id="a-HF"></a>住大兴善。<a id="a-HG"></a>弘敷为任。<a id="a-HH"></a>开皇十七年。<a id="a-HI"></a>敕立五众。<a id="a-HJ"></a>请迁为十地众主。<a id="a-HK"></a>处宝光寺。<a id="a-HL"></a>相续讲说。<a id="a-HM"></a>声类攸陈。<a id="a-HN"></a>仁寿二年。<a id="a-HO"></a>敕令送舍利于本乡弘博寺。<a id="a-HP"></a>既至掘基入地六尺。<a id="a-HQ"></a>感发紫光散冲塔上。<a id="a-HR"></a>其相如焰。<a id="a-HS"></a>似金像所佩者。<a id="a-HT"></a>又土上成字。<a id="a-HU"></a>黑文分明。<a id="a-HV"></a>云转轮王佛塔也。<a id="a-HW"></a>见此灵相咸庆希逢。<a id="a-HX"></a>仁寿四年。<a id="a-HY"></a>又于海州安和寺起塔。<a id="a-HZ"></a>掘深五尺便获白土。<a id="a-Ha"></a>色逾于粉遍满坑中。<a id="a-Hb"></a>复深八尺。<a id="a-Hc"></a>于白土内得白玉一枚。<a id="a-Hd"></a>方余径尺光润难比。<a id="a-He"></a>及将下旦放大光明。<a id="a-Hf"></a>通照城郭色如红火。<a id="a-Hg"></a>舍利出瓶。<a id="a-Hh"></a>分为六粒。<a id="a-Hi"></a>现希有事。<a id="a-Hj"></a>众皆叹讶。<a id="a-Hk"></a>迁后频开十地。<a id="a-Hl"></a>京邑乃多无与比肩者。<a id="a-Hm"></a>及大禅定兴。<a id="a-Hn"></a>召入处之。<a id="a-Ho"></a>武德末年卒于所住。<a id="a-Hp"></a>春秋七十有九矣。<a id="a-Hq"></a>自迁之末后。<a id="a-Hr"></a>十地一部绝闻关壤。<a id="a-Hs"></a>道由人弘。<a id="a-Ht"></a>于斯验矣。<a id="a-Hu"></a>有心之寄诚可励诸。</p>
  <p id="aHv">释慧觉。<a id="a-Hw"></a>俗姓范氏。<a id="a-Hx"></a>齐人也。<a id="a-Hy"></a>达量通鉴罕附其伦。<a id="a-Hz"></a>而仪形秀峙。<a id="a-I0"></a>眉目峰映。<a id="a-I1"></a>衣服鲜洁。<a id="a-I2"></a>身长七尺。<a id="a-I3"></a>容止温弘顾步淹融。<a id="a-I4"></a>锵锵然也。<a id="a-I5"></a>执持行路。<a id="a-I6"></a>莫不驻步迎睇而目送者。<a id="a-I7"></a>其威仪感人如此。<a id="a-I8"></a>明华严十地。<a id="a-I9"></a>讲席相继流轨齐岱。<a id="a-IA"></a>荣名远着门学成风。<a id="a-IB"></a>大隋受禅阐隆像法。<a id="a-IC"></a>以文皇在周既总元戎。<a id="a-ID"></a>躬履锋刃。<a id="a-IE"></a>兵机失捷。<a id="a-IF"></a>逃难于并城南泽。<a id="a-IG"></a>后飞龙之日。<a id="a-IH"></a>追惟旧壤。<a id="a-II"></a>开皇元年。<a id="a-IJ"></a>乃于幽忧之所置武德寺焉。<a id="a-IK"></a>地惟泥湿遍以石铺。<a id="a-IL"></a>然始增基通于寺院。<a id="a-IM"></a>周闾千计廊庑九重。<a id="a-IN"></a>灵塔云张景台星布。<a id="a-IO"></a>以觉识解腾誉。<a id="a-IP"></a>召而处之。<a id="a-IQ"></a>弘阐法门。<a id="a-IR"></a>多以华严为首。<a id="a-IS"></a>受悟请益。<a id="a-IT"></a>宏略遵于四宗。<a id="a-IU"></a>后被请高阳允当讲匠。<a id="a-IV"></a>听众千余堂宇充溢。<a id="a-IW"></a>而来者不绝。<a id="a-IX"></a>遂停法肆。<a id="a-IY"></a>待有堂宇方可弘导。<a id="a-IZ"></a>爰有施主。<a id="a-Ia"></a>即为造千人讲堂。<a id="a-Ib"></a>缔构斯须不月便就。<a id="a-Ic"></a>既登法座众引充满。<a id="a-Id"></a>觉威容宏雅其状若神。<a id="a-Ie"></a>谈吐抑扬。<a id="a-If"></a>汲引玄隐。<a id="a-Ig"></a>披释冲洽。<a id="a-Ih"></a>听徒竦戴。<a id="a-Ii"></a>诚博义之弘量也。<a id="a-Ij"></a>着华严十地维摩等疏并缵义章一十三卷。<a id="a-Ik"></a>文质恢恢条贯伦约。<a id="a-Il"></a>齐魏明德咸诵行之。<a id="a-Im"></a>至武德三年。<a id="a-In"></a>会猃狁南侵。<a id="a-Io"></a>觉少有恙。<a id="a-Ip"></a>通告门人曰。<a id="a-Iq"></a>吾其去矣。<a id="a-Ir"></a>侍者曰。<a id="a-Is"></a>今寇贼临城人路阻绝。<a id="a-It"></a>知何处去。<a id="a-Iu"></a>答曰。<a id="a-Iv"></a>生死道长去留无日。<a id="a-Iw"></a>明当别矣。<a id="a-Ix"></a>乃敕出身资为僧设食。<a id="a-Iy"></a>与众取诀。<a id="a-Iz"></a>通夜正念精爽冷然。<a id="a-J0"></a>明相才出奄然从化。<a id="a-J1"></a>春秋九十矣。<a id="a-J2"></a>初觉慧解之性素蓄胸襟。<a id="a-J3"></a>福业摄生随喜者众。<a id="a-J4"></a>凡有营理。<a id="a-J5"></a>身助修治故寺之基趾。<a id="a-J6"></a>咸由劝勉。<a id="a-J7"></a>又闻往生净土园施为功。<a id="a-J8"></a>不远千里青州取枣。<a id="a-J9"></a>于并城开义寺种之。<a id="a-JA"></a>行列千株供通五众。<a id="a-JB"></a>日呈茂美斯业弘矣。<a id="a-JC"></a>时寺有二僧。<a id="a-JD"></a>俱名智达。<a id="a-JE"></a>远公门人。<a id="a-JF"></a>善解当世。<a id="a-JG"></a>武德之初京邑呈美。<a id="a-JH"></a>又有明干者。<a id="a-JI"></a>亦亚其伦。<a id="a-JJ"></a>相与传灯流芳不绝。</p>
  <p id="aJK">释智琚。<a id="a-JL"></a>新安寿昌人。<a id="a-JM"></a>俗姓李氏。<a id="a-JN"></a>原其世系出自高阳未胄。<a id="a-JO"></a>任为理官。<a id="a-JP"></a>仍以为姓。<a id="a-JQ"></a>时代音变。<a id="a-JR"></a>遂以理为李。<a id="a-JS"></a>因而氏焉。<a id="a-JT"></a>其本冀州赵郡典午。<a id="a-JU"></a>东迁徙居江左。<a id="a-JV"></a>父袆仕梁员外散骑侍郎。<a id="a-JW"></a>琚年十九。<a id="a-JX"></a>便自出尘听坦师释论。<a id="a-JY"></a>未淹灰管频闻精义。<a id="a-JZ"></a>坦即隋齐王暕之门师也。<a id="a-Ja"></a>次听雅公般若论。<a id="a-Jb"></a>又听誉公三论。<a id="a-Jc"></a>此三法匠名价尤重。<a id="a-Jd"></a>琚欲洁操秉心。<a id="a-Je"></a>偏穷法性。<a id="a-Jf"></a>诸高座主多无兼术。<a id="a-Jg"></a>古人有言。<a id="a-Jh"></a>学无常师。<a id="a-Ji"></a>斯言有旨。<a id="a-Jj"></a>广寻远讨曲尽幽求。<a id="a-Jk"></a>年二十七即就敷讲。<a id="a-Jl"></a>无碍辩才众所知识。<a id="a-Jm"></a>说经待问亟动恒伦。<a id="a-Jn"></a>及坦将逝。<a id="a-Jo"></a>以五部大经一时付属。<a id="a-Jp"></a>既蒙遗累即而演之。<a id="a-Jq"></a>声价载隆。<a id="a-Jr"></a>玄素攸仰。<a id="a-Js"></a>然其口不言人。<a id="a-Jt"></a>眼无受色。<a id="a-Ju"></a>牢醍弗尝荤辛无犯。<a id="a-Jv"></a>入室弟子明衍。<a id="a-Jw"></a>受业由来便事之为和上。<a id="a-Jx"></a>亡前谓曰。<a id="a-Jy"></a>吾以华严大品涅槃释论。<a id="a-Jz"></a>此之文言吾常吐纳。<a id="a-K0"></a>今以四部义疏付属于汝。<a id="a-K1"></a>乃三握手。<a id="a-K2"></a>忽然而终。<a id="a-K3"></a>[歹*(〦/(坐-土+十))]于常州之建安寺。<a id="a-K4"></a>即武德二年六月十日也。<a id="a-K5"></a>窆于毗坛之南寺之旧垗。<a id="a-K6"></a>衍姓丘氏。<a id="a-K7"></a>晋陵名族。<a id="a-K8"></a>容止可观精采卓异。<a id="a-K9"></a>敬崇芳绩树此高碑于寺之门前。<a id="a-KA"></a>陈西阳王记室谯国曹宪为文。</p>
  <p id="aKB">释道庆。<a id="a-KC"></a>姓戴。<a id="a-KD"></a>其先广陵。<a id="a-KE"></a>后进度江家于无锡。<a id="a-KF"></a>年十一出家。<a id="a-KG"></a>事吴郡建善寺藏阇梨。<a id="a-KH"></a>服勤尽礼同侣所推。<a id="a-KI"></a>十七出都。<a id="a-KJ"></a>听彭城寺讲成实论。<a id="a-KK"></a>大义余论皆莫之遗。<a id="a-KL"></a>所以时匠目曰。<a id="a-KM"></a>悬日月于怀中。<a id="a-KN"></a>注江河于口内者。<a id="a-KO"></a>诚归于庆矣。<a id="a-KP"></a>既荷嘉问倍志兼常。<a id="a-KQ"></a>利齿闻于既往。<a id="a-KR"></a>高座属于兹日。<a id="a-KS"></a>及陈祚云亡法朋雕散。<a id="a-KT"></a>东归无锡居凤光寺。<a id="a-KU"></a>学徒载萃诲诱如初。<a id="a-KV"></a>后止毗坛弘业寺。<a id="a-KW"></a>专事阐弘无弃凉暑。<a id="a-KX"></a>然其美容止善言笑。<a id="a-KY"></a>淡名利厚交游。<a id="a-KZ"></a>毫翰奔涌琴诗婉妙。<a id="a-Ka"></a>风神闲纵韵宇虚凝。<a id="a-Kb"></a>应物有方履机无忤。<a id="a-Kc"></a>以武德九年八月终于寺房。<a id="a-Kd"></a>春秋六十一。<a id="a-Ke"></a>即以其月二十三日。<a id="a-Kf"></a>窆于扶塘之山津也。<a id="a-Kg"></a>穿圹之日。<a id="a-Kh"></a>锹锸才施。<a id="a-Ki"></a>感白鹤一群自天而下。<a id="a-Kj"></a>遥曳翻翔摧藏哀唳。<a id="a-Kk"></a>自非道光远被。<a id="a-Kl"></a>何由致此异祥。<a id="a-Km"></a>同寺沙门法宣曰。<a id="a-Kn"></a>余与伊人言忘道狎。<a id="a-Ko"></a>京辇小年已欣共被。<a id="a-Kp"></a>他乡衰暮更喜同袍。<a id="a-Kq"></a>月席风筵接腕晤语。<a id="a-Kr"></a>吾子经堂论室促膝非异人。<a id="a-Ks"></a>岂意玄穹歼我良友。<a id="a-Kt"></a>千行徒洒百身宁赎。<a id="a-Ku"></a>未能抑笔聊书短铭。<a id="a-Kv"></a>其曰。<a id="a-Kw"></a>十力潜景。<a id="a-Kx"></a>四依匡世。<a id="a-Ky"></a>踵德连晖伊人是继。<a id="a-Kz"></a>宫墙戒忍灯炬禅慧。<a id="a-L0"></a>并驱生林分庭安睿。<a id="a-L1"></a>论堂振玉义室芬兰。<a id="a-L2"></a>坐威师子众绕栴檀。<a id="a-L3"></a>道洁尘外理析谈端。<a id="a-L4"></a>四仪式序三业惟安。<a id="a-L5"></a>秽土机穷胜人现灭。<a id="a-L6"></a>帐留余影车回去辙。<a id="a-L7"></a>陇月孤照坟泉幽冽。<a id="a-L8"></a>竹露暂团松风长切。<a id="a-L9"></a>气运有终德音无绝。</p>
 </body>
</html>