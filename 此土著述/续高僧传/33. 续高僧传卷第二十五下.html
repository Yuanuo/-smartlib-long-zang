<!doctype html>
<html id="z3IBWSS1JZ" data-ver="1220">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十五下</h1>
  <p id="a2"></p>
  <p id="a3">释法琳。<a id="a-4"></a>姓陈氏。<a id="a-5"></a>颖川人。<a id="a-6"></a>远祖随宦寓居襄阳。<a id="a-7"></a>少出家。<a id="a-8"></a>游猎儒释博综词义。<a id="a-9"></a>金陵楚郢从道问津。<a id="a-A"></a>自文苑才林靡不寻造。<a id="a-B"></a>而意存纲梗不营浮绮。<a id="a-C"></a>野栖木食于青溪等山。<a id="a-D"></a>昼则承诲佛经。<a id="a-E"></a>夜则吟览俗典。<a id="a-F"></a>故于内外词旨经纬遗文。<a id="a-G"></a>精会所归咸肆其抱。<a id="a-H"></a>而风韵闲雅韬德潜形。<a id="a-I"></a>气扬采飞方陈神略。<a id="a-J"></a>隋季承乱。<a id="a-K"></a>入关观化。<a id="a-L"></a>流离八水顾步三秦。<a id="a-M"></a>每以槐里仙宗互陈名实。<a id="a-N"></a>昔在荆楚梗概其文。<a id="a-O"></a>而秘法奇章犹未探括。<a id="a-P"></a>自非同其形服尘其本情。<a id="a-Q"></a>方可体彼宗师静兹纷结。<a id="a-R"></a>乃权舍法服长发多年。<a id="a-S"></a>外统儒门内希聃术。<a id="a-T"></a>遂以义宁初岁。<a id="a-U"></a>假被巾褐从其居馆。<a id="a-V"></a>琳素通庄老谈吐清奇。<a id="a-W"></a>道侣服其精华。<a id="a-X"></a>膜拜而从游处。<a id="a-Y"></a>情契莫二共叙金兰。<a id="a-Z"></a>故彼所禁文词。<a id="a-a"></a>并用咨琳取决。<a id="a-b"></a>致令李宗奉释之典包举具舒。<a id="a-c"></a>张伪葛妄之言诠题品录。<a id="a-d"></a>武德初运还莅释宗。<a id="a-e"></a>拥帙延光栖惶问道。<a id="a-f"></a>以帝壤同归名教。<a id="a-g"></a>是则鼓言郑卫易可箴规。<a id="a-h"></a>乃住京师济法寺。<a id="a-i"></a>至武德四年。<a id="a-j"></a>有太史令傅奕。<a id="a-k"></a>先是黄巾深忌佛法。<a id="a-l"></a>上废佛法事十有一条。<a id="a-m"></a>云释经诞妄言妖事隐。<a id="a-n"></a>损国破家未闻益世。<a id="a-o"></a>请胡佛邪教退还天竺。<a id="a-p"></a>凡是沙门放归桑梓。<a id="a-q"></a>则家国昌大。<a id="a-r"></a>李孔之教行焉。<a id="a-s"></a>武皇容其小辩。<a id="a-t"></a>朝辅未能抗也。<a id="a-u"></a>时谓遵其邪迳通废宏衢。<a id="a-v"></a>莫不惧焉。<a id="a-w"></a>乃下诏问曰。<a id="a-x"></a>弃父母之须发。<a id="a-y"></a>去君臣之章服。<a id="a-z"></a>利在何门之中。<a id="a-10"></a>益在何情之外。<a id="a-11"></a>损益二宜请动妙适。<a id="a-12"></a>琳愤激傅词侧听明敕。<a id="a-13"></a>承有斯问。<a id="a-14"></a>即陈对曰。<a id="a-15"></a>琳闻至道绝言。<a id="a-16"></a>岂九流能辩。<a id="a-17"></a>法身无象非十翼所诠。<a id="a-18"></a>但四趣茫茫漂沦欲海。<a id="a-19"></a>三界蠢蠢颠坠邪山。<a id="a-1A"></a>诸子迷以自焚。<a id="a-1B"></a>凡夫溺而不出。<a id="a-1C"></a>大圣为之兴世。<a id="a-1D"></a>至人所以降灵。<a id="a-1E"></a>遂开解脱之门。<a id="a-1F"></a>示以安隐之路。<a id="a-1G"></a>于是中天王种辞恩爱而出家。<a id="a-1H"></a>东夏贵游厌荣华而入道。<a id="a-1I"></a>誓出二种生死。<a id="a-1J"></a>志求一妙涅槃。<a id="a-1K"></a>弘善以报四恩。<a id="a-1L"></a>立德以资三有。<a id="a-1M"></a>此其利益也。<a id="a-1N"></a>毁形以成其志。<a id="a-1O"></a>故弃须发美容。<a id="a-1P"></a>变俗以会其道。<a id="a-1Q"></a>故去君臣华服。<a id="a-1R"></a>虽形阙奉亲。<a id="a-1S"></a>而内怀其孝。<a id="a-1T"></a>礼乖事主。<a id="a-1U"></a>而心戢其恩。<a id="a-1V"></a>泽被怨亲以成大顺祐怙幽显岂拘小违。<a id="a-1W"></a>上智之人依佛语。<a id="a-1X"></a>故为益。<a id="a-1Y"></a>下凡之类亏圣教故为损。<a id="a-1Z"></a>惩恶则滥者自新。<a id="a-1a"></a>进善则通人感化。<a id="a-1b"></a>此其大略也。<a id="a-1c"></a>而傅氏所奏。<a id="a-1d"></a>在司犹未施行。<a id="a-1e"></a>奕乃多写表状。<a id="a-1f"></a>远近公然流布。<a id="a-1g"></a>京室闾里。<a id="a-1h"></a>咸传秃丁之诮。<a id="a-1i"></a>剧谈酒席。<a id="a-1j"></a>昌言胡鬼之谣。<a id="a-1k"></a>佛日翳而不明。<a id="a-1l"></a>僧威阻而无势。<a id="a-1m"></a>于时达量道俗勋豪成论者非一。<a id="a-1n"></a>各疏佛理具引梵文。<a id="a-1o"></a>委示业缘曲垂邪正。<a id="a-1p"></a>但经是奕之所废。<a id="a-1q"></a>岂有引废证成。<a id="a-1r"></a>虽曰破邪终归邪破。<a id="a-1s"></a>琳情正玄机独觉千载。<a id="a-1t"></a>器局天授博悟生知。<a id="a-1u"></a>睹作者之无功。<a id="a-1v"></a>信乘权之有据。<a id="a-1w"></a>乃着破邪论。<a id="a-1x"></a>其词曰。<a id="a-1y"></a>庄周云。<a id="a-1z"></a>六合之内。<a id="a-20"></a>圣人论而不议。<a id="a-21"></a>六合之外。<a id="a-22"></a>圣人存而不论。<a id="a-23"></a>老子云。<a id="a-24"></a>域中有四大。<a id="a-25"></a>而道居其一。<a id="a-26"></a>考诗书礼乐之致。<a id="a-27"></a>忠烈孝慈之先。<a id="a-28"></a>但欲攸序[彞-糸+分]伦。<a id="a-29"></a>意存敬事君父。<a id="a-2A"></a>至德惟是安上治民。<a id="a-2B"></a>要道不出移风易俗。<a id="a-2C"></a>自卫返鲁。<a id="a-2D"></a>讵述解脱之言。<a id="a-2E"></a>六府九畴。<a id="a-2F"></a>未宣究竟之旨。<a id="a-2G"></a>案前汉艺文志所纪众书一万三千二百六十九卷。<a id="a-2H"></a>莫不功在近益。<a id="a-2I"></a>俱未畅远途。<a id="a-2J"></a>诚自局于一生之内。<a id="a-2K"></a>非迥拔于三世之表者矣。<a id="a-2L"></a>遂使当见因果理涉旦而犹昏。<a id="a-2M"></a>业报吉凶义经丘而未晓。<a id="a-2N"></a>斯并六合之寰块。<a id="a-2O"></a>五常之俗谟。<a id="a-2P"></a>讵免四流浩汗为烦恼之场。<a id="a-2Q"></a>六趣諠哗造尘劳之业者也。<a id="a-2R"></a>原夫实相杳冥。<a id="a-2S"></a>逾要道之道。<a id="a-2T"></a>法身凝寂。<a id="a-2U"></a>出玄之又玄。<a id="a-2V"></a>惟我大师体斯妙觉。<a id="a-2W"></a>二边顿遣万德斯融。<a id="a-2X"></a>不可以境智求。<a id="a-2Y"></a>不可以形名取。<a id="a-2Z"></a>故能量法界而兴悲。<a id="a-2a"></a>揆虚空而立誓。<a id="a-2b"></a>所以见生秽土诞圣王宫。<a id="a-2c"></a>示金色之身吐玉毫之相。<a id="a-2d"></a>布慈云于鹫岭。<a id="a-2e"></a>则火宅焰销。<a id="a-2f"></a>扇惠风于鸡峰。<a id="a-2g"></a>则幽途雾卷。<a id="a-2h"></a>行则金莲捧足坐则宝座承躯。<a id="a-2i"></a>出则天主导前。<a id="a-2j"></a>入则梵王从后。<a id="a-2k"></a>声闻菩萨俨若朝仪。<a id="a-2l"></a>八部万神森然翊卫。<a id="a-2m"></a>演涅槃则地现六动。<a id="a-2n"></a>说般若则天雨四花。<a id="a-2o"></a>百福庄严。<a id="a-2p"></a>状满月之临沧海。<a id="a-2q"></a>千光照曜。<a id="a-2r"></a>如聚日之映宝山。<a id="a-2s"></a>师子一吼。<a id="a-2t"></a>则外道摧锋。<a id="a-2u"></a>法鼓暂鸣。<a id="a-2v"></a>则天魔稽首。<a id="a-2w"></a>是故号佛。<a id="a-2x"></a>为法王也。<a id="a-2y"></a>岂与衰周李耳比德争衡。<a id="a-2z"></a>末世孔丘辄相联类者矣。<a id="a-30"></a>是以天上天下。<a id="a-31"></a>独称调御之尊。<a id="a-32"></a>三千大千。<a id="a-33"></a>咸仰慈悲之泽。<a id="a-34"></a>然而理深趣远。<a id="a-35"></a>假筌蹄而后悟。<a id="a-36"></a>教门善巧。<a id="a-37"></a>凭师友而方通。<a id="a-38"></a>统其教也则八万四千之藏。<a id="a-39"></a>二谛十地之文。<a id="a-3A"></a>海殿龙宫之旨。<a id="a-3B"></a>古谍今书之量。<a id="a-3C"></a>莫不流甘露于万叶。<a id="a-3D"></a>垂至道于百王。<a id="a-3E"></a>近则安国利民。<a id="a-3F"></a>远则超凡证圣。<a id="a-3G"></a>但以时运未融。<a id="a-3H"></a>致令汉梵殊感。<a id="a-3I"></a>故西方先音形之奉。<a id="a-3J"></a>东国后见闻之益。<a id="a-3K"></a>及慈云卷润慧日收光。<a id="a-3L"></a>乃梦金人于永平之年。<a id="a-3M"></a>睹灵骨于赤乌之岁。<a id="a-3N"></a>于是汉魏齐梁之政像教勃兴。<a id="a-3O"></a>燕秦晋宋已来名僧间出。<a id="a-3P"></a>或神力救世。<a id="a-3Q"></a>或异迹发人。<a id="a-3R"></a>或慧解开神。<a id="a-3S"></a>或通感适化。<a id="a-3T"></a>及白足临刃不伤。<a id="a-3U"></a>遣法为之更始。<a id="a-3V"></a>志上分身员户。<a id="a-3W"></a>帝王以之加信。<a id="a-3X"></a>具诸史籍其可详乎。<a id="a-3Y"></a>并使功被将来传灯永劫。<a id="a-3Z"></a>议者佥曰。<a id="a-3a"></a>僧惟绍隆佛种。<a id="a-3b"></a>佛则冥卫国家福荫皇基。<a id="a-3c"></a>必无废退之理。<a id="a-3d"></a>我大唐之有天下也。<a id="a-3e"></a>应四七之辰。<a id="a-3f"></a>安九五之位。<a id="a-3g"></a>方欲兴上皇之风开正觉之道治致太平永隆淳化。<a id="a-3h"></a>但傅氏所述酷毒秽词。<a id="a-3i"></a>并天地之所不容。<a id="a-3j"></a>人伦之所同弃。<a id="a-3k"></a>恐尘黩圣览。<a id="a-3l"></a>不可具观。<a id="a-3m"></a>伏惟陛下。<a id="a-3n"></a>布含弘之恩。<a id="a-3o"></a>垂鞠育之惠。<a id="a-3p"></a>审其逆顺议以真虚。<a id="a-3q"></a>佛以正法远委国王。<a id="a-3r"></a>陛下君临斯当付嘱。<a id="a-3s"></a>谨上破邪论一卷。<a id="a-3t"></a>用拟傅词。<a id="a-3u"></a>文有三十余纸。<a id="a-3v"></a>自琳之缀釆贯绝群篇。<a id="a-3w"></a>野无遁贤朝无遗士。<a id="a-3x"></a>家藏一本咸诵在心。<a id="a-3y"></a>并流略之菁华。<a id="a-3z"></a>文章之冠冕。<a id="a-40"></a>茂誉于是乎腾广。<a id="a-41"></a>昏情由之而开尚矣。<a id="a-42"></a>琳又以论卷初出意在弘通。<a id="a-43"></a>自非广露其情。<a id="a-44"></a>则皂隶不尘其道。<a id="a-45"></a>乃上启储后诸王及公卿侯伯等。<a id="a-46"></a>并文理弘被庶绩咸嘉。<a id="a-47"></a>其博诣焉。<a id="a-48"></a>故奕奏状因之致寝。<a id="a-49"></a>遂得释门重敞。<a id="a-4A"></a>琳寔其功。<a id="a-4B"></a>东宫庶子虞世南。<a id="a-4C"></a>详琳著论。<a id="a-4D"></a>乃为之序胤而傅氏不惬其情重施密谮。<a id="a-4E"></a>构扇黄巾用为党类。<a id="a-4F"></a>各造邪论贬量佛圣。<a id="a-4G"></a>昏冒生灵炫曜朝野。<a id="a-4H"></a>薰莸既杂时所疑焉。<a id="a-4I"></a>武德九年春。<a id="a-4J"></a>下诏京置三寺惟立千僧。<a id="a-4K"></a>余寺给赐王公。<a id="a-4L"></a>僧等并放还桑梓。<a id="a-4M"></a>严敕既下莫敢致词。<a id="a-4N"></a>五众哀号于槁街。<a id="a-4O"></a>四民顾叹于城市。<a id="a-4P"></a>于时道俗蒙然投骸无措。<a id="a-4Q"></a>赖由震方出帝氛祲廓清。<a id="a-4R"></a>素袭启闻范究宗领。<a id="a-4S"></a>登即大赦还返神居。<a id="a-4T"></a>故佛日重朗于唐世。<a id="a-4U"></a>又由琳矣。<a id="a-4V"></a>琳频逢黜陟。<a id="a-4W"></a>誓结维持。<a id="a-4X"></a>道挫世情良资寡学。<a id="a-4Y"></a>乃探索典籍隐括玄奥。<a id="a-4Z"></a>撰辩正论一部八卷。<a id="a-4a"></a>颖川陈子良注之。<a id="a-4b"></a>并制序曰。<a id="a-4c"></a>昔宣尼入梦。<a id="a-4d"></a>十翼之理克彰。<a id="a-4e"></a>伯阳出关。<a id="a-4f"></a>二篇之义爰着。<a id="a-4g"></a>或钩深系象。<a id="a-4h"></a>或探赜希夷。<a id="a-4i"></a>名言之所不宣。<a id="a-4j"></a>阴阳之所不测。<a id="a-4k"></a>犹能弥纶天地包括鬼神。<a id="a-4l"></a>道无洽于大千。<a id="a-4m"></a>言未超于域内。<a id="a-4n"></a>况乎法身圆寂妙出有无。<a id="a-4o"></a>至理凝玄迹泯真俗。<a id="a-4p"></a>体绝三相累尽七生。<a id="a-4q"></a>无心即心非色为色。<a id="a-4r"></a>筌蹄之外岂可言乎。<a id="a-4s"></a>若夫西伯拘羑遂显精微。<a id="a-4t"></a>子长蚕室卒成先志。<a id="a-4u"></a>故易曰。<a id="a-4v"></a>古之作易者。<a id="a-4w"></a>其有忧乎。<a id="a-4x"></a>论之兴焉。<a id="a-4y"></a>良有以矣。<a id="a-4z"></a>道士李仲卿刘进喜等。<a id="a-50"></a>并作庸文谤毁正法。<a id="a-51"></a>在俗人士或生邪信。<a id="a-52"></a>法师愍其盲瞽遂着斯论。<a id="a-53"></a>可谓鼓兹法海振彼词锋。<a id="a-54"></a>碧鸡之锐竞驰。<a id="a-55"></a>黄马之峻争骛。<a id="a-56"></a>莫不叶坠柯摧云锁雾卷。<a id="a-57"></a>但此论穷释老之教源。<a id="a-58"></a>极品藻之名理。<a id="a-59"></a>恐好事后生。<a id="a-5A"></a>意有未喻。<a id="a-5B"></a>弟子近申顶礼。<a id="a-5C"></a>从而问津。<a id="a-5D"></a>烂然溢目。<a id="a-5E"></a>若日月之入怀。<a id="a-5F"></a>寂乎应机。<a id="a-5G"></a>譬宝珠之烛物。<a id="a-5H"></a>既悟四衢之幻。<a id="a-5I"></a>便息百城之游。<a id="a-5J"></a>于是启所未闻。<a id="a-5K"></a>为之注解。<a id="a-5L"></a>良以文学雄伯群儒奉戴。<a id="a-5M"></a>诱劝成则其从如云。<a id="a-5N"></a>贞观初年帝于南山大和宫旧宅。<a id="a-5O"></a>置龙田寺。<a id="a-5P"></a>琳性欣幽静。<a id="a-5Q"></a>就而住之。<a id="a-5R"></a>众所推美举知寺任。<a id="a-5S"></a>从容山服咏歌林野。<a id="a-5T"></a>至十三年冬。<a id="a-5U"></a>有黄巾秦世英者。<a id="a-5V"></a>挟方术以邀荣。<a id="a-5W"></a>遂程器于储贰。<a id="a-5X"></a>素嫉释种。<a id="a-5Y"></a>阴陈琳论谤讪皇宗。<a id="a-5Z"></a>罪当誷上。<a id="a-5a"></a>帝勃然下敕沙汰僧尼。<a id="a-5b"></a>见有众侣乃依遗教。<a id="a-5c"></a>仍访琳身据法推勘。<a id="a-5d"></a>琳扼腕奋发。<a id="a-5e"></a>不待追征。<a id="a-5f"></a>独诣公庭。<a id="a-5g"></a>轻生徇理。<a id="a-5h"></a>乃絷以缧绁。<a id="a-5i"></a>下诏问曰。<a id="a-5j"></a>周之宗盟异姓为后。<a id="a-5k"></a>尊祖重亲寔由先古。<a id="a-5l"></a>何为追逐其短。<a id="a-5m"></a>首鼠两端。<a id="a-5n"></a>广引形似之言。<a id="a-5o"></a>备陈不逊之喻。<a id="a-5p"></a>把毁我祖祢。<a id="a-5q"></a>谤黩我先人。<a id="a-5r"></a>如此要君。<a id="a-5s"></a>罪有不恕。<a id="a-5t"></a>琳答曰。<a id="a-5u"></a>文王大圣。<a id="a-5v"></a>周公大贤。<a id="a-5w"></a>追远慎终。<a id="a-5x"></a>昊天靡答。<a id="a-5y"></a>孝悌之至通于神明虽有宗周义不争长。<a id="a-5z"></a>何者皇天无亲竟由辅德。<a id="a-60"></a>古人党理而不党亲。<a id="a-61"></a>不自我先不自我后。<a id="a-62"></a>虽亲有罪必罚。<a id="a-63"></a>虽仇有功必赏。<a id="a-64"></a>赏罚理当。<a id="a-65"></a>故天下和平。<a id="a-66"></a>老子习训道宗。<a id="a-67"></a>德教加于百姓。<a id="a-68"></a>恕己谦光。<a id="a-69"></a>仁风形于四海又云。<a id="a-6A"></a>吾师名佛。<a id="a-6B"></a>佛者觉一切人也。<a id="a-6C"></a>乾竺古皇。<a id="a-6D"></a>西升逝矣。<a id="a-6E"></a>讨寻老教。<a id="a-6F"></a>始末可追。<a id="a-6G"></a>日授中经示诲子弟言。<a id="a-6H"></a>吾师者善入泥洹。<a id="a-6I"></a>绵绵常存。<a id="a-6J"></a>吾今逝矣。<a id="a-6K"></a>今刘李所迹。<a id="a-6L"></a>谤灭老氏之师。<a id="a-6M"></a>世莫能知。<a id="a-6N"></a>着兹辩正论。<a id="a-6O"></a>有八卷。<a id="a-6P"></a>略对道士。<a id="a-6Q"></a>六十余条。<a id="a-6R"></a>并陈史籍。<a id="a-6S"></a>前言实非谤毁家国。<a id="a-6T"></a>自后辩对二十余列。<a id="a-6U"></a>并据琳词。<a id="a-6V"></a>具状闻奏。<a id="a-6W"></a>敕云。<a id="a-6X"></a>所著辩正论。<a id="a-6Y"></a>信毁交报篇曰。<a id="a-6Z"></a>有念观音者。<a id="a-6a"></a>临刃不伤。<a id="a-6b"></a>且赦七日令尔自念。<a id="a-6c"></a>试及刑决能无伤不。<a id="a-6d"></a>琳外缠桎梏内迫刑期。<a id="a-6e"></a>水火交怀诉仰无路。<a id="a-6f"></a>乃缘生来所闻经教及三圣尊名。<a id="a-6g"></a>铭诵心府。<a id="a-6h"></a>拟为显应。<a id="a-6i"></a>至于限满。<a id="a-6j"></a>忽神思彯勇横逸胸怀。<a id="a-6k"></a>欢庆相寻顿忘死畏。<a id="a-6l"></a>立待对问。<a id="a-6m"></a>须臾敕至云。<a id="a-6n"></a>今赦期已满。<a id="a-6o"></a>当至临刑。<a id="a-6p"></a>有何所念。<a id="a-6q"></a>念有灵不。<a id="a-6r"></a>琳援笔答曰。<a id="a-6s"></a>自隋季扰攘四海沸腾。<a id="a-6t"></a>役毒流行干戈竞起。<a id="a-6u"></a>兴师相伐舍檀兵威。<a id="a-6v"></a>臣佞君荒不为正治。<a id="a-6w"></a>遏绝王路固执一隅。<a id="a-6x"></a>自皇王吊伐载清陆海。<a id="a-6y"></a>斯寔观音之力。<a id="a-6z"></a>咸资势至之因。<a id="a-70"></a>比德连踪道齐上圣。<a id="a-71"></a>救横死于帝庭。<a id="a-72"></a>免淫刑于都市琳于七日已来。<a id="a-73"></a>不念观音。<a id="a-74"></a>惟念陛下。<a id="a-75"></a>敕治书侍御史韦悰问琳。<a id="a-76"></a>有诏令念观音。<a id="a-77"></a>何因不念。<a id="a-78"></a>乃云惟念陛下。<a id="a-79"></a>琳答。<a id="a-7A"></a>伏承观音圣鉴尘形六道。<a id="a-7B"></a>上天下地皆为师范。<a id="a-7C"></a>然大唐光宅四海。<a id="a-7D"></a>九夷奉职八表刑清。<a id="a-7E"></a>君圣臣贤不为抂滥。<a id="a-7F"></a>今陛下子育恒品如经。<a id="a-7G"></a>即是观音。<a id="a-7H"></a>既其灵鉴相符。<a id="a-7I"></a>所以惟念陛下。<a id="a-7J"></a>但琳所著正论。<a id="a-7K"></a>爰与书史伦同。<a id="a-7L"></a>一句参差任从斧钺。<a id="a-7M"></a>陛下若顺忠顺正。<a id="a-7N"></a>琳则不损一毛。<a id="a-7O"></a>陛下若刑滥无辜。<a id="a-7P"></a>琳则有伏尸之痛。<a id="a-7Q"></a>具以事闻。<a id="a-7R"></a>遂不加罪有敕徙于益部僧寺。<a id="a-7S"></a>行至百牢关菩提寺。<a id="a-7T"></a>因疾而卒。<a id="a-7U"></a>时年六十九。<a id="a-7V"></a>沙门慧序。<a id="a-7W"></a>经理所苦。<a id="a-7X"></a>情结断金。<a id="a-7Y"></a>晓夕同衾慰抚承接。<a id="a-7Z"></a>及命将尽在序膝上。<a id="a-7a"></a>序恸哭崩摧泪如驶雨。<a id="a-7b"></a>乃召诸关旁道俗。<a id="a-7c"></a>葬于东山之顶。<a id="a-7d"></a>高树白塔。<a id="a-7e"></a>勒铭志之。<a id="a-7f"></a>行路望者知便下泪。<a id="a-7g"></a>序本雍州武功人。<a id="a-7h"></a>善经籍通佛理。<a id="a-7i"></a>明摄论以为敷化之训。<a id="a-7j"></a>体道开俗言无品藻。<a id="a-7k"></a>将护游僧用为家操。<a id="a-7l"></a>本住京辇后移梁益。<a id="a-7m"></a>以百牢冲会四方所归。<a id="a-7n"></a>道俗栖投往还莫寄。<a id="a-7o"></a>序乃宅寺关口。<a id="a-7p"></a>用接远宾。<a id="a-7q"></a>故行侣赖之。<a id="a-7r"></a>咏歌盈耳。<a id="a-7s"></a>于时治书侍御史韦悰。<a id="a-7t"></a>审英饰诈。<a id="a-7u"></a>乃奏弹曰。<a id="a-7v"></a>窃以大道郁兴。<a id="a-7w"></a>冲虚之迹斯阐。<a id="a-7x"></a>玄风既播。<a id="a-7y"></a>无为之教寔隆。<a id="a-7z"></a>未有身预黄冠志同凡素者也。<a id="a-80"></a>道士秦英。<a id="a-81"></a>颇学医方薄闲咒禁。<a id="a-82"></a>亲戚寄命羸疾投身。<a id="a-83"></a>奸淫其妻禽狩不异。<a id="a-84"></a>若情违正教心类豺狼。<a id="a-85"></a>逞贪竞之怀。<a id="a-86"></a>恣邪秽之行。<a id="a-87"></a>家藏妻子门有姬童。<a id="a-88"></a>乘肥衣轻出入衢路。<a id="a-89"></a>杨眉奋袂无惮宪网。<a id="a-8A"></a>健羡未忘观缴在虑。<a id="a-8B"></a>斯原不殄至教式亏。<a id="a-8C"></a>请置严科以惩淫侈。<a id="a-8D"></a>乃入大理。<a id="a-8E"></a>竟以狂匿被诛。<a id="a-8F"></a>公私怪其死晚。<a id="a-8G"></a>琳所著诗赋启颂碑表章诔大乘教法并诸论记传。<a id="a-8H"></a>合三十余卷。<a id="a-8I"></a>并金石击其风韵。<a id="a-8J"></a>缛锦缋其文思。<a id="a-8K"></a>流靡雅便。<a id="a-8L"></a>腾焰尔穆。<a id="a-8M"></a>又善应机说导。<a id="a-8N"></a>即事骋词。<a id="a-8O"></a>言会宫商义符玄籍。<a id="a-8P"></a>斯亦希世罕嗣矣。</p>
  <p id="a8Q">释道会。<a id="a-8R"></a>姓史。<a id="a-8S"></a>犍为武阳人。<a id="a-8T"></a>初出家。<a id="a-8U"></a>住益州严远寺。<a id="a-8V"></a>器宇高简雅调逸群。<a id="a-8W"></a>四方道俗日夕参候。<a id="a-8X"></a>犹以蜀门小陜闻见非广。<a id="a-8Y"></a>乃入京询访经十余年。<a id="a-8Z"></a>经论史籍博究宗领。<a id="a-8a"></a>还蜀欲大开释教导引后锐。<a id="a-8b"></a>时属乱离不果心术。<a id="a-8c"></a>会皇运初兴率先招抚。<a id="a-8d"></a>詹俊李衮首途巴蜀。<a id="a-8e"></a>会上疏曰。<a id="a-8f"></a>会弟性不肖。<a id="a-8g"></a>家风失坠。<a id="a-8h"></a>封爵虽除诏敕犹在。<a id="a-8i"></a>门生故吏子孙成列。<a id="a-8j"></a>并奋臂切齿思效力用。<a id="a-8k"></a>即日剑门虽启巫峡负固。<a id="a-8l"></a>会请。<a id="a-8m"></a>躬率徒隶。<a id="a-8n"></a>振锡启途。<a id="a-8o"></a>折简宣威。<a id="a-8p"></a>开怀纳款。<a id="a-8q"></a>军无矢石之劳。<a id="a-8r"></a>主有待成之逸。<a id="a-8s"></a>此亦一时之利也。<a id="a-8t"></a>惟公图之。<a id="a-8u"></a>为使淹留遂不行。<a id="a-8v"></a>于时国初。<a id="a-8w"></a>僧尼道士所在多度。<a id="a-8x"></a>有道士宋冀。<a id="a-8y"></a>是彼梁栋。<a id="a-8z"></a>于隆山县下新立道观。<a id="a-90"></a>屋宇成就置三十人。<a id="a-91"></a>会经总管段伦陈牒改观为寺。<a id="a-92"></a>其郭内住者并是道宗不伏。<a id="a-93"></a>移改嘱安抚大使李袭誉。<a id="a-94"></a>巡察州县。<a id="a-95"></a>会以事达。<a id="a-96"></a>乃引兵过城。<a id="a-97"></a>四面鸣鼓一时驱出。<a id="a-98"></a>举宗怨诉噂誻街衢。<a id="a-99"></a>会曰。<a id="a-9A"></a>未能令天下改观为寺。<a id="a-9B"></a>此之一所终不可夺。<a id="a-9C"></a>遂依立寺。<a id="a-9D"></a>至今不毁。<a id="a-9E"></a>武皇登遐。<a id="a-9F"></a>入京朝观。<a id="a-9G"></a>因与琳师同修辨正。<a id="a-9H"></a>有安州暠师。<a id="a-9I"></a>在蜀弘讲。<a id="a-9J"></a>人有嫉者。<a id="a-9K"></a>表奏云。<a id="a-9L"></a>反又述法。<a id="a-9M"></a>会觇候消息遂被拘执。<a id="a-9N"></a>身虽在狱言笑如常。<a id="a-9O"></a>为诸在狱讲释经论。<a id="a-9P"></a>经春至冬。<a id="a-9Q"></a>诸僧十数。<a id="a-9R"></a>衣服褴缕不胜寒酷。<a id="a-9S"></a>京师有无尽藏。<a id="a-9T"></a>恒施为事。<a id="a-9U"></a>会致书曰。<a id="a-9V"></a>自如来潜影西国。<a id="a-9W"></a>千有余年。<a id="a-9X"></a>正法东流五百许载虽复赤髭青眼大开方便之门。<a id="a-9Y"></a>白脚漆身广示归依之路。<a id="a-9Z"></a>犹未出于苦海。<a id="a-9a"></a>尚陆沈于险道。<a id="a-9b"></a>况五众名僧四禅教首。<a id="a-9c"></a>头陀聚落唯事一餐。<a id="a-9d"></a>宴坐林中但披三纳。<a id="a-9e"></a>加以无缘之慈想。<a id="a-9f"></a>升锤以代鸽。<a id="a-9g"></a>履不轻之行。<a id="a-9h"></a>思振锡以避虫。<a id="a-9i"></a>今有精勤法子清净沙门。<a id="a-9j"></a>横被囚拘实非其罪。<a id="a-9k"></a>遂使重关早落睹狱吏而魂飞。<a id="a-9l"></a>清室晚开见刑官而思尽。<a id="a-9m"></a>严风旦洒穿襟与中露俱飘。<a id="a-9n"></a>繁霜夜零寒心与死灰同殪。<a id="a-9o"></a>若竟不免沟壑。<a id="a-9p"></a>抑亦仁者所耻。<a id="a-9q"></a>书达即送裘鞋给之。<a id="a-9r"></a>及事释还乡。<a id="a-9s"></a>三辅名僧送出郭门。<a id="a-9t"></a>会与诸远僧别诗曰。<a id="a-9u"></a>去住俱为客。<a id="a-9v"></a>分悲损性情。<a id="a-9w"></a>共作无期别。<a id="a-9x"></a>时能访死生。<a id="a-9y"></a>道俗闻者皆堕泪。<a id="a-9z"></a>时益州法曹裴希仁。<a id="a-A0"></a>自矜门学。<a id="a-A1"></a>会与相见。<a id="a-A2"></a>轻有讥诮。<a id="a-A3"></a>会曰。<a id="a-A4"></a>蜀川虽小贤德如林。<a id="a-A5"></a>汉朝八俊同出。<a id="a-A6"></a>唯张纲埋轮。<a id="a-A7"></a>东[名*隹]。<a id="a-A8"></a>难曰。<a id="a-A9"></a>豺狠当路安问狐狸。<a id="a-AA"></a>奏诛梁冀。<a id="a-AB"></a>威摄四海者。<a id="a-AC"></a>揵为武阳人也。<a id="a-AD"></a>汉时有问杨子云曰。<a id="a-AE"></a>李仲堪何如人。<a id="a-AF"></a>答曰。<a id="a-AG"></a>隐不违亲。<a id="a-AH"></a>贞不绝俗。<a id="a-AI"></a>天子不臣。<a id="a-AJ"></a>诸侯不友者。<a id="a-AK"></a>资中人也。<a id="a-AL"></a>巴西阆中。<a id="a-AM"></a>百王之仰戢。<a id="a-AN"></a>益州郫县。<a id="a-AO"></a>名振于华夷。<a id="a-AP"></a>明公庶可虚心待国士。<a id="a-AQ"></a>岂得以土地拘于人哉。<a id="a-AR"></a>言讫而出。<a id="a-AS"></a>希仁愧谢。<a id="a-AT"></a>既返谓人曰。<a id="a-AU"></a>江汉多灵。<a id="a-AV"></a>其斯人也。<a id="a-AW"></a>以贞观末卒。<a id="a-AX"></a>年七十矣。</p>
  <p id="aAY">释智勤。<a id="a-AZ"></a>俗姓朱。<a id="a-Aa"></a>隋仁寿因舍利州别置大兴国寺度。<a id="a-Ab"></a>少小以匡护为心。<a id="a-Ac"></a>每处众发言。<a id="a-Ad"></a>无不允睦。<a id="a-Ae"></a>精诚勇猛事皆冥祐。<a id="a-Af"></a>初母患委顿。<a id="a-Ag"></a>为念观音。<a id="a-Ah"></a>宅中树叶之上皆现化佛。<a id="a-Ai"></a>合家并见。<a id="a-Aj"></a>母疾遂除。<a id="a-Ak"></a>又属隋末荒乱诸贼竞起。<a id="a-Al"></a>勤独守此寺。<a id="a-Am"></a>贼不敢凌。<a id="a-An"></a>故得寺宇经像一无所损。<a id="a-Ao"></a>诸寺湮灭不可目见。<a id="a-Ap"></a>又一时权着俗衣。<a id="a-Aq"></a>以避兵刃。<a id="a-Ar"></a>被贼围绕而欲杀之。<a id="a-As"></a>忽闻空中声告。<a id="a-At"></a>师可去俗衣。<a id="a-Au"></a>遂除外服。<a id="a-Av"></a>贼见顶礼请将供养。<a id="a-Aw"></a>经于数月后投于蜀。<a id="a-Ax"></a>听暠法师讲。<a id="a-Ay"></a>众至三千。<a id="a-Az"></a>法师皆委令检校。<a id="a-B0"></a>遂得安怗。<a id="a-B1"></a>内外无事。<a id="a-B2"></a>一人力也。<a id="a-B3"></a>又至唐初还归邓州。<a id="a-B4"></a>讲维摩三论十余遍。<a id="a-B5"></a>后隐于北山。<a id="a-B6"></a>倚立十余年。<a id="a-B7"></a>所居三所即今见存。<a id="a-B8"></a>恒闻谷中钟声。<a id="a-B9"></a>后寻岩岭。<a id="a-BA"></a>忽见一寺宛丽奇常。<a id="a-BB"></a>入中礼拜。<a id="a-BC"></a>似有人住。<a id="a-BD"></a>如是数度。<a id="a-BE"></a>后更寻觅莫知所在。<a id="a-BF"></a>又居山内粮食将尽。<a id="a-BG"></a>其行道之处土自发起。<a id="a-BH"></a>遂除弃之。<a id="a-BI"></a>明日复尔。<a id="a-BJ"></a>如是再三。<a id="a-BK"></a>遂有谷现。<a id="a-BL"></a>因即深掘得粟二十余硕。<a id="a-BM"></a>其粟粒大色赤稍异凡谷。<a id="a-BN"></a>时邓州佛法陵迟。<a id="a-BO"></a>合州道俗就山礼请。<a id="a-BP"></a>愿出住持。<a id="a-BQ"></a>遂感梦而出。<a id="a-BR"></a>其梦不详子细。<a id="a-BS"></a>后时负像出山。<a id="a-BT"></a>中途忽闇莫知其路。<a id="a-BU"></a>不得前进。<a id="a-BV"></a>俄有异火两炬。<a id="a-BW"></a>照路极明。<a id="a-BX"></a>因得见道。<a id="a-BY"></a>送至村中火方回灭。<a id="a-BZ"></a>村人并见无不惊异。<a id="a-Ba"></a>因出住大兴国。<a id="a-Bb"></a>前后诸王刺史。<a id="a-Bc"></a>并就寺顶礼。<a id="a-Bd"></a>请受归戒。<a id="a-Be"></a>恒以僧尼之事委令检校。<a id="a-Bf"></a>佛法光显。<a id="a-Bg"></a>吴蜀远闻。<a id="a-Bh"></a>又至永徽年初。<a id="a-Bi"></a>以见时事繁杂。<a id="a-Bj"></a>守房不出。<a id="a-Bk"></a>向淹三载。<a id="a-Bl"></a>读一切经两遍。<a id="a-Bm"></a>每读经时恒见有神来听。<a id="a-Bn"></a>初中后夜常闻弹指謦欬之声。<a id="a-Bo"></a>至显庆四年。<a id="a-Bp"></a>省符召入慈恩。<a id="a-Bq"></a>不就。<a id="a-Br"></a>至其年五月欲终之前。<a id="a-Bs"></a>所有功德不周之处。<a id="a-Bt"></a>晓夜经构使毕。<a id="a-Bu"></a>人问何故如此匆速。<a id="a-Bv"></a>答曰。<a id="a-Bw"></a>无常之法何可保耶。<a id="a-Bx"></a>至十五日。<a id="a-By"></a>寺中树木枝叶萎枯自然分析。<a id="a-Bz"></a>禽鸟悲鸣遍于寺内。<a id="a-C0"></a>僧各惊问莫知所由。<a id="a-C1"></a>至十六日旦。<a id="a-C2"></a>忽见昔听经神来。<a id="a-C3"></a>礼拜而语云。<a id="a-C4"></a>莫礼傍人无有见者。<a id="a-C5"></a>于是剃发披衣在绳床内。<a id="a-C6"></a>手执香炉跏趺而坐。<a id="a-C7"></a>告诸弟子。<a id="a-C8"></a>汝可取大品经读诵。<a id="a-C9"></a>至往生品讫。<a id="a-CA"></a>遂合掌坐而卒。<a id="a-CB"></a>停经数日颜色如旧。<a id="a-CC"></a>恒有异香闻于寺内。<a id="a-CD"></a>合州道俗悲恸难胜。<a id="a-CE"></a>州县官人并送至野。<a id="a-CF"></a>春秋七十四矣。</p>
  <p id="aCG">释慈藏。<a id="a-CH"></a>姓金氏。<a id="a-CI"></a>新罗国人。<a id="a-CJ"></a>其先三韩之后也。<a id="a-CK"></a>中古之时。<a id="a-CL"></a>辰韩马韩卞韩。<a id="a-CM"></a>率其部属。<a id="a-CN"></a>各有魁长。<a id="a-CO"></a>案梁贡职图。<a id="a-CP"></a>其新罗国。<a id="a-CQ"></a>魏曰斯卢。<a id="a-CR"></a>宋曰新罗。<a id="a-CS"></a>本东夷辰韩之国矣。<a id="a-CT"></a>藏父名武林。<a id="a-CU"></a>官至苏判异(以本王族比唐一品)既向高位。<a id="a-CV"></a>筹议攸归。<a id="a-CW"></a>而绝无后嗣。<a id="a-CX"></a>幽忧每积。<a id="a-CY"></a>素仰佛理乃求加护。<a id="a-CZ"></a>广请大舍祈心佛法。<a id="a-Ca"></a>并造千部观音。<a id="a-Cb"></a>希生一息。<a id="a-Cc"></a>后若成长。<a id="a-Cd"></a>愿发道心度诸生类。<a id="a-Ce"></a>冥祥显应。<a id="a-Cf"></a>梦星坠入怀。<a id="a-Cg"></a>因即有娠。<a id="a-Ch"></a>以四月八日诞。<a id="a-Ci"></a>载良晨。<a id="a-Cj"></a>道俗衔庆希有瑞也。<a id="a-Ck"></a>年过小学。<a id="a-Cl"></a>神睿澄兰独拔恒心。<a id="a-Cm"></a>而于世数史籍略皆周览。<a id="a-Cn"></a>情意漠漠无心染趣。<a id="a-Co"></a>会二亲俱丧。<a id="a-Cp"></a>转厌世华。<a id="a-Cq"></a>深体无常终归空寂。<a id="a-Cr"></a>乃捐舍妻子第宅田园。<a id="a-Cs"></a>随须便给行悲敬业。<a id="a-Ct"></a>子尔只身投于林壑。<a id="a-Cu"></a>粗服草屩用卒余报。<a id="a-Cv"></a>遂登陗隒独静行禅。<a id="a-Cw"></a>不避虎兕常思难施。<a id="a-Cx"></a>时或弊睡心行将征。<a id="a-Cy"></a>遂居小室。<a id="a-Cz"></a>周障棘刺露身直坐。<a id="a-D0"></a>动便刺肉。<a id="a-D1"></a>悬发在梁。<a id="a-D2"></a>用祛昏漠。<a id="a-D3"></a>修白骨观转向明利。<a id="a-D4"></a>而冥行显被物望所归。<a id="a-D5"></a>位当宰相频征不就。<a id="a-D6"></a>王大怒。<a id="a-D7"></a>敕往山所将加手刃。<a id="a-D8"></a>藏曰。<a id="a-D9"></a>吾宁持戒一日而死。<a id="a-DA"></a>不愿一生破戒而生。<a id="a-DB"></a>使者见之不敢加刃。<a id="a-DC"></a>以事上闻。<a id="a-DD"></a>王愧服焉。<a id="a-DE"></a>放令出家任修道业。<a id="a-DF"></a>即又深隐。<a id="a-DG"></a>外绝来往。<a id="a-DH"></a>粮粒固穷。<a id="a-DI"></a>以死为命。<a id="a-DJ"></a>便感异鸟各衔诸果就手送与。<a id="a-DK"></a>鸟于藏手就而共食。<a id="a-DL"></a>时至必尔。<a id="a-DM"></a>初无乖候。<a id="a-DN"></a>斯行感玄征。<a id="a-DO"></a>罕有联者。<a id="a-DP"></a>而常怀戚戚慈哀含识。<a id="a-DQ"></a>作何方便令免生死。<a id="a-DR"></a>遂于眠寐见二丈夫曰。<a id="a-DS"></a>卿在幽隐欲为何利。<a id="a-DT"></a>藏曰。<a id="a-DU"></a>惟为利益众生。<a id="a-DV"></a>乃授藏五戒讫曰。<a id="a-DW"></a>可将此五戒利益众生。<a id="a-DX"></a>又告藏曰。<a id="a-DY"></a>吾从忉利天来。<a id="a-DZ"></a>故授汝戒。<a id="a-Da"></a>因腾空灭。<a id="a-Db"></a>于是出山。<a id="a-Dc"></a>一月之间国中士女咸受五戒。<a id="a-Dd"></a>又深惟曰。<a id="a-De"></a>生在边壤佛法未弘。<a id="a-Df"></a>自非目验无由承奉。<a id="a-Dg"></a>乃启本王西观大化。<a id="a-Dh"></a>以贞观十二年。<a id="a-Di"></a>将领门人僧实等十有余人。<a id="a-Dj"></a>东辞至京。<a id="a-Dk"></a>蒙敕慰抚。<a id="a-Dl"></a>胜光别院厚礼殊供。<a id="a-Dm"></a>人物繁拥财事既积。<a id="a-Dn"></a>便来外盗。<a id="a-Do"></a>贼者将取心战自惊。<a id="a-Dp"></a>返来露过。<a id="a-Dq"></a>便授其戒。<a id="a-Dr"></a>有患生盲。<a id="a-Ds"></a>诣藏陈忏后还得眼。<a id="a-Dt"></a>由斯祥应。<a id="a-Du"></a>从受戒者日有千计。<a id="a-Dv"></a>性乐栖静。<a id="a-Dw"></a>启敕入山。<a id="a-Dx"></a>于终南云际寺东悬崿之上。<a id="a-Dy"></a>架室居焉。<a id="a-Dz"></a>旦夕人神归戒又集。<a id="a-E0"></a>时染少疹。<a id="a-E1"></a>见受戒神为摩所苦。<a id="a-E2"></a>寻即除愈。<a id="a-E3"></a>往还三夏常在此山。<a id="a-E4"></a>将事东蕃。<a id="a-E5"></a>辞下云际。<a id="a-E6"></a>见大鬼神其众无数。<a id="a-E7"></a>带甲持仗云。<a id="a-E8"></a>将此金舆迎取慈藏。<a id="a-E9"></a>复见大神与之共斗拒不许迎。<a id="a-EA"></a>藏闻臭气塞谷蓬勃。<a id="a-EB"></a>即就绳床。<a id="a-EC"></a>通告诀别。<a id="a-ED"></a>其一弟子又被鬼打躄死乃苏。<a id="a-EE"></a>藏即舍诸衣财。<a id="a-EF"></a>行僧德施。<a id="a-EG"></a>又闻香气遍满身心。<a id="a-EH"></a>神语藏曰。<a id="a-EI"></a>今者不死。<a id="a-EJ"></a>八十余矣。<a id="a-EK"></a>既而入京。<a id="a-EL"></a>蒙敕慰问。<a id="a-EM"></a>赐绢二百匹。<a id="a-EN"></a>用充衣服贞观十七年。<a id="a-EO"></a>本国请还。<a id="a-EP"></a>启敕蒙许。<a id="a-EQ"></a>引藏入宫。<a id="a-ER"></a>赐纳一领杂彩五百段。<a id="a-ES"></a>东宫赐二百段。<a id="a-ET"></a>仍于弘福寺为国设大斋。<a id="a-EU"></a>大德法集。<a id="a-EV"></a>并度八人。<a id="a-EW"></a>又敕太常九部供养。<a id="a-EX"></a>藏以本朝经像雕落未全。<a id="a-EY"></a>遂得藏经一部并诸妙像幡花盖具堪为福利者。<a id="a-EZ"></a>赍还本国。<a id="a-Ea"></a>既达乡坏。<a id="a-Eb"></a>倾国来迎。<a id="a-Ec"></a>一代佛法于斯兴显。<a id="a-Ed"></a>王以藏景仰大国。<a id="a-Ee"></a>弘持正教。<a id="a-Ef"></a>非夫纲理。<a id="a-Eg"></a>无以肃清乃敕藏为大国统。<a id="a-Eh"></a>住王芬寺。<a id="a-Ei"></a>寺即王之所造。<a id="a-Ej"></a>又别筑精院。<a id="a-Ek"></a>别度十人恒充给侍。<a id="a-El"></a>又请入宫。<a id="a-Em"></a>一夏讲摄大乘论。<a id="a-En"></a>晚又于皇龙寺讲菩萨戒本。<a id="a-Eo"></a>七日七夜天降甘露。<a id="a-Ep"></a>云雾奄蔼覆所讲堂。<a id="a-Eq"></a>四部兴嗟声望弥远。<a id="a-Er"></a>及散席日。<a id="a-Es"></a>从受戒者其量云从。<a id="a-Et"></a>因之革厉十室而九。<a id="a-Eu"></a>藏属斯嘉运。<a id="a-Ev"></a>勇锐由来。<a id="a-Ew"></a>所有衣资并充檀舍。<a id="a-Ex"></a>惟事头陀。<a id="a-Ey"></a>兰若综业。<a id="a-Ez"></a>正以青丘佛法东渐百龄。<a id="a-F0"></a>至于住持修奉盖阙。<a id="a-F1"></a>乃与诸宰伯祥评纪正。<a id="a-F2"></a>时王臣上下。<a id="a-F3"></a>佥议攸归。<a id="a-F4"></a>一切佛法须有规猷。<a id="a-F5"></a>并委僧统藏令僧尼五部各增旧习。<a id="a-F6"></a>更置纲管。<a id="a-F7"></a>监察维持。<a id="a-F8"></a>半月说戒依律忏除。<a id="a-F9"></a>春冬总试令知持犯。<a id="a-FA"></a>又置巡使。<a id="a-FB"></a>遍历诸寺诫励说法。<a id="a-FC"></a>严饰佛像营理众业。<a id="a-FD"></a>镇以为常。<a id="a-FE"></a>据斯以言。<a id="a-FF"></a>护法菩萨即斯人矣。<a id="a-FG"></a>又别造寺塔十有余所。<a id="a-FH"></a>每一兴建合国俱崇。<a id="a-FI"></a>藏乃发愿曰。<a id="a-FJ"></a>若所造有灵。<a id="a-FK"></a>希现异相。<a id="a-FL"></a>便感舍利在诸巾钵。<a id="a-FM"></a>大众悲庆积施如山。<a id="a-FN"></a>便为受戒。<a id="a-FO"></a>行善遂广。<a id="a-FP"></a>又以习俗服章中华有革。<a id="a-FQ"></a>藏惟归崇正朔义岂贰心。<a id="a-FR"></a>以事商量举国咸遂。<a id="a-FS"></a>通改边服一准唐仪。<a id="a-FT"></a>所以每年朝集位在上蕃。<a id="a-FU"></a>任官游践并同华夏。<a id="a-FV"></a>据事以量通古难例。<a id="a-FW"></a>撰诸经戒疏十余卷。<a id="a-FX"></a>出观行法一卷。<a id="a-FY"></a>盛流彼国。<a id="a-FZ"></a>有沙门圆胜者。<a id="a-Fa"></a>本族辰韩清慎僧也。<a id="a-Fb"></a>以贞观初年。<a id="a-Fc"></a>来仪京辇遍陶法肆。<a id="a-Fd"></a>闻持镜晓志存定摄。<a id="a-Fe"></a>护法为心。<a id="a-Ff"></a>与藏齐襟秉维城堑。<a id="a-Fg"></a>及同返国大敞行途讲开律部。<a id="a-Fh"></a>惟其光肇自昔东蕃有来西学。<a id="a-Fi"></a>经术虽闻无行戒检。<a id="a-Fj"></a>缘构既重。<a id="a-Fk"></a>今则三学备焉。<a id="a-Fl"></a>是知通法护法代有斯人。<a id="a-Fm"></a>中浊边清于斯验矣。</p>
  <p id="aFn">论曰。<a id="a-Fo"></a>观夫至人之降时也。<a id="a-Fp"></a>或三轮御世。<a id="a-Fq"></a>或六通导物。<a id="a-Fr"></a>人依法依。<a id="a-Fs"></a>本护法。<a id="a-Ft"></a>而陈教适权适道。<a id="a-Fu"></a>寔兼济而成津。<a id="a-Fv"></a>是以三藏设位。<a id="a-Fw"></a>拯溺丧于未然。<a id="a-Fx"></a>护法一科。<a id="a-Fy"></a>树已崩之正纲。<a id="a-Fz"></a>然弘诱之相。<a id="a-G0"></a>条绪稍多。<a id="a-G1"></a>时显知微。<a id="a-G2"></a>乍扬神武。<a id="a-G3"></a>骋奇辩于邪众。<a id="a-G4"></a>畅决蒙心。<a id="a-G5"></a>显大义于当时。<a id="a-G6"></a>昌明玄理假威权而助道。<a id="a-G7"></a>有德独擅其声。<a id="a-G8"></a>藉传授而潜通。<a id="a-G9"></a>遍告常行其务。<a id="a-GA"></a>遂有挝揵捶于灵岳。<a id="a-GB"></a>声告但为任持。<a id="a-GC"></a>重结法于剡洲。<a id="a-GD"></a>教旨惟尊弘理。<a id="a-GE"></a>入大乘论。<a id="a-GF"></a>则九亿无学住法万年。<a id="a-GG"></a>经律所诠。<a id="a-GH"></a>宾头罗睺未取泥曰。<a id="a-GI"></a>斯皆助扬道化。<a id="a-GJ"></a>通悟未闻。<a id="a-GK"></a>静倒惑于即生。<a id="a-GL"></a>绍正法于来世。<a id="a-GM"></a>故使湮残屡染寻复还兴。<a id="a-GN"></a>岂惟凡谋。<a id="a-GO"></a>盖其力矣。<a id="a-GP"></a>况乎迦葉尊者。<a id="a-GQ"></a>凝神鸡足之峰。<a id="a-GR"></a>坚慧菩萨。<a id="a-GS"></a>端拱修罗之窟。<a id="a-GT"></a>斯并引生趣善。<a id="a-GU"></a>为物持身。<a id="a-GV"></a>致及慈氏降灵递相弘育。<a id="a-GW"></a>或摧裂爱网。<a id="a-GX"></a>或倾覆慢幢。<a id="a-GY"></a>或通决深疑。<a id="a-GZ"></a>或开扬道务。<a id="a-Ga"></a>为业应接。<a id="a-Gb"></a>若云雨之相投。<a id="a-Gc"></a>为功惟重。<a id="a-Gd"></a>等大地之弘博。<a id="a-Ge"></a>所以身子策名。<a id="a-Gf"></a>显法轮之大将。<a id="a-Gg"></a>鞠多徽号。<a id="a-Gh"></a>标无相之后佛。<a id="a-Gi"></a>五百门学通号任持。<a id="a-Gj"></a>行德相高皆称第一。<a id="a-Gk"></a>至于乘时御化通法开宗。<a id="a-Gl"></a>弘救之极勿高身子。<a id="a-Gm"></a>良由辟树园之福地荡邪寇之高锋。<a id="a-Gn"></a>偃目连之神力。<a id="a-Go"></a>覆富那之辩慧。<a id="a-Gp"></a>此即护法之缘。<a id="a-Gq"></a>盖惟斯矣。<a id="a-Gr"></a>自道风东扇。<a id="a-Gs"></a>爰始滕兰。<a id="a-Gt"></a>前传重于开宗。<a id="a-Gu"></a>故入译经之目。<a id="a-Gv"></a>然则传译在乎归信未信不可弘文。<a id="a-Gw"></a>护持存乎正邪。<a id="a-Gx"></a>邪正方开信本。<a id="a-Gy"></a>经陈如是。<a id="a-Gz"></a>岂虚也哉。<a id="a-H0"></a>道元德母。<a id="a-H1"></a>信其实矣。<a id="a-H2"></a>所以发蒙启化。<a id="a-H3"></a>应接时心。<a id="a-H4"></a>重空显其德明。<a id="a-H5"></a>大众骇其耳目。<a id="a-H6"></a>致使拜首受道饮沐法流。<a id="a-H7"></a>不虚设也。<a id="a-H8"></a>费才感终于坛侧。<a id="a-H9"></a>褚信剃顶于场中。<a id="a-HA"></a>显宗悟理知归。<a id="a-HB"></a>侍中捐俗入道。<a id="a-HC"></a>一期盛事万代舟航。<a id="a-HD"></a>佛日于是流晖。<a id="a-HE"></a>法云由斯不绝。<a id="a-HF"></a>兹德可纪兹言可详。<a id="a-HG"></a>而闽越。<a id="a-HH"></a>隐其高例。<a id="a-HI"></a>附译称述。<a id="a-HJ"></a>窃比则事业悬殊。<a id="a-HK"></a>远化则乘权难拟。<a id="a-HL"></a>计功编次宜先译传。<a id="a-HM"></a>稍非经务故后三学。<a id="a-HN"></a>及姚秦迷外。<a id="a-HO"></a>道融折其是非。<a id="a-HP"></a>元魏重邪。<a id="a-HQ"></a>昙始制其强御。<a id="a-HR"></a>前传显然。<a id="a-HS"></a>其宗可录。<a id="a-HT"></a>施乎齐周两治。<a id="a-HU"></a>厥政殊风。<a id="a-HV"></a>齐高独盛释门。<a id="a-HW"></a>周武偏弘李众。<a id="a-HX"></a>然其邪逼匿正。<a id="a-HY"></a>邪伪而正通。<a id="a-HZ"></a>妄作乱真。<a id="a-Ha"></a>无两情。<a id="a-Hb"></a>释侣阗邦寺塔充国。<a id="a-Hc"></a>二百万众。<a id="a-Hd"></a>纲猷上统之言。<a id="a-He"></a>四十千寺。<a id="a-Hf"></a>咸列释门之刹。<a id="a-Hg"></a>约指剡洲。<a id="a-Hh"></a>化境通括像正任持。<a id="a-Hi"></a>挮航之大未可相拟。<a id="a-Hj"></a>岂法之力。<a id="a-Hk"></a>惟人谓乎。<a id="a-Hl"></a>弘斯在人。<a id="a-Hm"></a>则显公据其首也。<a id="a-Hn"></a>掩抑华饰扬耀尘埃。<a id="a-Ho"></a>众皆轻而不思。<a id="a-Hp"></a>可谓激通其道。<a id="a-Hq"></a>及法上引衣之赴难也。<a id="a-Hr"></a>则醒醉相兼。<a id="a-Hs"></a>醒则领上之累词。<a id="a-Ht"></a>醉则示虚于邪敌。<a id="a-Hu"></a>虽复金柜玉韬之秘术。<a id="a-Hv"></a>未可与言。<a id="a-Hw"></a>孙武吴起之奇谋。<a id="a-Hx"></a>曾何足道。<a id="a-Hy"></a>所以登席之始。<a id="a-Hz"></a>摇动物心。<a id="a-I0"></a>异众等山丘。<a id="a-I1"></a>鼓论同云物。<a id="a-I2"></a>致使才撝刃辩载戢妖氛。<a id="a-I3"></a>定方术于面前。<a id="a-I4"></a>树微言于即世。<a id="a-I5"></a>故有谈仙者投骸于台槛。<a id="a-I6"></a>宗虚者深剃于王庭。<a id="a-I7"></a>明诏遂颁国无两信。<a id="a-I8"></a>虽稠公标于定道。<a id="a-I9"></a>贤上统于义门。<a id="a-IA"></a>一时之庆。<a id="a-IB"></a>固不同年而语矣。<a id="a-IC"></a>周氏秦壤世号武乡。<a id="a-ID"></a>豺狼之谚想不虚托。<a id="a-IE"></a>怀文斯寡习勇弥隆。<a id="a-IF"></a>酌纬候之谶词。<a id="a-IG"></a>纳谲诳之佞术。<a id="a-IH"></a>卫嵩本我之胤。<a id="a-II"></a>张宾乃彼之余。<a id="a-IJ"></a>异向同心唇齿相副。<a id="a-IK"></a>竞列封表曲引游言。<a id="a-IL"></a>冒誷帝心覆绝仁祀。<a id="a-IM"></a>时未思其祸始也祸作萌渐。<a id="a-IN"></a>百辟之所不知。<a id="a-IO"></a>及望夷之福终也。<a id="a-IP"></a>溃发滂流。<a id="a-IQ"></a>天无方改前政。<a id="a-IR"></a>呼嗟何及。<a id="a-IS"></a>僧杰道安名殊卫氏。<a id="a-IT"></a>风格峻逸比景弥天。<a id="a-IU"></a>二论既陈异见将弭。<a id="a-IV"></a>而狙诈蝇巧终坠前修。<a id="a-IW"></a>静蔼上贤当斯颓运。<a id="a-IX"></a>奋发拒谏守素穷岩。<a id="a-IY"></a>慨正道之遂荒。<a id="a-IZ"></a>诚护法之无力也。<a id="a-Ia"></a>乃解形松石殉命西方。<a id="a-Ib"></a>于时同轨遗形。<a id="a-Ic"></a>亦有十数。<a id="a-Id"></a>自非怀大济于末俗睹法灭而增哀。<a id="a-Ie"></a>何能舍所重于幽林。<a id="a-If"></a>为依救而终世。<a id="a-Ig"></a>诚可美矣。<a id="a-Ih"></a>诚可悲夫。<a id="a-Ii"></a>详观列代数贤。<a id="a-Ij"></a>则绍隆之迹可见。<a id="a-Ik"></a>藻镜则日月同仰。<a id="a-Il"></a>清范则高山是钦。<a id="a-Im"></a>具彰本纪。<a id="a-In"></a>其续昌矣。<a id="a-Io"></a>有隋御寓深信释门。<a id="a-Ip"></a>兼陈李馆。<a id="a-Iq"></a>为收恒俗。<a id="a-Ir"></a>二世缵历。<a id="a-Is"></a>同政前朝。<a id="a-It"></a>悼像化之徽猷。<a id="a-Iu"></a>袭宋桓之致敬。<a id="a-Iv"></a>于时缁素相望惨然。<a id="a-Iw"></a>明赡法师屈起临对。<a id="a-Ix"></a>夙未强术。<a id="a-Iy"></a>众或漏言。<a id="a-Iz"></a>及觌其厉色格词抗杨严诏。<a id="a-J0"></a>皆谓祸碎其身首也。<a id="a-J1"></a>助栗不安其足。<a id="a-J2"></a>而赡逞怡颜色欣勇绰然。<a id="a-J3"></a>帝后乃述释门之有人焉。<a id="a-J4"></a>众乃悟其脱颖也知人其难。<a id="a-J5"></a>人实难知。<a id="a-J6"></a>知其难者。<a id="a-J7"></a>千载其一乎。<a id="a-J8"></a>信不虚矣。<a id="a-J9"></a>皇唐启运代有斯人。<a id="a-JA"></a>普应佩席于天门。<a id="a-JB"></a>慧满载衣于朝伍。<a id="a-JC"></a>智实刚烈。<a id="a-JD"></a>抵诃于时重。<a id="a-JE"></a>法琳慷慨。<a id="a-JF"></a>极言于明诏。<a id="a-JG"></a>异世同风不屑古也。<a id="a-JH"></a>莫不言行同时死生齐日。<a id="a-JI"></a>故得名流万代。<a id="a-JJ"></a>绍先圣之宏猷乎。<a id="a-JK"></a>惟夫经论道业务在清心。<a id="a-JL"></a>弘护法网寔敦遐志。<a id="a-JM"></a>志远则不思患辱。<a id="a-JN"></a>心清则罔惧严诛。<a id="a-JO"></a>达三相之若驰。<a id="a-JP"></a>识九有之非宅。<a id="a-JQ"></a>未曾为法。<a id="a-JR"></a>徒丧余龄。<a id="a-JS"></a>岂惟往生。<a id="a-JT"></a>乃穷来阴。<a id="a-JU"></a>于是挟福智而面诸佛。<a id="a-JV"></a>睹形骸若委遗尘。<a id="a-JW"></a>腾神略而直前。<a id="a-JX"></a>鼓通博之横辩。<a id="a-JY"></a>但令法住。<a id="a-JZ"></a>投鼎镬其如归。<a id="a-Ja"></a>既属慧明。<a id="a-Jb"></a>处浊世其如梦。<a id="a-Jc"></a>故能不负遗寄。<a id="a-Jd"></a>斯传之有踪乎已矣。<a id="a-Je"></a>夫谁有见斯。<a id="a-Jf"></a>而不勉厉志于重霄哉。</p>
 </body>
</html>