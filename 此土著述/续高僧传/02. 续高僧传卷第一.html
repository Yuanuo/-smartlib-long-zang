<!doctype html>
<html id="z3IBWR91J4" data-ver="1269">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第一</h1>
  <p id="a2"></p>
  <p id="a3">译经篇初　本传六人　附见二十七人。</p>
  <p id="a4">梁扬都正观寺扶南沙门僧伽婆罗传一(曼陀罗　木道贤　僧法　道命)</p>
  <p id="a5">梁扬都庄严寺金陵沙门释宝唱传二(梁武帝　僧朗　梁简文　僧昭)</p>
  <p id="a6">魏北台石窟寺恒安沙门释昙曜传三(昙靖)</p>
  <p id="a7">魏南台永宁寺北天竺沙门菩提流支传四(常景　李廓　宝意　觉定　法场　智希　杨炫之　昙显　智贤　法希　藏称)</p>
  <p id="a8">陈南海郡西天竺沙门拘那罗陀传五(高空　德贤　善吉)</p>
  <p id="a9">陈扬都金陵沙门释法泰传六(智恺　曹毗　智敫　道尼)</p>
  <p id="aA">僧伽婆罗。<a id="a-B"></a>梁言僧养。<a id="a-C"></a>亦云僧铠。<a id="a-D"></a>扶南国人也。<a id="a-E"></a>幼而颖悟。<a id="a-F"></a>早附法津。<a id="a-G"></a>学年出家。<a id="a-H"></a>偏业阿毗昙论。<a id="a-I"></a>声荣之盛有誉海南。<a id="a-J"></a>具足已后广习律藏。<a id="a-K"></a>勇意观方乐崇开化。<a id="a-L"></a>闻齐国弘法。<a id="a-M"></a>随舶至都。<a id="a-N"></a>住正观寺。<a id="a-O"></a>为天竺沙门求那跋陀之弟子也。<a id="a-P"></a>复从跋陀研精方等。<a id="a-Q"></a>未盈炎燠博涉多通。<a id="a-R"></a>乃解数国书语。<a id="a-S"></a>值齐历亡坠道教淩夷。<a id="a-T"></a>婆罗静洁身心外绝交。<a id="a-U"></a>故拥室栖闲养素资业。<a id="a-V"></a>大梁御宇搜访术能。<a id="a-W"></a>以天监五年。<a id="a-X"></a>被敕征召于杨都寿光殿华林园正观寺占云馆扶南馆等五处传译讫十七年。<a id="a-Y"></a>都合一十一部。<a id="a-Z"></a>四十八卷。<a id="a-a"></a>即大育王经。<a id="a-b"></a>解脱道论等是也。<a id="a-c"></a>初翻经日。<a id="a-d"></a>于寿光殿武帝躬临法座笔受其文。<a id="a-e"></a>然后乃付译人尽其经本。<a id="a-f"></a>敕沙门宝唱慧超僧智法云及袁昙允等。<a id="a-g"></a>相对疏出。<a id="a-h"></a>华质有序不坠译宗。<a id="a-i"></a>天子礼接甚厚。<a id="a-j"></a>引为家僧。<a id="a-k"></a>所司资给道俗改观。<a id="a-l"></a>婆罗不畜私财。<a id="a-m"></a>以为嚫施成立住寺。<a id="a-n"></a>太尉临川王宏。<a id="a-o"></a>接遇隆重。<a id="a-p"></a>普通五年因疾卒于正观。<a id="a-q"></a>春秋六十有五。<a id="a-r"></a>梁初又有扶南沙门曼陀罗者。<a id="a-s"></a>梁言弘弱。<a id="a-t"></a>大赍梵本远来贡献。<a id="a-u"></a>敕与婆罗共译宝云法界体性文殊般若经三部合一十一卷。<a id="a-v"></a>虽事传译未善梁言。<a id="a-w"></a>故所出经文多隐质。<a id="a-x"></a>时有居士木道贤。<a id="a-y"></a>以天监十五年献优娄频经一卷。<a id="a-z"></a>文既鲜具。<a id="a-10"></a>不辩来由。<a id="a-11"></a>又有太学博士江泌女僧法者。<a id="a-12"></a>小年出家有时静坐。<a id="a-13"></a>闭目诵出净土妙庄严等经。<a id="a-14"></a>始从八岁终于十六。<a id="a-15"></a>总出三十五卷。<a id="a-16"></a>天监年中在华光殿。<a id="a-17"></a>亲对武帝诵出异经。<a id="a-18"></a>杨都道俗咸称神授。<a id="a-19"></a>若验佛经斯唯宿习未可余谈窃寻外典。<a id="a-1A"></a>生知者圣。<a id="a-1B"></a>学知者次。<a id="a-1C"></a>此则局谈今身昧于过往耳。<a id="a-1D"></a>若不然者。<a id="a-1E"></a>何以辨内外贤圣浅深之通塞哉。<a id="a-1F"></a>如前传昙谛之忆书镇。<a id="a-1G"></a>近俗崔子之念金环。<a id="a-1H"></a>代有斯踪。<a id="a-1I"></a>定非外托。<a id="a-1J"></a>逮太清中。<a id="a-1K"></a>湘东王记室虞孝敬。<a id="a-1L"></a>学周内外。<a id="a-1M"></a>撰内典传要三十卷。<a id="a-1N"></a>该罗经论。<a id="a-1O"></a>条贯释门。<a id="a-1P"></a>诸有要事备皆收录。<a id="a-1Q"></a>颇同皇览类苑之流。<a id="a-1R"></a>渚宫陷没便袭染衣。<a id="a-1S"></a>更名道命。<a id="a-1T"></a>流离关辅亦有著述。<a id="a-1U"></a>云云。</p>
  <p id="a1V">释宝唱。<a id="a-1W"></a>姓岑氏。<a id="a-1X"></a>吴郡人。<a id="a-1Y"></a>即有吴建国之旧壤也。<a id="a-1Z"></a>少怀恢敏清贞自蓄。<a id="a-1a"></a>顾惟只立勤田为业。<a id="a-1b"></a>资养所费终于十亩。<a id="a-1c"></a>至于傍求。<a id="a-1d"></a>佣书取济。<a id="a-1e"></a>寓目流略便能强识。<a id="a-1f"></a>文采铺赡义理有闻。<a id="a-1g"></a>年十八。<a id="a-1h"></a>投僧祐津师而出家焉。<a id="a-1i"></a>祐江表僧望多所制述。<a id="a-1j"></a>具如前传纪之。<a id="a-1k"></a>唱既始陶津。<a id="a-1l"></a>经律咨禀。<a id="a-1m"></a>承风建德有声宗嗣。<a id="a-1n"></a>住庄严寺。<a id="a-1o"></a>博采群言酌其精理。<a id="a-1p"></a>又惟开悟土俗。<a id="a-1q"></a>要以通济为先。<a id="a-1r"></a>乃从处士顾道旷吕僧智等。<a id="a-1s"></a>习听经史庄易。<a id="a-1t"></a>略通大义。<a id="a-1u"></a>时以其游涉世务。<a id="a-1v"></a>谓有俗志。<a id="a-1w"></a>为访家室执固不回。<a id="a-1x"></a>将及三十天荫既崩。<a id="a-1y"></a>丧事云毕。<a id="a-1z"></a>建武二年摆拨常习。<a id="a-20"></a>出都专听。<a id="a-21"></a>涉历五载又中风疾。<a id="a-22"></a>会齐氏云季。<a id="a-23"></a>遭乱入东。<a id="a-24"></a>远至闽越。<a id="a-25"></a>讨论旧业。<a id="a-26"></a>天监四年便还都下。<a id="a-27"></a>乃敕为新安寺主。<a id="a-28"></a>帝以时会云雷远近清晏。<a id="a-29"></a>风雨调畅百谷年登。<a id="a-2A"></a>岂非上资三宝中赖四天下藉神龙。<a id="a-2B"></a>幽灵协赞方乃福被黔黎歆兹厚德。<a id="a-2C"></a>但文散群部难可备寻。<a id="a-2D"></a>下敕。<a id="a-2E"></a>令唱总撰集录以拟时要。<a id="a-2F"></a>或建福禳灾。<a id="a-2G"></a>或礼忏除障。<a id="a-2H"></a>或飨接神鬼。<a id="a-2I"></a>或祭祀龙王。<a id="a-2J"></a>部类区分近将百卷。<a id="a-2K"></a>八部神名以为三卷。<a id="a-2L"></a>包括幽奥详略古今。<a id="a-2M"></a>故诸所祈求帝必亲览。<a id="a-2N"></a>指事祠祷多感威灵。<a id="a-2O"></a>所以五十许年。<a id="a-2P"></a>江表无事兆民荷赖。<a id="a-2Q"></a>缘斯力也。<a id="a-2R"></a>天监七年。<a id="a-2S"></a>帝以法海浩汗浅识难寻。<a id="a-2T"></a>敕庄严僧旻。<a id="a-2U"></a>于定林上寺。<a id="a-2V"></a>缵众经要抄八十八卷。<a id="a-2W"></a>又敕开善智藏缵众经理义。<a id="a-2X"></a>号曰义林。<a id="a-2Y"></a>八十卷。<a id="a-2Z"></a>又敕建元僧朗。<a id="a-2a"></a>注大般涅槃经七十二卷。<a id="a-2b"></a>并唱奉别敕。<a id="a-2c"></a>兼赞其功。<a id="a-2d"></a>纶综终始缉成部帙。<a id="a-2e"></a>及简文之在春坊。<a id="a-2f"></a>尤耽内教。<a id="a-2g"></a>撰法宝联璧二百余卷。<a id="a-2h"></a>别令宝唱缀纰区别。<a id="a-2i"></a>其类遍略之流。<a id="a-2j"></a>帝以佛法冲奥近识难通。<a id="a-2k"></a>自非才学无由造极。<a id="a-2l"></a>又敕唱自大教东流。<a id="a-2m"></a>道门俗士。<a id="a-2n"></a>有叙佛理著作弘义。<a id="a-2o"></a>并通鸠聚。<a id="a-2p"></a>号曰续法轮论。<a id="a-2q"></a>合七十余卷。<a id="a-2r"></a>使夫迷悟之宾见便归信。<a id="a-2s"></a>深助道法无以加焉。<a id="a-2t"></a>又撰法集一百四十卷。<a id="a-2u"></a>并唱独断专虑。<a id="a-2v"></a>缵结成部。<a id="a-2w"></a>既上亲览。<a id="a-2x"></a>流通内外。<a id="a-2y"></a>十四年。<a id="a-2z"></a>敕安乐寺僧绍。<a id="a-30"></a>撰华林佛殿经目。<a id="a-31"></a>虽复勒成未悏帝旨。<a id="a-32"></a>又敕唱重撰。<a id="a-33"></a>乃因绍前录。<a id="a-34"></a>注述合离甚有科据。<a id="a-35"></a>一帙四卷。<a id="a-36"></a>雅悏时望。<a id="a-37"></a>遂敕掌华林园宝云经藏。<a id="a-38"></a>搜求遗逸皆令具足。<a id="a-39"></a>备造三本以用供上。<a id="a-3A"></a>缘是又敕撰经律异相五十五卷。<a id="a-3B"></a>饭圣僧法五卷。<a id="a-3C"></a>帝又注大品经五十卷。<a id="a-3D"></a>于时佛教隆盛。<a id="a-3E"></a>无德称焉。<a id="a-3F"></a>道俗才笔互陈文理。<a id="a-3G"></a>自武帝膺运。<a id="a-3H"></a>时三十有七。<a id="a-3I"></a>在位四十九载。<a id="a-3J"></a>深以庭癊早倾。<a id="a-3K"></a>常怀哀感。<a id="a-3L"></a>每叹曰。<a id="a-3M"></a>虽有四海之尊。<a id="a-3N"></a>无由得申罔极。<a id="a-3O"></a>故留心释典。<a id="a-3P"></a>以八部般若为心良。<a id="a-3Q"></a>是诸佛由生。<a id="a-3R"></a>又即除灾涤累故。<a id="a-3S"></a>收采众经躬述注解。<a id="a-3T"></a>亲临法座讲读敷弘。<a id="a-3U"></a>用此善因崇津灵识。<a id="a-3V"></a>频代二皇。<a id="a-3W"></a>舍身为僧给使。<a id="a-3X"></a>洗濯烦秽仰资冥福。<a id="a-3Y"></a>每一舍时地为之震。<a id="a-3Z"></a>相继斋讲不断法轮。<a id="a-3a"></a>为太祖文皇。<a id="a-3b"></a>于钟山北涧。<a id="a-3c"></a>建大爱敬寺。<a id="a-3d"></a>纠纷协日临睨百丈。<a id="a-3e"></a>翠微峻极流泉灌注。<a id="a-3f"></a>钟鲸遍岭[金*夭]凤乘空。<a id="a-3g"></a>创塔包岩壑之奇。<a id="a-3h"></a>宴坐尽林泉之邃。<a id="a-3i"></a>结构伽蓝同尊园寝。<a id="a-3j"></a>经营雕丽奄若天宫。<a id="a-3k"></a>中院之去大门。<a id="a-3l"></a>延袤七里。<a id="a-3m"></a>廊庑相架檐霤临属。<a id="a-3n"></a>旁置三十六院。<a id="a-3o"></a>皆设池台周宇环绕。<a id="a-3p"></a>千有余僧四事供给。<a id="a-3q"></a>中院正殿有栴檀像。<a id="a-3r"></a>举高丈八。<a id="a-3s"></a>匠人约量晨作夕停。<a id="a-3t"></a>每夜恒闻作声。<a id="a-3u"></a>旦视辄觉功大。<a id="a-3v"></a>及终成后乃高二丈有二。<a id="a-3w"></a>相好端严色相超挺。<a id="a-3x"></a>殆由神造屡感征迹。<a id="a-3y"></a>帝又于寺中龙渊别殿。<a id="a-3z"></a>造金铜像举高丈八。<a id="a-40"></a>躬伸供养每入顶礼。<a id="a-41"></a>歔欷哽噎不能自胜。<a id="a-42"></a>预从左右无不下泣。<a id="a-43"></a>又为献太后。<a id="a-44"></a>于青溪西岸建阳城门路东。<a id="a-45"></a>起大智度寺。<a id="a-46"></a>京师甲里爽垲通博。<a id="a-47"></a>朝市之中途。<a id="a-48"></a>川陆之显要。<a id="a-49"></a>殿堂宏壮宝塔七层。<a id="a-4A"></a>房廊周接华果间发。<a id="a-4B"></a>正殿亦造丈八金像。<a id="a-4C"></a>以申追福。<a id="a-4D"></a>五百诸尼四时讲诵。<a id="a-4E"></a>寺成之日。<a id="a-4F"></a>帝顾谓群后曰。<a id="a-4G"></a>建斯两寺。<a id="a-4H"></a>奉福二皇。<a id="a-4I"></a>用表罔极之情。<a id="a-4J"></a>以达追远之思。<a id="a-4K"></a>而不能遣蓼莪之哀。<a id="a-4L"></a>复于中宫起至敬殿景阳台。<a id="a-4M"></a>立七庙室。<a id="a-4N"></a>崇宇严肃郁若卿云。<a id="a-4O"></a>粉壁珠柱交映相耀。<a id="a-4P"></a>设二皇座。<a id="a-4Q"></a>具备诸礼冠蕴奁箧。<a id="a-4R"></a>举目兴慕晨昏如在。<a id="a-4S"></a>衣服轻暖随时代易。<a id="a-4T"></a>新奇芳旨应时日荐。<a id="a-4U"></a>帝又曰。<a id="a-4V"></a>虽竭工匠之巧。<a id="a-4W"></a>殚世俗之奇。<a id="a-4X"></a>水石周流华树杂沓。<a id="a-4Y"></a>限以国务不获朝夕侍食。<a id="a-4Z"></a>惟有朔望亲奉馈奠。<a id="a-4a"></a>而无所瞻仰。<a id="a-4b"></a>内心崩溃如焚如灼。<a id="a-4c"></a>又作联珠五十首。<a id="a-4d"></a>以明孝道。<a id="a-4e"></a>又制孝思赋。<a id="a-4f"></a>广统孝本。<a id="a-4g"></a>至于安上治民移风易俗。<a id="a-4h"></a>度越终古无德而称。<a id="a-4i"></a>故元帝云。<a id="a-4j"></a>伏寻我皇之为孝也。<a id="a-4k"></a>四运推移。<a id="a-4l"></a>不以荣枯迁贸。<a id="a-4m"></a>五德更用。<a id="a-4n"></a>不以贵贱革心。<a id="a-4o"></a>临朝端默。<a id="a-4p"></a>过隙之思弥轸。<a id="a-4q"></a>垂拱岩廊。<a id="a-4r"></a>风树之悲逾切。<a id="a-4s"></a>洁斋宗廊虔事郊禋。<a id="a-4t"></a>言未发而涕零。<a id="a-4u"></a>容不改而伤恸。<a id="a-4v"></a>所谓终身之忧者是也。<a id="a-4w"></a>盖虞舜夏禹周文梁帝。<a id="a-4x"></a>万载论孝。<a id="a-4y"></a>四人而已。<a id="a-4z"></a>广如绎所撰金楼子述之。<a id="a-50"></a>又以大通元年。<a id="a-51"></a>于台城北。<a id="a-52"></a>开大通门。<a id="a-53"></a>立同泰寺。<a id="a-54"></a>楼阁台殿拟则宸宫。<a id="a-55"></a>九级浮图回张云表。<a id="a-56"></a>山树园池沃荡烦积。<a id="a-57"></a>其年三月六日。<a id="a-58"></a>帝亲临幸。<a id="a-59"></a>礼忏敬接。<a id="a-5A"></a>以为常准。<a id="a-5B"></a>即舍身之地也。<a id="a-5C"></a>虽亿兆务殷。<a id="a-5D"></a>而卷不辍手。<a id="a-5E"></a>披阅内外经论典坟。<a id="a-5F"></a>恒以达曙为则。<a id="a-5G"></a>自礼记古文周书左传庄老诸子论语孝经。<a id="a-5H"></a>往哲所未详悉。<a id="a-5I"></a>皆为训释。<a id="a-5J"></a>又以国学员限隔于贵贱。<a id="a-5K"></a>乃更置五馆。<a id="a-5L"></a>招引寒俊。<a id="a-5M"></a>故使孔释二门荣茂峙列帝前后集百有余卷。<a id="a-5N"></a>着通史书苑数千卷。<a id="a-5O"></a>唱当斯盛世。<a id="a-5P"></a>频奉玺书预参翻译。<a id="a-5Q"></a>具如别传。<a id="a-5R"></a>初唱天监九年先疾复动。<a id="a-5S"></a>便发二愿。<a id="a-5T"></a>遍寻经论使无遗失。<a id="a-5U"></a>搜括列代僧录创区别之。<a id="a-5V"></a>撰为部帙。<a id="a-5W"></a>号曰名僧传三十一卷。<a id="a-5X"></a>至十三年。<a id="a-5Y"></a>始就条列。<a id="a-5Z"></a>其序略云。<a id="a-5a"></a>夫深求寂灭者。<a id="a-5b"></a>在于视听之表。<a id="a-5c"></a>考乎心行者。<a id="a-5d"></a>谅须丹青之工。<a id="a-5e"></a>是万象森罗立言之不可以已者也。<a id="a-5f"></a>大梁之有天下也。<a id="a-5g"></a>威加赤县功济苍生。<a id="a-5h"></a>皇上化范九畴神游八正。<a id="a-5i"></a>顶戴法桥伏膺甘露。<a id="a-5j"></a>窃以外典鸿文布在方册。<a id="a-5k"></a>九品六艺尺寸罔遗。<a id="a-5l"></a>而沙门净行独亡纪述。<a id="a-5m"></a>玄宗敏德名绝终古。<a id="a-5n"></a>拥叹长怀靡兹永岁。<a id="a-5o"></a>律师释僧祐。<a id="a-5p"></a>道心贞固高行超邈。<a id="a-5q"></a>著述集记振发宏要。<a id="a-5r"></a>宝唱不敏。<a id="a-5s"></a>预班二落。<a id="a-5t"></a>礼诵余日捃拾遗漏。<a id="a-5u"></a>文广不载。<a id="a-5v"></a>初以脚气连发。<a id="a-5w"></a>入东治疗。<a id="a-5x"></a>去后敕追。<a id="a-5y"></a>因此抵罪讁配越州。<a id="a-5z"></a>寻令依律以法处断。<a id="a-60"></a>僧正慧超任情乖旨摈徙广州。<a id="a-61"></a>先忏京师大僧寺遍方徙岭表永弃荒裔。<a id="a-62"></a>遂令鸠集为役多阙。<a id="a-63"></a>昼则伏忏。<a id="a-64"></a>夜便缵录。<a id="a-65"></a>加又官私催遍惟日弗暇。<a id="a-66"></a>中甄条流文词坠落。<a id="a-67"></a>将发之日遂以奏闻。<a id="a-68"></a>有敕停摈令住翻译。<a id="a-69"></a>而此僧史方将刊定。<a id="a-6A"></a>改前宿繁更加芟定。<a id="a-6B"></a>故其传后自序云。<a id="a-6C"></a>岂敢谓僧之董狐。<a id="a-6D"></a>庶无曲笔耳。<a id="a-6E"></a>然唱之所撰。<a id="a-6F"></a>文胜其质。<a id="a-6G"></a>后人凭据揣而用之。<a id="a-6H"></a>故数陈赏要。<a id="a-6I"></a>为时所列。<a id="a-6J"></a>不测其终。</p>
  <p id="a6K">释昙曜。<a id="a-6L"></a>未详何许人也。<a id="a-6M"></a>少出家。<a id="a-6N"></a>摄行坚贞风鉴闲约。<a id="a-6O"></a>以元魏和平年。<a id="a-6P"></a>住北台昭玄统。<a id="a-6Q"></a>绥縎僧众。<a id="a-6R"></a>妙得其心。<a id="a-6S"></a>住恒安石窟通乐寺。<a id="a-6T"></a>即魏帝之所造也。<a id="a-6U"></a>去恒安西北三十里。<a id="a-6V"></a>武周山谷北面石崖。<a id="a-6W"></a>就而镌之。<a id="a-6X"></a>建立佛寺。<a id="a-6Y"></a>名曰灵岩。<a id="a-6Z"></a>龛之大者。<a id="a-6a"></a>举高二十余丈。<a id="a-6b"></a>可受三千许人。<a id="a-6c"></a>面别镌像穷诸巧丽。<a id="a-6d"></a>龛别异状骇动人神。<a id="a-6e"></a>栉比相连三十余里。<a id="a-6f"></a>东头僧寺恒共千人。<a id="a-6g"></a>碑碣见存未卒陈委。<a id="a-6h"></a>先是太武皇帝。<a id="a-6i"></a>太平真君七年。<a id="a-6j"></a>司徒崔皓邪佞谀词。<a id="a-6k"></a>令帝崇重道士寇谦之。<a id="a-6l"></a>拜为天师。<a id="a-6m"></a>弥敬老氏。<a id="a-6n"></a>虔刘释种。<a id="a-6o"></a>焚毁寺塔。<a id="a-6p"></a>至庚寅年。<a id="a-6q"></a>大武感致疠疾方始开悟。<a id="a-6r"></a>兼有白足禅师。<a id="a-6s"></a>来相启发。<a id="a-6t"></a>帝既心悔。<a id="a-6u"></a>诛夷崔氏。<a id="a-6v"></a>事列诸传。<a id="a-6w"></a>至壬辰年。<a id="a-6x"></a>太武云崩。<a id="a-6y"></a>子文成立。<a id="a-6z"></a>即起塔寺。<a id="a-70"></a>搜访经典。<a id="a-71"></a>毁法七载。<a id="a-72"></a>三宝还兴。<a id="a-73"></a>曜慨前淩废。<a id="a-74"></a>欣今重复。<a id="a-75"></a>故于北台石窟。<a id="a-76"></a>集诸德僧。<a id="a-77"></a>对天竺沙门。<a id="a-78"></a>译付法藏传并净土经。<a id="a-79"></a>流通后贤。<a id="a-7A"></a>意存无绝。<a id="a-7B"></a>时又有沙门昙靖者。<a id="a-7C"></a>以创开佛日。<a id="a-7D"></a>旧译诸经并从焚荡。<a id="a-7E"></a>人间诱道凭准无因。<a id="a-7F"></a>乃出提谓波利经二卷。<a id="a-7G"></a>意在通悟。<a id="a-7H"></a>而言多妄习。<a id="a-7I"></a>故其文云东方泰山。<a id="a-7J"></a>汉言代岳。<a id="a-7K"></a>阴阳交代故。<a id="a-7L"></a>谓代岳出于魏世。<a id="a-7M"></a>乃曰汉言。<a id="a-7N"></a>不辩时代。<a id="a-7O"></a>斯一妄也。<a id="a-7P"></a>太山即此方言。<a id="a-7Q"></a>乃以代岳译之。<a id="a-7R"></a>两语相翻。<a id="a-7S"></a>不识梵魏。<a id="a-7T"></a>斯二妄也。<a id="a-7U"></a>其例甚众。<a id="a-7V"></a>具在经文。<a id="a-7W"></a>寻之可领。<a id="a-7X"></a>旧录别有提谓经一卷。<a id="a-7Y"></a>与诸经语同。<a id="a-7Z"></a>但靖加五方五行。<a id="a-7a"></a>用石糅金。<a id="a-7b"></a>疑成伪耳。<a id="a-7c"></a>并不测其终。<a id="a-7d"></a>隋开皇关壤。<a id="a-7e"></a>往往民间犹习提谓。<a id="a-7f"></a>邑义各持衣钵。<a id="a-7g"></a>月再兴斋。<a id="a-7h"></a>仪范正律。<a id="a-7i"></a>递相鉴检。<a id="a-7j"></a>甚具翔集云。</p>
  <p id="a7k">菩提流支。<a id="a-7l"></a>魏言道希。<a id="a-7m"></a>北天竺人也。<a id="a-7n"></a>遍通三藏。<a id="a-7o"></a>妙入总持。<a id="a-7p"></a>志在弘法广流视听。<a id="a-7q"></a>遂挟道宵征远莅葱左。<a id="a-7r"></a>以魏永平之初。<a id="a-7s"></a>来游东夏。<a id="a-7t"></a>宣武皇帝。<a id="a-7u"></a>下敕。<a id="a-7v"></a>引劳。<a id="a-7w"></a>供拟殷华。<a id="a-7x"></a>处之永宁大寺。<a id="a-7y"></a>四事将给七百梵僧。<a id="a-7z"></a>敕以留支为译经之元匠也。<a id="a-80"></a>其寺本孝明皇帝熙平元年。<a id="a-81"></a>灵太后胡氏所立。<a id="a-82"></a>在宫前阊阖门南御道之东。<a id="a-83"></a>中有九层浮图。<a id="a-84"></a>架木为之。<a id="a-85"></a>举高九十余丈。<a id="a-86"></a>上有金刹复高十丈。<a id="a-87"></a>出地千尺。<a id="a-88"></a>去台百里已遥见之。<a id="a-89"></a>初营基日掘至黄泉。<a id="a-8A"></a>获金像三十二躯。<a id="a-8B"></a>太后以为嘉瑞。<a id="a-8C"></a>奉信法之征也。<a id="a-8D"></a>是以饰制瑰奇穷世华美。<a id="a-8E"></a>刹表置金宝瓶。<a id="a-8F"></a>容二十五斛。<a id="a-8G"></a>承露金盘一十一重。<a id="a-8H"></a>铁锁角张。<a id="a-8I"></a>盘及锁上皆有金铎。<a id="a-8J"></a>如一石瓮。<a id="a-8K"></a>九级诸角皆悬大铎。<a id="a-8L"></a>上下凡有一百三十枚。<a id="a-8M"></a>其塔四面九间。<a id="a-8N"></a>六窗三户。<a id="a-8O"></a>皆朱漆扉扇。<a id="a-8P"></a>垂诸金铃。<a id="a-8Q"></a>层有五千四百枚。<a id="a-8R"></a>复施金铎铺首。<a id="a-8S"></a>佛事精妙。<a id="a-8T"></a>殚土木之工。<a id="a-8U"></a>绣柱金铺惊骇心目。<a id="a-8V"></a>高风永夜铃铎和鸣。<a id="a-8W"></a>铿锵之音闻十余里。<a id="a-8X"></a>北有正殿。<a id="a-8Y"></a>形拟太极。<a id="a-8Z"></a>中诸像设金玉珠绣。<a id="a-8a"></a>作工巧奇冠绝当世。<a id="a-8b"></a>僧房周接千有余间。<a id="a-8c"></a>台观星罗参差间出。<a id="a-8d"></a>雕饰朱紫缋以丹青。<a id="a-8e"></a>栝柏桢松异草丛集。<a id="a-8f"></a>院墙周匝皆施椽瓦。<a id="a-8g"></a>正南三门楼开三道三重。<a id="a-8h"></a>去地二百余尺状若天门。<a id="a-8i"></a>赫奕华丽。<a id="a-8j"></a>夹门列四力士四师子。<a id="a-8k"></a>饰以金玉庄严焕烂。<a id="a-8l"></a>东西两门例皆如此。<a id="a-8m"></a>所可异者。<a id="a-8n"></a>唯楼两重北门通道但路而置。<a id="a-8o"></a>其四门外树以青槐。<a id="a-8p"></a>亘以渌水。<a id="a-8q"></a>京师行旅多庇其下。<a id="a-8r"></a>路断飞尘不由渰云之润。<a id="a-8s"></a>清风送凉岂藉合欢之发。<a id="a-8t"></a>乃诏中书舍人常景制寺碑。<a id="a-8u"></a>景河内人。<a id="a-8v"></a>敏学博通知名海内。<a id="a-8w"></a>太和十九年。<a id="a-8x"></a>高祖擢为修律博士。<a id="a-8y"></a>有诏令刊定条格。<a id="a-8z"></a>永成通式。<a id="a-90"></a>景乃商攉今古。<a id="a-91"></a>条贯科猷。<a id="a-92"></a>即魏律二十篇是也。<a id="a-93"></a>历官中书舍人黄门侍郎秘书监幽州刺史。<a id="a-94"></a>居室贫俭事若农家。<a id="a-95"></a>唯有经史盈车。<a id="a-96"></a>所著文集百余篇。<a id="a-97"></a>给事中封暐伯。<a id="a-98"></a>作序行世。<a id="a-99"></a>寺既初成。<a id="a-9A"></a>明帝及太后共登浮图。<a id="a-9B"></a>视宫中如掌内。<a id="a-9C"></a>下临云雨上天清朗。<a id="a-9D"></a>以见宫内事故。<a id="a-9E"></a>禁人不听登之。<a id="a-9F"></a>自西夏东华游历诸国者。<a id="a-9G"></a>皆曰。<a id="a-9H"></a>如此塔庙阎浮所无孝昌二年。<a id="a-9I"></a>大风拨屋拔树。<a id="a-9J"></a>刹上宝瓶随风而堕入地丈余。<a id="a-9K"></a>复命工人更安新者。<a id="a-9L"></a>至永熙三年二月。<a id="a-9M"></a>为天所震。<a id="a-9N"></a>帝登淩云台望火。<a id="a-9O"></a>遣南阳王宝炬录尚书长孙稚。<a id="a-9P"></a>将羽林一千来救。<a id="a-9Q"></a>于斯时也。<a id="a-9R"></a>雷雨晦冥霰雪交注。<a id="a-9S"></a>第八级中平旦火起。<a id="a-9T"></a>有二道人不忍焚烬投火而死。<a id="a-9U"></a>其焰相续经余三月。<a id="a-9V"></a>入地刹柱乃至周年。<a id="a-9W"></a>犹有烟气。<a id="a-9X"></a>其年五月。<a id="a-9Y"></a>有人从东莱郡至云。<a id="a-9Z"></a>见浮图在于海中光明俨然。<a id="a-9a"></a>同睹非一。<a id="a-9b"></a>俄而云雾乱起失其所在。<a id="a-9c"></a>至七月。<a id="a-9d"></a>平阳王为侍中斛斯椿所挟。<a id="a-9e"></a>西奔长安。<a id="a-9f"></a>至十月。<a id="a-9g"></a>而洛京迁于漳邺。<a id="a-9h"></a>先时流支奉敕。<a id="a-9i"></a>创翻十地。<a id="a-9j"></a>宣武皇帝命章一日亲对笔受。<a id="a-9k"></a>然后方付沙门僧辩等。<a id="a-9l"></a>讫尽论文。<a id="a-9m"></a>佛法隆盛英俊蔚然。<a id="a-9n"></a>相从传授孜孜如也。<a id="a-9o"></a>帝又敕清信士李廓。<a id="a-9p"></a>撰众经录。<a id="a-9q"></a>廓学通玄素条贯经论。<a id="a-9r"></a>雅有标拟。<a id="a-9s"></a>故其录云。<a id="a-9t"></a>三藏流支自洛及邺。<a id="a-9u"></a>爰至天平二十余年。<a id="a-9v"></a>凡所出经。<a id="a-9w"></a>三十九部。<a id="a-9x"></a>一百二十七卷。<a id="a-9y"></a>即佛名楞伽法集深密等经。<a id="a-9z"></a>胜思惟大宝积法华涅槃等论是也。<a id="a-A0"></a>并沙门僧朗道湛。<a id="a-A1"></a>及侍中崔光等笔受。<a id="a-A2"></a>具列唐贞观内典录。<a id="a-A3"></a>廓又云。<a id="a-A4"></a>三藏法师流支房内经论梵本。<a id="a-A5"></a>可有万甲。<a id="a-A6"></a>所翻新文笔受[葶-丁+呆]本。<a id="a-A7"></a>满一间屋。<a id="a-A8"></a>然其慧解与勒那相亚。<a id="a-A9"></a>而神悟聪敏。<a id="a-AA"></a>洞善方言兼工咒术则无抗衡矣。<a id="a-AB"></a>尝坐井口。<a id="a-AC"></a>澡罐内空。<a id="a-AD"></a>弟子未来无人汲水。<a id="a-AE"></a>流支乃操柳枝聊撝井中。<a id="a-AF"></a>密加诵咒才始数遍。<a id="a-AG"></a>泉水上涌平及井栏。<a id="a-AH"></a>即以钵酌用之盥洗。<a id="a-AI"></a>傍僧具见莫测其神。<a id="a-AJ"></a>咸共嘉叹大圣人也。<a id="a-AK"></a>流支曰。<a id="a-AL"></a>勿妄褒赏。<a id="a-AM"></a>斯乃术法。<a id="a-AN"></a>外国共行此方不习。<a id="a-AO"></a>谓为圣耳。<a id="a-AP"></a>惧惑世网遂秘不宣。<a id="a-AQ"></a>于时又有中天竺僧勒那摩提。<a id="a-AR"></a>魏云宝意。<a id="a-AS"></a>博瞻之富理事兼通。<a id="a-AT"></a>诵一亿偈。<a id="a-AU"></a>偈有三十二字。<a id="a-AV"></a>尤明禅法意存游化。<a id="a-AW"></a>以正始五年初届洛邑。<a id="a-AX"></a>译十地宝积论等大部二十四卷。<a id="a-AY"></a>又有北天竺僧佛陀扇多。<a id="a-AZ"></a>魏言觉定。<a id="a-Aa"></a>从正光元年。<a id="a-Ab"></a>至元象二年。<a id="a-Ac"></a>于洛阳白马寺及邺都金华寺。<a id="a-Ad"></a>译出金刚上味等经十部。<a id="a-Ae"></a>当翻经日。<a id="a-Af"></a>于洛阳内殿。<a id="a-Ag"></a>流支传本。<a id="a-Ah"></a>余僧参助。<a id="a-Ai"></a>其后三德乃徇流言。<a id="a-Aj"></a>各传师习不相询访。<a id="a-Ak"></a>帝以弘法之盛。<a id="a-Al"></a>略叙曲烦。<a id="a-Am"></a>敕三处各翻讫乃参校。<a id="a-An"></a>其间隐没互有不同致有文旨。<a id="a-Ao"></a>时兼异缀。<a id="a-Ap"></a>后人合之共成通部。<a id="a-Aq"></a>见宝唱等录。<a id="a-Ar"></a>初宝意沙门神理标异。<a id="a-As"></a>领牒魏词偏尽隅隩。<a id="a-At"></a>帝每令讲华严经。<a id="a-Au"></a>披释开悟精义每发。<a id="a-Av"></a>一日正处高座。<a id="a-Aw"></a>忽有持笏执名者。<a id="a-Ax"></a>形如大官云奉天帝命来请法师讲华严经意曰。<a id="a-Ay"></a>今此法席尚未停止。<a id="a-Az"></a>待讫经文当从来命。<a id="a-B0"></a>虽然法事所资独不能建。<a id="a-B1"></a>都讲香火维那梵呗咸亦须之。<a id="a-B2"></a>可请令定。<a id="a-B3"></a>使者即如所请见讲诸僧。<a id="a-B4"></a>既而法事将了。<a id="a-B5"></a>又见前使。<a id="a-B6"></a>云奉天帝命故来下迎。<a id="a-B7"></a>意乃含笑熙怡告众辞诀。<a id="a-B8"></a>奄然卒于法座。<a id="a-B9"></a>都讲等僧亦同时殒。<a id="a-BA"></a>魏境闻见无不嗟美。<a id="a-BB"></a>时又有沙门法场于洛阳译辩意长者问经一卷。<a id="a-BC"></a>虽阙传对而是正文。<a id="a-BD"></a>见法上录。<a id="a-BE"></a>又熙平元年。<a id="a-BF"></a>有南天竺波罗柰城婆罗门。<a id="a-BG"></a>姓瞿昙氏。<a id="a-BH"></a>名般若流支。<a id="a-BI"></a>魏言智希。<a id="a-BJ"></a>从元年至兴和末。<a id="a-BK"></a>于邺城。<a id="a-BL"></a>译正法念圣善住回诤唯识等经论。<a id="a-BM"></a>凡一十四部。<a id="a-BN"></a>八十五卷。<a id="a-BO"></a>沙门昙林僧昉等笔受。<a id="a-BP"></a>当时有沙门菩提流支与般若流支前后出经。<a id="a-BQ"></a>而众录传写率多轻略。<a id="a-BR"></a>各去上字但云流支。<a id="a-BS"></a>而不知是何流支。<a id="a-BT"></a>迄今群录译目相涉难得详定。<a id="a-BU"></a>又期城郡守杨炫之。<a id="a-BV"></a>撰洛阳伽蓝记五卷。<a id="a-BW"></a>故其序略云。<a id="a-BX"></a>三坟五典之说。<a id="a-BY"></a>九流百氏之言。<a id="a-BZ"></a>并理在人区而义非天外。<a id="a-Ba"></a>至如一乘二谛之言。<a id="a-Bb"></a>六通三达之旨。<a id="a-Bc"></a>西域备详东土靡记。<a id="a-Bd"></a>若夫顷日感梦满月流光。<a id="a-Be"></a>阳门饰毫眉之象。<a id="a-Bf"></a>夜台图绀发之形。<a id="a-Bg"></a>尔来奔竞其风遂广。<a id="a-Bh"></a>至如晋室永嘉寺。<a id="a-Bi"></a>惟有四十二。<a id="a-Bj"></a>皇魏受图嵩洛京寺出余千数。<a id="a-Bk"></a>皆帝王士庶笃信经营。<a id="a-Bl"></a>名僧异瑞纷纶间起。<a id="a-Bm"></a>今采摘祥异者。<a id="a-Bn"></a>具以注之。<a id="a-Bo"></a>文多不载。<a id="a-Bp"></a>时西魏文帝大统中。<a id="a-Bq"></a>丞相宇文黑泰。<a id="a-Br"></a>兴隆释教崇重大乘。<a id="a-Bs"></a>虽摄总万机而恒扬三宝。<a id="a-Bt"></a>第内常供百法师。<a id="a-Bu"></a>寻讨经论讲摩诃衍。<a id="a-Bv"></a>又令沙门昙显等。<a id="a-Bw"></a>依大乘经。<a id="a-Bx"></a>撰菩萨藏众经要及百二十法门。<a id="a-By"></a>始从佛性终尽融门。<a id="a-Bz"></a>每日开讲。<a id="a-C0"></a>即恒宣述以代先旧。<a id="a-C1"></a>五时教迹迄今流行。<a id="a-C2"></a>香火梵音礼拜唱导。<a id="a-C3"></a>咸承其则。<a id="a-C4"></a>虽山东江表乃称学海。<a id="a-C5"></a>仪表有归未能逾矣。<a id="a-C6"></a>至周文帝二年。<a id="a-C7"></a>有波头摩国律师攘那跋陀罗。<a id="a-C8"></a>周言智贤。<a id="a-C9"></a>共耶舍崛多等。<a id="a-CA"></a>译五明论。<a id="a-CB"></a>谓声医工术及符印等。<a id="a-CC"></a>并沙门智仙笔受。<a id="a-CD"></a>建武帝天和年。<a id="a-CE"></a>有摩勒国沙门达摩流支。<a id="a-CF"></a>周言法希。<a id="a-CG"></a>奉敕为大冡宰晋阳公宇文护。<a id="a-CH"></a>译婆罗门天文二十卷。<a id="a-CI"></a>又令摩伽陀国禅师阇那耶舍。<a id="a-CJ"></a>周言藏称。<a id="a-CK"></a>共弟子阇那崛多等。<a id="a-CL"></a>于长安故域四天王寺。<a id="a-CM"></a>译定意天子问经六部。<a id="a-CN"></a>沙门圆明道辩。<a id="a-CO"></a>及城阳公萧吉等笔受。</p>
  <p id="aCP">拘那罗陀。<a id="a-CQ"></a>陈言亲依。<a id="a-CR"></a>或云波罗末陀。<a id="a-CS"></a>译云真谛。<a id="a-CT"></a>并梵文之名字也。<a id="a-CU"></a>本西天竺优禅尼国人焉。<a id="a-CV"></a>景行澄明器宇清肃。<a id="a-CW"></a>风神爽拔悠然自远。<a id="a-CX"></a>群藏广部罔不厝怀。<a id="a-CY"></a>艺术异能偏素谙练。<a id="a-CZ"></a>虽遵融佛理。<a id="a-Ca"></a>而以通道知名。<a id="a-Cb"></a>远涉艰关无惮夷险。<a id="a-Cc"></a>历游诸国。<a id="a-Cd"></a>随机利见。<a id="a-Ce"></a>梁武皇帝。<a id="a-Cf"></a>德加四域盛唱三宝。<a id="a-Cg"></a>大同中。<a id="a-Ch"></a>敕直后张氾等。<a id="a-Ci"></a>送扶南献使返国。<a id="a-Cj"></a>仍请名德三藏大乘诸论杂华经等。<a id="a-Ck"></a>真谛远闻行化仪轨圣贤。<a id="a-Cl"></a>搜选名匠惠益民品。<a id="a-Cm"></a>彼国乃屈真谛并赍经论。<a id="a-Cn"></a>恭膺帝旨。<a id="a-Co"></a>既素蓄在心涣然闻命。<a id="a-Cp"></a>以大同十二年八月十五日。<a id="a-Cq"></a>达于南海。<a id="a-Cr"></a>沿路所经。<a id="a-Cs"></a>乃停两载。<a id="a-Ct"></a>以太清二年闰八月。<a id="a-Cu"></a>始届京邑。<a id="a-Cv"></a>武皇面申顶礼。<a id="a-Cw"></a>于宝云殿竭诚供养。<a id="a-Cx"></a>谛欲传翻经教不羡秦时。<a id="a-Cy"></a>更出新文有逾齐日。<a id="a-Cz"></a>属道销梁季寇羯凭陵。<a id="a-D0"></a>法为时崩不果宣述。<a id="a-D1"></a>乃步入东土。<a id="a-D2"></a>又往富春令陆元哲。<a id="a-D3"></a>创奉问津将事传译。<a id="a-D4"></a>招延英秀沙门宝琼等二十余人。<a id="a-D5"></a>翻十七地论。<a id="a-D6"></a>适得五卷。<a id="a-D7"></a>而国难未静。<a id="a-D8"></a>侧附通传。<a id="a-D9"></a>至天保三年。<a id="a-DA"></a>为侯景请。<a id="a-DB"></a>还在台供养。<a id="a-DC"></a>于斯时也。<a id="a-DD"></a>兵饥相接。<a id="a-DE"></a>法几颓焉。<a id="a-DF"></a>会元帝启祚承圣清夷。<a id="a-DG"></a>乃止于金陵正观寺。<a id="a-DH"></a>与愿禅师等二十余人。<a id="a-DI"></a>翻金光明经。<a id="a-DJ"></a>三年二月。<a id="a-DK"></a>还返豫章。<a id="a-DL"></a>又往新吴始兴。<a id="a-DM"></a>后隋萧太保。<a id="a-DN"></a>度岭至于南康。<a id="a-DO"></a>并随方翻译。<a id="a-DP"></a>栖遑靡托。<a id="a-DQ"></a>逮陈武永定二年七月。<a id="a-DR"></a>还返豫章。<a id="a-DS"></a>又止临川晋安诸郡。<a id="a-DT"></a>真谛虽传经论。<a id="a-DU"></a>道缺情离本意不申。<a id="a-DV"></a>更观机壤。<a id="a-DW"></a>遂欲泛舶往楞伽修国。<a id="a-DX"></a>道俗虔请结誓留之。<a id="a-DY"></a>不免物议遂停南越。<a id="a-DZ"></a>便与前梁旧齿。<a id="a-Da"></a>重覆所翻。<a id="a-Db"></a>其有文旨乖竞者。<a id="a-Dc"></a>皆镕冶成范始末伦通。<a id="a-Dd"></a>至文帝天嘉四年。<a id="a-De"></a>扬都建元寺沙门僧宗法准僧忍律师等。<a id="a-Df"></a>并建业标领。<a id="a-Dg"></a>钦闻新教。<a id="a-Dh"></a>故使远浮江表亲承劳问。<a id="a-Di"></a>谛欣其来意。<a id="a-Dj"></a>乃为翻摄大乘等论。<a id="a-Dk"></a>首尾两载覆疏宗旨。<a id="a-Dl"></a>而飘寓投委无心宁寄。<a id="a-Dm"></a>又泛小舶至梁安郡。<a id="a-Dn"></a>更装大舶欲返西国。<a id="a-Do"></a>学徒追逐相续留连。<a id="a-Dp"></a>太守王方奢。<a id="a-Dq"></a>述众元情重申邀请。<a id="a-Dr"></a>谛又且修人事。<a id="a-Ds"></a>权止海隅。<a id="a-Dt"></a>伺旅束装未思安堵。<a id="a-Du"></a>至三年九月。<a id="a-Dv"></a>发自梁安泛舶西引。<a id="a-Dw"></a>业风赋命飘还广州。<a id="a-Dx"></a>十二月中上南海岸。<a id="a-Dy"></a>刺史欧阳穆公頠。<a id="a-Dz"></a>延住制旨寺。<a id="a-E0"></a>请翻新文。<a id="a-E1"></a>谛顾此业缘。<a id="a-E2"></a>西还无措乃对沙门慧恺等。<a id="a-E3"></a>翻广义法门经及唯识论等。<a id="a-E4"></a>后穆公薨没。<a id="a-E5"></a>世子纥重为檀越。<a id="a-E6"></a>开传经论。<a id="a-E7"></a>时又许焉。<a id="a-E8"></a>而神思幽通量非情测。<a id="a-E9"></a>尝居别所四绝水洲。<a id="a-EA"></a>纥往造之。<a id="a-EB"></a>岭峻涛涌未敢淩犯。<a id="a-EC"></a>谛乃铺舒坐具。<a id="a-ED"></a>在于水上加坐其内如乘舟焉。<a id="a-EE"></a>浮波达岸。<a id="a-EF"></a>既登接对而坐具不湿。<a id="a-EG"></a>依常敷置。<a id="a-EH"></a>有时或以荷叶。<a id="a-EI"></a>拓水乘之而度。<a id="a-EJ"></a>如斯神异其例甚众。<a id="a-EK"></a>至光太二年六月。<a id="a-EL"></a>谛厌世浮杂情弊形骸。<a id="a-EM"></a>未若佩理资神早生胜壤。<a id="a-EN"></a>遂入南海北山将捐身命。<a id="a-EO"></a>时智恺正讲俱舍。<a id="a-EP"></a>闻告驰往。<a id="a-EQ"></a>道俗奔赴相继山川。<a id="a-ER"></a>刺史又遣使人。<a id="a-ES"></a>伺卫防遏。<a id="a-ET"></a>躬自稽颡致留三日。<a id="a-EU"></a>方纡本情。<a id="a-EV"></a>因尔迎还止于王园寺。<a id="a-EW"></a>时宗恺诸僧。<a id="a-EX"></a>欲延还建业。<a id="a-EY"></a>会杨辇硕望。<a id="a-EZ"></a>恐夺时荣乃奏曰。<a id="a-Ea"></a>岭表所译众部。<a id="a-Eb"></a>多明无尘唯识。<a id="a-Ec"></a>言乖治术有蔽国风。<a id="a-Ed"></a>不隶诸华可流荒服。<a id="a-Ee"></a>帝然之。<a id="a-Ef"></a>故南海新文有藏陈世。<a id="a-Eg"></a>以太建元年遘疾。<a id="a-Eh"></a>少时遗诀。<a id="a-Ei"></a>严正勖示因果。<a id="a-Ej"></a>书传累纸。<a id="a-Ek"></a>其文付弟子智休。<a id="a-El"></a>至正月十一日午时迁化。<a id="a-Em"></a>时年七十有一。<a id="a-En"></a>明日于潮亭焚身起塔。<a id="a-Eo"></a>十三日僧宗法准等。<a id="a-Ep"></a>各赍经论还返匡山。<a id="a-Eq"></a>自谛来东夏。<a id="a-Er"></a>虽广出众经。<a id="a-Es"></a>偏宗摄论。<a id="a-Et"></a>故讨寻教旨者。<a id="a-Eu"></a>通览所译。<a id="a-Ev"></a>则彼此相发绮缋辅显。<a id="a-Ew"></a>故随处翻传亲注疏解。<a id="a-Ex"></a>依心胜相。<a id="a-Ey"></a>后疏并是僧宗所陈。<a id="a-Ez"></a>躬对本师重为释旨。<a id="a-F0"></a>增减或异大义无亏。<a id="a-F1"></a>宗公别着行状。<a id="a-F2"></a>广行于世。<a id="a-F3"></a>且谛之梁时逢丧乱。<a id="a-F4"></a>感竭运终道津静济。<a id="a-F5"></a>流离弘化随方卷行。<a id="a-F6"></a>至于部帙或分译人时别。<a id="a-F7"></a>今总历二代共通数之。<a id="a-F8"></a>故始梁武之末。<a id="a-F9"></a>至陈宣即位。<a id="a-FA"></a>凡二十三载。<a id="a-FB"></a>所出经论记传。<a id="a-FC"></a>六十四部。<a id="a-FD"></a>合二百七十八卷。<a id="a-FE"></a>微附华饰盛显隋唐。<a id="a-FF"></a>见曹毗别历及唐贞观内典录。<a id="a-FG"></a>余有未译梵本书并多罗树叶。<a id="a-FH"></a>凡有二百四十甲。<a id="a-FI"></a>若依陈纸翻之。<a id="a-FJ"></a>则列二万余卷。<a id="a-FK"></a>今见译讫。<a id="a-FL"></a>止是数甲之文。<a id="a-FM"></a>并在广州制旨王园两寺。<a id="a-FN"></a>是知法宝弘博。<a id="a-FO"></a>定在中天。<a id="a-FP"></a>识量玼琐。<a id="a-FQ"></a>诚归东夏。<a id="a-FR"></a>何以明之。<a id="a-FS"></a>见译藏经减三千卷。<a id="a-FT"></a>生便弃掷习学全希。<a id="a-FU"></a>用此量情情可知矣。<a id="a-FV"></a>初谛传度摄论。<a id="a-FW"></a>宗恺归心。<a id="a-FX"></a>穷括教源铨题义旨。<a id="a-FY"></a>游心既久怀敞相承。<a id="a-FZ"></a>谛又面对阐扬情理无伏。<a id="a-Fa"></a>一日气属严冬。<a id="a-Fb"></a>衣服单疏。<a id="a-Fc"></a>忍噤通霄门人侧席。<a id="a-Fd"></a>恺等终夜静立奉侍。<a id="a-Fe"></a>咨询言久情諠有时眠寐。<a id="a-Ff"></a>恺密以衣被覆之。<a id="a-Fg"></a>谛潜觉知。<a id="a-Fh"></a>便曳之于地。<a id="a-Fi"></a>其节俭知足如此。<a id="a-Fj"></a>恺如先奉侍。<a id="a-Fk"></a>逾久逾亲。<a id="a-Fl"></a>谛以他日便喟然愤气冲口者三。<a id="a-Fm"></a>恺问其故。<a id="a-Fn"></a>答曰。<a id="a-Fo"></a>君等款诚正法实副参传。<a id="a-Fp"></a>但恨弘法非时。<a id="a-Fq"></a>有阻来意耳。<a id="a-Fr"></a>恺闻之如噎。<a id="a-Fs"></a>良久声泪俱发。<a id="a-Ft"></a>跪而启曰。<a id="a-Fu"></a>大法绝尘远通赤县。<a id="a-Fv"></a>群生无感可遂埋耶。<a id="a-Fw"></a>谛以手指西北曰。<a id="a-Fx"></a>此方有大国。<a id="a-Fy"></a>非近非远。<a id="a-Fz"></a>吾等没后当盛弘之。<a id="a-G0"></a>但不睹其兴。<a id="a-G1"></a>以为太息耳。<a id="a-G2"></a>即验往隔。<a id="a-G3"></a>今统敷扬有宗。<a id="a-G4"></a>传者以为神用不同。<a id="a-G5"></a>妄生异执。<a id="a-G6"></a>惟识不识其识不无慨然。<a id="a-G7"></a>时有中天竺优禅尼国王子月婆首那。<a id="a-G8"></a>陈言高空。<a id="a-G9"></a>游化东魏。<a id="a-GA"></a>生知俊朗体悟幽微。<a id="a-GB"></a>专学佛经尤精义理。<a id="a-GC"></a>洞晓音韵兼善方言。<a id="a-GD"></a>译僧伽吒经等三部七卷。<a id="a-GE"></a>以魏元象年中。<a id="a-GF"></a>于邺城司徒公孙腾第出。<a id="a-GG"></a>沙门僧昉笔受。<a id="a-GH"></a>属齐受魏禅。<a id="a-GI"></a>蕃客任情。<a id="a-GJ"></a>那请还乡。<a id="a-GK"></a>事流博观。<a id="a-GL"></a>承金陵弘法道声远肃。<a id="a-GM"></a>以梁武大同年辞齐南度。<a id="a-GN"></a>既达彼国仍被留住。<a id="a-GO"></a>因译大乘顶王经一部。<a id="a-GP"></a>有敕令那总监外国往还使命。<a id="a-GQ"></a>至太清二年。<a id="a-GR"></a>忽遇于阗僧求那跋陀。<a id="a-GS"></a>陈言德贤。<a id="a-GT"></a>赍胜天王般若梵本。<a id="a-GU"></a>那因期请乞愿弘通。<a id="a-GV"></a>嘉其雅操豁然授与。<a id="a-GW"></a>那得保持用为希遇。<a id="a-GX"></a>属侯景作乱。<a id="a-GY"></a>未暇翻传。<a id="a-GZ"></a>携负东西讽持供养。<a id="a-Ga"></a>至陈天嘉乙酉之岁。<a id="a-Gb"></a>始于江州兴业寺译之。<a id="a-Gc"></a>沙门智昕笔受陈文。<a id="a-Gd"></a>凡六十日。<a id="a-Ge"></a>覆疏陶练勘阅俱了。<a id="a-Gf"></a>江州刺史黄法[奭*毛]为檀越。<a id="a-Gg"></a>僧正释惠恭等监掌。<a id="a-Gh"></a>具经后序。<a id="a-Gi"></a>那后不知所终。<a id="a-Gj"></a>时又有扶南国僧须菩提。<a id="a-Gk"></a>陈言善吉。<a id="a-Gl"></a>于扬都城内至敬寺。<a id="a-Gm"></a>为陈主译大乘宝云经八卷。<a id="a-Gn"></a>与梁世曼陀罗所出七卷者同。<a id="a-Go"></a>少有差耳。<a id="a-Gp"></a>并见隋代三宝录。</p>
  <p id="aGq">释法泰。<a id="a-Gr"></a>不知何人。<a id="a-Gs"></a>学达释宗跨轹淮海。<a id="a-Gt"></a>住杨都大寺。<a id="a-Gu"></a>与慧恺僧宗法忍等。<a id="a-Gv"></a>知名梁代。<a id="a-Gw"></a>并义声高邈宗匠当时。<a id="a-Gx"></a>有天竺沙门真谛。<a id="a-Gy"></a>挟道孤游远化东鄙。<a id="a-Gz"></a>会虏冠勍殄。<a id="a-H0"></a>侨寓流离一十余年。<a id="a-H1"></a>全无陈译。<a id="a-H2"></a>将旋旧国。<a id="a-H3"></a>途出岭南。<a id="a-H4"></a>为广州刺史欧阳頠固留。<a id="a-H5"></a>因欲传授。<a id="a-H6"></a>周访义侣。<a id="a-H7"></a>拟阅新文。<a id="a-H8"></a>泰遂与宗恺等。<a id="a-H9"></a>不惮艰辛。<a id="a-HA"></a>远寻三藏。<a id="a-HB"></a>于广州制旨寺。<a id="a-HC"></a>笔受文义。<a id="a-HD"></a>垂二十年。<a id="a-HE"></a>前后所出五十余部。<a id="a-HF"></a>并述义记。<a id="a-HG"></a>皆此土所无者。<a id="a-HH"></a>泰虽博通教旨。<a id="a-HI"></a>偏重行猷。<a id="a-HJ"></a>至于律仪所及。<a id="a-HK"></a>性无违越。<a id="a-HL"></a>谛又与泰译明了论。<a id="a-HM"></a>释律二十二大义。<a id="a-HN"></a>并疏五卷。<a id="a-HO"></a>勒于座右遵奉行之。<a id="a-HP"></a>至陈太建三年。<a id="a-HQ"></a>泰还建业。<a id="a-HR"></a>并赍新翻经论创开义旨。<a id="a-HS"></a>惊异当时。<a id="a-HT"></a>其诸部中。<a id="a-HU"></a>有摄大乘俱舍论。<a id="a-HV"></a>文词该富理义凝玄。<a id="a-HW"></a>思越恒情鲜能其趣。<a id="a-HX"></a>先是梁武宗崇大论。<a id="a-HY"></a>兼玩成实。<a id="a-HZ"></a>学人声望从风归靡。<a id="a-Ha"></a>陈武好异前朝。<a id="a-Hb"></a>广流大品。<a id="a-Hc"></a>尤敦三论。<a id="a-Hd"></a>故泰虽屡演。<a id="a-He"></a>道俗无受。<a id="a-Hf"></a>使夫法座绝嗣閴尔无闻。<a id="a-Hg"></a>会彭城沙门静嵩。<a id="a-Hh"></a>避地金陵。<a id="a-Hi"></a>学声早被独拔千载。<a id="a-Hj"></a>希斯正理。<a id="a-Hk"></a>昼谈恒讲夜请新宗。<a id="a-Hl"></a>因循荏苒乃经凉燠。<a id="a-Hm"></a>泰振发玄门明衷弘诣。<a id="a-Hn"></a>核其疑义每凑玄极。<a id="a-Ho"></a>皆随机按旨。<a id="a-Hp"></a>披释无遗。<a id="a-Hq"></a>事出嵩传。<a id="a-Hr"></a>泰博咨真谛。<a id="a-Hs"></a>传业嵩公。<a id="a-Ht"></a>知我者希。<a id="a-Hu"></a>浮谚斯及。<a id="a-Hv"></a>不测其终。<a id="a-Hw"></a>智恺。<a id="a-Hx"></a>俗姓曹氏。<a id="a-Hy"></a>住杨都寺。<a id="a-Hz"></a>初与法泰等前后异发。<a id="a-I0"></a>同往岭表奉祈真谛。<a id="a-I1"></a>恺素积道风词力殷赡。<a id="a-I2"></a>乃对翻摄论。<a id="a-I3"></a>躬受其文。<a id="a-I4"></a>七月之中文疏并了。<a id="a-I5"></a>都合二十五卷。<a id="a-I6"></a>后更对翻俱舍论。<a id="a-I7"></a>十月便了。<a id="a-I8"></a>文疏合数八十三卷。<a id="a-I9"></a>谛云。<a id="a-IA"></a>吾早值子。<a id="a-IB"></a>缀缉经论絓是前翻。<a id="a-IC"></a>不应缺少今译两论词理圆备。<a id="a-ID"></a>吾无恨矣。<a id="a-IE"></a>恺后延谛。<a id="a-IF"></a>还广州显明寺。<a id="a-IG"></a>住本房中。<a id="a-IH"></a>请谛重讲俱舍。<a id="a-II"></a>才得一遍。<a id="a-IJ"></a>至陈光大中。<a id="a-IK"></a>僧宗法准慧忍等。<a id="a-IL"></a>度岭就谛求学。<a id="a-IM"></a>以未闻摄论。<a id="a-IN"></a>更为讲之。<a id="a-IO"></a>起四月初。<a id="a-IP"></a>至腊月八日方讫一遍。<a id="a-IQ"></a>明年宗等又请恺。<a id="a-IR"></a>于智慧寺讲俱舍论。<a id="a-IS"></a>成名学士七十余人。<a id="a-IT"></a>同钦咨谒。<a id="a-IU"></a>讲至业品疏第九卷。<a id="a-IV"></a>文犹未尽。<a id="a-IW"></a>以八月二十日遘疾。<a id="a-IX"></a>自省不救。<a id="a-IY"></a>索纸题诗曰。<a id="a-IZ"></a>千秋本难满。<a id="a-Ia"></a>三时理易倾。<a id="a-Ib"></a>石火无恒焰。<a id="a-Ic"></a>电光非久明。<a id="a-Id"></a>遗文空满笥。<a id="a-Ie"></a>徒然昧后生。<a id="a-If"></a>泉路方幽噎。<a id="a-Ig"></a>寒陇向凄清。<a id="a-Ih"></a>一朝随露尽。<a id="a-Ii"></a>唯有夜松声。<a id="a-Ij"></a>因放笔。<a id="a-Ik"></a>与诸名德握手语别。<a id="a-Il"></a>端坐俨思奄然而卒。<a id="a-Im"></a>春秋五十有一。<a id="a-In"></a>即光大二年也。<a id="a-Io"></a>葬于广州西阴寺南岗。<a id="a-Ip"></a>自余论文。<a id="a-Iq"></a>真谛续讲。<a id="a-Ir"></a>至惑品第三卷。<a id="a-Is"></a>因尔乖豫。<a id="a-It"></a>便废法事。<a id="a-Iu"></a>明年肇春三藏又化。<a id="a-Iv"></a>谛有菩萨戒弟子曹毗者。<a id="a-Iw"></a>恺之叔子。<a id="a-Ix"></a>明敏深沉雅有远度。<a id="a-Iy"></a>少携至南受学摄论。<a id="a-Iz"></a>咨承诸部皆着功绩。<a id="a-J0"></a>太建三年。<a id="a-J1"></a>毗请建兴寺僧正明勇法师。<a id="a-J2"></a>续讲摄论。<a id="a-J3"></a>成学名僧五十余人。<a id="a-J4"></a>晚住江都综习前业。<a id="a-J5"></a>常于白塔等寺开演诸论。<a id="a-J6"></a>冠屦裙襦服同贤士。<a id="a-J7"></a>登座谈吐每发深致。<a id="a-J8"></a>席端学士并是名宾。<a id="a-J9"></a>禅定僧荣日严法侃等皆资其学。<a id="a-JA"></a>时有循州平等寺沙门智敫者。<a id="a-JB"></a>弱年听延祚寺道缘二师成实。<a id="a-JC"></a>并往北土沙门法明。<a id="a-JD"></a>听金刚般若论。<a id="a-JE"></a>又往希坚二德。<a id="a-JF"></a>听婆沙中论。<a id="a-JG"></a>皆洞涉精至研核宗旨。<a id="a-JH"></a>必得本师临听言无浮杂义得明畅者。<a id="a-JI"></a>方始离之。<a id="a-JJ"></a>余例准此。<a id="a-JK"></a>及翻摄论。<a id="a-JL"></a>乃为广州刺史安南将军阳山公頠请宅安居。<a id="a-JM"></a>不获专习。<a id="a-JN"></a>后翻俱舍方预其席。<a id="a-JO"></a>及恺讲此论。<a id="a-JP"></a>敫与道尼等二十人。<a id="a-JQ"></a>并掇拾文疏。<a id="a-JR"></a>于堂听受。<a id="a-JS"></a>及恺之云亡。<a id="a-JT"></a>谛抚膺哀恸。<a id="a-JU"></a>遂来法准房中。<a id="a-JV"></a>率尼响敫等十有二人。<a id="a-JW"></a>共传香火。<a id="a-JX"></a>令弘摄舍两论誓无断绝。<a id="a-JY"></a>皆共奉旨仰无坠失。<a id="a-JZ"></a>至三藏崩后。<a id="a-Ja"></a>法侣雕散宗嗣将亏。<a id="a-Jb"></a>太建九年。<a id="a-Jc"></a>敫相续敷弘。<a id="a-Jd"></a>最多联类。<a id="a-Je"></a>同听谛席。<a id="a-Jf"></a>未有高者。<a id="a-Jg"></a>太建十一年二月。<a id="a-Jh"></a>有跋摩利三藏弟子慧哿者。<a id="a-Ji"></a>本住中原。<a id="a-Jj"></a>值周武灭法。<a id="a-Jk"></a>避地归陈。<a id="a-Jl"></a>晚随使刘璋至南海获涅槃论。<a id="a-Jm"></a>敫曾讲斯经。<a id="a-Jn"></a>欣其本习伏膺请求。<a id="a-Jo"></a>便为开说。<a id="a-Jp"></a>止得序分种性分前十三章玄义。<a id="a-Jq"></a>后返豫章鹤岭山。<a id="a-Jr"></a>敫又与玑法师随从。<a id="a-Js"></a>因复为说第三分。<a id="a-Jt"></a>具得十海十道。<a id="a-Ju"></a>及进余文。<a id="a-Jv"></a>哿因遘疾不任传授。<a id="a-Jw"></a>乃令敫下都觅海潮法师当穷论旨。<a id="a-Jx"></a>以十四年至于建业。<a id="a-Jy"></a>所寻不值。<a id="a-Jz"></a>乃遇栖玄寺晓禅师。<a id="a-K0"></a>赐与昙林解涅槃疏释经后分。<a id="a-K1"></a>文兼论意而不整足。<a id="a-K2"></a>便还故寺。<a id="a-K3"></a>常讲新文十三章义。<a id="a-K4"></a>近二十遍。<a id="a-K5"></a>开皇十二年。<a id="a-K6"></a>王仲宣起逆。<a id="a-K7"></a>焚烧州境及敫寺房。<a id="a-K8"></a>文疏并尽。<a id="a-K9"></a>其年授敫。<a id="a-KA"></a>令任广循二州僧任。<a id="a-KB"></a>经五载废阙法事。<a id="a-KC"></a>后解僧任方于本州道场寺。<a id="a-KD"></a>偏讲摄论十有余遍。<a id="a-KE"></a>坐中达解二十五人。<a id="a-KF"></a>玑山瞰等并堪领匠。<a id="a-KG"></a>仁寿元年。<a id="a-KH"></a>遘疾终于本寺。<a id="a-KI"></a>敫撰谛之翻译历。<a id="a-KJ"></a>始末指订。<a id="a-KK"></a>并卷部时节人世详备。<a id="a-KL"></a>广有成叙。<a id="a-KM"></a>道尼住本九江。<a id="a-KN"></a>寻宗谛旨。<a id="a-KO"></a>兴讲摄论腾誉京师。<a id="a-KP"></a>开皇十年下敕追入。<a id="a-KQ"></a>既达雍辇开悟弘多。<a id="a-KR"></a>自是南中无复讲主。<a id="a-KS"></a>虽云敷说盖无取矣。</p>
 </body>
</html>