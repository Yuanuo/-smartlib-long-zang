<!doctype html>
<html id="z3IBWRU1JI" data-ver="1931">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十三</h1>
  <p id="a2"></p>
  <p id="a3">义解篇九　本传十七　附见七。</p>
  <p id="a4">唐京师大庄严寺释慧因传一。</p>
  <p id="a5">唐安州方等寺释慧暠传二。</p>
  <p id="a6">唐同州大兴国寺释法祥传三。</p>
  <p id="a7">唐终南山玉泉寺释静藏传四(道删)</p>
  <p id="a8">唐新罗国皇隆寺释圆光传五(圆安)</p>
  <p id="a9">唐蒲州仁寿寺释海顺传六(行友)</p>
  <p id="aA">唐京师普光寺释昙藏传七。</p>
  <p id="aB">唐京师大庄严寺释神迥传八(玄究)</p>
  <p id="aC">唐京师定水寺释僧凤传九(法位)</p>
  <p id="aD">唐京师普光寺释道岳传十(明旷　明略)</p>
  <p id="aE">唐汴州慧福寺释功迥传十一。</p>
  <p id="aF">唐汴州安业寺释神照传十二。</p>
  <p id="aG">唐蒲州栖岩寺释道杰传十三。</p>
  <p id="aH">唐蒲州栖岩寺释神素传十四。</p>
  <p id="aI">唐东都天宫寺释法护传十五。</p>
  <p id="aJ">唐蜀都寺释玄续传十六。</p>
  <p id="aK">唐苏州法流水寺释慧壁传十七。</p>
  <p id="aL">释慧因。<a id="a-M"></a>俗姓于氏。<a id="a-N"></a>吴郡海盐人也。<a id="a-O"></a>晋太常宝之后胤。<a id="a-P"></a>祖朴梁散骑常侍。<a id="a-Q"></a>父元显梁中书舍人。<a id="a-R"></a>并硕学英才世济其美。<a id="a-S"></a>因禀灵温[示*谷]清鉴俭通。<a id="a-T"></a>徽音深靡缁素钦属。<a id="a-U"></a>十二出家。<a id="a-V"></a>事开善寺慧熙法师。<a id="a-W"></a>志学之年。<a id="a-X"></a>听建初琼法师成实。<a id="a-Y"></a>曾未具戒便齐入室。<a id="a-Z"></a>慧声广被道众相推。<a id="a-a"></a>而欣味静心未指章句。<a id="a-b"></a>乃诣钟山慧晓智瓘二禅师。<a id="a-c"></a>请授调心观法。<a id="a-d"></a>定水既清道思逾肃。<a id="a-e"></a>师袭宏略曲尽幽微。<a id="a-f"></a>而悟言神解独酌标致。<a id="a-g"></a>又造长干辩法师。<a id="a-h"></a>禀学三论。<a id="a-i"></a>穷实相之微言。<a id="a-j"></a>弘满字之幽旨。<a id="a-k"></a>写水一器。<a id="a-l"></a>青更逾蓝。<a id="a-m"></a>辩后归静山林。<a id="a-n"></a>便以学徒相委。<a id="a-o"></a>受业弟子五百余人。<a id="a-p"></a>踵武传灯将三十载。<a id="a-q"></a>陈太建八年。<a id="a-r"></a>安居之始忽感幽使。<a id="a-s"></a>云王请法师。<a id="a-t"></a>部从相諠丝竹交响。<a id="a-u"></a>当即气同舍寿。<a id="a-v"></a>体如平日。<a id="a-w"></a>时经七夕若起深定。<a id="a-x"></a>学徒请问乃云。<a id="a-y"></a>试看箱内见有何物。<a id="a-z"></a>寻检有绢两束。<a id="a-10"></a>因曰。<a id="a-11"></a>此为嚫遗耳。<a id="a-12"></a>重问其故。<a id="a-13"></a>曰妄想颠倒知何不为。<a id="a-14"></a>吾被阎罗王召。<a id="a-15"></a>夏坐讲大品般若。<a id="a-16"></a>于冥道中谓经三月。<a id="a-17"></a>又见地狱众相五苦次第。<a id="a-18"></a>非夫慈该幽显行极感通。<a id="a-19"></a>岂能赴彼冥祈神游异域。<a id="a-1A"></a>陈仆射徐陵。<a id="a-1B"></a>高才通学。<a id="a-1C"></a>尚书毛喜。<a id="a-1D"></a>探幽洞微。<a id="a-1E"></a>时号知仁。<a id="a-1F"></a>咸归导首。<a id="a-1G"></a>隋仁寿三年起禅定寺。<a id="a-1H"></a>搜扬宇内远招名德。<a id="a-1I"></a>因是法门龙象乃应斯会。<a id="a-1J"></a>既德隆物议大众宗归。<a id="a-1K"></a>遂奉为知事上座。<a id="a-1L"></a>训肃禅学柔顺诱附。<a id="a-1M"></a>清穆僧伦事等威权。<a id="a-1N"></a>同思启旦。<a id="a-1O"></a>又寺初胜集四海一期。<a id="a-1P"></a>名德相亚通济斯美。<a id="a-1Q"></a>因又寔兼之矣。<a id="a-1R"></a>频讲三论并制文疏。<a id="a-1S"></a>要约标控学者高奉。<a id="a-1T"></a>大唐弘运重兴佛日。<a id="a-1U"></a>举十大德当其一焉。<a id="a-1V"></a>以身御法不令而行。<a id="a-1W"></a>让以得之屈己成务。<a id="a-1X"></a>故京寺宿望心敬遵承。<a id="a-1Y"></a>咸崇菩萨戒师。<a id="a-1Z"></a>后进具戒者。<a id="a-1a"></a>无不依而羯磨。<a id="a-1b"></a>左仆射萧瑀。<a id="a-1c"></a>器局贞亮玄风凝远。<a id="a-1d"></a>刑部尚书沈叔安。<a id="a-1e"></a>温彝弘雅达信通神。<a id="a-1f"></a>并崇仰钦承于兹二纪。<a id="a-1g"></a>因定慧两明空有兼照。<a id="a-1h"></a>弘法四代常显一乘。<a id="a-1i"></a>而莫竞物情喜怒无色。<a id="a-1j"></a>故游其道者莫测其位。<a id="a-1k"></a>以贞观元年二月十二日卒于大庄严寺。<a id="a-1l"></a>春秋八十有九。<a id="a-1m"></a>未终初夜告弟子法仁曰。<a id="a-1n"></a>各如法住。<a id="a-1o"></a>善修三业无令一生空过。<a id="a-1p"></a>当顺佛语勿变服扬哀。<a id="a-1q"></a>随吾丧后事不可矣。<a id="a-1r"></a>乃整容如常。<a id="a-1s"></a>潜思入定于后夜分正坐而终。<a id="a-1t"></a>咸闻异香满室。<a id="a-1u"></a>遂迁坐于南山至相寺。<a id="a-1v"></a>于时攀辕扶毂。<a id="a-1w"></a>道俗千余送至城南。<a id="a-1x"></a>又闻天乐鸣空。<a id="a-1y"></a>弟子等为建支提塼塔。<a id="a-1z"></a>勒铭封树。<a id="a-20"></a>兰陵萧钧掣文。<a id="a-21"></a>仁是乡人少所供奉。<a id="a-22"></a>清净身心修行念定。<a id="a-23"></a>卑弱着性有名门学。</p>
  <p id="a24">释慧暠。<a id="a-25"></a>安陆人。<a id="a-26"></a>幼入道门。<a id="a-27"></a>即怀远量收览经义弘导居心。<a id="a-28"></a>初跨染玄纲希崇大品。<a id="a-29"></a>博闻略究而情阻未申。<a id="a-2A"></a>承苞山明法师兴皇遗属世称郢匠通国瞻仰。<a id="a-2B"></a>因往从之。<a id="a-2C"></a>咨奉无倦。<a id="a-2D"></a>备清遐道遂得广流。<a id="a-2E"></a>部帙恢裕兴焉。<a id="a-2F"></a>年方登立即升法座。<a id="a-2G"></a>谈撝一指众侣諠哗。<a id="a-2H"></a>受业传灯分风徙化。<a id="a-2I"></a>然以法流楚服成济已闻。<a id="a-2J"></a>岷络三巴尚昏时网。<a id="a-2K"></a>便以法弘导远化未闻。<a id="a-2L"></a>隋大业年溯流江硖。<a id="a-2M"></a>虽遭风浪厉志无前。<a id="a-2N"></a>既达成都大弘法务。<a id="a-2O"></a>或就绵梓随方开训。<a id="a-2P"></a>自玉垒僧侣因此开明。<a id="a-2Q"></a>冲烟总萃倾味正法而成惠恤焉。<a id="a-2R"></a>无惮游涉故使来晚去思咏歌满路。<a id="a-2S"></a>又以众斯殷杂枯折由生。<a id="a-2T"></a>暠据法征治情无猜隐。<a id="a-2U"></a>时或不可其怀者。<a id="a-2V"></a>计奏及之云。<a id="a-2W"></a>结徒日盛道俗屯拥。<a id="a-2X"></a>非是异术何能动世。<a id="a-2Y"></a>武德初年下敕穷讨。<a id="a-2Z"></a>事本不实。<a id="a-2a"></a>诬者罪之。<a id="a-2b"></a>暠惟道在人弘。<a id="a-2c"></a>义须知返。<a id="a-2d"></a>乃旋途南指道出荆门。<a id="a-2e"></a>随学之宾又倍于前。<a id="a-2f"></a>既达故乡亟仍前业重张领牒更叙关键。<a id="a-2g"></a>神望弥高众聚弥结。<a id="a-2h"></a>弊其諠竞。<a id="a-2i"></a>避地西山之阴。<a id="a-2j"></a>屏退寻闲陶练中观。<a id="a-2k"></a>经逾五载四众思之。<a id="a-2l"></a>又造山迎接处邑传化。<a id="a-2m"></a>暠随宜利益意引行藏。<a id="a-2n"></a>还返安州方等寺讲说相续。<a id="a-2o"></a>以贞观七年卒于所住。<a id="a-2p"></a>春秋八十有七。<a id="a-2q"></a>自暠一位僧伍。<a id="a-2r"></a>精励在先日止一餐。<a id="a-2s"></a>七十余载随得便啖无待营求。<a id="a-2t"></a>不限朝中趣得便止。<a id="a-2u"></a>所以蜀部丰都芬羞兼列。<a id="a-2v"></a>每旦填供常充寺门。<a id="a-2w"></a>暠并命入僧。<a id="a-2x"></a>自无一受。<a id="a-2y"></a>旦讲若下食惟一碗。<a id="a-2z"></a>自余饼菜还送入僧。<a id="a-30"></a>有学士导勤。<a id="a-31"></a>见其羸弱恐法事稽留。<a id="a-32"></a>为告外众。<a id="a-33"></a>令办厚供。<a id="a-34"></a>暠怪异常。<a id="a-35"></a>推问食所由。<a id="a-36"></a>即令勤出众。<a id="a-37"></a>永不相袭。<a id="a-38"></a>告曰。<a id="a-39"></a>邪命之食不可御也。<a id="a-3A"></a>汝闻吾言而不解教意。<a id="a-3B"></a>其守节禀法也如此。</p>
  <p id="a3C">释法祥。<a id="a-3D"></a>同州人。<a id="a-3E"></a>童稚出家。<a id="a-3F"></a>清贫寡欲。<a id="a-3G"></a>周勤访道。<a id="a-3H"></a>栖止无定。<a id="a-3I"></a>冠具已后遵奉宪章。<a id="a-3J"></a>刻意鞭后潜心玄赜。<a id="a-3K"></a>二教周废便从俗吏。<a id="a-3L"></a>而抱德怀经礼诵无辍。<a id="a-3M"></a>僚佐班列同共嘉尚。<a id="a-3N"></a>将欲进位贡入台府。<a id="a-3O"></a>而正性慕道不思荣问。<a id="a-3P"></a>乃恣其习业沾员而已。<a id="a-3Q"></a>随兴法现即预出家。<a id="a-3R"></a>住大兴国寺。<a id="a-3S"></a>志操俊爽言必简衷。<a id="a-3T"></a>立身凝肃不居幽屏。<a id="a-3U"></a>常处大房开通前后。<a id="a-3V"></a>三十余年当风而住。<a id="a-3W"></a>虚廓其虑门未曾掩。<a id="a-3X"></a>坐卧一床读经为业。<a id="a-3Y"></a>道俗问讯者。<a id="a-3Z"></a>自非读尽。<a id="a-3a"></a>复卷中无涉言。<a id="a-3b"></a>故知其客节卷未收者。<a id="a-3c"></a>咸私觌已后而奉对。<a id="a-3d"></a>祥潜思玄籍博综多持。<a id="a-3e"></a>开蒙引喻言不加饰。<a id="a-3f"></a>因染伤寒。<a id="a-3g"></a>有劝药疗者。<a id="a-3h"></a>皆无所受。<a id="a-3i"></a>但苦邀心随务量拟。<a id="a-3j"></a>或患痢病。<a id="a-3k"></a>有加药者。<a id="a-3l"></a>乃曰痢者水也。<a id="a-3m"></a>不进自除。<a id="a-3n"></a>便啖干饭。<a id="a-3o"></a>数日便差。<a id="a-3p"></a>其执节坚固率皆类此。<a id="a-3q"></a>兼又持信标仪不交华薄。<a id="a-3r"></a>申令众范出言归敬。<a id="a-3s"></a>故众有诸罚。<a id="a-3t"></a>祥必先致其词。<a id="a-3u"></a>闻过伏引更不怨及。<a id="a-3v"></a>其德耀人神为若此矣。<a id="a-3w"></a>以武德七年。<a id="a-3x"></a>沉痾累月素气绵弱。<a id="a-3y"></a>侍者参立。<a id="a-3z"></a>乃微言佛像佛像。<a id="a-40"></a>声既沉隐。<a id="a-41"></a>初闻未了后思乃悟。<a id="a-42"></a>回顾看之。<a id="a-43"></a>瞥见尊仪峙然西壁。<a id="a-44"></a>光相宛具须臾渐隐。<a id="a-45"></a>又闻香乐竞至。<a id="a-46"></a>愔郁盈房。<a id="a-47"></a>道俗惊嗟。<a id="a-48"></a>又见一群白鹤从西方。<a id="a-49"></a>来绕房三匝翔传还复来处而去。<a id="a-4A"></a>于后少时而卒。<a id="a-4B"></a>乃葬于城之东隅。<a id="a-4C"></a>倾邑充衢幢盖绵亘。<a id="a-4D"></a>哀恸之声流闻远近。</p>
  <p id="a4E">释静藏。<a id="a-4F"></a>俗姓张。<a id="a-4G"></a>泽州高都人。<a id="a-4H"></a>九岁出家。<a id="a-4I"></a>投清化寺诠禅师而为师主。<a id="a-4J"></a>训诲之至极附大猷。<a id="a-4K"></a>进戒已后乐思定业。<a id="a-4L"></a>通微尽相宗徒有归。<a id="a-4M"></a>年二十三发弘誓曰。<a id="a-4N"></a>丈夫出俗。<a id="a-4O"></a>绍释为氏。<a id="a-4P"></a>岂不欲义流天下名贯玄班者乎。<a id="a-4Q"></a>承乡壤大德远法师敕召在京弘化为务。<a id="a-4R"></a>便往从之。<a id="a-4S"></a>未至值迁。<a id="a-4T"></a>果非本遂。<a id="a-4U"></a>乃遍诸法席听采经论。<a id="a-4V"></a>摄论十地是所偏求。<a id="a-4W"></a>还住净影弘扬所习。<a id="a-4X"></a>大业九年召入鸿胪教授东蕃。<a id="a-4Y"></a>三国僧义。<a id="a-4Z"></a>九夷狼戾。<a id="a-4a"></a>初染规猷赖藉乘机。<a id="a-4b"></a>接诱并从法训。<a id="a-4c"></a>武德初岁。<a id="a-4d"></a>太仆卿宇文明达。<a id="a-4e"></a>宿昔承奉禁戒是投。<a id="a-4f"></a>合门请业用比昭穆。<a id="a-4g"></a>敕使达为河之南北执节招抚。<a id="a-4h"></a>纶言既出将事首涂。<a id="a-4i"></a>藏送曰。<a id="a-4j"></a>世界无常佛有诚诰。<a id="a-4k"></a>别易会难。<a id="a-4l"></a>先民遗语。<a id="a-4m"></a>愿常存此。<a id="a-4n"></a>奉信在心。<a id="a-4o"></a>达以藏夙有预闻曾经事验。<a id="a-4p"></a>拜辞曰。<a id="a-4q"></a>弟子衔命于不返。<a id="a-4r"></a>愿师冥道照助。<a id="a-4s"></a>及至相州果为贼王德仁所害。<a id="a-4t"></a>其子世寿奏曰。<a id="a-4u"></a>臣父奉敕。<a id="a-4v"></a>安抚竭诚奉国。<a id="a-4w"></a>为贼所害。<a id="a-4x"></a>思报皇恩。<a id="a-4y"></a>蓝田散谷见有故寺。<a id="a-4z"></a>望得为父修立。<a id="a-50"></a>并度僧二十人。<a id="a-51"></a>帝问欲作何寺。<a id="a-52"></a>寿以事咨藏。<a id="a-53"></a>曰此山上有闰玉下有流泉。<a id="a-54"></a>可名玉泉耶。<a id="a-55"></a>寿具奏闻。<a id="a-56"></a>帝依所请仍延藏往住。<a id="a-57"></a>堂宇廊庙并指撝焉。<a id="a-58"></a>远近道俗造山修觐。<a id="a-59"></a>皆遗之法药。<a id="a-5A"></a>安时处顺。<a id="a-5B"></a>遂复其性。<a id="a-5C"></a>以武德九年十二月因事入京。<a id="a-5D"></a>遇染时患限终京室。<a id="a-5E"></a>春秋五十有六。<a id="a-5F"></a>弟子道删祖习风范。<a id="a-5G"></a>地持一部敷化在心。<a id="a-5H"></a>今住终南至相。<a id="a-5I"></a>有名于世。</p>
  <p id="a5J">释圆光。<a id="a-5K"></a>俗姓朴。<a id="a-5L"></a>本住三韩。<a id="a-5M"></a>卞韩马韩辰韩。<a id="a-5N"></a>光即辰韩新罗人也。<a id="a-5O"></a>家世海东祖习绵远。<a id="a-5P"></a>而神器恢廓爱染篇章。<a id="a-5Q"></a>挍猎玄儒讨仇子史。<a id="a-5R"></a>文华腾翥于韩服。<a id="a-5S"></a>博赡犹愧于中原。<a id="a-5T"></a>遂割略亲朋发愤溟渤。<a id="a-5U"></a>年二十五。<a id="a-5V"></a>乘舶造于金陵。<a id="a-5W"></a>有陈之世号称文国。<a id="a-5X"></a>故得咨考先疑询猷了义。<a id="a-5Y"></a>初听庄严旻公弟子讲。<a id="a-5Z"></a>素沾世典谓理穷神。<a id="a-5a"></a>及闻释宗反同腐芥。<a id="a-5b"></a>虚寻名教实惧生涯。<a id="a-5c"></a>乃上启陈主请归道法。<a id="a-5d"></a>有敕许焉。<a id="a-5e"></a>既爰初落采即禀具戒。<a id="a-5f"></a>游历讲肆具尽嘉谋。<a id="a-5g"></a>领牒微言不谢光景。<a id="a-5h"></a>故得成实涅槃蕰括心府。<a id="a-5i"></a>三藏数论偏所披寻。<a id="a-5j"></a>末又投吴之虎丘山。<a id="a-5k"></a>念定相沿无忘觉观。<a id="a-5l"></a>息心之众云结林泉。<a id="a-5m"></a>并以综涉四含功流八定明善易拟筒直难亏。<a id="a-5n"></a>深副夙心遂有终焉之虑。<a id="a-5o"></a>于即顿绝人事盘游圣踪。<a id="a-5p"></a>摄想青霄缅谢终古。<a id="a-5q"></a>时有信士宅居山下。<a id="a-5r"></a>请光出讲固辞不许。<a id="a-5s"></a>苦事邀延。<a id="a-5t"></a>遂从其志。<a id="a-5u"></a>创通成论末讲般若。<a id="a-5v"></a>皆思解俊彻嘉问飞移。<a id="a-5w"></a>兼糅以绚采织综词义。<a id="a-5x"></a>听者欣欣会其心府。<a id="a-5y"></a>从此因循旧章开化成任。<a id="a-5z"></a>每法轮一动。<a id="a-60"></a>辄倾注江湖。<a id="a-61"></a>虽是异域通传。<a id="a-62"></a>而沐道顿除嫌郄。<a id="a-63"></a>故名望横流播于岭表。<a id="a-64"></a>披榛负橐而至者相接如鳞。<a id="a-65"></a>会隋后御宇威加南国。<a id="a-66"></a>历穷其数军入杨都。<a id="a-67"></a>遂被乱兵将加刑戮。<a id="a-68"></a>有大主将望见寺塔火烧。<a id="a-69"></a>走赴救之了无火状。<a id="a-6A"></a>但见光在塔前被缚将杀。<a id="a-6B"></a>既怪其异即解而放之。<a id="a-6C"></a>斯临危达感如此也。<a id="a-6D"></a>光学通吴越。<a id="a-6E"></a>便欲观化周秦。<a id="a-6F"></a>开皇九年来游帝宇。<a id="a-6G"></a>值佛法初会摄论肇兴。<a id="a-6H"></a>奉佩文言振绩徽绪。<a id="a-6I"></a>又驰慧解宣誉京皋。<a id="a-6J"></a>绩业既成道东须继。<a id="a-6K"></a>本国远闻上启频请。<a id="a-6L"></a>有敕厚加劳问放归桑梓。<a id="a-6M"></a>光往还累纪老幼相欣。<a id="a-6N"></a>新罗王金氏。<a id="a-6O"></a>面申虔敬仰若圣人。<a id="a-6P"></a>光性在虚闲。<a id="a-6Q"></a>情多泛爱。<a id="a-6R"></a>言常含笑愠结不形。<a id="a-6S"></a>而笺表启书往还国命。<a id="a-6T"></a>并出自胸襟。<a id="a-6U"></a>一隅倾奉皆委以治方。<a id="a-6V"></a>询之道化。<a id="a-6W"></a>事异锦衣请同观国。<a id="a-6X"></a>乘机敷训垂范于今。<a id="a-6Y"></a>年齿既高乘舆入内。<a id="a-6Z"></a>衣服药食并王手自营不许佐助。<a id="a-6a"></a>用希专福。<a id="a-6b"></a>其感敬为此类也。<a id="a-6c"></a>将终之前。<a id="a-6d"></a>王亲执慰。<a id="a-6e"></a>嘱累遗法。<a id="a-6f"></a>兼济民斯为说。<a id="a-6g"></a>征祥被于海曲。<a id="a-6h"></a>以彼建福五十八年。<a id="a-6i"></a>少觉不悆。<a id="a-6j"></a>经于七日。<a id="a-6k"></a>遗诫清切。<a id="a-6l"></a>端坐终于所住皇隆寺中。<a id="a-6m"></a>春秋九十有九。<a id="a-6n"></a>即唐贞观四年也。<a id="a-6o"></a>当终之时。<a id="a-6p"></a>寺东北虚中音乐满空异香充院。<a id="a-6q"></a>道俗悲庆知其灵感。<a id="a-6r"></a>遂葬于郊外。<a id="a-6s"></a>国给羽仪。<a id="a-6t"></a>葬具同于王礼。<a id="a-6u"></a>后有俗人儿胎死者。<a id="a-6v"></a>彼土谚云。<a id="a-6w"></a>当于有福人墓埋之。<a id="a-6x"></a>种胤不绝。<a id="a-6y"></a>乃私瘗于坟侧。<a id="a-6z"></a>当日震此胎尸掷于茔外由此不怀。<a id="a-70"></a>敬者率崇仰焉。<a id="a-71"></a>有弟子圆安。<a id="a-72"></a>神志机颖性希历览。<a id="a-73"></a>慕仰幽求遂北趣九都。<a id="a-74"></a>东观不耐又西燕魏。<a id="a-75"></a>后展帝京备通方俗。<a id="a-76"></a>寻诸经论跨轹大纲。<a id="a-77"></a>洞清纤旨晚归心学。<a id="a-78"></a>高轨光尘。<a id="a-79"></a>初住京寺。<a id="a-7A"></a>以道素有闻。<a id="a-7B"></a>特进萧瑀。<a id="a-7C"></a>奏请住于蓝田所造津梁寺。<a id="a-7D"></a>四事供给无替六时矣。<a id="a-7E"></a>安尝叙光云。<a id="a-7F"></a>本国王染患。<a id="a-7G"></a>医治不损。<a id="a-7H"></a>请光入宫。<a id="a-7I"></a>别省安置。<a id="a-7J"></a>夜别二时为说深法。<a id="a-7K"></a>受戒忏悔。<a id="a-7L"></a>王大信奉。<a id="a-7M"></a>一时初夜王见光首。<a id="a-7N"></a>金色晃然有象日轮随身而至。<a id="a-7O"></a>王后宫女同共睹之。<a id="a-7P"></a>由是重发胜心。<a id="a-7Q"></a>克留疾所。<a id="a-7R"></a>不久遂差。<a id="a-7S"></a>光于卞韩马韩之间。<a id="a-7T"></a>盛通正法。<a id="a-7U"></a>每岁再讲匠成后学。<a id="a-7V"></a>嚫施之资并充营寺。<a id="a-7W"></a>余惟衣钵而已。</p>
  <p id="a7X">释海顺。<a id="a-7Y"></a>姓任氏。<a id="a-7Z"></a>河东蒲阪人。<a id="a-7a"></a>容貌方伟音韶圆亮。<a id="a-7b"></a>长面目少髭髯。<a id="a-7c"></a>仪服不群于众有异。<a id="a-7d"></a>少处寒素生于田野。<a id="a-7e"></a>早丧慈父与母孤居。<a id="a-7f"></a>孝爱之情靡由师傅。<a id="a-7g"></a>廉直之性独拔怀抱。<a id="a-7h"></a>每恨家贫无资受业。<a id="a-7i"></a>故年在志学尚未有闻。<a id="a-7j"></a>乃慷慨辞亲。<a id="a-7k"></a>脱落求道出家。<a id="a-7l"></a>依于沙门道逊。<a id="a-7m"></a>道光玄胄名扇儒宗。<a id="a-7n"></a>具见后传。<a id="a-7o"></a>顺躬事学礼昼夜诵经。<a id="a-7p"></a>初无暂替。<a id="a-7q"></a>文不再览日殆三千。<a id="a-7r"></a>岁登具受履操逾远志业尤勇。<a id="a-7s"></a>念守所持誓无点累。<a id="a-7t"></a>仍以威仪粗着身过可防。<a id="a-7u"></a>语笑易为口非难护。<a id="a-7v"></a>乃因他患缄默不言。<a id="a-7w"></a>却扫蓬扉事心而已。<a id="a-7x"></a>方以学行之始慧解为先。<a id="a-7y"></a>遂阅讨众经伏膺玄宰。<a id="a-7z"></a>方等诸部咸禀厥师。<a id="a-80"></a>皆探赜研几贵言领意。<a id="a-81"></a>有栖岩寺沙门神素者。<a id="a-82"></a>性好幽栖尤专二论。<a id="a-83"></a>顺远承寄调思扣冲关。<a id="a-84"></a>乃荷帙登峰咨参讲肆。<a id="a-85"></a>徒属既众钻仰殊多。<a id="a-86"></a>有所询求但举纲要。<a id="a-87"></a>顺频时属请微以为繁。<a id="a-88"></a>虽愠色不形。<a id="a-89"></a>而劳心可验。<a id="a-8A"></a>顺逡巡退席曰。<a id="a-8B"></a>昔陈亢问一得三。<a id="a-8C"></a>今者请一蒙二。<a id="a-8D"></a>亦何遽乎。<a id="a-8E"></a>曰何谓耶。<a id="a-8F"></a>答曰。<a id="a-8G"></a>一则见忤。<a id="a-8H"></a>一则闻义。<a id="a-8I"></a>素既悟其所述。<a id="a-8J"></a>因斯自革。<a id="a-8K"></a>于是无疑不断。<a id="a-8L"></a>有滞必申。<a id="a-8M"></a>至于杂心隐括备在婆沙。<a id="a-8N"></a>研精专一始终该统。<a id="a-8O"></a>或下山分卫。<a id="a-8P"></a>而执卷披文。<a id="a-8Q"></a>或企足接明假照寻读。<a id="a-8R"></a>莫不洞开枢要妙鉴幽原。<a id="a-8S"></a>顺尝以余席言于素曰。<a id="a-8T"></a>海顺旷劫深尤不逢贤圣。<a id="a-8U"></a>周旋五趣莫能自免。<a id="a-8V"></a>致生兹秽土对此凡缘。<a id="a-8W"></a>未能出有欲河登无为岸。<a id="a-8X"></a>将不由心驹失辔而晦沈坑塪者乎。<a id="a-8Y"></a>因涕泣濡襟。<a id="a-8Z"></a>歔欷哽塞。<a id="a-8a"></a>又曰。<a id="a-8b"></a>每念二轮交辙。<a id="a-8c"></a>息驾何门。<a id="a-8d"></a>六道长驱。<a id="a-8e"></a>思归无路。<a id="a-8f"></a>言及斯事载怀惶悚。<a id="a-8g"></a>且生得为人。<a id="a-8h"></a>启期亡忧于贫贱。<a id="a-8i"></a>出家弘道。<a id="a-8j"></a>僧度不易于公侯。<a id="a-8k"></a>顺今兼之。<a id="a-8l"></a>一何可庆。<a id="a-8m"></a>又以。<a id="a-8n"></a>大冥之室仰属传灯。<a id="a-8o"></a>虽不面奉如来。<a id="a-8p"></a>而幸遇法师耳。<a id="a-8q"></a>不量短绠辄揆深源。<a id="a-8r"></a>愿得赐以明珠投之浑浪。<a id="a-8s"></a>如此则一生有获。<a id="a-8t"></a>千载无恨也。<a id="a-8u"></a>遂即言笑如常容仪自若。<a id="a-8v"></a>素曰。<a id="a-8w"></a>敢闻君子志矣。<a id="a-8x"></a>恐不副雅怀。<a id="a-8y"></a>素后累居僧任。<a id="a-8z"></a>果停讲席。<a id="a-90"></a>顺以法轮罕遇。<a id="a-91"></a>遂欣禅味。<a id="a-92"></a>有沙门道杰者。<a id="a-93"></a>颖秀定慧。<a id="a-94"></a>希慕风景。<a id="a-95"></a>乃致书曰。<a id="a-96"></a>敢稽首大师门下。<a id="a-97"></a>每欲理静摄心山泉毕志。<a id="a-98"></a>但以无明大夜非慧炬不辉故。<a id="a-99"></a>栖寄法筵听览玄旨。<a id="a-9A"></a>至于人物聚集。<a id="a-9B"></a>颇劳低仰。<a id="a-9C"></a>况乃大限百年小期一念。<a id="a-9D"></a>傥从风烛前路奚凭。<a id="a-9E"></a>所以策驽骀之疲。<a id="a-9F"></a>想千里之远。<a id="a-9G"></a>定门玄妙辄希辄入。<a id="a-9H"></a>逆其不逮益用盘桓。<a id="a-9I"></a>伏愿开含养之怀。<a id="a-9J"></a>退人以礼。<a id="a-9K"></a>杰得书美其锐情玄畅也。<a id="a-9L"></a>乃报曰。<a id="a-9M"></a>促路非骐骥之逸辔。<a id="a-9N"></a>灌木岂是鸾凤之栖息。<a id="a-9O"></a>故当引水而沐枯鱼。<a id="a-9P"></a>戢翼而朋寡鹤耳。<a id="a-9Q"></a>脱其不尔。<a id="a-9R"></a>幸无略光阴。<a id="a-9S"></a>顺得书会疾。<a id="a-9T"></a>遂不果行。<a id="a-9U"></a>而为人高简雅素。<a id="a-9V"></a>自归清众绝交氓俗。<a id="a-9W"></a>尝有说种性高尚祖祢荣贵者。<a id="a-9X"></a>以夸于顺。<a id="a-9Y"></a>顺莞尔而笑曰。<a id="a-9Z"></a>我释种余晖。<a id="a-9a"></a>法王之子。<a id="a-9b"></a>尚须谦让自下不敢傲诞欺人。<a id="a-9c"></a>岂期庸庸之徒翻欲恃鬼陵物。<a id="a-9d"></a>遂振手而去。<a id="a-9e"></a>故趋时之士。<a id="a-9f"></a>皆不及其门。<a id="a-9g"></a>反俗之宾颇入其室。<a id="a-9h"></a>而道行纯洁性好追踪。<a id="a-9i"></a>曾刺血洒尘供养舍利。<a id="a-9j"></a>兼以血和墨书七佛戒经。<a id="a-9k"></a>克己研心类皆如此。<a id="a-9l"></a>尝寻付法藏传说。<a id="a-9m"></a>如来涅槃法付承继。<a id="a-9n"></a>迄于师子罽宾嘱累。<a id="a-9o"></a>斯书词事既显若亲面焉。<a id="a-9p"></a>因斯凄感涕零如雨。<a id="a-9q"></a>曰恨不及彼圣人拔兹沈俗也。<a id="a-9r"></a>又常于宵分归命三尊。<a id="a-9s"></a>同住邻居无得闻者。<a id="a-9t"></a>或解纳覆彼寒夫。<a id="a-9u"></a>或减食而充餧者。<a id="a-9v"></a>志好活愉无求知足。<a id="a-9w"></a>有赠衣帛者。<a id="a-9x"></a>终不以介意。<a id="a-9y"></a>曾纵容曰。<a id="a-9z"></a>自任则乐。<a id="a-A0"></a>而未曾制物从我。<a id="a-A1"></a>随物则苦。<a id="a-A2"></a>而未曾以我违物。<a id="a-A3"></a>且鸟不栖渊鱼不巢树。<a id="a-A4"></a>未必解随和让之道。<a id="a-A5"></a>而各得其所宜者。<a id="a-A6"></a>亦犹我不夺物荣物不妨我辱矣。<a id="a-A7"></a>又作三不为篇。<a id="a-A8"></a>其一曰。<a id="a-A9"></a>我欲偃文修武身死名存。<a id="a-AA"></a>研石通道祈井流泉。<a id="a-AB"></a>君旴在内我身处边。<a id="a-AC"></a>荆轲拔剑毛遂捧盘。<a id="a-AD"></a>不为则已为则不然。<a id="a-AE"></a>将恐两虎共斗势不俱全。<a id="a-AF"></a>永存今好长纵来怨。<a id="a-AG"></a>是以反迹荒迳息景柴门。<a id="a-AH"></a>其二曰。<a id="a-AI"></a>我欲刺股锉刀悬头屋梁。<a id="a-AJ"></a>书临雪采牒映萤光。<a id="a-AK"></a>一朝鹏举万里鸾翔。<a id="a-AL"></a>纵任才辩游说君王。<a id="a-AM"></a>高车反邑衣锦还乡。<a id="a-AN"></a>将恐鸟残以羽。<a id="a-AO"></a>兰折由芳。<a id="a-AP"></a>笼餐讵贵。<a id="a-AQ"></a>钩饵难尝。<a id="a-AR"></a>是以高巢林薮深穴池塘。<a id="a-AS"></a>其三曰。<a id="a-AT"></a>我欲炫才鬻德入市趋朝。<a id="a-AU"></a>四众瞻仰三槐附交。<a id="a-AV"></a>标形引势身达名超。<a id="a-AW"></a>箱盈绮服厕富甘肴。<a id="a-AX"></a>飘扬弦管咏美歌谣。<a id="a-AY"></a>将恐尘栖弱草露宿危条。<a id="a-AZ"></a>无过日旦靡越风朝。<a id="a-Aa"></a>是以还伤乐浅非惟苦遥。<a id="a-Ab"></a>顺神晤骇群出言成录。<a id="a-Ac"></a>着集数卷。<a id="a-Ad"></a>于时真法陵迟俗尚谀谄。<a id="a-Ae"></a>讷言敏行者为愚。<a id="a-Af"></a>巧词令色者为智。<a id="a-Ag"></a>廉洁正性众或致讥。<a id="a-Ah"></a>故顺履贞直之心。<a id="a-Ai"></a>居危不乱涅而不缁。<a id="a-Aj"></a>可谓怀素风焉。<a id="a-Ak"></a>有沙门行友者。<a id="a-Al"></a>志行严正才慧英悟。<a id="a-Am"></a>与顺素交。<a id="a-An"></a>因疾参候。<a id="a-Ao"></a>顺曰。<a id="a-Ap"></a>先民有言。<a id="a-Aq"></a>曰古之学者为己。<a id="a-Ar"></a>今之学者为人。<a id="a-As"></a>三覆斯言一何可信。<a id="a-At"></a>世人强求知解。<a id="a-Au"></a>而不欲修行。<a id="a-Av"></a>每思此言良用凄咽。<a id="a-Aw"></a>吾谓夷烦殄惑。<a id="a-Ax"></a>岂直专在说经。<a id="a-Ay"></a>以法度人。<a id="a-Az"></a>何必要登高座。<a id="a-B0"></a>授非其器。<a id="a-B1"></a>则虚失其功。<a id="a-B2"></a>学不当机。<a id="a-B3"></a>则坐生自恼。<a id="a-B4"></a>友遂制息心论以对之。<a id="a-B5"></a>文甚宏冠。<a id="a-B6"></a>顺曰。<a id="a-B7"></a>观弟此作。<a id="a-B8"></a>理如未尽。<a id="a-B9"></a>友曰。<a id="a-BA"></a>息心之论应有数篇。<a id="a-BB"></a>谓显观述宗释疑成义。<a id="a-BC"></a>但以理玄词密非当世之所闻故。<a id="a-BD"></a>容与于灵津。<a id="a-BE"></a>戢鳞而未进。<a id="a-BF"></a>慨时哉之不遇。<a id="a-BG"></a>始绝弦于此耳。<a id="a-BH"></a>顺乃重说遗教。<a id="a-BI"></a>悲叹无已。<a id="a-BJ"></a>先有沙门慧本者。<a id="a-BK"></a>逸亮高世僧也。<a id="a-BL"></a>思与顺结山林之操。<a id="a-BM"></a>会顺方学问未暇允之。<a id="a-BN"></a>本独谢时世。<a id="a-BO"></a>罔测所往。<a id="a-BP"></a>后每思之。<a id="a-BQ"></a>言辄凄泫曰。<a id="a-BR"></a>本公若乘龙之游濯足云表。<a id="a-BS"></a>吾虽攀恋自恨萦身嚣俗。<a id="a-BT"></a>升沉相异徒为悲矣。<a id="a-BU"></a>且忘怀去来者。<a id="a-BV"></a>朝市亦江湖。<a id="a-BW"></a>眷情生死者。<a id="a-BX"></a>幽栖犹桎梏。<a id="a-BY"></a>苟其性之不失。<a id="a-BZ"></a>不无居而不安。<a id="a-Ba"></a>其得志慕情为如此也。<a id="a-Bb"></a>于时卧病连稔。<a id="a-Bc"></a>自知不痊。<a id="a-Bd"></a>遗文累纸呈诸师友。<a id="a-Be"></a>而形同骨立精爽逾健。<a id="a-Bf"></a>旁问后事。<a id="a-Bg"></a>顺曰。<a id="a-Bh"></a>患身为秽器。<a id="a-Bi"></a>暂舍欣然。<a id="a-Bj"></a>鱼鸟无偏水陆何简。<a id="a-Bk"></a>然顾惟老母宿缘业重。<a id="a-Bl"></a>今想不得亲别矣。<a id="a-Bm"></a>若弃骸余处。<a id="a-Bn"></a>傥来无所见。<a id="a-Bo"></a>有致煎恼。<a id="a-Bp"></a>但死不伤生。<a id="a-Bq"></a>古言可录。<a id="a-Br"></a>顺虽不孝。<a id="a-Bs"></a>岂敢以身害母耶。<a id="a-Bt"></a>既报不自由。<a id="a-Bu"></a>可侧柩相待。<a id="a-Bv"></a>遂令逊法师说法。<a id="a-Bw"></a>领悟欣然。<a id="a-Bx"></a>须臾卒于住寺。<a id="a-By"></a>春秋三十。<a id="a-Bz"></a>即唐武德元年八月十五日也。<a id="a-C0"></a>沙门行友着己知沙门传。<a id="a-C1"></a>致序其事。<a id="a-C2"></a>友今被召弘福。<a id="a-C3"></a>充翻译之选。<a id="a-C4"></a>建名时俗云。</p>
  <p id="aC5">释昙藏。<a id="a-C6"></a>姓杨氏。<a id="a-C7"></a>弘农华阴人。<a id="a-C8"></a>家世望门。<a id="a-C9"></a>清心自远。<a id="a-CA"></a>年十五。<a id="a-CB"></a>占者谓为寿短。<a id="a-CC"></a>二亲哀之即为姻媾。<a id="a-CD"></a>既本非情。<a id="a-CE"></a>虑有推逼。<a id="a-CF"></a>遂逃亡山泽。<a id="a-CG"></a>惟念谁度行至外野。<a id="a-CH"></a>少非游践莫知投告。<a id="a-CI"></a>但念观音。<a id="a-CJ"></a>久值一人貌黑而驱二牛。<a id="a-CK"></a>因问所从可得宿不。<a id="a-CL"></a>便告藏曰。<a id="a-CM"></a>西行有寺不远当至。<a id="a-CN"></a>寻闻钟声。<a id="a-CO"></a>忽见僧寺。<a id="a-CP"></a>因求剃落便遂本心。<a id="a-CQ"></a>即遣出门可行百步。<a id="a-CR"></a>回望不见久乃天明。<a id="a-CS"></a>西奔陇上求法为务。<a id="a-CT"></a>晚还京邑。<a id="a-CU"></a>于旌善寺行道受戒。<a id="a-CV"></a>听诸经律意有所昧。<a id="a-CW"></a>又往山东。<a id="a-CX"></a>彼岸诸师竞留对讲。<a id="a-CY"></a>地持十地名称普闻。<a id="a-CZ"></a>故东渐海滨南穷淮服。<a id="a-Ca"></a>听涉之最无与为俦。<a id="a-Cb"></a>及返京师住光明寺。<a id="a-Cc"></a>诠发新异擅声日下。<a id="a-Cd"></a>献后既崩召入禅定。<a id="a-Ce"></a>性度弘裕风范肃成。<a id="a-Cf"></a>故使道俗推崇。<a id="a-Cg"></a>纲维领袖。<a id="a-Ch"></a>恒为接对之役也。<a id="a-Ci"></a>宾客席上之美。<a id="a-Cj"></a>谈叙旷世之能。<a id="a-Ck"></a>见之今矣。<a id="a-Cl"></a>大唐御世。<a id="a-Cm"></a>造寺会昌。<a id="a-Cn"></a>又召以为上座。<a id="a-Co"></a>抚接长幼殊有奇功。<a id="a-Cp"></a>贞观译经又召为证义。<a id="a-Cq"></a>时以藏威烈气远容止清肃。<a id="a-Cr"></a>可为兴善寺主。<a id="a-Cs"></a>藏深怀礼让用开贤路。<a id="a-Ct"></a>乃荐蓝田化感寺闰法师焉。<a id="a-Cu"></a>即依其言举称斯目。<a id="a-Cv"></a>及皇储失御。<a id="a-Cw"></a>便召入宫。<a id="a-Cx"></a>受菩萨戒翌日便瘳。<a id="a-Cy"></a>敕赐绢数百段。<a id="a-Cz"></a>衣对亦尔。<a id="a-D0"></a>度人三千。<a id="a-D1"></a>并造普光寺焉。<a id="a-D2"></a>寻又下敕。<a id="a-D3"></a>得遥受戒不。<a id="a-D4"></a>藏曰。<a id="a-D5"></a>地持论云。<a id="a-D6"></a>若无戒师。<a id="a-D7"></a>发弘誓愿。<a id="a-D8"></a>得菩萨戒。<a id="a-D9"></a>因进论文。<a id="a-DA"></a>敕乃以忏词令藏披读。<a id="a-DB"></a>至皇后示疾。<a id="a-DC"></a>又请入宫。<a id="a-DD"></a>素患腰脚。<a id="a-DE"></a>敕令舆至寝殿受戒。<a id="a-DF"></a>施物极多并充功德。<a id="a-DG"></a>至贞观九年三月十八日终于会昌寺。<a id="a-DH"></a>春秋六十有九。<a id="a-DI"></a>哀动两宫吊赠相次。<a id="a-DJ"></a>诏葬郊西严村。<a id="a-DK"></a>起塔图形。<a id="a-DL"></a>东宫詹事黎阳公于志宁为碑文。<a id="a-DM"></a>见于塔所。</p>
  <p id="aDN">释神迥。<a id="a-DO"></a>姓田氏。<a id="a-DP"></a>冯翊临晋人。<a id="a-DQ"></a>弱龄挺悟。<a id="a-DR"></a>辞恩出俗。<a id="a-DS"></a>远怀匠硕备历艰虞。<a id="a-DT"></a>问道海西包括幽奥。<a id="a-DU"></a>博采三藏研寻百氏。<a id="a-DV"></a>年未及冠郁为鸿彩。<a id="a-DW"></a>虽广融经论。<a id="a-DX"></a>而以大衍著名。<a id="a-DY"></a>至于所撰序引注解群经篇章铭论合四十余卷。<a id="a-DZ"></a>每于春初三月放浪岩阿。<a id="a-Da"></a>迄于夏首方还京邑。<a id="a-Db"></a>渔猎子史讽味名篇逸调横驰。<a id="a-Dc"></a>颇以此而怀简傲也。<a id="a-Dd"></a>兼以嘲谑豪杰辩调中外。<a id="a-De"></a>陵轹伦右夸尚矜庄。<a id="a-Df"></a>京邑所推侯王揖仰。<a id="a-Dg"></a>又以旬暇余隙游历省台。<a id="a-Dh"></a>预是文雄。<a id="a-Di"></a>通名谒对。<a id="a-Dj"></a>或谈叙儒史。<a id="a-Dk"></a>或开悟玄宗。<a id="a-Dl"></a>优游自任。<a id="a-Dm"></a>亦季世纵达之高僧也。<a id="a-Dn"></a>故华壤英俊谓之谚曰。<a id="a-Do"></a>大论主释迦迥法界多罗一时领。<a id="a-Dp"></a>以其竖论之时必令五三人别难后乃总领通之故。<a id="a-Dq"></a>怀斯目矣。<a id="a-Dr"></a>大业十年召入禅定。<a id="a-Ds"></a>寻又应诏请入鸿胪。<a id="a-Dt"></a>为敷大论。<a id="a-Du"></a>训开三韩诸方士也。<a id="a-Dv"></a>贞观三年。<a id="a-Dw"></a>以正道所归通务为则。<a id="a-Dx"></a>遂拥锡庸蜀流化岷峨。<a id="a-Dy"></a>道俗虔虔靡若风草。<a id="a-Dz"></a>法流亹亹所至汪濊。<a id="a-E0"></a>以四年七日一日迁神于法聚寺。<a id="a-E1"></a>春秋六十五矣。<a id="a-E2"></a>四众哀恸。<a id="a-E3"></a>悲其为法来仪未几而终素怀莫展。<a id="a-E4"></a>益州官庶士俗。<a id="a-E5"></a>及以同舟列道。<a id="a-E6"></a>争趋奔于葬所。<a id="a-E7"></a>素幢竟野香烟蔽空。<a id="a-E8"></a>万计哀号声动天地。<a id="a-E9"></a>于升迁桥南焚之。<a id="a-EA"></a>遵遗令也。<a id="a-EB"></a>弟子玄察收其余柩。<a id="a-EC"></a>以约秦中与同学玄究等。<a id="a-ED"></a>于终南山仙游寺北。<a id="a-EE"></a>而缮塔焉。<a id="a-EF"></a>究为其文铭于塔所。<a id="a-EG"></a>空情贞抱。<a id="a-EH"></a>素志乐林泉。<a id="a-EI"></a>颇工篇什。<a id="a-EJ"></a>时会精越学文。<a id="a-EK"></a>惊其藻锐也。<a id="a-EL"></a>未立而终。<a id="a-EM"></a>哀伤才府。</p>
  <p id="aEN">释僧凤。<a id="a-EO"></a>姓萧氏。<a id="a-EP"></a>梁高其族祖也。<a id="a-EQ"></a>曾祖懿梁侍中宣武王。<a id="a-ER"></a>大父轨梁明威将军番禺侯。<a id="a-ES"></a>显考长陈招远将军新昌守。<a id="a-ET"></a>凤以族胄菁华风望高远。<a id="a-EU"></a>置情恢廓立履标峻。<a id="a-EV"></a>昔在志学聪慧夙成。<a id="a-EW"></a>文翰曾映声辩超挺。<a id="a-EX"></a>所制杂文百有余首。<a id="a-EY"></a>冠出儒林识者咸诵。<a id="a-EZ"></a>固得早登延誉令逸京皋。<a id="a-Ea"></a>开皇之始僧粲法师。<a id="a-Eb"></a>名重五都学周八藏。<a id="a-Ec"></a>乃委心请道归宗师传。<a id="a-Ed"></a>粲鉴其精爽美其器略。<a id="a-Ee"></a>授以真乘。<a id="a-Ef"></a>开十等之差。<a id="a-Eg"></a>导以玄辩。<a id="a-Eh"></a>疏八势之位。<a id="a-Ei"></a>凤雅有幽度领览无遗。<a id="a-Ej"></a>胜气迈于比肩。<a id="a-Ek"></a>赋命怀于前达。<a id="a-El"></a>时伦相顾曰。<a id="a-Em"></a>师逸功倍。<a id="a-En"></a>闻之昔人。<a id="a-Eo"></a>冰凉清厚。<a id="a-Ep"></a>验之今日。<a id="a-Eq"></a>会隋炀负图。<a id="a-Er"></a>历试黄道。<a id="a-Es"></a>大业中岁驻跸南郊。<a id="a-Et"></a>文物一盛千年罕及。<a id="a-Eu"></a>欲以军威帝业激动鬼神。<a id="a-Ev"></a>乃高饰黄麾盛陈白羽。<a id="a-Ew"></a>霜戈曜日武帐弥川。<a id="a-Ex"></a>皂素列于朝堂。<a id="a-Ey"></a>下敕曰。<a id="a-Ez"></a>军国有容华夷不革。<a id="a-F0"></a>尊主崇上远存名体。<a id="a-F1"></a>资生通运理数有仪。<a id="a-F2"></a>三大悬于老宗。<a id="a-F3"></a>两教立于释府。<a id="a-F4"></a>条格久颁。<a id="a-F5"></a>如何抗礼。<a id="a-F6"></a>黄老士女承声下拜。<a id="a-F7"></a>惟佛一宗相顾峙立。<a id="a-F8"></a>沙门明赡。<a id="a-F9"></a>率先答诏。<a id="a-FA"></a>具如别传。<a id="a-FB"></a>然敕频催。<a id="a-FC"></a>何为不礼。<a id="a-FD"></a>凤为崇敬寺主。<a id="a-FE"></a>依例被追。<a id="a-FF"></a>乃摆拨直进。<a id="a-FG"></a>援引经论明不敬之理。<a id="a-FH"></a>佥详赡凤抗诏之仪。<a id="a-FI"></a>可谓兰菊各擅其英华。<a id="a-FJ"></a>竹柏互陈其贞节。<a id="a-FK"></a>不可削也。<a id="a-FL"></a>献后云崩禅定斯构。<a id="a-FM"></a>下诏辟召。<a id="a-FN"></a>来萃道场相从讲解。<a id="a-FO"></a>迄于暮齿。<a id="a-FP"></a>善综引安机要。<a id="a-FQ"></a>难问失绪显论攸归。<a id="a-FR"></a>贞观中年释门重阐。<a id="a-FS"></a>青田有秽白首斯兴。<a id="a-FT"></a>非夫领括无由弘护。<a id="a-FU"></a>中书舍人杜正伦。<a id="a-FV"></a>下敕监掌统详管辖奏召。<a id="a-FW"></a>以为普集寺任。<a id="a-FX"></a>寻更右迁定水上座。<a id="a-FY"></a>绥耳二寺无越六和。<a id="a-FZ"></a>妙达众心欣其仰止。<a id="a-Fa"></a>年及从心更新诚致。<a id="a-Fb"></a>絷维尘境放旷山林。<a id="a-Fc"></a>言晤相諠终事毕矣。<a id="a-Fd"></a>有岐州西山龙宫寺。<a id="a-Fe"></a>远来请讲深幸素心。<a id="a-Ff"></a>承彼北背曾岩南临清渭石镜耀日松萝冒空畅悦幽情。<a id="a-Fg"></a>即而依赴。<a id="a-Fh"></a>大开法观导引慧踪。<a id="a-Fi"></a>遂使道俗来苏闻所未有。<a id="a-Fj"></a>既而厚夜凄感。<a id="a-Fk"></a>常志前言。<a id="a-Fl"></a>悲谷增慨弥隆遐想。<a id="a-Fm"></a>以其年暮月二十三日。<a id="a-Fn"></a>因疾终于彼寺。<a id="a-Fo"></a>春秋七十有七。<a id="a-Fp"></a>初以疾极委卧。<a id="a-Fq"></a>犹存弘法。<a id="a-Fr"></a>精爽不移。<a id="a-Fs"></a>乃力疾而起曰。<a id="a-Ft"></a>妙法华经。<a id="a-Fu"></a>最后言别。<a id="a-Fv"></a>终须一释用通累念。<a id="a-Fw"></a>遂对众开之。<a id="a-Fx"></a>下坐怗然。<a id="a-Fy"></a>奄尔神逝于岐州陈仓县之龙宫寺。<a id="a-Fz"></a>士俗官庶痛心疾首。<a id="a-G0"></a>丧我所天。<a id="a-G1"></a>悲夫陈迹昭穆安睹。<a id="a-G2"></a>乃迁灵于县郭之北原。<a id="a-G3"></a>凿窟处之。<a id="a-G4"></a>仍施白塔。<a id="a-G5"></a>苕然望表。<a id="a-G6"></a>远近瞻属无不涕零。<a id="a-G7"></a>有弟子法位。<a id="a-G8"></a>学声早被。<a id="a-G9"></a>言晤清远。<a id="a-GA"></a>以终天难补英声易尘。<a id="a-GB"></a>匪假陈扬于何取则。<a id="a-GC"></a>乃于定水寺为建一碑程器万古。<a id="a-GD"></a>其文左仆射燕公为制。<a id="a-GE"></a>惟凤立性矜庄气厉群伯。<a id="a-GF"></a>吐言爽朗晤涉奔随。<a id="a-GG"></a>以般若为心田。<a id="a-GH"></a>以涅槃为意得。<a id="a-GI"></a>讲法华经百有余遍。<a id="a-GJ"></a>制疏命的亦是一家。<a id="a-GK"></a>余诸经论待时而举。<a id="a-GL"></a>初凤之往西山。<a id="a-GM"></a>便留遗疏述其远度。<a id="a-GN"></a>累以余缘。<a id="a-GO"></a>恰达彼寺因而不返。<a id="a-GP"></a>乐天知命何以加之。<a id="a-GQ"></a>故其遗文后偈云。</p>
  <p id="aGR">苦哉黑闇女　　乐矣功德天</p>
  <p id="aGS">智者俱不受　　愚夫纳二边</p>
  <p id="aGT">我奉能仁教　　归依弥勒前</p>
  <p id="aGU">愿阐摩诃衍　　成就那罗延</p>
  <p id="aGV">释道岳。<a id="a-GW"></a>姓孟氏。<a id="a-GX"></a>河南洛阳人也。<a id="a-GY"></a>家世儒学专门守业。<a id="a-GZ"></a>九岁读诗易孝经。<a id="a-Ga"></a>聪敏强识卓异伦伍。<a id="a-Gb"></a>父暠仕隋为临淄令。<a id="a-Gc"></a>治声远肃。<a id="a-Gd"></a>有隐士西门义者。<a id="a-Ge"></a>博物疏通肥遁岩谷。<a id="a-Gf"></a>前后令召莫能致之。<a id="a-Gg"></a>至是步自山阿来仪府舍。<a id="a-Gh"></a>谓铃下吏曰。<a id="a-Gi"></a>西门义故谒。<a id="a-Gj"></a>遽为吾白。<a id="a-Gk"></a>即以事闻。<a id="a-Gl"></a>令素仰高风。<a id="a-Gm"></a>骇其萃止。<a id="a-Gn"></a>延席曰。<a id="a-Go"></a>先生道扇三古德重四民。<a id="a-Gp"></a>何能轻举。<a id="a-Gq"></a>义曰。<a id="a-Gr"></a>吾自弱岁隐沦。<a id="a-Gs"></a>于兹暮齿。<a id="a-Gt"></a>诚不欲干游人世。<a id="a-Gu"></a>抱诚弃智。<a id="a-Gv"></a>顷者吠声既静。<a id="a-Gw"></a>则良政字民。<a id="a-Gx"></a>五裤兴谣两岐成咏。<a id="a-Gy"></a>有欣美化。<a id="a-Gz"></a>故不以韬隐自私。<a id="a-H0"></a>敢叙斯事。<a id="a-H1"></a>令述其不逮。<a id="a-H2"></a>问其治术。<a id="a-H3"></a>对答若神。<a id="a-H4"></a>情兼明举。<a id="a-H5"></a>乃命诸子绍续绩旷岳略等。<a id="a-H6"></a>列于义前。<a id="a-H7"></a>令其顾指。<a id="a-H8"></a>义曰。<a id="a-H9"></a>府君六子。<a id="a-HA"></a>诚伟器也。<a id="a-HB"></a>自长而三。<a id="a-HC"></a>州县之职。<a id="a-HD"></a>保家自若也。<a id="a-HE"></a>已下之三。<a id="a-HF"></a>其志远其德高。<a id="a-HG"></a>业心神道求解言外。<a id="a-HH"></a>固非世局之所常谈也。<a id="a-HI"></a>旷年十七遂得出家。<a id="a-HJ"></a>操行贞固志怀明约。<a id="a-HK"></a>善大论及僧祇。<a id="a-HL"></a>深镜空有。<a id="a-HM"></a>学徒百数。<a id="a-HN"></a>禅观著绩物务所高。<a id="a-HO"></a>即洛阳净土明旷法师是也。<a id="a-HP"></a>岳十五出家。<a id="a-HQ"></a>依僧粲法师为弟子。<a id="a-HR"></a>少乐学问经论是欣。<a id="a-HS"></a>及具篇禁更宗律部。<a id="a-HT"></a>指途持犯性不议非。<a id="a-HU"></a>而体貌魁美风操高厉。<a id="a-HV"></a>容止俨然不妄交于道俗。<a id="a-HW"></a>后习成论杂心于志念智通二师。<a id="a-HX"></a>备穷根叶辞义斯尽。<a id="a-HY"></a>有九江道尼者。<a id="a-HZ"></a>创弘摄论海内知名。<a id="a-Ha"></a>以开皇十年至自杨都来化京辇。<a id="a-Hb"></a>亲承真谛业寄传芳。<a id="a-Hc"></a>岳因从受法。<a id="a-Hd"></a>日登深解。<a id="a-He"></a>以众聚事拥。<a id="a-Hf"></a>惟其废习。<a id="a-Hg"></a>将欲栖形太白服业伦贯。<a id="a-Hh"></a>时太白寺慧安者。<a id="a-Hi"></a>倜傥多知世数阔达。<a id="a-Hj"></a>方丈一字方寸千文。<a id="a-Hk"></a>医术有工经道偏练。<a id="a-Hl"></a>日行四百相同夸父。<a id="a-Hm"></a>世俗所谓长足安是也。<a id="a-Hn"></a>岳友而亲之。<a id="a-Ho"></a>便往投造告所怀曰。<a id="a-Hp"></a>毗昙成实学知非好。<a id="a-Hq"></a>摄大乘论诚乃清微。<a id="a-Hr"></a>而传自尼公。<a id="a-Hs"></a>听受又鲜。<a id="a-Ht"></a>今从物化精益无从。<a id="a-Hu"></a>中路徘徊伊何取适。<a id="a-Hv"></a>昔天亲菩萨作俱舍论。<a id="a-Hw"></a>真谛译之。<a id="a-Hx"></a>初传此土。<a id="a-Hy"></a>情寄于此耳。<a id="a-Hz"></a>安曰。<a id="a-I0"></a>愿闻其志。<a id="a-I1"></a>岳曰。<a id="a-I2"></a>余前学群部。<a id="a-I3"></a>悉是古德所传。<a id="a-I4"></a>流味广周未尽于后。<a id="a-I5"></a>惟以俱舍无解。<a id="a-I6"></a>遂岂结于当来耶。<a id="a-I7"></a>安曰。<a id="a-I8"></a>志之不夺。<a id="a-I9"></a>斯业成矣。<a id="a-IA"></a>后住京师明觉寺。<a id="a-IB"></a>闭门静故寻检论文。<a id="a-IC"></a>自读其词仍洞其义。<a id="a-ID"></a>一习五载不出住房。<a id="a-IE"></a>惟除食息初无闲暇。<a id="a-IF"></a>遂得释然开发了通弘旨。<a id="a-IG"></a>至于外义伏文。<a id="a-IH"></a>非疏莫了。<a id="a-II"></a>承三藏本义并录在南方。<a id="a-IJ"></a>思见其言。<a id="a-IK"></a>载劳梦寝。<a id="a-IL"></a>乃重赂遗南道商旅。<a id="a-IM"></a>既凭顾是重。<a id="a-IN"></a>所在追求。<a id="a-IO"></a>果于广州显明寺。<a id="a-IP"></a>获俱舍疏本并十八部记。<a id="a-IQ"></a>并是凯师笔迹。<a id="a-IR"></a>亲承真谛口传。<a id="a-IS"></a>显明即凯公所住寺也。<a id="a-IT"></a>得此疏本欣戴仰怀。<a id="a-IU"></a>讽读沉思忘于寝食。<a id="a-IV"></a>乃重就太白卒其先志。<a id="a-IW"></a>于即庆吊绝绪寻绎追功。<a id="a-IX"></a>口腹之累惟安供给。<a id="a-IY"></a>时谷食不丰菜色相顾。<a id="a-IZ"></a>安庶事经营令无匮乏。<a id="a-Ia"></a>绵历岁序厥志弥隆。<a id="a-Ib"></a>内惭诸己。<a id="a-Ic"></a>乃谢安曰。<a id="a-Id"></a>岳今至愚为累独学成讥。<a id="a-Ie"></a>辄不量力欲悕非分。<a id="a-If"></a>一不可也。<a id="a-Ig"></a>食为民本名作实宾。<a id="a-Ih"></a>苟求虚誉遂劳同志。<a id="a-Ii"></a>二不可也。<a id="a-Ij"></a>斯过弘矣。<a id="a-Ik"></a>诚可退迹浮浮。<a id="a-Il"></a>更劳重累。<a id="a-Im"></a>则不可也。<a id="a-In"></a>安曰。<a id="a-Io"></a>功业将成幸无异志。<a id="a-Ip"></a>嘉会难再无思别虑。<a id="a-Iq"></a>复延两载方始出山。<a id="a-Ir"></a>乃以己所寻知。<a id="a-Is"></a>将开慧业。<a id="a-It"></a>游诸讲肆清论莫穷。<a id="a-Iu"></a>大业八年被召住大禅定道场。<a id="a-Iv"></a>今所谓大总持寺是也。<a id="a-Iw"></a>时年三十有四。<a id="a-Ix"></a>少齿登器莫匪先之。<a id="a-Iy"></a>此时僧众三百余人。<a id="a-Iz"></a>令听风规互相推谢。<a id="a-J0"></a>岳以后至名重学不从师。<a id="a-J1"></a>虽欲播扬未之有许。<a id="a-J2"></a>时有同德沙门法常智首僧辩慧明等。<a id="a-J3"></a>并名称普闻众所知识。<a id="a-J4"></a>相为引重创为请主。<a id="a-J5"></a>岳撝谦藏器退辞师授。<a id="a-J6"></a>徒累清言终惭疏略。<a id="a-J7"></a>慧明等越席扬言曰。<a id="a-J8"></a>法师何辞耶。<a id="a-J9"></a>吾等情均水乳义结相成。<a id="a-JA"></a>掩德移机恐爽灵鉴。<a id="a-JB"></a>又人世飘寄时不再来幸不相累。<a id="a-JC"></a>岳顾诸意。<a id="a-JD"></a>正乃首登焉。<a id="a-JE"></a>遂以三藏本疏判通俱舍。<a id="a-JF"></a>先学后进潜心异论。<a id="a-JG"></a>皆曰。<a id="a-JH"></a>斯文词旨宏密学爽师资。<a id="a-JI"></a>纵达一朝诚自诬耳。<a id="a-JJ"></a>当伺其谈叙得丧斯及矣。<a id="a-JK"></a>岳自顾请主虚宗初无怯惮。<a id="a-JL"></a>举纲顿网大义斯通。<a id="a-JM"></a>虽诤论锋临而响应随遣。<a id="a-JN"></a>众咸不识其户牖。<a id="a-JO"></a>故无理顿联辞。<a id="a-JP"></a>由是名振学宗法筵继席。<a id="a-JQ"></a>岁举贤良推师有寄。<a id="a-JR"></a>武德初年。<a id="a-JS"></a>从业蓝谷化感寺侧。<a id="a-JT"></a>岩垂乳水。<a id="a-JU"></a>岳往承之可得二升悬渧便绝。<a id="a-JV"></a>乃曰。<a id="a-JW"></a>吾无感也。<a id="a-JX"></a>故水辍流。<a id="a-JY"></a>遂以残水写渧下滢中。<a id="a-JZ"></a>一心念诵。<a id="a-Ja"></a>日取一升经六十日。<a id="a-Jb"></a>患损方复。<a id="a-Jc"></a>又至二年。<a id="a-Jd"></a>以三藏本疏文句繁多学人研究难用详览。<a id="a-Je"></a>遂以真谛为本。<a id="a-Jf"></a>余则错综成篇。<a id="a-Jg"></a>十有余年方勒成部。<a id="a-Jh"></a>合二十二卷。<a id="a-Ji"></a>减于本疏三分之二。<a id="a-Jj"></a>并使周统文旨字去意留。<a id="a-Jk"></a>兼着十八部论疏。<a id="a-Jl"></a>通行于世。<a id="a-Jm"></a>以为口实。<a id="a-Jn"></a>又初平郑国。<a id="a-Jo"></a>有宗法师者。<a id="a-Jp"></a>神辩英出时所异之。<a id="a-Jq"></a>皇上延入内宫立三宗义。<a id="a-Jr"></a>岳问以八正通局圣贤。<a id="a-Js"></a>后责才施无言以对。<a id="a-Jt"></a>坐见其屈。<a id="a-Ju"></a>乃告曰。<a id="a-Jv"></a>京室学士谈炫寔希。<a id="a-Jw"></a>三宗之大于何自指。<a id="a-Jx"></a>及高祖之世。<a id="a-Jy"></a>欲使李道东移被于鸟服。<a id="a-Jz"></a>度人授法盛演老宗。<a id="a-K0"></a>会贞观中广延两教。<a id="a-K1"></a>时黄巾刘进喜创开老子。<a id="a-K2"></a>通诸论道。<a id="a-K3"></a>岳乃问以道生一二。<a id="a-K4"></a>征据前后。<a id="a-K5"></a>遂杜默焉。<a id="a-K6"></a>岳曰。<a id="a-K7"></a>先生高视前彦。<a id="a-K8"></a>岂谓目击取通乎。<a id="a-K9"></a>坐众大笑而退。<a id="a-KA"></a>故岳之深解法相。<a id="a-KB"></a>传誉京国矣。<a id="a-KC"></a>至六年秋八月。<a id="a-KD"></a>岳兄旷公从化。<a id="a-KE"></a>悲痛缠怀。<a id="a-KF"></a>徒属慰曰。<a id="a-KG"></a>人皆有死。<a id="a-KH"></a>惟自裁抑。<a id="a-KI"></a>岳扪泪曰。<a id="a-KJ"></a>同居火宅共溺爱流。<a id="a-KK"></a>生死未断何得不悲。<a id="a-KL"></a>闻者议之。<a id="a-KM"></a>以为善居道俗之间也。<a id="a-KN"></a>贞观初年。<a id="a-KO"></a>有梵僧波颇。<a id="a-KP"></a>在京传译。<a id="a-KQ"></a>岳为众举。<a id="a-KR"></a>预其同例。<a id="a-KS"></a>颇闻善于俱舍。<a id="a-KT"></a>未始重之。<a id="a-KU"></a>谓人曰。<a id="a-KV"></a>此论本国学者之英华浮情。<a id="a-KW"></a>不敢措意。<a id="a-KX"></a>今言善者不有谬耶。<a id="a-KY"></a>因问以大义并诸异论。<a id="a-KZ"></a>岳随其慧解应答如流。<a id="a-Ka"></a>颇曰。<a id="a-Kb"></a>智慧人智慧人。<a id="a-Kc"></a>不言此慧吾与尔矣。<a id="a-Kd"></a>自尔情敦道术。<a id="a-Ke"></a>厚密加恒。<a id="a-Kf"></a>八年秋。<a id="a-Kg"></a>皇太子召诸硕德集弘文馆讲义。<a id="a-Kh"></a>岳广开衢术。<a id="a-Ki"></a>延对诸宾。<a id="a-Kj"></a>酬接覆却神旨标被。<a id="a-Kk"></a>太子顾曰。<a id="a-Kl"></a>何法师。<a id="a-Km"></a>若此之辩也。<a id="a-Kn"></a>左庶子杜正伦曰。<a id="a-Ko"></a>大总持寺道岳法师也。<a id="a-Kp"></a>法门轨躅学观所宗。<a id="a-Kq"></a>太子曰。<a id="a-Kr"></a>皇帝为寡人造寺广召名德。<a id="a-Ks"></a>而此上人犹未受请何耶。<a id="a-Kt"></a>伦曰。<a id="a-Ku"></a>虞舜存许由之节。<a id="a-Kv"></a>夏禹顺伯成之志。<a id="a-Kw"></a>彼乃俗流。<a id="a-Kx"></a>犹从矫逸。<a id="a-Ky"></a>况方外之士。<a id="a-Kz"></a>弃名之人。<a id="a-L0"></a>臣辄从其所好耳。<a id="a-L1"></a>乃下令曰。<a id="a-L2"></a>今可屈知寺任。<a id="a-L3"></a>允副虚襟。<a id="a-L4"></a>岳动容辞曰。<a id="a-L5"></a>皇帝深惟固本。<a id="a-L6"></a>归诚种觉。<a id="a-L7"></a>所以考兹福地建此仁祠。<a id="a-L8"></a>广召无诤之僧。<a id="a-L9"></a>用树无疆之业。<a id="a-LA"></a>贫道识量未弘德行无纪。<a id="a-LB"></a>今蒙知寺任诚所不安。<a id="a-LC"></a>愿垂含恕。<a id="a-LD"></a>敢违恩旨。<a id="a-LE"></a>屡辞不免。<a id="a-LF"></a>遂住普光。<a id="a-LG"></a>以贞观十年春二月构疾弥留。<a id="a-LH"></a>诸治无效。<a id="a-LI"></a>春坊中使相望于路。<a id="a-LJ"></a>遂卒于住寺。<a id="a-LK"></a>春秋六十九。<a id="a-LL"></a>皇太子令曰。<a id="a-LM"></a>普光寺上座。<a id="a-LN"></a>丧事所资取给家令。<a id="a-LO"></a>庶使丰厚无致匮约。<a id="a-LP"></a>仍赠帛及时服衣等。<a id="a-LQ"></a>俄而有敕。<a id="a-LR"></a>复公给葬仪。<a id="a-LS"></a>送于郊南杜城之西隅。<a id="a-LT"></a>岳弟明略。<a id="a-LU"></a>身长七尺三寸。<a id="a-LV"></a>十九出家。<a id="a-LW"></a>志怀远悟容仪清肃。<a id="a-LX"></a>特善涅槃。<a id="a-LY"></a>学人从集有声京洛。<a id="a-LZ"></a>住东洛天宫寺。<a id="a-La"></a>贞观九入年朝奉慰。<a id="a-Lb"></a>时四海令达总集帝京。<a id="a-Lc"></a>惟岳及略。<a id="a-Ld"></a>连支比曜。<a id="a-Le"></a>时共美之。<a id="a-Lf"></a>及事缘将了。<a id="a-Lg"></a>言归东夏。<a id="a-Lh"></a>岳惘然曰。<a id="a-Li"></a>吾同气四人。<a id="a-Lj"></a>并先即世。<a id="a-Lk"></a>唯余与尔相顾犹影。<a id="a-Ll"></a>自旷师没后。<a id="a-Lm"></a>心常怏怏。<a id="a-Ln"></a>恐藤鼠交侵欻然长逝。<a id="a-Lo"></a>异生难会可不思耶。<a id="a-Lp"></a>吾行年耄矣。<a id="a-Lq"></a>其能久乎。<a id="a-Lr"></a>集会又难。<a id="a-Ls"></a>尔其且止。<a id="a-Lt"></a>因斯便住。<a id="a-Lu"></a>恰至明春岳便辞世。<a id="a-Lv"></a>略之衔疚。<a id="a-Lw"></a>痛钟缠结带疾还寺。<a id="a-Lx"></a>以十二年卒于所住。<a id="a-Ly"></a>春秋六十七矣。</p>
  <p id="aLz">释功迥。<a id="a-M0"></a>姓边。<a id="a-M1"></a>汴州浚仪人。<a id="a-M2"></a>年六岁便思出家。<a id="a-M3"></a>慈亲口授观音经。<a id="a-M4"></a>累月而度。<a id="a-M5"></a>自此专训经法。<a id="a-M6"></a>九岁而送在寺。<a id="a-M7"></a>年十六舍俗服志愿山居。<a id="a-M8"></a>因入泰岳苦心忘倦。<a id="a-M9"></a>年二十五。<a id="a-MA"></a>便事弘法师。<a id="a-MB"></a>私自惟曰。<a id="a-MC"></a>拱默山林。<a id="a-MD"></a>乃是一途独善。<a id="a-ME"></a>至于道达蒙瞽维持余寄。<a id="a-MF"></a>非化诱不弘。<a id="a-MG"></a>住汴州惠福寺。<a id="a-MH"></a>昔在山中。<a id="a-MI"></a>十地胜鬘已曾讲解。<a id="a-MJ"></a>及游城邑人有知者劝而说之。<a id="a-MK"></a>遂因阐扬。<a id="a-ML"></a>诸经论等亦备敷说。<a id="a-MM"></a>晚以法华特为时要。<a id="a-MN"></a>便撰疏五卷。<a id="a-MO"></a>镇常弘演。<a id="a-MP"></a>前后五十余遍。<a id="a-MQ"></a>每至药草品天必降雨。<a id="a-MR"></a>故其幽诚征感为若此也。<a id="a-MS"></a>其佛地般若制疏并讲。<a id="a-MT"></a>津济后学。<a id="a-MU"></a>声满东川。<a id="a-MV"></a>又撰无性摄论疏。<a id="a-MW"></a>厥功始成。<a id="a-MX"></a>奄然长往本寺。<a id="a-MY"></a>年六十六。<a id="a-MZ"></a>余闻之行人。<a id="a-Ma"></a>曰。<a id="a-Mb"></a>其人少欲自节。<a id="a-Mc"></a>衣布坐茅。<a id="a-Md"></a>所获利禄随时散尽。<a id="a-Me"></a>房无柜箧四壁廓然。<a id="a-Mf"></a>未终之前。<a id="a-Mg"></a>异香灵光至所住室二夜四至。<a id="a-Mh"></a>自睹嘉相。<a id="a-Mi"></a>门人同美。<a id="a-Mj"></a>迥曰。<a id="a-Mk"></a>愿乘此瑞往生乐土。<a id="a-Ml"></a>因不食二十日而终。<a id="a-Mm"></a>所饮井水终旦泉竭。<a id="a-Mn"></a>殡经数日水方复旧。<a id="a-Mo"></a>道俗悲凉。<a id="a-Mp"></a>通感若此。</p>
  <p id="aMq">释神照。<a id="a-Mr"></a>姓淳于。<a id="a-Ms"></a>汴州中牟人。<a id="a-Mt"></a>年九岁。<a id="a-Mu"></a>隋乱眷属凋亡。<a id="a-Mv"></a>惟母及身。<a id="a-Mw"></a>萍流无托。<a id="a-Mx"></a>未几母崩。<a id="a-My"></a>投造无诣。<a id="a-Mz"></a>朝求木实夕宿尸所。<a id="a-N0"></a>行往见之莫不下泣。<a id="a-N1"></a>年十二。<a id="a-N2"></a>投尉氏明智律师而出家焉。<a id="a-N3"></a>于时载扬律藏。<a id="a-N4"></a>学徒云集。<a id="a-N5"></a>宇内初定糇粒未充。<a id="a-N6"></a>照巡村邑负粮周给。<a id="a-N7"></a>年经六祀劳而无倦。<a id="a-N8"></a>供众之暇。<a id="a-N9"></a>夜讲法华胜鬘经。<a id="a-NA"></a>虽久人无知者。<a id="a-NB"></a>受其听律每发奇思。<a id="a-NC"></a>前学之流惊其迥悟。<a id="a-ND"></a>又往邺下休法师听摄大乘论。<a id="a-NE"></a>一遍无遗。<a id="a-NF"></a>讲散辞还。<a id="a-NG"></a>休送出寺。<a id="a-NH"></a>学门怪异。<a id="a-NI"></a>休顾曰。<a id="a-NJ"></a>斯是河南一遍照也。<a id="a-NK"></a>后生领袖。<a id="a-NL"></a>尔其知之。<a id="a-NM"></a>又往许州空法师所听杂心论。<a id="a-NN"></a>才始八卷。<a id="a-NO"></a>为师疾而返。<a id="a-NP"></a>后因遂讲之。<a id="a-NQ"></a>初后通冠。<a id="a-NR"></a>时人语曰。<a id="a-NS"></a>河南一遍照。<a id="a-NT"></a>英声不徒召。<a id="a-NU"></a>尔后涅槃华严成实杂心。<a id="a-NV"></a>随机便讲曾不辞退。<a id="a-NW"></a>又造像数百铺。<a id="a-NX"></a>写经数千卷。<a id="a-NY"></a>任缘便给不为藏蓄。<a id="a-NZ"></a>新译能断金刚般若初至。<a id="a-Na"></a>披读寻括。<a id="a-Nb"></a>词义似少一行。<a id="a-Nc"></a>遂以情测注。<a id="a-Nd"></a>及后其本果与符同。<a id="a-Ne"></a>时咸讶其思力也。<a id="a-Nf"></a>贞观中遘疾逾久。<a id="a-Ng"></a>而戒行无玷。<a id="a-Nh"></a>卒于安业本寺。<a id="a-Ni"></a>春秋五十有九。<a id="a-Nj"></a>初平素日。<a id="a-Nk"></a>一狗将养所住恒随。<a id="a-Nl"></a>及邻大渐长号哀厉。<a id="a-Nm"></a>通宵向本出家寺。<a id="a-Nn"></a>往返二百余里。<a id="a-No"></a>绕寺号呼以告。<a id="a-Np"></a>彼众素不知也。<a id="a-Nq"></a>凶问后至方委狗征。<a id="a-Nr"></a>及曙还返安业。<a id="a-Ns"></a>[捺-示+(口/廾)]坎之后长眠流泪不食而殂。</p>
  <p id="aNt">释道杰。<a id="a-Nu"></a>姓杨。<a id="a-Nv"></a>其先弘农。<a id="a-Nw"></a>汉太尉震之后也。<a id="a-Nx"></a>苗裔复居河东安邑之鸣条焉。<a id="a-Ny"></a>天怀颖发廓然物表。<a id="a-Nz"></a>年才小学便就外傅。<a id="a-O0"></a>教以书计典籍。<a id="a-O1"></a>粗知大略。<a id="a-O2"></a>然以宿植德本。<a id="a-O3"></a>情厌俗尘。<a id="a-O4"></a>父母留恋抑夺不许。<a id="a-O5"></a>开皇十一年。<a id="a-O6"></a>岁将冠肇。<a id="a-O7"></a>垂翼东飞。<a id="a-O8"></a>投闻喜横水窟。<a id="a-O9"></a>真莹法师。<a id="a-OA"></a>莹鉴其高拔即而剃落。<a id="a-OB"></a>寻与受具令学涅槃等经。<a id="a-OC"></a>性净修明闻持镜晓。<a id="a-OD"></a>后往岘头山诵法华经月便度深。<a id="a-OE"></a>自惟曰。<a id="a-OF"></a>经不云乎。<a id="a-OG"></a>宁愿少闻多解义味。<a id="a-OH"></a>欲得通要必俟博游。<a id="a-OI"></a>开皇十四年。<a id="a-OJ"></a>往青州何记论师所。<a id="a-OK"></a>听采成实。<a id="a-OL"></a>才涉二年功高四载。<a id="a-OM"></a>记顾曰。<a id="a-ON"></a>吾子形貌傀伟请对有方。<a id="a-OO"></a>学浅而思远。<a id="a-OP"></a>吾论其兴矣。<a id="a-OQ"></a>傥子存于始卒。<a id="a-OR"></a>吾当诲而不倦。<a id="a-OS"></a>无几而记迁化。<a id="a-OT"></a>遂尔周流齐土。<a id="a-OU"></a>时有奘寂安艺。<a id="a-OV"></a>并号哲人。<a id="a-OW"></a>从之受道多识前令。<a id="a-OX"></a>又往仓冀魏念二论师所。<a id="a-OY"></a>听毗昙论。<a id="a-OZ"></a>又于清河道向汲郡洪该所。<a id="a-Oa"></a>俱听成实。<a id="a-Ob"></a>始末四载。<a id="a-Oc"></a>倾穷五聚。<a id="a-Od"></a>乃上下搜求。<a id="a-Oe"></a>以问法主。<a id="a-Of"></a>每令该公延颈长息。<a id="a-Og"></a>尝定该义曰。<a id="a-Oh"></a>论云。<a id="a-Oi"></a>惟一苦受而有三差。<a id="a-Oj"></a>此文非谓以一行苦名为苦受而随情说三受。<a id="a-Ok"></a>正以于一苦受而随情说三受。<a id="a-Ol"></a>此是经部师计。<a id="a-Om"></a>而拔摩述以为宗。<a id="a-On"></a>可不尔耶。<a id="a-Oo"></a>该曰然。<a id="a-Op"></a>杰曰。<a id="a-Oq"></a>若使果起酬因说苦受为乐受。<a id="a-Or"></a>亦可因成感果说恶业为善业。<a id="a-Os"></a>若言善业感乐果善业非恶业。<a id="a-Ot"></a>亦可乐受酬善因乐受非苦受。<a id="a-Ou"></a>若言乐受酬善因而体即苦受。<a id="a-Ov"></a>亦可善业感乐果而体即恶业。<a id="a-Ow"></a>若言惟是一苦受随情说妄乐。<a id="a-Ox"></a>亦可惟是一恶业随情说妄善。<a id="a-Oy"></a>此中多句。<a id="a-Oz"></a>终是一妨。<a id="a-P0"></a>远取伏意。<a id="a-P1"></a>覆却例决。<a id="a-P2"></a>该于时茫然曰。<a id="a-P3"></a>此中须解听。<a id="a-P4"></a>后私室便曰。<a id="a-P5"></a>子有拔群之亮。<a id="a-P6"></a>难与言也。<a id="a-P7"></a>吾老矣。<a id="a-P8"></a>弘兴论道其在子乎。<a id="a-P9"></a>由是门人胥伏。<a id="a-PA"></a>开皇十九年。<a id="a-PB"></a>自卫适邺。<a id="a-PC"></a>听休法师摄论。<a id="a-PD"></a>又于洪律师所听四分。<a id="a-PE"></a>略知户牖。<a id="a-PF"></a>意在小论。<a id="a-PG"></a>将事东行。<a id="a-PH"></a>属随汉王召沧州志念河间法楞长弘并部。<a id="a-PI"></a>忽遇斯际即往从之。<a id="a-PJ"></a>听仰迦延读婆沙论。<a id="a-PK"></a>首尾三载颇极穷通。<a id="a-PL"></a>曾难念论师曰。<a id="a-PM"></a>若触空非触入处者。<a id="a-PN"></a>亦应识空非识住处。<a id="a-PO"></a>若以识非分是识住处者。<a id="a-PP"></a>亦应触非分是触入处。<a id="a-PQ"></a>于时念公但含笑直视竟不通之。<a id="a-PR"></a>其论道迅猛皆此类也。<a id="a-PS"></a>然以先功小学。<a id="a-PT"></a>意为弘显大乘。<a id="a-PU"></a>仁寿二年。<a id="a-PV"></a>又依楞法师听十地等论。<a id="a-PW"></a>尔时法门大敞。<a id="a-PX"></a>宗师云结。<a id="a-PY"></a>智景大论。<a id="a-PZ"></a>十力摄乘。<a id="a-Pa"></a>两达涅槃。<a id="a-Pb"></a>舜龛律部一期总萃。<a id="a-Pc"></a>并晋中兴。<a id="a-Pd"></a>乃历游讲肆观略同异。<a id="a-Pe"></a>凡经六载咸陈难击。<a id="a-Pf"></a>故并州语曰。<a id="a-Pg"></a>大头杰难人杀。<a id="a-Ph"></a>然其例并虽少。<a id="a-Pi"></a>而一征一责能令流汗。<a id="a-Pj"></a>文帝崩晋阳逆节。<a id="a-Pk"></a>便还故里讲阿毗昙心。<a id="a-Pl"></a>又讲地持各五六遍。<a id="a-Pm"></a>自惟曰。<a id="a-Pn"></a>徒事言说心路苍范。<a id="a-Po"></a>至于起慧非定不发。<a id="a-Pp"></a>遂停讲往麻谷。<a id="a-Pq"></a>依真慧禅师学坐。<a id="a-Pr"></a>思择念慧深入缘起。<a id="a-Ps"></a>慧叹曰。<a id="a-Pt"></a>常为法师等一从名教难偃乱流。<a id="a-Pu"></a>如何始习便能住想。<a id="a-Pv"></a>岂非宿习所致耶。<a id="a-Pw"></a>后依成实安般念处。<a id="a-Px"></a>两夕专想观解大明。<a id="a-Py"></a>便谓神素法师曰。<a id="a-Pz"></a>昨试依论文安般念观。<a id="a-Q0"></a>境界极明而气逼上心。<a id="a-Q1"></a>坐不安席。<a id="a-Q2"></a>欲除此患终须教遣。<a id="a-Q3"></a>请撰诸经安般同异。<a id="a-Q4"></a>编为次第。<a id="a-Q5"></a>将依遣滞。<a id="a-Q6"></a>素乃取婆沙成实龙树兰若诸部。<a id="a-Q7"></a>明十六特胜六种安般之相。<a id="a-Q8"></a>以示之。<a id="a-Q9"></a>即依修习。<a id="a-QA"></a>更逾明净。<a id="a-QB"></a>又往麻谷以呈所证。<a id="a-QC"></a>慧曰。<a id="a-QD"></a>善哉大利根者。<a id="a-QE"></a>淋落泉中诸学坐者未至此处。<a id="a-QF"></a>武德元年请弘十地。<a id="a-QG"></a>杰笑曰。<a id="a-QH"></a>息驾修禅。<a id="a-QI"></a>但名自利凡法。<a id="a-QJ"></a>讲扬法化诚为利他。<a id="a-QK"></a>至于俱利事须商度。<a id="a-QL"></a>今当昼语夜默。<a id="a-QM"></a>庶得小大通洽。<a id="a-QN"></a>不亦可乎。<a id="a-QO"></a>遂即长弘三十余遍。<a id="a-QP"></a>常随门学百有余人。<a id="a-QQ"></a>堪外化者数盈二十。<a id="a-QR"></a>斯人也刚决中恕少欲希言。<a id="a-QS"></a>择交选士。<a id="a-QT"></a>疏财薄食。<a id="a-QU"></a>苦乐不言喜愠无挠。<a id="a-QV"></a>栖岩一众举为僧主。<a id="a-QW"></a>辞不获免。<a id="a-QX"></a>若浮云焉。<a id="a-QY"></a>以贞观元年七月二十八日因疾卒山。<a id="a-QZ"></a>春秋五十五。<a id="a-Qa"></a>三十六夏。<a id="a-Qb"></a>初有桑泉樊绰者。<a id="a-Qc"></a>前周废教僧也。<a id="a-Qd"></a>虽为白衣常参法宇。<a id="a-Qe"></a>杰以国士遇之。<a id="a-Qf"></a>绰已前亡。<a id="a-Qg"></a>二女同梦。<a id="a-Qh"></a>其父乘虚而至。<a id="a-Qi"></a>曰吾生西方极乐土矣。<a id="a-Qj"></a>知杰师将逝故来迎接。<a id="a-Qk"></a>因往栖岩。<a id="a-Ql"></a>其日杰患停讲。<a id="a-Qm"></a>乃至寿终。<a id="a-Qn"></a>常见樊绰在傍。<a id="a-Qo"></a>合众又闻空中伎乐异香。<a id="a-Qp"></a>故其去处虽远。<a id="a-Qq"></a>不负弘导之功焉。<a id="a-Qr"></a>门人依西域阇维起塔供养。</p>
  <p id="aQs">释神素。<a id="a-Qt"></a>姓王。<a id="a-Qu"></a>字绍则。<a id="a-Qv"></a>其先太原。<a id="a-Qw"></a>远祖勇从宦虞州遂徙居安邑鸣条之野焉。<a id="a-Qx"></a>氏族英望无烦述作。<a id="a-Qy"></a>少与道杰结张范之好。<a id="a-Qz"></a>相携问道。<a id="a-R0"></a>儒学之富礼易是长。<a id="a-R1"></a>至于篇什继美英采。<a id="a-R2"></a>故其游学讲肆周流国境。<a id="a-R3"></a>必与相随。<a id="a-R4"></a>若比人矣。<a id="a-R5"></a>所习词义博览俊悟。<a id="a-R6"></a>则难兄难弟也。<a id="a-R7"></a>至于诵经学定当席索隐。<a id="a-R8"></a>则后于杰。<a id="a-R9"></a>文理会通。<a id="a-RA"></a>素则先之。<a id="a-RB"></a>为杰出安般念观。<a id="a-RC"></a>令其徙滞如彼传述。<a id="a-RD"></a>大业四年杰公停讲。<a id="a-RE"></a>学门清素接轸相寻。<a id="a-RF"></a>遂从命专讲毗昙四十余遍。<a id="a-RG"></a>续讲成实将二十遍。<a id="a-RH"></a>自余小部不足述之。<a id="a-RI"></a>其为讲也片言契理少语释多。<a id="a-RJ"></a>学者玄悟听览不倦。<a id="a-RK"></a>则杰高于素。<a id="a-RL"></a>若多陈同异广定是非。<a id="a-RM"></a>郑重校角开生觉意。<a id="a-RN"></a>则素贤于杰。<a id="a-RO"></a>所匠成者。<a id="a-RP"></a>则盖裕隆深英泰之徒是也。<a id="a-RQ"></a>故晋川称谓素杰二公秋菊春兰各擅其美。<a id="a-RR"></a>然素温恭退让慈爱矜恕。<a id="a-RS"></a>侍士慕贤不伐诸己。<a id="a-RT"></a>贞观二年。<a id="a-RU"></a>栖岩大众请知寺任。<a id="a-RV"></a>辞以法事相继有阻僧网。<a id="a-RW"></a>众又固请。<a id="a-RX"></a>依杰师故事乃许之。<a id="a-RY"></a>性宽厚善物性。<a id="a-RZ"></a>故得上下和睦。<a id="a-Ra"></a>风尘攸静。<a id="a-Rb"></a>以贞观十七年二月二十三日卒于栖岩。<a id="a-Rc"></a>春秋七十二。<a id="a-Rd"></a>自一生行业属想西方。<a id="a-Re"></a>于临终日普召门人大众爰逮家臣。<a id="a-Rf"></a>与之别已。<a id="a-Rg"></a>自加结坐正威容已令读观经两遍。<a id="a-Rh"></a>一心静听。<a id="a-Ri"></a>自称南无阿弥陀佛。<a id="a-Rj"></a>如是五六。<a id="a-Rk"></a>又令一人唱余人和。<a id="a-Rl"></a>迄于中夜端坐俨然不觉久逝。<a id="a-Rm"></a>依即坐殡。<a id="a-Rn"></a>肌肉虽尽骨坐如初。<a id="a-Ro"></a>又感祥瑞。<a id="a-Rp"></a>略故不述。<a id="a-Rq"></a>初终之夕。<a id="a-Rr"></a>仁寿寺志宽法师夜坐如闷。<a id="a-Rs"></a>梦素来过同床止息勤勤告别曰。<a id="a-Rt"></a>如来大悲为诸众生。<a id="a-Ru"></a>旷劫苦行勤求大法。<a id="a-Rv"></a>流布人天欲使不绝。<a id="a-Rw"></a>我等虽居下流。<a id="a-Rx"></a>然佛遗寄末能发辉。<a id="a-Ry"></a>道业遂有季位在前。<a id="a-Rz"></a>素虽不肖深怀辜负。<a id="a-S0"></a>每欲推命竭愚上于天听。<a id="a-S1"></a>今大运忽临长思永别。<a id="a-S2"></a>好住努力。<a id="a-S3"></a>宽送目极忽然而觉。<a id="a-S4"></a>及明莫知凶问。<a id="a-S5"></a>须臾信至方知昨逝。<a id="a-S6"></a>宽致书述怀。<a id="a-S7"></a>与诸门人如彼。</p>
  <p id="aS8">释法护。<a id="a-S9"></a>姓赵。<a id="a-SA"></a>本赵郡人。<a id="a-SB"></a>祖康为济阴大守。<a id="a-SC"></a>子孙遂家焉。<a id="a-SD"></a>隋初有赵恒者。<a id="a-SE"></a>与清河崔汪以秀才擢第。<a id="a-SF"></a>时号四聪。<a id="a-SG"></a>即其父也。<a id="a-SH"></a>家门清俭礼素自居。<a id="a-SI"></a>护时冲幼。<a id="a-SJ"></a>戏则围坐登讲。<a id="a-SK"></a>采花列供。<a id="a-SL"></a>其父知为法器。<a id="a-SM"></a>十二遭父忧。<a id="a-SN"></a>未几又丁母艰。<a id="a-SO"></a>哀恸气绝者数四。<a id="a-SP"></a>服阕造河北卫部欲学儒术。<a id="a-SQ"></a>忽逢胜缘提诱。<a id="a-SR"></a>诲以三界牢狱。<a id="a-SS"></a>不以四大毒蛇。<a id="a-ST"></a>如不早悟轮回未已。<a id="a-SU"></a>便依而落发。<a id="a-SV"></a>时年十五也。<a id="a-SW"></a>留诵净名七日便度。<a id="a-SX"></a>自是广讯经诰访无远近。<a id="a-SY"></a>遂往志念所听毗昙。<a id="a-SZ"></a>法彦所听成实。<a id="a-Sa"></a>纵横累稔参预前踪。<a id="a-Sb"></a>又听律部薄闲持犯。<a id="a-Sc"></a>又往彭城嵩论师所。<a id="a-Sd"></a>以是摄论命家海内标仰。<a id="a-Se"></a>伏膺请益无所辞焉。<a id="a-Sf"></a>指授幽明曲尽玄致。<a id="a-Sg"></a>大业三年。<a id="a-Sh"></a>度僧化远。<a id="a-Si"></a>护应此诏。<a id="a-Sj"></a>名沾安陆。<a id="a-Sk"></a>俄而有敕远召艺能。<a id="a-Sl"></a>住内道场。<a id="a-Sm"></a>时年三十有二。<a id="a-Sn"></a>既居慧日。<a id="a-So"></a>高彦成群。<a id="a-Sp"></a>常讲中观涅槃摄论。<a id="a-Sq"></a>伪郑既降太宗初入。<a id="a-Sr"></a>别请名德五人。<a id="a-Ss"></a>护居其列。<a id="a-St"></a>自此校角摄论。<a id="a-Su"></a>去取两端。<a id="a-Sv"></a>或者多以新本确削未足依任。<a id="a-Sw"></a>而护独得于心。<a id="a-Sx"></a>及唐论新出。<a id="a-Sy"></a>奄然符会。<a id="a-Sz"></a>以为默识之有人焉。<a id="a-T0"></a>贞观十二年。<a id="a-T1"></a>敕召入龙潜宅天宫寺。<a id="a-T2"></a>仍知寺任。<a id="a-T3"></a>勉人以得众穆如也。<a id="a-T4"></a>十七年七月二十一日。<a id="a-T5"></a>曛时不预。<a id="a-T6"></a>因卒于房。<a id="a-T7"></a>春秋六十有八。<a id="a-T8"></a>护善外书好道术。<a id="a-T9"></a>约己薄食解衣赡寒。<a id="a-TA"></a>结带终岁不饰容貌。<a id="a-TB"></a>而贵胜所重通才咸萃。<a id="a-TC"></a>先服石散大发数日闷乱。<a id="a-TD"></a>门人之见欺当自责取。<a id="a-TE"></a>然陷师于非道是何理耶。<a id="a-TF"></a>遂不与言。<a id="a-TG"></a>其礭固例如此也。<a id="a-TH"></a>然好施忘倦。<a id="a-TI"></a>房无圭勺之储。<a id="a-TJ"></a>但一床一蹬而已。<a id="a-TK"></a>撰摄论指归等二十余篇。<a id="a-TL"></a>初亡嵩山沙门智大者。<a id="a-TM"></a>年九十余。<a id="a-TN"></a>傲然恬素。<a id="a-TO"></a>不出三十余年。<a id="a-TP"></a>闻哀杖策而至尽哀曰。<a id="a-TQ"></a>经论之士精苦之伦。<a id="a-TR"></a>代有人矣。<a id="a-TS"></a>至于纯直自然识量通雅者。<a id="a-TT"></a>斯人殁后因绝踪矣。<a id="a-TU"></a>中书杜正伦来吊而铭。<a id="a-TV"></a>略之曰。<a id="a-TW"></a>伊昔承恩诲深提耳。<a id="a-TX"></a>及兹展觐恸兴床几。<a id="a-TY"></a>颓泣可援沈差靡已。<a id="a-TZ"></a>庶在遐龄永陪高轨。</p>
  <p id="aTa">释玄续。<a id="a-Tb"></a>姓桑。<a id="a-Tc"></a>蜀郡成都人。<a id="a-Td"></a>出家既久。<a id="a-Te"></a>经纶道业。<a id="a-Tf"></a>涅槃成实所学之宗。<a id="a-Tg"></a>常讲法华导引蒙晓。<a id="a-Th"></a>然风彩高峻容止方复。<a id="a-Ti"></a>言谈之际机俊变通。<a id="a-Tj"></a>达外书工草隶。<a id="a-Tk"></a>时吐篇什继美前修。<a id="a-Tl"></a>又能折节下人。<a id="a-Tm"></a>僮少道俗有才调者。<a id="a-Tn"></a>命来与语爱而狎之。<a id="a-To"></a>至于侯王雄伯名儒大德。<a id="a-Tp"></a>便傲然特立。<a id="a-Tq"></a>不以介意。<a id="a-Tr"></a>而神爽更高辩给电疾。<a id="a-Ts"></a>有梓州东曹掾萧平仲者。<a id="a-Tt"></a>梁高之孙也。<a id="a-Tu"></a>博学机关当时绝偶。<a id="a-Tv"></a>往参谈叙文集相示。<a id="a-Tw"></a>平仲尚之从容曰。<a id="a-Tx"></a>仰承高怀蔑略诸贵等。<a id="a-Ty"></a>今蒙礼顾深愧非人。<a id="a-Tz"></a>续曰。<a id="a-U0"></a>诸贵骄蹇须以骄蹇对之。<a id="a-U1"></a>明公泛爱。<a id="a-U2"></a>故以泛爱相答。<a id="a-U3"></a>仲曰。<a id="a-U4"></a>法师从来不尔。<a id="a-U5"></a>今日忽然。<a id="a-U6"></a>疑是虚谈恐非实录。<a id="a-U7"></a>答曰。<a id="a-U8"></a>贫道待公之虚实。<a id="a-U9"></a>亦如公遇续之实虚耳。<a id="a-UA"></a>相与欢笑。<a id="a-UB"></a>尝为宝园寺制碑铭。<a id="a-UC"></a>中有弹老庄曰。<a id="a-UD"></a>老称圣者庄号哲人。<a id="a-UE"></a>持萤比日用岳方尘。<a id="a-UF"></a>属有祭江道士凭善英。<a id="a-UG"></a>过寺礼拜见而恶之谓续曰。<a id="a-UH"></a>文章各谈其美。<a id="a-UI"></a>苦相诽毁未识所怀。<a id="a-UJ"></a>若不除改。<a id="a-UK"></a>我是敕使当即奏闻。<a id="a-UL"></a>续曰。<a id="a-UM"></a>文之体势非尔所知。<a id="a-UN"></a>若称敕使欲相威胁者。<a id="a-UO"></a>我寺内年别差人当庄。<a id="a-UP"></a>此是敕许。<a id="a-UQ"></a>亦是敕使。<a id="a-UR"></a>卿欲奏我。<a id="a-US"></a>我当庄人亦能奏卿。<a id="a-UT"></a>英虽大恨无如之何。<a id="a-UU"></a>寺僧五十。<a id="a-UV"></a>虽并迟暮。<a id="a-UW"></a>皆顺伏之。<a id="a-UX"></a>尝见人述庄子鹏鷃之喻。<a id="a-UY"></a>便叹曰。<a id="a-UZ"></a>庄蒙以小大极于此矣。<a id="a-Ua"></a>岂知须弥不容金翅。<a id="a-Ub"></a>世界入于邻虚。<a id="a-Uc"></a>井蛙之智秽人耳目。<a id="a-Ud"></a>后疾甚召僧。<a id="a-Ue"></a>集已罄舍都尽曰。<a id="a-Uf"></a>生死常耳。<a id="a-Ug"></a>愿各早为津济。<a id="a-Uh"></a>其夜命终。<a id="a-Ui"></a>贞观中矣。</p>
  <p id="aUj">释慧壁。<a id="a-Uk"></a>姓弘苏州嘉兴人。<a id="a-Ul"></a>爰初胎孕。<a id="a-Um"></a>母绝辛腥。<a id="a-Un"></a>及诞育后生嫌臭味。<a id="a-Uo"></a>故始自孩婴至于七岁。<a id="a-Up"></a>菜蔬饱腹诸绝希求。<a id="a-Uq"></a>出家依法流水寺岩师明教。<a id="a-Ur"></a>随顺修奉。<a id="a-Us"></a>冠肇已后。<a id="a-Ut"></a>周游访道无择夷险。<a id="a-Uu"></a>四论三经咨询赏要。<a id="a-Uv"></a>学既明达还延旧居。<a id="a-Uw"></a>四远承风咸来请谒。<a id="a-Ux"></a>门人来去常数百人。<a id="a-Uy"></a>晓夕诲诱乐说无倦。<a id="a-Uz"></a>背不着席四十余年。<a id="a-V0"></a>老无久力时抚弯几。<a id="a-V1"></a>贞观之末年。<a id="a-V2"></a>七十余。<a id="a-V3"></a>伊人不远词状罕传。<a id="a-V4"></a>四远称扬但云不可思议大德也。<a id="a-V5"></a>至于登机对晤述作宪章。<a id="a-V6"></a>高轨莫闻。<a id="a-V7"></a>恐埋诸古。<a id="a-V8"></a>惜哉。</p>
 </body>
</html>