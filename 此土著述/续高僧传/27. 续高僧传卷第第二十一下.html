<!doctype html>
<html id="z3IBWSJ1JT" data-ver="812">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第第二十一下</h1>
  <p id="a2"></p>
  <p id="a3">习禅六之余(本传七人　附见二人)</p>
  <p id="a4">唐衡岳沙门释善伏传十四。</p>
  <p id="a5">代州照果寺释解脱传十五(普明僧奣)</p>
  <p id="a6">润州牛头沙门释法融传十六。</p>
  <p id="a7">卫州霖落泉释惠方传十七。</p>
  <p id="a8">扬州海陵正见寺释法向传十八。</p>
  <p id="a9">蕲州双峰山释道信传十九。</p>
  <p id="aA">江汉沙门释惠明传二十。</p>
  <p id="aB">释善伏。<a id="a-C"></a>一名等照。<a id="a-D"></a>姓蒋。<a id="a-E"></a>常州义兴人。<a id="a-F"></a>生即白首。<a id="a-G"></a>性知远离。<a id="a-H"></a>五岁于安国寺兄才法师边出家。<a id="a-I"></a>布衣蔬食日诵经卷。<a id="a-J"></a>目睹七行一闻不忘。<a id="a-K"></a>贞观三年。<a id="a-L"></a>窦刺史闻其聪敏追充州学。<a id="a-M"></a>因尔日听俗讲夕思佛义博士责之。<a id="a-N"></a>对曰。<a id="a-O"></a>岂不闻乎。<a id="a-P"></a>行有余力所以博观。<a id="a-Q"></a>如不见信请问前闻。<a id="a-R"></a>乃试之一无所滞。<a id="a-S"></a>重为联类佛教两用疏通。<a id="a-T"></a>于是学馆倾首。<a id="a-U"></a>何斯人之若斯也。<a id="a-V"></a>后逃隐出家。<a id="a-W"></a>志乐佛法。<a id="a-X"></a>欲罢不能。<a id="a-Y"></a>忽逢山水。<a id="a-Z"></a>淹留忘返。<a id="a-a"></a>斯因宿习非近学也。<a id="a-b"></a>至苏州流水寺璧法师所。<a id="a-c"></a>听四经三论。<a id="a-d"></a>又往越州敏法师所。<a id="a-e"></a>周流经教颇涉幽求。<a id="a-f"></a>至天台超禅师所。<a id="a-g"></a>示以西方净土观行。<a id="a-h"></a>因尔广行交桂广循诸州。<a id="a-i"></a>遇综会诸名僧。<a id="a-j"></a>咨疑请决。<a id="a-k"></a>又上荆襄蕲部。<a id="a-l"></a>见信禅师。<a id="a-m"></a>示以入道方便。<a id="a-n"></a>又往庐山见远公净土观堂。<a id="a-o"></a>还到润州岩禅师所。<a id="a-p"></a>示以无生观。<a id="a-q"></a>后共晖才二师。<a id="a-r"></a>入桑梓山行慈悲观。<a id="a-s"></a>又为鬼神受戒莫啖肉。<a id="a-t"></a>神又降巫者。<a id="a-u"></a>令召伏受戒。<a id="a-v"></a>巫者杀生祀神。<a id="a-w"></a>神打之次死。<a id="a-x"></a>降语曰。<a id="a-y"></a>吾已于伏阇梨受戒。<a id="a-z"></a>誓不食肉。<a id="a-10"></a>如何为吾杀生。<a id="a-11"></a>愍尔愚痴且恕汝命。<a id="a-12"></a>后更尔者必加至死。<a id="a-13"></a>自后诸祀永绝膻腥。<a id="a-14"></a>常婺州二人。<a id="a-15"></a>同载绩麻为货至江神所。<a id="a-16"></a>一以蔬祭。<a id="a-17"></a>一欲杀生。<a id="a-18"></a>而未行。<a id="a-19"></a>其麻并湿。<a id="a-1A"></a>前蔬祭麻并干燥。<a id="a-1B"></a>于是行人忌惮无敢肉祭。<a id="a-1C"></a>故其授戒功验。<a id="a-1D"></a>人神敬仰。<a id="a-1E"></a>有陵犯者立见祸害。<a id="a-1F"></a>江淮间屠贩鱼肉。<a id="a-1G"></a>鹅鸭鸡猪之属。<a id="a-1H"></a>受法开放。<a id="a-1I"></a>市无行肆。<a id="a-1J"></a>官人怪之。<a id="a-1K"></a>有义兴令。<a id="a-1L"></a>素不信。<a id="a-1M"></a>嫌伏动众将加私度之罪。<a id="a-1N"></a>伏昆季赂之。<a id="a-1O"></a>其人忽即狗登绳床众蛇恼患不久除名往常州。<a id="a-1P"></a>筮之。<a id="a-1Q"></a>卦云。<a id="a-1R"></a>由犯贤圣罪不可救。<a id="a-1S"></a>其人得急就伏求免。<a id="a-1T"></a>永徽二年。<a id="a-1U"></a>被括还家。<a id="a-1V"></a>然志好出俗见家如狱。<a id="a-1W"></a>复往山居。<a id="a-1X"></a>苦节翘勤人不堪其忧也。<a id="a-1Y"></a>众又屯聚。<a id="a-1Z"></a>因为说法赞令行慈。<a id="a-1a"></a>不杀者佛教之都门也。<a id="a-1b"></a>不能行之。<a id="a-1c"></a>若讲礼而为倨傲耳。<a id="a-1d"></a>又劝行六道供。<a id="a-1e"></a>以先祖诸亡者无越此途。<a id="a-1f"></a>又曰。<a id="a-1g"></a>山有玉则草木润泉有龙则水不竭。<a id="a-1h"></a>住处有三宝则善根增长。<a id="a-1i"></a>常在伏牛山以虎豹为同侣。<a id="a-1j"></a>食蚊虻为私行。<a id="a-1k"></a>视前六尺未曾顾眄。<a id="a-1l"></a>经中要偈口无辍音。<a id="a-1m"></a>大约十五观四明论以为崖准。<a id="a-1n"></a>显庆五年。<a id="a-1o"></a>行至衡岳。<a id="a-1p"></a>意欲求静返更屯结。<a id="a-1q"></a>说法既久忽告曰。<a id="a-1r"></a>一切无常气息难保。<a id="a-1s"></a>夜深各散缘尽当离。<a id="a-1t"></a>时不测其言也。<a id="a-1u"></a>便返闭而坐。<a id="a-1v"></a>尔夜衡州诸寺钟及笙管鸣声彻晓。<a id="a-1w"></a>道俗咸怪。<a id="a-1x"></a>至房关掩。<a id="a-1y"></a>乃破而开之。<a id="a-1z"></a>见伏端坐久终。<a id="a-20"></a>便以奏闻。</p>
  <p id="a21">释解脱。<a id="a-22"></a>姓邢。<a id="a-23"></a>台山夹川人。<a id="a-24"></a>七岁出家。<a id="a-25"></a>依投名匠。<a id="a-26"></a>志在出道唯在禅思。<a id="a-27"></a>远近访法无师不诣。<a id="a-28"></a>复住五台县照果寺。<a id="a-29"></a>隐五台南佛光山寺四十余年。<a id="a-2A"></a>今犹故堂十余见在。<a id="a-2B"></a>山如佛光华彩甚盛。<a id="a-2C"></a>至夏大发昱人眼口。<a id="a-2D"></a>其侧不远有清凉山。<a id="a-2E"></a>山下清凉即文殊师利游处之地也。<a id="a-2F"></a>有高行沙门曜者。<a id="a-2G"></a>年百六岁。<a id="a-2H"></a>自云。<a id="a-2I"></a>我年五十时。<a id="a-2J"></a>与解脱上人至中台东南下三十里大孚灵鹫寺。<a id="a-2K"></a>请见文殊。<a id="a-2L"></a>行至花园北。<a id="a-2M"></a>遇一大德。<a id="a-2N"></a>形神慈远。<a id="a-2O"></a>徐行东去。<a id="a-2P"></a>解脱顶礼发愿。<a id="a-2Q"></a>我时精神欣喜不暇咨清解脱云。<a id="a-2R"></a>已曾三度亲见文殊。<a id="a-2S"></a>诫语云。<a id="a-2T"></a>汝自悔责。<a id="a-2U"></a>若切至必悟道也。<a id="a-2V"></a>便依言自咎。<a id="a-2W"></a>昼夜克责心便安静。<a id="a-2X"></a>又感诸佛见身说偈曰。</p>
  <p id="a2Y">诸佛寂灭甚深法　　旷劫修行今乃得</p>
  <p id="a2Z">若能开明此法明　　一切诸佛皆随喜</p>
  <p id="a2a">因问。<a id="a-2b"></a>寂灭法何者是。<a id="a-2c"></a>若为教人令解之。<a id="a-2d"></a>诸佛即隐。<a id="a-2e"></a>空中声曰。<a id="a-2f"></a>方便智为灯照见心境界。<a id="a-2g"></a>欲究真实法。<a id="a-2h"></a>一切无所见。<a id="a-2i"></a>遂依此法化导有缘。<a id="a-2j"></a>在山学者来往七八百人。<a id="a-2k"></a>四远钦风资给弘护。<a id="a-2l"></a>四十余年常在佛光。<a id="a-2m"></a>永徽中卒。<a id="a-2n"></a>今灵躯尚在。<a id="a-2o"></a>嶷然坐定在山窟中。<a id="a-2p"></a>又五台南娑婆寺南五六里。<a id="a-2q"></a>普明禅师独静坐禅求见文殊。<a id="a-2r"></a>意欲请法。<a id="a-2s"></a>有神人空中告曰。<a id="a-2t"></a>汝无神习。<a id="a-2u"></a>止可长生龛前取药服之。<a id="a-2v"></a>可得延寿。<a id="a-2w"></a>明怀疑不决。<a id="a-2x"></a>后又告曰。<a id="a-2y"></a>药名长松。<a id="a-2z"></a>汝何不服。<a id="a-30"></a>此药无毒。<a id="a-31"></a>明便依言服之。<a id="a-32"></a>又告同行诸僧已腾空而去。<a id="a-33"></a>厥处见在。<a id="a-34"></a>去恒岳目瞩相接。<a id="a-35"></a>又有僧奣禅师者。<a id="a-36"></a>住欣州秀容建国寺。<a id="a-37"></a>恒于定襄来望人山南坐禅饵药。<a id="a-38"></a>年将八十。<a id="a-39"></a>道俗尊仰不知志入何法。<a id="a-3A"></a>而兴叹者号不可思议人。<a id="a-3B"></a>其山灵泉望迹石上见在。<a id="a-3C"></a>祈福者众。<a id="a-3D"></a>永徽中有人无目不知何来。<a id="a-3E"></a>弹琵琶诵法华一部。<a id="a-3F"></a>向望人山。<a id="a-3G"></a>手弹口诵。<a id="a-3H"></a>以娱此山。<a id="a-3I"></a>亦不测其然。</p>
  <p id="a3J">释法融。<a id="a-3K"></a>姓韦。<a id="a-3L"></a>润州延陵人。<a id="a-3M"></a>年十九。<a id="a-3N"></a>翰林坟典探索将尽。<a id="a-3O"></a>而姿质都雅伟秀一期喟然叹曰。<a id="a-3P"></a>儒道俗文信同糠秕。<a id="a-3Q"></a>般若止观实可舟航。<a id="a-3R"></a>遂入茅山。<a id="a-3S"></a>依炅法师剃除周罗服勤请道。<a id="a-3T"></a>炅誉动江海德诱几神。<a id="a-3U"></a>妙理真筌无所遗隐。<a id="a-3V"></a>融纵神挹酌。<a id="a-3W"></a>情有所缘。<a id="a-3X"></a>以为慧发乱纵定开心府。<a id="a-3Y"></a>如不凝想妄虑难摧。<a id="a-3Z"></a>乃凝心宴默于空静林二十年中专精匪懈遂大入妙门百八总持乐说无尽。<a id="a-3a"></a>趣言三一悬河不穷。<a id="a-3b"></a>贞观十七年。<a id="a-3c"></a>于牛头山幽栖寺北岩下别立茅茨禅室。<a id="a-3d"></a>日夕思想无缺寸阴。<a id="a-3e"></a>数年之中息心之众百有余人。<a id="a-3f"></a>初构禅室四壁未周。<a id="a-3g"></a>弟子道綦道凭。<a id="a-3h"></a>于中摄念。<a id="a-3i"></a>夜有一兽如羊而入。<a id="a-3j"></a>腾倚扬声。<a id="a-3k"></a>脚蹴二人。<a id="a-3l"></a>心见其无扰。<a id="a-3m"></a>出庭宛转而游。<a id="a-3n"></a>山有石室深可十步。<a id="a-3o"></a>融于中坐。<a id="a-3p"></a>忽有神蛇长丈余。<a id="a-3q"></a>目如星火。<a id="a-3r"></a>举头扬威。<a id="a-3s"></a>于室口经宿。<a id="a-3t"></a>见融不动遂去。<a id="a-3u"></a>因居百日。<a id="a-3v"></a>山素多虎。<a id="a-3w"></a>樵苏绝人。<a id="a-3x"></a>自融入后往还无阻。<a id="a-3y"></a>又感群鹿依室听伏曾无惧容。<a id="a-3z"></a>有二大鹿直入通僧。<a id="a-40"></a>听法三年而去。<a id="a-41"></a>故慈善根力禽兽来驯。<a id="a-42"></a>乃至集于手上而食。<a id="a-43"></a>都无惊恐。<a id="a-44"></a>所住食厨基临大壑。<a id="a-45"></a>至于激水不可环阶。<a id="a-46"></a>乃顾步徘徊指东岭曰。<a id="a-47"></a>昔远公拄锡则朽坏惊泉耿将整冠则枯甃还满。<a id="a-48"></a>城感所及。<a id="a-49"></a>岂虚言哉。<a id="a-4A"></a>若此可居。<a id="a-4B"></a>会当清泉自溢。<a id="a-4C"></a>经宿东岭忽涌飞泉。<a id="a-4D"></a>清白甘美冬温夏冷。<a id="a-4E"></a>即激引登峰趣釜经廊此水一斗轻余将半。<a id="a-4F"></a>又二十一年十一月。<a id="a-4G"></a>岩下讲法华经。<a id="a-4H"></a>于时素雪满阶法流不绝。<a id="a-4I"></a>于凝冰内获花二茎。<a id="a-4J"></a>状如芙蓉璨同金色。<a id="a-4K"></a>经于七日忽然失之。<a id="a-4L"></a>众咸叹仰。<a id="a-4M"></a>永徽三年。<a id="a-4N"></a>邑宰请出建初讲扬大品。<a id="a-4O"></a>僧众千人。<a id="a-4P"></a>至灭诤品。<a id="a-4Q"></a>融乃纵其天辩。<a id="a-4R"></a>商搉理义。<a id="a-4S"></a>地忽大动。<a id="a-4T"></a>听侣惊波。<a id="a-4U"></a>钟磬香床并皆摇荡。<a id="a-4V"></a>寺外道俗安然不觉。<a id="a-4W"></a>显庆元年。<a id="a-4X"></a>司功萧元善。<a id="a-4Y"></a>再三邀请出在建初。<a id="a-4Z"></a>融谓诸僧曰。<a id="a-4a"></a>从今一去再践无期。<a id="a-4b"></a>离合之道此常规耳。<a id="a-4c"></a>辞而不免遂出山门。<a id="a-4d"></a>禽兽哀号逾月不止。<a id="a-4e"></a>山涧泉池击石涌砂。<a id="a-4f"></a>一时填满。<a id="a-4g"></a>房前大桐四株。<a id="a-4h"></a>五月繁茂一朝凋尽。<a id="a-4i"></a>至二年闰正月二十三日。<a id="a-4j"></a>终于建初。<a id="a-4k"></a>春秋六十四。<a id="a-4l"></a>道俗哀慕宫僚轸结。<a id="a-4m"></a>二十七日窆于鸡笼山。<a id="a-4n"></a>幢盖笳箫云浮震野。<a id="a-4o"></a>会送者万有余人。<a id="a-4p"></a>传者重又闻之。<a id="a-4q"></a>故又重缉。<a id="a-4r"></a>初融以门族五百为延陵之望家为娉婚。<a id="a-4s"></a>乃逃隐茅岫。<a id="a-4t"></a>炅师三论之匠。<a id="a-4u"></a>依志而业。<a id="a-4v"></a>又往丹阳南牛头山佛窟寺。<a id="a-4w"></a>现有辟支佛窟。<a id="a-4x"></a>因得名焉。<a id="a-4y"></a>有七藏经画。<a id="a-4z"></a>一佛经。<a id="a-50"></a>二道书。<a id="a-51"></a>三佛经史。<a id="a-52"></a>四俗经史。<a id="a-53"></a>五医方图符。<a id="a-54"></a>昔宋初有刘司空造寺。<a id="a-55"></a>其家巨富。<a id="a-56"></a>用访写之永镇山寺相传守护。<a id="a-57"></a>达于贞观十九年夏旱失火。<a id="a-58"></a>延烧五十余里。<a id="a-59"></a>二十余寺并此七藏并同煨烬。<a id="a-5A"></a>嗟乎回禄事等建章。<a id="a-5B"></a>道俗悼伤深怀恻怆。<a id="a-5C"></a>初融住幽栖寺去佛窟十五里。<a id="a-5D"></a>将事寻讨。<a id="a-5E"></a>值执藏显法师者稽留。<a id="a-5F"></a>日夕咨请经久许之。<a id="a-5G"></a>乃问融所学。<a id="a-5H"></a>并探材术。<a id="a-5I"></a>遂寄诗达情。<a id="a-5J"></a>方开藏给。<a id="a-5K"></a>于即内外寻阅不谢昏晓。<a id="a-5L"></a>因循八年。<a id="a-5M"></a>抄略粗毕还隐幽栖。<a id="a-5N"></a>闭关自静。<a id="a-5O"></a>房宇虚廓惟一坐敷。<a id="a-5P"></a>自余蔓草苔莓拥结坐床。<a id="a-5Q"></a>尘高二寸。<a id="a-5R"></a>寒不加絮暑绝追凉。<a id="a-5S"></a>藉草思微用毕形有。<a id="a-5T"></a>然而吐言包富文藻绮错。<a id="a-5U"></a>须便引用动若珠联。<a id="a-5V"></a>无不对以宫商。<a id="a-5W"></a>玄儒兼冠。<a id="a-5X"></a>初出幽栖寺开讲大集。<a id="a-5Y"></a>言词博远道俗咸欣。<a id="a-5Z"></a>永徽中。<a id="a-5a"></a>江宁令李修本。<a id="a-5b"></a>即右仆射静之犹子。<a id="a-5c"></a>生知信向崇重至乘。<a id="a-5d"></a>钦融嘉德与诸士俗步往幽栖请出州讲。<a id="a-5e"></a>融不许。<a id="a-5f"></a>乃至三返方遂之。<a id="a-5g"></a>旧齿未之许。<a id="a-5h"></a>后锐所商搉。<a id="a-5i"></a>及登元座有光前杰。<a id="a-5j"></a>答对若云雨。<a id="a-5k"></a>写送等悬河。<a id="a-5l"></a>皆曰闻所未闻。<a id="a-5m"></a>可谓中兴大法于斯人也。<a id="a-5n"></a>听众道俗三千余人。<a id="a-5o"></a>讲解大集。<a id="a-5p"></a>时称荣观。<a id="a-5q"></a>尔后乘兹雅闻相续法轮。<a id="a-5r"></a>邑野相趋庭宇充[門@壹]。<a id="a-5s"></a>时有前修负气望日盱衡。<a id="a-5t"></a>乍闻高价惊惶府俞。<a id="a-5u"></a>来至席端昌言征责。<a id="a-5v"></a>融辞以寡薄不偶至人随问答遗。<a id="a-5w"></a>然犹谦挹告大众曰。<a id="a-5x"></a>昔如来说法。<a id="a-5y"></a>其理犹存。<a id="a-5z"></a>人虽凡圣义无二准。<a id="a-60"></a>何为一时一席。<a id="a-61"></a>受身之众尘沙。<a id="a-62"></a>今虽开演领悟之宾绝减。<a id="a-63"></a>岂非如行如说心无累于八风。<a id="a-64"></a>如说如行情有薄于三毒。<a id="a-65"></a>不然将何自拔耶。<a id="a-66"></a>闻者抚心推测涯极。<a id="a-67"></a>故使听众倾耳莫不解形情醉。<a id="a-68"></a>初武德七年。<a id="a-69"></a>辅公托。<a id="a-6A"></a>跨有江表未从王政。<a id="a-6B"></a>王师薄伐吴越廓清。<a id="a-6C"></a>僧众五千晏然安堵。<a id="a-6D"></a>左仆射房玄龄奏称。<a id="a-6E"></a>入贼诸州僧尼极广。<a id="a-6F"></a>可依关东旧格州别一寺置三十人。<a id="a-6G"></a>余者遣归编户。<a id="a-6H"></a>融不胜枉酷。<a id="a-6I"></a>入京陈理。<a id="a-6J"></a>御史韦挺。<a id="a-6K"></a>备览表辞。<a id="a-6L"></a>文理卓明词彩英赡。<a id="a-6M"></a>百有余日韦挺经停。<a id="a-6N"></a>房公伏其高致固执前迷。<a id="a-6O"></a>告融云。<a id="a-6P"></a>非谓事理不无但是曾经自奏。<a id="a-6Q"></a>何劳法衣出俗。<a id="a-6R"></a>将可返道宾王。<a id="a-6S"></a>五品之位俯若拾遗。<a id="a-6T"></a>四千余僧未劳傍及。<a id="a-6U"></a>融确乎不拔。<a id="a-6V"></a>知命运之有穷。<a id="a-6W"></a>旋于本邑。<a id="a-6X"></a>后方在度。<a id="a-6Y"></a>又弘护之诚。<a id="a-6Z"></a>丧形为本。<a id="a-6a"></a>略出一两示其化迹。<a id="a-6b"></a>永徽之中。<a id="a-6c"></a>睦州妖女陈硕真。<a id="a-6d"></a>邪术惑人傍误良善。<a id="a-6e"></a>四方远僧都会建业。<a id="a-6f"></a>州搜县讨无一延之。<a id="a-6g"></a>融时居在幽岩室犹悬磬。<a id="a-6h"></a>寺众贫煎相顾无聊。<a id="a-6i"></a>日渐来奔数出三百。<a id="a-6j"></a>旧侣将散新至无依。<a id="a-6k"></a>虽欲归投计无所往。<a id="a-6l"></a>县官下责不许停之。<a id="a-6m"></a>融乃告曰。<a id="a-6n"></a>诸来法侣无问旧新。<a id="a-6o"></a>山寺萧条自足依庇。<a id="a-6p"></a>有无必失勿事羁离。<a id="a-6q"></a>望刹知归退飞何往。<a id="a-6r"></a>并安伏业祸福同之。<a id="a-6s"></a>何以然耶。<a id="a-6t"></a>并是舍俗出家远希正法。<a id="a-6u"></a>业命必然安能避也近则五贼常逐。<a id="a-6v"></a>远则三狱恒缠。<a id="a-6w"></a>心无离于倒迷。<a id="a-6x"></a>事有障于尘境。<a id="a-6y"></a>斯为巨蠹志异驱除安得琐琐公途系怀封着。<a id="a-6z"></a>并随本志无得远于幽林。<a id="a-70"></a>融以僧众口给日别经须。<a id="a-71"></a>躬往丹阳四告士俗。<a id="a-72"></a>闻者割减不爽祈求。<a id="a-73"></a>融报力轻强无辞担负。<a id="a-74"></a>一石八斗往送复来。<a id="a-75"></a>日或二三莫有劳倦。<a id="a-76"></a>百有余日事方宁静。<a id="a-77"></a>山众恬然无何而散。<a id="a-78"></a>于时局情寡见者。<a id="a-79"></a>被官考责穷刻妖徒。<a id="a-7A"></a>不能支任。<a id="a-7B"></a>或有自缢而死者。<a id="a-7C"></a>而融立志滔然风尘不涉。<a id="a-7D"></a>客主相顾谐会琴瑟。<a id="a-7E"></a>遂得释然理通情洽。<a id="a-7F"></a>岂非命代开士难拥知人。<a id="a-7G"></a>寒木死灰英英间出。<a id="a-7H"></a>寔斯人矣。<a id="a-7I"></a>时有高座寺亘法师。<a id="a-7J"></a>陈朝名德。<a id="a-7K"></a>年过八十。<a id="a-7L"></a>金陵僧望法事攸属开悟当涂。<a id="a-7M"></a>融在幽栖闻风造往。<a id="a-7N"></a>以所疑义封而问曰。<a id="a-7O"></a>经中明佛说法言下受悟无生。<a id="a-7P"></a>论中分别名句文相不明获益。<a id="a-7Q"></a>法师受佛遗寄敷转法轮。<a id="a-7R"></a>如融之徒未闻静惑为是机器覆塞。<a id="a-7S"></a>为是陶化无缘。<a id="a-7T"></a>明昧回遑用增虚仰。<a id="a-7U"></a>必愿开剖盘结伏志遵承。<a id="a-7V"></a>亘良久怃然告曰。<a id="a-7W"></a>吾昔在前陈。<a id="a-7X"></a>年未冠肇。<a id="a-7Y"></a>有璀禅师。<a id="a-7Z"></a>王臣归敬登座控引。<a id="a-7a"></a>与子同之。<a id="a-7b"></a>吾何人哉。<a id="a-7c"></a>敢当遗寄。<a id="a-7d"></a>遂尔而散。<a id="a-7e"></a>融还建初寺潜结同伦。<a id="a-7f"></a>亘重其道志策杖往寻。<a id="a-7g"></a>既达建初寺。<a id="a-7h"></a>有德善禅师者。<a id="a-7i"></a>名称之士。<a id="a-7j"></a>喜亘远来欢愉谈谑。<a id="a-7k"></a>而善与融同寺初未齿之。<a id="a-7l"></a>亘曰。<a id="a-7m"></a>吾为融来。<a id="a-7n"></a>忽轻东鲁。<a id="a-7o"></a>乃召而问之令叙玄致。<a id="a-7p"></a>即座控举文理具扬。<a id="a-7q"></a>三百余对言无浮采。<a id="a-7r"></a>于是二德嗟咏满怀。<a id="a-7s"></a>仍于山寺为立斋讲。<a id="a-7t"></a>然融仪表瑰异相越常人。<a id="a-7u"></a>头颅巨大五岳隆起。<a id="a-7v"></a>眉目长广颡颊浓张。<a id="a-7w"></a>龟行鹤视。<a id="a-7x"></a>声气深远如从地出。<a id="a-7y"></a>立虽等伦坐则超众。<a id="a-7z"></a>衣服单素才得充躯。<a id="a-80"></a>肩肘绝绵动逾累纪。<a id="a-81"></a>尝有遗者返而还之。<a id="a-82"></a>而心用柔软慈悲为怀。<a id="a-83"></a>童稚之与耆艾敬齐如一。<a id="a-84"></a>屡经轻恼而情忘瑕不顾。<a id="a-85"></a>曾有同友。<a id="a-86"></a>闻人私憾加谤融身。<a id="a-87"></a>詈以非类。<a id="a-88"></a>乃就山说之。<a id="a-89"></a>融曰。<a id="a-8A"></a>向之所传总是风气。<a id="a-8B"></a>出口即灭不可追寻。<a id="a-8C"></a>何为负此虚谈远传山薮。<a id="a-8D"></a>无住为本愿不干心。<a id="a-8E"></a>故其安忍刀剑情灵若此。<a id="a-8F"></a>或登座骂辱对众诽毁。<a id="a-8G"></a>事等风行无思缘顾。<a id="a-8H"></a>而颜貌熙怡倍增悦怿。<a id="a-8I"></a>是知斥者故来呈拙。<a id="a-8J"></a>光饰融德者乎。<a id="a-8K"></a>传者抑又闻之。<a id="a-8L"></a>昔如来说化。<a id="a-8M"></a>加谤沸腾。<a id="a-8N"></a>或杀身以来诮。<a id="a-8O"></a>或系杅以生诽。<a id="a-8P"></a>灭迹内以死虫。<a id="a-8Q"></a>反说面欺大圣。<a id="a-8R"></a>斯徒众矣。<a id="a-8S"></a>而佛府而隐之任其讪诽。<a id="a-8T"></a>及后过咎还露。<a id="a-8U"></a>或生投地穴。<a id="a-8V"></a>或死入泥犁。<a id="a-8W"></a>天人之所共轻。<a id="a-8X"></a>幽显为之悲恸而如来光明益显金德弥昌。<a id="a-8Y"></a>垂范以示将来。<a id="a-8Z"></a>布教陈于陆海。<a id="a-8a"></a>融尝二十许载。<a id="a-8b"></a>备览群经。<a id="a-8c"></a>仰习正觉之威容。<a id="a-8d"></a>俯眄喋喋之声。<a id="a-8e"></a>说陀那之风。<a id="a-8f"></a>审七触之安。<a id="a-8g"></a>有刹那之想。<a id="a-8h"></a>达四选之无停。<a id="a-8i"></a>固得体解时机。<a id="a-8j"></a>信五滓之交贸。<a id="a-8k"></a>览其指要。<a id="a-8l"></a>聊一观之都融。<a id="a-8m"></a>融实斯融。<a id="a-8n"></a>斯言得矣。</p>
  <p id="a8o">释惠方。<a id="a-8p"></a>姓赵。<a id="a-8q"></a>冀州信都来强人。<a id="a-8r"></a>七八岁便思出俗。<a id="a-8s"></a>年九岁投苏门淋落泉寺。<a id="a-8t"></a>居然静志。<a id="a-8u"></a>众侣怪其特高。<a id="a-8v"></a>遂授以九次十想。<a id="a-8w"></a>随闻敛念。<a id="a-8x"></a>仍受此法亟涉炎凉。<a id="a-8y"></a>隋文后崩。<a id="a-8z"></a>西京立寺。<a id="a-90"></a>远征入住。<a id="a-91"></a>厚礼供焉。<a id="a-92"></a>而雅志不渝山林缀想。<a id="a-93"></a>虽遇匠石无缘运斤。<a id="a-94"></a>旧所禅徒虚怀鹤望。<a id="a-95"></a>大业六年。<a id="a-96"></a>辞还本寺。<a id="a-97"></a>门侣云结请道如山。<a id="a-98"></a>隋季不静。<a id="a-99"></a>岩穴丘陵移居汲郡之隆善寺。<a id="a-9A"></a>及皇运大昌天下无事。<a id="a-9B"></a>又与门人修缉旧所。<a id="a-9C"></a>遂使松门石栋岩室风窗并得经纶更新云构。<a id="a-9D"></a>曾于廊下言及幽微。<a id="a-9E"></a>沙弥伏阶密听。<a id="a-9F"></a>空中声曰。<a id="a-9G"></a>何忽沙弥在此伏听。<a id="a-9H"></a>惧惊起。<a id="a-9I"></a>又被打击。<a id="a-9J"></a>经宿乃苏。<a id="a-9K"></a>其感灵祥如此例也。<a id="a-9L"></a>以贞观二十一年冬初。<a id="a-9M"></a>终于所止。<a id="a-9N"></a>春秋九十有三。<a id="a-9O"></a>初未终前忽有异香。<a id="a-9P"></a>萦于岩室氛氲三日。<a id="a-9Q"></a>众不测。<a id="a-9R"></a>恰终香歇。<a id="a-9S"></a>以其月十七日。<a id="a-9T"></a>葬州北十里圆冈之阳。</p>
  <p id="a9U">释法向。<a id="a-9V"></a>姓李。<a id="a-9W"></a>扬州海陵葛冈人。<a id="a-9X"></a>形长八尺。<a id="a-9Y"></a>仪貌魁杰眉目秀异。<a id="a-9Z"></a>立性威严言不妄发。<a id="a-9a"></a>足下有黑子圆净分明。<a id="a-9b"></a>相者曰。<a id="a-9c"></a>长为军将。<a id="a-9d"></a>仍有重名于天下也。<a id="a-9e"></a>年十六辞亲出家。<a id="a-9f"></a>即事精苦与人卓异。<a id="a-9g"></a>尼妪参礼未尝与言。<a id="a-9h"></a>戒行清净诵法华通。<a id="a-9i"></a>摄山栖霞寺恭禅师。<a id="a-9j"></a>住法后贤众所归仰。<a id="a-9k"></a>承名延致于寺侧立法华堂。<a id="a-9l"></a>行智者法华忏。<a id="a-9m"></a>向依法行。<a id="a-9n"></a>三七专注大获瑞应。<a id="a-9o"></a>知而不言。<a id="a-9p"></a>恭既入京向还江北。<a id="a-9q"></a>海陵宁海二县。<a id="a-9r"></a>各延供养。<a id="a-9s"></a>隋末海陵大宁寺僧智喜。<a id="a-9t"></a>开房延入。<a id="a-9u"></a>于中静坐。<a id="a-9v"></a>昼卧惊起曰。<a id="a-9w"></a>火发。<a id="a-9x"></a>喜四出顾视了无。<a id="a-9y"></a>向曰。<a id="a-9z"></a>吾患耳妄闻耶。<a id="a-A0"></a>明日昼惊。<a id="a-A1"></a>如此三度遂东还宁海。<a id="a-A2"></a>去后李子通贼破县烧寺。<a id="a-A3"></a>如所告焉。<a id="a-A4"></a>大虫伤害日数十人。<a id="a-A5"></a>乃设禳灾大斋。<a id="a-A6"></a>忽有一虎入堂。<a id="a-A7"></a>搏一人将去。<a id="a-A8"></a>向逐后唤住何造次。<a id="a-A9"></a>今为檀越设斋。<a id="a-AA"></a>可放此人。<a id="a-AB"></a>依言即放。<a id="a-AC"></a>诸虎大集。<a id="a-AD"></a>以杖扣头为说法。<a id="a-AE"></a>于是相随远去。<a id="a-AF"></a>又欲往天台寻智者古迹。<a id="a-AG"></a>谓弟子曰。<a id="a-AH"></a>吾虽欲至天台而不达在江南一山中。<a id="a-AI"></a>西北望见一城。<a id="a-AJ"></a>及过江至江阴县。<a id="a-AK"></a>道俗留连于县东南山起寺。<a id="a-AL"></a>号曰定山。<a id="a-AM"></a>便经年稔。<a id="a-AN"></a>后天下渐安。<a id="a-AO"></a>又还海陵盐亭。<a id="a-AP"></a>百姓留之。<a id="a-AQ"></a>有小孤山出地百仞。<a id="a-AR"></a>四面无草木。<a id="a-AS"></a>于前立寺名为正见。<a id="a-AT"></a>处之。<a id="a-AU"></a>贞观四年冬初。<a id="a-AV"></a>谓门人曰。<a id="a-AW"></a>吾与汝别。<a id="a-AX"></a>近梦恶将不起矣。<a id="a-AY"></a>遂卧二十日。<a id="a-AZ"></a>忽起索汤。<a id="a-Aa"></a>盥浴剃发自辰至酉。<a id="a-Ab"></a>面西而终。<a id="a-Ac"></a>年七十八。<a id="a-Ad"></a>将终谓弟子曰。<a id="a-Ae"></a>吾愿以身施诸鸟兽。<a id="a-Af"></a>此无林木。<a id="a-Ag"></a>食若不尽秽人眼目。<a id="a-Ah"></a>可埋山西南。<a id="a-Ai"></a>及依往埋。<a id="a-Aj"></a>掘便值石。<a id="a-Ak"></a>盘薄无由。<a id="a-Al"></a>又更试掘遂得一处。<a id="a-Am"></a>凹陷石上恰得容身。<a id="a-An"></a>因厝中置塔其上。<a id="a-Ao"></a>向生常日投陀林野驯伏猛兽。<a id="a-Ap"></a>观想西方口唱南无佛。<a id="a-Aq"></a>不多说法。<a id="a-Ar"></a>随缘一两句。<a id="a-As"></a>有灾祥者令避。<a id="a-At"></a>托以梦想所见。<a id="a-Au"></a>贞观二年。<a id="a-Av"></a>有常洲人。<a id="a-Aw"></a>往幽洲见一女人。<a id="a-Ax"></a>问海陵向禅师健不。<a id="a-Ay"></a>又问识耶。<a id="a-Az"></a>答不识。<a id="a-B0"></a>女人以乌丝布头巾用寄向师。<a id="a-B1"></a>此人遇患经年不至。<a id="a-B2"></a>向预知之。<a id="a-B3"></a>每叹息那不至耶。<a id="a-B4"></a>人至江阴附头巾。<a id="a-B5"></a>与海陵人将至其处。<a id="a-B6"></a>乃令弟子逆之。<a id="a-B7"></a>恰至门首。<a id="a-B8"></a>相值以巾付还。<a id="a-B9"></a>向得巾执玩。<a id="a-BA"></a>咨嗟裂破付弟子。<a id="a-BB"></a>人得一片。<a id="a-BC"></a>有不得者。<a id="a-BD"></a>贞观三年。<a id="a-BE"></a>天下大括义宁私度。<a id="a-BF"></a>不出者斩。<a id="a-BG"></a>闻此咸畏。<a id="a-BH"></a>得头巾者并依还俗。<a id="a-BI"></a>其不得者现今出家。<a id="a-BJ"></a>其年大雪深数尺。<a id="a-BK"></a>告弟子曰。<a id="a-BL"></a>吾须新菜。<a id="a-BM"></a>弟子曰。<a id="a-BN"></a>雪深叵得。<a id="a-BO"></a>曰上山求之可有。<a id="a-BP"></a>如言上山数里至一树下皆是青菜。<a id="a-BQ"></a>取之而返。<a id="a-BR"></a>预知皆如此也。</p>
  <p id="aBS">释道信。<a id="a-BT"></a>姓司马。<a id="a-BU"></a>未详何人。<a id="a-BV"></a>初七岁时经事一师。<a id="a-BW"></a>戒行不纯。<a id="a-BX"></a>信每陈谏。<a id="a-BY"></a>以不见从密怀斋检。<a id="a-BZ"></a>经于五载而师不知。<a id="a-Ba"></a>又有二僧莫知何来。<a id="a-Bb"></a>入舒州[山*完]公山静修禅业。<a id="a-Bc"></a>闻而往赴便蒙授法。<a id="a-Bd"></a>随逐依学遂经十年。<a id="a-Be"></a>师往罗浮不许相逐。<a id="a-Bf"></a>但于后住必大弘益。<a id="a-Bg"></a>国访贤良许度出家。<a id="a-Bh"></a>因此附名住吉州寺。<a id="a-Bi"></a>被贼围城七十余日。<a id="a-Bj"></a>城中乏水人皆困弊。<a id="a-Bk"></a>信从外入井水还复。<a id="a-Bl"></a>刺史叩头。<a id="a-Bm"></a>贼何时散。<a id="a-Bn"></a>信曰。<a id="a-Bo"></a>但念般若。<a id="a-Bp"></a>乃令合城同时合声。<a id="a-Bq"></a>须臾外贼见城四角。<a id="a-Br"></a>大人力士威猛绝伦。<a id="a-Bs"></a>思欲得见刺史。<a id="a-Bt"></a>告曰。<a id="a-Bu"></a>欲见大人可自入城。<a id="a-Bv"></a>群贼即散。<a id="a-Bw"></a>既见平定欲往衡岳。<a id="a-Bx"></a>路次江洲。<a id="a-By"></a>道俗留止庐山大林寺。<a id="a-Bz"></a>虽经贼盗又经十年。<a id="a-C0"></a>蕲州道俗请度江北黄梅县众造寺。<a id="a-C1"></a>依然山行。<a id="a-C2"></a>遂见双峰有好泉石。<a id="a-C3"></a>即住终志。<a id="a-C4"></a>当夜大有猛兽来绕。<a id="a-C5"></a>并为授归戒。<a id="a-C6"></a>授已令去。<a id="a-C7"></a>自入山来三十余载。<a id="a-C8"></a>诸州学道无远不至。<a id="a-C9"></a>刺史崔义玄。<a id="a-CA"></a>闻而就礼。<a id="a-CB"></a>临终语弟子弘忍。<a id="a-CC"></a>可为吾造塔。<a id="a-CD"></a>命将不久。<a id="a-CE"></a>又催急成。<a id="a-CF"></a>又问中未。<a id="a-CG"></a>答欲至中。<a id="a-CH"></a>众人曰。<a id="a-CI"></a>和尚可不付嘱耶。<a id="a-CJ"></a>曰生来付嘱不少。<a id="a-CK"></a>此语才了奄尔便绝。<a id="a-CL"></a>于时山中五百余人。<a id="a-CM"></a>并诸州道俗。<a id="a-CN"></a>忽见天地闇冥。<a id="a-CO"></a>绕住三里树木叶白。<a id="a-CP"></a>房侧梧桐树曲枝向房。<a id="a-CQ"></a>至今曲处皆枯。<a id="a-CR"></a>即永徽二年闰九月四日也。<a id="a-CS"></a>春秋七十有二。<a id="a-CT"></a>至三年弟子弘忍等。<a id="a-CU"></a>至塔开看端坐如旧。<a id="a-CV"></a>即移往本处。<a id="a-CW"></a>于今若存。</p>
  <p id="aCX">释惠明。<a id="a-CY"></a>姓王。<a id="a-CZ"></a>杭州人。<a id="a-Ca"></a>少出家。<a id="a-Cb"></a>游道无定所。<a id="a-Cc"></a>时越州敏法师。<a id="a-Cd"></a>聚徒扬化远近奔随。<a id="a-Ce"></a>明于法席二十五年。<a id="a-Cf"></a>众侣千僧解玄第一。<a id="a-Cg"></a>持衣大布二十余载。<a id="a-Ch"></a>时共目之青布明也。<a id="a-Ci"></a>翘勇果敢策勤无偶。<a id="a-Cj"></a>后至蒋州岩禅师所。<a id="a-Ck"></a>一经十年咨请禅法在山禅念。<a id="a-Cl"></a>经雪路塞七日不食。<a id="a-Cm"></a>念言。<a id="a-Cn"></a>我闻不食七日便死。<a id="a-Co"></a>今明知业也。<a id="a-Cp"></a>若业自在可试知之。<a id="a-Cq"></a>以绳自悬于高崖。<a id="a-Cr"></a>恍恍如人割断。<a id="a-Cs"></a>因落崖底。<a id="a-Ct"></a>如人擎置一无所损。<a id="a-Cu"></a>复至荆州四望山头陀。<a id="a-Cv"></a>二虎交斗自往分解。<a id="a-Cw"></a>冬夏一服行止形俱。<a id="a-Cx"></a>所去无恋。<a id="a-Cy"></a>即经所谓如鸟凌空。<a id="a-Cz"></a>喻斯人矣。<a id="a-D0"></a>诵思益经依经作业。<a id="a-D1"></a>近龙朔年。<a id="a-D2"></a>从南山出至京游观。<a id="a-D3"></a>与其言论无得为先。<a id="a-D4"></a>不久旋返云往江曲。<a id="a-D5"></a>依闲修道莫知定所。</p>
 </body>
</html>