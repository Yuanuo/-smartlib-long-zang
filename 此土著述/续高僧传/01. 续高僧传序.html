<!doctype html>
<html id="z3IBWR61J3" data-ver="169">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传序</h1>
  <p id="a2"></p>
  <p id="a3">原夫至道无言。<a id="a-4"></a>非言何以范世。<a id="a-5"></a>言惟引行。<a id="a-6"></a>即行而成立言。<a id="a-7"></a>是以布五位以擢圣贤。<a id="a-8"></a>表四依以承人法。<a id="a-9"></a>龙图成太易之渐龟章启彝伦之用。<a id="a-A"></a>逮乎素王继辙前修举其四科。<a id="a-B"></a>班生着词后进弘其九等。<a id="a-C"></a>皆所谓化道之恒规。<a id="a-D"></a>言行之权致者也。<a id="a-E"></a>惟夫大觉之照临也。<a id="a-F"></a>化敷西壤迹绍东川。<a id="a-G"></a>踰中古而弥新。<a id="a-H"></a>历诸华而转盛。<a id="a-I"></a>虽复应移存没法被浇淳。<a id="a-J"></a>斯乃利见之康庄。<a id="a-K"></a>缺有之弘略。<a id="a-L"></a>故使体道钦风之士。<a id="a-M"></a>激扬影响之宾。<a id="a-N"></a>会正解而树言。<a id="a-O"></a>扣玄机而即号。<a id="a-P"></a>并德充宇宙。<a id="a-Q"></a>神冠幽明。<a id="a-R"></a>象设焕乎丹青。<a id="a-S"></a>智则光乎油素。<a id="a-T"></a>固以详诸经部。<a id="a-U"></a>诚未缵其科条。<a id="a-V"></a>窃以葱河界于剡洲。<a id="a-W"></a>风俗分于唐梵。<a id="a-X"></a>华胥撰列非圣不据。<a id="a-Y"></a>其篇则二十四依付法之传是也。<a id="a-Z"></a>神州所纪贤愚杂。<a id="a-a"></a>其题引则六代所详群录是也。<a id="a-b"></a>然则统斯大抵。<a id="a-c"></a>精会所归。<a id="a-d"></a>莫不振发蒙心网罗正理。<a id="a-e"></a>俾夫骀足九达。<a id="a-f"></a>贵踪望而可寻。<a id="a-g"></a>徇目四驰。<a id="a-h"></a>高山委而仰止。<a id="a-i"></a>昔梁沙门金陵释宝唱撰名僧传。<a id="a-j"></a>会稽释惠皎撰高僧传。<a id="a-k"></a>创发异部品藻恒流。<a id="a-l"></a>详核可观华质有据。<a id="a-m"></a>而缉裒吴越叙略魏燕。<a id="a-n"></a>良以博观未周。<a id="a-o"></a>故得随闻成采。<a id="a-p"></a>加以有梁之盛明德云繁。<a id="a-q"></a>薄传五三数非通敏。<a id="a-r"></a>斯则同世相侮。<a id="a-s"></a>事积由来。<a id="a-t"></a>中原隐括未传简录。<a id="a-u"></a>时无雅赡谁为谱之。<a id="a-v"></a>致使历代高风飒焉终古。<a id="a-w"></a>余青襟之岁。<a id="a-x"></a>有顾斯文。<a id="a-y"></a>祖习乃存经纶攸阙。<a id="a-z"></a>是用凭诸名器伫对杀青。<a id="a-10"></a>而情计栖遑各师偏竞。<a id="a-11"></a>逖听成简载纪相寻。<a id="a-12"></a>而物忌先鸣藏舟遽往。<a id="a-13"></a>徒悬积抱终掷光阴。<a id="a-14"></a>敢以不才辄陈笔记。<a id="a-15"></a>引疏闻见即事编韦。<a id="a-16"></a>谅得列代因之更为冠冕。<a id="a-17"></a>自汉明梦日之后梁武光有已前。<a id="a-18"></a>代别释门咸流传史。<a id="a-19"></a>考酌资其故实。<a id="a-1A"></a>删定节其先闻。<a id="a-1B"></a>遂得类缵前驱昌言大宝。<a id="a-1C"></a>季世情絷量重声华。<a id="a-1D"></a>至于鸠聚风猷。<a id="a-1E"></a>略无继绪。<a id="a-1F"></a>惟隋初沙门魏郡释灵裕。<a id="a-1G"></a>仪表缀述有意弘方。<a id="a-1H"></a>撰十德记一卷。<a id="a-1I"></a>偏叙昭玄师保。<a id="a-1J"></a>未奥广嗣通宗。<a id="a-1K"></a>余则孤起支文。<a id="a-1L"></a>薄言行状。<a id="a-1M"></a>终亦未驰高观。<a id="a-1N"></a>可为长太息矣。<a id="a-1O"></a>故沾预染毫之客。<a id="a-1P"></a>莫不望崖而戾止。<a id="a-1Q"></a>固其然乎。<a id="a-1R"></a>今余所撰。<a id="a-1S"></a>恐坠接前绪。<a id="a-1T"></a>故不获已而陈之。<a id="a-1U"></a>或博咨先达。<a id="a-1V"></a>或取讯行人。<a id="a-1W"></a>或即目舒之。<a id="a-1X"></a>或讨仇集传。<a id="a-1Y"></a>南北国史附见徽音。<a id="a-1Z"></a>郊郭碑碣旌其懿德。<a id="a-1a"></a>皆撮其志行举其器略。<a id="a-1b"></a>言约繁简事通野素。<a id="a-1c"></a>足使绍胤前良允师后听。<a id="a-1d"></a>始岠梁之初运。<a id="a-1e"></a>终唐贞观十有九年。<a id="a-1f"></a>一百四十四载。<a id="a-1g"></a>包括岳渎历访华夷。<a id="a-1h"></a>正传三百四十人。<a id="a-1i"></a>附见一百六十人。<a id="a-1j"></a>序而伸之。<a id="a-1k"></a>大为十例一曰译经。<a id="a-1l"></a>二曰解义。<a id="a-1m"></a>三曰习禅。<a id="a-1n"></a>四曰明律。<a id="a-1o"></a>五曰护法。<a id="a-1p"></a>六曰感通。<a id="a-1q"></a>七曰遗身。<a id="a-1r"></a>八曰读诵。<a id="a-1s"></a>九曰兴福。<a id="a-1t"></a>十曰杂科。<a id="a-1u"></a>凡此十条。<a id="a-1v"></a>世罕兼美。<a id="a-1w"></a>今就其尤最者。<a id="a-1x"></a>随篇拟伦。<a id="a-1y"></a>自前传所叙。<a id="a-1z"></a>通例已颁。<a id="a-20"></a>回互抑扬。<a id="a-21"></a>寔遵弘捡。<a id="a-22"></a>且夫经道两术。<a id="a-23"></a>掩映于嘉苗。<a id="a-24"></a>护法一科。<a id="a-25"></a>纲维于正网。<a id="a-26"></a>必附诸传述。<a id="a-27"></a>知何绩而非功。<a id="a-28"></a>取其拔滞宏规。<a id="a-29"></a>固可标于等级。<a id="a-2A"></a>余则随善立目。<a id="a-2B"></a>不竞时须。<a id="a-2C"></a>布教摄于物情。<a id="a-2D"></a>为要解纷静。<a id="a-2E"></a>节总归于末第。<a id="a-2F"></a>区别世务者也。<a id="a-2G"></a>至于韬光崇岳朝宗百灵。<a id="a-2H"></a>秀气逸于山河。<a id="a-2I"></a>贞槩销于林薄。<a id="a-2J"></a>致有声諠玄谷神游紫烟。<a id="a-2K"></a>高谢于松乔。<a id="a-2L"></a>俯眄于穷辙。<a id="a-2M"></a>斯皆具诸别纪。<a id="a-2N"></a>抑可言乎。<a id="a-2O"></a>或复匿迹城闉。<a id="a-2P"></a>陆沉浮俗。<a id="a-2Q"></a>盛业可列。<a id="a-2R"></a>而吹嘘罕遇。<a id="a-2S"></a>故集见绩风素。<a id="a-2T"></a>且树十科。<a id="a-2U"></a>结成三帙号曰续高僧传。<a id="a-2V"></a>若夫搜擢源泒。<a id="a-2W"></a>剖析宪章。<a id="a-2X"></a>组织词令。<a id="a-2Y"></a>琢磨行业。<a id="a-2Z"></a>则备于后论。<a id="a-2a"></a>更议而引之。<a id="a-2b"></a>必事接恒篇。<a id="a-2c"></a>终成词费。<a id="a-2d"></a>则削同前传。<a id="a-2e"></a>犹恨逮于末法。<a id="a-2f"></a>世挺知名之僧。<a id="a-2g"></a>未觌嘉猷有沦典籍。<a id="a-2h"></a>庶将来同好。<a id="a-2i"></a>又尘斯意焉。</p>
 </body>
</html>