<!doctype html>
<html id="z3IBWRM1JC" data-ver="1301">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第七</h1>
  <p id="a2"></p>
  <p id="a3">义解篇三　正纪十　附见四。</p>
  <p id="a4">陈杨都宣武寺释洪偃传一。</p>
  <p id="a5">陈杨都兴皇寺释法朗传二。</p>
  <p id="a6">陈杨都不禅众寺释慧勇传三。</p>
  <p id="a7">陈杨都大彭城寺释宝琼传四(明解)</p>
  <p id="a8">陈杨都白马寺释警韶传五。</p>
  <p id="a9">陈钟山耆阇寺释安廪传六。</p>
  <p id="aA">陈摄山栖霞寺释慧布传七(僧诠　玄辩)</p>
  <p id="aB">周渭滨沙门释亡名传八(僧琨)</p>
  <p id="aC">魏邺下沙门释道竉传九。</p>
  <p id="aD">齐彭城沙门释慧嵩传十。</p>
  <p id="aE">释洪偃。<a id="a-F"></a>俗姓谢氏。<a id="a-G"></a>会稽山阴人。<a id="a-H"></a>祖茂恭和凝慎不交世俗。<a id="a-I"></a>父藏博综经史善属文藻。<a id="a-J"></a>梁衡阳王闻而器之。<a id="a-K"></a>引为僚友。<a id="a-L"></a>偃风神颖秀弱龄悟道。<a id="a-M"></a>昼读经论夜讽诗书。<a id="a-N"></a>良辰华景未尝废学。<a id="a-O"></a>自尔幼而聪敏。<a id="a-P"></a>州里称焉。<a id="a-Q"></a>及长游听京邑遍闻数论。<a id="a-R"></a>后值龙光寺绰法师。<a id="a-S"></a>便委心受业。<a id="a-T"></a>特加赏接。<a id="a-U"></a>以为绝伦。<a id="a-V"></a>由是学侣改观转相推伏。<a id="a-W"></a>二三年中便尽幽奥。<a id="a-X"></a>乃开筵聚众阐扬成实。<a id="a-Y"></a>举厝闲雅词吐抑扬。<a id="a-Z"></a>后学旧齿稽疑了义。<a id="a-a"></a>横经荷笈虚往实归。<a id="a-b"></a>由此仰膺法轮总持诸部。<a id="a-c"></a>勇气无前任其披解。<a id="a-d"></a>宿望弘量因循旧章。<a id="a-e"></a>偃属思云霄曾无接对。<a id="a-f"></a>见忤前达不能降情。<a id="a-g"></a>自是来学有隔。<a id="a-h"></a>听者疏焉。<a id="a-i"></a>遂闭志闲房高尚其道。<a id="a-j"></a>间以寻缃阅史。<a id="a-k"></a>广求多见。<a id="a-l"></a>秋水春台清文迥出。<a id="a-m"></a>壮思云飞英词锦烂。<a id="a-n"></a>又善草隶见称时俗。<a id="a-o"></a>纤过芝叶媚极银钩。<a id="a-p"></a>故貌义诗书号为四绝。<a id="a-q"></a>当时英杰皆推赏之。<a id="a-r"></a>梁太宗之在东朝。<a id="a-s"></a>爱其俊秀。<a id="a-t"></a>欲令还俗引为学士。<a id="a-u"></a>偃执志不回故弗能致。<a id="a-v"></a>会武帝发讲重云。<a id="a-w"></a>延德肆问。<a id="a-x"></a>而年非宿老座第甚远。<a id="a-y"></a>抗言高论精理入神。<a id="a-z"></a>帝赏叹久之。<a id="a-10"></a>莫不瞩目。<a id="a-11"></a>偃形止自若神守如初。<a id="a-12"></a>佥服其高亮也。<a id="a-13"></a>及引进后堂。<a id="a-14"></a>加优其礼。<a id="a-15"></a>属戎羯陵践兵饥相继。<a id="a-16"></a>因避地于缙云。<a id="a-17"></a>眷眄泉石。<a id="a-18"></a>又寇斥山侣。<a id="a-19"></a>遂越岭逃难。<a id="a-1A"></a>落泊驰滞曾无安堵。<a id="a-1B"></a>梁长沙王韶镇郢。<a id="a-1C"></a>闻风叙造俄而渚宫陷覆。<a id="a-1D"></a>上流阻乱。<a id="a-1E"></a>便事东归。<a id="a-1F"></a>因怀自静有顾林泉。<a id="a-1G"></a>乃杖策若耶云门精舍。<a id="a-1H"></a>历览山水。<a id="a-1I"></a>美其迻迟。<a id="a-1J"></a>登吴升平亭赋诗曰。<a id="a-1K"></a>萧萧物候晚。<a id="a-1L"></a>肃肃天望清。<a id="a-1M"></a>旅人聊杖策。<a id="a-1N"></a>登高荡客情。<a id="a-1O"></a>川源多旧迹。<a id="a-1P"></a>墟里或新名。<a id="a-1Q"></a>宿烟浮始旦。<a id="a-1R"></a>朝日照初晴。<a id="a-1S"></a>独游乏徒侣。<a id="a-1T"></a>徐步寡逢迎。<a id="a-1U"></a>信矣非吾托。<a id="a-1V"></a>赏心何易并。<a id="a-1W"></a>遂泛浪岩峰。<a id="a-1X"></a>有终焉之志。<a id="a-1Y"></a>葺修寺宇结众砺业。<a id="a-1Z"></a>逮陈武廓定革命惟新。<a id="a-1a"></a>京辅旧僧累相延请。<a id="a-1b"></a>乃顾山众曰。<a id="a-1c"></a>吾勤苦积学五十余年。<a id="a-1d"></a>事故流离未遑敷说。<a id="a-1e"></a>今时来不遂。<a id="a-1f"></a>何谓为法亡身乎。<a id="a-1g"></a>以天嘉之初出都。<a id="a-1h"></a>讲于宣武寺。<a id="a-1i"></a>学徒又聚莫不肃焉。<a id="a-1j"></a>虽乐说不疲。<a id="a-1k"></a>而幽心恒结。<a id="a-1l"></a>每因讲隙游钟山之开善定林。<a id="a-1m"></a>息心宴坐。<a id="a-1n"></a>时又引笔赋诗曰。<a id="a-1o"></a>杖策步前岭。<a id="a-1p"></a>褰裳出外扉。<a id="a-1q"></a>轻萝转蒙密。<a id="a-1r"></a>幽迳复纡威。<a id="a-1s"></a>树高枝影细。<a id="a-1t"></a>山昼鸟声希。<a id="a-1u"></a>石苔时滑屣。<a id="a-1v"></a>虫网乍粘衣。<a id="a-1w"></a>涧旁紫芝晔。<a id="a-1x"></a>岩上白云霏。<a id="a-1y"></a>松子排烟去。<a id="a-1z"></a>常生寂不归。<a id="a-20"></a>穷谷无还往。<a id="a-21"></a>攀桂独依依。<a id="a-22"></a>会齐使通和舟车相接。<a id="a-23"></a>崔子武等。<a id="a-24"></a>擅出境之才。<a id="a-25"></a>议其瞻对。<a id="a-26"></a>众莫能举。<a id="a-27"></a>世祖文皇。<a id="a-28"></a>以偃内外优敏可与杭言。<a id="a-29"></a>敕令统接宾礼。<a id="a-2A"></a>枢机温雅容止方棱。<a id="a-2B"></a>敷述皇猷光宣帝德。<a id="a-2C"></a>才词宏逸辩论旁驰。<a id="a-2D"></a>润以真文引之慈寄子武等顶受诰命衔佩北蕃。<a id="a-2E"></a>帝嗟赏厚惠更倍恒度。<a id="a-2F"></a>皆推以还公。<a id="a-2G"></a>一无所纳。<a id="a-2H"></a>是岁旧疾连发。<a id="a-2I"></a>听者复疏。<a id="a-2J"></a>止于小室许有咨问。<a id="a-2K"></a>怀不能已情有斐然。<a id="a-2L"></a>乃着成论疏数十卷。<a id="a-2M"></a>剖发精理构思深剧。<a id="a-2N"></a>疾转沉笃功不克就。<a id="a-2O"></a>以天嘉五年九月二十一日至于大渐。<a id="a-2P"></a>神气不昧。<a id="a-2Q"></a>命弟子曰。<a id="a-2R"></a>众生为贪心之所暗也。<a id="a-2S"></a>贪我则惜落一毛。<a id="a-2T"></a>贪他则永无厌足。<a id="a-2U"></a>至于身死之后。<a id="a-2V"></a>使高其坟重其墎。<a id="a-2W"></a>必谓九泉之下还结四邻一何可笑。<a id="a-2X"></a>而皇甫谧杨王孙。<a id="a-2Y"></a>微得我意。<a id="a-2Z"></a>虽知会归丘壤。<a id="a-2a"></a>而未知初度之心。<a id="a-2b"></a>今冥目之后。<a id="a-2c"></a>以此脯腊鄙形。<a id="a-2d"></a>布施上飞下走一切众生。<a id="a-2e"></a>若前身相负仍以相偿。<a id="a-2f"></a>如无相对则生我檀善。<a id="a-2g"></a>此之微心亦趣菩提。<a id="a-2h"></a>物莫不共矣。<a id="a-2i"></a>言毕合掌。<a id="a-2j"></a>终于宣武寺焉。<a id="a-2k"></a>春秋六十有一。<a id="a-2l"></a>知与不知咸怀恻怆。<a id="a-2m"></a>即以其月二十二日。<a id="a-2n"></a>尸陀于钟山开善寺之东岗焉。<a id="a-2o"></a>然偃始离俗迄于迁化。<a id="a-2p"></a>唯学是务。<a id="a-2q"></a>俭节扫衣弗事华广。<a id="a-2r"></a>每缘情触兴辄叙其致。<a id="a-2s"></a>而文彩洒落罕有嗣者。<a id="a-2t"></a>缀述篇章随手散失。<a id="a-2u"></a>后人掇聚集之成二十余卷。<a id="a-2v"></a>值乱零失犹存八轴。<a id="a-2w"></a>陈太建年。<a id="a-2x"></a>学士何隽上之。<a id="a-2y"></a>封于秘阁。</p>
  <p id="a2z">释法朗。<a id="a-30"></a>俗姓周氏。<a id="a-31"></a>徐州沛郡沛人也。<a id="a-32"></a>祖奉叔齐给事黄门侍郎青州刺史。<a id="a-33"></a>父神归梁员外散骑常侍沛郡太守。<a id="a-34"></a>朗托生之始。<a id="a-35"></a>母曰。<a id="a-36"></a>刘氏梦见神人乘楼殿入怀。<a id="a-37"></a>梦中如言。<a id="a-38"></a>身与空等。<a id="a-39"></a>既而觉寤。<a id="a-3A"></a>四体轻虚有异恒日。<a id="a-3B"></a>五辛杂味因此悉断。<a id="a-3C"></a>爰在龆龀卓出凡童。<a id="a-3D"></a>孝敬纯备志操贞立。<a id="a-3E"></a>家雄六郡气盖三边。<a id="a-3F"></a>少习军旅早经行阵。<a id="a-3G"></a>俭约治身。<a id="a-3H"></a>宠辱无能移也。<a id="a-3I"></a>俄而假节宁远将军徐子彦北伐。<a id="a-3J"></a>门设长戟坐休大树。<a id="a-3K"></a>惟曰。<a id="a-3L"></a>兵者凶器身曰苦因。<a id="a-3M"></a>欲海邪林安能觉者。<a id="a-3N"></a>年二十一。<a id="a-3O"></a>以梁大通二年二月二日。<a id="a-3P"></a>于青州入道。<a id="a-3Q"></a>游学杨都就大明寺宝志禅师受诸禅法。<a id="a-3R"></a>兼听此寺彖律师讲律本文。<a id="a-3S"></a>又受业南涧寺仙师成论竹涧寺靖公毗昙。<a id="a-3T"></a>当时誉动京畿神高学众。<a id="a-3U"></a>所以天口之侣藏耳之宾。<a id="a-3V"></a>心计目览莫不奔竞。<a id="a-3W"></a>但以鹫山妙法群唱罕弘。<a id="a-3X"></a>龙树道风宗师不辍。<a id="a-3Y"></a>前传所纪。<a id="a-3Z"></a>摄山朗公。<a id="a-3a"></a>解玄测微世所嘉尚。<a id="a-3b"></a>人代长往嗣续犹存。<a id="a-3c"></a>乃于此山止观寺僧诠法师。<a id="a-3d"></a>餐受智度中百十二门论并花严大品等经。<a id="a-3e"></a>于即弥纶藏部探赜幽微。<a id="a-3f"></a>义吐精新词含华冠。<a id="a-3g"></a>专门强学课笃形心。<a id="a-3h"></a>可谓师逸功倍。<a id="a-3i"></a>于斯为证。<a id="a-3j"></a>永定二年十一月。<a id="a-3k"></a>奉敕入京住兴皇寺。<a id="a-3l"></a>镇讲相续。<a id="a-3m"></a>所以花严大品四论文言。<a id="a-3n"></a>往哲所未谈。<a id="a-3o"></a>后进所损略朗皆指擿义理征发词致。<a id="a-3p"></a>故能言气挺畅清穆易晓。<a id="a-3q"></a>常众千余福慧弥广。<a id="a-3r"></a>所以听侣云会挥汗屈膝。<a id="a-3s"></a>法衣千领积散恒结。<a id="a-3t"></a>每一上座辄易一衣阐前经论各二十余遍。<a id="a-3u"></a>二十五载流润不绝。<a id="a-3v"></a>其间兴树四部。<a id="a-3w"></a>两宫法轮之华当时莫偶。<a id="a-3x"></a>以太建十三年岁在辛丑九月二十五日中夜迁神寺坊。<a id="a-3y"></a>春秋七十有五。<a id="a-3z"></a>即以其月二十八日窆于江乘县罗落里摄山之西岭。<a id="a-40"></a>初摄山僧诠受业朗公。<a id="a-41"></a>玄旨所明惟存中观。<a id="a-42"></a>自非心会析理。<a id="a-43"></a>何能契此清言。<a id="a-44"></a>而顿迹幽林禅味相得。<a id="a-45"></a>及后四公往赴三业资承。<a id="a-46"></a>爰初誓不涉言。<a id="a-47"></a>及久乃为敷演。<a id="a-48"></a>故诠公命曰。<a id="a-49"></a>此法精妙识者能行。<a id="a-4A"></a>无使出房辄有开示。<a id="a-4B"></a>故经云。<a id="a-4C"></a>计我见者莫说此经。<a id="a-4D"></a>深乐法者不为多说。<a id="a-4E"></a>良由药病有。<a id="a-4F"></a>以不可徒行。<a id="a-4G"></a>朗等奉旨无敢言厝。<a id="a-4H"></a>及诠化往。<a id="a-4I"></a>四公放言。<a id="a-4J"></a>各擅威容俱禀神略。<a id="a-4K"></a>勇居禅众辩住长干。<a id="a-4L"></a>朗在兴皇。<a id="a-4M"></a>布仍摄领。<a id="a-4N"></a>福门宏敞慧声遐讨。<a id="a-4O"></a>皆莫高于朗焉。<a id="a-4P"></a>然辩公胜业清明。<a id="a-4Q"></a>定慧两举。<a id="a-4R"></a>故其讲唱兼存禅众。<a id="a-4S"></a>抑亦诠公之笃厉也。<a id="a-4T"></a>然其义体时与朗违。<a id="a-4U"></a>故使兴皇座中排斥中假之诮。<a id="a-4V"></a>布勇两公见于别纪。<a id="a-4W"></a>昔梁天监十年六月七日。<a id="a-4X"></a>神僧宝志记兴皇寺云。<a id="a-4Y"></a>此寺当有青衣开士广弘大乘。<a id="a-4Z"></a>及朗游学之时初服青纳。<a id="a-4a"></a>及登元席乃与符同。<a id="a-4b"></a>又南陌居士杜法粲年踰八十。<a id="a-4c"></a>颇识归心。<a id="a-4d"></a>昔梦寺内有幡花天伎侧塞殿堂。<a id="a-4e"></a>缁素法众充仞筵席洎朗来仪创会公私斋讲。<a id="a-4f"></a>又盛符焉。<a id="a-4g"></a>又十二年五月七日。<a id="a-4h"></a>帐下净人解斋失晓。<a id="a-4i"></a>朗夜扣合催之。<a id="a-4j"></a>而洪钟自响。<a id="a-4k"></a>良久不绝。<a id="a-4l"></a>故其祯祥早着。<a id="a-4m"></a>其例此也。<a id="a-4n"></a>东朝于长春殿义。<a id="a-4o"></a>集副君亲摇玉柄。<a id="a-4p"></a>述朗所竖诸师假名义。<a id="a-4q"></a>以此荣称。<a id="a-4r"></a>岂惟释氏宗匠。<a id="a-4s"></a>抑亦天人仪表。<a id="a-4t"></a>故其所获檀嚫。<a id="a-4u"></a>充造经像修治寺塔济给穷厄。<a id="a-4v"></a>所以房内畜养鹅鸭鸡犬其类繁多。<a id="a-4w"></a>所行见者无不收养。<a id="a-4x"></a>至朗寝息之始。<a id="a-4y"></a>皆寂无声。<a id="a-4z"></a>游观之时鸣吠喧乱。<a id="a-50"></a>斯亦怀感之致矣。<a id="a-51"></a>侍中领军庐陵王。<a id="a-52"></a>声懋权衡资承戒约。<a id="a-53"></a>遂仰奏承华为之铭颂。<a id="a-54"></a>其墓志文。<a id="a-55"></a>太子詹事济阳江总。<a id="a-56"></a>故陈主叔宝。<a id="a-57"></a>时在春宫。<a id="a-58"></a>为之颂曰。<a id="a-59"></a>洪源远来传芳馥蕙。<a id="a-5A"></a>君子哲人英芬是继。<a id="a-5B"></a>朱旄既杖青组仍曳。<a id="a-5C"></a>纫虎戎印珥貂狄制。<a id="a-5D"></a>功可冠军业非出世。<a id="a-5E"></a>揖彼声色超此津济。<a id="a-5F"></a>津济伊何裂断网罗。<a id="a-5G"></a>忍衣早记乘楼夜过。<a id="a-5H"></a>航斯苦海涸此爱河。<a id="a-5I"></a>非此智士孰寄宣扬。<a id="a-5J"></a>法云广被慧日舒光。<a id="a-5K"></a>既权衡橹自辟金汤。<a id="a-5L"></a>梦齐鼓说应异钟霜。<a id="a-5M"></a>识机知命同彼现病。<a id="a-5N"></a>夙心栖遁度脱难竟。<a id="a-5O"></a>化缘已矣乃宅丘阱。<a id="a-5P"></a>智炬寂灭颓岩辽夐。<a id="a-5Q"></a>辽夐空岑摇落远墅。<a id="a-5R"></a>弦余月暗雾暧松深。<a id="a-5S"></a>香灭穷垄幡横宿林。<a id="a-5T"></a>切切管清遥遥鼓声。<a id="a-5U"></a>野烟四合孤禽一鸣。<a id="a-5V"></a>风凄呗断流急寒生。<a id="a-5W"></a>神之净土形沈终古。<a id="a-5X"></a>勒此方坟用旌兰杜。</p>
  <p id="a5Y">释慧勇。<a id="a-5Z"></a>厥姓桓氏。<a id="a-5a"></a>其先谯国龙亢人也。<a id="a-5b"></a>祖法式尚书外兵钱唐令。<a id="a-5c"></a>因此遁迹于虎丘山。<a id="a-5d"></a>后仍寓居吴郡吴县东乡桓里。<a id="a-5e"></a>父献弱龄早世。<a id="a-5f"></a>母张氏尝梦。<a id="a-5g"></a>身登佛塔获二金菩萨。<a id="a-5h"></a>俄育二男。<a id="a-5i"></a>并幼而入道。<a id="a-5j"></a>长则慧聪。<a id="a-5k"></a>勇其次也。<a id="a-5l"></a>初出杨都。<a id="a-5m"></a>依止灵曜寺则法师为和上。<a id="a-5n"></a>锐志禅诵治身蔬菲。<a id="a-5o"></a>随方受业不事专门。<a id="a-5p"></a>岂非版金成宝方资铣镂瑄玉有美必待刮摩诚有由矣。<a id="a-5q"></a>年登具戒。<a id="a-5r"></a>从静众寺峰律师。<a id="a-5s"></a>游学十诵。<a id="a-5t"></a>有龙光寺僧绰建元寺法宠。<a id="a-5u"></a>并道秀域中声高梵表。<a id="a-5v"></a>乃服膺坐右禀宗成实。<a id="a-5w"></a>刻情砥砺寝食忘疲。<a id="a-5x"></a>苦思沉沦坑岸斯坠。<a id="a-5y"></a>弥历寒暑博习大成。<a id="a-5z"></a>至年三十法轮便转。<a id="a-60"></a>自此远致学徒盛开讲肆。<a id="a-61"></a>高视上京郁为翘采。<a id="a-62"></a>专讲论文将十许遍。<a id="a-63"></a>俄而梁季倾覆人百沸腾。<a id="a-64"></a>每思遁世莫知其所。<a id="a-65"></a>于时摄山诠尚。<a id="a-66"></a>直辔一乘横行山世。<a id="a-67"></a>随机引悟有愿遵焉。<a id="a-68"></a>尝行报恩寺前忽见人云。<a id="a-69"></a>从摄山来授竹如意俄失。<a id="a-6A"></a>谓勇曰。<a id="a-6B"></a>寻当如意。<a id="a-6C"></a>俄失踪迹。<a id="a-6D"></a>信宿之间又有漆函。<a id="a-6E"></a>盛三论一部置房前窗上。<a id="a-6F"></a>寻究莫知来也。<a id="a-6G"></a>欣兹嘉瑞锐勇难任。<a id="a-6H"></a>因此拂衣里闬驾言泉石。<a id="a-6I"></a>期神窅冥。<a id="a-6J"></a>非企琴台之侣。<a id="a-6K"></a>修空习慧。<a id="a-6L"></a>寔追林远之风。<a id="a-6M"></a>便停止观寺。<a id="a-6N"></a>朝夕侃侃如也。<a id="a-6O"></a>诠师忘以年期。<a id="a-6P"></a>义兼师友。<a id="a-6Q"></a>抑亦宫羽相谐。<a id="a-6R"></a>冰蓝待益之志也。<a id="a-6S"></a>自此言刈章句采撷希微。<a id="a-6T"></a>凡厥释经莫不包举。<a id="a-6U"></a>大法获传于焉是赖。<a id="a-6V"></a>天嘉五年。<a id="a-6W"></a>世祖文皇。<a id="a-6X"></a>请讲于太极殿。<a id="a-6Y"></a>百辟具陈。<a id="a-6Z"></a>七众咸萃。<a id="a-6a"></a>景仰之辈观风继踵游息之伍附影成群。<a id="a-6b"></a>自此声名籍甚矣。<a id="a-6c"></a>住大禅众寺十有八载。<a id="a-6d"></a>及造讲堂也。<a id="a-6e"></a>门人听侣经营不日。<a id="a-6f"></a>接霤飞轩制置弘敞题曰般若之堂也。<a id="a-6g"></a>以至德元年五月二十八日遘疾。<a id="a-6h"></a>少时平旦神逝。<a id="a-6i"></a>春秋六十有九。<a id="a-6j"></a>然其大渐之时神容不变。<a id="a-6k"></a>经宿顶暖。<a id="a-6l"></a>众皆异之。<a id="a-6m"></a>至六月六日。<a id="a-6n"></a>窆于摄山西岭。<a id="a-6o"></a>自始至终。<a id="a-6p"></a>讲花严涅槃方等大集大品各二十遍。<a id="a-6q"></a>智论中百十二门论。<a id="a-6r"></a>各三十五遍。<a id="a-6s"></a>余有法花思益等数部不记。<a id="a-6t"></a>又早舍亲爱。<a id="a-6u"></a>弱而贞苦。<a id="a-6v"></a>文章声辩时所高之。<a id="a-6w"></a>爰至启手启足不淄不涅。<a id="a-6x"></a>寔象教之栋梁。<a id="a-6y"></a>精义之林薮。<a id="a-6z"></a>弟子等追深北面之礼。<a id="a-70"></a>镌石碑之。<a id="a-71"></a>其文侍中尚书令济阳江总制。</p>
  <p id="a72">释宝琼。<a id="a-73"></a>姓徐氏。<a id="a-74"></a>本惟。<a id="a-75"></a>东莞避难辞莒。<a id="a-76"></a>后居毗陵曲阿县焉。<a id="a-77"></a>祖邕齐右军。<a id="a-78"></a>父僧达梁临川王咨议。<a id="a-79"></a>并高器局崇遵儒素。<a id="a-7A"></a>琼洁润山水峰澜早被。<a id="a-7B"></a>身长七尺五寸。<a id="a-7C"></a>背胛龙文。<a id="a-7D"></a>口三十九齿。<a id="a-7E"></a>异相奇挺。<a id="a-7F"></a>故能疏秀风采蕴籍威容。<a id="a-7G"></a>少鄙锦裳便欣毳服。<a id="a-7H"></a>绮年出俗。<a id="a-7I"></a>师事沙门法通。<a id="a-7J"></a>通初见而嗟重。<a id="a-7K"></a>深为道器也。<a id="a-7L"></a>不使服勤。<a id="a-7M"></a>年过志学。<a id="a-7N"></a>欲禀光宅寺云法师义。<a id="a-7O"></a>但以经藏飙拔声实沸腾无碍奔涌谈吐横逸。<a id="a-7P"></a>窃疑词富兼骇唱高。<a id="a-7Q"></a>及移听南涧仙师。<a id="a-7R"></a>研精数论。<a id="a-7S"></a>名解映彻洞殚义窟。<a id="a-7T"></a>仙尝览琼私记。<a id="a-7U"></a>三复嗟赏。<a id="a-7V"></a>后于高座普劝写之。<a id="a-7W"></a>自尔门徒传写此疏。<a id="a-7X"></a>初受具年已能覆述。<a id="a-7Y"></a>未登五岁便为法主。<a id="a-7Z"></a>仍与仙公杭衡敷化。<a id="a-7a"></a>梁高祖三教妙旨罔不疏通。<a id="a-7b"></a>选扬名德分寄弘道。<a id="a-7c"></a>琼之高义简在帝心。<a id="a-7d"></a>爰降纶绂入寿光殿。<a id="a-7e"></a>言重茂林更轻云阁。<a id="a-7f"></a>便辞还乡之建安寺。<a id="a-7g"></a>上黄侯哗分竹此邦。<a id="a-7h"></a>每深尊敬情兼师友。<a id="a-7i"></a>彼郡一旦老少相喧竞云。<a id="a-7j"></a>建安伽蓝白龙出现。<a id="a-7k"></a>奔排到寺惟见琼讲。<a id="a-7l"></a>有识之士异而目之为白琼焉。<a id="a-7m"></a>素与简子周弘正早申莫逆。<a id="a-7n"></a>彼骤噫曰。<a id="a-7o"></a>夫有希世之才。<a id="a-7p"></a>而不在京华开导。<a id="a-7q"></a>乘桴之叹令人太息。<a id="a-7r"></a>乃为学侣复请还都发成实题。<a id="a-7s"></a>僧正慧令。<a id="a-7t"></a>切难联环。<a id="a-7u"></a>琼乃徐拂麈尾从容而对。<a id="a-7v"></a>令乃引远公旧责曰。<a id="a-7w"></a>不疾而速杼轴何为答曰。<a id="a-7x"></a>不思造业安得精固。<a id="a-7y"></a>令闲举止雅音调。<a id="a-7z"></a>宾主相悦殊加称尝。<a id="a-80"></a>梁祖年暮惟事薰修。<a id="a-81"></a>臣下偃风情言扇俗。<a id="a-82"></a>搢绅学者必兼文义。<a id="a-83"></a>所以屡开理教。<a id="a-84"></a>维摩涅槃道被下筵憓飞上席。<a id="a-85"></a>解颐利齿木舌锋牙　塞骈罗烟随雾涌。<a id="a-86"></a>亦有明王丰貂纡青拖紫车马溢于寺衢。<a id="a-87"></a>衣簪满于法座。<a id="a-88"></a>斯感物之盛罕有如也。<a id="a-89"></a>到茂灌民誉之重任孝恭词笔之富。<a id="a-8A"></a>皆执卷稽疑伏膺请业。<a id="a-8B"></a>恭息世谟。<a id="a-8C"></a>蔬菲好学。<a id="a-8D"></a>后进英华随父共听。<a id="a-8E"></a>偏深玄义遂讲涅槃。<a id="a-8F"></a>传瓶不失于兹乃验。<a id="a-8G"></a>未仍入道奄至无常。<a id="a-8H"></a>顶暖信宿手屈三指。<a id="a-8I"></a>复与诸天飞下住宅。<a id="a-8J"></a>对父谈话宛若平生。<a id="a-8K"></a>褒赞出家称扬法利。<a id="a-8L"></a>俄将翼从凌虚而没。<a id="a-8M"></a>留香在室经日不消。<a id="a-8N"></a>故知彼此异人躬为学众。<a id="a-8O"></a>诚难测其本量也。<a id="a-8P"></a>逮梁室版荡有陈建业。<a id="a-8Q"></a>武帝尊法嗅味特深。<a id="a-8R"></a>数引金言频开玉谍。<a id="a-8S"></a>降狎言笑询访名理。<a id="a-8T"></a>永定三年夏。<a id="a-8U"></a>于重云殿阁正弘大品。<a id="a-8V"></a>梦朱衣神。<a id="a-8W"></a>礼而谏曰。<a id="a-8X"></a>波若多难。<a id="a-8Y"></a>仰祈疾讲。<a id="a-8Z"></a>频尔数转词逾恳到。<a id="a-8a"></a>至七月十日。<a id="a-8b"></a>乃白僧曰。<a id="a-8c"></a>昨夜神人见催经余一卷。<a id="a-8d"></a>午前取讫讲竟出宫殿。<a id="a-8e"></a>雷雹已响。<a id="a-8f"></a>还才至寺骤雨便零。<a id="a-8g"></a>震动云雷一时都尽。<a id="a-8h"></a>岂非胜人宣法幽冥敬重。<a id="a-8i"></a>陈祖升遐方知前告。<a id="a-8j"></a>文帝纂历礼异弥深。<a id="a-8k"></a>郁下丝纶。<a id="a-8l"></a>为京邑大僧正。<a id="a-8m"></a>辞让虽切敦喻更隆。<a id="a-8n"></a>乃顾当仁俾膺范物。<a id="a-8o"></a>遂之斯任。<a id="a-8p"></a>然以金陵都会朝宗所依。<a id="a-8q"></a>刹寺如林义筵如市。<a id="a-8r"></a>五部六郡果含苗杂。<a id="a-8s"></a>惟调水乳罕和盐梅。<a id="a-8t"></a>多没象泥终枯鸟树。<a id="a-8u"></a>乃镇之以清净。<a id="a-8v"></a>驭之以无为。<a id="a-8w"></a>篇禁不烦遮罚每省。<a id="a-8x"></a>故僧尼仰之自肃。<a id="a-8y"></a>道俗称之益敬。<a id="a-8z"></a>七众日用而不知。<a id="a-90"></a>四远钦风而不足。<a id="a-91"></a>故得法位久司疵谤无玷。<a id="a-92"></a>屡陈表退去而复升。<a id="a-93"></a>始终惟令于是乎在。<a id="a-94"></a>自梁僧之于此任熏灼威仪。<a id="a-95"></a>翼卫亚于王公。<a id="a-96"></a>服玩陈于郑楚。<a id="a-97"></a>故使流水照于衢路。<a id="a-98"></a>吏卒喧于堂庑。<a id="a-99"></a>琼临已来顿祛前政。<a id="a-9A"></a>自营灵寿惟从息慈。<a id="a-9B"></a>坏色蔽身尼坛容膝。<a id="a-9C"></a>萧然率尔有位若无。<a id="a-9D"></a>朝野嘉其真素。<a id="a-9E"></a>同侣美其如法。<a id="a-9F"></a>海东诸国图像还蕃。<a id="a-9G"></a>顶礼遥敬。<a id="a-9H"></a>古人有言。<a id="a-9I"></a>匪驰令誉孰动殊方。<a id="a-9J"></a>其见贤如此。<a id="a-9K"></a>以至德二年甲辰之岁二月二十三日。<a id="a-9L"></a>才觉不豫。<a id="a-9M"></a>建初寺宝琼法师当时之偶对也。<a id="a-9N"></a>少而共学声德齐扬。<a id="a-9O"></a>尔夕神人忽来报曰。<a id="a-9P"></a>彭城僧正今先无常自梦上天有疏请讲。<a id="a-9Q"></a>暨三月二十日。<a id="a-9R"></a>正念告终。<a id="a-9S"></a>遗诫掩坎不烦铭志。<a id="a-9T"></a>春秋八十一。<a id="a-9U"></a>有诏慰焉。<a id="a-9V"></a>丧事所须随由资给。<a id="a-9W"></a>仍以天子卤簿仗。<a id="a-9X"></a>借为荣饰。<a id="a-9Y"></a>终古所希幸也。<a id="a-9Z"></a>以四月五日窆于钟山之阳名僧旧墓。<a id="a-9a"></a>尔时填逵咽陌哀恸相奔。<a id="a-9b"></a>皂素惊嗟郊垌失色。<a id="a-9c"></a>初琼入京将临法席。<a id="a-9d"></a>既无人识不许房居。<a id="a-9e"></a>乃求僧正慧超寄南涧住。<a id="a-9f"></a>超闻未许。<a id="a-9g"></a>见而骇曰。<a id="a-9h"></a>此少俊当绍吾今位。<a id="a-9i"></a>法门所托何虑无房。<a id="a-9j"></a>即命寺纲忻然处置。<a id="a-9k"></a>及孝宣请讲太子常迎。<a id="a-9l"></a>屡见神人形甚长伟密来翼从。<a id="a-9m"></a>末为大将军章照达讲。<a id="a-9n"></a>通感亦然。<a id="a-9o"></a>又非测也。<a id="a-9p"></a>然其厚德容众。<a id="a-9q"></a>鸣谦俭约。<a id="a-9r"></a>出处无忤。<a id="a-9s"></a>言行无择。<a id="a-9t"></a>克壮不休孜孜讲道。<a id="a-9u"></a>吐音遥奕发义昭彰。<a id="a-9v"></a>或遇勍手时逢命的。<a id="a-9w"></a>薄麾象扇灌已冰消。<a id="a-9x"></a>故寔繁有徒服而无歝。<a id="a-9y"></a>及晚僧望益重居处逾轻。<a id="a-9z"></a>帷屏罔设饰用不置。<a id="a-A0"></a>腊岁参谒黑白磨肩。<a id="a-A1"></a>方便他行避斯荣供。<a id="a-A2"></a>斯可谓狎人世而空闲。<a id="a-A3"></a>绾司存而无事也。<a id="a-A4"></a>又圣人至理开士微言。<a id="a-A5"></a>月落参横清诵无逸。<a id="a-A6"></a>及烛然香馥忏礼方宵。<a id="a-A7"></a>迹怠心勤外和内秘。<a id="a-A8"></a>宣扬之暇。<a id="a-A9"></a>绰有余闲。<a id="a-AA"></a>兼采玄儒每穷子史雕虫[葶-丁+呆]隶体物摛玄。<a id="a-AB"></a>并入性灵悉能该洽。<a id="a-AC"></a>又可谓不挠大猷无遗小道也。<a id="a-AD"></a>凡讲成实九十一遍。<a id="a-AE"></a>撰玄义二十卷。<a id="a-AF"></a>讲文二十遍。<a id="a-AG"></a>文疏十六卷。<a id="a-AH"></a>讲涅槃三十遍。<a id="a-AI"></a>制疏十七卷。<a id="a-AJ"></a>讲大品五遍。<a id="a-AK"></a>制疏十三卷。<a id="a-AL"></a>余有大乘义十卷。<a id="a-AM"></a>法花维摩等经。<a id="a-AN"></a>并著文疏。<a id="a-AO"></a>故不备载。<a id="a-AP"></a>布在州邑。<a id="a-AQ"></a>兄孙普光。<a id="a-AR"></a>承藉风训立履贞确。<a id="a-AS"></a>思慕平昔追攀日永。<a id="a-AT"></a>与同学道庄明解。<a id="a-AU"></a>树碑于金陵之旧墟。<a id="a-AV"></a>其文慧日道场释法论。<a id="a-AW"></a>庄入室驰声见于别纪。<a id="a-AX"></a>解升堂流誉王领江都。<a id="a-AY"></a>隋末尚存。<a id="a-AZ"></a>安危未测。</p>
  <p id="aAa">释警韶。<a id="a-Ab"></a>姓颜氏。<a id="a-Ac"></a>会稽上虞人。<a id="a-Ad"></a>学年入道。<a id="a-Ae"></a>事叔僧广以为师范。<a id="a-Af"></a>广律行贞严。<a id="a-Ag"></a>当时领袖。<a id="a-Ah"></a>初韶游都听讲。<a id="a-Ai"></a>便能清论。<a id="a-Aj"></a>年登冠肇还乡受戒。<a id="a-Ak"></a>护持奉信如擎油钵。<a id="a-Al"></a>有沙门道林。<a id="a-Am"></a>请留乡土。<a id="a-An"></a>乃梦韶舌相广长。<a id="a-Ao"></a>而欲将断。<a id="a-Ap"></a>既寤深惟。<a id="a-Aq"></a>留恋斯成坠失。<a id="a-Ar"></a>愧悔前请便劝出都。<a id="a-As"></a>于即大弘法化传灯不绝。<a id="a-At"></a>即庄严旻公之遗绪也。<a id="a-Au"></a>次禀龙光僧绰。<a id="a-Av"></a>乃是开善琼支末。<a id="a-Aw"></a>又探习三藏广综众家。<a id="a-Ax"></a>年二十三讲大品经。<a id="a-Ay"></a>味法当时磨肩溢道。<a id="a-Az"></a>后还建元晋陵等寺敷演经论。<a id="a-B0"></a>解冠群宗。<a id="a-B1"></a>韶乃愿年四十长就讲说。<a id="a-B2"></a>而学侣相顾不胜钦尚。<a id="a-B3"></a>时年三十有九。<a id="a-B4"></a>为建元寺讲主。<a id="a-B5"></a>临终遗令传法。<a id="a-B6"></a>韶遵崇余烈即坐演之。<a id="a-B7"></a>受业之宾有逾师保。<a id="a-B8"></a>梁简文邵陵及岳阳等。<a id="a-B9"></a>大相钦重归承训诲。<a id="a-BA"></a>从危难后世改情浮。<a id="a-BB"></a>乃往豫章将通道务。<a id="a-BC"></a>时逢豫州黄司空等。<a id="a-BD"></a>素情所仰请为戒师。<a id="a-BE"></a>会外国三藏真谛法师。<a id="a-BF"></a>解该大小行摄自他。<a id="a-BG"></a>一遇欣然与共谈论。<a id="a-BH"></a>谛叹曰。<a id="a-BI"></a>吾游国多矣。<a id="a-BJ"></a>罕值斯人。<a id="a-BK"></a>仍停豫都为翻新金光明并唯识论及涅槃中百句长解脱十四音等。<a id="a-BL"></a>朝授晚传。<a id="a-BM"></a>夜闻晨说。<a id="a-BN"></a>世谚。<a id="a-BO"></a>泻瓶重出。<a id="a-BP"></a>知十再生者也。<a id="a-BQ"></a>梁乐阳王于荆立位。<a id="a-BR"></a>遣信远迎。<a id="a-BS"></a>楚都弘法。<a id="a-BT"></a>韶念报地之重。<a id="a-BU"></a>来敕遂乖。<a id="a-BV"></a>陈武定天文皇嗣业。<a id="a-BW"></a>并弘尚正道敕请还都。<a id="a-BX"></a>戒范承仰优礼弥隆。<a id="a-BY"></a>天嘉四年有会稽慧藻同泰道伦等二百余人。<a id="a-BZ"></a>连署请韶。<a id="a-Ba"></a>长讲于白马寺。<a id="a-Bb"></a>广弘传化十有余年。<a id="a-Bc"></a>既登耳顺。<a id="a-Bd"></a>便令慧藻续讲。<a id="a-Be"></a>躬往瓦官宴坐少时。<a id="a-Bf"></a>法门深妙。<a id="a-Bg"></a>时沙门智顗。<a id="a-Bh"></a>定慧难踰人神颇测。<a id="a-Bi"></a>静叹精利事等夙成。<a id="a-Bj"></a>共诸前学频请重讲。<a id="a-Bk"></a>留意绵久以疾辞之。<a id="a-Bl"></a>又为新安殿下黄司空等共僧三请不免勤注又于王府略说维摩。<a id="a-Bm"></a>龙光寺中广敷成实。<a id="a-Bn"></a>亦得数年成诸学肆。<a id="a-Bo"></a>未辞朽老归志山林。<a id="a-Bp"></a>乃入幽岩自靖十有余载。<a id="a-Bq"></a>至德元年十月十一日中时。<a id="a-Br"></a>右胁而卧神虑澄然终于开善寺春秋七十有六。<a id="a-Bs"></a>其月十六日窆于钟岭独龙之山。<a id="a-Bt"></a>所讲成实论五十余遍。<a id="a-Bu"></a>涅槃三十遍。<a id="a-Bv"></a>大品四十遍。<a id="a-Bw"></a>新金光明三十余遍。<a id="a-Bx"></a>维摩天王仁玉等经遍数。<a id="a-By"></a>繁乱不纪广叙。</p>
  <p id="aBz">释安廪。<a id="a-C0"></a>姓秦氏。<a id="a-C1"></a>晋中书令靖之第七世也。<a id="a-C2"></a>寓居江阴之利成县焉。<a id="a-C3"></a>考王妙思滔玄怡心届寂。<a id="a-C4"></a>乃制入神书一首洞历三卷。<a id="a-C5"></a>青乌之道莫不传芳。<a id="a-C6"></a>廪幼而聪颖独悟不群。<a id="a-C7"></a>十三偏艰。<a id="a-C8"></a>孝知远近。<a id="a-C9"></a>断水骨立。<a id="a-CA"></a>闻者涕零。<a id="a-CB"></a>古人有言。<a id="a-CC"></a>知子父也。<a id="a-CD"></a>乃摄以典教。<a id="a-CE"></a>业遂多通。<a id="a-CF"></a>而性好老庄。<a id="a-CG"></a>早达经史。<a id="a-CH"></a>又善太一之能。<a id="a-CI"></a>并解孙吴之术。<a id="a-CJ"></a>是以才艺有功文武清播。<a id="a-CK"></a>仍欲披榛问隐荜门圭窦。<a id="a-CL"></a>而虚怀机发体悟真权。<a id="a-CM"></a>年二十五启敕出家。<a id="a-CN"></a>乃游方寻道。<a id="a-CO"></a>北诣魏国。<a id="a-CP"></a>于司州光融寺容公所采习经论。<a id="a-CQ"></a>容律训严凝肃成济器。<a id="a-CR"></a>并听嵩高少林寺光公十地。<a id="a-CS"></a>一闻领解顿尽言前。<a id="a-CT"></a>深味名象并毕中意。<a id="a-CU"></a>又受禅法悉究玄门。<a id="a-CV"></a>请业之徒屡申弘益。<a id="a-CW"></a>在魏十有二年。<a id="a-CX"></a>讲四分律近二十遍。<a id="a-CY"></a>大乘经论并得相仍。<a id="a-CZ"></a>梁泰清元年始发彭沛。<a id="a-Ca"></a>门人拥从还届杨都。<a id="a-Cb"></a>武帝敬供相接。<a id="a-Cc"></a>敕住天安。<a id="a-Cd"></a>讲花严经。<a id="a-Ce"></a>标致宏纲妙指机会。<a id="a-Cf"></a>值梁运既终法轮停转。<a id="a-Cg"></a>洎大陈御寓。<a id="a-Ch"></a>永定元年春乃请入内殿。<a id="a-Ci"></a>手传香火接足尽虔。<a id="a-Cj"></a>长承戒范。<a id="a-Ck"></a>有敕住耆阇寺。<a id="a-Cl"></a>给讲连续。<a id="a-Cm"></a>既会夙心遂欣久处。<a id="a-Cn"></a>世祖文皇又请入昭德殿。<a id="a-Co"></a>开讲大集。<a id="a-Cp"></a>乐说不穷重筵莫拟。<a id="a-Cq"></a>孝宣御历。<a id="a-Cr"></a>又于华林园内北面受道。<a id="a-Cs"></a>阐化涉劳因以遘疾。<a id="a-Ct"></a>至德元年建寅之月迁化于房。<a id="a-Cu"></a>皇心恻悼[賵-目+月]赠有嘉。<a id="a-Cv"></a>即以其月窆于开善之西山。<a id="a-Cw"></a>春秋七十有七。<a id="a-Cx"></a>门人痛其安放。<a id="a-Cy"></a>士庶失其归依矣。</p>
  <p id="aCz">释慧布。<a id="a-D0"></a>姓郝氏。<a id="a-D1"></a>广陵人也。<a id="a-D2"></a>少怀远操。<a id="a-D3"></a>性度虚梗。<a id="a-D4"></a>年十五处于江阳。<a id="a-D5"></a>家门军将。<a id="a-D6"></a>时有戎役。<a id="a-D7"></a>因愿领五千人为将清平寇塞。<a id="a-D8"></a>岂不果耶。<a id="a-D9"></a>众伟其言。<a id="a-DA"></a>十六遭兄亡。<a id="a-DB"></a>悟世非常。<a id="a-DC"></a>思解俗网。<a id="a-DD"></a>亲眷知有武略咸不许之。<a id="a-DE"></a>二十有一方从本愿。<a id="a-DF"></a>既蒙剃落便入杨都。<a id="a-DG"></a>从建初寺琼法师学成实论。<a id="a-DH"></a>通假实之旨。<a id="a-DI"></a>物议所归。<a id="a-DJ"></a>而布恨斯至理未尽怀抱。<a id="a-DK"></a>承摄山止观寺僧诠法师大乘海岳声誉远闻。<a id="a-DL"></a>乃往从之听闻三论。<a id="a-DM"></a>学徒数百翘楚一期。<a id="a-DN"></a>至于洞达清玄妙知论旨者。<a id="a-DO"></a>皆无与尚。<a id="a-DP"></a>时号之为得意布。<a id="a-DQ"></a>或云思玄布也。<a id="a-DR"></a>故诠之解难。<a id="a-DS"></a>听者似解而领悟犹迷。<a id="a-DT"></a>及依言领通、<a id="a-DU"></a>而构难疏略。<a id="a-DV"></a>致使谈论之际每有客问必待布而为答。<a id="a-DW"></a>时人为之语曰。<a id="a-DX"></a>诠公四友。<a id="a-DY"></a>所谓四句朗。<a id="a-DZ"></a>领语辩。<a id="a-Da"></a>文章勇。<a id="a-Db"></a>得意布。<a id="a-Dc"></a>布称得意最为高也。<a id="a-Dd"></a>后于大品善达章中悟解大乘。<a id="a-De"></a>烦恼调顺。<a id="a-Df"></a>摄心奉律威仪无玷。<a id="a-Dg"></a>常乐坐禅远离嚣扰。<a id="a-Dh"></a>誓不讲说护持为务。<a id="a-Di"></a>末游北邺更涉未闻。<a id="a-Dj"></a>于可禅师所暂通名见。<a id="a-Dk"></a>便以言忤其意。<a id="a-Dl"></a>可曰。<a id="a-Dm"></a>法师所述可谓破我除见莫过此也。<a id="a-Dn"></a>乃纵心诸席备见宗领。<a id="a-Do"></a>周览文义并具胸襟。<a id="a-Dp"></a>又写章疏六驮。<a id="a-Dq"></a>负还江表。<a id="a-Dr"></a>并遣朗公令其讲说。<a id="a-Ds"></a>因有遗漏重往齐国。<a id="a-Dt"></a>广写所阙赍还付朗。<a id="a-Du"></a>自无所畜。<a id="a-Dv"></a>衣钵而已。<a id="a-Dw"></a>专修念慧独止松林。<a id="a-Dx"></a>萧然世表学者欣慕。<a id="a-Dy"></a>尝造思禅师与论大义。<a id="a-Dz"></a>连彻日夜不觉食息。<a id="a-E0"></a>理致弥密言势不止。<a id="a-E1"></a>思以铁如意打案曰。<a id="a-E2"></a>万里空矣。<a id="a-E3"></a>无此智者。<a id="a-E4"></a>坐中千余人同声叹悦。<a id="a-E5"></a>又与邈禅师论义。<a id="a-E6"></a>即命公之师也。<a id="a-E7"></a>联绵往还三日不绝。<a id="a-E8"></a>邈止之叹其慧悟遐举而卑身节行不显其美。<a id="a-E9"></a>梁太清末。<a id="a-EA"></a>侯景作乱。<a id="a-EB"></a>荒馁累年三日失食。<a id="a-EC"></a>至第四日有人遗布饭。<a id="a-ED"></a>而微以猪肉覆之。<a id="a-EE"></a>虽腹如火然。<a id="a-EF"></a>结心不食。<a id="a-EG"></a>故得遭斯困厄不履非滥。<a id="a-EH"></a>又曾患脚气。<a id="a-EI"></a>医令服薤。<a id="a-EJ"></a>自此至终常陈此罪。<a id="a-EK"></a>或见诸人乐生西方者。<a id="a-EL"></a>告云。<a id="a-EM"></a>方土乃净非吾愿也。<a id="a-EN"></a>如今所愿化度众生。<a id="a-EO"></a>如何在莲花中十劫受乐。<a id="a-EP"></a>未若三途处苦救济也。<a id="a-EQ"></a>陈至德中。<a id="a-ER"></a>邀引恭禅师。<a id="a-ES"></a>建立摄山栖霞寺。<a id="a-ET"></a>结净练众江表所推。<a id="a-EU"></a>名德远投禀承论旨。<a id="a-EV"></a>时为开滞理思幽微。<a id="a-EW"></a>不为僧师不役下位。<a id="a-EX"></a>常自缝洗六时无阙。<a id="a-EY"></a>才扣揵捶已居众首。<a id="a-EZ"></a>端坐如木见者懔然。<a id="a-Ea"></a>名闻光远请谒如市。<a id="a-Eb"></a>陈主诸王并受其戒。<a id="a-Ec"></a>奉之如佛。<a id="a-Ed"></a>末以年暮不参众食。<a id="a-Ee"></a>敕给其乳牛。<a id="a-Ef"></a>而布回充入众。<a id="a-Eg"></a>茕茕谨摄实高僧焉。<a id="a-Eh"></a>年七十与众别云。<a id="a-Ei"></a>布命更至三五年在。<a id="a-Ej"></a>但老困不能行道。<a id="a-Ek"></a>住世何益。<a id="a-El"></a>常愿生边地无三宝处为作佛事去也。<a id="a-Em"></a>幸各好住愿努其力。<a id="a-En"></a>于是绝谷不食命将欲断。<a id="a-Eo"></a>下敕令毉诊之。<a id="a-Ep"></a>缩臂不许。<a id="a-Eq"></a>沈皇后欲传香信。<a id="a-Er"></a>又亦不许。<a id="a-Es"></a>临终遗诀曰。<a id="a-Et"></a>长生不喜夕死无忧。<a id="a-Eu"></a>以生无所生灭无所灭故也。<a id="a-Ev"></a>诸有学士徒众并委恭禅师。<a id="a-Ew"></a>吾无虑矣。<a id="a-Ex"></a>以陈祯明元年十一月二十三日卒于栖霞。<a id="a-Ey"></a>终后手屈三指。<a id="a-Ez"></a>捋之虽伸还屈。<a id="a-F0"></a>乃至林中一月犹尔。<a id="a-F1"></a>未终前大地连动。<a id="a-F2"></a>七日便卒。<a id="a-F3"></a>移尸就林。<a id="a-F4"></a>山地又动。<a id="a-F5"></a>太史奏云。<a id="a-F6"></a>得道人星灭矣。<a id="a-F7"></a>时以当之。<a id="a-F8"></a>初将逝告众前云。<a id="a-F9"></a>昨夜二菩萨见迎。<a id="a-FA"></a>一是生身。<a id="a-FB"></a>一是法身。<a id="a-FC"></a>吾已许之。<a id="a-FD"></a>寻有诸天又来迎接。<a id="a-FE"></a>以不愿生故不许耳。<a id="a-FF"></a>流光照于侃禅师户。<a id="a-FG"></a>侃怪光盛出户见。<a id="a-FH"></a>二人向布房中不知是圣也。<a id="a-FI"></a>旦往述之。<a id="a-FJ"></a>恰然符合。<a id="a-FK"></a>言已端坐而化。<a id="a-FL"></a>有见鬼者。<a id="a-FM"></a>望见幡花满寺光明腾焰。<a id="a-FN"></a>不测其故。<a id="a-FO"></a>入山视之。<a id="a-FP"></a>乃布公去世。</p>
  <p id="aFQ">释亡名。<a id="a-FR"></a>俗姓宗氏。<a id="a-FS"></a>南郡人。<a id="a-FT"></a>本名阙殆。<a id="a-FU"></a>世袭衣冠称为望族。<a id="a-FV"></a>弱龄遁世永绝妻孥。<a id="a-FW"></a>吟啸丘壑任怀游处。<a id="a-FX"></a>凡所凭准必映美阮嗣宗之为人也。<a id="a-FY"></a>长富才华乡人驰举。<a id="a-FZ"></a>事梁元帝深见礼待。<a id="a-Fa"></a>有制新文帝多称述。<a id="a-Fb"></a>而恭慎慈敬谦静为心。<a id="a-Fc"></a>每从容御筵赐问优异。<a id="a-Fd"></a>及梁历不绪。<a id="a-Fe"></a>潜志玄门远寄汶蜀脱落尘累。<a id="a-Ff"></a>初投兑禅师。<a id="a-Fg"></a>兑亦定慧澄明声流关邺。<a id="a-Fh"></a>名乃三业依凭四仪恭仰。<a id="a-Fi"></a>雕纯假于禅诵兴虑着于篇什。<a id="a-Fj"></a>预有学徒问道无倦。<a id="a-Fk"></a>会周氏跨有井络。<a id="a-Fl"></a>少保蜀国公宇文俊镇之。<a id="a-Fm"></a>往爱贤才重其德素。<a id="a-Fn"></a>礼供殊伦声闻台省。<a id="a-Fo"></a>后齐王续部伏敬日增。<a id="a-Fp"></a>任满还雍遂勒归谒。<a id="a-Fq"></a>帝劳遗既深。<a id="a-Fr"></a>处为夏州三藏。<a id="a-Fs"></a>朝省以名文翰可观元非玄侣而冥德没世。<a id="a-Ft"></a>将征拔之。<a id="a-Fu"></a>测其器宇有经国之量。<a id="a-Fv"></a>朝省总议。<a id="a-Fw"></a>或以威恩加之。<a id="a-Fx"></a>或以情异转之。<a id="a-Fy"></a>然名雅亮卓然曾无易节。<a id="a-Fz"></a>天和二年五月。<a id="a-G0"></a>大冡宰宇文护遗书曰。<a id="a-G1"></a>言念钦属未叙企积。<a id="a-G2"></a>道体休豫无亏虑耶。<a id="a-G3"></a>盖能仁处世志存匡救。<a id="a-G4"></a>非先轮回独尚兹善。<a id="a-G5"></a>既道亚生知才高七步。<a id="a-G6"></a>岂虚缁染沈流当涂。<a id="a-G7"></a>但灵廓妙理三业同臻。<a id="a-G8"></a>冀思莫二。<a id="a-G9"></a>皂白非感耳。<a id="a-GA"></a>怖解偏执赞我时朝。<a id="a-GB"></a>匪惟真俗俱抽。<a id="a-GC"></a>亦是彼我一贯。<a id="a-GD"></a>故令往白。<a id="a-GE"></a>念报雅怀。<a id="a-GF"></a>名答云。<a id="a-GG"></a>辱告深具怀抱。<a id="a-GH"></a>寒暑异域苦乐殊心。<a id="a-GI"></a>辄略常谈且陈事实。<a id="a-GJ"></a>贫道禀质丑陋。<a id="a-GK"></a>恒婴疾恼因伛成恭。<a id="a-GL"></a>惟道是务不曾栖息。<a id="a-GM"></a>五十二年。<a id="a-GN"></a>自舍俗缘十有五载。<a id="a-GO"></a>万人归国皆停都邑。<a id="a-GP"></a>羸病一僧独流荒裔。<a id="a-GQ"></a>无罪可罚无能可使。<a id="a-GR"></a>百虑九思是所未喻。<a id="a-GS"></a>文多不载。<a id="a-GT"></a>又列六不可十叹息。<a id="a-GU"></a>援据事叙纶贯始终。<a id="a-GV"></a>书略。<a id="a-GW"></a>结云。<a id="a-GX"></a>沙门持戒心口相应。<a id="a-GY"></a>所列六条若有一诳。<a id="a-GZ"></a>生则苍天厌之。<a id="a-Ga"></a>死则铁钳拔之。<a id="a-Gb"></a>洋铜灌之。<a id="a-Gc"></a>仰戴三光行年六十。<a id="a-Gd"></a>不欺闇室况乃明世。<a id="a-Ge"></a>且乡国殄丧宗戚衰亡。<a id="a-Gf"></a>贫道何人独堪长久。<a id="a-Gg"></a>诚得收迹岩中摄心尘外支养残命敦修慧业。<a id="a-Gh"></a>此本志也。<a id="a-Gi"></a>寄骸精舍乞食王城。<a id="a-Gj"></a>任力行道随缘化物。<a id="a-Gk"></a>斯次愿也。<a id="a-Gl"></a>如其不尔独处丘壑。<a id="a-Gm"></a>安能愦愦久住阎浮地乎。<a id="a-Gn"></a>护得书体其难拔。<a id="a-Go"></a>乃与书迎还云。<a id="a-Gp"></a>法师秉心弥固栖游世表。<a id="a-Gq"></a>玄圭启运。<a id="a-Gr"></a>不屈伯夷之节。<a id="a-Gs"></a>苍精得历。<a id="a-Gt"></a>岂捐嘉遁之志。<a id="a-Gu"></a>今遣往迎名达咸阳。<a id="a-Gv"></a>贵游奉谒。<a id="a-Gw"></a>隆礼厚味弥增常限。<a id="a-Gx"></a>以称谓广流藏景难伏。<a id="a-Gy"></a>誓当栖玄后德。<a id="a-Gz"></a>便闲放无累。<a id="a-H0"></a>乃着宝人铭曰。<a id="a-H1"></a>余十五而尚属文。<a id="a-H2"></a>三十而重势位。<a id="a-H3"></a>值京都丧乱冠冕沦没海内知识零落殆尽。<a id="a-H4"></a>乃喟然叹曰。<a id="a-H5"></a>夫以回天倒日之力。<a id="a-H6"></a>一旦早凋。<a id="a-H7"></a>岱山磐石之固。<a id="a-H8"></a>忽焉烬灭。<a id="a-H9"></a>定知世相无常浮生虚伪。<a id="a-HA"></a>譬如朝露其停几何。<a id="a-HB"></a>大丈夫生当降魔死当饲虎。<a id="a-HC"></a>如其不尔。<a id="a-HD"></a>修禅足以养志。<a id="a-HE"></a>读经足以自娱。<a id="a-HF"></a>富贵名誉徒劳人耳。<a id="a-HG"></a>乃弃其簪弁剃其须发。<a id="a-HH"></a>衣纳杖锡听讲谈玄。<a id="a-HI"></a>战国未宁安身无地。<a id="a-HJ"></a>自厌形骸甚于桎梏。<a id="a-HK"></a>思绝苦本莫知其津。<a id="a-HL"></a>大乘经曰。<a id="a-HM"></a>如说行者乃名是圣。<a id="a-HN"></a>不但口之所言。<a id="a-HO"></a>小乘偈曰。<a id="a-HP"></a>能行说为正。<a id="a-HQ"></a>不行何所说。<a id="a-HR"></a>若说不能行。<a id="a-HS"></a>不名为智者。<a id="a-HT"></a>至于颜回好学勤改前非季路未修惧闻后语。<a id="a-HU"></a>功劳智扰役神伤命。<a id="a-HV"></a>为道日损何用多知。<a id="a-HW"></a>誓欲枯木其形死灰其虑降此患累以求虚寂。<a id="a-HX"></a>乃作绝学箴文。<a id="a-HY"></a>名息心赞。<a id="a-HZ"></a>拟夫周庙。<a id="a-Ha"></a>其铭曰。<a id="a-Hb"></a>法界有如意宝人焉。<a id="a-Hc"></a>九缄其身铭其膺曰。<a id="a-Hd"></a>古之摄心人也。<a id="a-He"></a>诫之哉诫之哉。<a id="a-Hf"></a>无多虑无多知。<a id="a-Hg"></a>多智多事不如息意。<a id="a-Hh"></a>多虑多失不如守一。<a id="a-Hi"></a>虑多志散知多心乱。<a id="a-Hj"></a>心乱生恼志散妨道。<a id="a-Hk"></a>勿谓何伤其苦悠长。<a id="a-Hl"></a>勿言何畏其祸鼎沸。<a id="a-Hm"></a>滴水不停四海将盈。<a id="a-Hn"></a>纤尘不拂五岳将成。<a id="a-Ho"></a>防末在本虽小不轻。<a id="a-Hp"></a>关尔七窍闭尔六情。<a id="a-Hq"></a>莫视于色莫听于声。<a id="a-Hr"></a>闻声者聋。<a id="a-Hs"></a>见色者盲。<a id="a-Ht"></a>一文一艺空中小蚋。<a id="a-Hu"></a>一技一能日下孤灯。<a id="a-Hv"></a>英贤才艺是为愚弊。<a id="a-Hw"></a>舍弃淳朴耽溺淫丽。<a id="a-Hx"></a>识马易奔心猿难制。<a id="a-Hy"></a>神既劳役形必损毙。<a id="a-Hz"></a>邪经终迷修涂永泥。<a id="a-I0"></a>莫贵才能是曰惛懵。<a id="a-I1"></a>洿拙羡巧其德不弘。<a id="a-I2"></a>名厚行薄其高速崩。<a id="a-I3"></a>隆舒污卷其用不恒。<a id="a-I4"></a>内怀憍伐外致怨憎。<a id="a-I5"></a>或谈于口或书于手。<a id="a-I6"></a>邀人令誉亦孔之丑。<a id="a-I7"></a>凡谓之吉圣以之咎。<a id="a-I8"></a>赏悦暂时悲忧长久。<a id="a-I9"></a>畏影畏迹逾走逾剧。<a id="a-IA"></a>端坐树阴迹灭影沈。<a id="a-IB"></a>厌生患老随思随造。<a id="a-IC"></a>心想若灭生死长绝。<a id="a-ID"></a>不死不生无相无名。<a id="a-IE"></a>一道虚寂万物齐平。<a id="a-IF"></a>何胜何劣何重何轻。<a id="a-IG"></a>何贱何辱何贵何荣。<a id="a-IH"></a>澄天愧净皦日惭明。<a id="a-II"></a>安夫岱岭固彼金城。<a id="a-IJ"></a>敬诒贤哲斯道利贞。<a id="a-IK"></a>又着至道论淳德论遣执论去是非论影喻论修空论不杀论等。<a id="a-IL"></a>并文多清素语恒劝善。<a id="a-IM"></a>存质去华不存粉墨。<a id="a-IN"></a>有集十卷盛重于世。<a id="a-IO"></a>不知所终。<a id="a-IP"></a>有弟子僧琨性沉审善音调。<a id="a-IQ"></a>为隋二十五众读经法主搜括群籍采摭贤圣。<a id="a-IR"></a>所撰诸论集为一部。<a id="a-IS"></a>称曰论场。<a id="a-IT"></a>有三十卷。<a id="a-IU"></a>披帙一阅俱览百家。<a id="a-IV"></a>亦新学之宗匠者矣。<a id="a-IW"></a>后于曲池。<a id="a-IX"></a>造静觉寺。<a id="a-IY"></a>每临水映竹。<a id="a-IZ"></a>体物赋诗。<a id="a-Ia"></a>有篇什云。</p>
  <p id="aIb">魏邺下沙门释道宠传。</p>
  <p id="aIc">释道宠。<a id="a-Id"></a>姓张。<a id="a-Ie"></a>俗名为宾。<a id="a-If"></a>高齐元魏之际。<a id="a-Ig"></a>国学大儒雄安生者。<a id="a-Ih"></a>连邦所重。<a id="a-Ii"></a>时有李范张宾。<a id="a-Ij"></a>齐鏕安席。<a id="a-Ik"></a>才艺所指莫不归宗。<a id="a-Il"></a>后俱任安下为副。<a id="a-Im"></a>年将壮室。<a id="a-In"></a>领徒千余。<a id="a-Io"></a>至赵州元氏县堰角寺侧。<a id="a-Ip"></a>即今所谓应觉是也。<a id="a-Iq"></a>从寺索水。<a id="a-Ir"></a>沙弥持与。<a id="a-Is"></a>问具几尘方可饮之。<a id="a-It"></a>素不内涉罔然无对。<a id="a-Iu"></a>乃以水浇面。<a id="a-Iv"></a>宾大恧谓徒属曰。<a id="a-Iw"></a>非为以水辱我。<a id="a-Ix"></a>直显佛法难思。<a id="a-Iy"></a>吾今投心此道。<a id="a-Iz"></a>宜各散矣。<a id="a-J0"></a>即日于寺出家。<a id="a-J1"></a>寺法入道三年历试。<a id="a-J2"></a>以宾聪明大博不可拘于常制。<a id="a-J3"></a>即日便与具戒。<a id="a-J4"></a>遂入西山广寻藏部。<a id="a-J5"></a>神用深拔慨叹晚知。<a id="a-J6"></a>魏宣武帝崇尚佛法。<a id="a-J7"></a>天竺梵僧菩提留支初翻十地在紫极殿。<a id="a-J8"></a>勒那摩提在大极殿。<a id="a-J9"></a>各有禁卫不许通言。<a id="a-JA"></a>校其所译恐有浮滥。<a id="a-JB"></a>始于永平元年至四年方讫。<a id="a-JC"></a>及勘仇之。<a id="a-JD"></a>惟云。<a id="a-JE"></a>有不二不尽。<a id="a-JF"></a>那云。<a id="a-JG"></a>定不二不尽。<a id="a-JH"></a>一字为异。<a id="a-JI"></a>通共惊美若奉圣心。<a id="a-JJ"></a>宠承斯问。<a id="a-JK"></a>便诣流支访所深极。<a id="a-JL"></a>乃授十地典教三冬。<a id="a-JM"></a>随闻出疏。<a id="a-JN"></a>即而开学。<a id="a-JO"></a>声唱高广。<a id="a-JP"></a>邺下荣推。<a id="a-JQ"></a>时朝宰文雄魏收邢子才杨休之等。<a id="a-JR"></a>昔经宠席官学由成自遗世网形名靡寄。<a id="a-JS"></a>相从来听皆莫晓焉。<a id="a-JT"></a>宠默识之。<a id="a-JU"></a>乃曰。<a id="a-JV"></a>公等诸贤既称荣国。<a id="a-JW"></a>颇曾受业有所来耶。<a id="a-JX"></a>皆曰。<a id="a-JY"></a>本资张氏厌俗出家。<a id="a-JZ"></a>宠曰。<a id="a-Ja"></a>师资有由今见若此。<a id="a-Jb"></a>乃曰。<a id="a-Jc"></a>罪极深矣。<a id="a-Jd"></a>初聆声相寔等昔师。<a id="a-Je"></a>容仪顿改致此无悟。<a id="a-Jf"></a>于是同敦三大罄此一心。<a id="a-Jg"></a>悲庆相循。<a id="a-Jh"></a>遂以闻奏。<a id="a-Ji"></a>以德溢时命义在旌隆。<a id="a-Jj"></a>日赐黄金三两尽于身世匠成学士堪可传道千有余人。<a id="a-Jk"></a>其中高者。<a id="a-Jl"></a>僧休法继诞礼牢宜儒果等是也。<a id="a-Jm"></a>一说云。<a id="a-Jn"></a>初勒那三藏教示三人。<a id="a-Jo"></a>房定二士授其心法。<a id="a-Jp"></a>慧光一人偏教法律。<a id="a-Jq"></a>菩提三藏惟教于宠。<a id="a-Jr"></a>宠在道北教牢宜四人。<a id="a-Js"></a>光在道南教凭范十人。<a id="a-Jt"></a>故使洛下有南北二途。<a id="a-Ju"></a>当现两说自斯始也。<a id="a-Jv"></a>四宗五宗亦仍此起。<a id="a-Jw"></a>今则阙矣辄不繁云。</p>
  <p id="aJx">齐彭城沙门释慧嵩传。</p>
  <p id="aJy">释慧嵩。<a id="a-Jz"></a>未详氏族。<a id="a-K0"></a>高昌国人。<a id="a-K1"></a>其国本沮渠凉王避地之所。<a id="a-K2"></a>故其宗族皆通华夏之文轨焉嵩少出家聪悟敏捷。<a id="a-K3"></a>开卷辄寻便了中义。<a id="a-K4"></a>潜蕴玄肆尤玩杂心。<a id="a-K5"></a>时为彼国所重。<a id="a-K6"></a>嵩兄为博士。<a id="a-K7"></a>王族推崇。<a id="a-K8"></a>雅重儒林未钦佛理。<a id="a-K9"></a>睹嵩英鉴劝令反俗。<a id="a-KA"></a>教以义方。<a id="a-KB"></a>嵩曰腐儒小智未足归赏。<a id="a-KC"></a>固当同诸糟粕。<a id="a-KD"></a>余何可论。<a id="a-KE"></a>兄频遮碍。<a id="a-KF"></a>乃以易林秘隐问之。<a id="a-KG"></a>嵩初不读俗典。<a id="a-KH"></a>执卷开剖挺出前闻。<a id="a-KI"></a>兄虽异之殊不信佛法之博要也。<a id="a-KJ"></a>嵩以毗昙一偈化令解之停滞两月妄释纷纭。<a id="a-KK"></a>乃有其言全乖理义。<a id="a-KL"></a>嵩总非所述。<a id="a-KM"></a>聊为一开。<a id="a-KN"></a>泠然神悟。<a id="a-KO"></a>便大崇信佛法。<a id="a-KP"></a>博通玄奥。<a id="a-KQ"></a>乃恣其游涉。<a id="a-KR"></a>于时元魏末龄大演经教。<a id="a-KS"></a>高昌王欲使释门更辟。<a id="a-KT"></a>乃献嵩并弟。<a id="a-KU"></a>随使入朝。<a id="a-KV"></a>高氏作相深相器重。<a id="a-KW"></a>时智游论师世称英杰。<a id="a-KX"></a>嵩乃从之听毗昙成实。<a id="a-KY"></a>领牒文旨信重当时。<a id="a-KZ"></a>而位处沙弥更摇声略。<a id="a-Ka"></a>及进具后便登元座。<a id="a-Kb"></a>开判经诰雅会机缘。<a id="a-Kc"></a>乃使锋锐[利-禾+京]敌归依接足。<a id="a-Kd"></a>既学成望远本国请还。<a id="a-Ke"></a>嵩曰。<a id="a-Kf"></a>以吾之博达。<a id="a-Kg"></a>义非边鄙之所资也。<a id="a-Kh"></a>旋环邺洛弘道为宗。<a id="a-Ki"></a>后又重征。<a id="a-Kj"></a>嵩固执如旧。<a id="a-Kk"></a>高昌乃夷其三族。<a id="a-Kl"></a>嵩闻之告其属曰。<a id="a-Km"></a>经不云乎。<a id="a-Kn"></a>三界无常诸有非乐。<a id="a-Ko"></a>况复三途八苦由来所经何足怪乎。<a id="a-Kp"></a>及高齐天保革命惟新。<a id="a-Kq"></a>上统荣望见重宣帝。<a id="a-Kr"></a>嵩以慧学腾誉。<a id="a-Ks"></a>频以法义凌之。<a id="a-Kt"></a>乃徙于徐州为长年僧统。<a id="a-Ku"></a>仍居彭沛大阐宏猷。<a id="a-Kv"></a>江表河南率遵声教。<a id="a-Kw"></a>即隋初志念论师之祖承也。<a id="a-Kx"></a>以天保年。<a id="a-Ky"></a>卒于徐部。</p>
 </body>
</html>