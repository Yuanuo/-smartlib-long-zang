<!doctype html>
<html id="z3IBWSc1Jf" data-ver="1136">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十九下</h1>
  <p id="a2"></p>
  <p id="a3">读诵篇第八　正纪十四人　附见七人。</p>
  <p id="a4">魏泰岳人头山衔草寺释志湛传一。</p>
  <p id="a5">魏益州五层寺释法建传二。</p>
  <p id="a6">益州招提寺释慧恭传三。</p>
  <p id="a7">眉州隆山鼎鼻山释法泰传四。</p>
  <p id="a8">唐终南山蓝谷悟真寺释慧超传五。</p>
  <p id="a9">伯济国达拏山寺释慧显传六。</p>
  <p id="aA">唐益州福成寺释道积传七(洪远　僧思　智晔)</p>
  <p id="aB">唐益州福寿寺释宝琼传八。</p>
  <p id="aC">唐骊山津梁寺释善慧传九。</p>
  <p id="aD">唐终南山悟真寺释法诚传十。</p>
  <p id="aE">唐京师会昌寺释空藏传十一。</p>
  <p id="aF">唐京师大庄严寺释慧铨僧十二(智证　宋公)</p>
  <p id="aG">唐雍州醴泉沙门释遗俗传十三(玄秀　史担)</p>
  <p id="aH">唐京师罗汉寺释宝相传十四(法达)</p>
  <p id="aI">释志湛。<a id="a-J"></a>齐州山荏人。<a id="a-K"></a>是朗公曾孙之弟子也。<a id="a-L"></a>立行纯厚。<a id="a-M"></a>省事少言。<a id="a-N"></a>仁济为务。<a id="a-O"></a>每游诸禽兽而群不为乱。<a id="a-P"></a>住人头山邃谷中衔草寺。<a id="a-Q"></a>寺即宋求那跋摩之所立也。<a id="a-R"></a>读诵法华用为常业。<a id="a-S"></a>将终之日。<a id="a-T"></a>沙门宝志奏梁武曰。<a id="a-U"></a>北方山荏县人住今衔草寺须陀洹果圣僧者今日入涅槃。<a id="a-V"></a>杨都道俗闻志此告。<a id="a-W"></a>皆遥礼拜。<a id="a-X"></a>故湛之亡也。<a id="a-Y"></a>寂无余恼。<a id="a-Z"></a>端然气绝。<a id="a-a"></a>两手各舒一指。<a id="a-b"></a>有西天竺僧解云。<a id="a-c"></a>若二果者舒两指。<a id="a-d"></a>验湛初果也。<a id="a-e"></a>还收葬于人头山。<a id="a-f"></a>筑塔安之。<a id="a-g"></a>石灰泥涂。<a id="a-h"></a>鸟狩不敢凌污。<a id="a-i"></a>今犹存焉又范阳五侯寺僧。<a id="a-j"></a>失其名。<a id="a-k"></a>常诵法华。<a id="a-l"></a>初死之时权殡堤下。<a id="a-m"></a>后迁改葬。<a id="a-n"></a>骸骨并枯惟舌不坏。<a id="a-o"></a>雍州有僧亦诵法华。<a id="a-p"></a>隐于白鹿山。<a id="a-q"></a>感一童子常来供给。<a id="a-r"></a>及死置尸岩下。<a id="a-s"></a>余骸枯朽惟舌如故。<a id="a-t"></a>齐武成世。<a id="a-u"></a>并州东看山侧有人掘地。<a id="a-v"></a>见一处土其色黄白。<a id="a-w"></a>与旁有异。<a id="a-x"></a>寻见一物状如两唇。<a id="a-y"></a>其中有舌鲜红赤色。<a id="a-z"></a>以事闻奏。<a id="a-10"></a>帝问诸道人。<a id="a-11"></a>无能知者。<a id="a-12"></a>沙门大统法上奏曰。<a id="a-13"></a>此持法华者。<a id="a-14"></a>六根不坏报耳。<a id="a-15"></a>诵满千遍其征验乎。<a id="a-16"></a>乃敕中书舍人高珍曰卿是信向之人。<a id="a-17"></a>自往看之必有灵异。<a id="a-18"></a>宜迁置净所设斋供养。<a id="a-19"></a>珍奉敕至彼。<a id="a-1A"></a>集诸持法华沙门。<a id="a-1B"></a>执炉洁斋。<a id="a-1C"></a>绕旋而咒曰。<a id="a-1D"></a>菩萨涅槃年代已远。<a id="a-1E"></a>像法流行奉无谬者。<a id="a-1F"></a>请现感应。<a id="a-1G"></a>才始发声。<a id="a-1H"></a>此之唇舌一时鼓动。<a id="a-1I"></a>虽无响及而相似读诵。<a id="a-1J"></a>诸同见者莫不毛竖。<a id="a-1K"></a>珍以状闻。<a id="a-1L"></a>诏遣石函藏之迁于山室云。<a id="a-1M"></a>又元魏北代。<a id="a-1N"></a>乘禅师者。<a id="a-1O"></a>受持法华精勤匪懈。<a id="a-1P"></a>命终托河东薛氏为第五子。<a id="a-1Q"></a>生而能言。<a id="a-1R"></a>自陈宿世不愿处俗。<a id="a-1S"></a>其父任北肆州刺史。<a id="a-1T"></a>随任便往中山七帝寺。<a id="a-1U"></a>寻得本时弟子。<a id="a-1V"></a>语曰。<a id="a-1W"></a>汝颇忆从我度水往狼山不。<a id="a-1X"></a>乘禅师者我身是也。<a id="a-1Y"></a>房中灵几可速除之。<a id="a-1Z"></a>父母恐其出家。<a id="a-1a"></a>便与纳室。<a id="a-1b"></a>尔后便忘宿命之事。<a id="a-1c"></a>而常兴厌离。<a id="a-1d"></a>端拱静居。<a id="a-1e"></a>又太和初年。<a id="a-1f"></a>代京阉官自慨刑余。<a id="a-1g"></a>不逮人族。<a id="a-1h"></a>奏乞入山修道。<a id="a-1i"></a>有敕许之。<a id="a-1j"></a>乃赍一部花严。<a id="a-1k"></a>昼夜读诵礼悔不息。<a id="a-1l"></a>夏首归山。<a id="a-1m"></a>至六月末。<a id="a-1n"></a>髭鬓尽生复丈夫相。<a id="a-1o"></a>还状奏闻。<a id="a-1p"></a>高祖信敬由来。<a id="a-1q"></a>忽见惊讶更增常日。<a id="a-1r"></a>于是大代之国花严一经因斯转盛。<a id="a-1s"></a>并见侯君素旌异记。</p>
  <p id="a1t">释法建者。<a id="a-1u"></a>广汉雒县人也。<a id="a-1v"></a>俗姓朱氏。<a id="a-1w"></a>诵经一千卷。<a id="a-1x"></a>仍多闲暇遨游偶俗。<a id="a-1y"></a>无所异焉。<a id="a-1z"></a>忽复闭门则累日不出。<a id="a-20"></a>无所食矣。<a id="a-21"></a>唯闻诵经。<a id="a-22"></a>然小声吟讽。<a id="a-23"></a>音不外彻。<a id="a-24"></a>有人倚壁窃听临响。<a id="a-25"></a>但闻斖斖细细。<a id="a-26"></a>似伏流之吐波。<a id="a-27"></a>时乃一出追从无闻武陵王东下。<a id="a-28"></a>令弟规守益州。<a id="a-29"></a>魏遣将军尉迟迥来伐蜀。<a id="a-2A"></a>规既降款。<a id="a-2B"></a>地内大有名僧皆被拘禁。<a id="a-2C"></a>至夜忽有光明。<a id="a-2D"></a>迥遣人寻光。<a id="a-2E"></a>乃见诸僧并睡。<a id="a-2F"></a>唯法建端坐诵经。<a id="a-2G"></a>光从口出。<a id="a-2H"></a>迥闻自到建所顶礼坐听。<a id="a-2I"></a>至旦始休。<a id="a-2J"></a>迥问曰。<a id="a-2K"></a>法师昨夜所诵名作何经。<a id="a-2L"></a>答曰。<a id="a-2M"></a>华严经下帙十卷。<a id="a-2N"></a>迥曰。<a id="a-2O"></a>何不从头诵之。<a id="a-2P"></a>答曰。<a id="a-2Q"></a>贫道诵次到此耳。<a id="a-2R"></a>迥曰。<a id="a-2S"></a>法师诵得几许。<a id="a-2T"></a>答曰。<a id="a-2U"></a>贫道发心欲诵一藏。<a id="a-2V"></a>情多懈怠。<a id="a-2W"></a>今始偍千卷。<a id="a-2X"></a>迥惊疑不信。<a id="a-2Y"></a>将欲试之曰。<a id="a-2Z"></a>屈总诵一遍。<a id="a-2a"></a>应不劳损耶。<a id="a-2b"></a>建报曰。<a id="a-2c"></a>续诵经典沙门常事。<a id="a-2d"></a>岂惮劳苦。<a id="a-2e"></a>乃设高座。<a id="a-2f"></a>令诸僧众并执本逐听。<a id="a-2g"></a>法建登座为诵。<a id="a-2h"></a>或似急流之注峻壑。<a id="a-2i"></a>其吐纳音句呼噏气息。<a id="a-2j"></a>或类清风之入高松。<a id="a-2k"></a>聪明者才似闻余音。<a id="a-2l"></a>情疏意逸者空望尘躅。<a id="a-2m"></a>七日七夜数已满千。<a id="a-2n"></a>犹故不止。<a id="a-2o"></a>迥起谢曰。<a id="a-2p"></a>弟子兵将不得久停。<a id="a-2q"></a>请从此辞。<a id="a-2r"></a>诸僧因并释散。<a id="a-2s"></a>迥既出叹息曰。<a id="a-2t"></a>自如来寂灭之后。<a id="a-2u"></a>阿难号为总持。<a id="a-2v"></a>岂能过此。<a id="a-2w"></a>蜀中乃有如此人。<a id="a-2x"></a>所以常保安乐。<a id="a-2y"></a>奇哉奇哉。<a id="a-2z"></a>建年八十终。</p>
  <p id="a30">释慧恭者。<a id="a-31"></a>益州成都人也。<a id="a-32"></a>俗姓周氏。<a id="a-33"></a>周末废佛法之时。<a id="a-34"></a>与同寺慧远结契勤学。<a id="a-35"></a>远直诣长安听采。<a id="a-36"></a>恭长往荆杨访道。<a id="a-37"></a>远于京师听得阿毗昙论迦延拘舍地持成实毗婆沙摄大乘。<a id="a-38"></a>并皆精熟。<a id="a-39"></a>还益州讲授。<a id="a-3A"></a>卓尔绝群。<a id="a-3B"></a>道俗钦重。<a id="a-3C"></a>嚫施盈积。<a id="a-3D"></a>恭后从江表来还。<a id="a-3E"></a>二人相遇欣欢。<a id="a-3F"></a>共叙离别三十余年。<a id="a-3G"></a>同宿数夜语说言谈。<a id="a-3H"></a>远如泉涌。<a id="a-3I"></a>恭竟无所道。<a id="a-3J"></a>问恭曰。<a id="a-3K"></a>离别多时今得相见。<a id="a-3L"></a>庆此欢会伊何可论。<a id="a-3M"></a>但觉仁者无所说。<a id="a-3N"></a>将不得无所得耶。<a id="a-3O"></a>恭对曰。<a id="a-3P"></a>为性闇劣都无所解。<a id="a-3Q"></a>远曰。<a id="a-3R"></a>大无所解。<a id="a-3S"></a>可不诵一部经乎。<a id="a-3T"></a>恭答曰。<a id="a-3U"></a>唯诵得观世音经一卷。<a id="a-3V"></a>远厉色曰。<a id="a-3W"></a>观世音经。<a id="a-3X"></a>小儿童子皆能诵之。<a id="a-3Y"></a>何烦大汝许人乎。<a id="a-3Z"></a>且仁者童子出家。<a id="a-3a"></a>与远立誓望证道果。<a id="a-3b"></a>岂复三十余年唯诵一卷经如指许大。<a id="a-3c"></a>是非闇钝懒堕所为。<a id="a-3d"></a>请与断交。<a id="a-3e"></a>愿法师早去。<a id="a-3f"></a>无增远之烦恼也。<a id="a-3g"></a>恭曰。<a id="a-3h"></a>经卷虽小佛口所说。<a id="a-3i"></a>遵敬者得无量福。<a id="a-3j"></a>轻慢者得无量罪。<a id="a-3k"></a>仰愿暂息嗔心。<a id="a-3l"></a>当为法师诵一遍。<a id="a-3m"></a>即与长别。<a id="a-3n"></a>远大笑曰。<a id="a-3o"></a>观世音经。<a id="a-3p"></a>如法华经普门品。<a id="a-3q"></a>远已讲之数过百遍。<a id="a-3r"></a>如何始欲闹人耳乎。<a id="a-3s"></a>恭曰。<a id="a-3t"></a>外书云。<a id="a-3u"></a>人能弘道非道弘人。<a id="a-3v"></a>但至心听佛语。<a id="a-3w"></a>岂得以人弃法。<a id="a-3x"></a>乃于庭前结坛。<a id="a-3y"></a>坛中安高座。<a id="a-3z"></a>绕坛数匝。<a id="a-40"></a>顶礼升高座。<a id="a-41"></a>远不得已。<a id="a-42"></a>于是下据胡床坐听。<a id="a-43"></a>恭始发声唱经题。<a id="a-44"></a>异香氛氲遍满房宇。<a id="a-45"></a>及入文。<a id="a-46"></a>天上作乐雨四种花。<a id="a-47"></a>乐则寥亮振空。<a id="a-48"></a>花则雰霏满地。<a id="a-49"></a>经讫下座。<a id="a-4A"></a>自为解座梵。<a id="a-4B"></a>讫花乐方歇。<a id="a-4C"></a>慧远接足顶礼泪下交连。<a id="a-4D"></a>谢曰。<a id="a-4E"></a>慧远嗅秽死尸。<a id="a-4F"></a>敢行天日之下。<a id="a-4G"></a>乞暂留赐见教诲。<a id="a-4H"></a>恭曰。<a id="a-4I"></a>非恭所能。<a id="a-4J"></a>诸佛力耳。<a id="a-4K"></a>即日拂衣长揖沿流而去。<a id="a-4L"></a>尔后访问。<a id="a-4M"></a>竟不知其所之。<a id="a-4N"></a>其寺久已湮灭。</p>
  <p id="a4O">释法泰。<a id="a-4P"></a>眉州隆山县人也。<a id="a-4Q"></a>俗姓吕氏。<a id="a-4R"></a>初为道士十余年。<a id="a-4S"></a>中间忽自悟。<a id="a-4T"></a>回心正觉。<a id="a-4U"></a>因即剃除。<a id="a-4V"></a>始诵法华经。<a id="a-4W"></a>寻即通利。<a id="a-4X"></a>乃精勤写得法华经一部。<a id="a-4Y"></a>数有灵瑞。<a id="a-4Z"></a>欲将向益州庄潢。<a id="a-4a"></a>令一人担负。<a id="a-4b"></a>一头以笼盛钱二千。<a id="a-4c"></a>束缚经置钱上。<a id="a-4d"></a>一头是衣服。<a id="a-4e"></a>担行至地名莋桥。<a id="a-4f"></a>桥忽断泰在后。<a id="a-4g"></a>负担人俱坠水中。<a id="a-4h"></a>人浮得出。<a id="a-4i"></a>担没不见。<a id="a-4j"></a>泰于岸上槌胸号哭曰。<a id="a-4k"></a>钱衣岂非闲事。<a id="a-4l"></a>何忍溺经。<a id="a-4m"></a>即高声唱言。<a id="a-4n"></a>如能为漉得者。<a id="a-4o"></a>赏钱两贯。<a id="a-4p"></a>时有一人闻之脱衣入水没。<a id="a-4q"></a>求之数度。<a id="a-4r"></a>出入得钱与衣襆。<a id="a-4s"></a>而不得经。<a id="a-4t"></a>泰转悲泣。<a id="a-4u"></a>巡岸上下。<a id="a-4v"></a>望小洲上有一襆。<a id="a-4w"></a>命人取之。<a id="a-4x"></a>乃是经也。<a id="a-4y"></a>草木擎之宛无湿处。<a id="a-4z"></a>泰不胜欢喜。<a id="a-50"></a>即以二千钱。<a id="a-51"></a>偿所漉人曰。<a id="a-52"></a>法师悲号剧丧父母。<a id="a-53"></a>故为急觅。<a id="a-54"></a>非是贪钱弟子。<a id="a-55"></a>虽佣夫亦知福报。<a id="a-56"></a>请以此钱充庄严之直。<a id="a-57"></a>言讫遁去。<a id="a-58"></a>更欲与言去已远矣。<a id="a-59"></a>泰至城都装潢。<a id="a-5A"></a>以檀香为轴。<a id="a-5B"></a>表带及帙并函。<a id="a-5C"></a>将还本寺别处安置。<a id="a-5D"></a>夜夜有异香。<a id="a-5E"></a>泰勤诵持一夜一遍。<a id="a-5F"></a>时彪法师彼寺讲。<a id="a-5G"></a>夜欲看读。<a id="a-5H"></a>恒嫌泰闹乱其心。<a id="a-5I"></a>自欲往请令稍下声。<a id="a-5J"></a>乃见泰前大有人众皆胡跪合掌。<a id="a-5K"></a>彪退流汗。<a id="a-5L"></a>即移所住。<a id="a-5M"></a>泰年八十终矣。</p>
  <p id="a5N">释慧超。<a id="a-5O"></a>姓泛氏。<a id="a-5P"></a>丹阳建元人。<a id="a-5Q"></a>禀怀温裕立性怀仁。<a id="a-5R"></a>弱龄厌俗。<a id="a-5S"></a>自出家后。<a id="a-5T"></a>诵法华经闻光州大苏山慧思禅师独悟一乘善明三观。<a id="a-5U"></a>与天台智者仙城命公。<a id="a-5V"></a>笃志幽寻积年请业。<a id="a-5W"></a>行优智远德冠时贤。<a id="a-5X"></a>思对众命曰。<a id="a-5Y"></a>超之神府。<a id="a-5Z"></a>得忍人也。<a id="a-5a"></a>及游衡岭。<a id="a-5b"></a>复与同途留诵经。<a id="a-5c"></a>停亟移岁序。<a id="a-5d"></a>自隋初廓定。<a id="a-5e"></a>北入嵩高。<a id="a-5f"></a>饵药坐禅冀言终老。<a id="a-5g"></a>隋太子勇。<a id="a-5h"></a>召集名德总会帝城。<a id="a-5i"></a>以超业行不群。<a id="a-5j"></a>特留供养。<a id="a-5k"></a>而恭慎凝摄不顾世华。<a id="a-5l"></a>及勇废免一无所涉。<a id="a-5m"></a>晚移定水高振德音。<a id="a-5n"></a>道俗归宗仰其戒范。<a id="a-5o"></a>会净业法师卜居蓝田谷之悟真寺。<a id="a-5p"></a>钦超有道躬事邀迎。<a id="a-5q"></a>共隐八年倍勤三惠。<a id="a-5r"></a>及大业承运。<a id="a-5s"></a>禅定初基。<a id="a-5t"></a>爰发诏书延入行道。<a id="a-5u"></a>屡辞砭疾。<a id="a-5v"></a>后许还山。<a id="a-5w"></a>德感物情颇存汲引。<a id="a-5x"></a>四川贵望一县官民。<a id="a-5y"></a>莫不委质投诚请传香德。<a id="a-5z"></a>并为经始伽蓝。<a id="a-60"></a>继综羞粒。<a id="a-61"></a>大唐伊始荣重于前。<a id="a-62"></a>京邑名僧慧因保恭等。<a id="a-63"></a>情慕隐沦咸就栖止。<a id="a-64"></a>荫松偃石论详道义。<a id="a-65"></a>皆曰。<a id="a-66"></a>斯诚出要乐也。<a id="a-67"></a>后卧疾少时。<a id="a-68"></a>弟子跪问。<a id="a-69"></a>答曰。<a id="a-6A"></a>吾之常也。<a id="a-6B"></a>长生不欣夕死不戚。<a id="a-6C"></a>乃面西正坐云。<a id="a-6D"></a>第一义空清净智观。<a id="a-6E"></a>言如入定奄遂长往。<a id="a-6F"></a>春秋七十有七。<a id="a-6G"></a>即武德五年十二月六日也。<a id="a-6H"></a>露骸松石一月余日。<a id="a-6I"></a>颜色不变。<a id="a-6J"></a>天策上将闻称希有。<a id="a-6K"></a>遣人就视。<a id="a-6L"></a>端拱如生。<a id="a-6M"></a>自超九岁入道。<a id="a-6N"></a>即诵法华五十余年万有余遍。<a id="a-6O"></a>感灵获瑞不可胜言。<a id="a-6P"></a>弟子法成等。<a id="a-6Q"></a>为建白塔于寺之北峰焉。</p>
  <p id="a6R">释慧显。<a id="a-6S"></a>伯济国人也。<a id="a-6T"></a>少出家。<a id="a-6U"></a>苦心精专。<a id="a-6V"></a>以诵法华为业。<a id="a-6W"></a>祈福请愿。<a id="a-6X"></a>所遂者多。<a id="a-6Y"></a>闻讲三论便从听受。<a id="a-6Z"></a>法一染神弥增其绪。<a id="a-6a"></a>初住本国北部修德寺有众则讲无便清诵。<a id="a-6b"></a>四远闻风造山諠接。<a id="a-6c"></a>便往南方达拏山。<a id="a-6d"></a>山极深险重隒岩固。<a id="a-6e"></a>纵有往展登陟艰危。<a id="a-6f"></a>显静坐其中专业如故。<a id="a-6g"></a>遂终于彼。<a id="a-6h"></a>同学舆尸置石窟中。<a id="a-6i"></a>虎啖身骨并尽。<a id="a-6j"></a>惟余髅舌存焉。<a id="a-6k"></a>经于三周其舌弥红赤。<a id="a-6l"></a>柔软胜常。<a id="a-6m"></a>过后方变紫鞕如石。<a id="a-6n"></a>道俗怪而敬焉。<a id="a-6o"></a>俱缄闭于石塔。<a id="a-6p"></a>时年五十有八。<a id="a-6q"></a>即贞观之初年也。</p>
  <p id="a6r">释道积。<a id="a-6s"></a>蜀人。<a id="a-6t"></a>住益州福成寺。<a id="a-6u"></a>诵通涅槃生常恒业。<a id="a-6v"></a>凡有宣述。<a id="a-6w"></a>必洗涤身秽净衣法座。<a id="a-6x"></a>然后开之。<a id="a-6y"></a>立性沉审慈仁总务。<a id="a-6z"></a>诸有厉疾洞烂者。<a id="a-70"></a>其气弥复郁勃。<a id="a-71"></a>众咸掩鼻。<a id="a-72"></a>而积与之供给。<a id="a-73"></a>身心无贰。<a id="a-74"></a>或同器食。<a id="a-75"></a>或为补浣。<a id="a-76"></a>时有问者。<a id="a-77"></a>积云。<a id="a-78"></a>清净臭处心憎爱也。<a id="a-79"></a>吾岂一其神虑耶。<a id="a-7A"></a>寄此陶练耳。<a id="a-7B"></a>皆慕其为行也。<a id="a-7C"></a>而患己不能及之。<a id="a-7D"></a>以贞观初年五月终于住寺。<a id="a-7E"></a>春秋七十余矣。<a id="a-7F"></a>时属炎夏而不腐臭。<a id="a-7G"></a>经停百日跏坐如初。<a id="a-7H"></a>莫不嗟尚。<a id="a-7I"></a>乃就加漆布兴敬巴蜀京邑诸僧受诵涅槃。<a id="a-7J"></a>其列非少。<a id="a-7K"></a>又有沙门洪远僧恩。<a id="a-7L"></a>并诵涅槃。<a id="a-7M"></a>皂素回向。<a id="a-7N"></a>远志尚敦悫情捐名利。<a id="a-7O"></a>征入会昌隆礼供给。<a id="a-7P"></a>恩道心清肃成节动人。<a id="a-7Q"></a>弘福禅定两以崇德。<a id="a-7R"></a>而卑牧自处。<a id="a-7S"></a>蒙俗罕知。<a id="a-7T"></a>时弘福寺有沙门智晔者。<a id="a-7U"></a>本族江表。<a id="a-7V"></a>隋朝征入。<a id="a-7W"></a>深乐法华镇恒抄写。<a id="a-7X"></a>所得外利即用雇人。<a id="a-7Y"></a>前后出本二千余部。<a id="a-7Z"></a>身恒自励日写五张。<a id="a-7a"></a>年事乃秋斯业无怠。<a id="a-7b"></a>今总寺任弥勤恒业。<a id="a-7c"></a>年七十余矣。</p>
  <p id="a7d">释宝琼。<a id="a-7e"></a>马氏。<a id="a-7f"></a>益州绵竹人。<a id="a-7g"></a>小年出家。<a id="a-7h"></a>清贞俭素。<a id="a-7i"></a>读诵大品两日一遍。<a id="a-7j"></a>为常途业。<a id="a-7k"></a>历游邑洛无他方术。<a id="a-7l"></a>但劝信向尊敬佛法。<a id="a-7m"></a>晚移州治住福寿寺。<a id="a-7n"></a>率励坊郭。<a id="a-7o"></a>邑义为先。<a id="a-7p"></a>每结一邑必三十人。<a id="a-7q"></a>合诵大品人别一卷。<a id="a-7r"></a>月营斋集各依次诵。<a id="a-7s"></a>如此义邑乃盈千计。<a id="a-7t"></a>四远闻者皆来造款。<a id="a-7u"></a>琼乘机授化望风靡服。<a id="a-7v"></a>而卑弱自持先人后德。<a id="a-7w"></a>经行拥闹下道相避。<a id="a-7x"></a>言问酬对怡声谦敬。<a id="a-7y"></a>斯实量也不媚于时。<a id="a-7z"></a>本邑连比什邡诸县。<a id="a-80"></a>并是道民尤不奉佛。<a id="a-81"></a>僧有投寄无容施者。<a id="a-82"></a>致使老幼之徒于沙门像不识者众。<a id="a-83"></a>琼虽桑梓习俗难改。<a id="a-84"></a>徒有开悟莫之能受。<a id="a-85"></a>李氏诸族正作道会。<a id="a-86"></a>邀琼赴之。<a id="a-87"></a>来既后至不礼而坐。<a id="a-88"></a>佥谓不礼天尊非法也。<a id="a-89"></a>琼曰。<a id="a-8A"></a>邪正道殊所事各异。<a id="a-8B"></a>天尚不礼何况老君。<a id="a-8C"></a>众议纭纭颇相凌侮。<a id="a-8D"></a>琼曰。<a id="a-8E"></a>吾礼非所礼。<a id="a-8F"></a>恐贻辱也。<a id="a-8G"></a>遂礼一拜。<a id="a-8H"></a>道像并座动摇不安。<a id="a-8I"></a>又礼一拜。<a id="a-8J"></a>连座返倒摧残在地。<a id="a-8K"></a>道民相视谓是风鼓竞来周正。<a id="a-8L"></a>琼曰。<a id="a-8M"></a>斯吾所为。<a id="a-8N"></a>勿妄怨也。<a id="a-8O"></a>初未之信。<a id="a-8P"></a>既安又礼。<a id="a-8Q"></a>如前崩倒。<a id="a-8R"></a>合众惊惧举掌礼琼。<a id="a-8S"></a>一时回信从受戒法。<a id="a-8T"></a>傍县道党相将叹讶。<a id="a-8U"></a>咸复奉法。<a id="a-8V"></a>时既创开释化。<a id="a-8W"></a>皆授菩萨戒焉。<a id="a-8X"></a>县令高远者。<a id="a-8Y"></a>素有诚敬。<a id="a-8Z"></a>承风敷导。<a id="a-8a"></a>更于州寺召僧弘讲合境倾味自此而繁。<a id="a-8b"></a>以贞观八年。<a id="a-8c"></a>终于所住。</p>
  <p id="a8d">释善慧。<a id="a-8e"></a>姓苟氏。<a id="a-8f"></a>河内温人。<a id="a-8g"></a>博通群籍统括文义。<a id="a-8h"></a>逮于九章律历七曜盈虚。<a id="a-8i"></a>皆吞若胸中抵掌符会。<a id="a-8j"></a>乃深惟世务终坠泥涂。<a id="a-8k"></a>遂解褐抽簪。<a id="a-8l"></a>创归僧伍。<a id="a-8m"></a>初在除州之彭城寺。<a id="a-8n"></a>诵法华经听收摄论。<a id="a-8o"></a>时遭寇荡兵食交侵。<a id="a-8p"></a>而慧抱饥自励奉法无殆。<a id="a-8q"></a>洗秽护净弥隆恒日。<a id="a-8r"></a>但以边邑寡学文字纰谬至于音诂众议纷然。<a id="a-8s"></a>虽复俗语时通。<a id="a-8t"></a>而慧意存雅正。<a id="a-8u"></a>周访明悟还同昔疑。<a id="a-8v"></a>乃以大业末龄。<a id="a-8w"></a>负锡西入屡逢群盗衣裳略尽。<a id="a-8x"></a>但有弊布目遮。<a id="a-8y"></a>犹执破瓶常充净用。<a id="a-8z"></a>既达关口。<a id="a-90"></a>素阙繻文。<a id="a-91"></a>遂即正念直前从门而度。<a id="a-92"></a>于时中表列刃曾无遮止。<a id="a-93"></a>孟冬十月初达京师。<a id="a-94"></a>值沙门吉藏正讲法华。<a id="a-95"></a>深副本图即依听受。<a id="a-96"></a>形服鄙恶众不纳之。<a id="a-97"></a>乃扫雪藉地单裙[打-丁+親]坐。<a id="a-98"></a>都讲财唱。<a id="a-99"></a>倾耳词句拟定经文。<a id="a-9A"></a>藏既阐扬。<a id="a-9B"></a>勇心承旨望通理义。<a id="a-9C"></a>由情存两得。<a id="a-9D"></a>不暇忍寒。<a id="a-9E"></a>欢笑熙熙如贾获宝。<a id="a-9F"></a>竟冬常尔众方美之。<a id="a-9G"></a>问以词旨片无遗忘。<a id="a-9H"></a>乃以闻法同属禅定寺。<a id="a-9I"></a>沙门法喜便脱衣迎之引至房中。<a id="a-9J"></a>智观无滥。<a id="a-9K"></a>慧又师喜。<a id="a-9L"></a>两振芳规。<a id="a-9M"></a>武德初年。<a id="a-9N"></a>随住蓝田之津梁寺。<a id="a-9O"></a>俗本骊戎。<a id="a-9P"></a>互相梗戾。<a id="a-9Q"></a>率奖陶化。<a id="a-9R"></a>十室而九。<a id="a-9S"></a>然而性爱英贤。<a id="a-9T"></a>乐相延致。<a id="a-9U"></a>自西自东百有余里。<a id="a-9V"></a>名林胜地皆建禅坊。<a id="a-9W"></a>所之逃逸之俦。<a id="a-9X"></a>赖其安堵。<a id="a-9Y"></a>以贞观九年正月。<a id="a-9Z"></a>终于骊山之阳凉泉精舍。<a id="a-9a"></a>春秋四十有九。<a id="a-9b"></a>初慧弃掷俗典莅此玄模。<a id="a-9c"></a>言不重涉专心道业。<a id="a-9d"></a>省言节食佩律怀仁。<a id="a-9e"></a>迎顿客旅雅重经教。<a id="a-9f"></a>其有未曾觌者。<a id="a-9g"></a>要必亲观。<a id="a-9h"></a>若值行要累日诵持。<a id="a-9i"></a>以为熏习之基也。</p>
  <p id="a9j">时太原沙门慧达者。<a id="a-9k"></a>亦诵法华五千余遍。<a id="a-9l"></a>行坐威仪其声不辍。<a id="a-9m"></a>偏存物命。<a id="a-9n"></a>直视低目。<a id="a-9o"></a>地有虫豸。<a id="a-9p"></a>必回身而避。<a id="a-9q"></a>不敢跨越。<a id="a-9r"></a>有问。<a id="a-9s"></a>答曰。<a id="a-9t"></a>斯之与吾生死不定。<a id="a-9u"></a>将不先成正觉。<a id="a-9v"></a>安可妄轻之耶。<a id="a-9w"></a>以贞观八年四月。<a id="a-9x"></a>跏坐而终。<a id="a-9y"></a>人谓入定。<a id="a-9z"></a>停于五宿。<a id="a-A0"></a>既似长逝。<a id="a-A1"></a>又不臭腐。<a id="a-A2"></a>乃合床内于窟中。</p>
  <p id="aA3">释法诚。<a id="a-A4"></a>姓樊氏。<a id="a-A5"></a>雍州万年人。<a id="a-A6"></a>童小出家。<a id="a-A7"></a>止蓝田王效寺。<a id="a-A8"></a>事沙门僧和。<a id="a-A9"></a>和亦乡族所推。<a id="a-AA"></a>奉之比圣。<a id="a-AB"></a>尝有人欲害。<a id="a-AC"></a>夜往其房。<a id="a-AD"></a>见门内猛火腾焰升帐。<a id="a-AE"></a>遂即退悔。<a id="a-AF"></a>性饮清泉。<a id="a-AG"></a>洁清故也。<a id="a-AH"></a>人或弄之。<a id="a-AI"></a>密以羊骨沉水。<a id="a-AJ"></a>和素不知。<a id="a-AK"></a>饮便呕吐。<a id="a-AL"></a>其冥感潜识为若此矣。<a id="a-AM"></a>诚奉佩训。<a id="a-AN"></a>勖讲法华经以为恒任。<a id="a-AO"></a>又谒禅林寺相禅师。<a id="a-AP"></a>询于定行。<a id="a-AQ"></a>而德茂时宗。<a id="a-AR"></a>学优众仰。<a id="a-AS"></a>晚住云花纲理僧镇。<a id="a-AT"></a>隋文钦德请遵戒范。<a id="a-AU"></a>乃陈表固辞。<a id="a-AV"></a>薄言抗礼。<a id="a-AW"></a>遂负笈长驱。<a id="a-AX"></a>历游名岳追踪胜友。<a id="a-AY"></a>咸承志道。<a id="a-AZ"></a>因见超公隐居幽静。<a id="a-Aa"></a>乃结心期栖迟蓝谷。<a id="a-Ab"></a>处既局狭才止一床。<a id="a-Ac"></a>旋转经行恐颠深壑。<a id="a-Ad"></a>便刬迹开林披云附景。<a id="a-Ae"></a>茅茨葺宇瓮牖疏檐。<a id="a-Af"></a>情事相依欣然符合。<a id="a-Ag"></a>今所谓悟真寺也。<a id="a-Ah"></a>法华三昧翘心奉行。<a id="a-Ai"></a>澡沐中表温恭朝夕。<a id="a-Aj"></a>梦感普贤劝书大教。<a id="a-Ak"></a>诚曰。<a id="a-Al"></a>大教大乘也。<a id="a-Am"></a>诸佛智慧所谓般若。<a id="a-An"></a>于即入净行道。<a id="a-Ao"></a>重惠匠人。<a id="a-Ap"></a>书八部般若。<a id="a-Aq"></a>香台宝轴庄严成就。<a id="a-Ar"></a>又于寺南横岭造华严堂。<a id="a-As"></a>陻山阗谷列栋开甍。<a id="a-At"></a>前对重峦右临斜谷。<a id="a-Au"></a>吐纳云雾下瞰雷霆。<a id="a-Av"></a>余曾游焉。<a id="a-Aw"></a>实奇观也。<a id="a-Ax"></a>又竭其精志书写受持。<a id="a-Ay"></a>弘文学士张静者。<a id="a-Az"></a>时号笔工。<a id="a-B0"></a>罕有加胜。<a id="a-B1"></a>乃请至山舍令受斋戒。<a id="a-B2"></a>洁净自修。<a id="a-B3"></a>口含香汁身被新服。<a id="a-B4"></a>然静长途写经不盈五十。<a id="a-B5"></a>诚料其见财。<a id="a-B6"></a>两纸酬其五百。<a id="a-B7"></a>静利其货竭力写之。<a id="a-B8"></a>终部以来诚恒每日烧香供养。<a id="a-B9"></a>在其案前。<a id="a-BA"></a>点画之间。<a id="a-BB"></a>心缘目睹略无遗漏。<a id="a-BC"></a>故其克心钻注。<a id="a-BD"></a>时感异鸟形色希世。<a id="a-BE"></a>飞入堂中徘徊鼓舞。<a id="a-BF"></a>下至经案复上香炉。<a id="a-BG"></a>摄静住观自然驯狎。<a id="a-BH"></a>久之翔逝。<a id="a-BI"></a>明年经了将事兴庆。<a id="a-BJ"></a>鸟又飞来如前驯扰。<a id="a-BK"></a>鸣唳哀亮贞观初年。<a id="a-BL"></a>造画千佛。<a id="a-BM"></a>鸟又飞来登上匠背。<a id="a-BN"></a>后营齐供庆诸经像。<a id="a-BO"></a>日次中时。<a id="a-BP"></a>怪其不至。<a id="a-BQ"></a>诚顾山岑曰。<a id="a-BR"></a>鸟既不至。<a id="a-BS"></a>诚吾无感也。<a id="a-BT"></a>将不兼诸秽行致有此征。<a id="a-BU"></a>言已欻然飞来。<a id="a-BV"></a>旋环鸣啭入香水中。<a id="a-BW"></a>奋迅而浴。<a id="a-BX"></a>中后便逝。<a id="a-BY"></a>前如此者非复可述。<a id="a-BZ"></a>素善翰墨。<a id="a-Ba"></a>乡曲所推。<a id="a-Bb"></a>山路岩崖勒诸经偈。<a id="a-Bc"></a>皆其笔也。<a id="a-Bd"></a>手写法华正当露地。<a id="a-Be"></a>因事他行未营收举。<a id="a-Bf"></a>属洪雨滂注沟涧波飞。<a id="a-Bg"></a>走往看之。<a id="a-Bh"></a>而合案并干。<a id="a-Bi"></a>余便流潦。<a id="a-Bj"></a>尝却偃横松。<a id="a-Bk"></a>遂落悬溜。<a id="a-Bl"></a>未至下涧。<a id="a-Bm"></a>不觉已登高岸。<a id="a-Bn"></a>无损一毛。<a id="a-Bo"></a>又青泥坊侧有古佛龛。<a id="a-Bp"></a>周氏瘗藏今犹未出。<a id="a-Bq"></a>诚夜梦其处大有尊形。<a id="a-Br"></a>既觉往开。<a id="a-Bs"></a>恰获古龛像。<a id="a-Bt"></a>年月积久并悉剥坏。<a id="a-Bu"></a>就而修理。<a id="a-Bv"></a>道俗称善。<a id="a-Bw"></a>斯并冥术之功。<a id="a-Bx"></a>自诚开发。<a id="a-By"></a>至贞观十四年夏末日。<a id="a-Bz"></a>忽感余疾。<a id="a-C0"></a>自知即世。<a id="a-C1"></a>愿生兜率。<a id="a-C2"></a>索水浴讫又索终舆。<a id="a-C3"></a>旁自检校不许荣厚。<a id="a-C4"></a>恰至月末明相将现。<a id="a-C5"></a>无故语曰。<a id="a-C6"></a>欲来但入未假弦歌。<a id="a-C7"></a>顾侍人曰。<a id="a-C8"></a>吾闻诸行无常生灭不住。<a id="a-C9"></a>九品往生此言验矣。<a id="a-CA"></a>今有童子相迎久在门外。<a id="a-CB"></a>吾今去世。<a id="a-CC"></a>尔等。<a id="a-CD"></a>佛有正戒无得有亏。<a id="a-CE"></a>后致悔也。<a id="a-CF"></a>言已口出光明照于楹内。<a id="a-CG"></a>又闻异香苾芬而至。<a id="a-CH"></a>但见端坐俨思。<a id="a-CI"></a>不觉其神已逝。<a id="a-CJ"></a>时年七十有八。<a id="a-CK"></a>然诚之诵习也一夏法华料五百遍。<a id="a-CL"></a>余日读诵兼而行之。<a id="a-CM"></a>犹获两遍纵有人客要须与语者。<a id="a-CN"></a>非经部度中不他言。<a id="a-CO"></a>略计十年之勤万有余遍。</p>
  <p id="aCP">释空藏。<a id="a-CQ"></a>俗姓王氏。<a id="a-CR"></a>先祖晋阳。<a id="a-CS"></a>今在雍州之新丰焉。<a id="a-CT"></a>母初孕日。<a id="a-CU"></a>自然不食酒肉五辛。<a id="a-CV"></a>时以同尘身子故。<a id="a-CW"></a>密加异之。<a id="a-CX"></a>既诞育后。<a id="a-CY"></a>灵鉴日陈。<a id="a-CZ"></a>情用高远。<a id="a-Ca"></a>读诵经论思存拔济。<a id="a-Cb"></a>至年十九。<a id="a-Cc"></a>同佛出家。<a id="a-Cd"></a>既惟一己二亲留碍。<a id="a-Ce"></a>乃于父前以身四布。<a id="a-Cf"></a>七日不起。<a id="a-Cg"></a>恐其命绝方从所愿。<a id="a-Ch"></a>即辞向蓝田负儿山中私自剃落。<a id="a-Ci"></a>初赍面六斗。<a id="a-Cj"></a>拟作月粮。<a id="a-Ck"></a>日啖二升。<a id="a-Cl"></a>三年不尽。<a id="a-Cm"></a>屡感神鼎自然而至。<a id="a-Cn"></a>由是增其禅诵。<a id="a-Co"></a>晨宵无辍。<a id="a-Cp"></a>后依止判法师住龙池寺。<a id="a-Cq"></a>钦重经论日诵万言。<a id="a-Cr"></a>前后总计三百余卷。<a id="a-Cs"></a>三论涅槃探穷岩穴。<a id="a-Ct"></a>大业之始。<a id="a-Cu"></a>以藏名称惟远道俗所闻。<a id="a-Cv"></a>下敕征延入住禅定。<a id="a-Cw"></a>唐运既兴崇缮法宇。<a id="a-Cx"></a>有敕于金城坊建会昌寺。<a id="a-Cy"></a>并请大德十人。<a id="a-Cz"></a>度僧五十人。<a id="a-D0"></a>永用住持。<a id="a-D1"></a>以藏行德夙彰。<a id="a-D2"></a>又请住焉。<a id="a-D3"></a>供事弥隆极光恒美。<a id="a-D4"></a>而性乐山水志存清旷。<a id="a-D5"></a>每年仲春游浪林阜。<a id="a-D6"></a>行次玉泉。<a id="a-D7"></a>遂有终焉之思。<a id="a-D8"></a>居止载纪众聚如山。<a id="a-D9"></a>说导亡疲开悟逾广。<a id="a-DA"></a>后为亢旱。<a id="a-DB"></a>经时山泉乃竭。<a id="a-DC"></a>合寺僧众咸以惊嗟。<a id="a-DD"></a>藏乃至心祈请。<a id="a-DE"></a>其泉应时还复。<a id="a-DF"></a>远近道俗动色相欢。<a id="a-DG"></a>兼又弘操岳峙器局川停。<a id="a-DH"></a>不扰荣利不怀宠辱。<a id="a-DI"></a>济度群有不略寸阴。<a id="a-DJ"></a>乃钞摘众经大乘要句。<a id="a-DK"></a>以为卷轴。<a id="a-DL"></a>纸别五经三经。<a id="a-DM"></a>卷部二十五十。<a id="a-DN"></a>总有十卷。<a id="a-DO"></a>每讲开务极增成学。<a id="a-DP"></a>闻义两持偏无迷忘。<a id="a-DQ"></a>夏分常行方等忏法。<a id="a-DR"></a>贤劫千佛日礼一遍。<a id="a-DS"></a>常坐不卧垂三十年。<a id="a-DT"></a>翘勤专注难加系迹。<a id="a-DU"></a>以贞观十六年五月十二日。<a id="a-DV"></a>终于会昌。<a id="a-DW"></a>春秋七十有四。<a id="a-DX"></a>遗身于龙池寺侧。<a id="a-DY"></a>收骨起塔。<a id="a-DZ"></a>观其读诵之富。<a id="a-Da"></a>振古罕俦。<a id="a-Db"></a>视其髅骨。<a id="a-Dc"></a>两耳通明。<a id="a-Dd"></a>顶有双孔。<a id="a-De"></a>眼眶含窍各有三焉。<a id="a-Df"></a>弟子等追惟永往。<a id="a-Dg"></a>树碑于会昌寺中。<a id="a-Dh"></a>金紫光禄大夫卫尉卿于志宁为文。</p>
  <p id="aDi">释慧铨。<a id="a-Dj"></a>姓萧氏。<a id="a-Dk"></a>今特进宋公瑀之兄子也。<a id="a-Dl"></a>父仕隋为梁公。<a id="a-Dm"></a>祖即梁明帝矣。<a id="a-Dn"></a>性度恢简志用冲粹。<a id="a-Do"></a>姑即隋炀之后也。<a id="a-Dp"></a>自幼及长恒在宫阙。<a id="a-Dq"></a>慕乐超世无因自达年既冠成。<a id="a-Dr"></a>帝乃尚以秦孝王女为妻。<a id="a-Ds"></a>非其愿也。<a id="a-Dt"></a>事不获已。<a id="a-Du"></a>时行伉俪。<a id="a-Dv"></a>及妻终后方遂夙心。<a id="a-Dw"></a>以郑氏东都预兹剃落。<a id="a-Dx"></a>及武德初岁。<a id="a-Dy"></a>方还京辇住庄严寺。<a id="a-Dz"></a>广听众部。<a id="a-E0"></a>而以摄论为心。<a id="a-E1"></a>颇怀篇什尤能草隶。<a id="a-E2"></a>随笔所被用为模楷。<a id="a-E3"></a>故经题寺额。<a id="a-E4"></a>咸推仰之。<a id="a-E5"></a>兄钧任东宫中舍。<a id="a-E6"></a>文才之举朝廷攸属。<a id="a-E7"></a>每岁春秋相携岩岫。<a id="a-E8"></a>触兴题篇连句同韵。<a id="a-E9"></a>时以为难兄弟也。<a id="a-EA"></a>又弟智证。<a id="a-EB"></a>出家同住。<a id="a-EC"></a>即宋公之兄太府卿之子也。<a id="a-ED"></a>略荣位之好欣怀道业。<a id="a-EE"></a>勤勤自课无择昏晓。<a id="a-EF"></a>证与兄铨相次而卒。<a id="a-EG"></a>以家世信奉偏弘法华。<a id="a-EH"></a>同族尊卑咸所成诵。<a id="a-EI"></a>故萧氏法华。<a id="a-EJ"></a>皂素称富。<a id="a-EK"></a>特进撰疏。<a id="a-EL"></a>总集十有余家。<a id="a-EM"></a>采掇菁华揉以胸臆。<a id="a-EN"></a>勒成卷数常自敷弘。<a id="a-EO"></a>时召京辇名僧。<a id="a-EP"></a>指摘瑕累。<a id="a-EQ"></a>或集亲属僧尼。<a id="a-ER"></a>数将二十。<a id="a-ES"></a>给惠以时四事无怠。<a id="a-ET"></a>故封禄所及惟存通济。<a id="a-EU"></a>太府情好读诵为先。<a id="a-EV"></a>故生至终诵盈万遍雇人抄写总有千部。<a id="a-EW"></a>每日朝参必使傧者执经在前。<a id="a-EX"></a>至于公事微隙。<a id="a-EY"></a>便就转读朝伍仰属以为绝伦。<a id="a-EZ"></a>自释化东传。<a id="a-Ea"></a>流味弥远。<a id="a-Eb"></a>承受读诵世罕伊人。<a id="a-Ec"></a>萧氏一门。<a id="a-Ed"></a>可为天下模楷矣。</p>
  <p id="aEe">释遗俗。<a id="a-Ef"></a>不知何许人。<a id="a-Eg"></a>以唐运初开游止雍州醴泉县南美泉乡阳陆家。<a id="a-Eh"></a>镇常供养清俭寡欲。<a id="a-Ei"></a>惟诵法华为业。<a id="a-Ej"></a>昼夜相系乃数千遍以贞观初。<a id="a-Ek"></a>因疾将终。<a id="a-El"></a>遗嘱友人慧廓曰。<a id="a-Em"></a>比虽诵经意望灵验以生蒙俗信向之善。<a id="a-En"></a>若身死后。<a id="a-Eo"></a>不须棺盛露骸埋之。<a id="a-Ep"></a>十载可为发出。<a id="a-Eq"></a>舌根必烂知无受持。<a id="a-Er"></a>若犹存在。<a id="a-Es"></a>当告道俗为起一塔以示感灵。<a id="a-Et"></a>言讫而终。<a id="a-Eu"></a>遂依埋葬。<a id="a-Ev"></a>至贞观十一年。<a id="a-Ew"></a>廓与诸知故就墓发之。<a id="a-Ex"></a>身肉都销惟舌不朽。<a id="a-Ey"></a>一县士女咸共仰戴。<a id="a-Ez"></a>诵持之流又倍恒度。<a id="a-F0"></a>乃函盛其舌。<a id="a-F1"></a>于阳陆村北甘谷南岸为建甎塔。<a id="a-F2"></a>识者尊严弥隆信敬诵读更甚。<a id="a-F3"></a>又京城西南丰谷乡福水南史村史呵担者。<a id="a-F4"></a>少怀善念。<a id="a-F5"></a>常诵法华行安乐行。<a id="a-F6"></a>慈悲在意不乘畜产。<a id="a-F7"></a>虚约为心名沾令史。<a id="a-F8"></a>往还京省以习诵相。<a id="a-F9"></a>仍恐路逢相识。<a id="a-FA"></a>人事暄凉便废所诵。<a id="a-FB"></a>故其所行必小径左道低气怡颜缘念相续。<a id="a-FC"></a>初不告倦。<a id="a-FD"></a>及终之时。<a id="a-FE"></a>感异香气充于村曲。<a id="a-FF"></a>亲疏同怪遂埋殡之。<a id="a-FG"></a>尔后十年妻亡。<a id="a-FH"></a>乃发尸出。<a id="a-FI"></a>舌根鲜明余并朽尽。<a id="a-FJ"></a>乃别标显葬。</p>
  <p id="aFK">又黄州随华寺僧玄秀者。<a id="a-FL"></a>性清慎温恭为志。<a id="a-FM"></a>常诵法华。<a id="a-FN"></a>每感征异。<a id="a-FO"></a>未以为怪。<a id="a-FP"></a>时属炎暑同友逐凉。<a id="a-FQ"></a>遣召秀来欲有谈笑。<a id="a-FR"></a>既至房前。<a id="a-FS"></a>但见羽卫严肃人马伟大。<a id="a-FT"></a>怖而返告。<a id="a-FU"></a>同往共观。<a id="a-FV"></a>如初不异。<a id="a-FW"></a>转至后门其徒弥盛。<a id="a-FX"></a>上望空中填塞无际。<a id="a-FY"></a>多乘象马类杂鬼神。<a id="a-FZ"></a>乃知其感通也。<a id="a-Fa"></a>置而却返。<a id="a-Fb"></a>明晨惭谢。<a id="a-Fc"></a>朋从遂绝。<a id="a-Fd"></a>秀专斯业。<a id="a-Fe"></a>隋末终寺。</p>
  <p id="aFf">释宝相。<a id="a-Fg"></a>姓马。<a id="a-Fh"></a>雍州长安人。<a id="a-Fi"></a>十九出家。<a id="a-Fj"></a>清贞栖德住罗汉寺。<a id="a-Fk"></a>专听摄论。<a id="a-Fl"></a>深惟妄识之难伏也。<a id="a-Fm"></a>无时不諠乃入禅坊。<a id="a-Fn"></a>头陀自静。<a id="a-Fo"></a>六时礼悔四十余年。<a id="a-Fp"></a>夜自笃课诵阿弥陀经七遍。<a id="a-Fq"></a>念佛名六万遍。<a id="a-Fr"></a>昼读藏经初无散舍。<a id="a-Fs"></a>后专读涅槃。<a id="a-Ft"></a>一千八十遍。<a id="a-Fu"></a>兼诵金刚般若。<a id="a-Fv"></a>终于即世。<a id="a-Fw"></a>然身绝患恼休健翕习。<a id="a-Fx"></a>冷食粗衣随得便服。<a id="a-Fy"></a>情无惮苦。<a id="a-Fz"></a>又志存正业翘注晨霄。<a id="a-G0"></a>蚤虱流身不暇观采。<a id="a-G1"></a>遇患将极念诵无舍。<a id="a-G2"></a>克至大期。<a id="a-G3"></a>累属道俗以念佛为先。<a id="a-G4"></a>西方相待勿虚度世。<a id="a-G5"></a>又属当烧散吾尸不劳铭塔。<a id="a-G6"></a>用尘庸俗。<a id="a-G7"></a>言讫而逝。<a id="a-G8"></a>年八十三。<a id="a-G9"></a>六十二夏。<a id="a-GA"></a>不畜尺财无劳僧法。</p>
  <p id="aGB">又同寺僧法达者。<a id="a-GC"></a>以诚素见称。<a id="a-GD"></a>供嚫之直用写华严八部般若。<a id="a-GE"></a>烧香自读一百余遍。<a id="a-GF"></a>而生常清洁不畜门人。<a id="a-GG"></a>单己自怡食无余粒。<a id="a-GH"></a>斯亦轻清之高士也。<a id="a-GI"></a>年登七十。<a id="a-GJ"></a>便赍所读经赠同行者。<a id="a-GK"></a>但捧胜天一部以为终老。<a id="a-GL"></a>即掷公名趣云阳岩中。<a id="a-GM"></a>拥缘送死。<a id="a-GN"></a>经于四载遂卒彼山。<a id="a-GO"></a>并是即目近事。<a id="a-GP"></a>且夫读诵征感。<a id="a-GQ"></a>其类繁焉。<a id="a-GR"></a>别有纪传。<a id="a-GS"></a>故不曲尽。<a id="a-GT"></a>略引数条。<a id="a-GU"></a>示光绪耳。</p>
  <p id="aGV">论曰。<a id="a-GW"></a>寻夫读诵之为业也。<a id="a-GX"></a>功务本文。<a id="a-GY"></a>经叹说行。<a id="a-GZ"></a>要先受诵。<a id="a-Ga"></a>何以然耶。<a id="a-Gb"></a>但由庸识未剖必假闻持。<a id="a-Gc"></a>昆竹不断凤音宁显。<a id="a-Gd"></a>义当才登解发即须通览。<a id="a-Ge"></a>采酌经纬穷搜名理。<a id="a-Gf"></a>疑伪杂录单复出生。<a id="a-Gg"></a>普阅目前铨品人世。<a id="a-Gh"></a>然后要约法句诵镇心神。<a id="a-Gi"></a>广说缘本用疏迷结。<a id="a-Gj"></a>遂能条贯本支。<a id="a-Gk"></a>释疑滞以通化。<a id="a-Gl"></a>统略玄旨。<a id="a-Gm"></a>附事用以征治。<a id="a-Gn"></a>是故经云。<a id="a-Go"></a>受持读诵书写解说如法修行。<a id="a-Gp"></a>斯诚诫也。<a id="a-Gq"></a>世多惰学。<a id="a-Gr"></a>愚计相封。<a id="a-Gs"></a>以寻理为诸见。<a id="a-Gt"></a>用博文为障道。<a id="a-Gu"></a>故调达善星之广富。<a id="a-Gv"></a>未免泥犁。<a id="a-Gw"></a>槃特薄拘之寡约。<a id="a-Gx"></a>尚参中圣。<a id="a-Gy"></a>凡斯等议未成通论。<a id="a-Gz"></a>原夫。<a id="a-H0"></a>道障之起。<a id="a-H1"></a>起乎心行。<a id="a-H2"></a>道在无滞。<a id="a-H3"></a>滞则障道。<a id="a-H4"></a>焉有多闻能为道障。<a id="a-H5"></a>夫闻本筌解。<a id="a-H6"></a>封附不行。<a id="a-H7"></a>此则滞指亡月。<a id="a-H8"></a>正违出要。<a id="a-H9"></a>是以愚夫当斯一计莫非学既未功随言便着于经律论生未曾沾。<a id="a-HA"></a>惑妄发心誓不执卷。<a id="a-HB"></a>见学教者目为文字。<a id="a-HC"></a>故使慢水覆心。<a id="a-HD"></a>膏盲谁遣。<a id="a-HE"></a>至于决断篇聚判析伪真。<a id="a-HF"></a>由来未知事逾聋瞽。<a id="a-HG"></a>既耻来问反启宁陈。<a id="a-HH"></a>遂即惟心臆断。<a id="a-HI"></a>泛浪无准。<a id="a-HJ"></a>傍为启齿。<a id="a-HK"></a>何急如前。<a id="a-HL"></a>又有薄读数帙略诵短章。<a id="a-HM"></a>谓为止足。<a id="a-HN"></a>更绝欣尚。<a id="a-HO"></a>便引大集法行比丘十住不贵多读。<a id="a-HP"></a>窃以。<a id="a-HQ"></a>教门宏旷待对尘劳。<a id="a-HR"></a>药病相投岂徒繁积。<a id="a-HS"></a>藏部所设止在奉持。<a id="a-HT"></a>闻而莫依校量非一。<a id="a-HU"></a>今倒想如草之蔓慢我如山之立。<a id="a-HV"></a>要资博读见有广治之能。<a id="a-HW"></a>随境流观务存祛滞之本。<a id="a-HX"></a>但以暗识未萌集熏怠构。<a id="a-HY"></a>称情昏倒反福成罪。<a id="a-HZ"></a>故此方见录卷止六千。<a id="a-Ha"></a>尚怖不希壅迷顿足。<a id="a-Hb"></a>何论天竺遗典龙藏现经。<a id="a-Hc"></a>敢慕窥求通观闻海。<a id="a-Hd"></a>必能追功。<a id="a-He"></a>起观无暇广寻。<a id="a-Hf"></a>要拔苦轮方闻为饰。<a id="a-Hg"></a>斯则庄严道论慧解前驱。<a id="a-Hh"></a>不待抑扬自然会理。<a id="a-Hi"></a>又有曲媚佛言诈辞学论。<a id="a-Hj"></a>便言论作小圣吐言隐密。<a id="a-Hk"></a>雕淳朴散道味已离。<a id="a-Hl"></a>故我诵持无心悟入。<a id="a-Hm"></a>斯言何哉。<a id="a-Hn"></a>妄有穿凿。<a id="a-Ho"></a>原夫。<a id="a-Hp"></a>诸佛说法。<a id="a-Hq"></a>本惟至道。<a id="a-Hr"></a>赴接凡小方便乘权。<a id="a-Hs"></a>权道多谋任机而现。<a id="a-Ht"></a>或以声光动之。<a id="a-Hu"></a>或以威容鼓之。<a id="a-Hv"></a>法譬乱举缘事相开。<a id="a-Hw"></a>以悟达为本言。<a id="a-Hx"></a>以亡筌为意得。<a id="a-Hy"></a>但以去圣久远时接浇浮。<a id="a-Hz"></a>专宝文词罕会幽旨。<a id="a-I0"></a>所以大小诸圣。<a id="a-I1"></a>悲大道之将崩。<a id="a-I2"></a>广采了义。<a id="a-I3"></a>制明论以通教。<a id="a-I4"></a>故文云。<a id="a-I5"></a>随声取义有五过失。<a id="a-I6"></a>谤佛轻法诳人退信。<a id="a-I7"></a>斯言极矣。<a id="a-I8"></a>不量己之神府。<a id="a-I9"></a>而辄揆于成教。<a id="a-IA"></a>明佛而侮贤圣。<a id="a-IB"></a>憎爱于是由生。<a id="a-IC"></a>嗟乎法侣又何详哉。<a id="a-ID"></a>且夏屋非散材所成。<a id="a-IE"></a>大智岂庸情所构。<a id="a-IF"></a>固当通其所滞悟其所迷。<a id="a-IG"></a>不然则至圣于何起悲。<a id="a-IH"></a>正士于何扬化。<a id="a-II"></a>事叙缘于本纪。<a id="a-IJ"></a>故不广之。</p>
 </body>
</html>