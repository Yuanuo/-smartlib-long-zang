<!doctype html>
<html id="z3IBWRG1J9" data-ver="1527">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第五</h1>
  <p id="a2"></p>
  <p id="a3">义解篇初　本传十二　附见一十九。</p>
  <p id="a4">梁杨都安乐寺沙门释法申传一(道达　慧命)</p>
  <p id="a5">梁杨都建元寺沙门释僧韶传二(法朗　法亮)</p>
  <p id="a6">梁杨都建元寺沙门释法护传三(智远　僧达)</p>
  <p id="a7">梁钟山宋熙寺沙门释智欣传四。</p>
  <p id="a8">梁吴郡虎丘山沙门释僧若传五(僧令　法度　慧梵　慧朗)</p>
  <p id="a9">梁杨都宣武寺沙门释法宠传六(智果　僧淑)</p>
  <p id="aA">梁杨都灵根寺沙门释僧迁传七。</p>
  <p id="aB">梁杨都庄严寺沙门释僧旻传八(道超)</p>
  <p id="aC">梁杨都光宅寺沙门释法云传九。</p>
  <p id="aD">梁南海随喜寺沙门释慧澄传十(慧朗　慧略　法生　慧武)</p>
  <p id="aE">梁钟山上定林寺沙门释法令传十一(慧泰慧纂)</p>
  <p id="aF">梁钟山开善寺沙门释智藏传十二。</p>
  <p id="aG">释法申。<a id="a-H"></a>本姓吕。<a id="a-I"></a>任城人也。<a id="a-J"></a>祖世寓居青州。<a id="a-K"></a>申幼出家。<a id="a-L"></a>夙怀儒素广学经论。<a id="a-M"></a>妙思独远弥历年祀。<a id="a-N"></a>规空画有日夜惆怅。<a id="a-O"></a>隐士平原明昙聊嘲之曰。<a id="a-P"></a>三阳在节明辰淑景。<a id="a-Q"></a>何不饮美酒赋新诗。<a id="a-R"></a>而终日竟岁瞪视四壁。<a id="a-S"></a>百年俄顷。<a id="a-T"></a>知得成儒素以不。<a id="a-U"></a>答曰。<a id="a-V"></a>盖是平生鄙好。<a id="a-W"></a>何论得失。<a id="a-X"></a>顷之而大明成论。<a id="a-Y"></a>誉美州乡值宋太始之初庄严寺法集。<a id="a-Z"></a>敕请度江住安乐寺。<a id="a-a"></a>累当师匠道俗钦赏。<a id="a-b"></a>建元之中遭本亲远丧。<a id="a-c"></a>道途回岨有碍北归。<a id="a-d"></a>因尔屏绝人事杜塞讲说。<a id="a-e"></a>逮齐竟陵王萧子良永明之中。<a id="a-f"></a>请二十法师。<a id="a-g"></a>弘宣讲授苦相征屈。<a id="a-h"></a>辞不获免。<a id="a-i"></a>当斯之盛无与友者。<a id="a-j"></a>兼又淳厚仁慧不出厉言。<a id="a-k"></a>安闲守素不狎人世。<a id="a-l"></a>以天监二年卒。<a id="a-m"></a>春秋七十有四。<a id="a-n"></a>时复有道达慧命。<a id="a-o"></a>并以勤学显名。<a id="a-p"></a>达姓裴。<a id="a-q"></a>河东闻喜人。<a id="a-r"></a>住广陵永福精舍。<a id="a-s"></a>少以孝行知名。<a id="a-t"></a>拯济危险道闰江濆。<a id="a-u"></a>永明中为南兖州僧正在职廉洁雅有治才。<a id="a-v"></a>罢任之日唯有纸故五束。<a id="a-w"></a>慧命广陵人。<a id="a-x"></a>住安乐寺。<a id="a-y"></a>开济笃素。<a id="a-z"></a>专以成实见知。</p>
  <p id="a10">释僧韶。<a id="a-11"></a>姓王。<a id="a-12"></a>齐国高安人。<a id="a-13"></a>幼愿拔俗。<a id="a-14"></a>弱年从志敛服。<a id="a-15"></a>道俗恭敬师宗。<a id="a-16"></a>美姿制善举止。<a id="a-17"></a>情性温和韵调清雅。<a id="a-18"></a>好弘经数名显州壤。<a id="a-19"></a>专以毗昙擅业。<a id="a-1A"></a>元徽之初始来皇邑住建元寺。<a id="a-1B"></a>宽厚闲澹不妄交游。<a id="a-1C"></a>宋季浇薄体裁无准。<a id="a-1D"></a>物竞目前荣枯俄顷。<a id="a-1E"></a>韶闲房自守。<a id="a-1F"></a>状若无人。<a id="a-1G"></a>及齐氏开泰礼教夙被。<a id="a-1H"></a>白黑钻仰讲说频仍。<a id="a-1I"></a>后学知宗前修改观。<a id="a-1J"></a>毗昙一部化流海内。<a id="a-1K"></a>咨听之徒常有百数。<a id="a-1L"></a>齐文惠及竟陵王萧子良。<a id="a-1M"></a>雅相钦礼。<a id="a-1N"></a>清河崔慧。<a id="a-1O"></a>亲从北面咨承余诲。<a id="a-1P"></a>以天监三年卒于住寺。<a id="a-1Q"></a>春秋五十有八。<a id="a-1R"></a>时建元又有法朗。<a id="a-1S"></a>兼以慧学知名。<a id="a-1T"></a>本姓沈氏。<a id="a-1U"></a>吴兴武康人。<a id="a-1V"></a>家遭世祸因住建业。<a id="a-1W"></a>大明七年与兄法亮。<a id="a-1X"></a>被敕绍继慧益出家。<a id="a-1Y"></a>初住药王寺。<a id="a-1Z"></a>亮履行高洁经数修明。<a id="a-1a"></a>朗禀性疏率不事威仪。<a id="a-1b"></a>声转有闻义解传誉。<a id="a-1c"></a>集注涅槃勒成部帙。<a id="a-1d"></a>而言谑调笑不择交游。<a id="a-1e"></a>高人胜己见必齿录。<a id="a-1f"></a>并卒于天监中。</p>
  <p id="a1g">释法护。<a id="a-1h"></a>姓张。<a id="a-1i"></a>东平人。<a id="a-1j"></a>初以廉直居性不耐贪叨。<a id="a-1k"></a>年始十三而善于草隶。<a id="a-1l"></a>其师道邕亦有清风。<a id="a-1m"></a>抚其首曰。<a id="a-1n"></a>观汝意气必能振发遗法。<a id="a-1o"></a>及至受戒仍遭父忧。<a id="a-1p"></a>居丧房内经涉四载不预法事。<a id="a-1q"></a>礼毕羸瘠不堪随众。<a id="a-1r"></a>宋孝建中。<a id="a-1s"></a>来都游观住建元寺。<a id="a-1t"></a>雅好博古多讲经论。<a id="a-1u"></a>常以毗昙命家。<a id="a-1v"></a>弗尚流俗言去浮华。<a id="a-1w"></a>不求适会趣通文理。<a id="a-1x"></a>从其学者百有余人。<a id="a-1y"></a>齐竟陵王。<a id="a-1z"></a>总校玄释定其虚实。<a id="a-20"></a>仍于法云寺建竖义斋。<a id="a-21"></a>以护为标领。<a id="a-22"></a>解释胶结每无遗滞。<a id="a-23"></a>物益怀之。<a id="a-24"></a>远有旷度不交荣俗。<a id="a-25"></a>凡所游往必皆名辈。<a id="a-26"></a>齐侍中陈留阮韬。<a id="a-27"></a>光禄阮晦。<a id="a-28"></a>中书侍郎汝南周颙。<a id="a-29"></a>并虚心礼待未尝废也。<a id="a-2A"></a>自从天子至于侯伯。<a id="a-2B"></a>不与一人游狎。<a id="a-2C"></a>皎然独坐勖励门徒。<a id="a-2D"></a>无营苟利。<a id="a-2E"></a>惟以经数仁义存怀。<a id="a-2F"></a>以天监六年卒于住所。<a id="a-2G"></a>春秋六十有九。<a id="a-2H"></a>时新安寺智远。<a id="a-2I"></a>天保寺僧达。<a id="a-2J"></a>并以勤学有功。<a id="a-2K"></a>远幼怀清静守志不竞。<a id="a-2L"></a>讲说大乘好修福务。<a id="a-2M"></a>达平和开拓颇自矜尚。</p>
  <p id="a2N">释智欣。<a id="a-2O"></a>姓潘。<a id="a-2P"></a>丹阳建康人也。<a id="a-2Q"></a>稚而聪警禀怀变躁。<a id="a-2R"></a>率尔形仪过无修整。<a id="a-2S"></a>年七八岁。<a id="a-2T"></a>世间近事经耳不妄。<a id="a-2U"></a>曾入栖静寺正值上讲。<a id="a-2V"></a>闻十二因缘义。<a id="a-2W"></a>云生死轮转无有穷已。<a id="a-2X"></a>便慨然有离俗之志。<a id="a-2Y"></a>他日即就栖静僧审禅师求出家焉。<a id="a-2Z"></a>笃好博学多集近事。<a id="a-2a"></a>师训之曰。<a id="a-2b"></a>观汝神明人非率尔。<a id="a-2c"></a>所可习学皆非奥远何耶。<a id="a-2d"></a>答曰。<a id="a-2e"></a>欲广其节目耳。<a id="a-2f"></a>及具足后。<a id="a-2g"></a>从东安寺道猛听成实论。<a id="a-2h"></a>四遍虽周未曾注记。<a id="a-2i"></a>结帙而反亭然独悟。<a id="a-2j"></a>莫与为群不交当世。<a id="a-2k"></a>无因得参其门者也。<a id="a-2l"></a>及至讲说文义精悉。<a id="a-2m"></a>四众推服。<a id="a-2n"></a>听者八百余人。<a id="a-2o"></a>陈心序事贵在可解不务才华有异流俗。<a id="a-2p"></a>客问未申酬答已罢。<a id="a-2q"></a>皆美其丰赡名重四海。<a id="a-2r"></a>齐永明末。<a id="a-2s"></a>太子数幸东田。<a id="a-2t"></a>携诸内侍亟经住寺。<a id="a-2u"></a>欣因谢病钟山居宋熙寺。<a id="a-2v"></a>确然自得不与富贵游往。<a id="a-2w"></a>行不苟合交不委亲。<a id="a-2x"></a>嚫施之物构改住寺。<a id="a-2y"></a>以天鉴五年卒。<a id="a-2z"></a>春秋六十一。<a id="a-30"></a>葬于山墓。</p>
  <p id="a31">释僧若。<a id="a-32"></a>庄严寺僧璩之兄子也。<a id="a-33"></a>璩以律行清严见之前传。<a id="a-34"></a>若少而廉静。<a id="a-35"></a>邑里推之。<a id="a-36"></a>十五出家。<a id="a-37"></a>住虎丘东山精舍。<a id="a-38"></a>事师恭孝与人友善。<a id="a-39"></a>性好勤学。<a id="a-3A"></a>出都住治城寺二十余年。<a id="a-3B"></a>经数通达。<a id="a-3C"></a>道俗器赏。<a id="a-3D"></a>太常卿吴郡陆惠晓左氏尚书陆澄深相待接。<a id="a-3E"></a>年三十二。<a id="a-3F"></a>志绝风尘末东返虎丘。<a id="a-3G"></a>栖身幽室简出人世。<a id="a-3H"></a>披文玩古自足云霞。<a id="a-3I"></a>虽复茹菜不充单复不赡。<a id="a-3J"></a>随宜任运罕复经怀。<a id="a-3K"></a>琅琊王斌守吴。<a id="a-3L"></a>每延法集。<a id="a-3M"></a>还都谓知己曰。<a id="a-3N"></a>在郡赖得若公言谑大妄衰老。<a id="a-3O"></a>见其比岁放生为业。<a id="a-3P"></a>仁逮虫鱼爱及飞走。<a id="a-3Q"></a>讲说虽疏津梁不绝。<a id="a-3R"></a>何必灭迹岩岫方谓为道。<a id="a-3S"></a>但出处不失其机。<a id="a-3T"></a>弥觉其德高也。<a id="a-3U"></a>天监八年敕为彼郡僧正。<a id="a-3V"></a>亲当元师。<a id="a-3W"></a>犹肆意山内。<a id="a-3X"></a>故失匡救之美。<a id="a-3Y"></a>致有贪慢之谤。<a id="a-3Z"></a>未必加诸己。<a id="a-3a"></a>要亦有贬暮龄。<a id="a-3b"></a>以普通元年卒。<a id="a-3c"></a>春秋七十。<a id="a-3d"></a>复有僧令者。<a id="a-3e"></a>若之兄也。<a id="a-3f"></a>亦以硕学知名。<a id="a-3g"></a>少而俊警长益廉退。<a id="a-3h"></a>经律通明不永早世。<a id="a-3i"></a>复有法度者。<a id="a-3j"></a>住定林寺。<a id="a-3k"></a>沉审其性言不卒暴。<a id="a-3l"></a>先行而后从焉。<a id="a-3m"></a>时庄严寺又有慧梵慧朗。<a id="a-3n"></a>并以内外通博期标声誉。<a id="a-3o"></a>梵本吴氏。<a id="a-3p"></a>剡人。<a id="a-3q"></a>刚决强断不事形名。<a id="a-3r"></a>朗肌貌霜洁。<a id="a-3s"></a>时人目为白朗。<a id="a-3t"></a>屡讲众经颇入能例。</p>
  <p id="a3u">释法宠。<a id="a-3v"></a>姓冯氏。<a id="a-3w"></a>南阳冠军人。<a id="a-3x"></a>后遭世难寓居海盐。<a id="a-3y"></a>少有绝俗之志。<a id="a-3z"></a>二亲爱而弗许。<a id="a-40"></a>执志固请。<a id="a-41"></a>乃曰。<a id="a-42"></a>须待为汝婚竟随意所欲。<a id="a-43"></a>十八纳妻。<a id="a-44"></a>经始半年。<a id="a-45"></a>舍家服道住光兴寺。<a id="a-46"></a>成办法式习学威仪。<a id="a-47"></a>其后出都住兴皇寺。<a id="a-48"></a>又从道猛昙济学成实论。<a id="a-49"></a>二公雅相叹赏。<a id="a-4A"></a>日夜辛勤不以寒暑动意。<a id="a-4B"></a>吴郡张融与周颙书曰。<a id="a-4C"></a>古人遗放故留儿女。<a id="a-4D"></a>法宠法师绝尘如弃唾。<a id="a-4E"></a>若斯之志大矣远矣。<a id="a-4F"></a>又从长乐寺僧周学。<a id="a-4G"></a>通杂心及法胜毗昙。<a id="a-4H"></a>又从庄严昙斌历听众经。<a id="a-4I"></a>探玄析奥妙尽深极。<a id="a-4J"></a>高难所指罕不倒戈。<a id="a-4K"></a>昔吐蕴藉风神秀举。<a id="a-4L"></a>齐竟陵王子良。<a id="a-4M"></a>甚加礼遇。<a id="a-4N"></a>尝于西邸义集选诸名学。<a id="a-4O"></a>事委治城智秀。<a id="a-4P"></a>而竞者尤多。<a id="a-4Q"></a>秀谓宠曰。<a id="a-4R"></a>当此应对卿何如我。<a id="a-4S"></a>答曰。<a id="a-4T"></a>先悦后拒我不及卿。<a id="a-4U"></a>诠名定赏卿不及我。<a id="a-4V"></a>秀有惭色。<a id="a-4W"></a>年三十八。<a id="a-4X"></a>正胜寺法愿道人善通樊许之术。<a id="a-4Y"></a>谓宠曰。<a id="a-4Z"></a>君年满四十当死。<a id="a-4a"></a>无可避处。<a id="a-4b"></a>唯有祈诚诸佛忏悔先愆。<a id="a-4c"></a>趒脱或可冀耳。<a id="a-4d"></a>宠因引镜验之。<a id="a-4e"></a>见面有黑气。<a id="a-4f"></a>于是货卖衣钵资余。<a id="a-4g"></a>并市香供。<a id="a-4h"></a>飞舟东逝。<a id="a-4i"></a>直至海盐居在光兴。<a id="a-4j"></a>闭房礼忏杜绝人物。<a id="a-4k"></a>昼忘食息夜不解衣。<a id="a-4l"></a>迄年四十。<a id="a-4m"></a>岁暮之夕忽觉两耳肿痛。<a id="a-4n"></a>弥生怖懅。<a id="a-4o"></a>其夜忏礼已达四更。<a id="a-4p"></a>闻户外有人言曰。<a id="a-4q"></a>君死业已尽。<a id="a-4r"></a>遽即开户都无所见。<a id="a-4s"></a>明晨借问佥言黑气都除。<a id="a-4t"></a>两耳乃是生骨。<a id="a-4u"></a>斯实忏荡之基。<a id="a-4v"></a>功不虚也。<a id="a-4w"></a>末又从东夏慧基听其讲导。<a id="a-4x"></a>言论往复旬日之间。<a id="a-4y"></a>文疑理滞反启其志。<a id="a-4z"></a>又鼓棹西归住道林寺。<a id="a-50"></a>开宇临涧敞轩映水。<a id="a-51"></a>解帙寻经每自惆怅而不能已。<a id="a-52"></a>及东昏在位。<a id="a-53"></a>多请游于北山。<a id="a-54"></a>因而移寓天保寺。<a id="a-55"></a>天监七年齐隆寺法镜徂殁。<a id="a-56"></a>僧正惠超启宠镇之。<a id="a-57"></a>敕曰。<a id="a-58"></a>法宠法师造次举动不逾律仪。<a id="a-59"></a>不侠性欲不事形势。<a id="a-5A"></a>慈仁恺悌雅有君子之风。<a id="a-5B"></a>匡政寺庙信得其人矣。<a id="a-5C"></a>上每义集以礼致之。<a id="a-5D"></a>略其年腊敕常居坐首。<a id="a-5E"></a>不呼其名号为上座法师。<a id="a-5F"></a>请为家僧。<a id="a-5G"></a>敕施车牛人力衣服饮食。<a id="a-5H"></a>四时不绝。<a id="a-5I"></a>寺本陜小。<a id="a-5J"></a>帝为宣武王修福。<a id="a-5K"></a>下敕王人缮改张饰以待宠焉。<a id="a-5L"></a>因立名为宣武寺也。<a id="a-5M"></a>门徒敦厚常百许人。<a id="a-5N"></a>普通四年忽感风疾不能执捉。<a id="a-5O"></a>舒经格上昼夜不休。<a id="a-5P"></a>赴诸法事坐舆讲说。<a id="a-5Q"></a>未疾礼佛常以百拜为限。<a id="a-5R"></a>后不能起居。<a id="a-5S"></a>犹于床上依时百过俯仰虔敬。<a id="a-5T"></a>所忏所愿与本无异。<a id="a-5U"></a>后疾甚中使参候相望于道。<a id="a-5V"></a>以普通五年三月十六日卒。<a id="a-5W"></a>春秋七十四。<a id="a-5X"></a>皇上伤悼道俗悲恋。<a id="a-5Y"></a>敕葬定林寺墓。<a id="a-5Z"></a>一切凶事天府供给。<a id="a-5a"></a>舍人主书监视讫事。<a id="a-5b"></a>复有沙门智果。<a id="a-5c"></a>管氏。<a id="a-5d"></a>吴人。<a id="a-5e"></a>住海盐光兴寺。<a id="a-5f"></a>清直平简善诸经术。<a id="a-5g"></a>又剡县公车寺沙门僧淑。<a id="a-5h"></a>捃采众师并为己任。<a id="a-5i"></a>随问随答思虑周广。<a id="a-5j"></a>虽有征核而未尽其要妙。</p>
  <p id="a5k">释僧迁。<a id="a-5l"></a>姓乐氏。<a id="a-5m"></a>襄阳杜人。<a id="a-5n"></a>幼出家。<a id="a-5o"></a>进忠退俭早协州乡。<a id="a-5p"></a>晚游都邑住灵根寺。<a id="a-5q"></a>却扫一房净若仙观。<a id="a-5r"></a>洁整衣服尘水不染。<a id="a-5s"></a>从灵味寺宝亮咨学经论。<a id="a-5t"></a>文理通达籍甚知名。<a id="a-5u"></a>性方棱不挠高自崇遇。<a id="a-5v"></a>若非意得罕所宾接。<a id="a-5w"></a>武帝以家僧引之。<a id="a-5x"></a>吴平侯萧昺。<a id="a-5y"></a>亦遇之以礼。<a id="a-5z"></a>天监十六年夏。<a id="a-60"></a>帝尝夜见沙门慧诩。<a id="a-61"></a>他日因计法会。<a id="a-62"></a>迁问诩曰。<a id="a-63"></a>御前夜何所道。<a id="a-64"></a>诩曰。<a id="a-65"></a>卿何忽问此。<a id="a-66"></a>而言气甚厉。<a id="a-67"></a>迁抗声曰。<a id="a-68"></a>我与卿同出西州俱为沙门。<a id="a-69"></a>卿一时邀逢天接。<a id="a-6A"></a>便欲陵驾侪党。<a id="a-6B"></a>我惟事佛。<a id="a-6C"></a>视卿辈蔑如也。<a id="a-6D"></a>众人满坐诩有惭忒。<a id="a-6E"></a>其为梗正皆类此也。<a id="a-6F"></a>以普通四年卒。<a id="a-6G"></a>春秋五十九矣。</p>
  <p id="a6H">释僧旻。<a id="a-6I"></a>姓孙氏。<a id="a-6J"></a>家于吴郡之富春。<a id="a-6K"></a>有吴开国大皇帝其先也。<a id="a-6L"></a>幼孤养能言而乐道。<a id="a-6M"></a>七岁出家。<a id="a-6N"></a>住虎丘西山寺。<a id="a-6O"></a>为僧回弟子。<a id="a-6P"></a>从回受五经。<a id="a-6Q"></a>一闻能记。<a id="a-6R"></a>精神洞出标群独秀。<a id="a-6S"></a>每与同辈言谑及诸典礼。<a id="a-6T"></a>未尝不慨慨然欲为己任。<a id="a-6U"></a>宋吏部郎吴郡张辩谓之曰。<a id="a-6V"></a>沙弥何姓家在何处。<a id="a-6W"></a>旻曰。<a id="a-6X"></a>贫道姓释。<a id="a-6Y"></a>家于此山。<a id="a-6Z"></a>辩甚异之。<a id="a-6a"></a>特进张绪见而叹曰。<a id="a-6b"></a>松柏虽小已有陵云之气。<a id="a-6c"></a>由是显誉。<a id="a-6d"></a>年十三随回出都住白马寺。<a id="a-6e"></a>寺僧多以转读唱导为业。<a id="a-6f"></a>旻风韵清远了不厝意。<a id="a-6g"></a>年十六而回亡。<a id="a-6h"></a>哀容俯仰率由自至。<a id="a-6i"></a>丧礼毕移住庄严师仰昙景。<a id="a-6j"></a>景久居寺任。<a id="a-6k"></a>雅有风轨。<a id="a-6l"></a>大小和从。<a id="a-6m"></a>寺给僧足。<a id="a-6n"></a>旻安贫好学。<a id="a-6o"></a>与同寺法云禅岗法开。<a id="a-6p"></a>禀学柔次达亮四公经论。<a id="a-6q"></a>夕则合帔而卧。<a id="a-6r"></a>昼则假衣而行。<a id="a-6s"></a>往返咨询不避炎雪。<a id="a-6t"></a>其精力笃课如此。<a id="a-6u"></a>大明数论究统经律。<a id="a-6v"></a>原始要终望表知里。<a id="a-6w"></a>内鉴诸己旁启同志。<a id="a-6x"></a>前疑往结靡不冰泮。<a id="a-6y"></a>虽命世硕学有是非之辩。<a id="a-6z"></a>旻居中振发曾无拥滞。<a id="a-70"></a>光绪既着风猷弘远。<a id="a-71"></a>齐文惠帝竟陵王子良。<a id="a-72"></a>深相贵敬请遗连接。<a id="a-73"></a>尚书令王俭。<a id="a-74"></a>延请僧宗讲涅槃经。<a id="a-75"></a>旻扣问联环言皆摧敌。<a id="a-76"></a>俭曰。<a id="a-77"></a>昔竺道生入长安。<a id="a-78"></a>姚兴于逍遥园见之。<a id="a-79"></a>使难道融义。<a id="a-7A"></a>往复百翻言无不切。<a id="a-7B"></a>众皆睹其风神服其英秀。<a id="a-7C"></a>今此旻法师超悟天体。<a id="a-7D"></a>性极照穷言必典诣。<a id="a-7E"></a>能使前无横阵。<a id="a-7F"></a>便是过之远矣。<a id="a-7G"></a>文宣尝请柔次二法师。<a id="a-7H"></a>于普弘寺共讲成实。<a id="a-7I"></a>大致通胜冠盖成阴。<a id="a-7J"></a>旻于末席论议。<a id="a-7K"></a>词旨清新致言宏邈。<a id="a-7L"></a>往复神应听者倾属。<a id="a-7M"></a>次公乃放尘尾而叹曰。<a id="a-7N"></a>老子受业于彭城。<a id="a-7O"></a>精思此之五聚。<a id="a-7P"></a>有十五番以为难窟。<a id="a-7Q"></a>每恨不逢勍敌。<a id="a-7R"></a>必欲研尽。<a id="a-7S"></a>自至金陵累年始见竭于今日矣。<a id="a-7T"></a>且试思之晚讲当答。<a id="a-7U"></a>及晚上讲裁复数交词义遂拥。<a id="a-7V"></a>次公动容顾四坐曰。<a id="a-7W"></a>后生可畏。<a id="a-7X"></a>斯言信矣。<a id="a-7Y"></a>年二十六。<a id="a-7Z"></a>永明十年始于兴福寺讲成实论。<a id="a-7a"></a>先辈法师高视当世排竞下筵。<a id="a-7b"></a>其会如市山栖邑寺莫不掩扉毕集。<a id="a-7c"></a>衣冠士子四衢辐凑。<a id="a-7d"></a>坐皆重膝不谓为迮。<a id="a-7e"></a>言虽竟日无起疲倦。<a id="a-7f"></a>皆仰之如日月矣。<a id="a-7g"></a>希风慕德者不远万里相造。<a id="a-7h"></a>自晋宋相承凡论议者。<a id="a-7i"></a>多高谈大语竞相夸罩。<a id="a-7j"></a>及旻为师范。<a id="a-7k"></a>棱落秀上机变如神。<a id="a-7l"></a>言气典正。<a id="a-7m"></a>座无洪声之侣。<a id="a-7n"></a>重又性多谦让。<a id="a-7o"></a>未常以理胜加人。<a id="a-7p"></a>处众澄眸如入禅定。<a id="a-7q"></a>其为道俗所推如此。<a id="a-7r"></a>时人称曰。<a id="a-7s"></a>折剖磐隐通古无例。<a id="a-7t"></a>条贯始终受者易悟。<a id="a-7u"></a>庶方荡诸异论大同正法矣。<a id="a-7v"></a>于是名振日下。<a id="a-7w"></a>听众千余。<a id="a-7x"></a>孜孜善诱曾无告倦。<a id="a-7y"></a>晋安太守彭城刘业。<a id="a-7z"></a>尝谓旻曰。<a id="a-80"></a>法师经论通博。<a id="a-81"></a>何以立义多儒。<a id="a-82"></a>答曰。<a id="a-83"></a>宋世贵道生。<a id="a-84"></a>开顿悟以通经。<a id="a-85"></a>齐时重僧柔。<a id="a-86"></a>影毗昙以讲论。<a id="a-87"></a>贫道谨依经文。<a id="a-88"></a>文玄则玄。<a id="a-89"></a>文儒则儒耳。<a id="a-8A"></a>时竟陵王世子萧照胄。<a id="a-8B"></a>出守会稽。<a id="a-8C"></a>要旻共往。<a id="a-8D"></a>征虏别之。<a id="a-8E"></a>旻曰。<a id="a-8F"></a>吾止讲席。<a id="a-8G"></a>相识未尝修诣。<a id="a-8H"></a>承其得郡。<a id="a-8I"></a>便狼狈远别。<a id="a-8J"></a>意所不欲。<a id="a-8K"></a>众因是亦止。<a id="a-8L"></a>永元元年。<a id="a-8M"></a>敕僧局请三十僧。<a id="a-8N"></a>入华林园夏讲。<a id="a-8O"></a>僧正拟旻为法主。<a id="a-8P"></a>旻止之。<a id="a-8Q"></a>或曰何故。<a id="a-8R"></a>答曰。<a id="a-8S"></a>此乃内润法师。<a id="a-8T"></a>不能外益学士。<a id="a-8U"></a>非谓讲者。<a id="a-8V"></a>由是誉传遐迩名动京师。<a id="a-8W"></a>琅琊王仲宝。<a id="a-8X"></a>吴人张思光。<a id="a-8Y"></a>学冠当时清贞独绝。<a id="a-8Z"></a>并投分请交申以缟带。<a id="a-8a"></a>年立之后频事开解蔚为宗匠。<a id="a-8b"></a>九部五时若指诸掌。<a id="a-8c"></a>玄理伏难坦然夷易。<a id="a-8d"></a>故缁素结辙华俗邀延往复屯萃矣。<a id="a-8e"></a>时有令闻夙成负先来之风。<a id="a-8f"></a>耆年素望怀新旧之耻。<a id="a-8g"></a>设伏者比肩翘关者间出。<a id="a-8h"></a>旻随方领会。<a id="a-8i"></a>弘量有余。<a id="a-8j"></a>皆衔璧舆榇响然风靡者一人而已。<a id="a-8k"></a>值齐历横流道属昏诐。<a id="a-8l"></a>时宠小人世嫉君子。<a id="a-8m"></a>因避地徐部。<a id="a-8n"></a>仍受请入吴。<a id="a-8o"></a>法轮继转胜幢屡建。<a id="a-8p"></a>皆随根获润有声南北。<a id="a-8q"></a>皇梁膺运乃翻然自远言从帝则。<a id="a-8r"></a>以天监五年游于都辇。<a id="a-8s"></a>天下礼接下筵亟深眷悦。<a id="a-8t"></a>敕僧正慧超衔诏至房。<a id="a-8u"></a>欲屈与法宠法云汝南周舍等。<a id="a-8v"></a>时入华林园讲论道义。<a id="a-8w"></a>自兹已后优位日隆。<a id="a-8x"></a>六年制注般若经。<a id="a-8y"></a>以通大训。<a id="a-8z"></a>朝贵皆思弘厥典。<a id="a-90"></a>又请京邑五大法师。<a id="a-91"></a>于五寺首讲。<a id="a-92"></a>以旻道居其右。<a id="a-93"></a>乃眷帝情深见悦可。<a id="a-94"></a>因请为家僧。<a id="a-95"></a>四事供给。<a id="a-96"></a>又敕于慧轮殿讲胜鬘经。<a id="a-97"></a>帝自临听。<a id="a-98"></a>仍选才学道俗释僧智僧晃临川王记室东莞刘勰等三十人。<a id="a-99"></a>同集上定林寺。<a id="a-9A"></a>抄一切经论以类相从。<a id="a-9B"></a>凡八十卷。<a id="a-9C"></a>皆令取衷于旻。<a id="a-9D"></a>十一年春忽感风疾后虽小间。<a id="a-9E"></a>心犹忘误言语迟蹇。<a id="a-9F"></a>旻曰。<a id="a-9G"></a>自登座讲说已二十年。<a id="a-9H"></a>如见此病例无平复。<a id="a-9I"></a>讲事尽矣。<a id="a-9J"></a>乃修饰房内隔立道场日夜礼忏。<a id="a-9K"></a>后吴郡太守张充。<a id="a-9L"></a>吴兴太守谢览。<a id="a-9M"></a>各遣僚左至都表上延请。<a id="a-9N"></a>有敕给船仗资粮发遣。<a id="a-9O"></a>二郡迎候舟楫满川。<a id="a-9P"></a>京师学士云随雾合。<a id="a-9Q"></a>中途守宰莫不郊迎。<a id="a-9R"></a>晋陵太守蔡撙。<a id="a-9S"></a>出侯门迎之叹曰。<a id="a-9T"></a>昔仲尼素王于周。<a id="a-9U"></a>今旻公又素王于梁矣。<a id="a-9V"></a>天监末年。<a id="a-9W"></a>下敕于庄严寺。<a id="a-9X"></a>建八座法轮。<a id="a-9Y"></a>讲者五僧以年腊相次。<a id="a-9Z"></a>旻最处后。<a id="a-9a"></a>众徒弥盛。<a id="a-9b"></a>庄严讲堂。<a id="a-9c"></a>宋世祖所立。<a id="a-9d"></a>栾栌增映延袤遐远。<a id="a-9e"></a>至于是日不容听众。<a id="a-9f"></a>执事启闻。<a id="a-9g"></a>有敕听停讲五日。<a id="a-9h"></a>悉移窗户四出檐霤。<a id="a-9i"></a>又进给床五十张。<a id="a-9j"></a>犹为迫迮。<a id="a-9k"></a>桄桯摧折日有十数。<a id="a-9l"></a>得人之盛皆此类焉。<a id="a-9m"></a>旻因舍什物嚫施拟立大堂。<a id="a-9n"></a>虑未周用付库生长传付后僧。<a id="a-9o"></a>又于简静寺讲十地经。<a id="a-9p"></a>堂宇先有五间。<a id="a-9q"></a>虑有迫迮又于堂前权起五间。<a id="a-9r"></a>合而为一。<a id="a-9s"></a>及至就讲寺内悉满。<a id="a-9t"></a>斯感化之来殆非意矣。<a id="a-9u"></a>少与齐人张融谢眺友善。<a id="a-9v"></a>天下才学通人莫不致礼。<a id="a-9w"></a>虽居重名不嘉荣势。<a id="a-9x"></a>闲处一室简通豪右。<a id="a-9y"></a>众人多恨之。<a id="a-9z"></a>唯吴郡陆倕。<a id="a-A0"></a>博学自居。<a id="a-A1"></a>名位通显早崇礼敬。<a id="a-A2"></a>旻亦密相器重。<a id="a-A3"></a>时为太子中庶。<a id="a-A4"></a>傧从到房。<a id="a-A5"></a>旻称疾不见。<a id="a-A6"></a>倕欣然曰。<a id="a-A7"></a>此诚弟子所望也。<a id="a-A8"></a>人皆推倕之爱名德也。<a id="a-A9"></a>弥重旻之不趣于世。<a id="a-AA"></a>暨普通之后。<a id="a-AB"></a>先疾连发弥怀退静。<a id="a-AC"></a>夜还虎丘人无知者。<a id="a-AD"></a>时萧昂出守吴兴。<a id="a-AE"></a>欲过山展礼。<a id="a-AF"></a>山主智迁先知以告旻。<a id="a-AG"></a>旻曰。<a id="a-AH"></a>吾山薮病人。<a id="a-AI"></a>无事见贵二千石。<a id="a-AJ"></a>昔戴颙隐居北岭。<a id="a-AK"></a>宋江夏王入山诣之。<a id="a-AL"></a>高卧牖下不与相见。<a id="a-AM"></a>吾虽德薄请附戴公之事矣。<a id="a-AN"></a>及萧至旻从后门而遁。<a id="a-AO"></a>其年皇太子。<a id="a-AP"></a>遣通事舍人何思澄。<a id="a-AQ"></a>衔命致礼。<a id="a-AR"></a>赠以几杖炉奁褥席麈尾拂扇等。<a id="a-AS"></a>五年下敕延还移住开善。<a id="a-AT"></a>使所在备礼发遣。<a id="a-AU"></a>不得循常以稽天望。<a id="a-AV"></a>于路增剧未堪止寺。<a id="a-AW"></a>权停庄严因遂弥留以至大渐。<a id="a-AX"></a>良医上药备于寺内。<a id="a-AY"></a>中使参侯相望驰道。<a id="a-AZ"></a>以大通八年二月一日清旦。<a id="a-Aa"></a>卒于寺房。<a id="a-Ab"></a>春秋六十一。<a id="a-Ac"></a>天子悲惜储君嗟惋。<a id="a-Ad"></a>敕以其月六日。<a id="a-Ae"></a>窆于钟山之开善墓所。<a id="a-Af"></a>丧事大小随由备办。<a id="a-Ag"></a>隐士陈留阮孝绪。<a id="a-Ah"></a>为着墓志。<a id="a-Ai"></a>弟子智学慧庆等。<a id="a-Aj"></a>建立三碑。<a id="a-Ak"></a>其二碑。<a id="a-Al"></a>皇太子湘东王。<a id="a-Am"></a>并为制文树于墓侧。<a id="a-An"></a>征士何胤。<a id="a-Ao"></a>著文立于本寺。<a id="a-Ap"></a>初旻尝乐于禅默。<a id="a-Aq"></a>乃依所立义试遍安心。<a id="a-Ar"></a>旬日之间遂得入定。<a id="a-As"></a>问诸禅师皆云。<a id="a-At"></a>门户虽殊造寂不异。<a id="a-Au"></a>又尝于讲日谓众曰。<a id="a-Av"></a>昔弥天释道安。<a id="a-Aw"></a>每讲于定坐后。<a id="a-Ax"></a>常使都讲等为含灵转经三契。<a id="a-Ay"></a>此事久废。<a id="a-Az"></a>既是前修胜业。<a id="a-B0"></a>欲屈大众各诵观世音经一遍。<a id="a-B1"></a>于是合坐欣然远近相习。<a id="a-B2"></a>尔后道俗舍物乞讲前诵经。<a id="a-B3"></a>由此始也。<a id="a-B4"></a>时有灵根寺道超比丘。<a id="a-B5"></a>勤学自励。<a id="a-B6"></a>愿明解如旻。<a id="a-B7"></a>梦有人言。<a id="a-B8"></a>僧旻法师毗婆尸佛。<a id="a-B9"></a>已能讲说。<a id="a-BA"></a>君始修习。<a id="a-BB"></a>云何可等。<a id="a-BC"></a>但自加功。<a id="a-BD"></a>不患不达。<a id="a-BE"></a>随分得解。<a id="a-BF"></a>后大领悟。<a id="a-BG"></a>旻尝造弥勒佛并诸供具。<a id="a-BH"></a>朝夕礼谒。<a id="a-BI"></a>乃梦见弥勒佛遣化菩萨送菩提树与之。<a id="a-BJ"></a>菩萨曰。<a id="a-BK"></a>菩提树者。<a id="a-BL"></a>梁言道场树也。<a id="a-BM"></a>弟子颇宣其言。<a id="a-BN"></a>旻闻而勖之曰。<a id="a-BO"></a>礼有六梦。<a id="a-BP"></a>正梦唯一。<a id="a-BQ"></a>乃是好恶之先征。<a id="a-BR"></a>故周立占梦之官。<a id="a-BS"></a>后代废之。<a id="a-BT"></a>正以俗人浇薄亟多假托。<a id="a-BU"></a>吾前所梦乃心想耳。<a id="a-BV"></a>汝勿传之。<a id="a-BW"></a>以庄严寺门及诸墙宇古制不工。<a id="a-BX"></a>又吴虎丘山西寺朽坏日久。<a id="a-BY"></a>并加缮改事尽弘丽。<a id="a-BZ"></a>旻所造经像全不封附。<a id="a-Ba"></a>须者便给。<a id="a-Bb"></a>放生布施未尝倦废。<a id="a-Bc"></a>弟子咨曰。<a id="a-Bd"></a>和上所修功德诚多。<a id="a-Be"></a>未始建大斋会。<a id="a-Bf"></a>恐福事未圆。<a id="a-Bg"></a>旻曰。<a id="a-Bh"></a>大斋乃有一时发起之益。<a id="a-Bi"></a>吾寡乏人力难得尽理。<a id="a-Bj"></a>又且米菜酱酢樵水汤灰践踰浇炙。<a id="a-Bk"></a>信伤害微虫岂有数量。<a id="a-Bl"></a>虑有此事故不敢为也。<a id="a-Bm"></a>始复求寄王官官府有势之家。<a id="a-Bn"></a>使役虽多弥难尽意。<a id="a-Bo"></a>近识观之藉此开悟。<a id="a-Bp"></a>智者窥人有求名之诮。<a id="a-Bq"></a>要请法俗侵星早到。<a id="a-Br"></a>若不专至有乖素心。<a id="a-Bs"></a>若现斯言犹涉讥笑。<a id="a-Bt"></a>故吾不为也。<a id="a-Bu"></a>旻美言笑善举止。<a id="a-Bv"></a>吐纳膏油自生顾眄风飙满室。<a id="a-Bw"></a>凡所施为不为名利。<a id="a-Bx"></a>勤注教勖形于言晤。<a id="a-By"></a>先人后己常若不及。<a id="a-Bz"></a>常有余师言弟子不恭者。<a id="a-C0"></a>旻呼与相见为设饮食。<a id="a-C1"></a>方便诱喻遂成善士。<a id="a-C2"></a>生无左道卜筮。<a id="a-C3"></a>不妄同惑凡人。<a id="a-C4"></a>又不假托奇怪以诳近识。<a id="a-C5"></a>贵人君子皆景慕焉。<a id="a-C6"></a>营居负贩者亦望风而畏敬。<a id="a-C7"></a>闻其名者伪夫正鄙夫立。<a id="a-C8"></a>所著论疏杂集。<a id="a-C9"></a>四声指归诗谱决疑等。<a id="a-CA"></a>百有余卷流世。</p>
  <p id="aCB">释法云。<a id="a-CC"></a>姓周氏。<a id="a-CD"></a>宜兴阳羡人。<a id="a-CE"></a>晋平西将军处之七世也。<a id="a-CF"></a>母吴氏。<a id="a-CG"></a>初产在草。<a id="a-CH"></a>见云气满室。<a id="a-CI"></a>因以名之。<a id="a-CJ"></a>七岁出家。<a id="a-CK"></a>更名法云。<a id="a-CL"></a>从师住庄严寺。<a id="a-CM"></a>为僧成玄趣宝亮弟子。<a id="a-CN"></a>而俊朗英秀卓绝时世。<a id="a-CO"></a>年十三始就受业。<a id="a-CP"></a>大昌僧宗庄严僧达。<a id="a-CQ"></a>甚相称赞。<a id="a-CR"></a>宝亮每曰。<a id="a-CS"></a>我之神明殊不及也。<a id="a-CT"></a>方将必当栋梁大法矣。<a id="a-CU"></a>齐永明中。<a id="a-CV"></a>僧柔东归。<a id="a-CW"></a>于道林寺发讲。<a id="a-CX"></a>云咨决累日。<a id="a-CY"></a>词旨激扬。<a id="a-CZ"></a>众所叹异。<a id="a-Ca"></a>年小坐远声闻难叙。<a id="a-Cb"></a>命置小床处之于前共尽往复。<a id="a-Cc"></a>由是显名。<a id="a-Cd"></a>与同寺僧旻。<a id="a-Ce"></a>等年腊齐名誉。<a id="a-Cf"></a>历采众师且经且论四时游听寒暑不辍。<a id="a-Cg"></a>或讲前讲末初夜后夜覆述文义。<a id="a-Ch"></a>间隙游习于路思义。<a id="a-Ci"></a>辄不自觉行过所造。<a id="a-Cj"></a>其勤励专至类皆如此。<a id="a-Ck"></a>曾观长乐寺法调讲论。<a id="a-Cl"></a>出而顾曰。<a id="a-Cm"></a>震旦天子之都衣冠之富。<a id="a-Cn"></a>动静威仪勿易为也。<a id="a-Co"></a>前后法师或有词无义。<a id="a-Cp"></a>或有义无词。<a id="a-Cq"></a>或俱有词义而过无威仪。<a id="a-Cr"></a>今日法坐俱已阙矣。<a id="a-Cs"></a>皆由习学不优未应讲也。<a id="a-Ct"></a>及年登三十。<a id="a-Cu"></a>建武四年夏。<a id="a-Cv"></a>初于妙音寺开法华净名二经。<a id="a-Cw"></a>序正条源群分名类。<a id="a-Cx"></a>学徒海凑四众盈堂。<a id="a-Cy"></a>佥谓理因言尽纸卷空存。<a id="a-Cz"></a>及至为宾。<a id="a-D0"></a>构击纵横比类纷鲠。<a id="a-D1"></a>机辩若疾风。<a id="a-D2"></a>应变如行雨。<a id="a-D3"></a>当其锋者罕不心务。<a id="a-D4"></a>宾主咨嗟朋僚胥悦。<a id="a-D5"></a>时人呼为作幻法师矣。<a id="a-D6"></a>讲经之妙独步当时。<a id="a-D7"></a>齐中书周颙。<a id="a-D8"></a>琅琊王融。<a id="a-D9"></a>彭城刘绘。<a id="a-DA"></a>东莞徐孝嗣等。<a id="a-DB"></a>一代名贵。<a id="a-DC"></a>并投莫逆之交。<a id="a-DD"></a>孝嗣每日。<a id="a-DE"></a>见云公俊发自顾缺然。<a id="a-DF"></a>而性灵诚孝劳于色养。<a id="a-DG"></a>及居母忧毁瘠过礼。<a id="a-DH"></a>累日不食殆不胜丧。<a id="a-DI"></a>僧旻谓曰。<a id="a-DJ"></a>圣人制礼。<a id="a-DK"></a>贤者俯就。<a id="a-DL"></a>不贤者企及。<a id="a-DM"></a>且毁不灭性尚出儒宗。<a id="a-DN"></a>况佛有至言。<a id="a-DO"></a>欲报生恩。<a id="a-DP"></a>近则时奉颜仪使物生悦。<a id="a-DQ"></a>远则启发菩提以道神识。<a id="a-DR"></a>又云。<a id="a-DS"></a>恩爱重贼不可宽放。<a id="a-DT"></a>宽放此者及所亲爱堕于恶道。<a id="a-DU"></a>唯有智者以方便力善能治制。<a id="a-DV"></a>则惠兼存没入诸善趣矣。<a id="a-DW"></a>宜思远理使有成津。<a id="a-DX"></a>何可恣情同于细近耶。<a id="a-DY"></a>云乃割裂哀情微进饮粥。<a id="a-DZ"></a>永元元年。<a id="a-Da"></a>曾受毗陵郡请。<a id="a-Db"></a>道俗倾家异端必集。<a id="a-Dc"></a>弘振风猷道被京城。<a id="a-Dd"></a>鼓舞知归巾褐识反。<a id="a-De"></a>及梁氏高临甚相钦礼。<a id="a-Df"></a>天监二年。<a id="a-Dg"></a>敕使长召出入诸殿。<a id="a-Dh"></a>影响弘通之端。<a id="a-Di"></a>囋扬利益之渐。<a id="a-Dj"></a>皇高亟延义集。<a id="a-Dk"></a>未曾不敕令云先入后下诏令。<a id="a-Dl"></a>时诸名德各撰成实义疏。<a id="a-Dm"></a>云乃经论合撰。<a id="a-Dn"></a>有四十科为四十二卷。<a id="a-Do"></a>俄寻究了。<a id="a-Dp"></a>又敕于寺三遍敷讲。<a id="a-Dq"></a>广请义学充诸堂宇。<a id="a-Dr"></a>敕给传诏。<a id="a-Ds"></a>车牛吏力皆备足焉。<a id="a-Dt"></a>至七年制注大品。<a id="a-Du"></a>朝贵请云讲之。<a id="a-Dv"></a>辞疾不赴。<a id="a-Dw"></a>帝云。<a id="a-Dx"></a>弟子既当今日之位。<a id="a-Dy"></a>法师是后来名德。<a id="a-Dz"></a>流通无寄。<a id="a-E0"></a>不可不自力为讲也。<a id="a-E1"></a>因从之。<a id="a-E2"></a>寻又下诏礼为家僧。<a id="a-E3"></a>资给优厚。<a id="a-E4"></a>敕为光宅寺主。<a id="a-E5"></a>创立僧制雅为后则。<a id="a-E6"></a>皇太子留情内外。<a id="a-E7"></a>选请十僧入于玄圃。<a id="a-E8"></a>经于两夏不止讲经。<a id="a-E9"></a>而亦悬谈文外。<a id="a-EA"></a>云居上首偏加供施。<a id="a-EB"></a>自从王侯逮于荣贵莫不钦敬。<a id="a-EC"></a>至于吉凶庆吊不避寒暑。<a id="a-ED"></a>时人颇谓之游侠。<a id="a-EE"></a>而动必弘法。<a id="a-EF"></a>不以此言关怀。<a id="a-EG"></a>中书郎顺阳范轸。<a id="a-EH"></a>着神灭论。<a id="a-EI"></a>群僚未详其理。<a id="a-EJ"></a>先以奏闻。<a id="a-EK"></a>有敕令云答之。<a id="a-EL"></a>以宣示臣下。<a id="a-EM"></a>云乃遍与朝士书论之。<a id="a-EN"></a>文采虽异而理义伦通。<a id="a-EO"></a>又与少傅沈约书曰。<a id="a-EP"></a>主上令答神灭论。<a id="a-EQ"></a>今遣相呈。<a id="a-ER"></a>夫神妙寂寥。<a id="a-ES"></a>可知而不可说。<a id="a-ET"></a>义经丘而未晓。<a id="a-EU"></a>理涉旦而犹昏。<a id="a-EV"></a>至人凝照。<a id="a-EW"></a>有本袭道。<a id="a-EX"></a>赴机垂审。<a id="a-EY"></a>臣下旨训周密。<a id="a-EZ"></a>孝享之祀既彰。<a id="a-Ea"></a>桀怀曾史之慕。<a id="a-Eb"></a>三世之言复阐。<a id="a-Ec"></a>纣缀波仑之情。<a id="a-Ed"></a>预非草木。<a id="a-Ee"></a>谁不歔欷。<a id="a-Ef"></a>同挹风猷。<a id="a-Eg"></a>共加弘赞也。<a id="a-Eh"></a>约答曰。<a id="a-Ei"></a>神本不灭深所伏膺。<a id="a-Ej"></a>神灭之谈良用骇惕。<a id="a-Ek"></a>近约法师。<a id="a-El"></a>殿内亦蒙敕答一本。<a id="a-Em"></a>欢受顶戴寻览忘疲。<a id="a-En"></a>岂徒伏斯外道可以永离众魔。<a id="a-Eo"></a>孔释兼弘于是乎在。<a id="a-Ep"></a>实不刊之弘旨。<a id="a-Eq"></a>百代之舟航。<a id="a-Er"></a>弟子亦即彼论微厝疑核。<a id="a-Es"></a>比展具以呈也。<a id="a-Et"></a>云以天监末年。<a id="a-Eu"></a>欲报施主之恩。<a id="a-Ev"></a>于秣陵县同下里中造寺一所。<a id="a-Ew"></a>敕以法师建造。<a id="a-Ex"></a>可仍以法师为名。<a id="a-Ey"></a>即禅岗之西山也。<a id="a-Ez"></a>郊郭内地实为爽垲。<a id="a-F0"></a>结宇孤岩北面城市。<a id="a-F1"></a>怀涧隐岭。<a id="a-F2"></a>穷人野之致。<a id="a-F3"></a>终日论谈曾无休废。<a id="a-F4"></a>天监将末。<a id="a-F5"></a>扶南国献经三部。<a id="a-F6"></a>敕云译之。<a id="a-F7"></a>详决梁梵。<a id="a-F8"></a>皆理明意显。<a id="a-F9"></a>状若亲承。<a id="a-FA"></a>帝抄诸方等经。<a id="a-FB"></a>撰受菩萨法。<a id="a-FC"></a>构等觉道场。<a id="a-FD"></a>请草堂寺慧约法师以为智者。<a id="a-FE"></a>躬受大戒以自庄严。<a id="a-FF"></a>自兹厥后。<a id="a-FG"></a>王侯朝士法俗倾都。<a id="a-FH"></a>或有年腊过于智者。<a id="a-FI"></a>皆望风奄附启受戒法。<a id="a-FJ"></a>云曰。<a id="a-FK"></a>戒终是一先已同禀。<a id="a-FL"></a>今重受者诚非所异。<a id="a-FM"></a>有若趣时。<a id="a-FN"></a>于是固执。<a id="a-FO"></a>帝累劝奖每加说喻。<a id="a-FP"></a>答曰。<a id="a-FQ"></a>当先发愿。<a id="a-FR"></a>若得相应然后从受。<a id="a-FS"></a>云欲发起。<a id="a-FT"></a>中表菩提之心。<a id="a-FU"></a>舍己身外嚫施之物。<a id="a-FV"></a>通启于华林园光华殿设千僧大会。<a id="a-FW"></a>分此诸物为五种功德。<a id="a-FX"></a>上帝随喜警梵从时。<a id="a-FY"></a>锵金候旭百和[氳-囚+米]氲。<a id="a-FZ"></a>众妓繁会观者倾城莫不称叹。<a id="a-Fa"></a>普通六年敕为大僧正。<a id="a-Fb"></a>于同泰寺设千僧会。<a id="a-Fc"></a>广集诸寺知事。<a id="a-Fd"></a>及学行名僧。<a id="a-Fe"></a>羯磨拜授置位羽仪。<a id="a-Ff"></a>众皆见所未闻。<a id="a-Fg"></a>得未曾有。<a id="a-Fh"></a>尔后虽遘疾时序。<a id="a-Fi"></a>而讲说无废。<a id="a-Fj"></a>及于扶接登座。<a id="a-Fk"></a>弊剧乃止。<a id="a-Fl"></a>至御幸同泰开大涅槃。<a id="a-Fm"></a>敕许乘舆上殿凭几听讲。<a id="a-Fn"></a>及遭父忧由是疾笃至于大渐。<a id="a-Fo"></a>以大通三年三月二十七日初夜。<a id="a-Fp"></a>卒于住房。<a id="a-Fq"></a>春秋六十有三。<a id="a-Fr"></a>二宫悲惜为之流恸。<a id="a-Fs"></a>敕给东园秘器。<a id="a-Ft"></a>凡百丧事皆从王府。<a id="a-Fu"></a>下敕令葬定林寺侧。<a id="a-Fv"></a>太子中庶琅琊王筠。<a id="a-Fw"></a>为作铭志。<a id="a-Fx"></a>弟子周长胤等。<a id="a-Fy"></a>有犹子之慕。<a id="a-Fz"></a>创造二碑立于墓所。<a id="a-G0"></a>湘东王萧绎各为制文。<a id="a-G1"></a>初云年在息慈雅尚经术。<a id="a-G2"></a>于妙法华研精累思。<a id="a-G3"></a>品酌理义始末照览。<a id="a-G4"></a>乃往幽岩独讲斯典。<a id="a-G5"></a>竖石为人松叶为拂。<a id="a-G6"></a>自唱自导兼通难解。<a id="a-G7"></a>所以垂名梁代诚绩有闻。<a id="a-G8"></a>而文疏稠叠前后繁映。<a id="a-G9"></a>致依讲诵有阻恒功。<a id="a-GA"></a>尝于一寺讲散此经。<a id="a-GB"></a>忽感天华状如飞雪。<a id="a-GC"></a>满空而下延于堂内。<a id="a-GD"></a>升空不坠讫讲方去。<a id="a-GE"></a>有保志神僧。<a id="a-GF"></a>道超方外。<a id="a-GG"></a>罕有得其情者。<a id="a-GH"></a>与云互相敬爱。<a id="a-GI"></a>呼为大林法师。<a id="a-GJ"></a>每来云所辄停住信宿。<a id="a-GK"></a>尝言。<a id="a-GL"></a>欲解师子吼。<a id="a-GM"></a>请法师为说。<a id="a-GN"></a>即为剖析。<a id="a-GO"></a>志便弹指赞曰。<a id="a-GP"></a>善哉微妙微妙矣。<a id="a-GQ"></a>仪同陈郡袁昂云。<a id="a-GR"></a>有常供养僧学云法华。<a id="a-GS"></a>日夜发愿望得慧解等之。<a id="a-GT"></a>忽梦有异僧曰。<a id="a-GU"></a>云法师灯明佛时已讲此经。<a id="a-GV"></a>那可卒敌也。<a id="a-GW"></a>每于讲次有送钱物乞诵经者。<a id="a-GX"></a>多获征应。<a id="a-GY"></a>及得善梦如别记述。<a id="a-GZ"></a>夷陵县渔人。<a id="a-Ga"></a>于网中得经一卷。<a id="a-Gb"></a>是泥洹四法品。<a id="a-Gc"></a>末题云。<a id="a-Gd"></a>宋元徽二年。<a id="a-Ge"></a>王宝胜敬造奉光宅寺法云法师。<a id="a-Gf"></a>以事勘校。<a id="a-Gg"></a>时云年始十岁。<a id="a-Gh"></a>名未远布寺无光宅。<a id="a-Gi"></a>而此品正则。<a id="a-Gj"></a>初云弘法次断鱼肉。<a id="a-Gk"></a>验今意行颇用相符。<a id="a-Gl"></a>其有机神变化。<a id="a-Gm"></a>人莫敢竞其类者。<a id="a-Gn"></a>云得此告弥深弘演云尔。</p>
  <p id="aGo">释慧澄。<a id="a-Gp"></a>姓兰氏。<a id="a-Gq"></a>番禺高要人。<a id="a-Gr"></a>十四出家。<a id="a-Gs"></a>依和上道达住随喜寺。<a id="a-Gt"></a>而在性贞苦立素斋戒。<a id="a-Gu"></a>鱼肉荤辛毕世未视。<a id="a-Gv"></a>当齐氏之季。<a id="a-Gw"></a>百工辍业。<a id="a-Gx"></a>澄闭户礼诵不修闻达。<a id="a-Gy"></a>天监初建开阐学校。<a id="a-Gz"></a>白黑乐求皆得其志。<a id="a-H0"></a>澄深怀愿望以日为岁。<a id="a-H1"></a>世始廓清南路犹梗。<a id="a-H2"></a>负笈踟蹰欲前未进。<a id="a-H3"></a>亲旧谏曰。<a id="a-H4"></a>何不就饶聚粮货待路好通。<a id="a-H5"></a>为尔栖栖横生忧苦。<a id="a-H6"></a>澄曰。<a id="a-H7"></a>荣华贿货此何见关。<a id="a-H8"></a>日月如电时不待人耳。<a id="a-H9"></a>于是间行寄托遂至京室。<a id="a-HA"></a>憩庄严寺。<a id="a-HB"></a>仍从僧旻以伸北面。<a id="a-HC"></a>勤苦下帷专攻一事。<a id="a-HD"></a>且经且律或数或论。<a id="a-HE"></a>十余年中钩深索隐。<a id="a-HF"></a>犹晦迹下筵而名闻日远。<a id="a-HG"></a>桂阳王萧象。<a id="a-HH"></a>闻风钦悦延请入第。<a id="a-HI"></a>顶礼归依求屈讲说。<a id="a-HJ"></a>亲自餐服遂使远近投集。<a id="a-HK"></a>闻者斐然。<a id="a-HL"></a>后桂阳出镇南岳。<a id="a-HM"></a>请与同行。<a id="a-HN"></a>潇湘道俗重增归敬。<a id="a-HO"></a>法席继兴善诱忘倦。<a id="a-HP"></a>澄以违亲岁久誓暂定省而番禺四众向风钦德。<a id="a-HQ"></a>迎请重叠年年转倍。<a id="a-HR"></a>以普通四年随使南返。<a id="a-HS"></a>中途危阻素情无惮。<a id="a-HT"></a>食值饥客合盘施之。<a id="a-HU"></a>船人更办不肯复受。<a id="a-HV"></a>又见单薄解衣赈之。<a id="a-HW"></a>及至南海复停随喜。<a id="a-HX"></a>七众屯结其会如林。<a id="a-HY"></a>赞请法施频仍累迹。<a id="a-HZ"></a>理喻精微浅深无隐。<a id="a-Ha"></a>新旧学望如草偃焉。<a id="a-Hb"></a>于斯五载法利无限。<a id="a-Hc"></a>未及旋都遇疾而卒。<a id="a-Hd"></a>春秋五十有二。<a id="a-He"></a>即大通元年也。<a id="a-Hf"></a>时复有慧朗慧略法生慧武等。<a id="a-Hg"></a>皆从僧旻受学。<a id="a-Hh"></a>虽复广综诸部。<a id="a-Hi"></a>并以成实擅名。<a id="a-Hj"></a>朗居贫好学博达多通。<a id="a-Hk"></a>久当师匠巧于传述。<a id="a-Hl"></a>略聪明俊警宣讲有则。<a id="a-Hm"></a>品别支条分籍甚有嘉誉。<a id="a-Hn"></a>生寻访异闻。<a id="a-Ho"></a>博述经论。<a id="a-Hp"></a>铨次秘奥物益奇之。<a id="a-Hq"></a>武振扬文义省约不繁。<a id="a-Hr"></a>宣流未广兰摧中叶。<a id="a-Hs"></a>年三十余卒。</p>
  <p id="aHt">释法令。<a id="a-Hu"></a>姓董氏。<a id="a-Hv"></a>未详何人。<a id="a-Hw"></a>家遭世祸因寓建康。<a id="a-Hx"></a>少出家住定林上寺。<a id="a-Hy"></a>立操贞坚廉和寡欲。<a id="a-Hz"></a>博览经论多所通达。<a id="a-I0"></a>善涅槃大小品。<a id="a-I1"></a>尤精法华阿毗昙心。<a id="a-I2"></a>登师子座发无畏辩。<a id="a-I3"></a>先标纲要却泒条流。<a id="a-I4"></a>言约旨远驰名京学。<a id="a-I5"></a>兼好禅寂以息攀缘。<a id="a-I6"></a>但多疹瘵亟为废替。<a id="a-I7"></a>自责先身执相分别起诸违害今受殃咎。<a id="a-I8"></a>因诵大品一部用祛封滞。<a id="a-I9"></a>清净调和随从梵行。<a id="a-IA"></a>足不下山三十三载。<a id="a-IB"></a>荤辛不食弊衣毕世。<a id="a-IC"></a>以天监五年卒。<a id="a-ID"></a>春秋六十有九。<a id="a-IE"></a>时寺复有慧泰慧纂。<a id="a-IF"></a>并以学闻。<a id="a-IG"></a>泰克己修身笃勤禅智偏能谈授。<a id="a-IH"></a>纂心性清率不务形骸。<a id="a-II"></a>贞实抱素雅有国士之器。</p>
  <p id="aIJ">释智藏。<a id="a-IK"></a>姓顾氏。<a id="a-IL"></a>本名净藏。<a id="a-IM"></a>吴郡吴人。<a id="a-IN"></a>吴少傅曜之八世也。<a id="a-IO"></a>高祖彭年司农卿。<a id="a-IP"></a>曾祖淳钱唐令。<a id="a-IQ"></a>祖瑶之员外郎。<a id="a-IR"></a>父映奉朝请。<a id="a-IS"></a>早亡其母尝梦。<a id="a-IT"></a>出绕吴城一匝。<a id="a-IU"></a>密云四布而天中开朗。<a id="a-IV"></a>众星坠地取而吞之。<a id="a-IW"></a>因而有娠焉。<a id="a-IX"></a>及生藏也。<a id="a-IY"></a>少而聪敏。<a id="a-IZ"></a>常怀退让。<a id="a-Ia"></a>果食衣服爰及威仪皆新华。<a id="a-Ib"></a>先让而处下末。<a id="a-Ic"></a>由此击誉乡闾敬而尚重。<a id="a-Id"></a>年十六代宋明帝出家。<a id="a-Ie"></a>以泰初六年敕住兴皇寺。<a id="a-If"></a>事师上定林寺僧远僧祐天安寺弘宗。<a id="a-Ig"></a>此诸名德传如前述。<a id="a-Ih"></a>藏禀依训范敬义弘隆。<a id="a-Ii"></a>尝遇师疾甚不食多日。<a id="a-Ij"></a>藏亦从之。<a id="a-Ik"></a>待师进饮藏还进饮。<a id="a-Il"></a>乃至平复方从师好。<a id="a-Im"></a>自是戒德坚明学业通奥。<a id="a-In"></a>众所知识超于夷等。<a id="a-Io"></a>当时柔次二公玄宗盖世。<a id="a-Ip"></a>初从受学。<a id="a-Iq"></a>挹酌经论统辩精理。<a id="a-Ir"></a>及其开关延敌。<a id="a-Is"></a>莫能涉其津者。<a id="a-It"></a>藏洞晓若神微言每吐。<a id="a-Iu"></a>预有比踪罔不折伏。<a id="a-Iv"></a>于是二僧叹揖。<a id="a-Iw"></a>自以弗及之也。<a id="a-Ix"></a>齐太尉文宪王公。<a id="a-Iy"></a>深怀钦悦爰请安居。<a id="a-Iz"></a>常叹相知之晚。<a id="a-J0"></a>太宰文宣王。<a id="a-J1"></a>建立正典绍隆释教。<a id="a-J2"></a>将讲净名选穷上首。<a id="a-J3"></a>乃招集精解二十余僧。<a id="a-J4"></a>探授符策乃得于藏。<a id="a-J5"></a>年腊最小独居末坐。<a id="a-J6"></a>敷述义理罔或抗衡。<a id="a-J7"></a>道俗翕然弥崇高誉。<a id="a-J8"></a>先是会稽慎法师。<a id="a-J9"></a>志欲宣通妙法。<a id="a-JA"></a>乃请文宣方求讲匠。<a id="a-JB"></a>以藏名称普闻允当佥属。<a id="a-JC"></a>遂流连会稽多历年祀伏膺鼓箧寔系有徒。<a id="a-JD"></a>但以律部未精重游京辇。<a id="a-JE"></a>信同瓶喻有似灯传。<a id="a-JF"></a>俄而十诵明了诸部薄究。<a id="a-JG"></a>未还吴郡道流生地。<a id="a-JH"></a>学人裹粮随之不少。<a id="a-JI"></a>永元二年重游禹穴。<a id="a-JJ"></a>居法华山结众弘业。<a id="a-JK"></a>及齐德将谢。<a id="a-JL"></a>王室大骚。<a id="a-JM"></a>天地既闭经籍道废。<a id="a-JN"></a>遂翻然高举。<a id="a-JO"></a>欲终焉禹穴。<a id="a-JP"></a>逮有梁革命。<a id="a-JQ"></a>大弘正法。<a id="a-JR"></a>皇华继至。<a id="a-JS"></a>方游京辇。<a id="a-JT"></a>天子下礼承修。<a id="a-JU"></a>荣贵莫不竦敬。<a id="a-JV"></a>圣僧宝志迁神。<a id="a-JW"></a>窀穸于钟阜。<a id="a-JX"></a>于墓前建塔。<a id="a-JY"></a>寺名开善。<a id="a-JZ"></a>敕藏居之。<a id="a-Ja"></a>初藏未受具戒。<a id="a-Jb"></a>遇志于定林上寺。<a id="a-Jc"></a>遂推令居前。<a id="a-Jd"></a>垂示崇敬之迹。<a id="a-Je"></a>识知德望有归告之先见矣。<a id="a-Jf"></a>时梁武崇信释门。<a id="a-Jg"></a>宫阙恣其游践。<a id="a-Jh"></a>主者以负扆南面域中一人。<a id="a-Ji"></a>议以御坐之法唯天子所升。<a id="a-Jj"></a>沙门一不沾预。<a id="a-Jk"></a>藏闻之勃然厉色。<a id="a-Jl"></a>即入金门上正殿踞法座抗声曰。<a id="a-Jm"></a>贫道昔为吴中顾郎。<a id="a-Jn"></a>尚不惭御榻。<a id="a-Jo"></a>况复乃祖定光。<a id="a-Jp"></a>金轮释子也。<a id="a-Jq"></a>檀越若杀贫道即杀。<a id="a-Jr"></a>不虑无受生之处。<a id="a-Js"></a>若付在尚方。<a id="a-Jt"></a>狱中不妨行道。<a id="a-Ju"></a>即拂衣而起。<a id="a-Jv"></a>帝遂罢敕任从前法。<a id="a-Jw"></a>斯跨略天子高岸释门。<a id="a-Jx"></a>皆此类也。<a id="a-Jy"></a>有野姥者。<a id="a-Jz"></a>工相人也。<a id="a-K0"></a>为记吉凶百不失一。<a id="a-K1"></a>谓藏曰。<a id="a-K2"></a>法师聪辩盖世天下流名。<a id="a-K3"></a>但恨年命不长。<a id="a-K4"></a>可至三十一矣。<a id="a-K5"></a>时年二十有九。<a id="a-K6"></a>闻斯促报讲解顿息。<a id="a-K7"></a>竭精修道发大誓愿足不出门。<a id="a-K8"></a>遂探经藏得金刚般若。<a id="a-K9"></a>受持读诵毕命奉之。<a id="a-KA"></a>至所危暮年香汤洗浴净室诵经以待死至。<a id="a-KB"></a>俄而闻空中声曰。<a id="a-KC"></a>善男子。<a id="a-KD"></a>汝往年三十一者。<a id="a-KE"></a>是报尽期。<a id="a-KF"></a>由般若经力得倍寿矣。<a id="a-KG"></a>藏后出山试过前相者。<a id="a-KH"></a>乃大惊起曰。<a id="a-KI"></a>何因尚在世也。<a id="a-KJ"></a>前见短寿之相。<a id="a-KK"></a>今了一无。<a id="a-KL"></a>沙门诚不可相矣。<a id="a-KM"></a>藏问。<a id="a-KN"></a>今得至几。<a id="a-KO"></a>答云。<a id="a-KP"></a>色相骨法年六十余。<a id="a-KQ"></a>藏曰。<a id="a-KR"></a>五十为命。<a id="a-KS"></a>已不为夭。<a id="a-KT"></a>况复过也。<a id="a-KU"></a>乃以由缘告之。<a id="a-KV"></a>相者欣服。<a id="a-KW"></a>竟以毕年辞世。<a id="a-KX"></a>终如相言。<a id="a-KY"></a>于是江左道俗。<a id="a-KZ"></a>竞诵此经。<a id="a-Ka"></a>多有征应。<a id="a-Kb"></a>乃至于今日有光大。<a id="a-Kc"></a>感通屡结。<a id="a-Kd"></a>逮梁大同中。<a id="a-Ke"></a>敬重三宝利动昏心。<a id="a-Kf"></a>浇波之俦。<a id="a-Kg"></a>肆情下达。<a id="a-Kh"></a>僧正宪网无施于过门。<a id="a-Ki"></a>帝欲自御僧官维任法侣。<a id="a-Kj"></a>敕主书遍令许者署名。<a id="a-Kk"></a>于时盛哲无敢抗者。<a id="a-Kl"></a>匿然投笔。<a id="a-Km"></a>后以疏闻藏。<a id="a-Kn"></a>藏以笔横轹之告曰。<a id="a-Ko"></a>佛法大海非俗人所知。<a id="a-Kp"></a>帝览之不以介意。<a id="a-Kq"></a>斯亦拒怀略万乘季代一人。<a id="a-Kr"></a>而帝意弥盛。<a id="a-Ks"></a>事将施行于世。<a id="a-Kt"></a>虽藏后未同。<a id="a-Ku"></a>而敕已先被。<a id="a-Kv"></a>晚于华光殿设会。<a id="a-Kw"></a>众僧大集。<a id="a-Kx"></a>后藏方至。<a id="a-Ky"></a>帝曰。<a id="a-Kz"></a>比见僧尼多未诵习。<a id="a-L0"></a>白衣僧正不解科条。<a id="a-L1"></a>俗法治之伤于过重。<a id="a-L2"></a>弟子暇日欲自为白衣僧正亦依律立法。<a id="a-L3"></a>此虽是法师之事。<a id="a-L4"></a>然佛亦复付嘱国王。<a id="a-L5"></a>向来与诸僧共论。<a id="a-L6"></a>咸言不异。<a id="a-L7"></a>法师意旨如何。<a id="a-L8"></a>藏曰。<a id="a-L9"></a>陛下欲自临僧事。<a id="a-LA"></a>实光显正法。<a id="a-LB"></a>但僧尼多不如律。<a id="a-LC"></a>所愿垂慈矜恕此事为后。<a id="a-LD"></a>帝曰。<a id="a-LE"></a>弟子此意岂欲苦众僧耶。<a id="a-LF"></a>正谓俗愚过重。<a id="a-LG"></a>自可依律定之。<a id="a-LH"></a>法师乃令矜恕。<a id="a-LI"></a>此意何在。<a id="a-LJ"></a>答曰。<a id="a-LK"></a>陛下诚欲降重从轻。<a id="a-LL"></a>但末代众僧难皆如律。<a id="a-LM"></a>故敢乞矜恕。<a id="a-LN"></a>帝曰。<a id="a-LO"></a>请问诸僧犯罪。<a id="a-LP"></a>佛法应治之不。<a id="a-LQ"></a>答曰。<a id="a-LR"></a>窃以佛理深远教有出没。<a id="a-LS"></a>意谓亦治不治。<a id="a-LT"></a>帝曰。<a id="a-LU"></a>惟见付嘱国王治之。<a id="a-LV"></a>何处有不治之说。<a id="a-LW"></a>答曰。<a id="a-LX"></a>调达亲是其事。<a id="a-LY"></a>如来置之不治。<a id="a-LZ"></a>帝曰。<a id="a-La"></a>法师意谓。<a id="a-Lb"></a>调达何人。<a id="a-Lc"></a>答曰。<a id="a-Ld"></a>调达乃诚不可测。<a id="a-Le"></a>夫示迹正欲显教。<a id="a-Lf"></a>若不可不治。<a id="a-Lg"></a>圣人何容示此。<a id="a-Lh"></a>若一向治之。<a id="a-Li"></a>则众僧不立。<a id="a-Lj"></a>一向不治亦复不立。<a id="a-Lk"></a>帝动容追停前敕。<a id="a-Ll"></a>诸僧震惧相率启请。<a id="a-Lm"></a>帝曰。<a id="a-Ln"></a>藏法师是大丈夫心。<a id="a-Lo"></a>谓是则道是。<a id="a-Lp"></a>言非则道非。<a id="a-Lq"></a>致词宏大。<a id="a-Lr"></a>不以形命相累。<a id="a-Ls"></a>诸法师非大丈夫。<a id="a-Lt"></a>意实不同言则不异。<a id="a-Lu"></a>弟子向与藏法师硕诤。<a id="a-Lv"></a>而诸法师默然无见助者。<a id="a-Lw"></a>岂非意在不同耳。<a id="a-Lx"></a>事遂获寝。<a id="a-Ly"></a>藏出告诸徒属曰。<a id="a-Lz"></a>国王欲以佛法为己任。<a id="a-M0"></a>乃是大士用心。<a id="a-M1"></a>然衣冠一家子弟十数。<a id="a-M2"></a>未必称意。<a id="a-M3"></a>况复众僧。<a id="a-M4"></a>五方混杂未易辩明。<a id="a-M5"></a>正须去其甚泰耳。<a id="a-M6"></a>且如来戒律布在世间。<a id="a-M7"></a>若能遵用足相纲理。<a id="a-M8"></a>僧正非但无益为损弘多。<a id="a-M9"></a>常欲劝令罢之。<a id="a-MA"></a>岂容赞成此事。<a id="a-MB"></a>或曰。<a id="a-MC"></a>理极如此。<a id="a-MD"></a>当万乘之怒何能夷然。<a id="a-ME"></a>藏笑曰。<a id="a-MF"></a>此实可畏。<a id="a-MG"></a>但吾年老。<a id="a-MH"></a>纵复荷旨附会。<a id="a-MI"></a>终不长生。<a id="a-MJ"></a>然死本所不惜。<a id="a-MK"></a>故安之耳。<a id="a-ML"></a>后法云谓众曰。<a id="a-MM"></a>帝于义理之中未能相谢。<a id="a-MN"></a>一日之事真可愧服不久敕于彭城寺讲成实。<a id="a-MO"></a>听侣千余。<a id="a-MP"></a>皆一时翘秀。<a id="a-MQ"></a>学观荣之。<a id="a-MR"></a>又敕于慧轮殿讲波若经。<a id="a-MS"></a>别敕大德三十人预座。<a id="a-MT"></a>藏开释发趣各有清拔皆着私记拟后传习。<a id="a-MU"></a>天监末年春舍身大忏。<a id="a-MV"></a>招集道俗。<a id="a-MW"></a>并自讲金刚般若以为极悔。<a id="a-MX"></a>惟留衣钵。<a id="a-MY"></a>余者倾尽一无遗余。<a id="a-MZ"></a>陈郡谢几卿。<a id="a-Ma"></a>指挂衣竹戏曰。<a id="a-Mb"></a>犹留此物尚有意耶。<a id="a-Mc"></a>藏曰。<a id="a-Md"></a>身犹未灭意何由尽。<a id="a-Me"></a>而尚怀靖处托意山林。<a id="a-Mf"></a>还居开善因不履世。<a id="a-Mg"></a>时或敕会。<a id="a-Mh"></a>乃上启辞曰。<a id="a-Mi"></a>夙昔顾省心惑不调。<a id="a-Mj"></a>欲依佛一语于空闲自制。<a id="a-Mk"></a>而从缘流二十余载。<a id="a-Ml"></a>在乎少壮故可推斥。<a id="a-Mm"></a>今既老病身心俱减。<a id="a-Mn"></a>若复退一毫。<a id="a-Mo"></a>便不堪自课。<a id="a-Mp"></a>故愿言静处少自营卫。<a id="a-Mq"></a>非敢傲世求名。<a id="a-Mr"></a>非欲从闲自诞。<a id="a-Ms"></a>是常人近情。<a id="a-Mt"></a>惧前迳之已迫耳。<a id="a-Mu"></a>帝手敕喻曰。<a id="a-Mv"></a>求空自闲依空入慧。<a id="a-Mw"></a>高蹈养神实是胜乐。<a id="a-Mx"></a>不违三乘。<a id="a-My"></a>亦以随喜。<a id="a-Mz"></a>惟别之际能无怅然。<a id="a-N0"></a>岐路赠言古人所重。<a id="a-N1"></a>犹劝法师。<a id="a-N2"></a>行无碍心。<a id="a-N3"></a>大悲为首方便利益。<a id="a-N4"></a>随时用舍不宜顿杜。<a id="a-N5"></a>以隔碍心行菩萨道无有是处。<a id="a-N6"></a>敕往反频。<a id="a-N7"></a>仍久之然持操不改。<a id="a-N8"></a>帝将受菩萨戒敕僧正牒老宿德望。<a id="a-N9"></a>时超正略牒法深慧约智藏三人。<a id="a-NA"></a>而帝意在于智者。<a id="a-NB"></a>仍取之矣。<a id="a-NC"></a>皇太子尤相敬接。<a id="a-ND"></a>将致北面之礼。<a id="a-NE"></a>肃恭虔往。<a id="a-NF"></a>朱轮徐动鸣笳启路。<a id="a-NG"></a>降尊下礼就而谒之。<a id="a-NH"></a>从遵戒范永为师傅。<a id="a-NI"></a>又请于寺讲大涅槃。<a id="a-NJ"></a>亲临幄坐爰命咨质。<a id="a-NK"></a>朝贤时彦道俗盈堂。<a id="a-NL"></a>法筵之盛未之前闻。<a id="a-NM"></a>又于北阁更延谈论。<a id="a-NN"></a>皆叹曰。<a id="a-NO"></a>陪预胜席未曾有也。<a id="a-NP"></a>藏任吹虚舟真行平等。<a id="a-NQ"></a>毁誉不动荣利未干。<a id="a-NR"></a>宴坐空闲毅然山立。<a id="a-NS"></a>虽神宇凝隔风韵清高。<a id="a-NT"></a>其应物也汲汲然如有不足。<a id="a-NU"></a>可谓望俨即温。<a id="a-NV"></a>君子之变者矣。<a id="a-NW"></a>自现处岩岫晦形人世。<a id="a-NX"></a>又于寺外山曲别立头陀之舍六所。<a id="a-NY"></a>并是茅茨容膝而已。<a id="a-NZ"></a>皇太子闻而游览。<a id="a-Na"></a>各赋诗而返。<a id="a-Nb"></a>其后章云。<a id="a-Nc"></a>非曰乐逸游。<a id="a-Nd"></a>意欲识箕颍。<a id="a-Ne"></a>藏结心世表。<a id="a-Nf"></a>常行忏悔。<a id="a-Ng"></a>每于六时翘仰灵相。<a id="a-Nh"></a>口云。<a id="a-Ni"></a>理味深玄浅思斟酌自抱疑碍。<a id="a-Nj"></a>恐乖圣意多僻。<a id="a-Nk"></a>因而恳恻词泪俱发。<a id="a-Nl"></a>尝宿灵曜寺。<a id="a-Nm"></a>夜行暂用心。<a id="a-Nn"></a>见有金光照曜。<a id="a-No"></a>一室洞明。<a id="a-Np"></a>人问其故。<a id="a-Nq"></a>答曰。<a id="a-Nr"></a>此中奇妙未可得言。<a id="a-Ns"></a>是旦遘疾至于大渐。<a id="a-Nt"></a>帝及储君中使相望。<a id="a-Nu"></a>四部白黑日夜参候。<a id="a-Nv"></a>敕为建齐手制愿文。<a id="a-Nw"></a>并继以医药。<a id="a-Nx"></a>而天子不整。<a id="a-Ny"></a>唯增不降。<a id="a-Nz"></a>临终词色详正。<a id="a-O0"></a>遗言唯在弘法。<a id="a-O1"></a>以普通三年九月十日卒于寺房。<a id="a-O2"></a>春秋六十有五。<a id="a-O3"></a>敕葬独龙之山。<a id="a-O4"></a>赴送盈道同为建碑。<a id="a-O5"></a>坟所寺内各一。<a id="a-O6"></a>新安太守萧机制文。<a id="a-O7"></a>湘东王绎制铭。<a id="a-O8"></a>太子中庶子陈郡殷钧为立墓志。<a id="a-O9"></a>初藏常梦见金粟如来入室共谈执二尘尾。<a id="a-OA"></a>其一宝装。<a id="a-OB"></a>其一者素。<a id="a-OC"></a>留素者与藏。<a id="a-OD"></a>又征士庐江何胤。<a id="a-OE"></a>居吴郡虎丘。<a id="a-OF"></a>遇一神僧。<a id="a-OG"></a>捉一函书云。<a id="a-OH"></a>有人来寄语顷失之。<a id="a-OI"></a>及开函视全不识其文词。<a id="a-OJ"></a>后访魏僧云。<a id="a-OK"></a>是大庄严论中间两纸也。<a id="a-OL"></a>时人咸谓藏之所致。<a id="a-OM"></a>又彭城刘混之罪当从戮。<a id="a-ON"></a>藏时处后堂。<a id="a-OO"></a>为帝述四等义。<a id="a-OP"></a>外奏闻之。<a id="a-OQ"></a>帝曰。<a id="a-OR"></a>今为国事不得道四等义如何。<a id="a-OS"></a>藏曰。<a id="a-OT"></a>言行乘机也。<a id="a-OU"></a>今机发而不中。<a id="a-OV"></a>失在何人。<a id="a-OW"></a>四等之举义非徒设。<a id="a-OX"></a>帝遂舍而不问。<a id="a-OY"></a>竟以获免。<a id="a-OZ"></a>刘氏终亦不委斯由。<a id="a-Oa"></a>其潜济益被率多如此。<a id="a-Ob"></a>凡讲大小品涅槃般若法华十地金光明成实百论阿毗昙心等。<a id="a-Oc"></a>各着义疏行世。</p>
 </body>
</html>