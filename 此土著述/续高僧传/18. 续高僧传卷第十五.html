<!doctype html>
<html id="z3IBWRY1JK" data-ver="952">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十五</h1>
  <p id="a2"></p>
  <p id="a3">义解篇十一　正纪十五　附见四。</p>
  <p id="a4">唐越州静林寺释法敏传一。</p>
  <p id="a5">唐襄州光福寺释慧璇传二。</p>
  <p id="a6">唐襄州神足寺释慧眺传三。</p>
  <p id="a7">唐绵州隆寂寺释灵睿传四。</p>
  <p id="a8">唐京师弘福寺释僧辩传五。</p>
  <p id="a9">唐京师普光寺释法常传六。</p>
  <p id="aA">唐泽州清化寺释智徽传七。</p>
  <p id="aB">唐泽州清化寺释玄鉴传八。</p>
  <p id="aC">唐京师弘福寺释玄会传九。</p>
  <p id="aD">唐京师慈悲寺释行等传十。</p>
  <p id="aE">释法敏姓孙氏。<a id="a-F"></a>丹阳人也。<a id="a-G"></a>八岁出家。<a id="a-H"></a>事英禅师为弟子。<a id="a-I"></a>入茅山。<a id="a-J"></a>听明法师三论。<a id="a-K"></a>明即兴皇之遗属也。<a id="a-L"></a>初朗公将化。<a id="a-M"></a>通召门人。<a id="a-N"></a>言在后事。<a id="a-O"></a>令自举处。<a id="a-P"></a>皆不衷意。<a id="a-Q"></a>以所举者并门学有声。<a id="a-R"></a>言令自属。<a id="a-S"></a>朗曰。<a id="a-T"></a>如吾所举乃明公乎。<a id="a-U"></a>徒侣将千名明非一。<a id="a-V"></a>皆曰。<a id="a-W"></a>义旨所拟。<a id="a-X"></a>未知何者明耶。<a id="a-Y"></a>朗曰。<a id="a-Z"></a>吾坐之东柱下明也。<a id="a-a"></a>明居此席不移八载口无谈述身无妄涉。<a id="a-b"></a>众目痴明。<a id="a-c"></a>既有此告莫不回惑。<a id="a-d"></a>私议。<a id="a-e"></a>法师他力扶矣。<a id="a-f"></a>朗曰。<a id="a-g"></a>吾举明公必骇众意。<a id="a-h"></a>法教无私不容瑕隐。<a id="a-i"></a>命就法座对众叙之。<a id="a-j"></a>明性谦退泣涕固让。<a id="a-k"></a>朗曰。<a id="a-l"></a>明公来吾意决矣。<a id="a-m"></a>为静众口聊举其致。<a id="a-n"></a>命少年捧就传座。<a id="a-o"></a>告曰。<a id="a-p"></a>大众听。<a id="a-q"></a>今问论中。<a id="a-r"></a>十科深义。<a id="a-s"></a>初未曾言。<a id="a-t"></a>而明已解。<a id="a-u"></a>可一一叙之。<a id="a-v"></a>既叙之后。<a id="a-w"></a>大众惬伏。<a id="a-x"></a>皆惭谢于轻蔑矣。<a id="a-y"></a>即日辞朗。<a id="a-z"></a>领门人入茅山终身不出。<a id="a-10"></a>常弘此论。<a id="a-11"></a>故兴皇之宗或举山门之致者是也。<a id="a-12"></a>敏采摘精理出听东安。<a id="a-13"></a>言同意异更张部别。<a id="a-14"></a>年二十三又听高丽实公讲大乘经论。<a id="a-15"></a>躬为南坐结轸三周。<a id="a-16"></a>及实亡后。<a id="a-17"></a>高丽印师上蜀讲论。<a id="a-18"></a>法席雕散陈氏亡国。<a id="a-19"></a>敏乃反俗三年潜隐。<a id="a-1A"></a>还袭染衣避难入越。<a id="a-1B"></a>住余姚梁安寺。<a id="a-1C"></a>领十沙弥讲法华三论相续不绝。<a id="a-1D"></a>贞观元年。<a id="a-1E"></a>出还丹阳讲华严涅槃二年。<a id="a-1F"></a>越州田都督。<a id="a-1G"></a>追还一音寺。<a id="a-1H"></a>相续法轮。<a id="a-1I"></a>于时众集义学沙门七十余州八百余人。<a id="a-1J"></a>当境僧千二百人。<a id="a-1K"></a>尼众三百。<a id="a-1L"></a>士俗之集不可复纪。<a id="a-1M"></a>时为法庆之嘉会也。<a id="a-1N"></a>至十九年。<a id="a-1O"></a>会稽士俗请往静林讲华严经。<a id="a-1P"></a>至六月末。<a id="a-1Q"></a>正讲有蛇。<a id="a-1R"></a>悬半身在敏顶上。<a id="a-1S"></a>长七尺许。<a id="a-1T"></a>作黄金色吐五色光。<a id="a-1U"></a>终讲方隐。<a id="a-1V"></a>至夏讫还一音寺。<a id="a-1W"></a>夜有赤衣二人。<a id="a-1X"></a>礼敏曰。<a id="a-1Y"></a>法师讲四部大经功德难量。<a id="a-1Z"></a>须往他方教化。<a id="a-1a"></a>故从东方来迎法师。<a id="a-1b"></a>弟子数十人同见此相。<a id="a-1c"></a>至八月十七日。<a id="a-1d"></a>尔前三日三夜无故闇冥。<a id="a-1e"></a>恰至二十三日将逝。<a id="a-1f"></a>忽放大光夜明如日。<a id="a-1g"></a>地为震动因尔迁化。<a id="a-1h"></a>春秋六十有七。<a id="a-1i"></a>身长七尺六寸。<a id="a-1j"></a>停丧七日异香不灭。<a id="a-1k"></a>莫不怪叹。<a id="a-1l"></a>道俗庄严。<a id="a-1m"></a>送于隆安之山焉。</p>
  <p id="a1n">释慧璇。<a id="a-1o"></a>姓董氏。<a id="a-1p"></a>少出家在襄州。<a id="a-1q"></a>周灭法后南往陈朝。<a id="a-1r"></a>入茅山听明师三论。<a id="a-1s"></a>又入栖霞听悬布法师四论大品涅槃等。<a id="a-1t"></a>晚于安州大林寺听圆法师释论。<a id="a-1u"></a>凡所游刃并契幽极。<a id="a-1v"></a>又返乡梓住光福寺。<a id="a-1w"></a>会乱入城。<a id="a-1x"></a>卢总管等请在官舍讲华严经。<a id="a-1y"></a>僧徒拥聚千五百人。<a id="a-1z"></a>既属贼围各怀翘敬。<a id="a-20"></a>不久退散深惟法力。<a id="a-21"></a>唐运斯泰又住龙泉。<a id="a-22"></a>三论大经镇常弘阐。<a id="a-23"></a>兼达庄老史子谈笑动人。<a id="a-24"></a>公私荣达参问繁结。<a id="a-25"></a>蒋纪诸王互临襄部。<a id="a-26"></a>躬申敬奉坐镇如初。<a id="a-27"></a>王出门顾曰。<a id="a-28"></a>迎送不行。<a id="a-29"></a>佛法之望也。<a id="a-2A"></a>由此声誉又逸汉南。<a id="a-2B"></a>贞观二十三年。<a id="a-2C"></a>讲涅槃经。<a id="a-2D"></a>四月八日夜。<a id="a-2E"></a>山神告曰。<a id="a-2F"></a>法师疾作房宇。<a id="a-2G"></a>不久当生西方。<a id="a-2H"></a>至七月十四日讲盂兰盆经竟。<a id="a-2I"></a>敛手曰。<a id="a-2J"></a>生常信施今须通散。<a id="a-2K"></a>一毫以上舍入十方众僧及穷独乞人并诸异道。<a id="a-2L"></a>言已而终于法座矣。<a id="a-2M"></a>春秋七十有九。<a id="a-2N"></a>惟璇立性虚静不言人非。<a id="a-2O"></a>宾客相投欣若朋友。<a id="a-2P"></a>面常含笑慈育在怀。<a id="a-2Q"></a>涉猎玄儒通冠文釆。<a id="a-2R"></a>襄荆士素咸倾仰之。<a id="a-2S"></a>闻其长往无不堕泪。<a id="a-2T"></a>初住光福寺。<a id="a-2U"></a>居山顶引汲为劳。<a id="a-2V"></a>将移他寺夜见神人。<a id="a-2W"></a>身长一丈衣以紫袍。<a id="a-2X"></a>顶礼璇曰。<a id="a-2Y"></a>奉请住此常讲大乘。<a id="a-2Z"></a>勿以小乘为虑。<a id="a-2a"></a>其小乘者亦如高山无水不能利人。<a id="a-2b"></a>大乘经者犹如大海。<a id="a-2c"></a>自止此山多佛出世。<a id="a-2d"></a>一人读诵讲说大乘。<a id="a-2e"></a>能令所住珍宝光明眷属荣胜饮食丰饶。<a id="a-2f"></a>若有小乘前事并失。<a id="a-2g"></a>惟愿弘持勿孤所望法师须水。<a id="a-2h"></a>此易得耳。<a id="a-2i"></a>来月八日定当得之。<a id="a-2j"></a>自往剑南慈母山大泉。<a id="a-2k"></a>请一龙王去也。<a id="a-2l"></a>言已不见。<a id="a-2m"></a>恰至来期七日初夜。<a id="a-2n"></a>大风卒起从西南来。<a id="a-2o"></a>雷震雨注。<a id="a-2p"></a>在寺北汉高庙下佛堂后百步许。<a id="a-2q"></a>通夜相续至明方住。<a id="a-2r"></a>惟见清泉香而且美。<a id="a-2s"></a>合众同幸。<a id="a-2t"></a>及亡龙泉渐便干竭。<a id="a-2u"></a>据斯以言亦感通之奇致矣。</p>
  <p id="a2v">释慧眺。<a id="a-2w"></a>姓庄氏。<a id="a-2x"></a>少出家。<a id="a-2y"></a>以小乘为业。<a id="a-2z"></a>游学齐徐青海诸州。<a id="a-30"></a>数论之精驰誉江汉。<a id="a-31"></a>开皇末年。<a id="a-32"></a>还住乡壤之报善寺承象王哲公在下龙泉讲开三论心生不忍曰。<a id="a-33"></a>三论明空。<a id="a-34"></a>讲者着空。<a id="a-35"></a>当发言讫。<a id="a-36"></a>舌出三尺。<a id="a-37"></a>鼻眼两耳并皆流血。<a id="a-38"></a>七日不语。<a id="a-39"></a>有汰律师。<a id="a-3A"></a>闻其拨略大乘。<a id="a-3B"></a>舌即挺出。<a id="a-3C"></a>告曰。<a id="a-3D"></a>汝大痴也。<a id="a-3E"></a>一言毁经罪过五逆。<a id="a-3F"></a>可信大乘方可免耳。<a id="a-3G"></a>乃令烧香发愿忏悔前言。<a id="a-3H"></a>舌还收入。<a id="a-3I"></a>便舆往哲所。<a id="a-3J"></a>誓心敛迹惟听大乘。<a id="a-3K"></a>哲之云亡。<a id="a-3L"></a>为设大斋于墓。<a id="a-3M"></a>又建七处八会广请道俗。<a id="a-3N"></a>百日既满。<a id="a-3O"></a>即往香山神足寺。<a id="a-3P"></a>足不踰阃常习大乘。<a id="a-3Q"></a>每劝诸村年别四时讲华严等经。<a id="a-3R"></a>用陈忏谢。<a id="a-3S"></a>常于众中显陈前失。<a id="a-3T"></a>独处一房常坐常念。<a id="a-3U"></a>贞观十一年四月三日。<a id="a-3V"></a>在寺后松林坐禅。<a id="a-3W"></a>见有三人。<a id="a-3X"></a>形貌都雅赤服。<a id="a-3Y"></a>礼拜请受菩萨戒讫。<a id="a-3Z"></a>白曰。<a id="a-3a"></a>禅师大利根。<a id="a-3b"></a>若不改心信大乘者。<a id="a-3c"></a>千佛出世犹在地狱。<a id="a-3d"></a>闻此重嘱。<a id="a-3e"></a>涕泗交流大哭还寺。<a id="a-3f"></a>在讲者房前宛转呜咽不能得言。<a id="a-3g"></a>以水洒醒。<a id="a-3h"></a>乃更大哭。<a id="a-3i"></a>绕佛忏悔。<a id="a-3j"></a>用此为恒。<a id="a-3k"></a>又劝化士俗。<a id="a-3l"></a>造华严大品法华维摩思益佛藏三论等各一百部。<a id="a-3m"></a>至十三年三月九日中时。<a id="a-3n"></a>佛前礼忏因此而终。<a id="a-3o"></a>春秋八十余矣。<a id="a-3p"></a>自终七日。<a id="a-3q"></a>林树变白大泉浑浊。<a id="a-3r"></a>过此方复。<a id="a-3s"></a>斯亦知过能改无过者同。<a id="a-3t"></a>诚可嘉矣。<a id="a-3u"></a>寺去城邑将五十里。<a id="a-3v"></a>从受归戒者七千余人。<a id="a-3w"></a>填赴山河为建大斋于墓所。<a id="a-3x"></a>三十法师各开一经。<a id="a-3y"></a>用津灵造。</p>
  <p id="a3z">释灵睿。<a id="a-40"></a>姓陈。<a id="a-41"></a>本惟颖川。<a id="a-42"></a>流寓蜀部。<a id="a-43"></a>益昌之陈乡人也。<a id="a-44"></a>祖宗信于李氏。<a id="a-45"></a>其母以二月八日道观设斋。<a id="a-46"></a>因乞有子。<a id="a-47"></a>还家梦见在松林下坐有七宝钵于树颠飞来入口。<a id="a-48"></a>便觉有娠。<a id="a-49"></a>即不喜五辛诸味。<a id="a-4A"></a>及其诞已设或食者母子头痛。<a id="a-4B"></a>于是遂断。<a id="a-4C"></a>八岁二亲将至道士所令诵步虚词。<a id="a-4D"></a>便面孔血出遂不得诵。<a id="a-4E"></a>还家入田。<a id="a-4F"></a>遇见智胜法师。<a id="a-4G"></a>便曰。<a id="a-4H"></a>家门奉道。<a id="a-4I"></a>自欲奉佛随师出家。<a id="a-4J"></a>即将往益州胜业寺为沙弥。<a id="a-4K"></a>一夏之中。<a id="a-4L"></a>大品暗通。<a id="a-4M"></a>开皇之始。<a id="a-4N"></a>高丽印公入蜀讲三论。<a id="a-4O"></a>又为印之弟子。<a id="a-4P"></a>常业大乘。<a id="a-4Q"></a>后随入京流听诸法。<a id="a-4R"></a>大业之末。<a id="a-4S"></a>又返蜀部住法聚寺。<a id="a-4T"></a>武德二年。<a id="a-4U"></a>安州暠公上蜀。<a id="a-4V"></a>在大建昌寺讲开大乘。<a id="a-4W"></a>睿止法延三年。<a id="a-4X"></a>后还蜀本住。<a id="a-4Y"></a>常弘此部经二年许。<a id="a-4Z"></a>寺有异学。<a id="a-4a"></a>成实朋流嫌此空论。<a id="a-4b"></a>常破吾心将兴害意。<a id="a-4c"></a>睿在房中北壁而止。<a id="a-4d"></a>初夜还床栖遑不定。<a id="a-4e"></a>身毛自竖。<a id="a-4f"></a>移往南床坐。<a id="a-4g"></a>至三更忽闻北壁外有物撞度达于卧处。<a id="a-4h"></a>就而看之。<a id="a-4i"></a>乃漆竹笴槊。<a id="a-4j"></a>长二丈许。<a id="a-4k"></a>向若在床身即穿度。<a id="a-4l"></a>既害不果。<a id="a-4m"></a>又以银挺雇贼入房。<a id="a-4n"></a>睿坐案边觅终不获。<a id="a-4o"></a>但有一领甲在常坐处。<a id="a-4p"></a>睿知相害之为恶也。<a id="a-4q"></a>即移贯还绵州益昌之隆寂寺。<a id="a-4r"></a>身相黑短止。<a id="a-4s"></a>长五尺。<a id="a-4t"></a>言令所及通悟为先。<a id="a-4u"></a>常讲大乘以为正业。<a id="a-4v"></a>贞观元年。<a id="a-4w"></a>通州骞禅师作檀越尽形供给。<a id="a-4x"></a>三百听众。<a id="a-4y"></a>至七年八月二十五日夜。<a id="a-4z"></a>睿梦有衣冠者来迎骞往西方去。<a id="a-50"></a>徒众钵中皆空无物。<a id="a-51"></a>至三十日。<a id="a-52"></a>寺钟大小七口。<a id="a-53"></a>铜磬十余一时皆鸣。<a id="a-54"></a>至三更据绳床加坐而终。<a id="a-55"></a>睿自此后。<a id="a-56"></a>周流讲唱传化不绝。<a id="a-57"></a>至二十年八月二十一日四更大风忽起。<a id="a-58"></a>高声言曰。<a id="a-59"></a>灵睿法师来年十月。<a id="a-5A"></a>往南海大国光明山西阿观世音菩萨所受生也。<a id="a-5B"></a>至期十月三日。<a id="a-5C"></a>合寺长幼道俗。<a id="a-5D"></a>见幡华菩萨满寺而下。<a id="a-5E"></a>晚讲入房看疏读经。<a id="a-5F"></a>外有僧告。<a id="a-5G"></a>幡花异香充寺及房。<a id="a-5H"></a>睿闻捉经出看敛容立终。<a id="a-5I"></a>坚持不倒。<a id="a-5J"></a>扶卧房中。<a id="a-5K"></a>三更忽起加坐如生刺吏以下躬手付香供养其尸。<a id="a-5L"></a>道俗相送归东度山。<a id="a-5M"></a>设大会八千人。<a id="a-5N"></a>时年八十三矣。<a id="a-5O"></a>然其洁清。<a id="a-5P"></a>童稚过中不饮。<a id="a-5Q"></a>荤辛莫履。<a id="a-5R"></a>具尽报云。</p>
  <p id="a5S">释僧辩。<a id="a-5T"></a>俗姓张。<a id="a-5U"></a>南阳人也。<a id="a-5V"></a>渚宫陷没入关住于冯翊焉。<a id="a-5W"></a>年甫七岁日诵千言。<a id="a-5X"></a>时以奇之。<a id="a-5Y"></a>声于乡壤。<a id="a-5Z"></a>十岁欣仰道法思欲出家。<a id="a-5a"></a>局以公宪。<a id="a-5b"></a>未蒙剃落。<a id="a-5c"></a>乃听维摩仁王二经。<a id="a-5d"></a>文义俱收。<a id="a-5e"></a>升座覆述。<a id="a-5f"></a>宣吐教理有称于时。<a id="a-5g"></a>先学大德相顾曰。<a id="a-5h"></a>吾等没后不足忧也。<a id="a-5i"></a>此人出家绍隆遗法矣。<a id="a-5j"></a>开皇初年。<a id="a-5k"></a>敕遣苏威。<a id="a-5l"></a>简取三千人用充度限。<a id="a-5m"></a>辩年幼小最在末行。<a id="a-5n"></a>轻其行业召令口诵。<a id="a-5o"></a>言词清啭章句契断。<a id="a-5p"></a>神明朗正。<a id="a-5q"></a>见者属目。<a id="a-5r"></a>由是大蒙嗟赏。<a id="a-5s"></a>余并不试。<a id="a-5t"></a>同得出家。<a id="a-5u"></a>受具已后专寻经论。<a id="a-5v"></a>时有智凝法师。<a id="a-5w"></a>学望京华德隆岳表。<a id="a-5x"></a>辩从问知津乃经累载。<a id="a-5y"></a>承席覆述允合同伦。<a id="a-5z"></a>遂使旁疏异解曲有正量。<a id="a-60"></a>识者佥悟击其大节。<a id="a-61"></a>大业初岁。<a id="a-62"></a>召入大禅定道场。<a id="a-63"></a>众复屯之欣其开解。<a id="a-64"></a>武德之始。<a id="a-65"></a>步出关东蒲虞陕虢。<a id="a-66"></a>大弘法化。<a id="a-67"></a>四远驰造倍胜初闻。<a id="a-68"></a>尝处芮城将开摄论。<a id="a-69"></a>露缦而听。<a id="a-6A"></a>李释同奔序王将了。<a id="a-6B"></a>黄巾致问酬答乃竟。<a id="a-6C"></a>终诵前关。<a id="a-6D"></a>辩曰。<a id="a-6E"></a>正法自明邪风致翳。<a id="a-6F"></a>虽重广诵不异前通。<a id="a-6G"></a>黄巾高问转增愚叟谓其义壮。<a id="a-6H"></a>忽旋风勃起径趣李宗。<a id="a-6I"></a>缦倒掩抑身首烦扰。<a id="a-6J"></a>冠帻交横衣发紊乱。<a id="a-6K"></a>风至僧伦怗然自灭。<a id="a-6L"></a>大众笑异其相。<a id="a-6M"></a>一时便散。<a id="a-6N"></a>明旦入文。<a id="a-6O"></a>赧然莫集。<a id="a-6P"></a>辩虽乘此胜。<a id="a-6Q"></a>而言色不改。<a id="a-6R"></a>时共服其[异-己+巳]度也。<a id="a-6S"></a>贞观翻经被征证义。<a id="a-6T"></a>弘福寺立又召居之。<a id="a-6U"></a>虽屡处以英华而情不存得丧。<a id="a-6V"></a>约时讲说不替寒温。<a id="a-6W"></a>异学名宾皆欣预席。<a id="a-6X"></a>故使海之内外僧杂华夷不远万里承风参谒。<a id="a-6Y"></a>俱舍一论振古未开。<a id="a-6Z"></a>道岳法师命章构释。<a id="a-6a"></a>辩正讲论废而听之。<a id="a-6b"></a>随闻出钞三百余纸。<a id="a-6c"></a>或闻初开法肆或中途少闲。<a id="a-6d"></a>但有法坐无论胜负。<a id="a-6e"></a>咸预位席横经而听。<a id="a-6f"></a>斯渴法之。<a id="a-6g"></a>深良未俦矣。<a id="a-6h"></a>而谦让知。<a id="a-6i"></a>足不重荣势。<a id="a-6j"></a>名满天下。<a id="a-6k"></a>公卿咸委。<a id="a-6l"></a>而不识其形也。<a id="a-6m"></a>皆来觅之。<a id="a-6n"></a>辩如常威仪不变其节。<a id="a-6o"></a>任其来去曾无迎送。<a id="a-6p"></a>时侪伦诸德。<a id="a-6q"></a>以此怀尚而不能行也。<a id="a-6r"></a>以贞观十六年六月十三日卒于弘福寺。<a id="a-6s"></a>春秋七十有五。<a id="a-6t"></a>于时炎曦赫盛停尸二旬。<a id="a-6u"></a>而相等生存形色不变。<a id="a-6v"></a>迄至于葬日亦不腐朽。<a id="a-6w"></a>于时亢旱积久埃尘涨天。<a id="a-6x"></a>明当将送夜降微雨。<a id="a-6y"></a>故得幢盖引列。<a id="a-6z"></a>俱得升济。<a id="a-70"></a>七众导从不疲形苦。<a id="a-71"></a>殡于郊西龙首之原。<a id="a-72"></a>凿土为龛处之。<a id="a-73"></a>于内门通行路。<a id="a-74"></a>道俗同观。<a id="a-75"></a>至今四年鲜明如在。<a id="a-76"></a>自辩置怀慈济。<a id="a-77"></a>爱法为功。<a id="a-78"></a>路见贫苦不简人畜。<a id="a-79"></a>皆尽其身命济其危厄。<a id="a-7A"></a>讲听之务惟其恒习。<a id="a-7B"></a>其摄论中边唯识思尘佛性无论。<a id="a-7C"></a>并具出章疏在世流布。</p>
  <p id="a7D">释法常。<a id="a-7E"></a>俗姓张氏。<a id="a-7F"></a>南阳白水人也。<a id="a-7G"></a>高祖隆仕魏因移于河北郡焉。<a id="a-7H"></a>少践儒林颇知梗概。<a id="a-7I"></a>而厌其諠杂情欣出家。<a id="a-7J"></a>奉戒自守不郡非类。<a id="a-7K"></a>霜怀标举为众所推。<a id="a-7L"></a>年十九。<a id="a-7M"></a>投昙延法师。<a id="a-7N"></a>登蒙剃落既预听限。<a id="a-7O"></a>大阐宏猷。<a id="a-7P"></a>学不逾岁。<a id="a-7Q"></a>即讲涅槃。<a id="a-7R"></a>道俗听者咸奇理趣。<a id="a-7S"></a>自尔专亲侍奉晓夕咨谋。<a id="a-7T"></a>每击幽致。<a id="a-7U"></a>延欣其情理深当。<a id="a-7V"></a>乃摩顶曰。<a id="a-7W"></a>观子所涉。<a id="a-7X"></a>必住持正法矣。<a id="a-7Y"></a>于即研精覃思无释寸阴。<a id="a-7Z"></a>时年二十二。<a id="a-7a"></a>摄论初兴。<a id="a-7b"></a>随闻新法仰其弘义。<a id="a-7c"></a>于时论门初辟。<a id="a-7d"></a>师学多途。<a id="a-7e"></a>封守旧章鲜能回觉。<a id="a-7f"></a>常乃博听众锋校其铦锐。<a id="a-7g"></a>秦齐赵魏靡不周行。<a id="a-7h"></a>时积五年钻核名理。<a id="a-7i"></a>至于成实毗昙华严地论。<a id="a-7j"></a>博考同异皆为轨辙。<a id="a-7k"></a>末旋踵上京慨兹异叙。<a id="a-7l"></a>随讲出疏示显群迷。<a id="a-7m"></a>隋齐王暕。<a id="a-7n"></a>召结时望盛演释经。<a id="a-7o"></a>登预法座敷陈至理。<a id="a-7p"></a>词义弘远罕得其门。<a id="a-7q"></a>佥共美之嘉叹。<a id="a-7r"></a>成俗遂有。<a id="a-7s"></a>胥徒归凑。<a id="a-7t"></a>相续依承。<a id="a-7u"></a>四时讲解以为恒任。<a id="a-7v"></a>大业之始荣唱转高。<a id="a-7w"></a>爰下敕旨入大禅定。<a id="a-7x"></a>相寻讲肆成济极多。<a id="a-7y"></a>唐运初兴遐迩清晏。<a id="a-7z"></a>四远投造增倍于前。<a id="a-80"></a>每席传灯播扬非一。<a id="a-81"></a>贞观之译证义所资。<a id="a-82"></a>下敕征召恒知翻任。<a id="a-83"></a>后造普光宏壮华敞。<a id="a-84"></a>又召居之。<a id="a-85"></a>衣服供给四时随改。<a id="a-86"></a>又下敕令为皇储受菩萨戒。<a id="a-87"></a>礼敬之极众所倾心。<a id="a-88"></a>贞观九年。<a id="a-89"></a>又奉敕召。<a id="a-8A"></a>入为皇后戒师。<a id="a-8B"></a>因即敕补兼知空观寺上座。<a id="a-8C"></a>抚接客旧妙识物心。<a id="a-8D"></a>弘导法化长镇不绝。<a id="a-8E"></a>前后预听者数千。<a id="a-8F"></a>东蕃西鄙难可胜述。<a id="a-8G"></a>及学成返国皆为法匠。<a id="a-8H"></a>传通正教于今转盛。<a id="a-8I"></a>新罗王子金慈藏。<a id="a-8J"></a>轻忽贵位弃俗出家。<a id="a-8K"></a>远闻虔仰思睹言令。<a id="a-8L"></a>遂架山航海远造京师。<a id="a-8M"></a>乃于船中梦瞩颜色。<a id="a-8N"></a>及睹形状宛若梦中。<a id="a-8O"></a>悲涕交流欣其会遇。<a id="a-8P"></a>因从受菩萨戒。<a id="a-8Q"></a>尽礼事焉。<a id="a-8R"></a>十四年。<a id="a-8S"></a>有僧犯过。<a id="a-8T"></a>下敕普责京寺。<a id="a-8U"></a>大德纲维因集于玄武门。<a id="a-8V"></a>召常上殿。<a id="a-8W"></a>论及僧过。<a id="a-8X"></a>常曰。<a id="a-8Y"></a>僧等蒙荷恩惠得预法门。<a id="a-8Z"></a>不能躬奉教网。<a id="a-8a"></a>致有上闻天听。<a id="a-8b"></a>特由常等寡于训诲。<a id="a-8c"></a>耻愧难陈。<a id="a-8d"></a>遂引涅槃付属之旨。<a id="a-8e"></a>上然之。<a id="a-8f"></a>因宥大理狱囚百有余人。<a id="a-8g"></a>又延设供。<a id="a-8h"></a>食讫而退。<a id="a-8i"></a>及李道居先。<a id="a-8j"></a>不胜此位。<a id="a-8k"></a>率僧邀驾随顿表上。<a id="a-8l"></a>既不蒙遂。<a id="a-8m"></a>因染余疾。<a id="a-8n"></a>的无痛所右胁而终于住寺。<a id="a-8o"></a>春秋七十有九。<a id="a-8p"></a>即贞观十九年六月二十六日也。<a id="a-8q"></a>至七月二日。<a id="a-8r"></a>葬于南郊高阳之原。<a id="a-8s"></a>时炎景陵天游尘翳日。<a id="a-8t"></a>逮至发引之前。<a id="a-8u"></a>夜降微雨。<a id="a-8v"></a>及于明旦。<a id="a-8w"></a>天地清朗云雾四除。<a id="a-8x"></a>纤尘不飞道路无拥。<a id="a-8y"></a>京寺僧侣门人子弟等。<a id="a-8z"></a>各建修幢三十余车。<a id="a-90"></a>前后威仪四十余里。<a id="a-91"></a>信心士女执素幡花列侍左右。<a id="a-92"></a>乃盈数万。<a id="a-93"></a>卿相傧从。<a id="a-94"></a>佥以荣之。<a id="a-95"></a>初常涉诣义门妙崇行解。<a id="a-96"></a>故众所推。<a id="a-97"></a>美归于摄论。<a id="a-98"></a>而志之所尚慕涅槃。<a id="a-99"></a>恒欲披讲未之欣悟。<a id="a-9A"></a>遂依众请专弘此论。<a id="a-9B"></a>陶冶理味精贯匈怀。<a id="a-9C"></a>依时赴讲全无读诵。<a id="a-9D"></a>才有余暇课业行道。<a id="a-9E"></a>六时自励片无违缺。<a id="a-9F"></a>有大神王冠服皆素。<a id="a-9G"></a>率其部从随其旋绕。<a id="a-9H"></a>道俗时见。<a id="a-9I"></a>密以高之。<a id="a-9J"></a>又曾宵夜至佛堂中。<a id="a-9K"></a>壁画乐天一时起舞。<a id="a-9L"></a>后于中夜又在佛堂。<a id="a-9M"></a>观音菩萨从外入户上住空中。<a id="a-9N"></a>身相瑰奇佩服璎珞。<a id="a-9O"></a>晃发希有良久便灭。<a id="a-9P"></a>后经五年。<a id="a-9Q"></a>天将欲曙。<a id="a-9R"></a>又感普贤菩萨从东而来。<a id="a-9S"></a>去地五六丈许。<a id="a-9T"></a>常之专精。<a id="a-9U"></a>征应为如此也。<a id="a-9V"></a>故立志清峻逾久逾剧。<a id="a-9W"></a>所获法利多造经像。<a id="a-9X"></a>但务奇妙不言其价。<a id="a-9Y"></a>岁建檀会终尽京师。<a id="a-9Z"></a>悲敬两田无遮供养。<a id="a-9a"></a>自所服用粗弊而已。<a id="a-9b"></a>讲扬别供一不受之。<a id="a-9c"></a>还布众中持操无改。<a id="a-9d"></a>着摄论义疏八卷玄章五卷。<a id="a-9e"></a>涅槃维摩胜鬘等。<a id="a-9f"></a>各垂疏记。<a id="a-9g"></a>广行于世。<a id="a-9h"></a>弟子德逊等。<a id="a-9i"></a>为立碑于普光之门。<a id="a-9j"></a>宗正卿李百药为文。</p>
  <p id="a9k">释智徽。<a id="a-9l"></a>俗姓焦。<a id="a-9m"></a>泽州高平人也。<a id="a-9n"></a>年十三。<a id="a-9o"></a>志乐出家不希世累。<a id="a-9p"></a>住本州清化寺。<a id="a-9q"></a>依随远法师听涉经论。<a id="a-9r"></a>于大涅槃偏洞幽极。<a id="a-9s"></a>故齿年学稔为诸沙弥之卓秀者也。<a id="a-9t"></a>立性勤恪乐理僧务。<a id="a-9u"></a>每有执役不惮形苦。<a id="a-9v"></a>昼供养僧夜读章疏。<a id="a-9w"></a>衣不解带研精无怠。<a id="a-9x"></a>受具已后。<a id="a-9y"></a>神思高正戒行明洁。<a id="a-9z"></a>然平恕俭约见者钦属。<a id="a-A0"></a>歆慕弘道岁常讲涅槃十地地持维摩胜鬘。<a id="a-A1"></a>用为恒业。<a id="a-A2"></a>声务广被远近追风。<a id="a-A3"></a>提襆裹粮寻造非一。<a id="a-A4"></a>隋炀御历珍敬弥隆。<a id="a-A5"></a>大业七年。<a id="a-A6"></a>下诏延请入于东都内道场。<a id="a-A7"></a>礼异恒伦日增荣供徽立操自昔一不受之。<a id="a-A8"></a>盈尺之贮不附箱囊。<a id="a-A9"></a>率性超然不妄倾涅。<a id="a-AA"></a>但专讲诵宣导为先。<a id="a-AB"></a>伪郑之初洛城恒闭。<a id="a-AC"></a>徽以兵戈方始开悟未因。<a id="a-AD"></a>乃杖锡出城思济乡壤。<a id="a-AE"></a>于时守卫严防梗涩难通。<a id="a-AF"></a>而徽安行限阈守当不觉。<a id="a-AG"></a>斯固善神之所送也。<a id="a-AH"></a>既达高平道俗欣赴。<a id="a-AI"></a>世接屯难饥馁相委。<a id="a-AJ"></a>乃遗以粮粒拯济寔多。<a id="a-AK"></a>皂素赖之皆餐法味。<a id="a-AL"></a>便即四时长讲屡有升堂。<a id="a-AM"></a>外施衣帛悉供讲众。<a id="a-AN"></a>频值俭岁米食不丰。<a id="a-AO"></a>异客暴来两倍过旧。<a id="a-AP"></a>徽以听侣不安。<a id="a-AQ"></a>为营别院。<a id="a-AR"></a>四方学士同萃其中。<a id="a-AS"></a>财法两施无时宁舍。<a id="a-AT"></a>怀州都督郧国公张亮。<a id="a-AU"></a>钦抱德教远延讲说。<a id="a-AV"></a>道俗屯赴。<a id="a-AW"></a>又结河阳。<a id="a-AX"></a>乃请为菩萨戒师。<a id="a-AY"></a>珍敬道风誓为善友。<a id="a-AZ"></a>夏讲涅槃。<a id="a-Aa"></a>解恣便讫。<a id="a-Ab"></a>觉少不悆。<a id="a-Ac"></a>众咸怪之。<a id="a-Ad"></a>还房静念俄顷便逝。<a id="a-Ae"></a>春秋七十九。<a id="a-Af"></a>即贞观十二年三月二十日也。<a id="a-Ag"></a>怀州道俗哀若至亲。<a id="a-Ah"></a>送葬归于本邑。<a id="a-Ai"></a>自徽之在远门也。<a id="a-Aj"></a>敬法尊人诚孝第一。<a id="a-Ak"></a>每登法席。<a id="a-Al"></a>讲析幽通。<a id="a-Am"></a>皆云。<a id="a-An"></a>大法师意如此。<a id="a-Ao"></a>因即声泪俱下。<a id="a-Ap"></a>常谓诸徒曰。<a id="a-Aq"></a>父母生吾肉身。<a id="a-Ar"></a>法师生吾法身。<a id="a-As"></a>恩报此恩何由可逮。<a id="a-At"></a>惟有弘教利物。<a id="a-Au"></a>薄展余怀耳。<a id="a-Av"></a>所以每岁常讲不敢告劳。<a id="a-Aw"></a>以惟斯故也。<a id="a-Ax"></a>兼以课己行业无亏六时。<a id="a-Ay"></a>手执熏炉约数承礼。<a id="a-Az"></a>夜不解衣一生恒尔。<a id="a-B0"></a>清素寡欲不乐交游。<a id="a-B1"></a>敷化之余便营僧事。<a id="a-B2"></a>故泽部长幼咏仰于今。</p>
  <p id="aB3">释玄鉴。<a id="a-B4"></a>俗姓焦。<a id="a-B5"></a>泽州高平人也。<a id="a-B6"></a>天性仁慈志乐清洁。<a id="a-B7"></a>酒肉荤辛自然厌离。<a id="a-B8"></a>十九发心投诚释种。<a id="a-B9"></a>爱重松林终日庇其下忘遗食息。<a id="a-BA"></a>后住清化寺。<a id="a-BB"></a>依止远公听采经论。<a id="a-BC"></a>于大涅槃深得其趣隋运末龄贼徒交乱。<a id="a-BD"></a>佛寺僧坊并随灰烬。<a id="a-BE"></a>众侣分散颠仆沟壑。<a id="a-BF"></a>鉴守心戒禁曾无愆犯。<a id="a-BG"></a>食唯蔬菜衣则蕴麻。<a id="a-BH"></a>屡经岁序情无嚬蹙。<a id="a-BI"></a>及至年谷丰熟。<a id="a-BJ"></a>还返故乡。<a id="a-BK"></a>招集缁素崇建法席。<a id="a-BL"></a>劝诸信识。<a id="a-BM"></a>但故伽蓝皆得营复。<a id="a-BN"></a>有故塔庙并令涂扫。<a id="a-BO"></a>遂使合境庄严赫然荣丽。<a id="a-BP"></a>奉信归向十室其九。<a id="a-BQ"></a>兼以正性敦直言行相高。<a id="a-BR"></a>行值饮啖非法。<a id="a-BS"></a>无不面谏诃毁。<a id="a-BT"></a>极言过状不避强御。<a id="a-BU"></a>或与语不受者。<a id="a-BV"></a>便碎之酒器。<a id="a-BW"></a>不酬其费。<a id="a-BX"></a>故诸俗士聚集宴饮。<a id="a-BY"></a>闻鉴来至并即奔散。<a id="a-BZ"></a>由是七众尊虔。<a id="a-Ba"></a>敬其严厉重其清贞。<a id="a-Bb"></a>数有缮造工匠繁多。<a id="a-Bc"></a>豪族之人或遗酒食。<a id="a-Bd"></a>鉴云。<a id="a-Be"></a>吾今所营必令如法。<a id="a-Bf"></a>乍可不造理无饮酒。<a id="a-Bg"></a>遂即止之时清化寺修营佛殿。<a id="a-Bh"></a>合境民庶同供崇建。<a id="a-Bi"></a>泽州官长长孙义。<a id="a-Bj"></a>素颇奉信闻役工匠其数甚众。<a id="a-Bk"></a>乃送酒两舆以致之。<a id="a-Bl"></a>鉴时检校营造。<a id="a-Bm"></a>见有此事。<a id="a-Bn"></a>又破酒器狼籍地上。<a id="a-Bo"></a>告云。<a id="a-Bp"></a>吾之功德乍可不成。<a id="a-Bq"></a>终不用此非法物也。<a id="a-Br"></a>义闻大怒。<a id="a-Bs"></a>明欲加恼。<a id="a-Bt"></a>夜梦有人以刀临之。<a id="a-Bu"></a>既忽警寤即事归忏。<a id="a-Bv"></a>又遇疫气死亡非一。<a id="a-Bw"></a>皆投心乞命。<a id="a-Bx"></a>鉴为之忏悔令断酒肉。<a id="a-By"></a>病者痊复。<a id="a-Bz"></a>时大重之。<a id="a-C0"></a>有乡人李迁者。<a id="a-C1"></a>性偏嗜酒。<a id="a-C2"></a>既遇时气无由自济。<a id="a-C3"></a>遂悔酒过用为死调。<a id="a-C4"></a>俄尔鉴至无何便去。<a id="a-C5"></a>迁遂除差。<a id="a-C6"></a>因尔厌离饮酒永不涉言。<a id="a-C7"></a>纵忽闻气如逢毒势。<a id="a-C8"></a>告其友曰。<a id="a-C9"></a>自见鉴师已来。<a id="a-CA"></a>尚不喜闻。<a id="a-CB"></a>况当见也。<a id="a-CC"></a>故戒节冥感皆此之类。<a id="a-CD"></a>于今神志贞亮。<a id="a-CE"></a>每讲涅槃十地维摩。<a id="a-CF"></a>四时不辍。<a id="a-CG"></a>春秋八十有三。<a id="a-CH"></a>初鉴以传法之务。<a id="a-CI"></a>职司其忧。<a id="a-CJ"></a>众侣乖仪。<a id="a-CK"></a>则纠弹驱摈。<a id="a-CL"></a>时俗佥讶其梗直也及武德六年。<a id="a-CM"></a>当部濩泽县李录事者。<a id="a-CN"></a>死经七日。<a id="a-CO"></a>隐身谓妻曰。<a id="a-CP"></a>吾是李录事也。<a id="a-CQ"></a>计吾犹得六年在世。<a id="a-CR"></a>但为司命枉来取我。<a id="a-CS"></a>生埋冢中。<a id="a-CT"></a>已诉阎王。<a id="a-CU"></a>蒙放在人中。<a id="a-CV"></a>浮游六年。<a id="a-CW"></a>今在鬼道。<a id="a-CX"></a>未然之事皆预知也。<a id="a-CY"></a>卿家贫窘。<a id="a-CZ"></a>但为他卜无不必中。<a id="a-Ca"></a>因可获财以利大小。<a id="a-Cb"></a>便尔卖卜。<a id="a-Cc"></a>鬼为通疑。<a id="a-Cd"></a>方远皆诣谓为大圣。<a id="a-Ce"></a>后谓妻曰。<a id="a-Cf"></a>人命无常。<a id="a-Cg"></a>何不修福。<a id="a-Ch"></a>可往鉴师所听法。<a id="a-Ci"></a>遂相将入讲堂中。<a id="a-Cj"></a>安置壁角以物自障。<a id="a-Ck"></a>共人言议应变迅速。<a id="a-Cl"></a>乃经晦朔。<a id="a-Cm"></a>或有问者。<a id="a-Cn"></a>何不现形耶。<a id="a-Co"></a>答曰。<a id="a-Cp"></a>今在鬼趣。<a id="a-Cq"></a>受身极陋自不忍见。<a id="a-Cr"></a>况复他也。<a id="a-Cs"></a>又往景业寺听维摩经。<a id="a-Ct"></a>有余法师。<a id="a-Cu"></a>谓曰。<a id="a-Cv"></a>今讲此经感何人听。<a id="a-Cw"></a>答曰。<a id="a-Cx"></a>自人头已上便是鬼神。<a id="a-Cy"></a>上及诸天。<a id="a-Cz"></a>重级充满。<a id="a-D0"></a>然都讲唱文。<a id="a-D1"></a>诸天神等皆敛容倾耳。<a id="a-D2"></a>恐其声绝。<a id="a-D3"></a>法师解释皆散乱纵恣无心听受。<a id="a-D4"></a>愿如法讲说勿妄饮啖也。<a id="a-D5"></a>何以知然。<a id="a-D6"></a>见天神等闻法师酒气皆回面而听。<a id="a-D7"></a>因即悔过令废饮之。<a id="a-D8"></a>鬼曰。<a id="a-D9"></a>此定须断天神不许宁不讲也。<a id="a-DA"></a>非惟此会独感诸天。<a id="a-DB"></a>但有法事无不来降。<a id="a-DC"></a>不可轻矣。<a id="a-DD"></a>鉴闻异寺有此声告。<a id="a-DE"></a>倍复信奉。<a id="a-DF"></a>兢兢异常。</p>
  <p id="aDG">释玄会。<a id="a-DH"></a>字怀默。<a id="a-DI"></a>俗姓席氏。<a id="a-DJ"></a>其先豳土安定人也。<a id="a-DK"></a>远祖因官故。<a id="a-DL"></a>又居京兆樊川之秘阪焉。<a id="a-DM"></a>年十二。<a id="a-DN"></a>精苦绝伦。<a id="a-DO"></a>欣志捐俗。<a id="a-DP"></a>而仪相秀挺有异神童。<a id="a-DQ"></a>隋汉王谅。<a id="a-DR"></a>见而奇之。<a id="a-DS"></a>奏度出家。<a id="a-DT"></a>仍住海觉寺。<a id="a-DU"></a>为总法师弟子。<a id="a-DV"></a>自落采之后即预讲席专志涅槃。<a id="a-DW"></a>勤至之功伦等推尚。<a id="a-DX"></a>总深会之解也。<a id="a-DY"></a>举为覆述。<a id="a-DZ"></a>所以槃节拘致由来拥虑者皆剖决。<a id="a-Da"></a>通释泠然可见。<a id="a-Db"></a>时大赏之以为涅槃之后胤也。<a id="a-Dc"></a>因尔改前旧章更新户牖穿凿之功。<a id="a-Dd"></a>难与仇抗。<a id="a-De"></a>造涅槃义章四卷。<a id="a-Df"></a>义源文本时文释抄部各四卷。<a id="a-Dg"></a>自延远辍斤之后。<a id="a-Dh"></a>作者祖述前言。<a id="a-Di"></a>惟会一人独称孤拔。<a id="a-Dj"></a>武德之始。<a id="a-Dk"></a>学观大张。<a id="a-Dl"></a>沙门昙献道开国望。<a id="a-Dm"></a>造慈悲寺奏会以为寺主。<a id="a-Dn"></a>经始惟新法务连续。<a id="a-Do"></a>引接后昆。<a id="a-Dp"></a>讲扬此部将四十遍。<a id="a-Dq"></a>于时同侣同业相推元席。<a id="a-Dr"></a>而让以成治。<a id="a-Ds"></a>雅为学宗性慕人法不滥尊严。<a id="a-Dt"></a>但有法座皆通咨听。<a id="a-Du"></a>纵己旧闻倾如新渴。<a id="a-Dv"></a>斯敬重之极。<a id="a-Dw"></a>末象罕遇也。<a id="a-Dx"></a>总法师曰。<a id="a-Dy"></a>吾非圣人。<a id="a-Dz"></a>何得此子入吾室乎。<a id="a-E0"></a>相法师曰。<a id="a-E1"></a>经云。<a id="a-E2"></a>后五百岁有福智者。<a id="a-E3"></a>此子谓乎。<a id="a-E4"></a>法之大将岂不然乎。<a id="a-E5"></a>岳法师曰。<a id="a-E6"></a>此公就我学俱舍者。<a id="a-E7"></a>同事摄也。<a id="a-E8"></a>愿以妙庄严世值善知识矣。<a id="a-E9"></a>振法师曰。<a id="a-EA"></a>此公就我学迦延者。<a id="a-EB"></a>之赞成吾学耳。<a id="a-EC"></a>以我小术不耻下问乃回龙象于兔径也。<a id="a-ED"></a>吾何言哉。<a id="a-EE"></a>贞观八年又敕住弘福寺。<a id="a-EF"></a>讲事都废专修定业。<a id="a-EG"></a>梦登佛手号无量寿。<a id="a-EH"></a>遂造弥陀像一座。<a id="a-EI"></a>常拟系心作身同观。<a id="a-EJ"></a>欲入山林寺众劝住请讲涅槃。<a id="a-EK"></a>至藤蛇喻。<a id="a-EL"></a>忽有异蛇。<a id="a-EM"></a>从栿而下顾视四方。<a id="a-EN"></a>寻即不见。<a id="a-EO"></a>讲至诤论常有魔事。<a id="a-EP"></a>因兹遘疾还返慈悲。<a id="a-EQ"></a>见佛来迎因而气尽。<a id="a-ER"></a>春秋五十有九。<a id="a-ES"></a>即十四年五月二十七日也。<a id="a-ET"></a>合邑闻知悲凉相及。<a id="a-EU"></a>葬于高阳原。<a id="a-EV"></a>晚又收其遗骸于故城西南隅。<a id="a-EW"></a>起塼塔供养。<a id="a-EX"></a>自会之弘道也。<a id="a-EY"></a>温柔在性弘赡为心。<a id="a-EZ"></a>远近流寓投造非一。<a id="a-Ea"></a>而能推心接诱。<a id="a-Eb"></a>惟法是务。<a id="a-Ec"></a>晚又常坐乃终身世。</p>
  <p id="aEd">释行等。<a id="a-Ee"></a>姓吉氏。<a id="a-Ef"></a>冯翊人。<a id="a-Eg"></a>十二出家。<a id="a-Eh"></a>与会公同事总师为弟子。<a id="a-Ei"></a>服章粗素立性铿卓。<a id="a-Ej"></a>登听净影远公涅槃。<a id="a-Ek"></a>伏读文义。<a id="a-El"></a>时以荣之。<a id="a-Em"></a>相从讲说百一十遍。<a id="a-En"></a>中逢阻难必预先知。<a id="a-Eo"></a>或闻异香或感怪梦。<a id="a-Ep"></a>幢折盖翻以为标据。<a id="a-Eq"></a>即令大众同念般若。<a id="a-Er"></a>所有魔事无何而退。<a id="a-Es"></a>故每讲后常礼佛名及读华严。<a id="a-Et"></a>以为消障之本也。<a id="a-Eu"></a>又与玄会同住慈悲。<a id="a-Ev"></a>弘法之时。<a id="a-Ew"></a>等必先登。<a id="a-Ex"></a>会随后赴。<a id="a-Ey"></a>时以为相成之道也。<a id="a-Ez"></a>故常讲时感鸡伏听。<a id="a-F0"></a>从受戒者死而还活。<a id="a-F1"></a>冥曹所放。<a id="a-F2"></a>云传等教。<a id="a-F3"></a>斯亦骇动幽显。<a id="a-F4"></a>非言厝也。<a id="a-F5"></a>以贞观十六年三月六日因疾而终。<a id="a-F6"></a>春秋七十有三。<a id="a-F7"></a>初临终累日。<a id="a-F8"></a>护戒之语吾何重及。<a id="a-F9"></a>但少欲知足可为永诫。<a id="a-FA"></a>吾今死后勿作威仪。<a id="a-FB"></a>惟以一椽舆送山所。<a id="a-FC"></a>愿食吾身早成正觉。<a id="a-FD"></a>有乖此愿非吾门人。<a id="a-FE"></a>弟子等营办幢舆盛设威仪将欲茔送。<a id="a-FF"></a>其夜列宿大明地方欲了。<a id="a-FG"></a>大雨洪注。<a id="a-FH"></a>道俗同拥一不得往。<a id="a-FI"></a>还依遗诀单舆至山。<a id="a-FJ"></a>雨即通霁。<a id="a-FK"></a>收葬于京南神和原。<a id="a-FL"></a>起塔树松立铭塔所。</p>
 </body>
</html>