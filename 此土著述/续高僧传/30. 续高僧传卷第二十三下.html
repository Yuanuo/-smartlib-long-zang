<!doctype html>
<html id="z3IBWSO1JW" data-ver="962">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十三下</h1>
  <p id="a2"></p>
  <p id="a3">明律下之余(正传六人　附见一人　无传二人)</p>
  <p id="a4">唐箕山沙门释慧进传七(明瓒)</p>
  <p id="a5">并州义兴寺绎道亮传八。</p>
  <p id="a6">益州福胜寺释道兴传九。</p>
  <p id="a7">苏州通玄寺释惠旻传十。</p>
  <p id="a8">洛州天宫寺释明导传十一。</p>
  <p id="a9">洛州敬爱寺释昙光传十二。</p>
  <p id="aA">京师延兴寺释道胄传十三(无传)</p>
  <p id="aB">益州福缘寺释昙逞传十四(无传)</p>
  <p id="aC">释慧进。<a id="a-D"></a>姓鲍氏。<a id="a-E"></a>潞州上党人。<a id="a-F"></a>弱岁辞亲。<a id="a-G"></a>慕从缁侣修习戒检。<a id="a-H"></a>极用偏功将欲剪削。<a id="a-I"></a>父母留恋遂停俗里。<a id="a-J"></a>以仁孝见知。<a id="a-K"></a>年至三十。<a id="a-L"></a>乡闾觌其精苦洁身断爱无思妻累。<a id="a-M"></a>乃共白其所亲。<a id="a-N"></a>委其元度。<a id="a-O"></a>方任出家。<a id="a-P"></a>住州治梵境寺。<a id="a-Q"></a>既受具已。<a id="a-R"></a>闻说受净衣毛啬然。<a id="a-S"></a>重问持犯又阙咨悟。<a id="a-T"></a>承邺下讲律徒侣仅千。<a id="a-U"></a>欣喜满怀。<a id="a-V"></a>以律假缘求非文不合。<a id="a-W"></a>因即闭关自读八十余遍。<a id="a-X"></a>行要耳目颇亦具瞻。<a id="a-Y"></a>而义理由踪必从师受。<a id="a-Z"></a>便往相州洪律师所。<a id="a-a"></a>一坐伏听不移其席乃经八遍。<a id="a-b"></a>中静缘务相续而听又经八年。<a id="a-c"></a>尔后栖遑随师南北。<a id="a-d"></a>或山或世游采经论用裨律宗。<a id="a-e"></a>略计前后四分一。<a id="a-f"></a>宗百二十遍。<a id="a-g"></a>并覆寻读强三百遍。<a id="a-h"></a>自有同尘专志累功罕俦其匹。<a id="a-i"></a>隋文末历。<a id="a-j"></a>有同寺僧。<a id="a-k"></a>弊进学业匹难齐竞。<a id="a-l"></a>阴而嫉之。<a id="a-m"></a>进曰。<a id="a-n"></a>相与出家同遵律业。<a id="a-o"></a>潜加绳扇岂不以身名致嫌乎。<a id="a-p"></a>昔闻无诤行者惟在空生圣立芳规义非自结。<a id="a-q"></a>余虽不敏请从雅喻。<a id="a-r"></a>即日往谢。<a id="a-s"></a>掷弃公名揭襆而出。<a id="a-t"></a>众有止之。<a id="a-u"></a>进曰。<a id="a-v"></a>余不滞于去留也。<a id="a-w"></a>为缘故耳。<a id="a-x"></a>因逖听诸方胜徒名地。<a id="a-y"></a>五台泰岳东川北部常山雁门。<a id="a-z"></a>随逐禅踪无远必届。<a id="a-10"></a>沙门慧瓒道王朔川。<a id="a-11"></a>又往投焉。<a id="a-12"></a>定师宗傅。<a id="a-13"></a>及瓒入关遂往箕山访踪巢许。<a id="a-14"></a>岩名便利有古寺焉。<a id="a-15"></a>扫以居之。<a id="a-16"></a>足不下溪三十余载。<a id="a-17"></a>言行成范缁素寻焉。<a id="a-18"></a>旧本幽阻由之喧泰。<a id="a-19"></a>故其法属常以禅律继业。<a id="a-1A"></a>以贞观十九年正月十五日。<a id="a-1B"></a>因疾跏坐终于山舍。<a id="a-1C"></a>春秋八十有六。<a id="a-1D"></a>时同乡沙门道瓒者。<a id="a-1E"></a>善宗四分心明清亮。<a id="a-1F"></a>讲解相仍具传章钞。<a id="a-1G"></a>而形气弘伟少共齐伦。<a id="a-1H"></a>在法住寺御众扬化。<a id="a-1I"></a>韩潞沁泽四州从范。<a id="a-1J"></a>末龄风疾顿增。<a id="a-1K"></a>相乖仪节。<a id="a-1L"></a>虽衣服颓陊。<a id="a-1M"></a>而药食无瑕。<a id="a-1N"></a>余闻往焉。<a id="a-1O"></a>欣然若旧。<a id="a-1P"></a>叙悟犹正。<a id="a-1Q"></a>年八十余矣。</p>
  <p id="a1R">释道亮。<a id="a-1S"></a>姓赵氏。<a id="a-1T"></a>赵州栾城人。<a id="a-1U"></a>十五厌于世网。<a id="a-1V"></a>投州界莎坦禅坊备禅师出家焉。<a id="a-1W"></a>备博达洽闻两河称德。<a id="a-1X"></a>偏弘大论神见清。<a id="a-1Y"></a>远十六登坐至于八十。<a id="a-1Z"></a>声相动物词味无变。<a id="a-1a"></a>亮奉敬咨展望预听徒。<a id="a-1b"></a>乃令往飞龙山诵经为业。<a id="a-1c"></a>山侣三十并是禅踪。<a id="a-1d"></a>素少净人惟亮一已。<a id="a-1e"></a>既当下位众务同臻。<a id="a-1f"></a>日别自课舂五斗粟。<a id="a-1g"></a>将及六载一时不懈。<a id="a-1h"></a>徒跣三年。<a id="a-1i"></a>六时随众屡蒙放遣。<a id="a-1j"></a>素心不从积至七年。<a id="a-1k"></a>苦劝方遂。<a id="a-1l"></a>闻并部瓒禅师结徒开化盛宣佛法。<a id="a-1m"></a>行达箕山便进具戒。<a id="a-1n"></a>渐次太原归依慧瓒。<a id="a-1o"></a>念定为务旁慕律宗。<a id="a-1p"></a>有严律师者。<a id="a-1q"></a>德范可归。<a id="a-1r"></a>便从受业。<a id="a-1s"></a>因居无量寿寺焉。<a id="a-1t"></a>即严之所住也。<a id="a-1u"></a>自尔专攻四分无忘日夕。<a id="a-1v"></a>又从严往石州听地持论。<a id="a-1w"></a>经停既久文旨大通。<a id="a-1x"></a>覆述前解增其名实。<a id="a-1y"></a>有员秀才者。<a id="a-1z"></a>居幽综习儒教有功。<a id="a-20"></a>从亮学于起信。<a id="a-21"></a>遂为披折开发慧悟。<a id="a-22"></a>抱信不移。<a id="a-23"></a>承龛律师引徒盛讲据业吕州。<a id="a-24"></a>又往从焉听温本习。<a id="a-25"></a>后返住寺依时弘演。<a id="a-26"></a>唐运初开敕为满师立义兴寺。<a id="a-27"></a>以亮律行清显延而止之。<a id="a-28"></a>因常讲说镇移世续。<a id="a-29"></a>贞观之始出至本州。<a id="a-2A"></a>栾城备公犹自在世。<a id="a-2B"></a>欣亮远觐为建律筵。<a id="a-2C"></a>转展相扇声被东夏。<a id="a-2D"></a>听徒八百请益日隆。<a id="a-2E"></a>尔后频开律府。<a id="a-2F"></a>计不在数。<a id="a-2G"></a>成讲学士四十余人。<a id="a-2H"></a>并部法兴出自此矣。<a id="a-2I"></a>至今贞观十九年。<a id="a-2J"></a>春秋七十有七。</p>
  <p id="a2K">释道兴。<a id="a-2L"></a>姓刘。<a id="a-2M"></a>本住秦州。<a id="a-2N"></a>八九岁时常念出家。<a id="a-2O"></a>私诣僧寺不肯还。<a id="a-2P"></a>二亲恐失。<a id="a-2Q"></a>年十九。<a id="a-2R"></a>决意定诣大光寺求出家。<a id="a-2S"></a>僧众愍之。<a id="a-2T"></a>二亲苦求隐避不失。<a id="a-2U"></a>众为解喻便许剃落。<a id="a-2V"></a>时天下大乱贼寇交横。<a id="a-2W"></a>死者山积。<a id="a-2X"></a>兴为沙弥语诸徒曰。<a id="a-2Y"></a>人身难得持戒第一。<a id="a-2Z"></a>母为贼掠将去。<a id="a-2a"></a>离城六十里。<a id="a-2b"></a>兴没命寻逐。<a id="a-2c"></a>至已被伤未绝。<a id="a-2d"></a>贼见曰。<a id="a-2e"></a>此僧诚为至孝。<a id="a-2f"></a>逐母至此。<a id="a-2g"></a>便不尽命。<a id="a-2h"></a>乃背负母还城。<a id="a-2i"></a>城中咸怪。<a id="a-2j"></a>贼路凶险何因得返。<a id="a-2k"></a>避难投蜀至河池县。<a id="a-2l"></a>逢赞皇公蒙被安慰。<a id="a-2m"></a>送至梁州。<a id="a-2n"></a>兴与一老僧相随。<a id="a-2o"></a>彼有金十两。<a id="a-2p"></a>谓兴曰。<a id="a-2q"></a>吾有金可为负至蜀共分。<a id="a-2r"></a>兴曰。<a id="a-2s"></a>此危身物。<a id="a-2t"></a>佛又不许。<a id="a-2u"></a>不可将行。<a id="a-2v"></a>若不信者善恶应验。<a id="a-2w"></a>逐舍而独往。<a id="a-2x"></a>彼持金者至三泉县逢贼致死。<a id="a-2y"></a>既至蜀川年满进具。<a id="a-2z"></a>常行兰若头陀乞食。<a id="a-30"></a>智舜律师当衢讲匠。<a id="a-31"></a>依听五遍便能覆述。<a id="a-32"></a>每有异见舜深奇之。<a id="a-33"></a>后至京师首律师下伸大义。<a id="a-34"></a>如别所引。<a id="a-35"></a>后还蜀川。<a id="a-36"></a>广听经论。<a id="a-37"></a>不爽光阴。<a id="a-38"></a>又于江禅师下禀受禅道。<a id="a-39"></a>以为征心要术也。<a id="a-3A"></a>自舜没后接构律筵。<a id="a-3B"></a>每年讲席极为稽引。<a id="a-3C"></a>三十二度来请者方许开宗。<a id="a-3D"></a>每叹云。<a id="a-3E"></a>佛法渐替轻慢日增。<a id="a-3F"></a>余不敢轻。<a id="a-3G"></a>所以为重法故尔。<a id="a-3H"></a>即以殷勤郑重为善法种子。<a id="a-3I"></a>若无此种何由可遇。<a id="a-3J"></a>所以每讲律部。<a id="a-3K"></a>及发菩提心。<a id="a-3L"></a>以此励众。<a id="a-3M"></a>听者垂泣恩诲。<a id="a-3N"></a>兴待众涕泣静已。<a id="a-3O"></a>久久方令唱文。<a id="a-3P"></a>如此非一。<a id="a-3Q"></a>四远来投无客主。<a id="a-3R"></a>兴知都维那。<a id="a-3S"></a>于时官府急切不许客住。<a id="a-3T"></a>诸寺无停者咸来。<a id="a-3U"></a>即安抚。<a id="a-3V"></a>寺主曰。<a id="a-3W"></a>依官制不许。<a id="a-3X"></a>何得停之。<a id="a-3Y"></a>兴曰。<a id="a-3Z"></a>官不许容针。<a id="a-3a"></a>私容车马。<a id="a-3b"></a>寺主岂不闻耶。<a id="a-3c"></a>寺主大怒曰。<a id="a-3d"></a>年少不用我语。<a id="a-3e"></a>兴曰。<a id="a-3f"></a>此三宝也。<a id="a-3g"></a>敬则见善。<a id="a-3h"></a>嫌则感恶。<a id="a-3i"></a>寺主愤恚还房。<a id="a-3j"></a>眼看袈裟不见。<a id="a-3k"></a>又往三门王家会。<a id="a-3l"></a>受饭谓言。<a id="a-3m"></a>是血食。<a id="a-3n"></a>人喻之竟不食。<a id="a-3o"></a>返寺向兴忏悔。<a id="a-3p"></a>寻终行兰若。<a id="a-3q"></a>时鬼来恼乱。<a id="a-3r"></a>兴出绳床。<a id="a-3s"></a>鬼退为受三归已。<a id="a-3t"></a>为礼佛名。<a id="a-3u"></a>鬼亦随礼。<a id="a-3v"></a>贞观中。<a id="a-3w"></a>青城戴令。<a id="a-3x"></a>来慕欲与兴同房宿。<a id="a-3y"></a>夜中眠惊走出房外云。<a id="a-3z"></a>见一赤衣僧。<a id="a-40"></a>执杖打背云何因在此宿。<a id="a-41"></a>以火照背。<a id="a-42"></a>如三指大。<a id="a-43"></a>隐轸赤色。<a id="a-44"></a>因求悔过。<a id="a-45"></a>兴遇疾甚。<a id="a-46"></a>闻室中音乐声。<a id="a-47"></a>自念。<a id="a-48"></a>我所求者本在佛果。<a id="a-49"></a>不愿人天。<a id="a-4A"></a>所愿不虚诸有魔乱自应消灭。<a id="a-4B"></a>言已声灭。<a id="a-4C"></a>自此便差。<a id="a-4D"></a>常礼千佛日别一遍。<a id="a-4E"></a>永徽三年。<a id="a-4F"></a>玄奘法师送舍利令供养。<a id="a-4G"></a>兴获已于房内立道场发正愿曰。<a id="a-4H"></a>若一生传法。<a id="a-4I"></a>并礼贤劫千佛。<a id="a-4J"></a>如契圣心请放光明。<a id="a-4K"></a>如语一室并为金色。<a id="a-4L"></a>弟子咸见。<a id="a-4M"></a>以显庆四年月日。<a id="a-4N"></a>终于福胜。<a id="a-4O"></a>春秋六十有七。<a id="a-4P"></a>兴自在道行节在怀。<a id="a-4Q"></a>昼夜恒坐曾不偃亚。<a id="a-4R"></a>未常诣市不受别利。<a id="a-4S"></a>乞食之外不出寺门。<a id="a-4T"></a>不乘畜生不服非。<a id="a-4U"></a>法益部五象敬而重之。</p>
  <p id="a4V">释慧旻。<a id="a-4W"></a>字玄素。<a id="a-4X"></a>河东人。<a id="a-4Y"></a>志用方直操行不群。<a id="a-4Z"></a>仁爱泛洽禀自天性。<a id="a-4a"></a>道振三吴名流七泽。<a id="a-4b"></a>情好幽居多处岩壑。<a id="a-4c"></a>九岁出家。<a id="a-4d"></a>勤精洁业诵法华经。<a id="a-4e"></a>期月便度。<a id="a-4f"></a>十五听法回向寺新罗光法师成论。<a id="a-4g"></a>率先问对秀逸玄宾。<a id="a-4h"></a>命覆幽宗耆宿同悦。<a id="a-4i"></a>年十七赴请还乡。<a id="a-4j"></a>海盐之光兴寺讲法华经。<a id="a-4k"></a>听众云翔咸陈嘉瑞。<a id="a-4l"></a>异香弹指屡结空中。<a id="a-4m"></a>受具之后。<a id="a-4n"></a>从竹园寺志律师禀承十诵。<a id="a-4o"></a>文理精通傍讯诸部。<a id="a-4p"></a>志公将渐学徒用委。<a id="a-4q"></a>丧事云毕。<a id="a-4r"></a>东入会稽。<a id="a-4s"></a>至剡礼石佛。<a id="a-4t"></a>天台游讲肆。<a id="a-4u"></a>数年还吴止通玄寺。<a id="a-4v"></a>结徒厉业一十七年。<a id="a-4w"></a>不出寺门无穷别请。<a id="a-4x"></a>元始要终布衣蔬食。<a id="a-4y"></a>庆吊既绝谈谑斯亡。<a id="a-4z"></a>属隋末崩离吴中饥馑道俗逃难避地东西。<a id="a-50"></a>乃守死不移禅诵无辍。<a id="a-51"></a>鸟集无扰兽群不乱。<a id="a-52"></a>苏州总管闻嗣安。<a id="a-53"></a>迎请出山固辞不往。<a id="a-54"></a>重使再请不获而赴。<a id="a-55"></a>时刺史李廉薛通王荣等。<a id="a-56"></a>深相器重永崇供觐。<a id="a-57"></a>而怀志栖隐终日戚戚。<a id="a-58"></a>闻公通鉴不可夺也。<a id="a-59"></a>乃送入华亭谷干山。<a id="a-5A"></a>立寺行道数年。<a id="a-5B"></a>地惟下湿蚊虻甚多。<a id="a-5C"></a>恐致损伤将事移止。<a id="a-5D"></a>大唐开化法事广流。<a id="a-5E"></a>更入海虞山隐居二十余载。<a id="a-5F"></a>远方请业常百余人。<a id="a-5G"></a>地宜梓树劝励裁植数十万株。<a id="a-5H"></a>通给将来三宝功德。<a id="a-5I"></a>中年别于南涧止一草庵。<a id="a-5J"></a>两兔一彪相亲同止。<a id="a-5K"></a>内外盘游无相凌恼。<a id="a-5L"></a>至于禽兽神祇请受归戒。<a id="a-5M"></a>叙其事绩未可具也。<a id="a-5N"></a>苏州都督武阳公李世嘉。<a id="a-5O"></a>遣书降使频请不赴。<a id="a-5P"></a>贞观十九年。<a id="a-5Q"></a>刺史江王。<a id="a-5R"></a>因国度人行道之次。<a id="a-5S"></a>请令出山。<a id="a-5T"></a>王欲受戒施衣传诸香供。<a id="a-5U"></a>并固让诸德不授不纳。<a id="a-5V"></a>辞退山泉逍遥自玩。<a id="a-5W"></a>凡讲经律菩萨戒成实论数各有差。<a id="a-5X"></a>古律旧疏有漏失者。<a id="a-5Y"></a>皆删正而通畅焉。<a id="a-5Z"></a>着十诵私记十三卷。<a id="a-5a"></a>僧尼行事二卷。<a id="a-5b"></a>尼众羯磨两卷。<a id="a-5c"></a>道俗菩萨戒义疏四卷。<a id="a-5d"></a>受业学士传化者二十余人。<a id="a-5e"></a>以贞观末年八月十一日旦。<a id="a-5f"></a>终于所遁。<a id="a-5g"></a>春秋七十有七。<a id="a-5h"></a>未终三日异香满寺。<a id="a-5i"></a>举众怪问。<a id="a-5j"></a>曰吾后日当去矣。<a id="a-5k"></a>生死人之常也。<a id="a-5l"></a>寄世本若行云慎无哭泣。<a id="a-5m"></a>各念无常早求自度。<a id="a-5n"></a>丧事殡葬律有恒仪。<a id="a-5o"></a>碑志饰词一不须作。<a id="a-5p"></a>能依此诀吾何言哉。<a id="a-5q"></a>斯固临终不挠。<a id="a-5r"></a>可谓坚贞者矣。</p>
  <p id="a5s">释明导。<a id="a-5t"></a>姓姚氏。<a id="a-5u"></a>本吴兴人。<a id="a-5v"></a>因官歙州遂家于彼。<a id="a-5w"></a>幼协雅调与众不群。<a id="a-5x"></a>隋末丧乱二亲崩殁。<a id="a-5y"></a>发心出家意存护法。<a id="a-5z"></a>所在寻逐弥勒戒检。<a id="a-60"></a>以贞观初行达陈州。<a id="a-61"></a>逢敕简僧唯留世。<a id="a-62"></a>导以德声久被。<a id="a-63"></a>遂应斯举。<a id="a-64"></a>虽蒙荣闻意所遗之。<a id="a-65"></a>乃叹曰。<a id="a-66"></a>出家弘济务存许道。<a id="a-67"></a>岂以名贯拘滞一方。<a id="a-68"></a>乃翻然远征弃掷寺宇。<a id="a-69"></a>至烁砺二师座下。<a id="a-6A"></a>餐禀幽奥。<a id="a-6B"></a>未盈凉暑声闻超挺。<a id="a-6C"></a>因令覆述纵达无遗学门义侣莫不推挹。<a id="a-6D"></a>自诸寺结憾讼及道俗牵连不决。<a id="a-6E"></a>皆请通之。<a id="a-6F"></a>及导面往吐言惬伏。<a id="a-6G"></a>皆叹其善达无诤权。<a id="a-6H"></a>导不思之力也。<a id="a-6I"></a>龙朔二年。<a id="a-6J"></a>道行夙彰。<a id="a-6K"></a>奉敕别住东都天宫寺。<a id="a-6L"></a>麟德元年。<a id="a-6M"></a>今上造老子像敕送芒山。<a id="a-6N"></a>仍令洛下文物备列。<a id="a-6O"></a>时长史韩孝威。<a id="a-6P"></a>妄托天威。<a id="a-6Q"></a>黄巾扇惑私嘱僧尼。<a id="a-6R"></a>普令同送。<a id="a-6S"></a>威遂勒州部二十二县。<a id="a-6T"></a>五众通集洛州。<a id="a-6U"></a>各事幢幡克日齐举。<a id="a-6V"></a>导出众对曰。<a id="a-6W"></a>佛道二门由来天绝。<a id="a-6X"></a>邪正位殊本自硕异。<a id="a-6Y"></a>如何合杂雷同将引。<a id="a-6Z"></a>既无别敕不敢闻命。<a id="a-6a"></a>威大怒曰。<a id="a-6b"></a>是何道人辄拒国命。<a id="a-6c"></a>乃使人脱导袈裟。<a id="a-6d"></a>将行禁劾。<a id="a-6e"></a>导曰。<a id="a-6f"></a>袈裟敕度所著。<a id="a-6g"></a>非敕不可妄除。<a id="a-6h"></a>无敕令僧送道。<a id="a-6i"></a>所以不违国命。<a id="a-6j"></a>威怒曰。<a id="a-6k"></a>道人有不送天尊者出。<a id="a-6l"></a>导即挺身独立。<a id="a-6m"></a>预是僧尼同时总往导所。<a id="a-6n"></a>威怒曰。<a id="a-6o"></a>道人欲反。<a id="a-6p"></a>导应声语六曹官人曰。<a id="a-6q"></a>长吏总召僧尼唱反。<a id="a-6r"></a>此则长吏自反。<a id="a-6s"></a>众僧不反。<a id="a-6t"></a>须告御史导等一时崩出。<a id="a-6u"></a>威大忙惧降阶屈节。<a id="a-6v"></a>惭谢而止。<a id="a-6w"></a>以斯抗御季代少之。<a id="a-6x"></a>因僧大集简试度人。<a id="a-6y"></a>天宫饷食过中乃至。<a id="a-6z"></a>僧有不量时景者。<a id="a-70"></a>取而进啖。<a id="a-71"></a>导曰。<a id="a-72"></a>诸大德并佛法遗寄。<a id="a-73"></a>天下楷模。<a id="a-74"></a>非时之食对俗而啖。<a id="a-75"></a>公违法律现法灭缘。<a id="a-76"></a>冒罔圣凡一至于此。<a id="a-77"></a>众并愧之。<a id="a-78"></a>因索水清漱月余不食。<a id="a-79"></a>悲慨正法凋沦相及。<a id="a-7A"></a>道俗苦劝方乃进饼。<a id="a-7B"></a>以斯量之。<a id="a-7C"></a>故以护法之士不顾形有者。<a id="a-7D"></a>代有人焉。<a id="a-7E"></a>今年六十余。<a id="a-7F"></a>东夏英髦一期咸集导于清众有高称焉。</p>
  <p id="a7G">释昙光。<a id="a-7H"></a>姓张氏。<a id="a-7I"></a>汴州人。<a id="a-7J"></a>自幼及长洁志清范。<a id="a-7K"></a>诸有胜徒莫不登践。<a id="a-7L"></a>于砺烁两师听受成教。<a id="a-7M"></a>逮至立年盛明律藏。<a id="a-7N"></a>命宗章义是所推崇。<a id="a-7O"></a>砺叹曰。<a id="a-7P"></a>使吾道流河右。<a id="a-7Q"></a>诚此人乎。<a id="a-7R"></a>又往玉法师所听法华地论。<a id="a-7S"></a>高达胜乘玄理权实坦然。<a id="a-7T"></a>又往嵩岳相禅师学修止观。<a id="a-7U"></a>因屏绝尘恼不羁名利。<a id="a-7V"></a>会东都盛德须有住持。<a id="a-7W"></a>以光有素德景行难拥。<a id="a-7X"></a>遂敕召住天宫寺。<a id="a-7Y"></a>又以教受新成众徒胥集纲管之任非人不传。<a id="a-7Z"></a>因又召为寺之上座。<a id="a-7a"></a>绥抚清众不肃而成。<a id="a-7b"></a>然而泛爱之诚终古罕类。<a id="a-7c"></a>四方律学莫不咨询。<a id="a-7d"></a>故其房宇门人肩联踵接。<a id="a-7e"></a>成就所举远近遵承。<a id="a-7f"></a>西明寺律师君度。<a id="a-7g"></a>奕奕标举一时俊烈。<a id="a-7h"></a>亦光之所进也。<a id="a-7i"></a>今麟德二年。<a id="a-7j"></a>东都讲说师资导达。<a id="a-7k"></a>弥所钦羡焉。</p>
  <p id="a7l">试为论曰。<a id="a-7m"></a>自法王之利见也。<a id="a-7n"></a>将欲清澄二死翦除三障。<a id="a-7o"></a>所以张大教网布诸有流。<a id="a-7p"></a>虽复惑累增繁。<a id="a-7q"></a>起惟三业。<a id="a-7r"></a>随业设教三学兴焉。<a id="a-7s"></a>戒本防非谅符身口。<a id="a-7t"></a>定惟静乱诫约心源。<a id="a-7u"></a>慧取闲邪信明殄惑。<a id="a-7v"></a>三法相假义刑圣量。<a id="a-7w"></a>是故论云。<a id="a-7x"></a>戒如捉贼。<a id="a-7y"></a>定是缚贼。<a id="a-7z"></a>慧如杀贼。<a id="a-80"></a>贼谓烦惑不可卒除。<a id="a-81"></a>功由渐降故立斯旨。<a id="a-82"></a>莫非戒具定修深知障惑。<a id="a-83"></a>明智观察了见使缠。<a id="a-84"></a>我倒既销诸业不集。<a id="a-85"></a>推其本也则净戒为功。<a id="a-86"></a>举其治也则正慧为德。<a id="a-87"></a>经美能生岂不然矣。<a id="a-88"></a>是使五乘方驾于戒道。<a id="a-89"></a>众圣肩随于行衢。<a id="a-8A"></a>乘福祐于四生。<a id="a-8B"></a>广绍隆于万载。<a id="a-8C"></a>非夫戒德何以懋哉。<a id="a-8D"></a>粤自金河累言爰始灵山集法。<a id="a-8E"></a>时遵厚味道被淳源。<a id="a-8F"></a>虽复设教不伦互裁轻重。<a id="a-8G"></a>奉者无乖。<a id="a-8H"></a>会圣体意两不相非。<a id="a-8I"></a>然夫上座大众创分结集之场。<a id="a-8J"></a>五部十八。<a id="a-8K"></a>流宗百载之后。<a id="a-8L"></a>备列前传。<a id="a-8M"></a>部执等陈。<a id="a-8N"></a>自律藏久分初通东夏。<a id="a-8O"></a>则萨婆多部十诵一。<a id="a-8P"></a>本最广弘持。<a id="a-8Q"></a>寔由青目律师敷扬晋世。<a id="a-8R"></a>庐山慧远赞击成宗。<a id="a-8S"></a>尔后璩颖分騼而命路。<a id="a-8T"></a>祐瑗波腾于释门。<a id="a-8U"></a>澄一江淮无二奉矣。<a id="a-8V"></a>而恨受遵四分随依十诵。<a id="a-8W"></a>可为商之。<a id="a-8X"></a>其次传本。<a id="a-8Y"></a>则昙无德部四分一律。<a id="a-8Z"></a>虽翻在姚秦。<a id="a-8a"></a>而创敷元魏。<a id="a-8b"></a>是由赤髭论主初乃诵传。<a id="a-8c"></a>未展谈授。<a id="a-8d"></a>寻还异域。<a id="a-8e"></a>此方学侣竟绝维持。<a id="a-8f"></a>逮及覆聪方开学肆。<a id="a-8g"></a>有宋文世。<a id="a-8h"></a>弥沙塞部五分一本开译杨都。<a id="a-8i"></a>觉寿所传生严其笔。<a id="a-8j"></a>文极铺要深可弘通。<a id="a-8k"></a>郢匠辍斤流味无日。<a id="a-8l"></a>可为悲夫。<a id="a-8m"></a>虽闻海滨披述汾愿剖词登往搜求名实乖爽。<a id="a-8n"></a>可惜华典虚度神州。<a id="a-8o"></a>迦葉遗部解脱一本。<a id="a-8p"></a>梵叶久传无人翻度。<a id="a-8q"></a>惟出戒本在世流通。<a id="a-8r"></a>等聚余宗更无异辙。<a id="a-8s"></a>世谚妄习偏备愚丛。<a id="a-8t"></a>婆粗罗部律本未传。<a id="a-8u"></a>藏中见列僧祇部者。<a id="a-8v"></a>乃是根本大众所传。<a id="a-8w"></a>非是百载五宗生也。<a id="a-8x"></a>统叙五部支分。<a id="a-8y"></a>此方已获其四。<a id="a-8z"></a>若据摄末从本。<a id="a-90"></a>则二部是其所宗。<a id="a-91"></a>此方已获其一。<a id="a-92"></a>自余群部。<a id="a-93"></a>多是西域贤圣缵述行事。<a id="a-94"></a>其中聚类自分区别。<a id="a-95"></a>缘叙难裁略言之矣。<a id="a-96"></a>惟夫慧日已沈法流方被。<a id="a-97"></a>众行之重无越斯经。<a id="a-98"></a>谅由附相束情心事易准。<a id="a-99"></a>动静科据真契威容。<a id="a-9A"></a>凡愚妄习睹相弘善。<a id="a-9B"></a>故律缘制斯致罕乖。<a id="a-9C"></a>试详讲导开士持奉明人。<a id="a-9D"></a>见想纷驰互程神略。<a id="a-9E"></a>部别废立取舍难恒。<a id="a-9F"></a>学观未张易为开举。<a id="a-9G"></a>何以明耶。<a id="a-9H"></a>至如受具一法。<a id="a-9I"></a>三圣元基。<a id="a-9J"></a>部各陈要具舒随相。<a id="a-9K"></a>异宗会受事类。<a id="a-9L"></a>星张。<a id="a-9M"></a>当受明随同犹合契。<a id="a-9N"></a>考夫行事之士。<a id="a-9O"></a>则乡壤部分。<a id="a-9P"></a>穷其受戒之源。<a id="a-9Q"></a>宗归四分。<a id="a-9R"></a>今则随学陈相不祖先模抑断是投妄情斯托。<a id="a-9S"></a>可谓师资训缺教授无功。<a id="a-9T"></a>亦是愿行道殊机见互僻。<a id="a-9U"></a>斯之糅杂二百余年。<a id="a-9V"></a>岂不以传通失人故使颂声流郑。<a id="a-9W"></a>今则混一唐统。<a id="a-9X"></a>普行四分之宗。<a id="a-9Y"></a>故得终始受随义难乖隔。<a id="a-9Z"></a>摄护虽广其源可寻。<a id="a-9a"></a>自初开律释师号法聪。<a id="a-9b"></a>元魏孝文北台杨绪。<a id="a-9c"></a>口以传授。<a id="a-9d"></a>时所荣之。<a id="a-9e"></a>沙门道覆。<a id="a-9f"></a>即绍聪绪。<a id="a-9g"></a>赞疏六卷。<a id="a-9h"></a>但是长科。<a id="a-9i"></a>至于义举未闻于世。<a id="a-9j"></a>斯时释侣道味犹淳言行相承。<a id="a-9k"></a>随闻奉用专务栖德不暇旁求。<a id="a-9l"></a>魏末齐初。<a id="a-9m"></a>慧光宅世。<a id="a-9n"></a>宗匠跋陀师表弘理。<a id="a-9o"></a>再造文疏广分衢术。<a id="a-9p"></a>学声学望。<a id="a-9q"></a>连布若云峰。<a id="a-9r"></a>行光德光。<a id="a-9s"></a>荣曜齐日月。<a id="a-9t"></a>每一披阐坐列千僧。<a id="a-9u"></a>竞鼓清言人分异辩。<a id="a-9v"></a>勒成卷帙通号命家。<a id="a-9w"></a>然光初禀定宗。<a id="a-9x"></a>后师法律轨仪。<a id="a-9y"></a>大圣徽猷具焉。<a id="a-9z"></a>所以世美斯人。<a id="a-A0"></a>行解相冠。<a id="a-A1"></a>诚有徒矣。<a id="a-A2"></a>有云晖愿三宗律师。<a id="a-A3"></a>蹑踵传灯各题声教。<a id="a-A4"></a>云则命初作疏九卷。<a id="a-A5"></a>被时流演。<a id="a-A6"></a>门人备高东夏。<a id="a-A7"></a>晖次出疏略云二轴。<a id="a-A8"></a>要约诚美蹊径少乖。<a id="a-A9"></a>得在略文失于开授。<a id="a-AA"></a>然云勇于义宗。<a id="a-AB"></a>谈叙诚博。<a id="a-AC"></a>晖则核切词相。<a id="a-AD"></a>法聚推焉世谚首尾信探风骨。<a id="a-AE"></a>汾阳法愿。<a id="a-AF"></a>眄视两家更开甍穴。<a id="a-AG"></a>制作抄疏不减于前。<a id="a-AH"></a>弹纠核于律文。<a id="a-AI"></a>是非格于事相。<a id="a-AJ"></a>存乎专附颇滞幽通。<a id="a-AK"></a>化行并塞故其然也。<a id="a-AL"></a>其余律匠。<a id="a-AM"></a>理洪隐乐遵深诞等。<a id="a-AN"></a>或陶治郑魏。<a id="a-AO"></a>或开疆燕赵。<a id="a-AP"></a>或导达周秦。<a id="a-AQ"></a>或扬尘齐鲁。<a id="a-AR"></a>莫不同师云术齐驾当时。<a id="a-AS"></a>虽出钞记略可言矣。<a id="a-AT"></a>而导开业关中盛宗帝里。<a id="a-AU"></a>经律双授其功可高。<a id="a-AV"></a>于时世尚僧祇。<a id="a-AW"></a>而能间行四分。<a id="a-AX"></a>登座引决共从如流。<a id="a-AY"></a>勍敌每临衔箭而返。<a id="a-AZ"></a>然遵一其神志。<a id="a-Aa"></a>声色不渝。<a id="a-Ab"></a>由是人法归焉。<a id="a-Ac"></a>可谓行之及也。<a id="a-Ad"></a>智首律师承斯讲授。<a id="a-Ae"></a>宗系盛广探索弥深。<a id="a-Af"></a>时属云雷接统传化。<a id="a-Ag"></a>学门远被制述全希。<a id="a-Ah"></a>岂非博赡百家共师一轨。<a id="a-Ai"></a>虽欲厝笔无词可通。<a id="a-Aj"></a>属有砺亮行判烁胜藏兴。<a id="a-Ak"></a>或传道于东川。<a id="a-Al"></a>或称言于南服。<a id="a-Am"></a>其中高第无越魏都。<a id="a-An"></a>制疏乃行其绪诚少。<a id="a-Ao"></a>余则名擅一方盖无笔记。<a id="a-Ap"></a>而复化行难阻多翳时心。<a id="a-Aq"></a>岂不以制在篇初故陷者恶闻其失。<a id="a-Ar"></a>呜呼律为法命。<a id="a-As"></a>弘则命全。<a id="a-At"></a>今不欲不弘正法斯灭。<a id="a-Au"></a>又可悲之深矣。<a id="a-Av"></a>观夫定慧两藏理在通明。<a id="a-Aw"></a>戒律宗中情。<a id="a-Ax"></a>缠事局事。<a id="a-Ay"></a>则纷披杂集。<a id="a-Az"></a>前后异条开制适缘。<a id="a-B0"></a>举例宁准。<a id="a-B1"></a>论余两藏义在潜通。<a id="a-B2"></a>达解知微名为会正。<a id="a-B3"></a>所以天仙小圣逗机明道。<a id="a-B4"></a>互说精理开明慧务。<a id="a-B5"></a>俱称至教。<a id="a-B6"></a>印定成经。<a id="a-B7"></a>若据律宗惟遵佛诲。<a id="a-B8"></a>大小诸圣不妄传扬。<a id="a-B9"></a>斯何故耶。<a id="a-BA"></a>良由教限内众轨躅常仪。<a id="a-BB"></a>僧宝可钦非余训勖。<a id="a-BC"></a>自非位极至圣。<a id="a-BD"></a>谁敢厝心。<a id="a-BE"></a>是以文云。<a id="a-BF"></a>吾尚不以众僧付于身子。<a id="a-BG"></a>况余人乎。<a id="a-BH"></a>故所制重轻皆遵成教。<a id="a-BI"></a>纵有疑问还委佛通。<a id="a-BJ"></a>虽著论详述而不作。<a id="a-BK"></a>是使遗言四命戒为大师。<a id="a-BL"></a>三集法轮先弘斯典。<a id="a-BM"></a>论称法寿。<a id="a-BN"></a>岂虚也哉。<a id="a-BO"></a>昔鹄树已前持律者众。<a id="a-BP"></a>其中高者。<a id="a-BQ"></a>牛王最初。<a id="a-BR"></a>往业未夷。<a id="a-BS"></a>徙居天室。<a id="a-BT"></a>其次接绪号优波离。<a id="a-BU"></a>五百献功奉持为上。<a id="a-BV"></a>致使四十余载七众宪章随犯科要多因面结。<a id="a-BW"></a>至于持犯通塞征举治仪。<a id="a-BX"></a>皆命显扬委其监护。<a id="a-BY"></a>虽复二十四依通传正轨。<a id="a-BZ"></a>揩摸后叶必祖斯文。<a id="a-Ba"></a>暨乃东川创开戒业。<a id="a-Bb"></a>曹魏嘉平方弘具戒。<a id="a-Bc"></a>尔前法众同号息慈。<a id="a-Bd"></a>师弟乃闻才移俗耳。<a id="a-Be"></a>行羯磨也凭准法护之宗。<a id="a-Bf"></a>论布萨也翻诵僧祇之戒。<a id="a-Bg"></a>教网初启随得宗之。<a id="a-Bh"></a>奉可怪也。<a id="a-Bi"></a>酉晋务法稍渐纲猷。<a id="a-Bj"></a>中原丧乱干戈竞接。<a id="a-Bk"></a>雒邑凋残渭阴荒烬。<a id="a-Bl"></a>竺护青门之众。<a id="a-Bm"></a>可卷而怀。<a id="a-Bn"></a>康会黄武之徒。<a id="a-Bo"></a>未足收采。<a id="a-Bp"></a>重以孙皓苛虐元焘不仁。<a id="a-Bq"></a>拥寺列兵虔刘释种。<a id="a-Br"></a>平城之侧高尚覆尸。<a id="a-Bs"></a>黄河之涘梵僧捐宝。<a id="a-Bt"></a>投骸靡厝法律宁通。<a id="a-Bu"></a>时会弥天恢张仪范。<a id="a-Bv"></a>僧众常则皆约戒科。<a id="a-Bw"></a>兵饥交贸网制严密。<a id="a-Bx"></a>广如前传所叙。<a id="a-By"></a>故安举三章且救时要。<a id="a-Bz"></a>摄缘成济得其务焉。<a id="a-C0"></a>但教缺未弘必假传授。<a id="a-C1"></a>鼻奈耶律初是安通。<a id="a-C2"></a>文极疏略粗知大旨。<a id="a-C3"></a>审其正则诚所未闻。<a id="a-C4"></a>弘在人乎安当斯寄。<a id="a-C5"></a>其后远睿愿翼。<a id="a-C6"></a>咸习门风。<a id="a-C7"></a>秦晋两邦昌明法化。<a id="a-C8"></a>诚其力矣。<a id="a-C9"></a>自斯厥后南北两分住持位别。<a id="a-CA"></a>各程纲目互举清徒。<a id="a-CB"></a>故有[山*聶]岭栖霞弘明净地秦川灵隐建立戒坛。<a id="a-CC"></a>应供列雁行之僧。<a id="a-CD"></a>叙戒闻重受之夏。<a id="a-CE"></a>即其事也。<a id="a-CF"></a>若夫人法交映。<a id="a-CG"></a>则行解相扶。<a id="a-CH"></a>有昧则绝纽。<a id="a-CI"></a>当时无得遂埋神于地。<a id="a-CJ"></a>故世中迷学其流四焉。<a id="a-CK"></a>试略举之。<a id="a-CL"></a>想当迷责乐大乘者。<a id="a-CM"></a>志尚浮虚情专贪附。<a id="a-CN"></a>故有排委戒网捐纵威仪。<a id="a-CO"></a>见奉律者轻为小乘。<a id="a-CP"></a>毁净戒者重为大道。<a id="a-CQ"></a>便引黄叶是真金之喻。<a id="a-CR"></a>木马非致远之能。<a id="a-CS"></a>诃折排拉如捐草土。<a id="a-CT"></a>皆由行缺于身尘染纲领。<a id="a-CU"></a>耻己不逮于清达。<a id="a-CV"></a>慢己有累于严制。<a id="a-CW"></a>遂即回情学大开展心胸。<a id="a-CX"></a>陵轹声闻褒扬菩萨。<a id="a-CY"></a>通情则恐投于坑阱。<a id="a-CZ"></a>取解则曲媚于门侣。<a id="a-Ca"></a>如斯怀挟未曰伦通。<a id="a-Cb"></a>以此求心心可知矣。<a id="a-Cc"></a>何不广读大乘开张慧路征延圣意有附尘焉。<a id="a-Cd"></a>是以胜鬘所谈女人之起行也。<a id="a-Ce"></a>犹知毗尼即大乘学也。<a id="a-Cf"></a>时所明初心之具修也。<a id="a-Cg"></a>尚识律仪即菩萨藏。<a id="a-Ch"></a>何况谙达理教体化知神。<a id="a-Ci"></a>解不谢于上贤。<a id="a-Cj"></a>行宁亏于下众。<a id="a-Ck"></a>必行有乖解非解也。<a id="a-Cl"></a>得语而不详义。<a id="a-Cm"></a>弃智而从诸识。<a id="a-Cn"></a>生死无涯之俦。<a id="a-Co"></a>固难述矣。<a id="a-Cp"></a>流俗常事三省而加九思。<a id="a-Cq"></a>出世所诠四依之与八正。<a id="a-Cr"></a>降斯以往未足言哉。<a id="a-Cs"></a>是以大小两教随相摄修。<a id="a-Ct"></a>并在离着。<a id="a-Cu"></a>岂惟封执。<a id="a-Cv"></a>若存此计与外不殊。<a id="a-Cw"></a>半满经论皆陈此过。<a id="a-Cx"></a>戒之受也但启虚愿之门。<a id="a-Cy"></a>戒之随也须遵实行之务。<a id="a-Cz"></a>知受而不明随。<a id="a-D0"></a>修愿而无其行。<a id="a-D1"></a>可谓只轮无转于地。<a id="a-D2"></a>折翮有坠于空。<a id="a-D3"></a>信哉。<a id="a-D4"></a>世有鄙斯戒者。<a id="a-D5"></a>皆为烦累形神弊其持犯。<a id="a-D6"></a>故同轻削指为小道。<a id="a-D7"></a>小可捐也。<a id="a-D8"></a>宜即舍之。<a id="a-D9"></a>矜重情多缄言无报。<a id="a-DA"></a>诚以摄御门学非戒不弘。<a id="a-DB"></a>相善住持非戒不立。<a id="a-DC"></a>其犹行必涉户言必有由。<a id="a-DD"></a>故名利将及。<a id="a-DE"></a>争位夏而敛容。<a id="a-DF"></a>师授尊模。<a id="a-DG"></a>趍坛场而整带。<a id="a-DH"></a>岂非贪决情勇揽戒奉以为师。<a id="a-DI"></a>行绝纲猷委戒填诸沟壑。<a id="a-DJ"></a>专志在于本毒。<a id="a-DK"></a>去取匠于方寸。<a id="a-DL"></a>用斯弘济诚未敢闻。<a id="a-DM"></a>此则爱大憎小。<a id="a-DN"></a>为迷一也。<a id="a-DO"></a>若能关键身口附相摄持。<a id="a-DP"></a>虚荡虑知体道怀德。<a id="a-DQ"></a>则安远光凭斯其人矣。<a id="a-DR"></a>世学诸论词数区分。<a id="a-DS"></a>傍大乘而通小径。<a id="a-DT"></a>委本筌而寻章句。<a id="a-DU"></a>时连界系乍别色心。<a id="a-DV"></a>一行六历之相摄。<a id="a-DW"></a>名教频繁之包富。<a id="a-DX"></a>圣列为存道行。<a id="a-DY"></a>凡学止作声誉。<a id="a-DZ"></a>于是仇讨终身博综词义。<a id="a-Da"></a>轻蔑戒诰陵犯色声。<a id="a-Db"></a>邪说富于唇吻。<a id="a-Dc"></a>邪求满于胸臆。<a id="a-Dd"></a>谓捧钵为钝丁。<a id="a-De"></a>号持瓶为竖子。<a id="a-Df"></a>半月说戒惟列粗言。<a id="a-Dg"></a>衣钵受持极成烦碎。<a id="a-Dh"></a>遂即颠倒形服雷鼓言声。<a id="a-Di"></a>侮弄尊仪斜眄经律。<a id="a-Dj"></a>故使依药受净永绝其身。<a id="a-Dk"></a>戒约住持生缄其口。<a id="a-Dl"></a>斯岂不闻于本业也。<a id="a-Dm"></a>知业则不然乎。<a id="a-Dn"></a>但腾焰于舌端。<a id="a-Do"></a>曾未圆为心约。<a id="a-Dp"></a>此则尊高矜伐贱委本基。<a id="a-Dq"></a>为迷二也。<a id="a-Dr"></a>若能深讨使性妙识治能。<a id="a-Ds"></a>念动惟是我人事对。<a id="a-Dt"></a>但明尘识则未悉何贤当斯目也。<a id="a-Du"></a>慧休论士树以风声。<a id="a-Dv"></a>然其专大深小。<a id="a-Dw"></a>腾实复光其美又有行福末凡。<a id="a-Dx"></a>禀素疏野广读多诵。<a id="a-Dy"></a>情见特隆偏略戒科。<a id="a-Dz"></a>谓讲生例不如。<a id="a-E0"></a>常饮淳乳饱我心神。<a id="a-E1"></a>静处幽闲何过相及。<a id="a-E2"></a>斯皆靡闻教行动事疑迟。<a id="a-E3"></a>不学无知随念交集。<a id="a-E4"></a>所以每讲听采坐列群僧。<a id="a-E5"></a>就务钻研其人无几。<a id="a-E6"></a>学犹不解况不学乎。<a id="a-E7"></a>牛毛麟角颇为近实。<a id="a-E8"></a>又有成树塔寺缮造田园。<a id="a-E9"></a>举锸牵材未思物命。<a id="a-EA"></a>燎原溉湿岂避生灵。<a id="a-EB"></a>惟恐福业不成实。<a id="a-EC"></a>未怀诸慈恻。<a id="a-ED"></a>是则不闻大圣之明诫也。<a id="a-EE"></a>十诵三相正在斯人。<a id="a-EF"></a>或谓为福行罪功过相补。<a id="a-EG"></a>是又不闻律缘之初禁也。<a id="a-EH"></a>缘修佛堂方制地戒。<a id="a-EI"></a>意在随念附相策心。<a id="a-EJ"></a>不惟事业无益之咎。<a id="a-EK"></a>故世思微务静之士。<a id="a-EL"></a>招引寔希。<a id="a-EM"></a>躁扰经营之夫。<a id="a-EN"></a>腾掷者众。<a id="a-EO"></a>粗法易染妙理难弘。<a id="a-EP"></a>为迷三也。<a id="a-EQ"></a>若能依准教行不越常刑。<a id="a-ER"></a>贤圣所同寔当弘护。<a id="a-ES"></a>至如澄寺九百神道映于赵都。<a id="a-ET"></a>远林不刊戒德流于晋世。<a id="a-EU"></a>可龟镜矣。<a id="a-EV"></a>专门奉律之客。<a id="a-EW"></a>立志贞梗之夫。<a id="a-EX"></a>薄诵戒缘粗知文句。<a id="a-EY"></a>时登元坐引众阐扬。<a id="a-EZ"></a>慢水覆心更无依学。<a id="a-Ea"></a>是则不闻明律之清诫也。<a id="a-Eb"></a>法身成具方免师资。<a id="a-Ec"></a>今乃易从止足未思弘赡。<a id="a-Ed"></a>鱼睨云汉爵跃僧伦。<a id="a-Ee"></a>惟我律师余皆师律。<a id="a-Ef"></a>顾诸经论事等石田。<a id="a-Eg"></a>斜[目*(夾/(暴-(日/共)))]高名约同稊稗。<a id="a-Eh"></a>知法世寡谁辩熏莸。<a id="a-Ei"></a>任纵科治是非一乱。<a id="a-Ej"></a>轻重由其量处。<a id="a-Ek"></a>祸福自其心神。<a id="a-El"></a>出语成刑曾无再覆。<a id="a-Em"></a>传而不习孔门所轻。<a id="a-En"></a>习而不经释宗所诫。<a id="a-Eo"></a>何异读礼而存倨傲。<a id="a-Ep"></a>诵易而忽阴阳。<a id="a-Eq"></a>勖哉斯言。<a id="a-Er"></a>令终宜始。<a id="a-Es"></a>但以时遭像季法就浇漓。<a id="a-Et"></a>律部邪缘宗仰繁矣。<a id="a-Eu"></a>并由本寻学语义指诵文。<a id="a-Ev"></a>掏纸签行题鞭记掌。<a id="a-Ew"></a>有则依述阙则绝言。<a id="a-Ex"></a>纵有异征取通无路。<a id="a-Ey"></a>便言律无正断故是前圣开听。<a id="a-Ez"></a>遂即冒世轻生漫行章句。<a id="a-F0"></a>饮杏汤者为清斋。<a id="a-F1"></a>畜钱宝者为小犯。<a id="a-F2"></a>坐具无劳截净。<a id="a-F3"></a>钵量未必姬周。<a id="a-F4"></a>斯皆强于铅刃。<a id="a-F5"></a>易取思齐。<a id="a-F6"></a>其迷四也。<a id="a-F7"></a>若能广寻群典备阅行藏。<a id="a-F8"></a>挹酌四印昭融三制。<a id="a-F9"></a>临机剖断。<a id="a-FA"></a>则文理相循。<a id="a-FB"></a>隐括举例。<a id="a-FC"></a>则物我同晓。<a id="a-FD"></a>如斯御众世有人哉。<a id="a-FE"></a>寻夫戒律之筌筌于持犯。<a id="a-FF"></a>定慧之学务在治。<a id="a-FG"></a>能治则乱惑可销。<a id="a-FH"></a>能则神机清远。<a id="a-FI"></a>余外浮游章句。<a id="a-FJ"></a>等捐月而执指端。<a id="a-FK"></a>矜诞教相。<a id="a-FL"></a>同咏药而迷愈疾。<a id="a-FM"></a>论者试开四学终坠两迷。<a id="a-FN"></a>非言何以致词。<a id="a-FO"></a>列域心宁尽。<a id="a-FP"></a>故经陈曰。<a id="a-FQ"></a>种种法喻咸存离着。<a id="a-FR"></a>律又述云。<a id="a-FS"></a>常尔一心念除诸盖。<a id="a-FT"></a>固复怀斯试叙。<a id="a-FU"></a>微有箴铭将用体镜如流。<a id="a-FV"></a>且复昭彰于后耳。</p>
 </body>
</html>