<!doctype html>
<html id="z3IBWRC1J6" data-ver="1409">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第三</h1>
  <p id="a2"></p>
  <p id="a3">译经篇三(本传三人)</p>
  <p id="a4">唐京师胜光寺中天竺沙门波颇传一。</p>
  <p id="a5">唐京师清禅寺沙门释慧赜传二。</p>
  <p id="a6">唐京师纪国寺沙门释慧净传三。</p>
  <p id="a7">波罗颇迦罗蜜多罗。<a id="a-8"></a>唐言作明知识。<a id="a-9"></a>或一云波颇。<a id="a-A"></a>此云光智。<a id="a-B"></a>中天竺人也。<a id="a-C"></a>本刹利王种。<a id="a-D"></a>姓刹利帝。<a id="a-E"></a>十岁出家。<a id="a-F"></a>随师习学。<a id="a-G"></a>诵一洛叉大乘经可十万偈。<a id="a-H"></a>受具已后便学律藏。<a id="a-I"></a>博通戒网心乐禅思。<a id="a-J"></a>又随胜德修习定业。<a id="a-K"></a>因修不舍经十二年末复南游摩伽陀国那烂陀寺。<a id="a-L"></a>值戒贤论师盛弘十七地论。<a id="a-M"></a>因复听采。<a id="a-N"></a>以此论中兼明小教。<a id="a-O"></a>又诵一洛叉偈小乘诸论。<a id="a-P"></a>波颇识度通敏器宇冲邃。<a id="a-Q"></a>博通内外研精大小。<a id="a-R"></a>传灯教授同侣所推。<a id="a-S"></a>承化门人。<a id="a-T"></a>般若因陀罗跋摩等。<a id="a-U"></a>学功树绩深达义纲。<a id="a-V"></a>今见领徒本国匡化。<a id="a-W"></a>为彼王臣之所钦重。<a id="a-X"></a>但以出家释子不滞一方。<a id="a-Y"></a>六月一移任缘靡定。<a id="a-Z"></a>承北狄贪勇未识义方。<a id="a-a"></a>法藉人弘敢欲传化。<a id="a-b"></a>乃与道俗十人展转北行。<a id="a-c"></a>达西面可汗叶护衙所。<a id="a-d"></a>以法训勖曾未浃旬。<a id="a-e"></a>特为戎主深所信伏。<a id="a-f"></a>日给二十人料。<a id="a-g"></a>旦夕只奉。<a id="a-h"></a>同侣道俗咸被珍遇。<a id="a-i"></a>生福增敬日倍于前。<a id="a-j"></a>武德九年。<a id="a-k"></a>高平王出使入蕃。<a id="a-l"></a>因与相见。<a id="a-m"></a>承此风化将事东归。<a id="a-n"></a>而叶护君臣留恋不许。<a id="a-o"></a>王即奏闻。<a id="a-p"></a>下敕征入。<a id="a-q"></a>乃与高平同来谒帝。<a id="a-r"></a>以其年十二月达京。<a id="a-s"></a>敕住兴善。<a id="a-t"></a>释门英达莫不修造。<a id="a-u"></a>自古教传词旨。<a id="a-v"></a>有所未踰者。<a id="a-w"></a>皆委其宗绪。<a id="a-x"></a>括其同异。<a id="a-y"></a>内计外执指掌释然。<a id="a-z"></a>征问相仇披解无滞。<a id="a-10"></a>乃上简闻。<a id="a-11"></a>蒙引内见。<a id="a-12"></a>躬传法理无爽对扬。<a id="a-13"></a>赐彩四十段。<a id="a-14"></a>并宫禁新纳一领。<a id="a-15"></a>所将五僧加料供给。<a id="a-16"></a>重频慰问劳接殊伦。<a id="a-17"></a>至三年三月。<a id="a-18"></a>上以诸有非乐。<a id="a-19"></a>物我皆空。<a id="a-1A"></a>眷言真要无过释典。<a id="a-1B"></a>流通之极岂尚翻传。<a id="a-1C"></a>下诏所司。<a id="a-1D"></a>搜扬硕德备经三教者一十九人。<a id="a-1E"></a>于大兴善创开传译。<a id="a-1F"></a>沙门慧乘等证义。<a id="a-1G"></a>沙门玄谟等译语。<a id="a-1H"></a>沙门慧赜慧净慧明法琳等缀文。<a id="a-1I"></a>又敕上柱国尚书左仆射房玄龄。<a id="a-1J"></a>散骑常侍太子詹事杜正伦。<a id="a-1K"></a>参助勘定。<a id="a-1L"></a>光禄大夫太府卿萧璟。<a id="a-1M"></a>总知监护。<a id="a-1N"></a>百司供送四事丰华。<a id="a-1O"></a>初译宝星经。<a id="a-1P"></a>后移胜光。<a id="a-1Q"></a>又译般若灯大庄严论。<a id="a-1R"></a>合三部三十五卷。<a id="a-1S"></a>至六年冬。<a id="a-1T"></a>勘阅既周。<a id="a-1U"></a>缮写云毕。<a id="a-1V"></a>所司详读乃上闻奏。<a id="a-1W"></a>下敕各写十部散流海内。<a id="a-1X"></a>仍赐颇物百段。<a id="a-1Y"></a>余承译僧有差束帛。<a id="a-1Z"></a>又敕太子庶子李百药制序。<a id="a-1a"></a>具如论首。<a id="a-1b"></a>波颇意在传法。<a id="a-1c"></a>情望若弦。<a id="a-1d"></a>而当世盛德自私诸己。<a id="a-1e"></a>有人云。<a id="a-1f"></a>颇侥幸时誉取驰于后。<a id="a-1g"></a>故聚名达废讲经论。<a id="a-1h"></a>斯未是弘通者时。<a id="a-1i"></a>有沙门灵佳。<a id="a-1j"></a>卓荦拔群妙通机会。<a id="a-1k"></a>对监护使具述事理云。<a id="a-1l"></a>颇远投东夏情乖名利。<a id="a-1m"></a>欲使道流千载声振上古。<a id="a-1n"></a>昔符姚两代。<a id="a-1o"></a>翻经学士乃有三千。<a id="a-1p"></a>今大唐译人不过二十。<a id="a-1q"></a>意在明德同证。<a id="a-1r"></a>信非徒说。<a id="a-1s"></a>后代昭奉无疑于今耳。<a id="a-1t"></a>识者佥议攸同。<a id="a-1u"></a>后遂不行。<a id="a-1v"></a>时为太子染患众治无效。<a id="a-1w"></a>下敕迎颇入内。<a id="a-1x"></a>一百余日。<a id="a-1y"></a>亲问承对不亏帝旨。<a id="a-1z"></a>疾既渐降辞出本寺。<a id="a-20"></a>赐绫帛等六十段并及时服十具。<a id="a-21"></a>颇誓传法化不惮艰危。<a id="a-22"></a>远度葱河来归震旦。<a id="a-23"></a>经途所亘四万有余。<a id="a-24"></a>躬赍梵本望并翻尽。<a id="a-25"></a>不言英彦有坠纶言。<a id="a-26"></a>本志颓然雅怀莫诉。<a id="a-27"></a>因而构疾自知不救。<a id="a-28"></a>分散衣资造诸净业。<a id="a-29"></a>端坐观佛遗表施身。<a id="a-2A"></a>下敕特听。<a id="a-2B"></a>寻尔而卒于胜光寺。<a id="a-2C"></a>春秋六十有九。<a id="a-2D"></a>东宫下令给二十人。<a id="a-2E"></a>舆尸坐送至于山所。<a id="a-2F"></a>阇维既了。<a id="a-2G"></a>沙门玄谟收拾余骸。<a id="a-2H"></a>为之起塔于胜光寺。<a id="a-2I"></a>在乘师塔东。<a id="a-2J"></a>即贞观七年四月六日也。<a id="a-2K"></a>有识同嗟法轮辍轸。<a id="a-2L"></a>四年之译三帙献功。<a id="a-2M"></a>掩抑慧灯望照惑累。<a id="a-2N"></a>用兹弘道未敢有闻。<a id="a-2O"></a>既而人丧法崩归[保/言]斯及。<a id="a-2P"></a>伊我东鄙匪咎西贤。<a id="a-2Q"></a>悲夫。</p>
  <p id="a2R">释慧赜。<a id="a-2S"></a>俗姓李。<a id="a-2T"></a>荆州江陵人。<a id="a-2U"></a>早悟非常神思锋逸。<a id="a-2V"></a>九岁投本邑隐法师出家。<a id="a-2W"></a>隐体其精爽异伦。<a id="a-2X"></a>即度为沙弥。<a id="a-2Y"></a>讲授之暇诲以幽奥。<a id="a-2Z"></a>赜领牒玄理曾不再思。<a id="a-2a"></a>执卷诵文纸盈四十。<a id="a-2b"></a>荆楚秀望钦而美之。<a id="a-2c"></a>初从隐听涅槃法华。<a id="a-2d"></a>后别听三论。<a id="a-2e"></a>皆剖析新奇。<a id="a-2f"></a>抗拟摽会。<a id="a-2g"></a>开皇中年江陵寺。<a id="a-2h"></a>大兴法席群师云赴。<a id="a-2i"></a>道俗以赜嘉绩夙成。<a id="a-2j"></a>咸欲观其器略。<a id="a-2k"></a>共请为法主。<a id="a-2l"></a>顾惟披导有旨。<a id="a-2m"></a>因而践焉。<a id="a-2n"></a>甫年十二。<a id="a-2o"></a>创开涅槃。<a id="a-2p"></a>比事吐词义高常伯。<a id="a-2q"></a>论难相继。<a id="a-2r"></a>辩答冷然。<a id="a-2s"></a>少长莫不缄心。<a id="a-2t"></a>颂声载路。<a id="a-2u"></a>荆州刺史宜龙公元寿。<a id="a-2v"></a>闻其幼誉。<a id="a-2w"></a>惊挺亲驾谒焉。<a id="a-2x"></a>素倍前闻大相褒赏。<a id="a-2y"></a>以事奏闻云。<a id="a-2z"></a>希世卓秀者也。<a id="a-30"></a>登即有诏。<a id="a-31"></a>令本州备礼所在恭送。<a id="a-32"></a>既达京辇殊蒙慰引。<a id="a-33"></a>赐纳僧伽梨并衣一袭。<a id="a-34"></a>仍令住清禅寺。<a id="a-35"></a>从容法侣敦悦玄儒。<a id="a-36"></a>才藻屡扬汲引无竭。<a id="a-37"></a>预有衣冠士族。<a id="a-38"></a>皆来展造门庭。<a id="a-39"></a>莫不赞其洽闻博达。<a id="a-3A"></a>机捷之谓也。<a id="a-3B"></a>末厌烦梗思济清神。<a id="a-3C"></a>乃从应禅师。<a id="a-3D"></a>禀资心学。<a id="a-3E"></a>掩关两载。<a id="a-3F"></a>情[跳-兆+(焰-火)]诸门。<a id="a-3G"></a>遂语默于贤圣之间。<a id="a-3H"></a>谈授于经纬之理。<a id="a-3I"></a>值隋氏云丧法事沦亡。<a id="a-3J"></a>道阕当年情欣栖静。<a id="a-3K"></a>以大业末岁。<a id="a-3L"></a>移卜终南之高冠岭。<a id="a-3M"></a>因岩构室疏素形心。<a id="a-3N"></a>会唐运勃兴苍生攸济。<a id="a-3O"></a>赜不滞物我。<a id="a-3P"></a>来从帝城。<a id="a-3Q"></a>讲诲暂扬。<a id="a-3R"></a>倾都请道。<a id="a-3S"></a>武德年内释侣云繁。<a id="a-3T"></a>屡建法筵皆程气宇。<a id="a-3U"></a>时延兴寺。<a id="a-3V"></a>百座讲仁王经。<a id="a-3W"></a>王公卿士并从盛集。<a id="a-3X"></a>沙门吉藏爰竖论宗。<a id="a-3Y"></a>声辩天临贵贱倾目。<a id="a-3Z"></a>赜才施锐责。<a id="a-3a"></a>言清理诣思动几微神彩惊越四部骇心百辟。<a id="a-3b"></a>藏顾而叹曰。<a id="a-3c"></a>非惟论辩难继。<a id="a-3d"></a>抑亦银钩罕踪。<a id="a-3e"></a>今上在蕃亲观论府。<a id="a-3f"></a>深相结纳拟为师友。<a id="a-3g"></a>六使来召令赴别第。<a id="a-3h"></a>赜以生名杀身之累。<a id="a-3i"></a>由来有人。<a id="a-3j"></a>退让余词一不闻命。<a id="a-3k"></a>及贞观开译。<a id="a-3l"></a>诏简名僧众以文笔知名兼又统详论旨。<a id="a-3m"></a>乃任为翻论之笔。<a id="a-3n"></a>译讫奏闻。<a id="a-3o"></a>有敕赐帛百匹衣服一具。<a id="a-3p"></a>赜又著论序曰般若灯论者。<a id="a-3q"></a>一名中论。<a id="a-3r"></a>本有五百偈。<a id="a-3s"></a>借灯为名者。<a id="a-3t"></a>无分别智有寂照之功也。<a id="a-3u"></a>举中标目者。<a id="a-3v"></a>鉴亡缘观等离二边也。<a id="a-3w"></a>然则灯本无心智也。<a id="a-3x"></a>亡照法性平等。<a id="a-3y"></a>中义在斯。<a id="a-3z"></a>故寄论以明之也。<a id="a-40"></a>若夫寻论滞旨。<a id="a-41"></a>执俗迷真。<a id="a-42"></a>颠倒断常之间。<a id="a-43"></a>造次有无之内。<a id="a-44"></a>守名丧实攀叶亡根者。<a id="a-45"></a>岂欲尔哉。<a id="a-46"></a>盖有由矣。<a id="a-47"></a>请试陈之。<a id="a-48"></a>若乃构分别之因。<a id="a-49"></a>招虚妄之果。<a id="a-4A"></a>惑累熏其内识。<a id="a-4B"></a>恶友结其外缘。<a id="a-4C"></a>致使慢耸崇山见深沧海恚火难触词锋罕当。<a id="a-4D"></a>闻说有而快心。<a id="a-4E"></a>听谈空而起谤。<a id="a-4F"></a>六种偏执各谓非偏。<a id="a-4G"></a>五百论师诤陈异论。<a id="a-4H"></a>或将邪乱正。<a id="a-4I"></a>或以伪齐真。<a id="a-4J"></a>识似悟而翻迷。<a id="a-4K"></a>教虽通而更壅。<a id="a-4L"></a>可谓捐珠玩石。<a id="a-4M"></a>弃宝负薪。<a id="a-4N"></a>观画怖龙。<a id="a-4O"></a>寻迹怯象。<a id="a-4P"></a>爱好如此。<a id="a-4Q"></a>良可悲夫。<a id="a-4R"></a>龙树菩萨救世挺生。<a id="a-4S"></a>呵嗜欲而发心。<a id="a-4T"></a>阅深经而自鄙。<a id="a-4U"></a>蒙独尊之悬记。<a id="a-4V"></a>然法炬于阎浮。<a id="a-4W"></a>且其地越初依。<a id="a-4X"></a>功超伏位。<a id="a-4Y"></a>既穷一实且究二能。<a id="a-4Z"></a>佩两印而定百家。<a id="a-4a"></a>混三空而齐万物。<a id="a-4b"></a>点尘劫数历试诸难。<a id="a-4c"></a>悼彼群迷故作斯论。<a id="a-4d"></a>文玄旨妙破巧申工。<a id="a-4e"></a>被之钝根多生怯退。<a id="a-4f"></a>有分别明菩萨者。<a id="a-4g"></a>大乘法将体道居衷。<a id="a-4h"></a>遐览真言为其释论。<a id="a-4i"></a>开秘密藏赐如意珠。<a id="a-4j"></a>略广相成师资互显。<a id="a-4k"></a>至如自乘异执郁起千端。<a id="a-4l"></a>外道殊计纷然万绪。<a id="a-4m"></a>驴乘竞驰于驾驷。<a id="a-4n"></a>萤火争耀于龙烛。<a id="a-4o"></a>莫不标其品类显厥师宗。<a id="a-4p"></a>玉石既分玄黄也判。<a id="a-4q"></a>西域染翰乃有数家。<a id="a-4r"></a>考实析微此为精诣。<a id="a-4s"></a>若含通本末有六千偈。<a id="a-4t"></a>梵文如此。<a id="a-4u"></a>翻则减之。<a id="a-4v"></a>我皇帝。<a id="a-4w"></a>神道迈于羲皇。<a id="a-4x"></a>陶铸侔于造化。<a id="a-4y"></a>崇本息末。<a id="a-4z"></a>无为太平。<a id="a-50"></a>守母存子不言而治。<a id="a-51"></a>以为圣教东流年淹数百。<a id="a-52"></a>而亿象所负阙者犹多。<a id="a-53"></a>希见未闻劳于寤寐。<a id="a-54"></a>中天竺国三藏法师波颇蜜多罗。<a id="a-55"></a>学兼半满博综群诠。<a id="a-56"></a>丧我怡神搜玄养性。<a id="a-57"></a>游方在念利物为怀。<a id="a-58"></a>故能附弋传身举烟命伴。<a id="a-59"></a>冒冰霜而越葱岭。<a id="a-5A"></a>犯风热而度沙河。<a id="a-5B"></a>时积五年途经四万。<a id="a-5C"></a>以大唐贞观元年。<a id="a-5D"></a>顶戴梵文至止京辇。<a id="a-5E"></a>昔秦征童寿苦用戎兵。<a id="a-5F"></a>汉请摩腾远劳蕃使。<a id="a-5G"></a>讵可方兹感应道契冥符。<a id="a-5H"></a>家国休祥德人爰降。<a id="a-5I"></a>有司奏见。<a id="a-5J"></a>殊悦帝心。<a id="a-5K"></a>敕住兴善胜光。<a id="a-5L"></a>即传新经之始。<a id="a-5M"></a>仍召义学沙门及王公宰辅。<a id="a-5N"></a>对翻此论。<a id="a-5O"></a>研核幽旨。<a id="a-5P"></a>去华存实。<a id="a-5Q"></a>目击则欣其会理。<a id="a-5R"></a>函杖则究其是非。<a id="a-5S"></a>文虽定而覆详。<a id="a-5T"></a>义乃明而重审。<a id="a-5U"></a>岁在寿星。<a id="a-5V"></a>检勘云毕。<a id="a-5W"></a>其为论也。<a id="a-5X"></a>观明中道。<a id="a-5Y"></a>而存中失观。<a id="a-5Z"></a>空显第一而得一乖空。<a id="a-5a"></a>然司南之车本示迷者。<a id="a-5b"></a>照胆之镜为鉴邪人。<a id="a-5c"></a>无邪则镜无所施。<a id="a-5d"></a>不迷则车不为用。<a id="a-5e"></a>斯论破申。<a id="a-5f"></a>其犹此矣。<a id="a-5g"></a>虽复斥内遮外尽妄穷真。<a id="a-5h"></a>而存乎妙存。<a id="a-5i"></a>破如可破。<a id="a-5j"></a>荡荡焉。<a id="a-5k"></a>恢恢焉。<a id="a-5l"></a>迎之靡测其源。<a id="a-5m"></a>顺之罔知其末。<a id="a-5n"></a>信是蓥心神之砥砺。<a id="a-5o"></a>越溟海之舟舆。<a id="a-5p"></a>骇昏识之雷霆。<a id="a-5q"></a>照幽途之日月者矣。<a id="a-5r"></a>此土先有中论四卷。<a id="a-5s"></a>本偈大同。<a id="a-5t"></a>宾头卢伽为之注解晦其部执。<a id="a-5u"></a>学者昧焉。<a id="a-5v"></a>此论既兴可为龟镜。<a id="a-5w"></a>庶明达君子。<a id="a-5x"></a>详而味之。<a id="a-5y"></a>序成未即闻上。<a id="a-5z"></a>帝敕秘书监虞世南作序。<a id="a-60"></a>见赜之所制。<a id="a-61"></a>叹咽无以加焉。<a id="a-62"></a>因奏闻上。<a id="a-63"></a>仍以序列于卷首。<a id="a-64"></a>所在传写缄于经藏。<a id="a-65"></a>以贞观十年四月六日终于所住。<a id="a-66"></a>春秋五十有七。<a id="a-67"></a>葬于京郊之东。<a id="a-68"></a>列隧立碑颂其芳德。<a id="a-69"></a>太常博士褚亮为文。<a id="a-6A"></a>自赜之知道。<a id="a-6B"></a>伦等崇其辩机。<a id="a-6C"></a>时俗以拟慧乘。<a id="a-6D"></a>固为笃论。<a id="a-6E"></a>词注难穷。<a id="a-6F"></a>无施不遂。<a id="a-6G"></a>讲华严大品涅槃大智度摄大乘及中百诸论。<a id="a-6H"></a>皆筌释章部决滞有闻。<a id="a-6I"></a>又诵涅槃法华。<a id="a-6J"></a>音文淳美。<a id="a-6K"></a>时为众述。<a id="a-6L"></a>清啭动神。<a id="a-6M"></a>又抽减什物。<a id="a-6N"></a>用写藏经。<a id="a-6O"></a>寻阅才止便修虔奉。<a id="a-6P"></a>又善导达众首舒畅物情。<a id="a-6Q"></a>为诸文雄之所称叙。<a id="a-6R"></a>特明古迹偏晓书画。<a id="a-6S"></a>京华士子屡陈真伪。<a id="a-6T"></a>皆资其口实定其人世。<a id="a-6U"></a>文章词体颇预能流。<a id="a-6V"></a>草[柰*頁]笔功名疏台府。<a id="a-6W"></a>每有官供胜集。<a id="a-6X"></a>必召而处其中。<a id="a-6Y"></a>公卿执纸请书填赴。<a id="a-6Z"></a>赜随纸赋笔飞骤如风。<a id="a-6a"></a>藻蔚雄态绮华当世。<a id="a-6b"></a>故在所流咏耽玩极多。<a id="a-6c"></a>悬诸屏障。<a id="a-6d"></a>或铭座右。<a id="a-6e"></a>着集八卷行世。</p>
  <p id="a6f">释慧净。<a id="a-6g"></a>俗姓房氏。<a id="a-6h"></a>常山真定人也。<a id="a-6i"></a>家世儒宗。<a id="a-6j"></a>乡邦称美。<a id="a-6k"></a>净即隋朝国子博士徽远之犹子也。<a id="a-6l"></a>生知天挺雅怀篇什。<a id="a-6m"></a>风格标峻器宇冲邈。<a id="a-6n"></a>年在弱岁早习丘坟。<a id="a-6o"></a>便晓文颂荣冠闾里。<a id="a-6p"></a>十四出家。<a id="a-6q"></a>志业弘远。<a id="a-6r"></a>日颂八千余言。<a id="a-6s"></a>总持词义罕有其比。<a id="a-6t"></a>游听讲肆咨质硕疑。<a id="a-6u"></a>征究幽微每臻玄极。<a id="a-6v"></a>听大智度及余经部。<a id="a-6w"></a>神釆孤拔见闻惊异。<a id="a-6x"></a>有志念论师。<a id="a-6y"></a>驰名东夏。<a id="a-6z"></a>时号穷小乘之岩穴也。<a id="a-70"></a>乃从听习杂心婆沙。<a id="a-71"></a>学周两遍大义精通。<a id="a-72"></a>根叶搜求务括清致。<a id="a-73"></a>由是嘉声远布。<a id="a-74"></a>学徒钦属。<a id="a-75"></a>开皇之末来仪帝城。<a id="a-76"></a>屡折重关更驰名誉。<a id="a-77"></a>大业初岁。<a id="a-78"></a>因寻古迹至于槐里。<a id="a-79"></a>遇始平令杨宏集诸道。<a id="a-7A"></a>俗于智藏寺欲令道士先开道经。<a id="a-7B"></a>于时法侣虽殷。<a id="a-7C"></a>无敢抗者。<a id="a-7D"></a>净闻而谓曰。<a id="a-7E"></a>明府盛结四部铨衡两教。<a id="a-7F"></a>窃有未喻。<a id="a-7G"></a>请咨所疑。<a id="a-7H"></a>何者宾主之礼自有常伦。<a id="a-7I"></a>其犹冠屦不可颠倒。<a id="a-7J"></a>岂于佛寺而令道士先为主乎。<a id="a-7K"></a>明府教义有序。<a id="a-7L"></a>请不坠绩。<a id="a-7M"></a>令曰有旨哉。<a id="a-7N"></a>几误诸后即令僧居先坐。<a id="a-7O"></a>得无辱矣。<a id="a-7P"></a>有道士于永通。<a id="a-7Q"></a>颇挟时誉。<a id="a-7R"></a>令怀所重。<a id="a-7S"></a>次立义曰。<a id="a-7T"></a>有物混成先天地生。<a id="a-7U"></a>吾不知其名。<a id="a-7V"></a>字之曰道。<a id="a-7W"></a>令即命言申论。<a id="a-7X"></a>仍曰。<a id="a-7Y"></a>法师必须词理切对。<a id="a-7Z"></a>不得犯平头上尾。<a id="a-7a"></a>于时令冠平帽。<a id="a-7b"></a>净因戏曰。<a id="a-7c"></a>贫道既不冠帽。<a id="a-7d"></a>宁犯平头。<a id="a-7e"></a>令曰。<a id="a-7f"></a>若不犯平头。<a id="a-7g"></a>当犯上尾。<a id="a-7h"></a>净曰。<a id="a-7i"></a>贫道脱屣升床。<a id="a-7j"></a>自可上而无尾。<a id="a-7k"></a>明府解巾冠帽。<a id="a-7l"></a>可谓平而无头。<a id="a-7m"></a>令有靦容。<a id="a-7n"></a>净因问通曰有物混成。<a id="a-7o"></a>为体一故混。<a id="a-7p"></a>为体异故混。<a id="a-7q"></a>若体一故混。<a id="a-7r"></a>正混之时已自成一。<a id="a-7s"></a>则一非道生。<a id="a-7t"></a>若体异故混。<a id="a-7u"></a>未混之时已自成二。<a id="a-7v"></a>则二非一起先生道冠余列。<a id="a-7w"></a>请为稽疑。<a id="a-7x"></a>于是通遂茫然。<a id="a-7y"></a>忸怩无对。<a id="a-7z"></a>净曰。<a id="a-80"></a>先生既能开关延敌。<a id="a-81"></a>正当鼓怒余勇。<a id="a-82"></a>安得事如桃李更生荆棘。<a id="a-83"></a>仍顾令曰。<a id="a-84"></a>明府既为道助。<a id="a-85"></a>何以救之。<a id="a-86"></a>令遂赧然。<a id="a-87"></a>尔后频有援救。<a id="a-88"></a>皆应机偃仆。<a id="a-89"></a>罔非覆轨。<a id="a-8A"></a>自尔大小双玩研味逾深。<a id="a-8B"></a>注述之余寻绎无暇。<a id="a-8C"></a>却扫闲室统略旧宗。<a id="a-8D"></a>缵述杂心玄文。<a id="a-8E"></a>为三十卷。<a id="a-8F"></a>包括群典笼罩古今。<a id="a-8G"></a>四远英猷皆参沉隐。<a id="a-8H"></a>末又以俱舍所译词旨宏富虽有陈迹未尽研求。<a id="a-8I"></a>乃无师独悟思择名理。<a id="a-8J"></a>为之文疏三十余卷。<a id="a-8K"></a>遂使经部妙义接纽明时。<a id="a-8L"></a>罽宾正宗传芳季绪。<a id="a-8M"></a>学士颖川庾初孙。<a id="a-8N"></a>请注金刚般若。<a id="a-8O"></a>乃为释文举义。<a id="a-8P"></a>郁为盛作。<a id="a-8Q"></a>穷真俗之教原。<a id="a-8R"></a>尽大乘之秘要。<a id="a-8S"></a>遐迩流布书写诵持。<a id="a-8T"></a>文学词林传诸心口声绩相美接肩恒闻。<a id="a-8U"></a>太常博士褚亮。<a id="a-8V"></a>英藻清拔名誉早闻。<a id="a-8W"></a>钦此芳猷为之序引。<a id="a-8X"></a>其词曰。<a id="a-8Y"></a>若夫大块均形。<a id="a-8Z"></a>役智从物。<a id="a-8a"></a>情因习改。<a id="a-8b"></a>性与虑迁。<a id="a-8c"></a>然则达鉴穷览。<a id="a-8d"></a>皎乎先觉。<a id="a-8e"></a>炳慧炬以出重昏。<a id="a-8f"></a>拔爱河而升彼岸。<a id="a-8g"></a>与夫轮转万劫盖染六尘。<a id="a-8h"></a>流遁以徇无涯。<a id="a-8i"></a>踳驳而趋捷迳。<a id="a-8j"></a>不同日而言也。<a id="a-8k"></a>颖川庾初孙。<a id="a-8l"></a>早弘笃信。<a id="a-8m"></a>以为般若所明归于正道。<a id="a-8n"></a>显大乘之名相。<a id="a-8o"></a>标不住之宗极。<a id="a-8p"></a>出乎心虑之表。<a id="a-8q"></a>绝于言像之外。<a id="a-8r"></a>是以结发受持多历年所。<a id="a-8s"></a>虽妙音演说成诵不亏。<a id="a-8t"></a>而灵源邃湛或有未悟。<a id="a-8u"></a>嗟迷方之弗远。<a id="a-8v"></a>眷砥途而太息。<a id="a-8w"></a>属有慧净法师。<a id="a-8x"></a>博通奥义。<a id="a-8y"></a>辩同炙輠理究连环。<a id="a-8z"></a>庾生入室研畿。<a id="a-90"></a>伏膺善诱。<a id="a-91"></a>乘此誓愿仍求注述。<a id="a-92"></a>法师悬镜忘疲。<a id="a-93"></a>衢尊自满。<a id="a-94"></a>上凭神应之道。<a id="a-95"></a>傍尽心机之用。<a id="a-96"></a>敷畅微言宣扬至理。<a id="a-97"></a>曩日旧疑涣焉冰释。<a id="a-98"></a>今兹妙义朗若霞开。<a id="a-99"></a>为像法之梁栋。<a id="a-9A"></a>变群生之耳目。<a id="a-9B"></a>辞峰秀上。<a id="a-9C"></a>映鹫岳而相高。<a id="a-9D"></a>言泉激壮。<a id="a-9E"></a>赴龙宫而竞远。<a id="a-9F"></a>且夫释教西兴。<a id="a-9G"></a>道源东注。<a id="a-9H"></a>世阅贤智才兼优洽。<a id="a-9I"></a>精该睿旨罕见其人。<a id="a-9J"></a>今则沙门重阐。<a id="a-9K"></a>借甚当世。<a id="a-9L"></a>想此玄宗郁为称首。<a id="a-9M"></a>岁惟阉茂始创怀油。<a id="a-9N"></a>月躔仲吕爰兹绝笔。<a id="a-9O"></a>缁俗攸仰轩盖成阴。<a id="a-9P"></a>扣钟随其大小。<a id="a-9Q"></a>鸣剑发其光釆。<a id="a-9R"></a>一时学侣专门受业。<a id="a-9S"></a>同涉波澜递相传授。<a id="a-9T"></a>方且顾蔑林远。<a id="a-9U"></a>俯视安生。<a id="a-9V"></a>独步高衢对扬正法。<a id="a-9W"></a>辽东真本。<a id="a-9X"></a>望悬金而不刊。<a id="a-9Y"></a>指南所寄。<a id="a-9Z"></a>藏群玉而无朽。<a id="a-9a"></a>岂不盛哉。<a id="a-9b"></a>岂不盛哉。<a id="a-9c"></a>武德初岁。<a id="a-9d"></a>时为三府官寮上下咸集延兴。<a id="a-9e"></a>京城大德竞陈言论。<a id="a-9f"></a>有清禅法师。<a id="a-9g"></a>立破空义。<a id="a-9h"></a>声色奋发厉逸当时。<a id="a-9i"></a>相府记室王敬业。<a id="a-9j"></a>启上曰。<a id="a-9k"></a>登座法师义锋难对。<a id="a-9l"></a>非纪国慧净无以挫其锐者。<a id="a-9m"></a>即令对论。<a id="a-9n"></a>净曰。<a id="a-9o"></a>今在英雄之侧。<a id="a-9p"></a>厕龙象之间。<a id="a-9q"></a>奉对上人难为高论。<a id="a-9r"></a>虽然敢藉敛秋霜之威。<a id="a-9s"></a>布春雨之泽。<a id="a-9t"></a>使慧净咨质小疑。<a id="a-9u"></a>令法师揄扬大慧。<a id="a-9v"></a>岂非佛法之盛哉。<a id="a-9w"></a>因问曰。<a id="a-9x"></a>未审破空。<a id="a-9y"></a>空有何破。<a id="a-9z"></a>答曰。<a id="a-A0"></a>以空破空非以有破。<a id="a-A1"></a>难曰。<a id="a-A2"></a>执空为病。<a id="a-A3"></a>还以空破。<a id="a-A4"></a>是则执有为病。<a id="a-A5"></a>还以有除。<a id="a-A6"></a>覆却往还遂无以解。<a id="a-A7"></a>贞观二年新经既至。<a id="a-A8"></a>将事传译。<a id="a-A9"></a>下敕所司搜选名德。<a id="a-AA"></a>净当斯集。<a id="a-AB"></a>笔受大庄严论。<a id="a-AC"></a>词旨深妙曲尽梵言。<a id="a-AD"></a>宗本既成。<a id="a-AE"></a>并缵文疏为三十卷。<a id="a-AF"></a>义冠古今。<a id="a-AG"></a>英声借甚。<a id="a-AH"></a>三藏法师对仆射房玄龄鸿胪唐俭庶子杜正伦于志宁。<a id="a-AI"></a>抚净背而叹曰。<a id="a-AJ"></a>此乃东方菩萨也。<a id="a-AK"></a>自非精爽天拔。<a id="a-AL"></a>何以致斯言之极哉。<a id="a-AM"></a>其为异域见钦如此。<a id="a-AN"></a>至贞观十年。<a id="a-AO"></a>本寺开讲。<a id="a-AP"></a>王公宰辅才辩有声者。<a id="a-AQ"></a>莫不毕集。<a id="a-AR"></a>时以为荣望也。<a id="a-AS"></a>京辅停轮盛言陈抗。<a id="a-AT"></a>皆称机判委绰有余逸。<a id="a-AU"></a>黄巾蔡子晃成世英。<a id="a-AV"></a>道门之秀。<a id="a-AW"></a>才申论击因遂征求。<a id="a-AX"></a>自覆义端失其宗绪。<a id="a-AY"></a>净乃安词调引。<a id="a-AZ"></a>晃等饮气而旋。<a id="a-Aa"></a>合坐解颐贵识同美。<a id="a-Ab"></a>尔后专当法匠结众敷弘。<a id="a-Ac"></a>标放明穆声懋台府。<a id="a-Ad"></a>梁国公房玄龄。<a id="a-Ae"></a>求为法友。<a id="a-Af"></a>义结俗兄。<a id="a-Ag"></a>晨夕参谒躬尽虔敬。<a id="a-Ah"></a>四事供给备展翘诚。<a id="a-Ai"></a>净体斯荣问。<a id="a-Aj"></a>忘身为法。<a id="a-Ak"></a>又撰法华经缵述十卷。<a id="a-Al"></a>胜鬘仁王般若温室盂兰盆上下生各出要缵。<a id="a-Am"></a>盛行于世。<a id="a-An"></a>并文义绮密。<a id="a-Ao"></a>高彦推之。<a id="a-Ap"></a>故其每有弘通。<a id="a-Aq"></a>光扬佛日。<a id="a-Ar"></a>缁素云踊庆所洽闻。<a id="a-As"></a>于时大法广弘充溢天壤。<a id="a-At"></a>颇亦净之功也。<a id="a-Au"></a>然末代所学庸浅者多。<a id="a-Av"></a>若不关外则言无所厝。<a id="a-Aw"></a>如能摧伏异道。<a id="a-Ax"></a>必以此学为初。<a id="a-Ay"></a>每以一分之功游心文史。<a id="a-Az"></a>赞引成务兼济其神。<a id="a-B0"></a>而性慕风流。<a id="a-B1"></a>情寄仁厚。<a id="a-B2"></a>泛爱为心忘己接物。<a id="a-B3"></a>舒写言晤终日无疲。<a id="a-B4"></a>故使远近闻风参请填委。<a id="a-B5"></a>皆应变接叙。<a id="a-B6"></a>神悦而归。<a id="a-B7"></a>或笔赋缘情触兴斯举。<a id="a-B8"></a>留连旬日动成文会。<a id="a-B9"></a>和琳法师初春法集之作曰。<a id="a-BA"></a>鹫岭光前选。<a id="a-BB"></a>祇园表昔恭。<a id="a-BC"></a>哲人崇踵武。<a id="a-BD"></a>弘道会群龙。<a id="a-BE"></a>高座登莲叶。<a id="a-BF"></a>麈尾振霜松。<a id="a-BG"></a>尘飞扬雅梵。<a id="a-BH"></a>风度引疏钟。<a id="a-BI"></a>静言澄义海。<a id="a-BJ"></a>发论上词锋。<a id="a-BK"></a>心虚道易合。<a id="a-BL"></a>迹广席难重。<a id="a-BM"></a>和风动淑气。<a id="a-BN"></a>丽日启时雍。<a id="a-BO"></a>高才掞雅什。<a id="a-BP"></a>顾己滥朋从。<a id="a-BQ"></a>因兹仰积善。<a id="a-BR"></a>灵华庶可逢。<a id="a-BS"></a>又与英才言聚。<a id="a-BT"></a>赋得升天行。<a id="a-BU"></a>诗曰。<a id="a-BV"></a>驭风过阆苑。<a id="a-BW"></a>控鹤下瀛洲。<a id="a-BX"></a>欲采三芝秀。<a id="a-BY"></a>先从千仞游。<a id="a-BZ"></a>驾凤吟虚管。<a id="a-Ba"></a>乘槎泛浅流。<a id="a-Bb"></a>颓龄一已驻。<a id="a-Bc"></a>方验大椿秋。<a id="a-Bd"></a>又和卢赞府游纪国道场诗曰。<a id="a-Be"></a>日光通汉室。<a id="a-Bf"></a>星彩晦周朝。<a id="a-Bg"></a>法城从此构。<a id="a-Bh"></a>香阁本岧峣。<a id="a-Bi"></a>珠盘仰承露。<a id="a-Bj"></a>刹凤俯摩宵。<a id="a-Bk"></a>落照侵虚牖。<a id="a-Bl"></a>长虹拖跨桥。<a id="a-Bm"></a>高才暂骋目。<a id="a-Bn"></a>云藻遂飘飖。<a id="a-Bo"></a>欲追千里骥。<a id="a-Bp"></a>终是谢连鏕。<a id="a-Bq"></a>又于冬日普光寺卧疾。<a id="a-Br"></a>值雪简诸旧游。<a id="a-Bs"></a>诗曰。<a id="a-Bt"></a>卧痾苦留滞。<a id="a-Bu"></a>辟户望遥天。<a id="a-Bv"></a>寒云舒复卷。<a id="a-Bw"></a>落雪断还连。<a id="a-Bx"></a>凝华照书阁。<a id="a-By"></a>飞素婉琴弦。<a id="a-Bz"></a>回飘洛神赋。<a id="a-C0"></a>皓映齐纨篇。<a id="a-C1"></a>萦阶如鹤舞。<a id="a-C2"></a>拂树似花鲜。<a id="a-C3"></a>从赏丰年瑞。<a id="a-C4"></a>沈忧终自怜。<a id="a-C5"></a>于是帝朝宰贵赵公燕公以下名臣和系将百许首。<a id="a-C6"></a>中书舍人李义府。<a id="a-C7"></a>文菀之英秀者也。<a id="a-C8"></a>美之不已。<a id="a-C9"></a>为诗序云。<a id="a-CA"></a>由斯声唱更高。<a id="a-CB"></a>玄儒属目。<a id="a-CC"></a>翰林文士推承冠绝。<a id="a-CD"></a>竞述新制请擿瑕累。<a id="a-CE"></a>净以人之作者差非奇挺。<a id="a-CF"></a>乃搜采近代藻锐者。<a id="a-CG"></a>撰诗英华。<a id="a-CH"></a>一帙十卷。<a id="a-CI"></a>识者怀铅探其冠冕。<a id="a-CJ"></a>吴王咨议刘孝孙。<a id="a-CK"></a>文才翘拔。<a id="a-CL"></a>为之序曰。<a id="a-CM"></a>释教之为义也大矣哉。<a id="a-CN"></a>智识所不能名言。<a id="a-CO"></a>视听所不得闻见。<a id="a-CP"></a>马鸣龙树。<a id="a-CQ"></a>弘圣旨于前。<a id="a-CR"></a>慧远道安。<a id="a-CS"></a>阐微言于后。<a id="a-CT"></a>至于绍高踪而孤引。<a id="a-CU"></a>踵逸轨以遐征。<a id="a-CV"></a>谁之谓欤慧净法师即其人矣。<a id="a-CW"></a>法师淳和禀气川岳降精。<a id="a-CX"></a>神解内融心几外朗。<a id="a-CY"></a>髫年对日丱岁参玄。<a id="a-CZ"></a>擢本森稍。<a id="a-Ca"></a>干云阶乎尺木。<a id="a-Cb"></a>长澜淼漫。<a id="a-Cc"></a>浴日道乎蒙泉。<a id="a-Cd"></a>而慧炬夙明禅枝早茂。<a id="a-Ce"></a>临阅川而轸虑。<a id="a-Cf"></a>眷定水以怡神。<a id="a-Cg"></a>慨彼劳生悟兹常乐。<a id="a-Ch"></a>三乘奥义焕矣冰消。<a id="a-Ci"></a>二谛法门怡然理顺。<a id="a-Cj"></a>俄而发轫东夏。<a id="a-Ck"></a>杖锡西秦。<a id="a-Cl"></a>至于讲肆法筵。<a id="a-Cm"></a>耹嘉声而响赴。<a id="a-Cn"></a>剖疑析滞。<a id="a-Co"></a>服高义而景从。<a id="a-Cp"></a>明镜屡照而不疲。<a id="a-Cq"></a>鸿钟待扣而斯应。<a id="a-Cr"></a>穷涯盈量。<a id="a-Cs"></a>虚往实归。<a id="a-Ct"></a>诚佛法之栋梁。<a id="a-Cu"></a>实僧徒之领袖者也。<a id="a-Cv"></a>余昔游京辇。<a id="a-Cw"></a>得申景慕。<a id="a-Cx"></a>寥寥净域披云而见光景。<a id="a-Cy"></a>落落闲居入室而生虚白。<a id="a-Cz"></a>法师导余以实际。<a id="a-D0"></a>诱余以真如。<a id="a-D1"></a>挹海不知其浅深。<a id="a-D2"></a>学山徒仰其峻极。<a id="a-D3"></a>尝以法师敷演之暇。<a id="a-D4"></a>商确翰林。<a id="a-D5"></a>若乃园柳天榆之篇。<a id="a-D6"></a>阿阁绮窗之咏。<a id="a-D7"></a>魏王北山陈思南国。<a id="a-D8"></a>嗣宗之赋明月。<a id="a-D9"></a>彭泽之摛微雨。<a id="a-DA"></a>逮乎颜谢掞藻任沈遒文。<a id="a-DB"></a>足以理会八音。<a id="a-DC"></a>言谐四始。<a id="a-DD"></a>咸递相祖述。<a id="a-DE"></a>郁为龟镜。<a id="a-DF"></a>岂独光于曩代而无继轨者乎。<a id="a-DG"></a>近世文人才华间出。<a id="a-DH"></a>周武帝振彼雄图削平漳滏。<a id="a-DI"></a>隋高祖韫兹英略戡定江淮。<a id="a-DJ"></a>混一车书大开学校。<a id="a-DK"></a>温邢誉高于东夏。<a id="a-DL"></a>徐庾价重于南荆。<a id="a-DM"></a>王司空孤秀一时。<a id="a-DN"></a>沈恭子标奇绝代。<a id="a-DO"></a>凡此英彦安可阙如。<a id="a-DP"></a>自参墟启祚重光景曜。<a id="a-DQ"></a>大弘文德道冠前王。<a id="a-DR"></a>薖轴之士风趣。<a id="a-DS"></a>林壑之宾云集。<a id="a-DT"></a>故能抑扬汉彻孕育曹丕。<a id="a-DU"></a>文雅郁兴于兹为盛。<a id="a-DV"></a>余虽不敏窃有志焉。<a id="a-DW"></a>既而舟壑潜移。<a id="a-DX"></a>悼陵谷而迁贸。<a id="a-DY"></a>居诸易晚。<a id="a-DZ"></a>恻人世之难常。<a id="a-Da"></a>固请法师暂回清鉴。<a id="a-Db"></a>采摭词什耘剪蘩芜。<a id="a-Dc"></a>盖君子不常矜庄。<a id="a-Dd"></a>删诗未为斯玷。<a id="a-De"></a>自刘廷尉所撰诗苑之后。<a id="a-Df"></a>纂而续焉。<a id="a-Dg"></a>颖川庾初孙。<a id="a-Dh"></a>学该坟素行齐颜闵。<a id="a-Di"></a>京兆韦山甫。<a id="a-Dj"></a>耿介有奇节。<a id="a-Dk"></a>弋猎综群言。<a id="a-Dl"></a>与法师周旋情踰胶漆。<a id="a-Dm"></a>睹斯盛事咸共赞成。<a id="a-Dn"></a>生也有涯。<a id="a-Do"></a>庾侯长逝。<a id="a-Dp"></a>永言怛化。<a id="a-Dq"></a>不觉流襟。<a id="a-Dr"></a>顷观其遗文久为陈迹。<a id="a-Ds"></a>今亦次乎污简贻诸后昆。<a id="a-Dt"></a>法师式遵旧章纂斯鸿烈。<a id="a-Du"></a>余聊因暇日敬述芳猷。<a id="a-Dv"></a>俾郢唱楚谣同管弦而播响。<a id="a-Dw"></a>春华秋实与天地而长存。<a id="a-Dx"></a>遂使七贵揖其嘉猷。<a id="a-Dy"></a>五众欣其慧识。<a id="a-Dz"></a>凡预能流家藏一本。<a id="a-E0"></a>自尔国家盛集必预前驱。<a id="a-E1"></a>每入王宫频登上席。<a id="a-E2"></a>简在帝心群宫攸敬。<a id="a-E3"></a>皇储久餐德素。<a id="a-E4"></a>乃以贞观十三年集诸官臣及三教学士于弘文殿。<a id="a-E5"></a>延净开阐法华。<a id="a-E6"></a>道士蔡晃讲论好独秀。<a id="a-E7"></a>玄宗下令遣与抗论。<a id="a-E8"></a>晃即整容问曰。<a id="a-E9"></a>经称序品第一。<a id="a-EA"></a>未审序第何分。<a id="a-EB"></a>净曰。<a id="a-EC"></a>如来入定征瑞放光现奇动地雨花。<a id="a-ED"></a>假远开近。<a id="a-EE"></a>为破二之洪基。<a id="a-EF"></a>作明一之由渐。<a id="a-EG"></a>故为序也。<a id="a-EH"></a>第者为居。<a id="a-EI"></a>一者为始。<a id="a-EJ"></a>序最居先。<a id="a-EK"></a>故称第一。<a id="a-EL"></a>晃曰。<a id="a-EM"></a>第者弟也。<a id="a-EN"></a>为第则不得称一。<a id="a-EO"></a>言一则不得称第。<a id="a-EP"></a>两字牟盾何以会通。<a id="a-EQ"></a>净曰。<a id="a-ER"></a>向不云乎第者为居。<a id="a-ES"></a>一者为始。<a id="a-ET"></a>先生既不领前宗。<a id="a-EU"></a>而谬陈后难。<a id="a-EV"></a>便是自难。<a id="a-EW"></a>何成难人。<a id="a-EX"></a>晃曰。<a id="a-EY"></a>言不领者请为重释。<a id="a-EZ"></a>净启令曰。<a id="a-Ea"></a>昔有二人。<a id="a-Eb"></a>一名蛇奴。<a id="a-Ec"></a>道帚忘扫。<a id="a-Ed"></a>一名身子。<a id="a-Ee"></a>一闻千解。<a id="a-Ef"></a>然则蛇奴再闻不悟。<a id="a-Eg"></a>身子一唱便领。<a id="a-Eh"></a>此非授道不明。<a id="a-Ei"></a>但是纳法非俊。<a id="a-Ej"></a>晃曰。<a id="a-Ek"></a>法师言不出唇何所可领。<a id="a-El"></a>净曰。<a id="a-Em"></a>菩萨说法声振十方。<a id="a-En"></a>道士在坐如迷如醉。<a id="a-Eo"></a>岂直形体聋瞽。<a id="a-Ep"></a>其智抑亦有之。<a id="a-Eq"></a>晃曰。<a id="a-Er"></a>野干说法何由可闻。<a id="a-Es"></a>净曰。<a id="a-Et"></a>天宫严卫理绝狩踪。<a id="a-Eu"></a>道士魂迷谓人为畜。<a id="a-Ev"></a>时有国子祭酒孔颖达。<a id="a-Ew"></a>心存道党。<a id="a-Ex"></a>潜扇蝇言曰。<a id="a-Ey"></a>佛家无诤。<a id="a-Ez"></a>法师何以构斯。<a id="a-F0"></a>净启令曰。<a id="a-F1"></a>如来在日已有斯事。<a id="a-F2"></a>佛破外道。<a id="a-F3"></a>外道不通反谓佛曰。<a id="a-F4"></a>汝常自言平等。<a id="a-F5"></a>今既以难破我。<a id="a-F6"></a>即是不平。<a id="a-F7"></a>何谓平等。<a id="a-F8"></a>佛为通曰。<a id="a-F9"></a>以我不平破汝不平。<a id="a-FA"></a>汝若得平即我平也。<a id="a-FB"></a>而今亦尔。<a id="a-FC"></a>以净之诤破彼之诤。<a id="a-FD"></a>彼得无诤即净无诤也。<a id="a-FE"></a>于时皇储语祭酒曰。<a id="a-FF"></a>君既剿说。<a id="a-FG"></a>真为道党。<a id="a-FH"></a>净启令曰。<a id="a-FI"></a>慧净常闻。<a id="a-FJ"></a>君子不党其知。<a id="a-FK"></a>祭酒亦党乎。<a id="a-FL"></a>皇储怡然大笑。<a id="a-FM"></a>合坐欢踊。<a id="a-FN"></a>令曰。<a id="a-FO"></a>不徒法乐已至于斯。<a id="a-FP"></a>故净之枢机。<a id="a-FQ"></a>三教发悟。<a id="a-FR"></a>一斯类也。<a id="a-FS"></a>频入宫闱与道抗论。<a id="a-FT"></a>谈柄暂撝。<a id="a-FU"></a>四坐惊詟。<a id="a-FV"></a>蔡晃等既是道门锋领。<a id="a-FW"></a>屡逢屈挫心声俱靡。<a id="a-FX"></a>皇储目属净之神锐难加也。<a id="a-FY"></a>乃请为普光寺任。<a id="a-FZ"></a>下令曰。<a id="a-Fa"></a>纪国寺上座慧净法师名称高远行业著闻。<a id="a-Fb"></a>纲纪伽蓝必有弘益。<a id="a-Fc"></a>请知寺任。<a id="a-Fd"></a>净以弘宣为务。<a id="a-Fe"></a>乐于寂止。<a id="a-Ff"></a>虽蒙荣告情所未安。<a id="a-Fg"></a>乃委固辞不蒙允许。<a id="a-Fh"></a>慨斯恩迫致启谢曰。<a id="a-Fi"></a>伏奉恩令。<a id="a-Fj"></a>以慧净为普光寺主。<a id="a-Fk"></a>仍知本寺上座事。<a id="a-Fl"></a>奉旨惊惶罔知攸措。<a id="a-Fm"></a>但慧净不揆庸短。<a id="a-Fn"></a>少专经论。<a id="a-Fo"></a>用心过分因构沉痾。<a id="a-Fp"></a>暨犬马齿隆衰弊日甚。<a id="a-Fq"></a>赖全生纳养。<a id="a-Fr"></a>仅时敷说。<a id="a-Fs"></a>磨钝策蹇滥被吹嘘。<a id="a-Ft"></a>至于提顿纲维。<a id="a-Fu"></a>由来未悟。<a id="a-Fv"></a>整齐僧众素所不闲。<a id="a-Fw"></a>恩遣曳此庸衰总彼殷务。<a id="a-Fx"></a>窃悲鱼鹿易处。<a id="a-Fy"></a>失燥湿之宜。<a id="a-Fz"></a>方圆改质。<a id="a-G0"></a>乖任物之性。<a id="a-G1"></a>既情不逮。<a id="a-G2"></a>事实迫于心。<a id="a-G3"></a>抚躬惊惕不遑启处。<a id="a-G4"></a>然恩旨隆渥罔敢辞让。<a id="a-G5"></a>谨以谢闻。<a id="a-G6"></a>伏增战悚。<a id="a-G7"></a>令答曰。<a id="a-G8"></a>忽辱来书。<a id="a-G9"></a>甚以倾慰。<a id="a-GA"></a>三覆之后自觉欣然。<a id="a-GB"></a>窃闻。<a id="a-GC"></a>如来虽迹起人间。<a id="a-GD"></a>而道笼天外。<a id="a-GE"></a>神功妙力不可思议。<a id="a-GF"></a>寂尔无为。<a id="a-GG"></a>则言语道断。<a id="a-GH"></a>湛然常住。<a id="a-GI"></a>则心行处灭。<a id="a-GJ"></a>但为众生烦恼漂没爱河不得不大拯横流令登彼岸故。<a id="a-GK"></a>出入三界升降六天经营十方良为于此。<a id="a-GL"></a>若夫鹿园福地鹫岭灵山。<a id="a-GM"></a>洒甘露于禅林。<a id="a-GN"></a>转法轮于净域。<a id="a-GO"></a>付嘱菩萨济拔黔黎。<a id="a-GP"></a>然后放光面门灭影双树。<a id="a-GQ"></a>宝船虽没遗教犹存。<a id="a-GR"></a>即是如来法身无有异也。<a id="a-GS"></a>然人能弘道非道弘人。<a id="a-GT"></a>远有弥勒文殊。<a id="a-GU"></a>亲承音旨。<a id="a-GV"></a>近则图澄罗什。<a id="a-GW"></a>发明经教。<a id="a-GX"></a>五百一贤信非徒说。<a id="a-GY"></a>千里一遇差匪虚言。<a id="a-GZ"></a>法师昔在俗缘门称通德。<a id="a-Ga"></a>飞缨东序鸣玉上庠。<a id="a-Gb"></a>故得垂裕后昆传芳犹子。<a id="a-Gc"></a>当以诗称三百不离于苦空。<a id="a-Gd"></a>曲礼三千未免于生灭。<a id="a-Ge"></a>故发弘誓愿回向菩提。<a id="a-Gf"></a>落彼两髦披兹三服。<a id="a-Gg"></a>至如大乘小乘之偈。<a id="a-Gh"></a>广说略说之文。<a id="a-Gi"></a>十诵僧祇八部波若。<a id="a-Gj"></a>天亲无著之论。<a id="a-Gk"></a>法门句义之谈。<a id="a-Gl"></a>皆剖判胸怀激扬清浊。<a id="a-Gm"></a>至于光临讲座开置法筵。<a id="a-Gn"></a>释义入神随类俱解。<a id="a-Go"></a>写悬河之辩。<a id="a-Gp"></a>动连环之辞。<a id="a-Gq"></a>碧鸡誉于汉臣。<a id="a-Gr"></a>白马称于傲吏。<a id="a-Gs"></a>以今方古彼复何人。<a id="a-Gt"></a>所以仰请法师为普光寺主。<a id="a-Gu"></a>兼知纪国寺上座事。<a id="a-Gv"></a>又闻。<a id="a-Gw"></a>若独善之心有限。<a id="a-Gx"></a>则济物之理不弘。<a id="a-Gy"></a>彼我之意未忘。<a id="a-Gz"></a>则他自之情不坦。<a id="a-H0"></a>且普光纪国俱是道场。<a id="a-H1"></a>旧住新居有何差别。<a id="a-H2"></a>法师来状云。<a id="a-H3"></a>鱼鹿易处。<a id="a-H4"></a>失燥湿之宜。<a id="a-H5"></a>斯乃意在谦虚。<a id="a-H6"></a>假称珍怪。<a id="a-H7"></a>昔闻。<a id="a-H8"></a>流水长者。<a id="a-H9"></a>遂能救十千之鱼。<a id="a-HA"></a>旷野猎师。<a id="a-HB"></a>岂得害三归之鹿。<a id="a-HC"></a>但使筌蹄不用。<a id="a-HD"></a>则言象自忘。<a id="a-HE"></a>净又谢曰。<a id="a-HF"></a>重蒙令旨。<a id="a-HG"></a>恩渥载隆。<a id="a-HH"></a>追深悚怍。<a id="a-HI"></a>但慧净学惭照雪解愧传灯。<a id="a-HJ"></a>滥叨荣幸坐致非望。<a id="a-HK"></a>复蒙垂兹神翰。<a id="a-HL"></a>播斯弘诱。<a id="a-HM"></a>文丽辰象调谐金石。<a id="a-HN"></a>加以恩兼道俗泽总存亡。<a id="a-HO"></a>奖进高深譬超山海。<a id="a-HP"></a>循环百遍悲喜交怀。<a id="a-HQ"></a>徒知铭感。<a id="a-HR"></a>岂陈萤露。<a id="a-HS"></a>频烦曲降。<a id="a-HT"></a>顾己多惭。<a id="a-HU"></a>谨以谢闻。<a id="a-HV"></a>用增怵惕。<a id="a-HW"></a>登又下令。<a id="a-HX"></a>与普光寺众曰。<a id="a-HY"></a>盖闻正法没于西域。<a id="a-HZ"></a>像教被于东华。<a id="a-Ha"></a>古往今来多历年所。<a id="a-Hb"></a>而难陀迦葉马鸣龙树。<a id="a-Hc"></a>既同瓶泻。<a id="a-Hd"></a>有若灯传。<a id="a-He"></a>故得妙旨微言垂文见意。<a id="a-Hf"></a>是以三十二相遍满人天。<a id="a-Hg"></a>十二部经敷扬刹土。<a id="a-Hh"></a>由其路者。<a id="a-Hi"></a>则高骋四衢之上。<a id="a-Hj"></a>迷其涂者。<a id="a-Hk"></a>则轮回六趣之中。<a id="a-Hl"></a>理窟法门玄宗秘藏。<a id="a-Hm"></a>非天下之至赜。<a id="a-Hn"></a>孰能与于此乎。<a id="a-Ho"></a>皇帝以神道。<a id="a-Hp"></a>设教利益群生。<a id="a-Hq"></a>故普建仁祠绍隆正觉。<a id="a-Hr"></a>卜兹胜地立此伽蓝。<a id="a-Hs"></a>请赤县之名僧。<a id="a-Ht"></a>征帝城之上首。<a id="a-Hu"></a>山林之士拥锡来游。<a id="a-Hv"></a>朝廷之宾抠衣趋座。<a id="a-Hw"></a>义筵济济法侣诜诜。<a id="a-Hx"></a>寔聚落之福田黔黎之寿域。<a id="a-Hy"></a>加以丛楹叠檊宝塔华台。<a id="a-Hz"></a>洪钟扣而弗諠。<a id="a-I0"></a>清梵唱而逾静。<a id="a-I1"></a>若夫卢舍那佛坐普光法堂。<a id="a-I2"></a>灵相葳蕤神变肸响。<a id="a-I3"></a>以今方古闇与冥符。<a id="a-I4"></a>名器之间岂容虚立。<a id="a-I5"></a>然僧徒结集须有纲纪。<a id="a-I6"></a>询诸大众罕值其人。<a id="a-I7"></a>积日搜扬颇有佥议。<a id="a-I8"></a>咸云。<a id="a-I9"></a>纪国寺上座慧净。<a id="a-IA"></a>自性清净本来有之。<a id="a-IB"></a>风神秀彻非适今也。<a id="a-IC"></a>至于龙宫宝藏象力尊经。<a id="a-ID"></a>皆挺自生知。<a id="a-IE"></a>无师独悟。<a id="a-IF"></a>岂止四谛一乘之说。<a id="a-IG"></a>七处八会之谈。<a id="a-IH"></a>要其指归得其真趣而已。<a id="a-II"></a>固亦涤除玄览老氏之至言。<a id="a-IJ"></a>洁静精微宣尼之妙义。<a id="a-IK"></a>莫不穷理尽性寻根讨源。<a id="a-IL"></a>其德行也如彼。<a id="a-IM"></a>其学业也如此。<a id="a-IN"></a>今请为普光寺主仍知本寺。<a id="a-IO"></a>法师比者逡巡静退不肯降重。<a id="a-IP"></a>殷勤苦请方始克从。<a id="a-IQ"></a>但菩萨之家体尚和合。<a id="a-IR"></a>若得无诤三昧。<a id="a-IS"></a>自然永离十缠。<a id="a-IT"></a>亦愿合寺诸师共弘此意。<a id="a-IU"></a>其迎请之礼任依僧法。<a id="a-IV"></a>又令所司建讲设斋。<a id="a-IW"></a>并请法师广开义理。<a id="a-IX"></a>净以僚采大集光荣一旦。<a id="a-IY"></a>非夫经力何以致斯。<a id="a-IZ"></a>乃创开法华末陈大论。<a id="a-Ia"></a>英达高胜拥萃门筵。<a id="a-Ib"></a>故能接诱玄素抚承学识。<a id="a-Ic"></a>传祠驰论大响嘉猷。<a id="a-Id"></a>纵达清言光前绝后。<a id="a-Ie"></a>太子中舍辛谞。<a id="a-If"></a>学该文史。<a id="a-Ig"></a>傲诞自矜。<a id="a-Ih"></a>题章着翰莫敢当拟。<a id="a-Ii"></a>预有杀青谞必裂之于地。<a id="a-Ij"></a>谓僧中之无人也。<a id="a-Ik"></a>净愤斯轻侮。<a id="a-Il"></a>乃裁论拟之。<a id="a-Im"></a>文云。<a id="a-In"></a>纪国寺释慧净敬酬东宫辛中舍曰。<a id="a-Io"></a>披览高论博究精微。<a id="a-Ip"></a>旨赡文华惊心眩目。<a id="a-Iq"></a>辩超炙輠理跨连环。<a id="a-Ir"></a>幽难勃以纵横。<a id="a-Is"></a>掞藻纷其骆驿。<a id="a-It"></a>映云霞而比烂。<a id="a-Iu"></a>协金石以相谐。<a id="a-Iv"></a>绚矣文章。<a id="a-Iw"></a>冲乎探赜。<a id="a-Ix"></a>非夫哲士谁其溢心。<a id="a-Iy"></a>瞻彼上人固难与对。<a id="a-Iz"></a>轻持不敏敢述朝闻。<a id="a-J0"></a>岂曰稽疑宁酬客难也。<a id="a-J1"></a>来论云。<a id="a-J2"></a>一音演说各随类解。<a id="a-J3"></a>蠕动众生皆有佛性。<a id="a-J4"></a>然则佛陀之与先觉。<a id="a-J5"></a>语从俗异。<a id="a-J6"></a>智慧之与般若。<a id="a-J7"></a>义本玄同。<a id="a-J8"></a>习智觉若非胜因。<a id="a-J9"></a>念佛慧岂登妙果。<a id="a-JA"></a>答曰。<a id="a-JB"></a>大矣哉斯举也。<a id="a-JC"></a>深固幽远杳冥难测。<a id="a-JD"></a>吾子为信乎为疑乎。<a id="a-JE"></a>其信也岂不然乎哉。<a id="a-JF"></a>其疑也岂不深乎哉。<a id="a-JG"></a>然则下士不笑。<a id="a-JH"></a>不足以为道。<a id="a-JI"></a>浅智不谤。<a id="a-JJ"></a>不足以为深。<a id="a-JK"></a>仰度高明。<a id="a-JL"></a>固无笑谤矣。<a id="a-JM"></a>但其言濩落理涉嫌疑。<a id="a-JN"></a>今当为子略陈梗概。<a id="a-JO"></a>若乃问同答异。<a id="a-JP"></a>文郁郁于孔书。<a id="a-JQ"></a>名一义乖。<a id="a-JR"></a>理堂堂于释教。<a id="a-JS"></a>若名同不许义异。<a id="a-JT"></a>则问一不得答殊。<a id="a-JU"></a>此例既升。<a id="a-JV"></a>彼并自没。<a id="a-JW"></a>如其未喻更为提撕。<a id="a-JX"></a>夫以住无所住。<a id="a-JY"></a>万善所以兼修。<a id="a-JZ"></a>为无不为。<a id="a-Ja"></a>一音所以齐应。<a id="a-Jb"></a>岂止绝圣弃智抱一守雌。<a id="a-Jc"></a>冷然独善义无兼济。<a id="a-Jd"></a>较言优劣其可伦乎。<a id="a-Je"></a>二宗既辩百难斯滞。<a id="a-Jf"></a>来论云。<a id="a-Jg"></a>必谓彼此名言遂可分别。<a id="a-Jh"></a>一音各解乃玩空谈。<a id="a-Ji"></a>答曰。<a id="a-Jj"></a>诚如来旨亦须分别。<a id="a-Jk"></a>窃以逍遥一也。<a id="a-Jl"></a>鹏鷃不可齐乎九万。<a id="a-Jm"></a>荣枯同也。<a id="a-Jn"></a>椿菌不可齐乎八千。<a id="a-Jo"></a>而况爝火之侔日月。<a id="a-Jp"></a>浸灌之方时雨。<a id="a-Jq"></a>宁以分同明润。<a id="a-Jr"></a>而遂均其曜泽哉。<a id="a-Js"></a>至若山毫一其小大。<a id="a-Jt"></a>彭殇均其寿夭。<a id="a-Ju"></a>莚楹乱其横竖。<a id="a-Jv"></a>施厉混其妍蚩。<a id="a-Jw"></a>斯由相待不定相夺可忘。<a id="a-Jx"></a>庄生所以绝其有封非谓未始无物。<a id="a-Jy"></a>斯则以余分别攻子分别。<a id="a-Jz"></a>子忘分别即余忘分别矣。<a id="a-K0"></a>君子剧谈幸无谑论。<a id="a-K1"></a>一言易失驷马难追。<a id="a-K2"></a>斯文诫矣。<a id="a-K3"></a>深可慎哉。<a id="a-K4"></a>来论云。<a id="a-K5"></a>诸行无常触类缘起。<a id="a-K6"></a>复心有待资气涉求。<a id="a-K7"></a>然则我净受于熏修。<a id="a-K8"></a>慧定成于缮刻。<a id="a-K9"></a>答曰。<a id="a-KA"></a>无常者。<a id="a-KB"></a>故吾去也。<a id="a-KC"></a>缘起者。<a id="a-KD"></a>新吾来也。<a id="a-KE"></a>故吾去矣吾岂常乎。<a id="a-KF"></a>新吾来矣吾岂断乎。<a id="a-KG"></a>新故相传。<a id="a-KH"></a>假熏修以成净。<a id="a-KI"></a>美恶更代。<a id="a-KJ"></a>非缮刻而难功。<a id="a-KK"></a>是则生灭破于断常。<a id="a-KL"></a>因果显乎中观。<a id="a-KM"></a>郁乎宗也。<a id="a-KN"></a>谈乎妙也。<a id="a-KO"></a>斯实庄释玄同。<a id="a-KP"></a>东西理会。<a id="a-KQ"></a>而吾子去彼取此。<a id="a-KR"></a>得无谬乎。<a id="a-KS"></a>来论云。<a id="a-KT"></a>续凫截鹤庸讵真如。<a id="a-KU"></a>草化蜂飞何居弱丧。<a id="a-KV"></a>答曰。<a id="a-KW"></a>夫自然者。<a id="a-KX"></a>报分也。<a id="a-KY"></a>熏修者。<a id="a-KZ"></a>业理也。<a id="a-Ka"></a>报分已定。<a id="a-Kb"></a>二鸟无羡于短长。<a id="a-Kc"></a>业理资缘。<a id="a-Kd"></a>两虫有待而飞化。<a id="a-Ke"></a>然则事像易疑。<a id="a-Kf"></a>沉冥难晓。<a id="a-Kg"></a>幽求之士沦惑罔息。<a id="a-Kh"></a>至若道圆四果尚昧衣珠。<a id="a-Ki"></a>位隆十地犹昏罗縠。<a id="a-Kj"></a>圣贤固其若此。<a id="a-Kk"></a>而况庸庸者乎。<a id="a-Kl"></a>自非鉴镜三明雄飞七辩。<a id="a-Km"></a>安能妙契玄极敷究幽微。<a id="a-Kn"></a>贫道藉以受业家门。<a id="a-Ko"></a>朋从是寄。<a id="a-Kp"></a>悕能择善敢进刍荛。<a id="a-Kq"></a>如或铿然愿详金牒矣。<a id="a-Kr"></a>于是廊庙贵达。<a id="a-Ks"></a>重仰高风。<a id="a-Kt"></a>人藏一本缄诸怀袖。<a id="a-Ku"></a>同聚谈宴以为言先。<a id="a-Kv"></a>辛侯由兹顶戴。<a id="a-Kw"></a>顿祛邪网。<a id="a-Kx"></a>帝里荣胜望日披云。<a id="a-Ky"></a>各撤金帛树兴来福。<a id="a-Kz"></a>沙门法琳。<a id="a-L0"></a>包括经史摛掞昔闻。<a id="a-L1"></a>承破邪疑乃致书曰。<a id="a-L2"></a>近览所报辛中舍析疑论。<a id="a-L3"></a>词义包举比喻超绝。<a id="a-L4"></a>璀璨眩离朱之目。<a id="a-L5"></a>铿锵骇师旷之耳。<a id="a-L6"></a>固以妙尽环中事殚辩囿。<a id="a-L7"></a>譬玉衡之齐七政。<a id="a-L8"></a>犹溟海之统百川。<a id="a-L9"></a>焕焕乎。<a id="a-LA"></a>巍巍乎。<a id="a-LB"></a>言过视听之外。<a id="a-LC"></a>理出思议之表。<a id="a-LD"></a>足可杜诸见之门开得意之路者也。<a id="a-LE"></a>至如住无所住。<a id="a-LF"></a>兼修之义在焉。<a id="a-LG"></a>为无不为。<a id="a-LH"></a>齐应之功弘矣。<a id="a-LI"></a>将令守雌颜厚独善靦容。<a id="a-LJ"></a>乃理异之显哉。<a id="a-LK"></a>岂玄同之可得。<a id="a-LL"></a>夫立像以表意。<a id="a-LM"></a>得意则象忘。<a id="a-LN"></a>若忘其所忘则彼此之情斯泯。<a id="a-LO"></a>非忘其不忘。<a id="a-LP"></a>小大之殊有异。<a id="a-LQ"></a>是知日月既出。<a id="a-LR"></a>无用爝火之光。<a id="a-LS"></a>时雨既降。<a id="a-LT"></a>何烦浸灌之泽。<a id="a-LU"></a>故云彼此可忘非无此也。<a id="a-LV"></a>故吾去也。<a id="a-LW"></a>因故去而辩无常。<a id="a-LX"></a>新吾来也。<a id="a-LY"></a>藉新来以谈缘起。<a id="a-LZ"></a>非新非故熏修之义莫成。<a id="a-La"></a>无缮无克美恶之功孰着。<a id="a-Lb"></a>盖以生灭破彼断常之迷。<a id="a-Lc"></a>寄因果示其中观之路。<a id="a-Ld"></a>断常见息则弱丧同归。<a id="a-Le"></a>中观理融则真如自显。<a id="a-Lf"></a>或谈业理以明熏习。<a id="a-Lg"></a>乍开报分以释自然。<a id="a-Lh"></a>意出情端旨超文外。<a id="a-Li"></a>报分有在。<a id="a-Lj"></a>凫鹤自忘其短长。<a id="a-Lk"></a>业理相因。<a id="a-Ll"></a>草蜂各任其飞化。<a id="a-Lm"></a>可谓于无名相中假名相说。<a id="a-Ln"></a>体真会俗。<a id="a-Lo"></a>岂不然欤。<a id="a-Lp"></a>辛中舍天挺之才。<a id="a-Lq"></a>未等若人尽理之说。<a id="a-Lr"></a>子期可惭于丧偶。<a id="a-Ls"></a>颜生有愧其坐忘。<a id="a-Lt"></a>可以息去取之两端。<a id="a-Lu"></a>泯颠沛之一致。<a id="a-Lv"></a>楚既得之。<a id="a-Lw"></a>齐亦未为失也。<a id="a-Lx"></a>法师博物不群智思无限。<a id="a-Ly"></a>当今独步即日梁栋。<a id="a-Lz"></a>既为众所知识。<a id="a-M0"></a>实亦名称普闻。<a id="a-M1"></a>加以累谒金门频登上席。<a id="a-M2"></a>扇玄风于鹤籥。<a id="a-M3"></a>振法鼓于龙楼。<a id="a-M4"></a>七贵挹其波澜。<a id="a-M5"></a>五师推其神俊。<a id="a-M6"></a>既耸垂天之翼。<a id="a-M7"></a>又纵横海之鳞。<a id="a-M8"></a>支遁之匹。<a id="a-M9"></a>王何宁堪并驾。<a id="a-MA"></a>帛祖之方。<a id="a-MB"></a>嵇阮未足连衡。<a id="a-MC"></a>用古俦今。<a id="a-MD"></a>君有之矣。<a id="a-ME"></a>琳谢病南山栖心幽谷。<a id="a-MF"></a>非出非处。<a id="a-MG"></a>荡虑于风云。<a id="a-MH"></a>无见无闻。<a id="a-MI"></a>寄情于泉石。<a id="a-MJ"></a>遇观名作实遣繁忧。<a id="a-MK"></a>乍览琼章用祛痼疾。<a id="a-ML"></a>徘徊吟讽循环卷舒。<a id="a-MM"></a>奉蕴怀袖之中。<a id="a-MN"></a>不觉纸劳字故。<a id="a-MO"></a>略申片意。<a id="a-MP"></a>谨此白书。<a id="a-MQ"></a>其所著述赋词。<a id="a-MR"></a>为诸道贤称美如此。<a id="a-MS"></a>及贞观十九年更崇翻译。<a id="a-MT"></a>所司简约。<a id="a-MU"></a>又无联类。<a id="a-MV"></a>下召追赴。<a id="a-MW"></a>谢病乃止。<a id="a-MX"></a>今春秋六十有八。<a id="a-MY"></a>声问转高。<a id="a-MZ"></a>心疾时动。<a id="a-Ma"></a>或停法雨暂有登临云屯学馆。<a id="a-Mb"></a>义侣则掇其冠冕。<a id="a-Mc"></a>文句则定其短长。<a id="a-Md"></a>词釆则揭其菁华。<a id="a-Me"></a>音韵则响其谐调。<a id="a-Mf"></a>神气高爽足引懦夫。<a id="a-Mg"></a>墙宇崇深弥开廉士。<a id="a-Mh"></a>斯并目叙而即笔。<a id="a-Mi"></a>故不尽其纤隐云。</p>
 </body>
</html>