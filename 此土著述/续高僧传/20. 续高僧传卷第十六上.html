<!doctype html>
<html id="z3IBWRc1JM" data-ver="1094">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第十六上</h1>
  <p id="a2"></p>
  <p id="a3">习禅初　正传二十三　附见十五。</p>
  <p id="a4">梁钟定林寺释僧副传一。</p>
  <p id="a5">梁钟山延贤寺释慧胜传二(慧初)</p>
  <p id="a6">梁江州庐山释道珍传三(法归　慧景)</p>
  <p id="a7">魏嵩岳少林寺天竺僧佛陀传四。</p>
  <p id="a8">齐邺下南天竺僧菩提达摩传五(道宵)</p>
  <p id="a9">齐邺中释僧可传六(向居士　化公　廖公　和公　法林　僧那　慧满)</p>
  <p id="aA">齐林虑山洪谷寺释僧达传七。</p>
  <p id="aB">齐邺西龙山云门寺释僧稠传八。</p>
  <p id="aC">释僧副。<a id="a-D"></a>姓王氏。<a id="a-E"></a>太原祁县人也。<a id="a-F"></a>弱而不弄。<a id="a-G"></a>鉴彻绝群。<a id="a-H"></a>年过小学识成景行。<a id="a-I"></a>乡党称奇。<a id="a-J"></a>不仁者远矣。<a id="a-K"></a>而性爱定静。<a id="a-L"></a>游无远近。<a id="a-M"></a>裹粮寻师访所不逮。<a id="a-N"></a>有达摩禅师。<a id="a-O"></a>善明观行。<a id="a-P"></a>循扰岩穴言问深博。<a id="a-Q"></a>遂从而出家。<a id="a-R"></a>义无再问一贯怀抱。<a id="a-S"></a>寻端极绪为定学宗焉。<a id="a-T"></a>后乃周历讲座备尝经论。<a id="a-U"></a>并知学唯为己圣人无言。<a id="a-V"></a>齐建武年南游杨辇。<a id="a-W"></a>止于钟山定林下寺。<a id="a-X"></a>副美其林薮。<a id="a-Y"></a>得栖心之胜壤也。<a id="a-Z"></a>行逾冰霜言而有信。<a id="a-a"></a>三衣六物外无盈长。<a id="a-b"></a>应时入里道俗式瞻。<a id="a-c"></a>加以王侯请道颓然不作。<a id="a-d"></a>咫尺宫闱未尝谒觐。<a id="a-e"></a>既行为物览。<a id="a-f"></a>道俗攸属。<a id="a-g"></a>梁高素仰清风。<a id="a-h"></a>雅为嗟贵。<a id="a-i"></a>乃命匠人考其室宇于开善寺以待之。<a id="a-j"></a>恐有山林之思故也。<a id="a-k"></a>副每逍遥于门。<a id="a-l"></a>负杖而叹曰。<a id="a-m"></a>环堵之室蓬户瓮牖。<a id="a-n"></a>匡坐其间尚足为乐。<a id="a-o"></a>宁贵广厦而贱茅茨乎。<a id="a-p"></a>且安而能迁。<a id="a-q"></a>古人所尚何必滞此。<a id="a-r"></a>用赏耳目之好耶。<a id="a-s"></a>乃有心岷岭观彼峨眉。<a id="a-t"></a>会西昌侯萧渊藻。<a id="a-u"></a>出镇蜀部。<a id="a-v"></a>于即拂衣附之爰至井络。<a id="a-w"></a>虽途经九折无忘三念。<a id="a-x"></a>又以少好经籍。<a id="a-y"></a>执卷缄默动移晨晷。<a id="a-z"></a>遂使庸蜀禅法自此大行。<a id="a-10"></a>久之还返金陵。<a id="a-11"></a>复住开善。<a id="a-12"></a>先是胡翼之山有神人现。<a id="a-13"></a>以慧印三昧授与野人何规曰。<a id="a-14"></a>可以此经与南平王观为病行斋三七日也。<a id="a-15"></a>若不晓此法。<a id="a-16"></a>问之于副。<a id="a-17"></a>时以访之。<a id="a-18"></a>果是其曾所行法。<a id="a-19"></a>南平遂行斋祀。<a id="a-1A"></a>疾便康复。<a id="a-1B"></a>岂非内因外构更相起予。<a id="a-1C"></a>不久卒于开善寺。<a id="a-1D"></a>春秋六十有一。<a id="a-1E"></a>即普通五年也。<a id="a-1F"></a>窆于下定林之都门外。<a id="a-1G"></a>天子哀焉。<a id="a-1H"></a>下敕流赠。<a id="a-1I"></a>初疾殛之时。<a id="a-1J"></a>有劝修福者。<a id="a-1K"></a>副力疾而起厉声曰。<a id="a-1L"></a>货财延命去道远矣。<a id="a-1M"></a>房中什物并施招提僧。<a id="a-1N"></a>身死之后但弃山谷。<a id="a-1O"></a>饱于鸟兽不亦善乎。<a id="a-1P"></a>勿营棺陇以乖我意。<a id="a-1Q"></a>门徒涕泪不忍从之。<a id="a-1R"></a>将为勒碑旌德。<a id="a-1S"></a>而永兴公主素有归信。<a id="a-1T"></a>进启东宫请着其文。<a id="a-1U"></a>有令遣湘东王绎为之。<a id="a-1V"></a>树碑寺所。</p>
  <p id="a1W">释慧胜。<a id="a-1X"></a>交阯人。<a id="a-1Y"></a>住仙洲山寺。<a id="a-1Z"></a>栖遁林泽闲放物表。<a id="a-1a"></a>诵法华日计一遍。<a id="a-1b"></a>亟淹年序。<a id="a-1c"></a>衣食节约随身游任。<a id="a-1d"></a>从外国禅师达摩提婆。<a id="a-1e"></a>学诸观行。<a id="a-1f"></a>一入寂定周晨乃起。<a id="a-1g"></a>彭城刘缋出守南海。<a id="a-1h"></a>闻风遣请携与同归。<a id="a-1i"></a>因住幽栖寺。<a id="a-1j"></a>韬明秘采常示如愚。<a id="a-1k"></a>久处者重之。<a id="a-1l"></a>禅学者敬美。<a id="a-1m"></a>幽栖寺中绝无食调。<a id="a-1n"></a>唯资分卫大遵清俭。<a id="a-1o"></a>永明五年。<a id="a-1p"></a>移憩钟山延贤精舍。<a id="a-1q"></a>自少及老心贞正焉。<a id="a-1r"></a>以天鉴年中卒。<a id="a-1s"></a>春秋七十。<a id="a-1t"></a>时净名寺有慧初禅师者。<a id="a-1u"></a>魏天水人。<a id="a-1v"></a>在孕七月而生。<a id="a-1w"></a>才有所识好习禅念。<a id="a-1x"></a>尝闲居空宇。<a id="a-1y"></a>不觉霆击大震。<a id="a-1z"></a>斯固住心深寂未可量也。<a id="a-20"></a>而志高清远淡然物外。<a id="a-21"></a>晚游梁国住兴皇寺。<a id="a-22"></a>闲房摄静圭璋外映。<a id="a-23"></a>白黑咨访有声皇邑。<a id="a-24"></a>武帝为立禅房于净名寺。<a id="a-25"></a>以处之。<a id="a-26"></a>四时资给。<a id="a-27"></a>禅学道俗云趣请法。<a id="a-28"></a>素怀恢廓守志淳重。<a id="a-29"></a>贵胜王公曾不迎候。<a id="a-2A"></a>普通五年卒。<a id="a-2B"></a>春秋六十八。<a id="a-2C"></a>葬钟山之阴。<a id="a-2D"></a>弟子智颙树碑墓侧。<a id="a-2E"></a>御史中丞吴郡陆倕制文。</p>
  <p id="a2F">释道珍。<a id="a-2G"></a>未详何人。<a id="a-2H"></a>梁初住庐山中。<a id="a-2I"></a>恒作弥陀业观。<a id="a-2J"></a>梦有人乘船处大海中。<a id="a-2K"></a>云向阿弥陀国。<a id="a-2L"></a>珍欲随去。<a id="a-2M"></a>船人云。<a id="a-2N"></a>未作净土业。<a id="a-2O"></a>谓须经营浴室并诵阿弥陀经。<a id="a-2P"></a>既觉即如梦所作。<a id="a-2Q"></a>年岁绵远。<a id="a-2R"></a>及于房中小池降白银台。<a id="a-2S"></a>时人不知。<a id="a-2T"></a>独记其事安经函底。<a id="a-2U"></a>及命过时。<a id="a-2V"></a>当夕半山已上如列数千炬火。<a id="a-2W"></a>近村人见谓。<a id="a-2X"></a>是诸王观礼。<a id="a-2Y"></a>旦就山寻。<a id="a-2Z"></a>乃云珍卒。<a id="a-2a"></a>方委冥祥外应也。<a id="a-2b"></a>后因搜检经中方知往生本事。<a id="a-2c"></a>遂封记焉用示后学。<a id="a-2d"></a>时此山峰顶寺有法归禅师者。<a id="a-2e"></a>本住襄阳汉阴。<a id="a-2f"></a>出家昧静为务。<a id="a-2g"></a>感梦有神来请。<a id="a-2h"></a>遂往庐山游历诸处。<a id="a-2i"></a>忽然惊觉。<a id="a-2j"></a>乃寻梦而往。<a id="a-2k"></a>但庐山者生来不到。<a id="a-2l"></a>及至彼处树石寺塔宛如前梦。<a id="a-2m"></a>方知为庐山神之所请也。<a id="a-2n"></a>依而结宇晨夕继业。<a id="a-2o"></a>遂终山舍。<a id="a-2p"></a>时又有慧景禅师者。<a id="a-2q"></a>清卓出类不偶道俗。<a id="a-2r"></a>狐行林阜。<a id="a-2s"></a>禅慧在宗。<a id="a-2t"></a>及其终后。<a id="a-2u"></a>乃返掘两指。<a id="a-2v"></a>人有捋者虽伸还屈如前故传所纪。<a id="a-2w"></a>获二果矣。<a id="a-2x"></a>当景卒旦。<a id="a-2y"></a>山峰松树并雨甘露。<a id="a-2z"></a>今名甘露峰是也。<a id="a-30"></a>生常感二鸟依时乞食。<a id="a-31"></a>及其没后绝迹此山。<a id="a-32"></a>斯之三德。<a id="a-33"></a>道扇梁朝树铭山阿。<a id="a-34"></a>各题芳绩矣。</p>
  <p id="a35">佛陀禅师。<a id="a-36"></a>此云觉者。<a id="a-37"></a>本天竺人。<a id="a-38"></a>学务静摄志在观方。<a id="a-39"></a>结友六人相随业道。<a id="a-3A"></a>五僧证果。<a id="a-3B"></a>惟佛陀无获遂。<a id="a-3C"></a>勤苦励节如救身衣。<a id="a-3D"></a>进退惟谷莫知投厝。<a id="a-3E"></a>时得道友曰修道藉机时来便克。<a id="a-3F"></a>非可斯须徒为虚死。<a id="a-3G"></a>卿于震旦特是别缘。<a id="a-3H"></a>度二弟子深有大益也。<a id="a-3I"></a>因从之游历诸国。<a id="a-3J"></a>遂至魏北台之恒安焉。<a id="a-3K"></a>时值孝文敬隆诚至别设禅林。<a id="a-3L"></a>凿石为龛结徒定念。<a id="a-3M"></a>国家资供倍架余部。<a id="a-3N"></a>而征应潜着。<a id="a-3O"></a>皆异之非常人也。<a id="a-3P"></a>恒安城内康家。<a id="a-3Q"></a>赀财百万。<a id="a-3R"></a>崇重佛法。<a id="a-3S"></a>为佛陀造别院。<a id="a-3T"></a>常居室内自静遵业。<a id="a-3U"></a>有小儿见门隙内炎火赫然。<a id="a-3V"></a>惊告院主。<a id="a-3W"></a>合家总萃。<a id="a-3X"></a>都无所见。<a id="a-3Y"></a>其通征玄。<a id="a-3Z"></a>观斯例众也。<a id="a-3a"></a>识者验以为得道矣。<a id="a-3b"></a>后隋帝南迁定都伊洛。<a id="a-3c"></a>复设静院敕以处之。<a id="a-3d"></a>而性爱幽栖林谷是托。<a id="a-3e"></a>屡往嵩岳高谢人世。<a id="a-3f"></a>有敕就少室山为之造寺。<a id="a-3g"></a>今之少林是也。<a id="a-3h"></a>帝用居处。<a id="a-3i"></a>四海息心之俦。<a id="a-3j"></a>闻风响会者。<a id="a-3k"></a>众恒数百。<a id="a-3l"></a>笃课出要成济极焉。<a id="a-3m"></a>时或告众曰。<a id="a-3n"></a>此少林精舍别有灵只卫护。<a id="a-3o"></a>一立已后终无事乏。<a id="a-3p"></a>由使造者弥山而僧廪丰溢沿彼至今将二百载。<a id="a-3q"></a>虽荒荐频繁而寺业充实。<a id="a-3r"></a>远用比之佛陀无谬传矣。<a id="a-3s"></a>时又入洛将度有缘。<a id="a-3t"></a>沙门慧光年立十二。<a id="a-3u"></a>在天门街井栏上。<a id="a-3v"></a>反蹋蹀[堶-土+金]。<a id="a-3w"></a>一连五百。<a id="a-3x"></a>众人諠竞异而观之。<a id="a-3y"></a>佛陀因见惟曰。<a id="a-3z"></a>此小儿世戏有工。<a id="a-40"></a>道业亦应无昧。<a id="a-41"></a>意欲引度。<a id="a-42"></a>权以杖打头。<a id="a-43"></a>声响清彻。<a id="a-44"></a>既善声论。<a id="a-45"></a>知堪法器。<a id="a-46"></a>乃问。<a id="a-47"></a>能出家不。<a id="a-48"></a>光曰。<a id="a-49"></a>固其本怀耳。<a id="a-4A"></a>遂度之。<a id="a-4B"></a>解冠终古。<a id="a-4C"></a>具如别传。<a id="a-4D"></a>又令弟子道房度沙门僧稠。<a id="a-4E"></a>教其定业。<a id="a-4F"></a>自化行东夏。<a id="a-4G"></a>惟此两贤得道记之。<a id="a-4H"></a>谅有深疑。<a id="a-4I"></a>年渐迟暮不预僧伦。<a id="a-4J"></a>委诸学徒自相成业。<a id="a-4K"></a>躬移寺外别处零房。<a id="a-4L"></a>感一善神常随影护。<a id="a-4M"></a>亦令设食而祠飨之。<a id="a-4N"></a>后报欲终。<a id="a-4O"></a>在房门之壁手画神像。<a id="a-4P"></a>于今尚存。</p>
  <p id="a4Q">菩提达摩。<a id="a-4R"></a>南天竺婆罗门种。<a id="a-4S"></a>神慧疏朗。<a id="a-4T"></a>闻皆晓悟。<a id="a-4U"></a>志存大乘冥心虚寂。<a id="a-4V"></a>通微彻数定学高之。<a id="a-4W"></a>悲此边隅以法相导。<a id="a-4X"></a>初达宋境南越。<a id="a-4Y"></a>末又北度至魏。<a id="a-4Z"></a>随其所止诲以禅教。<a id="a-4a"></a>于时合国盛弘讲授。<a id="a-4b"></a>乍闻定法多生讥谤。<a id="a-4c"></a>有道育慧可。<a id="a-4d"></a>此二沙门。<a id="a-4e"></a>年虽在后而锐志高远。<a id="a-4f"></a>初逢法将知道有归。<a id="a-4g"></a>寻亲事之经四五载。<a id="a-4h"></a>给供咨接。<a id="a-4i"></a>感其精诚诲以真法。<a id="a-4j"></a>如是安心谓壁观也。<a id="a-4k"></a>如是发行谓四法也。<a id="a-4l"></a>如是顺物教护讥嫌。<a id="a-4m"></a>如是方便教令不着。<a id="a-4n"></a>然则入道多途。<a id="a-4o"></a>要唯二种。<a id="a-4p"></a>谓理行也。<a id="a-4q"></a>藉教悟宗。<a id="a-4r"></a>深信含生同一真性。<a id="a-4s"></a>客尘障故。<a id="a-4t"></a>令舍伪归真。<a id="a-4u"></a>疑住壁观。<a id="a-4v"></a>无自无他凡圣等一。<a id="a-4w"></a>坚住不移不随他教。<a id="a-4x"></a>与道冥符寂然无为名理入也。<a id="a-4y"></a>行入四行万行同摄。<a id="a-4z"></a>初报怨行者。<a id="a-50"></a>修道苦至当念往劫。<a id="a-51"></a>舍本逐末多起爱憎。<a id="a-52"></a>今虽无犯是我宿作。<a id="a-53"></a>甘心受之都无怨对。<a id="a-54"></a>经云。<a id="a-55"></a>逢苦不忧。<a id="a-56"></a>识达故也。<a id="a-57"></a>此心生时与道无违。<a id="a-58"></a>体怨进道故也。<a id="a-59"></a>二随缘行者。<a id="a-5A"></a>众生无我苦乐随缘。<a id="a-5B"></a>纵得荣誉等事。<a id="a-5C"></a>宿因所构今方得之。<a id="a-5D"></a>缘尽还无何喜之有。<a id="a-5E"></a>得失随缘心无增减。<a id="a-5F"></a>违顺风静冥顺于法也。<a id="a-5G"></a>三名无所求行。<a id="a-5H"></a>世人长迷处处贪着。<a id="a-5I"></a>名之为求。<a id="a-5J"></a>道士悟真理与俗反。<a id="a-5K"></a>安心无为形随运转。<a id="a-5L"></a>三界皆苦谁而得安。<a id="a-5M"></a>经曰。<a id="a-5N"></a>有求皆苦。<a id="a-5O"></a>无求乃乐也。<a id="a-5P"></a>四名称法行。<a id="a-5Q"></a>即性净之理也。<a id="a-5R"></a>摩以此法开化魏土。<a id="a-5S"></a>识真之士从奉归悟。<a id="a-5T"></a>录其言诰卷流于世。<a id="a-5U"></a>自言年一百五十余岁。<a id="a-5V"></a>游化为务不测于终。</p>
  <p id="a5W">释僧可。<a id="a-5X"></a>一名慧可。<a id="a-5Y"></a>俗姓姬氏。<a id="a-5Z"></a>虎牢人。<a id="a-5a"></a>外览坟素内通藏典。<a id="a-5b"></a>末怀道京辇默观时尚。<a id="a-5c"></a>独蕴大照解悟绝群。<a id="a-5d"></a>虽成道非新。<a id="a-5e"></a>而物贵师受。<a id="a-5f"></a>一时令望咸共非之。<a id="a-5g"></a>但权道无谋显会非远。<a id="a-5h"></a>自结斯要谁能系之。<a id="a-5i"></a>年登四十。<a id="a-5j"></a>遇天竺沙门菩提达摩游化嵩洛。<a id="a-5k"></a>可怀宝知道一见悦之。<a id="a-5l"></a>奉以为师。<a id="a-5m"></a>毕命承旨。<a id="a-5n"></a>从学六载精究一乘。<a id="a-5o"></a>理事兼融苦乐无滞。<a id="a-5p"></a>而解非方便慧出神心。<a id="a-5q"></a>可乃就境陶研净秽埏埴方知。<a id="a-5r"></a>力用坚固不为缘陵。<a id="a-5s"></a>达摩灭化洛滨。<a id="a-5t"></a>可亦埋形河涘。<a id="a-5u"></a>而昔怀嘉誉传檄邦畿。<a id="a-5v"></a>使夫道俗来仪请从师范。<a id="a-5w"></a>可乃奋其奇辩呈其心要。<a id="a-5x"></a>故得言满天下意非建立。<a id="a-5y"></a>玄籍遐览未始经心。<a id="a-5z"></a>后以天平之初。<a id="a-60"></a>北就新邺盛开秘苑。<a id="a-61"></a>滞文之徒是非纷举。<a id="a-62"></a>时有道恒禅师。<a id="a-63"></a>先有定学王宗邺下。<a id="a-64"></a>徒侣千计。<a id="a-65"></a>承可说法情事无寄。<a id="a-66"></a>谓是魔语。<a id="a-67"></a>乃遣众中通明者。<a id="a-68"></a>来殄可门。<a id="a-69"></a>既至闻法泰然心服。<a id="a-6A"></a>悲感盈怀无心返告。<a id="a-6B"></a>恒又重唤亦不闻命。<a id="a-6C"></a>相从多使皆无返者。<a id="a-6D"></a>他日遇恒。<a id="a-6E"></a>恒曰。<a id="a-6F"></a>我用尔许功夫开汝眼目。<a id="a-6G"></a>何因致此诸使。<a id="a-6H"></a>答曰。<a id="a-6I"></a>眼本自正。<a id="a-6J"></a>因师故邪耳。<a id="a-6K"></a>恒遂深恨谤恼于可。<a id="a-6L"></a>货赇俗府非理屠害。<a id="a-6M"></a>初无一恨几其至死。<a id="a-6N"></a>恒众庆快。<a id="a-6O"></a>遂使了本者绝学浮华。<a id="a-6P"></a>谤黩者操刀自拟。<a id="a-6Q"></a>始悟一音所演。<a id="a-6R"></a>欣怖交怀。<a id="a-6S"></a>海迹蹄滢浅深斯在。<a id="a-6T"></a>可乃纵容顺俗。<a id="a-6U"></a>时惠清猷乍托吟谣。<a id="a-6V"></a>或因情事澄汰恒抱写割烦芜。<a id="a-6W"></a>故正道远而难希。<a id="a-6X"></a>封滞近而易结。<a id="a-6Y"></a>斯有由矣。<a id="a-6Z"></a>遂流离邺卫亟展寒温。<a id="a-6a"></a>道竟幽而且玄。<a id="a-6b"></a>故末绪卒无荣嗣有向居士者。<a id="a-6c"></a>幽遁林野木食。<a id="a-6d"></a>于天保之初道味相师。<a id="a-6e"></a>致书通好曰。<a id="a-6f"></a>影由形起响逐声来。<a id="a-6g"></a>弄影劳形。<a id="a-6h"></a>不知形之是影。<a id="a-6i"></a>扬声止响。<a id="a-6j"></a>不识声是响根。<a id="a-6k"></a>除烦恼而求涅槃者。<a id="a-6l"></a>喻去形而觅影。<a id="a-6m"></a>离众生而求佛喻默声而寻响。<a id="a-6n"></a>故迷悟一途愚智非别。<a id="a-6o"></a>无名作名。<a id="a-6p"></a>因其名则是非生矣。<a id="a-6q"></a>无理作理。<a id="a-6r"></a>因其理则诤论起矣。<a id="a-6s"></a>幻化非真谁是谁非。<a id="a-6t"></a>虚妄无实何空何有。<a id="a-6u"></a>将知得无所得失无所失。<a id="a-6v"></a>未及造谈聊伸此意。<a id="a-6w"></a>想为答之。<a id="a-6x"></a>可命笔述意曰。<a id="a-6y"></a>说此真法皆如实。<a id="a-6z"></a>与真幽理竟不殊。<a id="a-70"></a>本迷摩尼谓瓦砾。<a id="a-71"></a>豁然自觉是真珠。<a id="a-72"></a>无明智慧等无异。<a id="a-73"></a>当知万法即皆如。<a id="a-74"></a>愍此二见之徒辈。<a id="a-75"></a>申词措笔作斯书。<a id="a-76"></a>观身与佛不差别。<a id="a-77"></a>何须更觅彼无余。<a id="a-78"></a>其发言入理未加铅墨。<a id="a-79"></a>时或缵之。<a id="a-7A"></a>乃成部类。<a id="a-7B"></a>具如别卷。<a id="a-7C"></a>时复有化公彦公和禅师等。<a id="a-7D"></a>各通冠玄奥。<a id="a-7E"></a>吐言清迥托事寄怀。<a id="a-7F"></a>闻诸口实。<a id="a-7G"></a>而人世非远碑记罕闻。<a id="a-7H"></a>微言不传清德谁序。<a id="a-7I"></a>深可痛矣。<a id="a-7J"></a>时有林法师。<a id="a-7K"></a>在邺盛讲胜鬘并制文义。<a id="a-7L"></a>每讲人聚乃选通三部经者。<a id="a-7M"></a>得七百人。<a id="a-7N"></a>预在其席。<a id="a-7O"></a>及周灭法与可同学共护经像。<a id="a-7P"></a>初达摩禅师以四卷楞伽授可曰。<a id="a-7Q"></a>我观汉地惟有此经。<a id="a-7R"></a>仁者依行自得度世。<a id="a-7S"></a>可专附玄理如前所陈。<a id="a-7T"></a>遭贼斫臂。<a id="a-7U"></a>以法御心不觉痛苦。<a id="a-7V"></a>火烧斫处血断帛裹乞食如故。<a id="a-7W"></a>曾不告人。<a id="a-7X"></a>后林又被贼斫其臂。<a id="a-7Y"></a>叫号通夕。<a id="a-7Z"></a>可为治裹乞食供林。<a id="a-7a"></a>林怪可手不便怒之。<a id="a-7b"></a>可曰。<a id="a-7c"></a>饼食在前何不自裹。<a id="a-7d"></a>林曰。<a id="a-7e"></a>我无臂也。<a id="a-7f"></a>可不知耶。<a id="a-7g"></a>可曰。<a id="a-7h"></a>我亦无臂。<a id="a-7i"></a>复何可怒。<a id="a-7j"></a>因相委问方知有功。<a id="a-7k"></a>故世云无臂林矣。<a id="a-7l"></a>每可说法竟曰。<a id="a-7m"></a>此经四世之后变成名相。<a id="a-7n"></a>一何可悲。<a id="a-7o"></a>有那禅师者。<a id="a-7p"></a>俗姓马氏。<a id="a-7q"></a>年二十一居东海讲礼易。<a id="a-7r"></a>行学四百南至相州遇可说法。<a id="a-7s"></a>乃与学士十人出家受道。<a id="a-7t"></a>诸门人于相州东设斋辞别哭声动邑。<a id="a-7u"></a>那自出俗。<a id="a-7v"></a>手不执笔及俗书。<a id="a-7w"></a>惟服一衣一[盉-木+友]。<a id="a-7x"></a>一坐一食以可常行。<a id="a-7y"></a>兼奉头陀。<a id="a-7z"></a>故其所往不参邑落。<a id="a-80"></a>有慧满者。<a id="a-81"></a>荥阳人。<a id="a-82"></a>姓张。<a id="a-83"></a>旧住相州隆化寺。<a id="a-84"></a>遇那说法便受其道专务无著。<a id="a-85"></a>一衣一食但畜二针。<a id="a-86"></a>冬则乞补。<a id="a-87"></a>夏便通舍覆赤而已。<a id="a-88"></a>自述一生无有怯怖。<a id="a-89"></a>身无蚤虱睡而不梦。<a id="a-8A"></a>住无再宿。<a id="a-8B"></a>到寺则破柴造履。<a id="a-8C"></a>常行乞食。<a id="a-8D"></a>贞观十六年。<a id="a-8E"></a>于洛州南会善寺侧宿柏墓中。<a id="a-8F"></a>遇雪深三尺。<a id="a-8G"></a>其旦入寺见昙旷法师。<a id="a-8H"></a>怪所从来。<a id="a-8I"></a>满曰。<a id="a-8J"></a>法友来耶。<a id="a-8K"></a>遣寻坐处。<a id="a-8L"></a>四边五尺许雪自积聚不可测也。<a id="a-8M"></a>故其闻有括访诸僧逃隐。<a id="a-8N"></a>满便持衣[盉-木+友]周行聚落无可滞碍。<a id="a-8O"></a>随施随散索尔虚闲。<a id="a-8P"></a>有请宿斋者。<a id="a-8Q"></a>告云。<a id="a-8R"></a>天下无人方受尔请。<a id="a-8S"></a>故满每说法云。<a id="a-8T"></a>诸佛说心。<a id="a-8U"></a>令知心相是虚妄法。<a id="a-8V"></a>今乃重加心相。<a id="a-8W"></a>深违佛意。<a id="a-8X"></a>又增论议殊乖大理。<a id="a-8Y"></a>故使那满等师常赍四卷楞伽以为心要。<a id="a-8Z"></a>随说随行不爽遗委。<a id="a-8a"></a>后于洛陶中无疾坐化。<a id="a-8b"></a>年可七十。<a id="a-8c"></a>斯徒并可之宗系。<a id="a-8d"></a>故可别叙。</p>
  <p id="a8e">释僧达。<a id="a-8f"></a>俗姓李。<a id="a-8g"></a>上谷人。<a id="a-8h"></a>十五出家。<a id="a-8i"></a>游学北代听习为业。<a id="a-8j"></a>及受具后宗轨毗尼。<a id="a-8k"></a>进止沉审非先祖习。<a id="a-8l"></a>年登二夏。<a id="a-8m"></a>为魏孝文所重。<a id="a-8n"></a>邀延庙寺阐弘四分。<a id="a-8o"></a>而形器异伦见者惊奉。<a id="a-8p"></a>虎头长耳双齿过寸。<a id="a-8q"></a>机论适变时其高美。<a id="a-8r"></a>与徐州龙达各题称谓。<a id="a-8s"></a>寻复振锡洛都。<a id="a-8t"></a>因遇勒那三岁。<a id="a-8u"></a>奉其新诲。<a id="a-8v"></a>不久值那迁化。<a id="a-8w"></a>覆述地论声骇伊谷。<a id="a-8x"></a>令望归信相次称谒。<a id="a-8y"></a>后听光师十地发明幽旨。<a id="a-8z"></a>遂从受菩萨戒焉。<a id="a-90"></a>因从请业有名学众。<a id="a-91"></a>又南会徐部随通地论。<a id="a-92"></a>梁武皇帝拨乱弘道。<a id="a-93"></a>衔闻欣然遂即济江造宫请见。<a id="a-94"></a>敕驸马殷均。<a id="a-95"></a>引入重云殿。<a id="a-96"></a>自昼通夜传所未闻。<a id="a-97"></a>连席七宵帝叹嘉瑞。<a id="a-98"></a>因从受戒。<a id="a-99"></a>誓为弟子。<a id="a-9A"></a>下敕住同泰寺。<a id="a-9B"></a>降礼供奉。<a id="a-9C"></a>旬别入殿开示弘理。<a id="a-9D"></a>年移一纪道怀有据。<a id="a-9E"></a>请辞还魏。<a id="a-9F"></a>乃经七启方许背梁。<a id="a-9G"></a>时兖州行台侯景为造二寺。<a id="a-9H"></a>山名天观。<a id="a-9I"></a>治曰。<a id="a-9J"></a>丈六达念身为苦器难可维持。<a id="a-9K"></a>乃试履裁约。<a id="a-9L"></a>饵苓断粒。<a id="a-9M"></a>自此终报。<a id="a-9N"></a>资用通生。<a id="a-9O"></a>未为魏废帝中王敕仆射高隆之召入邺都。<a id="a-9P"></a>受菩萨戒。<a id="a-9Q"></a>暨齐文宣特加殊礼。<a id="a-9R"></a>前后六度归崇十善。<a id="a-9S"></a>达性爱林泉居闲济业。<a id="a-9T"></a>帝为达于林虑山黄华岭下立洪谷寺。<a id="a-9U"></a>又舍神武旧庙造定寇寺。<a id="a-9V"></a>两以居之。<a id="a-9W"></a>初达经营山寺将入谷口。<a id="a-9X"></a>虎踞其前。<a id="a-9Y"></a>乃祝曰。<a id="a-9Z"></a>欲造一寺福被幽灵。<a id="a-9a"></a>若相许者。<a id="a-9b"></a>可为避道。<a id="a-9c"></a>言讫寻去。<a id="a-9d"></a>及造寺竟安众综业。<a id="a-9e"></a>达反邺京。<a id="a-9f"></a>夜有神现。<a id="a-9g"></a>身被黄服拜而跪曰。<a id="a-9h"></a>弟子是载山神也。<a id="a-9i"></a>王及三谷正备供养。<a id="a-9j"></a>愿不须还。<a id="a-9k"></a>达曰。<a id="a-9l"></a>在山利少在京利多。<a id="a-9m"></a>贫道观机而动。<a id="a-9n"></a>幸无遮止。<a id="a-9o"></a>又经静夜有推户者。<a id="a-9p"></a>称曰。<a id="a-9q"></a>山神之妻。<a id="a-9r"></a>白日无暇。<a id="a-9s"></a>今故参拜。<a id="a-9t"></a>并奉米糕一筐进而重曰。<a id="a-9u"></a>僧无偏为。<a id="a-9v"></a>礼佛之时请兼弟子名也。<a id="a-9w"></a>达答。<a id="a-9x"></a>糕可将还。<a id="a-9y"></a>后当为礼。<a id="a-9z"></a>因令通为之。<a id="a-A0"></a>时一拜兼唱。<a id="a-A1"></a>其含幽识明皆此类也。<a id="a-A2"></a>达遣弟子道爽。<a id="a-A3"></a>为山神读金光明经。<a id="a-A4"></a>月余有虎来将狗去。<a id="a-A5"></a>达闻之曰。<a id="a-A6"></a>此必小道人懈怠。<a id="a-A7"></a>不为檀越读经。<a id="a-A8"></a>具问之。<a id="a-A9"></a>果云三日来别诵维摩耳。<a id="a-AA"></a>乃烧香礼佛告曰。<a id="a-AB"></a>昨虽诵余经。<a id="a-AC"></a>其福亦属檀越。<a id="a-AD"></a>若有灵鉴放狗还也。<a id="a-AE"></a>至晓狗还。<a id="a-AF"></a>看于顶上有衔啮处。<a id="a-AG"></a>斯又接统神明。<a id="a-AH"></a>殆不可测。<a id="a-AI"></a>讲华严四分十地地持。<a id="a-AJ"></a>虽无疏记而敷扬有据。<a id="a-AK"></a>特善论议知名南北。<a id="a-AL"></a>禅法一门开世殊广。<a id="a-AM"></a>曾游梁境。<a id="a-AN"></a>志公遇而告曰。<a id="a-AO"></a>达禅师是大福德人也。<a id="a-AP"></a>帝亦深敬。<a id="a-AQ"></a>常顾侍臣云。<a id="a-AR"></a>北方鸾法师达禅师。<a id="a-AS"></a>肉身菩萨。<a id="a-AT"></a>恒向北遥礼。<a id="a-AU"></a>其为时君所重无有加焉。<a id="a-AV"></a>一时少觉微疾。<a id="a-AW"></a>端坐绳床口诵波若。<a id="a-AX"></a>形气调静。<a id="a-AY"></a>遂终于洪谷山寺。<a id="a-AZ"></a>春秋八十有二。<a id="a-Aa"></a>即齐天保七年六月七日也。<a id="a-Ab"></a>宣帝闻之。<a id="a-Ac"></a>崩腾惊赴。<a id="a-Ad"></a>举声大哭。<a id="a-Ae"></a>六军同号山林为动。<a id="a-Af"></a>葬于谷中岩下。<a id="a-Ag"></a>立碑于后余以贞观九年亲往礼谒。<a id="a-Ah"></a>骸骨犹存。<a id="a-Ai"></a>寺宇遗迹宛然如在。<a id="a-Aj"></a>自达奉心玄道。<a id="a-Ak"></a>情无间然。<a id="a-Al"></a>有识同亲无闻嫌隙。<a id="a-Am"></a>承先私憾倍加事之。<a id="a-An"></a>荣胜高流弥所谦退。<a id="a-Ao"></a>自季世佛法崇尚官荣。<a id="a-Ap"></a>侥幸之夫妄生朋翼。<a id="a-Aq"></a>而达为国都眇然无顾。<a id="a-Ar"></a>昭玄曹局曾不经临。<a id="a-As"></a>斯乃圣达之所轻。<a id="a-At"></a>寔世福之嘉相矣。</p>
  <p id="aAu">释僧稠。<a id="a-Av"></a>姓孙。<a id="a-Aw"></a>元出昌黎。<a id="a-Ax"></a>末居钜鹿之瘿陶焉。<a id="a-Ay"></a>性度纯懿孝信知名。<a id="a-Az"></a>而勤学世典备通经史。<a id="a-B0"></a>征为太学博士。<a id="a-B1"></a>讲解坟索声盖朝廷。<a id="a-B2"></a>将处器观国羽仪廊庙。<a id="a-B3"></a>而道机潜扣欻厌世烦。<a id="a-B4"></a>一览佛经涣然神解。<a id="a-B5"></a>时年二十有八。<a id="a-B6"></a>投钜鏕景明寺僧寔法师而出家。<a id="a-B7"></a>落发甫尔便寻经论。<a id="a-B8"></a>悲庆交并识神厉勇。<a id="a-B9"></a>因发五愿。<a id="a-BA"></a>所谓财法通辩。<a id="a-BB"></a>及以四大常敬三宝普福四恩。<a id="a-BC"></a>初从道房禅师受行止观。<a id="a-BD"></a>房即跋陀之神足也。<a id="a-BE"></a>既受禅法北游定州嘉鱼山。<a id="a-BF"></a>敛念久之全无摄证。<a id="a-BG"></a>便欲出山诵涅槃经。<a id="a-BH"></a>忽遇一僧。<a id="a-BI"></a>言从泰岳来。<a id="a-BJ"></a>稠以情告。<a id="a-BK"></a>彼遂苦劝。<a id="a-BL"></a>修禅慎无他志。<a id="a-BM"></a>由一切含灵。<a id="a-BN"></a>皆有初地味禅。<a id="a-BO"></a>要必系缘无求不遂。<a id="a-BP"></a>乃从之。<a id="a-BQ"></a>旬日摄心果然得定。<a id="a-BR"></a>当依涅槃圣行四念处法。<a id="a-BS"></a>乃至眠梦觉见都无欲想。<a id="a-BT"></a>岁居五夏。<a id="a-BU"></a>又诣赵州障供山道明禅师。<a id="a-BV"></a>受十六特胜法。<a id="a-BW"></a>钻仰积序节食鞭心。<a id="a-BX"></a>九旬一食米惟四升。<a id="a-BY"></a>单敷石上不觉晨宵。<a id="a-BZ"></a>布缕入肉挽而不脱。<a id="a-Ba"></a>或煮食未熟。<a id="a-Bb"></a>摄心入定动移晷漏。<a id="a-Bc"></a>前食并为禽兽所啖。<a id="a-Bd"></a>又常修死想。<a id="a-Be"></a>遭贼怖之了无畏色。<a id="a-Bf"></a>方为说诸业行。<a id="a-Bg"></a>皆摧其弓矢。<a id="a-Bh"></a>受戒而返。<a id="a-Bi"></a>尝於鹊山静处感神来娆。<a id="a-Bj"></a>抱肩筑腰气嘘项上。<a id="a-Bk"></a>稠以死要心。<a id="a-Bl"></a>因证深定。<a id="a-Bm"></a>九日不起。<a id="a-Bn"></a>后从定觉情想澄然。<a id="a-Bo"></a>究略世间全无乐者。<a id="a-Bp"></a>便诣少林寺祖师三藏。<a id="a-Bq"></a>呈己所证。<a id="a-Br"></a>跋陀曰。<a id="a-Bs"></a>自葱岭已东。<a id="a-Bt"></a>禅学之最。<a id="a-Bu"></a>汝其人矣。<a id="a-Bv"></a>乃更授深要。<a id="a-Bw"></a>即住嵩岳寺。<a id="a-Bx"></a>僧有百人泉水才足。<a id="a-By"></a>忽见妇人弊衣挟帚却坐阶上听僧诵经。<a id="a-Bz"></a>众不测为神人也。<a id="a-C0"></a>便诃遣之。<a id="a-C1"></a>妇有愠色以足蹋泉立竭身亦不现。<a id="a-C2"></a>众以告稠。<a id="a-C3"></a>稠呼优婆夷。<a id="a-C4"></a>三呼乃出。<a id="a-C5"></a>便谓神曰。<a id="a-C6"></a>众僧行道宜加拥护。<a id="a-C7"></a>妇人以足拨于故泉。<a id="a-C8"></a>水即上涌。<a id="a-C9"></a>时共深异威感如此。<a id="a-CA"></a>后诣怀州西王屋山。<a id="a-CB"></a>修习前法。<a id="a-CC"></a>闻两虎交斗咆响振岩。<a id="a-CD"></a>乃以锡杖中解。<a id="a-CE"></a>各散而去。<a id="a-CF"></a>一时忽有仙经两卷在于床上。<a id="a-CG"></a>稠曰。<a id="a-CH"></a>我本修佛道。<a id="a-CI"></a>岂拘域中长生者乎。<a id="a-CJ"></a>言已须臾自失。<a id="a-CK"></a>其感致幽现皆此类也。<a id="a-CL"></a>从移止青罗山。<a id="a-CM"></a>受诸厉疾供养。<a id="a-CN"></a>情不惮其臭溃。<a id="a-CO"></a>甘之如荠。<a id="a-CP"></a>坐久疲顿。<a id="a-CQ"></a>舒脚床前。<a id="a-CR"></a>有神辄扶之。<a id="a-CS"></a>还令加坐。<a id="a-CT"></a>因屡入定。<a id="a-CU"></a>每以七日为期。<a id="a-CV"></a>又移怀州马头山。<a id="a-CW"></a>魏孝明帝夙承令德。<a id="a-CX"></a>前后三召。<a id="a-CY"></a>乃辞云。<a id="a-CZ"></a>普天之下莫非王土。<a id="a-Ca"></a>乞在山行道不爽大通。<a id="a-Cb"></a>帝遂许焉。<a id="a-Cc"></a>乃就山送供。<a id="a-Cd"></a>魏孝武永熙元年。<a id="a-Ce"></a>既召不出。<a id="a-Cf"></a>亦于尚书谷中为立禅室。<a id="a-Cg"></a>集徒供养。<a id="a-Ch"></a>又北转常山。<a id="a-Ci"></a>定州刺史娄睿。<a id="a-Cj"></a>彭城王高攸等。<a id="a-Ck"></a>请至又默之大冥山。<a id="a-Cl"></a>创开归戒奉信者殷焉。<a id="a-Cm"></a>燕赵之境。<a id="a-Cn"></a>道未通被略言血食。<a id="a-Co"></a>众侣奔赴礼贶填充。<a id="a-Cp"></a>时或名利所缠者。<a id="a-Cq"></a>稠为说偈止之。<a id="a-Cr"></a>闻者惭色而止。<a id="a-Cs"></a>便为陈修善偈。<a id="a-Ct"></a>预在息心之俦。<a id="a-Cu"></a>更新其器。<a id="a-Cv"></a>既道张山世望重天心。<a id="a-Cw"></a>齐文宣。<a id="a-Cx"></a>天保二年下诏曰。<a id="a-Cy"></a>久闻风德常思言遇。<a id="a-Cz"></a>今敕定州令师赴邺教化群生。<a id="a-D0"></a>义无独善。<a id="a-D1"></a>希即荷锡暂游承明。<a id="a-D2"></a>思欲弘宣至道济斯苦坏。<a id="a-D3"></a>至此之日脱须还山。<a id="a-D4"></a>当任东西无所留絷。<a id="a-D5"></a>稠居山积稔业济一生。<a id="a-D6"></a>闻有敕召绝无承命。<a id="a-D7"></a>苦相敦喻方遂元请即日拂衣将出山阙。<a id="a-D8"></a>两岫忽然惊震。<a id="a-D9"></a>响声悲切。<a id="a-DA"></a>骇扰人畜禽兽飞走。<a id="a-DB"></a>如是三日。<a id="a-DC"></a>稠顾曰。<a id="a-DD"></a>慕道怀仁触类斯在。<a id="a-DE"></a>岂非爱情易守放荡难持耶。<a id="a-DF"></a>乃不约事留杖策漳滏。<a id="a-DG"></a>帝躬举大贺出郊迎之稠年过七十。<a id="a-DH"></a>神宇清旷动发人心。<a id="a-DI"></a>敬揖情物乘机无坠。<a id="a-DJ"></a>帝扶接入内为论正理。<a id="a-DK"></a>因说三界本空国土亦尔。<a id="a-DL"></a>荣华世相不可常保。<a id="a-DM"></a>广说四念处法。<a id="a-DN"></a>帝闻之。<a id="a-DO"></a>毛竖流汗即受禅道。<a id="a-DP"></a>学周不久便证深定。<a id="a-DQ"></a>尔后弥承清诲。<a id="a-DR"></a>笃敬殷重。<a id="a-DS"></a>因从受菩萨戒法。<a id="a-DT"></a>断酒禁肉放舍鹰鹞去官畋渔郁成仁国。<a id="a-DU"></a>又断天下屠杀。<a id="a-DV"></a>月六年三敕民斋戒。<a id="a-DW"></a>官园私菜荤辛悉除帝以他日告曰。<a id="a-DX"></a>道由人弘。<a id="a-DY"></a>诚不虚应。<a id="a-DZ"></a>愿师安心道念。<a id="a-Da"></a>弟子敢为外护檀越何如。<a id="a-Db"></a>稠曰。<a id="a-Dc"></a>菩萨弘誓。<a id="a-Dd"></a>护法为心。<a id="a-De"></a>陛下应天顺俗。<a id="a-Df"></a>居宗设化。<a id="a-Dg"></a>栋梁三宝导引四民。<a id="a-Dh"></a>康济既临义无推寄。<a id="a-Di"></a>即停止禁中四十余日。<a id="a-Dj"></a>日垂明诲。<a id="a-Dk"></a>帝奉之无失。<a id="a-Dl"></a>后以道化须布。<a id="a-Dm"></a>思序山林。<a id="a-Dn"></a>便辞还本住。<a id="a-Do"></a>帝以陵阜回互咨谒或难。<a id="a-Dp"></a>天保三年下敕于邺城西南八十里龙山之阳。<a id="a-Dq"></a>为构精舍。<a id="a-Dr"></a>名云门寺。<a id="a-Ds"></a>请以居之。<a id="a-Dt"></a>兼为石窟大寺主。<a id="a-Du"></a>两任纲位。<a id="a-Dv"></a>练众将千。<a id="a-Dw"></a>供事繁委。<a id="a-Dx"></a>充诸山谷并敕国内诸州。<a id="a-Dy"></a>别置禅肆。<a id="a-Dz"></a>令达解念慧者就而教授时扬讲诵。<a id="a-E0"></a>事事丰厚。<a id="a-E1"></a>帝曰。<a id="a-E2"></a>佛法大宗静心为本。<a id="a-E3"></a>诸法师等徒传法化。<a id="a-E4"></a>犹接嚣烦未曰。<a id="a-E5"></a>阐扬。<a id="a-E6"></a>可并除废。<a id="a-E7"></a>稠谏曰。<a id="a-E8"></a>诸法师并绍继四依弘通三藏。<a id="a-E9"></a>使夫群有识邪正达幽微。<a id="a-EA"></a>若非此人将何开导。<a id="a-EB"></a>皆禅业之初宗。<a id="a-EC"></a>趣理之弘教。<a id="a-ED"></a>归信之渐发蒙斯人。<a id="a-EE"></a>帝大喜焉。<a id="a-EF"></a>因曰。<a id="a-EG"></a>今以国储分为三分。<a id="a-EH"></a>谓供国自用及以三宝。<a id="a-EI"></a>自尔彻情归向通古无伦。<a id="a-EJ"></a>佛化东流此焉盛矣。<a id="a-EK"></a>具如别纪。<a id="a-EL"></a>即敕送钱绢被褥。<a id="a-EM"></a>接轸登山。<a id="a-EN"></a>令于寺中置库贮之以供常费。<a id="a-EO"></a>稠以佛法要务志在修心。<a id="a-EP"></a>财利动俗事乖道化。<a id="a-EQ"></a>乃致书返之。<a id="a-ER"></a>帝深器其量也。<a id="a-ES"></a>敕依前收纳。<a id="a-ET"></a>别置异库。<a id="a-EU"></a>须便依给。<a id="a-EV"></a>未经王府。<a id="a-EW"></a>尔后诏书手敕月别频至。<a id="a-EX"></a>寸尺小缘必亲言及。<a id="a-EY"></a>又敕侍御徐之才崔思和等。<a id="a-EZ"></a>送诸药饵观僧疾苦。<a id="a-Ea"></a>帝常率其羽卫。<a id="a-Eb"></a>故幸参觐。<a id="a-Ec"></a>稠处小房宴坐都不迎送。<a id="a-Ed"></a>弟子谏曰。<a id="a-Ee"></a>皇帝降驾。<a id="a-Ef"></a>今据道不迎。<a id="a-Eg"></a>众情或阻。<a id="a-Eh"></a>稠曰。<a id="a-Ei"></a>昔宾头卢迎王七步。<a id="a-Ej"></a>致七年失国。<a id="a-Ek"></a>吾诚德之不逮。<a id="a-El"></a>未敢自欺。<a id="a-Em"></a>形相冀获福于帝耳。<a id="a-En"></a>时亦美其敦慎大法得信于人。<a id="a-Eo"></a>黄门侍郎李奖。<a id="a-Ep"></a>与诸大德请出禅要。<a id="a-Eq"></a>因为撰止观法两卷。<a id="a-Er"></a>味定之宾家藏本据。<a id="a-Es"></a>以齐乾明元年四月十三日辰时。<a id="a-Et"></a>绝无患恼。<a id="a-Eu"></a>端坐卒于山寺。<a id="a-Ev"></a>春秋八十有一。<a id="a-Ew"></a>五十夏矣。<a id="a-Ex"></a>当终之时异香满寺。<a id="a-Ey"></a>闻者悚神。<a id="a-Ez"></a>敕遣襄乐王宣慰曰。<a id="a-F0"></a>故大禅师。<a id="a-F1"></a>志力精苦感果必然。<a id="a-F2"></a>栖心寂默虚来实返。<a id="a-F3"></a>业畅玄风事高缁素。<a id="a-F4"></a>运往神迁寔深嗟惘。<a id="a-F5"></a>资崇有嘉用申凄敬。<a id="a-F6"></a>可施物五百段。<a id="a-F7"></a>送千僧供于云门以崇追福。<a id="a-F8"></a>至皇建二年五月。<a id="a-F9"></a>弟子昙询等。<a id="a-FA"></a>奏请为起塔。<a id="a-FB"></a>下诏曰。<a id="a-FC"></a>故大禅师。<a id="a-FD"></a>德业高迥三宝栋梁。<a id="a-FE"></a>灭尽化终神游物外。<a id="a-FF"></a>可依中国之法阇毗起塔。<a id="a-FG"></a>建千僧斋赠物千段。<a id="a-FH"></a>标树芳迹示诸后代。<a id="a-FI"></a>敕右仆射魏收为制碑文。<a id="a-FJ"></a>其为时君所重。<a id="a-FK"></a>前后皆此类也。<a id="a-FL"></a>既而克日准敕。<a id="a-FM"></a>四部弥山人兼数万。<a id="a-FN"></a>香柴千计。<a id="a-FO"></a>日正中时焚之以火。<a id="a-FP"></a>莫不哀恸断绝哭响流川。<a id="a-FQ"></a>登有白鸟数百徘徊烟上。<a id="a-FR"></a>悲鸣相切移时乃逝。<a id="a-FS"></a>仍于寺之西北建以塼塔。<a id="a-FT"></a>每有灵景异香应于道俗。<a id="a-FU"></a>初稠奉信出家知奇齐魏。<a id="a-FV"></a>克志禅业冠绝后尘。<a id="a-FW"></a>而历履大行往还朝野。<a id="a-FX"></a>鸣谦抱素能扇清风。<a id="a-FY"></a>加又威棱群贼势慑山魑。<a id="a-FZ"></a>解虓虎之斗情。<a id="a-Fa"></a>禁稍养之深毒。<a id="a-Fb"></a>大儒皇氏躬为负粮。<a id="a-Fc"></a>青罗猎客执刀剪发。<a id="a-Fd"></a>或德感上玄泽流奉敬之苗。<a id="a-Fe"></a>幽诚所致粟满信心之室。<a id="a-Ff"></a>树神遮道。<a id="a-Fg"></a>随器欲而法流。<a id="a-Fh"></a>文豹净房。<a id="a-Fi"></a>衔秽襆而遥弃。<a id="a-Fj"></a>或猛虎驯狎即背垂衣。<a id="a-Fk"></a>颓山将陊召出存命。<a id="a-Fl"></a>若斯灵相振古罕俦。<a id="a-Fm"></a>具如云门象图所纪。<a id="a-Fn"></a>又初敕造寺面方十里令息心之士问道经行。<a id="a-Fo"></a>稠曰。<a id="a-Fp"></a>十里大广。<a id="a-Fq"></a>损妨居民。<a id="a-Fr"></a>恐非远济。<a id="a-Fs"></a>请半减之敕乃以方五里为定。<a id="a-Ft"></a>使将作大匠纪伯邕缔构伊始。<a id="a-Fu"></a>邕集诸乡邑问此地名。<a id="a-Fv"></a>忽闻空中大声答曰。<a id="a-Fw"></a>山林幽静。<a id="a-Fx"></a>此处本号云门。<a id="a-Fy"></a>重问所由。<a id="a-Fz"></a>了无一人知者。<a id="a-G0"></a>帝闻异之。<a id="a-G1"></a>因从空响焉。<a id="a-G2"></a>今名光严寺是也。<a id="a-G3"></a>又尝有客僧。<a id="a-G4"></a>负锡初至。<a id="a-G5"></a>将欲安处。<a id="a-G6"></a>问其本夏。<a id="a-G7"></a>答云。<a id="a-G8"></a>吾见此中三为伽蓝。<a id="a-G9"></a>言终而隐。<a id="a-GA"></a>既而掘地为井。<a id="a-GB"></a>果得鸱吻二焉。<a id="a-GC"></a>又所住禅窟前有深渊。<a id="a-GD"></a>见被毛之人。<a id="a-GE"></a>伟而胡貌。<a id="a-GF"></a>置釜燃火。<a id="a-GG"></a>水将沸涌。<a id="a-GH"></a>俄有大蟒从水中出欲入釜内。<a id="a-GI"></a>稠以足拨之。<a id="a-GJ"></a>蟒遂入水。<a id="a-GK"></a>毛人亦隐。<a id="a-GL"></a>其夜因致男子神来。<a id="a-GM"></a>顶拜稠云。<a id="a-GN"></a>弟子有儿。<a id="a-GO"></a>岁岁为恶神所啖。<a id="a-GP"></a>儿子等惜命不敢当。<a id="a-GQ"></a>弟子衰老将死。<a id="a-GR"></a>故自供食。<a id="a-GS"></a>蒙师护故得免斯难。<a id="a-GT"></a>稠索水潠之。<a id="a-GU"></a>奄成云雾。<a id="a-GV"></a>时或谗稠于宣帝以倨傲无敬者。<a id="a-GW"></a>帝大怒自来加害。<a id="a-GX"></a>稠冥知之。<a id="a-GY"></a>生来不至僧厨。<a id="a-GZ"></a>忽无何而到云。<a id="a-Ga"></a>明有大客至。<a id="a-Gb"></a>多作供设。<a id="a-Gc"></a>至夜五更先备牛舆。<a id="a-Gd"></a>独往谷口。<a id="a-Ge"></a>去寺二十余里。<a id="a-Gf"></a>孤立道侧。<a id="a-Gg"></a>须臾帝至。<a id="a-Gh"></a>怪问其故。<a id="a-Gi"></a>稠曰。<a id="a-Gj"></a>恐身血不净秽污伽蓝在此候耳。<a id="a-Gk"></a>帝下马拜伏。<a id="a-Gl"></a>愧悔无已。<a id="a-Gm"></a>谓尚书令杨遵彦曰。<a id="a-Gn"></a>如此真人何可毁谤也。<a id="a-Go"></a>乃躬负稠身往寺。<a id="a-Gp"></a>稠磬折不受。<a id="a-Gq"></a>帝曰。<a id="a-Gr"></a>弟子负师。<a id="a-Gs"></a>遍天下未足谢愆(云云)。<a id="a-Gt"></a>因谓曰。<a id="a-Gu"></a>弟子前身曾作何等。<a id="a-Gv"></a>答曰。<a id="a-Gw"></a>作罗刹王。<a id="a-Gx"></a>是以今犹好杀。<a id="a-Gy"></a>即咒盆水令帝自视。<a id="a-Gz"></a>见其影如罗刹像焉。<a id="a-H0"></a>每年元日常问一岁吉凶。<a id="a-H1"></a>后至天保十年云。<a id="a-H2"></a>今年不能好。<a id="a-H3"></a>文宣不悦。<a id="a-H4"></a>帝问师复何如。<a id="a-H5"></a>答云。<a id="a-H6"></a>贫道亦不久。<a id="a-H7"></a>至十月帝崩。<a id="a-H8"></a>明年夏首稠丧。<a id="a-H9"></a>验之果矣。<a id="a-HA"></a>尝以暇日帝谓曰。<a id="a-HB"></a>弟子未见佛之灵异。<a id="a-HC"></a>颇得睹不。<a id="a-HD"></a>稠曰。<a id="a-HE"></a>此非沙门所宜。<a id="a-HF"></a>帝强之。<a id="a-HG"></a>乃投袈裟于地。<a id="a-HH"></a>帝使数十人举之不能动。<a id="a-HI"></a>稠命沙弥取之。<a id="a-HJ"></a>初无重焉。<a id="a-HK"></a>因尔笃信兼常。<a id="a-HL"></a>寺宇僧供劳赐优渥。<a id="a-HM"></a>齐灭周废。<a id="a-HN"></a>以寺赐大夫柳务文。<a id="a-HO"></a>文又令其亲辛俭守。<a id="a-HP"></a>当将家入住。<a id="a-HQ"></a>有神怒曰。<a id="a-HR"></a>何敢凌犯须陀洹寺。<a id="a-HS"></a>而俭未几便卒。<a id="a-HT"></a>隋初兴复奄同初构。<a id="a-HU"></a>六时禅忏着声寰宇大业之末贼所盘营。<a id="a-HV"></a>房宇孑遗余皆焚荡。<a id="a-HW"></a>余以贞观初年陟兹胜地。<a id="a-HX"></a>山林乃旧情事惟新。<a id="a-HY"></a>触处荒凉。<a id="a-HZ"></a>屡兴生灭之叹。<a id="a-Ha"></a>周睇焚烬。<a id="a-Hb"></a>频曀黍离之非。<a id="a-Hc"></a>传者亲阅行图。<a id="a-Hd"></a>故直叙之于后耳。</p>
 </body>
</html>