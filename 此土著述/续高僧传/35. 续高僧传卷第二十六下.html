<!doctype html>
<html id="z3IBWSV1Jb" data-ver="1470">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十六下</h1>
  <p id="a2"></p>
  <p id="a3">释僧云。<a id="a-4"></a>不知何人也。<a id="a-5"></a>辩聪词令备明大小。<a id="a-6"></a>崇附斋讲恒以常住。<a id="a-7"></a>齐邺盛昌三宝。<a id="a-8"></a>云著名焉。<a id="a-9"></a>住宝明寺襟带众理。<a id="a-A"></a>以四月十五日临说戒时。<a id="a-B"></a>众并集堂。<a id="a-C"></a>云居上首乃白众曰。<a id="a-D"></a>戒本防非。<a id="a-E"></a>人人诵得。<a id="a-F"></a>何劳烦众数数闻之。<a id="a-G"></a>可令一僧竖义令后生开悟。<a id="a-H"></a>云气格当时无敢抗者。<a id="a-I"></a>咸从之。<a id="a-J"></a>讫于夏末常废说戒至七月十五日旦。<a id="a-K"></a>将升草坐。<a id="a-L"></a>失云所在。<a id="a-M"></a>大众以新岁未受交废自恣。<a id="a-N"></a>一时崩腾四出追觅。<a id="a-O"></a>乃于寺侧三里许。<a id="a-P"></a>于古冢内得之。<a id="a-Q"></a>遍体血流如刀割处。<a id="a-R"></a>借问其故。<a id="a-S"></a>云有一丈夫。<a id="a-T"></a>执三尺大刀厉色嗔云。<a id="a-U"></a>改变布萨妄充竖义。<a id="a-V"></a>刀脍身形痛毒难忍。<a id="a-W"></a>因接还寺竭情忏悔。<a id="a-X"></a>乃经十载说戒布萨。<a id="a-Y"></a>读诵众经以为常业。<a id="a-Z"></a>临终之日。<a id="a-a"></a>异香迎之神色无乱。<a id="a-b"></a>欣然而卒。<a id="a-c"></a>时感嘉其即世惩革不坠彝伦云。</p>
  <p id="ad">释僧远。<a id="a-e"></a>不知何人。<a id="a-f"></a>住梁州薛寺为性疏诞不修细行。<a id="a-g"></a>好追随流荡欢宴为任。<a id="a-h"></a>以齐武平三年。<a id="a-i"></a>梦见大人。<a id="a-j"></a>切齿责之曰。<a id="a-k"></a>汝是出家人。<a id="a-l"></a>面目如此。<a id="a-m"></a>犹纵造恶。<a id="a-n"></a>何不取镜自照。<a id="a-o"></a>远忽觉悸流汗。<a id="a-p"></a>至晓以盆水自映。<a id="a-q"></a>乃见眼边乌黯。<a id="a-r"></a>谓是垢汗。<a id="a-s"></a>便洗拭之。<a id="a-t"></a>眉毛一时随手落尽。<a id="a-u"></a>因自咎责。<a id="a-v"></a>奈遭此谴。<a id="a-w"></a>遂改革常习反形易性。<a id="a-x"></a>弊衣破履一食长斋。<a id="a-y"></a>遵奉律仪。<a id="a-z"></a>昏晓行悔。<a id="a-10"></a>悲泪交注。<a id="a-11"></a>经一月余日又梦。<a id="a-12"></a>前人含笑谓曰。<a id="a-13"></a>知过能改。<a id="a-14"></a>是谓智乎。<a id="a-15"></a>赦汝前愆。<a id="a-16"></a>勿复相续。<a id="a-17"></a>忽惊喜而觉。<a id="a-18"></a>流汗遍身面目津润眉毛渐出。<a id="a-19"></a>远频感两报信知三世。<a id="a-1A"></a>自后竭精奉法。<a id="a-1B"></a>中不暂怠。<a id="a-1C"></a>卒为练行僧也。<a id="a-1D"></a>乡川所归终于本土。</p>
  <p id="a1E">释慧瑱。<a id="a-1F"></a>上党人。<a id="a-1G"></a>奉律齐真贞确难拔。<a id="a-1H"></a>住郡内元开府寺。<a id="a-1I"></a>独静一房禅忏为业。<a id="a-1J"></a>会周建德六年。<a id="a-1K"></a>国灭三宝。<a id="a-1L"></a>瑱抱持经像隐于深山。<a id="a-1M"></a>遇贼欲劫之。<a id="a-1N"></a>初未觉也。<a id="a-1O"></a>忽见一人形长丈余。<a id="a-1P"></a>美须面。<a id="a-1Q"></a>着纱帽。<a id="a-1R"></a>衣青袍。<a id="a-1S"></a>九环金带吉莫皮靴。<a id="a-1T"></a>乘白马朱鬉。<a id="a-1U"></a>自山顶径至瑱前。<a id="a-1V"></a>下马而谓曰。<a id="a-1W"></a>今夜贼至。<a id="a-1X"></a>师可急避。<a id="a-1Y"></a>瑱居悬崖之下。<a id="a-1Z"></a>绝无余道。<a id="a-1a"></a>疑是山神。<a id="a-1b"></a>乃曰。<a id="a-1c"></a>今佛法毁灭。<a id="a-1d"></a>贫道容身无地。<a id="a-1e"></a>故来依投檀越。<a id="a-1f"></a>今有贼来。<a id="a-1g"></a>正可于此取死。<a id="a-1h"></a>更何逃窜神曰。<a id="a-1i"></a>师既远投弟子。<a id="a-1j"></a>弟子亦能护师。<a id="a-1k"></a>正尔住此。<a id="a-1l"></a>遂失所在。<a id="a-1m"></a>当夜忽降大雪可深丈许。<a id="a-1n"></a>遂免贼难。<a id="a-1o"></a>后群贼更往。<a id="a-1p"></a>神遂告山下诸村曰。<a id="a-1q"></a>贼欲劫瑱师。<a id="a-1r"></a>急往共救。<a id="a-1s"></a>乃各持器仗入山。<a id="a-1t"></a>路中相遇拒击惊散。<a id="a-1u"></a>从此每日瑱恒凭之安业山阜。<a id="a-1v"></a>不侧其卒。</p>
  <p id="a1w">释洪献。<a id="a-1x"></a>邺人。<a id="a-1y"></a>少履道门早明律检。<a id="a-1z"></a>听涉劳顿。<a id="a-20"></a>遂两目俱暗。<a id="a-21"></a>住相州大慈寺。<a id="a-22"></a>既无前导常处房中。<a id="a-23"></a>礼诵为先不辍晨夕。<a id="a-24"></a>开皇十四年。<a id="a-25"></a>忽感一神。<a id="a-26"></a>自称般若檀越来从受戒。<a id="a-27"></a>数致谈话。<a id="a-28"></a>同房僧纲禅师。<a id="a-29"></a>上堂中食。<a id="a-2A"></a>般若乃将纲一襆衣来嚫献云。<a id="a-2B"></a>劳陈法事。<a id="a-2C"></a>利益不少。<a id="a-2D"></a>辄奉衣物。<a id="a-2E"></a>愿必受之。<a id="a-2F"></a>献纳于柜中。<a id="a-2G"></a>后纲食还怪失衣襆。<a id="a-2H"></a>搜求寺内。<a id="a-2I"></a>乃于献所得之。<a id="a-2J"></a>具以告语。<a id="a-2K"></a>纲终不信。<a id="a-2L"></a>神遂发撤纲房衣物被案。<a id="a-2M"></a>狼藉满庭。<a id="a-2N"></a>竿扇秤尺摧折数段。<a id="a-2O"></a>神于空中语曰。<a id="a-2P"></a>僧纲不好设斋会供养三宝。<a id="a-2Q"></a>我会祸汝未央。<a id="a-2R"></a>献虽目冥乃与般若言及事同目睹。<a id="a-2S"></a>神语献曰。<a id="a-2T"></a>伴众极多悉在紫陌河上。<a id="a-2U"></a>惟三十人相随。<a id="a-2V"></a>可令寺家设食。<a id="a-2W"></a>众僧便于西院会之。<a id="a-2X"></a>神曰。<a id="a-2Y"></a>大好饮食。<a id="a-2Z"></a>劳费师等。<a id="a-2a"></a>虽然僧纲不赴斋供。<a id="a-2b"></a>后会使知。<a id="a-2c"></a>纲无奈之何。<a id="a-2d"></a>恐迫不已。<a id="a-2e"></a>便私费财物营诸斋福。<a id="a-2f"></a>般若乃曰。<a id="a-2g"></a>既能行福。<a id="a-2h"></a>今相放矣。<a id="a-2i"></a>仍以绢两匹付献云。<a id="a-2j"></a>当以一匹。<a id="a-2k"></a>施大众一匹赠纲师。<a id="a-2l"></a>献对众受得具皆闻见。<a id="a-2m"></a>仍依付领。<a id="a-2n"></a>于后弥勤本业。<a id="a-2o"></a>遂卒于所住。</p>
  <p id="a2p">释慧云。<a id="a-2q"></a>范阳人。<a id="a-2r"></a>十二出家。<a id="a-2s"></a>游听为务。<a id="a-2t"></a>年十八。<a id="a-2u"></a>乘驴止于叔家。<a id="a-2v"></a>叔睹其驴快。<a id="a-2w"></a>将规害之。<a id="a-2x"></a>适持刀往见。<a id="a-2y"></a>东墙下黄衣人。<a id="a-2z"></a>扬拳逆叱曰。<a id="a-30"></a>此道人方为通法大士。<a id="a-31"></a>何敢害也。<a id="a-32"></a>叔惧告妇。<a id="a-33"></a>妇曰。<a id="a-34"></a>君心无刚。<a id="a-35"></a>正眼花所致耳。<a id="a-36"></a>闻已复往。<a id="a-37"></a>又见西墙下黄衣人云。<a id="a-38"></a>勿杀道人。<a id="a-39"></a>若杀大祸交及。<a id="a-3A"></a>叔怖乃止。<a id="a-3B"></a>明旦辞往姊家。<a id="a-3C"></a>叔又持刀送之。<a id="a-3D"></a>告云曰。<a id="a-3E"></a>此路幽险。<a id="a-3F"></a>故送度难。<a id="a-3G"></a>云在前行。<a id="a-3H"></a>正在深阻叔在其后。<a id="a-3I"></a>挥刀欲斫。<a id="a-3J"></a>忽见姊夫在旁。<a id="a-3K"></a>竟免加害。<a id="a-3L"></a>云都不知也。<a id="a-3M"></a>开皇中。<a id="a-3N"></a>周流餐挹。<a id="a-3O"></a>具瞻经论。<a id="a-3P"></a>名高东夏荣冠一时。<a id="a-3Q"></a>后领徒五百来过叔氏。<a id="a-3R"></a>叙见当衢阐化。<a id="a-3S"></a>深惟昔衅。<a id="a-3T"></a>乃奉绢十匹。<a id="a-3U"></a>夫妻发露。<a id="a-3V"></a>云始知之。<a id="a-3W"></a>乃为说法治断。<a id="a-3X"></a>安然无恨。<a id="a-3Y"></a>常以此事戒诸门人曰。<a id="a-3Z"></a>吾昔不乘好物。<a id="a-3a"></a>何事累人。<a id="a-3b"></a>自预学徒必无华饰。<a id="a-3c"></a>且得支身。<a id="a-3d"></a>成诵于口也。<a id="a-3e"></a>后不测其终。<a id="a-3f"></a>陈宣帝时。<a id="a-3g"></a>东阳郡乌伤县双林大士傅弘者。<a id="a-3h"></a>体权应道蹑嗣维摩。<a id="a-3i"></a>时或分身济度为任。<a id="a-3j"></a>依止双林导化法俗。<a id="a-3k"></a>或金色表于胸臆。<a id="a-3l"></a>异香流于掌内。<a id="a-3m"></a>或见身长丈余臂过于膝。<a id="a-3n"></a>脚长二尺指长六寸。<a id="a-3o"></a>两目明亮重瞳外耀。<a id="a-3p"></a>色貌端峙有大人之相。<a id="a-3q"></a>梁高拨乱弘道偏意释门。<a id="a-3r"></a>贞心感被来仪贤圣。<a id="a-3s"></a>沙门宝志发迹金陵。<a id="a-3t"></a>然斯傅公双林明道。<a id="a-3u"></a>时俗唱言莫知其位。<a id="a-3v"></a>乃遣使赍书。<a id="a-3w"></a>赠梁武曰。<a id="a-3x"></a>双林树下当来解脱善慧大士。<a id="a-3y"></a>敬白国主救世菩萨。<a id="a-3z"></a>今条上中下善。<a id="a-40"></a>希能受持。<a id="a-41"></a>其上善者。<a id="a-42"></a>略以虚怀为本。<a id="a-43"></a>不着为宗。<a id="a-44"></a>亡相为因。<a id="a-45"></a>涅槃为果。<a id="a-46"></a>其中善。<a id="a-47"></a>略以持身为本。<a id="a-48"></a>治国为宗。<a id="a-49"></a>天上人间果报安乐。<a id="a-4A"></a>其下善。<a id="a-4B"></a>略以护养众生。<a id="a-4C"></a>帝闻之延住建业。<a id="a-4D"></a>乃居钟山下定林寺。<a id="a-4E"></a>坐荫高松卧依盘石。<a id="a-4F"></a>四澈六旬天花甘露恒流于地。<a id="a-4G"></a>帝后于华林园重云殿。<a id="a-4H"></a>开般若题。<a id="a-4I"></a>独设一榻。<a id="a-4J"></a>拟与天旨对杨。<a id="a-4K"></a>及玉辇升殿。<a id="a-4L"></a>而公晏然箕坐。<a id="a-4M"></a>宪司讥问。<a id="a-4N"></a>但云法地无动。<a id="a-4O"></a>若动则一切不安。<a id="a-4P"></a>且知梁运将尽。<a id="a-4Q"></a>救愍兵灾。<a id="a-4R"></a>乃然臂为炬冀攘来祸。<a id="a-4S"></a>至陈太建元年夏中。<a id="a-4T"></a>于本州右胁而卧。<a id="a-4U"></a>奄就升遐。<a id="a-4V"></a>于时隆暑赫曦。<a id="a-4W"></a>而身体温暖。<a id="a-4X"></a>色貌敷愉光采鲜洁。<a id="a-4Y"></a>香气充满屈申如恒。<a id="a-4Z"></a>观者发心莫不惊叹。<a id="a-4a"></a>遂合殓于岩中。<a id="a-4b"></a>数旬之间香花散积。<a id="a-4c"></a>后忽失其所在。<a id="a-4d"></a>往者不见号慕转深。<a id="a-4e"></a>悲恋之声恸噎山谷(陈仆射徐陵为碑铭见类文)</p>
  <p id="a4f">释僧朗。<a id="a-4g"></a>一名法朗。<a id="a-4h"></a>俗姓许氏。<a id="a-4i"></a>南阳人。<a id="a-4j"></a>年二十余欣欲出家。<a id="a-4k"></a>寻预剃落。<a id="a-4l"></a>栖止无定。<a id="a-4m"></a>多住鄂州。<a id="a-4n"></a>形貌与世而殊有奇相饮啖同俗。<a id="a-4o"></a>为时共轻。<a id="a-4p"></a>常养一猴一犬。<a id="a-4q"></a>其状伟大皆黄赤色。<a id="a-4r"></a>不狎余人惟附于朗。<a id="a-4s"></a>日夕相随未曾舍离。<a id="a-4t"></a>若至食时以木盂受食。<a id="a-4u"></a>朗啖饱已余者用餧。<a id="a-4v"></a>同器食讫。<a id="a-4w"></a>猴便取盂戴之骑犬背上。<a id="a-4x"></a>先朗而行。<a id="a-4y"></a>人有夺者辄为所咋。<a id="a-4z"></a>朗任犬盘游略无常度。<a id="a-50"></a>陈末隋初。<a id="a-51"></a>行于江岭之表。<a id="a-52"></a>章服粗弊威仪越序。<a id="a-53"></a>杖策徒行护养生命。<a id="a-54"></a>时复读诵诸经。<a id="a-55"></a>偏以法花为志。<a id="a-56"></a>素乏声哢清靡不丰。<a id="a-57"></a>乃洁誓诵之。<a id="a-58"></a>一坐七遍。<a id="a-59"></a>如是不久声如雷动。<a id="a-5A"></a>知福力之可阶也。<a id="a-5B"></a>其诵必以七数为期。<a id="a-5C"></a>乃至七十七百七千逮于七万。<a id="a-5D"></a>声韵谐畅任纵而起。<a id="a-5E"></a>其类筝笛随发明了故所诵经。<a id="a-5F"></a>时旁人观者视听皆失。<a id="a-5G"></a>朗唇吻不动。<a id="a-5H"></a>而啭起咽喉。<a id="a-5I"></a>远近亮澈。<a id="a-5J"></a>因以著名。<a id="a-5K"></a>然臂脚及手。<a id="a-5L"></a>申缩任怀。<a id="a-5M"></a>有若龟藏。<a id="a-5N"></a>时同肉聚。<a id="a-5O"></a>或往酒席。<a id="a-5P"></a>同诸宴饮而嚼[口*集]猪肉。<a id="a-5Q"></a>不测其来。<a id="a-5R"></a>故世语曰。<a id="a-5S"></a>法华朗五处俱时缩。<a id="a-5T"></a>猪肉满口颡。<a id="a-5U"></a>或复巡江洄溯。<a id="a-5V"></a>拱手舟中。<a id="a-5W"></a>猴犬在旁。<a id="a-5X"></a>都无舣棹随意所往。<a id="a-5Y"></a>虽凌犯风波。<a id="a-5Z"></a>眴息之间便达所在。<a id="a-5a"></a>有比丘尼为鬼所著。<a id="a-5b"></a>超悟玄解统辩经文。<a id="a-5c"></a>居宗讲导听采云合。<a id="a-5d"></a>皆不测也。<a id="a-5e"></a>莫不赞其聪悟。<a id="a-5f"></a>朗闻曰。<a id="a-5g"></a>此邪鬼所加。<a id="a-5h"></a>何有正理。<a id="a-5i"></a>须后捡挍。<a id="a-5j"></a>他日清旦。<a id="a-5k"></a>猴犬前行径至尼寺。<a id="a-5l"></a>朗随往到礼佛绕塔至讲堂前。<a id="a-5m"></a>尼犹讲说。<a id="a-5n"></a>朗乃厉声呵曰。<a id="a-5o"></a>小婢。<a id="a-5p"></a>吾今既来。<a id="a-5q"></a>何不下座。<a id="a-5r"></a>此尼承声。<a id="a-5s"></a>崩下走出堂前。<a id="a-5t"></a>立对于朗从卯至申。<a id="a-5u"></a>卓不移处。<a id="a-5v"></a>通汗流地默无言说。<a id="a-5w"></a>问其慧解奄若聋痴。<a id="a-5x"></a>百日已后方服本性。<a id="a-5y"></a>其降行通感皆此类也。<a id="a-5z"></a>大业末岁犹未尘飞而朗口惟唱贼。<a id="a-60"></a>朝夕不息。<a id="a-61"></a>官人惧以惑众。<a id="a-62"></a>遂幽而杀之。<a id="a-63"></a>襄阳法琳素与交游。<a id="a-64"></a>奉其远度。<a id="a-65"></a>因事而述。<a id="a-66"></a>故即而叙之。</p>
  <p id="a67">释道仙。<a id="a-68"></a>一名僧仙。<a id="a-69"></a>本康居国人。<a id="a-6A"></a>以游贾为业。<a id="a-6B"></a>往来吴蜀。<a id="a-6C"></a>江海上下集积珠宝。<a id="a-6D"></a>故其所获赀货乃满两船。<a id="a-6E"></a>时或计者云。<a id="a-6F"></a>直钱数十万贯。<a id="a-6G"></a>既瑰宝填委。<a id="a-6H"></a>贪附弥深。<a id="a-6I"></a>惟恨不多。<a id="a-6J"></a>取验吞海。<a id="a-6K"></a>行贾达于梓州新城郡牛头山。<a id="a-6L"></a>值僧达禅师说法曰。<a id="a-6M"></a>生死长久无爱不离。<a id="a-6N"></a>自身尚尔况复财物。<a id="a-6O"></a>仙初闻之。<a id="a-6P"></a>欣勇内发。<a id="a-6Q"></a>深思惟曰。<a id="a-6R"></a>吾在生多贪。<a id="a-6S"></a>志慕积聚。<a id="a-6T"></a>向闻正法。<a id="a-6U"></a>此说极乎。<a id="a-6V"></a>若失若离要必当尔。<a id="a-6W"></a>不如沈宝江中出家离着。<a id="a-6X"></a>索然无扰岂不乐哉。<a id="a-6Y"></a>即沈一船深江之中。<a id="a-6Z"></a>又欲更沈。<a id="a-6a"></a>众共止之。<a id="a-6b"></a>令修福业。<a id="a-6c"></a>仙曰。<a id="a-6d"></a>终为纷扰。<a id="a-6e"></a>劳苦自他。<a id="a-6f"></a>即又沈之。<a id="a-6g"></a>便辞妻子。<a id="a-6h"></a>又见达房凝水滉漾。<a id="a-6i"></a>知入水定信心更重。<a id="a-6j"></a>投灌口山竹林寺而出家焉。<a id="a-6k"></a>初落发日对众誓曰。<a id="a-6l"></a>不得道者终不出山。<a id="a-6m"></a>即迥绝人踪结宇岩曲。<a id="a-6n"></a>禅学之侣相次屯焉。<a id="a-6o"></a>每览经卷。<a id="a-6p"></a>始开见佛在其处。<a id="a-6q"></a>无不哽咽。<a id="a-6r"></a>我何不值但见遗文。<a id="a-6s"></a>而仙挺卓不群。<a id="a-6t"></a>野栖禽狩。<a id="a-6u"></a>或有造问学方者。<a id="a-6v"></a>皆答对善权冥符正则。<a id="a-6w"></a>自初入定。<a id="a-6x"></a>一坐则以四五日为恒。<a id="a-6y"></a>唯客到其门。<a id="a-6z"></a>潜然即觉。<a id="a-70"></a>起共接语。<a id="a-71"></a>若无人往端坐静室寂若虚空。<a id="a-72"></a>有时预告。<a id="a-73"></a>明当有客至。<a id="a-74"></a>或及百千。<a id="a-75"></a>皆如其说曾无缺长。<a id="a-76"></a>梁始兴王澹。<a id="a-77"></a>褰帷三蜀礼以师敬。<a id="a-78"></a>携至陕服沮曲。<a id="a-79"></a>以天监十六年。<a id="a-7A"></a>至青溪山。<a id="a-7B"></a>有终焉志也。<a id="a-7C"></a>便薙草止客绳床。<a id="a-7D"></a>于时道馆崇敞巾褐纷盛。<a id="a-7E"></a>屡相呵斥甚寄忧心焉。<a id="a-7F"></a>仙乃宴如曾无屑意。<a id="a-7G"></a>一夕道士忽见东岗火发。<a id="a-7H"></a>恐野火焚害仙也。<a id="a-7I"></a>各执水器来救。<a id="a-7J"></a>见仙方坐大火猛焰洞然。<a id="a-7K"></a>咸叹火光神德。<a id="a-7L"></a>道士李学祖等。<a id="a-7M"></a>舍田造像。<a id="a-7N"></a>寺塔欻成。<a id="a-7O"></a>远近归信十室而九。<a id="a-7P"></a>州刺史鄱阳王恢。<a id="a-7Q"></a>躬礼受法。<a id="a-7R"></a>天监末。<a id="a-7S"></a>始兴王冥感。<a id="a-7T"></a>于梁泰寺造四天王。<a id="a-7U"></a>每六斋辰常设净供。<a id="a-7V"></a>仙后赴会。<a id="a-7W"></a>四王顶上放五色光。<a id="a-7X"></a>仙所执炉自然烟发。<a id="a-7Y"></a>太尉陆法和。<a id="a-7Z"></a>昔微贱日。<a id="a-7a"></a>数载在山。<a id="a-7b"></a>供仙给使。<a id="a-7c"></a>僧有肆责者。<a id="a-7d"></a>仙曰。<a id="a-7e"></a>此乃三台贵公。<a id="a-7f"></a>何缘骂辱。<a id="a-7g"></a>时不测其后贵也。<a id="a-7h"></a>和果遂升衮服。<a id="a-7i"></a>仙或劳疾。<a id="a-7j"></a>见缥衣童子从青溪水出碗盛妙药跪而进服。<a id="a-7k"></a>无几便愈。<a id="a-7l"></a>居山二十八年。<a id="a-7m"></a>复游井络。<a id="a-7n"></a>化道大行时遭酷旱。<a id="a-7o"></a>百姓请祈。<a id="a-7p"></a>仙即往龙穴。<a id="a-7q"></a>以杖扣门数曰。<a id="a-7r"></a>众生忧苦。<a id="a-7s"></a>何为嗜睡如此。<a id="a-7t"></a>语已登即玄云四合大雨滂注。<a id="a-7u"></a>民赖斯泽。<a id="a-7v"></a>咸来祷赛钦若天神。<a id="a-7w"></a>有须舍利即为祈请。<a id="a-7x"></a>应念即至如其所须。<a id="a-7y"></a>隋蜀王秀。<a id="a-7z"></a>作镇岷络。<a id="a-80"></a>有闻王者。<a id="a-81"></a>寻遣追召。<a id="a-82"></a>全不承命。<a id="a-83"></a>王勃然动色。<a id="a-84"></a>亲领兵仗往彼擒之。<a id="a-85"></a>必若固踪可即加刃。<a id="a-86"></a>仙闻兵至都无畏惧。<a id="a-87"></a>索僧伽梨。<a id="a-88"></a>被已端坐念佛。<a id="a-89"></a>王达山足。<a id="a-8A"></a>忽云雨杂流雹雪崩下。<a id="a-8B"></a>水涌满川藏军无计。<a id="a-8C"></a>事既窘迫。<a id="a-8D"></a>乃遥归忏礼。<a id="a-8E"></a>因又天明雨霁。<a id="a-8F"></a>山路清夷得至仙所。<a id="a-8G"></a>王躬尽敬。<a id="a-8H"></a>便为说法。<a id="a-8I"></a>重发信心。<a id="a-8J"></a>乃邀还成都之静众寺。<a id="a-8K"></a>厚礼崇仰。<a id="a-8L"></a>举郭恭敬。<a id="a-8M"></a>号为仙阇梨焉。<a id="a-8N"></a>开皇年中返于山寺。<a id="a-8O"></a>道路自净山神前扫。<a id="a-8P"></a>一夜客僧止房。<a id="a-8Q"></a>仙往曳出。<a id="a-8R"></a>房因即倒。<a id="a-8S"></a>年百余岁端坐而卒。<a id="a-8T"></a>仍葬彼山。<a id="a-8U"></a>益州今犹有木景白叠尚存。<a id="a-8V"></a>云是圣人仙。<a id="a-8W"></a>阇梨许。</p>
  <p id="a8X">释慧峰。<a id="a-8Y"></a>不知何人。<a id="a-8Z"></a>住栖霞寺。<a id="a-8a"></a>听诠公三论。<a id="a-8b"></a>深悟其旨。<a id="a-8c"></a>最为得意。<a id="a-8d"></a>名价遐布众所推美。<a id="a-8e"></a>诠每云。<a id="a-8f"></a>峰之达解思力。<a id="a-8g"></a>吾不及也。<a id="a-8h"></a>以吾年老且复相依。<a id="a-8i"></a>峰游心正理。<a id="a-8j"></a>身范律仪。<a id="a-8k"></a>摄静松林日惟一食。<a id="a-8l"></a>衣服粗素略无寸积。<a id="a-8m"></a>顾步锵锵雅有风彩。<a id="a-8n"></a>未出都偏弘十诵赞诱前修。<a id="a-8o"></a>听者如市。<a id="a-8p"></a>有问云。<a id="a-8q"></a>今学大乘。<a id="a-8r"></a>如何讲律。<a id="a-8s"></a>峰云。<a id="a-8t"></a>此致非汝所知。<a id="a-8u"></a>岂学正法而大小相乖乎。<a id="a-8v"></a>以陈天嘉年卒。<a id="a-8w"></a>春秋六十。<a id="a-8x"></a>临终告弟智琨曰。<a id="a-8y"></a>吾去处悬远。<a id="a-8z"></a>非汝所知。<a id="a-90"></a>终后屈一指。<a id="a-91"></a>将之虽伸还屈。<a id="a-92"></a>时议谓证初果。</p>
  <p id="a93">释慧岩。<a id="a-94"></a>住苏州重玄寺。<a id="a-95"></a>相状如狂不修戒检。<a id="a-96"></a>时人不齿。<a id="a-97"></a>多坐房中不同物议。<a id="a-98"></a>忽独欢笑戏于寺中。<a id="a-99"></a>以物指撝曰。<a id="a-9A"></a>此处为殿。<a id="a-9B"></a>此处为堂。<a id="a-9C"></a>乃至廊庑厨库。<a id="a-9D"></a>无不毕备。<a id="a-9E"></a>经可月余因告僧曰。<a id="a-9F"></a>欲知岩者。<a id="a-9G"></a>浮图铃落。<a id="a-9H"></a>则亡没矣。<a id="a-9I"></a>至期果然。<a id="a-9J"></a>乃返锁其房。<a id="a-9K"></a>捶户开之端坐已卒。<a id="a-9L"></a>远近闻之屯赴阗[門@壹]。<a id="a-9M"></a>各舍金帛遂成大聚。<a id="a-9N"></a>依言缔构郁成名寺。<a id="a-9O"></a>事皆符焉。<a id="a-9P"></a>自终至今四十余载犹如存在。<a id="a-9Q"></a>见处佛堂。<a id="a-9R"></a>用通礼谒云。</p>
  <p id="a9S">释法安。<a id="a-9T"></a>姓彭。<a id="a-9U"></a>安定鹑孤人。<a id="a-9V"></a>少出家。<a id="a-9W"></a>在太白山九陇精舍。<a id="a-9X"></a>慕禅为业。<a id="a-9Y"></a>粗食弊衣卒于终老。<a id="a-9Z"></a>开皇中。<a id="a-9a"></a>来至江都令通晋王。<a id="a-9b"></a>时以其形质矬陋言笑轻举。<a id="a-9c"></a>并不为通。<a id="a-9d"></a>日别门首。<a id="a-9e"></a>喻遣不去。<a id="a-9f"></a>试为通之。<a id="a-9g"></a>王闻召入相见如旧。<a id="a-9h"></a>便住慧日。<a id="a-9i"></a>王所游履必赍随从。<a id="a-9j"></a>及驾幸泰山。<a id="a-9k"></a>时遇渴乏。<a id="a-9l"></a>四顾惟岩无由致水。<a id="a-9m"></a>安以刀刺石。<a id="a-9n"></a>引水崩注。<a id="a-9o"></a>用给帝王。<a id="a-9p"></a>时大嗟之。<a id="a-9q"></a>问何力耶。<a id="a-9r"></a>答王力也。<a id="a-9s"></a>及从王入碛。<a id="a-9t"></a>达于泥海。<a id="a-9u"></a>中应遭变皆预避之得无损败。<a id="a-9v"></a>后往泰山。<a id="a-9w"></a>神通寺僧来请檀越。<a id="a-9x"></a>安为达之。<a id="a-9y"></a>王乃手书寺壁为弘护也。<a id="a-9z"></a>初与王入谷。<a id="a-A0"></a>安见一僧着弊衣乘白驴而来。<a id="a-A1"></a>王问何人。<a id="a-A2"></a>安曰。<a id="a-A3"></a>斯朗公也。<a id="a-A4"></a>即创造神通。<a id="a-A5"></a>故来迎引。<a id="a-A6"></a>及至寺中又见一神状甚伟大。<a id="a-A7"></a>在讲堂上。<a id="a-A8"></a>手凭鸱吻下观入众。<a id="a-A9"></a>王又问之。<a id="a-AA"></a>答曰。<a id="a-AB"></a>此太白山神。<a id="a-AC"></a>从王者也。<a id="a-AD"></a>尔后诸奇不可广录。<a id="a-AE"></a>大业之始。<a id="a-AF"></a>帝弥重之。<a id="a-AG"></a>威轹王公见皆屈膝。<a id="a-AH"></a>常侍三卫奉之若神。<a id="a-AI"></a>又往名山召诸隐逸。<a id="a-AJ"></a>郭智辩释志公证公杯度。<a id="a-AK"></a>一时总萃慧日。<a id="a-AL"></a>道艺二千余人。<a id="a-AM"></a>四事供给资安而立。<a id="a-AN"></a>又于东都为立宝杨道场。<a id="a-AO"></a>惟安一众居中树业。<a id="a-AP"></a>至十一年奏。<a id="a-AQ"></a>四方多难。<a id="a-AR"></a>无疾而终所住。<a id="a-AS"></a>春秋九十八矣。<a id="a-AT"></a>初将终前。<a id="a-AU"></a>告帝后事。<a id="a-AV"></a>安其亡后百日火起出于内宫。<a id="a-AW"></a>弥须慎之。<a id="a-AX"></a>及至寒食油沸上焚。<a id="a-AY"></a>夜中门闭。<a id="a-AZ"></a>三院宫人一时火死。<a id="a-Aa"></a>帝时不以为怪。<a id="a-Ab"></a>送柩太白。<a id="a-Ac"></a>资俸官给。<a id="a-Ad"></a>然安德潜于内。<a id="a-Ae"></a>外同诸侣。<a id="a-Af"></a>惟眠不施枕颈无委曲。<a id="a-Ag"></a>延颈床边口流涎溜。<a id="a-Ah"></a>每至升许为异。<a id="a-Ai"></a>时有释法济者。<a id="a-Aj"></a>通微知异僧也。<a id="a-Ak"></a>发迹陈世。<a id="a-Al"></a>及隋二主皆宿禁中。<a id="a-Am"></a>妃后杂住精进寡欲。<a id="a-An"></a>人罕登者。<a id="a-Ao"></a>文帝。<a id="a-Ap"></a>长安为造香台寺。<a id="a-Aq"></a>后至东都造龙天道场。<a id="a-Ar"></a>帝给白马。<a id="a-As"></a>常乘在宫。<a id="a-At"></a>如有疹患。<a id="a-Au"></a>咒水饮之。<a id="a-Av"></a>无不必愈。<a id="a-Aw"></a>又能见鬼物。<a id="a-Ax"></a>预睹未然。<a id="a-Ay"></a>大业四年。<a id="a-Az"></a>忽辞上曰。<a id="a-B0"></a>天命不常复须后世。<a id="a-B1"></a>惟愿弘护荷负含生。<a id="a-B2"></a>便尔坐卒。<a id="a-B3"></a>剃发将殓。<a id="a-B4"></a>须臾发生长半寸许。<a id="a-B5"></a>帝曰。<a id="a-B6"></a>禅师灭定何得理之。<a id="a-B7"></a>索大钟打之一月余日。<a id="a-B8"></a>既不出定身相如生。<a id="a-B9"></a>天子废朝百官素服。<a id="a-BA"></a>敕送于蒋州。<a id="a-BB"></a>吏力官给行到设斋。<a id="a-BC"></a>物出所在。<a id="a-BD"></a>东都王公以下。<a id="a-BE"></a>为造大幡四十万口。<a id="a-BF"></a>日斋百僧。<a id="a-BG"></a>至于七七。<a id="a-BH"></a>人别日嚫二十五段。<a id="a-BI"></a>通计十余万匹。<a id="a-BJ"></a>斯并荷其福力故。<a id="a-BK"></a>各倾散家珍云。</p>
  <p id="aBL">释慧侃。<a id="a-BM"></a>姓汤。<a id="a-BN"></a>晋陵典河人也。<a id="a-BO"></a>少受学于和阇梨。<a id="a-BP"></a>和灵通幽显。<a id="a-BQ"></a>世莫识其浅深。<a id="a-BR"></a>而翘敬尊像。<a id="a-BS"></a>事同真佛。<a id="a-BT"></a>每见立像不敢前坐。<a id="a-BU"></a>劝人造像惟作坐者。<a id="a-BV"></a>道行遇诸因厄无不救济。<a id="a-BW"></a>或见被缚之猪。<a id="a-BX"></a>和曰解脱首楞严。<a id="a-BY"></a>猪寻解缚。<a id="a-BZ"></a>主因放之。<a id="a-Ba"></a>自尔偏以慈救为业。<a id="a-Bb"></a>大众集处辄为说法。<a id="a-Bc"></a>皆随事赞引即物成务。<a id="a-Bd"></a>众无不悟而归于道。<a id="a-Be"></a>末往邺下大弘正法。<a id="a-Bf"></a>归向之徒至今流咏。<a id="a-Bg"></a>临终在邺。<a id="a-Bh"></a>人问其所获。<a id="a-Bi"></a>云得善根成熟耳。<a id="a-Bj"></a>侃奉其神化积有年稔。<a id="a-Bk"></a>众知灵异初不广之。<a id="a-Bl"></a>后往岭南归心真谛。<a id="a-Bm"></a>因授禅法专精。<a id="a-Bn"></a>不久大有深悟。<a id="a-Bo"></a>末住栖霞。<a id="a-Bp"></a>安志灵静。<a id="a-Bq"></a>往还自任不拘山世。<a id="a-Br"></a>时往杨都偲法师所。<a id="a-Bs"></a>偲素知道行。<a id="a-Bt"></a>异礼接之。<a id="a-Bu"></a>将还山寺。<a id="a-Bv"></a>请现神力。<a id="a-Bw"></a>侃云。<a id="a-Bx"></a>许复何难。<a id="a-By"></a>即从窗中出臂。<a id="a-Bz"></a>长数十丈。<a id="a-C0"></a>解齐熙寺佛殿上额。<a id="a-C1"></a>将还房中。<a id="a-C2"></a>语偲云。<a id="a-C3"></a>世人无远识。<a id="a-C4"></a>见多惊异。<a id="a-C5"></a>故吾所不为耳。<a id="a-C6"></a>以大业元年。<a id="a-C7"></a>终于蒋州大归善寺。<a id="a-C8"></a>春秋八十有二。<a id="a-C9"></a>初侃终日。<a id="a-CA"></a>以三衣襆遥[打-丁+勉]堂中自云。<a id="a-CB"></a>三衣还众僧。<a id="a-CC"></a>吾今死去。<a id="a-CD"></a>便还房内。<a id="a-CE"></a>大众惊起追之。<a id="a-CF"></a>乃见白骨一具跏坐床上。<a id="a-CG"></a>就而撼之铿然不散。</p>
  <p id="aCH">释转明。<a id="a-CI"></a>俗姓鹿氏。<a id="a-CJ"></a>未详何许人。<a id="a-CK"></a>形服僧仪貌非弘伟。<a id="a-CL"></a>容止淡然色无喜愠。<a id="a-CM"></a>以隋大业八年。<a id="a-CN"></a>无何而来居住雒邑。<a id="a-CO"></a>告有贼起。<a id="a-CP"></a>及至覆检。<a id="a-CQ"></a>宗绪莫从。<a id="a-CR"></a>帝时惑之。<a id="a-CS"></a>未能加罪。<a id="a-CT"></a>权令收禁。<a id="a-CU"></a>初不测其然也。<a id="a-CV"></a>至明年六月。<a id="a-CW"></a>果逢枭感作逆。<a id="a-CX"></a>驱逼凶丑充。<a id="a-CY"></a>斥东都。<a id="a-CZ"></a>诛戮极甚。<a id="a-Ca"></a>方委其言有据。<a id="a-Cb"></a>下敕放之。<a id="a-Cc"></a>而明虽被拘散。<a id="a-Cd"></a>情计如常。<a id="a-Ce"></a>与诸言议曾无所及会帝往江都行达偃师。<a id="a-Cf"></a>时狱中死囚数有五十。<a id="a-Cg"></a>克时斩决。<a id="a-Ch"></a>明日吾当放此死厄。<a id="a-Ci"></a>即往狱所假为饷遗面见诸囚告曰。<a id="a-Cj"></a>明日车驾当从此过。<a id="a-Ck"></a>尔等一时大呼云有贼至。<a id="a-Cl"></a>若问所由云吾所委。<a id="a-Cm"></a>当免死矣及至期会便如所告。<a id="a-Cn"></a>敕乃总放诸囚。<a id="a-Co"></a>收明入禁。<a id="a-Cp"></a>便大笑而受之。<a id="a-Cq"></a>都无忧惧。<a id="a-Cr"></a>于斯时也四方草窃人不聊生。<a id="a-Cs"></a>如明语矣。<a id="a-Ct"></a>大业末岁犹被拘絷。<a id="a-Cu"></a>越王践祚方蒙释放。<a id="a-Cv"></a>虽往还自在。<a id="a-Cw"></a>而恒居干阳门内。<a id="a-Cx"></a>别院供拟恐其潜逸。<a id="a-Cy"></a>密遣三卫私防护之。<a id="a-Cz"></a>及皇泰建议军国谋猷。<a id="a-D0"></a>恒预帷幄筹计利害。<a id="a-D1"></a>伪郑世充。<a id="a-D2"></a>倍加信奉。<a id="a-D3"></a>守卫严设又兼恒度。<a id="a-D4"></a>至开明二年。<a id="a-D5"></a>即唐武德三年也。<a id="a-D6"></a>明从洛宫安然而出。<a id="a-D7"></a>周围五重初不见迹。<a id="a-D8"></a>审伪都之将败也西达京师。<a id="a-D9"></a>太武皇帝夙奉音问深知神异。<a id="a-DA"></a>隆礼敬之。<a id="a-DB"></a>敕住化度寺。<a id="a-DC"></a>数引禁中。<a id="a-DD"></a>具陈征应。<a id="a-DE"></a>及后事会咸同合契。<a id="a-DF"></a>以其年八月忽然不见。<a id="a-DG"></a>衣资什物俨在房中。<a id="a-DH"></a>寻下追征合国周访了无所获。<a id="a-DI"></a>寻明在道行涉冥祥。<a id="a-DJ"></a>有问学者。<a id="a-DK"></a>乃云。<a id="a-DL"></a>常以平等一法。<a id="a-DM"></a>志而奉之。<a id="a-DN"></a>顾其游步四朝。<a id="a-DO"></a>贵贱通属。<a id="a-DP"></a>以明道冠幽极。<a id="a-DQ"></a>皆往师之。<a id="a-DR"></a>而情一荣枯寔遵平等。<a id="a-DS"></a>而言调谲诡不伦和韵。<a id="a-DT"></a>或云。<a id="a-DU"></a>某法师者见谤大乘生报无择。<a id="a-DV"></a>某法师者从羊中来。<a id="a-DW"></a>如此授记其例不一。<a id="a-DX"></a>行至总持顾僧众曰。<a id="a-DY"></a>不久此等当流血矣。<a id="a-DZ"></a>宜共慎之。<a id="a-Da"></a>时以为卓异。<a id="a-Db"></a>共怪轻诞。<a id="a-Dc"></a>及遭法该等事寻被簿录戮之都市。<a id="a-Dd"></a>方悔前失。<a id="a-De"></a>隋末有鲍子明者。<a id="a-Df"></a>未详何人。<a id="a-Dg"></a>炀帝远召艺僧遂沾慧日。<a id="a-Dh"></a>而历游寺院不止房堂。<a id="a-Di"></a>随夜即宿略无定所。<a id="a-Dj"></a>既请官供曾不临赴。<a id="a-Dk"></a>不着三衣而服裙帔。<a id="a-Dl"></a>或惊叫漫走言无准度。<a id="a-Dm"></a>大业九年。<a id="a-Dn"></a>以绯裹额唱贼而走。<a id="a-Do"></a>时人以为征兆也。<a id="a-Dp"></a>及枭起逆。<a id="a-Dq"></a>诸军并着屯项袹頞。<a id="a-Dr"></a>如其相焉。<a id="a-Ds"></a>咸围东都。<a id="a-Dt"></a>召问通塞。<a id="a-Du"></a>遂恶骂曰。<a id="a-Dv"></a>贼害天下何有国乎。<a id="a-Dw"></a>帝时在涿郡。<a id="a-Dx"></a>闻之大悦。<a id="a-Dy"></a>召而劳遣。<a id="a-Dz"></a>明又以箕盛土。<a id="a-E0"></a>当风扬之后覆。<a id="a-E1"></a>枭感逆党。<a id="a-E2"></a>并被诛剪长夏门外。<a id="a-E3"></a>日别几千。<a id="a-E4"></a>远应斯举。<a id="a-E5"></a>大业十年。<a id="a-E6"></a>无故卒于雒邑。</p>
  <p id="aE7">贾逸者。<a id="a-E8"></a>不知何人。<a id="a-E9"></a>隋仁寿初游于安陆。<a id="a-EA"></a>言戏出没有逾符谶。<a id="a-EB"></a>形服变改时或缁素。<a id="a-EC"></a>后于一时分身诸县。<a id="a-ED"></a>及至推验方敬其德。<a id="a-EE"></a>行迹不经而为无识所耻。<a id="a-EF"></a>有方等寺沙门慧暠者。<a id="a-EG"></a>学行通博。<a id="a-EH"></a>逸因过之。<a id="a-EI"></a>以纸五十幅施云。<a id="a-EJ"></a>法师由此得解耳。<a id="a-EK"></a>初不测其所因也。<a id="a-EL"></a>后有诤起。<a id="a-EM"></a>暠被引禁。<a id="a-EN"></a>官司责问。<a id="a-EO"></a>引辩而答。<a id="a-EP"></a>纸尽事了。<a id="a-EQ"></a>如其语焉。<a id="a-ER"></a>故征应所指。<a id="a-ES"></a>例如此也。<a id="a-ET"></a>末至一家云。<a id="a-EU"></a>承卿有女欲为婚媾。<a id="a-EV"></a>因往市中唱令告乞云。<a id="a-EW"></a>他与我妇须得礼赠。<a id="a-EX"></a>广索钱米克日成就。<a id="a-EY"></a>数往彼门扬声陈述。<a id="a-EZ"></a>女家羞耻。<a id="a-Ea"></a>遂密杀之。<a id="a-Eb"></a>埋在粪下。<a id="a-Ec"></a>经停三日。<a id="a-Ed"></a>行游市上。<a id="a-Ee"></a>逢人言告被杀之事。<a id="a-Ef"></a>大业五年。<a id="a-Eg"></a>天下清晏。<a id="a-Eh"></a>逸与诸群小戏于水侧。<a id="a-Ei"></a>或骑桥槛。<a id="a-Ej"></a>手弄之云。<a id="a-Ek"></a>拗羊头捩羊头。<a id="a-El"></a>众人倚看笑其所作。<a id="a-Em"></a>及江都祸乱。<a id="a-En"></a>咸契前言。<a id="a-Eo"></a>不知所终。<a id="a-Ep"></a>时蜀郡又有扬祐师者。<a id="a-Eq"></a>佯狂岷络。<a id="a-Er"></a>古老百岁者云。<a id="a-Es"></a>初见至今貌常不改。<a id="a-Et"></a>可年四十。<a id="a-Eu"></a>着故黄衫。<a id="a-Ev"></a>食啖同俗。<a id="a-Ew"></a>栖止无定。<a id="a-Ex"></a>每有大集身必在先。<a id="a-Ey"></a>言笑应变不伤物议。<a id="a-Ez"></a>预记来验。<a id="a-F0"></a>时共称美。<a id="a-F1"></a>迄于唐初犹见彼土。<a id="a-F2"></a>后失其所在。</p>
  <p id="aF3">释法顺。<a id="a-F4"></a>姓杜氏。<a id="a-F5"></a>雍州万年人。<a id="a-F6"></a>禀性柔和未思沿恶。<a id="a-F7"></a>辞亲远戌无惮艰辛。<a id="a-F8"></a>十八弃俗出家。<a id="a-F9"></a>事因圣寺僧珍禅师。<a id="a-FA"></a>受持定业。<a id="a-FB"></a>珍姓魏氏。<a id="a-FC"></a>志存俭约野居成性。<a id="a-FD"></a>京室东阜地号马头。<a id="a-FE"></a>空岸重邃堪为灵窟。<a id="a-FF"></a>珍草创伊基劝俗修理。<a id="a-FG"></a>端坐指撝示其仪则。<a id="a-FH"></a>忽感一犬不知何来。<a id="a-FI"></a>足白身黄自然驯扰。<a id="a-FJ"></a>径入窟内口衔土出。<a id="a-FK"></a>须臾往返劳而不倦。<a id="a-FL"></a>食则同僧过中不饮。<a id="a-FM"></a>即有斯异。<a id="a-FN"></a>四远响归。<a id="a-FO"></a>乃以闻上。<a id="a-FP"></a>隋高重之。<a id="a-FQ"></a>日赐米三升用供常限。<a id="a-FR"></a>乃至龛成无为而死。<a id="a-FS"></a>今所谓因圣寺是也。<a id="a-FT"></a>顺时躬睹斯事。<a id="a-FU"></a>更倍归依。<a id="a-FV"></a>力助缔构随便请业。<a id="a-FW"></a>末行化庆州劝民设会。<a id="a-FX"></a>供限五百。<a id="a-FY"></a>及临斋食更倍人来。<a id="a-FZ"></a>供主惧焉。<a id="a-Fa"></a>顺曰。<a id="a-Fb"></a>无所畏也。<a id="a-Fc"></a>但通周给而莫委供所。<a id="a-Fd"></a>由来千人皆足。<a id="a-Fe"></a>尝有清河张弘畅者。<a id="a-Ff"></a>家畜牛马。<a id="a-Fg"></a>性本弊恶。<a id="a-Fh"></a>人皆患之。<a id="a-Fi"></a>卖无取者。<a id="a-Fj"></a>顺示语慈善。<a id="a-Fk"></a>如有闻从。<a id="a-Fl"></a>自后更无抵啮其导发异类为如此也。<a id="a-Fm"></a>常引众骊山。<a id="a-Fn"></a>夏中栖静。<a id="a-Fo"></a>地多虫蚁无因种菜。<a id="a-Fp"></a>顺恐有损害。<a id="a-Fq"></a>就地示之。<a id="a-Fr"></a>令虫移徙。<a id="a-Fs"></a>不久往视。<a id="a-Ft"></a>如其分齐恰无虫焉。<a id="a-Fu"></a>顺时患肿。<a id="a-Fv"></a>脓溃外流。<a id="a-Fw"></a>人有敬而[口*束]者。<a id="a-Fx"></a>或有以帛拭者。<a id="a-Fy"></a>寻即差愈余脓发香流气难比拭帛犹在香气不歇。<a id="a-Fz"></a>三原县民田萨埵者。<a id="a-G0"></a>生来患聋。<a id="a-G1"></a>又张苏者。<a id="a-G2"></a>亦患生哑。<a id="a-G3"></a>顺闻命来与共言议。<a id="a-G4"></a>遂如常日。<a id="a-G5"></a>永即痊复。<a id="a-G6"></a>武功县僧毒龙所魅。<a id="a-G7"></a>众以投之。<a id="a-G8"></a>顺端拱对坐。<a id="a-G9"></a>龙遂托病僧言曰。<a id="a-GA"></a>禅师既来。<a id="a-GB"></a>义无久住。<a id="a-GC"></a>极相劳娆。<a id="a-GD"></a>寻即释然。<a id="a-GE"></a>故使远近瘴疠淫邪所恼者无不投造。<a id="a-GF"></a>顺不施余术。<a id="a-GG"></a>但坐而对之。<a id="a-GH"></a>识者谓有阴德所感。<a id="a-GI"></a>故幽灵偏敬致。<a id="a-GJ"></a>其言教所设。<a id="a-GK"></a>多抑浮词。<a id="a-GL"></a>显言正理。<a id="a-GM"></a>神树鬼庙见即焚除。<a id="a-GN"></a>巫觋所事躬为并儅。<a id="a-GO"></a>祯祥屡见绝无障碍。<a id="a-GP"></a>其奉正也如此。<a id="a-GQ"></a>而笃性绵密情兼泛爱。<a id="a-GR"></a>道俗贵贱皆事邀延。<a id="a-GS"></a>而一其言问胸怀莫二。<a id="a-GT"></a>或复重痼难治。<a id="a-GU"></a>深愿未果者。<a id="a-GV"></a>皆随时指示。<a id="a-GW"></a>普得遂心。<a id="a-GX"></a>时有赞毁二途闻达于耳。<a id="a-GY"></a>相似不知翻作余语。<a id="a-GZ"></a>因行南野将度黄渠。<a id="a-Ga"></a>其水泛溢。<a id="a-Gb"></a>厉涉而度。<a id="a-Gc"></a>岸既峻滑。<a id="a-Gd"></a>虽登还堕。<a id="a-Ge"></a>水忽断流。<a id="a-Gf"></a>便堕陆度。<a id="a-Gg"></a>及顺上岸水寻还复。<a id="a-Gh"></a>门徒目睹而不测其然也。<a id="a-Gi"></a>所以感通幽显。<a id="a-Gj"></a>声闻朝野。<a id="a-Gk"></a>多有鄙夫利其财食。<a id="a-Gl"></a>顺言不涉世。<a id="a-Gm"></a>全不留心。<a id="a-Gn"></a>随有任用。<a id="a-Go"></a>情志虚远但服粗弊。<a id="a-Gp"></a>卒无兼副。<a id="a-Gq"></a>虽闻异议仍大笑之其不竞物情又若此也。<a id="a-Gr"></a>今上奉其德仰其神引入内禁。<a id="a-Gs"></a>隆礼崇敬。<a id="a-Gt"></a>储宫王族懿戚重臣。<a id="a-Gu"></a>戒约是投无爽归禁。<a id="a-Gv"></a>以贞观十四年。<a id="a-Gw"></a>都无疾苦。<a id="a-Gx"></a>告累门人。<a id="a-Gy"></a>生来行法令使承用。<a id="a-Gz"></a>言讫如常坐定。<a id="a-H0"></a>于南郊义善寺。<a id="a-H1"></a>春秋八十有四临终双鸟投房。<a id="a-H2"></a>悲惊哀切。<a id="a-H3"></a>因即坐送于樊川之北原。<a id="a-H4"></a>凿穴处之。<a id="a-H5"></a>京邑同嗟。<a id="a-H6"></a>制服亘野。<a id="a-H7"></a>肉色不变经月逾鲜。<a id="a-H8"></a>安坐三周枯骸不散。<a id="a-H9"></a>自终至今。<a id="a-HA"></a>恒有异香流气尸所。<a id="a-HB"></a>学侣等恐有外侵。<a id="a-HC"></a>乃藏于龛内。<a id="a-HD"></a>四众良辰赴供弥满。<a id="a-HE"></a>弟子智俨名贯至相。<a id="a-HF"></a>幼年奉敬雅遵余度。<a id="a-HG"></a>而神用清越振绩京皋。<a id="a-HH"></a>华严摄论。<a id="a-HI"></a>寻常讲说。<a id="a-HJ"></a>至龛所化导乡川。<a id="a-HK"></a>故斯尘不终矣。</p>
  <p id="aHL">释道英。<a id="a-HM"></a>姓陈氏。<a id="a-HN"></a>蒲州猗氏人也。<a id="a-HO"></a>年十八。<a id="a-HP"></a>叔休律师引令出家。<a id="a-HQ"></a>而二亲重之。<a id="a-HR"></a>便为取妇。<a id="a-HS"></a>五年同床誓不相触。<a id="a-HT"></a>素在市贩与人同财。<a id="a-HU"></a>乃使妻执烛。<a id="a-HV"></a>分判文疏。<a id="a-HW"></a>付嘱留累。<a id="a-HX"></a>遂逃而剃落。<a id="a-HY"></a>至并州炬法师下。<a id="a-HZ"></a>听花严等经。<a id="a-Ha"></a>学成返邑。<a id="a-Hb"></a>其妻尚在。<a id="a-Hc"></a>开皇十年。<a id="a-Hd"></a>方预大度。<a id="a-He"></a>乃深惟曰。<a id="a-Hf"></a>法相可知。<a id="a-Hg"></a>心惑须晓。<a id="a-Hh"></a>开皇十九年。<a id="a-Hi"></a>遂入解县太行山柏梯寺。<a id="a-Hj"></a>修行止观。<a id="a-Hk"></a>忽然大解。<a id="a-Hl"></a>南埵悟人北岭悟法。<a id="a-Hm"></a>二空深镜坐处树枝。<a id="a-Hn"></a>下映四表。<a id="a-Ho"></a>于今见在。<a id="a-Hp"></a>因尔营理僧役。<a id="a-Hq"></a>以事考心。<a id="a-Hr"></a>后在京师住胜光寺。<a id="a-Hs"></a>从昙迁禅师听采摄论。<a id="a-Ht"></a>讲悟既新众盈五百。<a id="a-Hu"></a>多采名教鲜能如理。<a id="a-Hv"></a>而英简时问义。<a id="a-Hw"></a>惟陈止观。<a id="a-Hx"></a>无相思尘。<a id="a-Hy"></a>诸要槃节。<a id="a-Hz"></a>深会大旨。<a id="a-I0"></a>迁弥重之。<a id="a-I1"></a>语诸属曰。<a id="a-I2"></a>尔虽日考通文义。<a id="a-I3"></a>无择昏明。<a id="a-I4"></a>得其妙者惟道英乎。<a id="a-I5"></a>自尔仪服饮啖未守篇章。<a id="a-I6"></a>颇为时目作达者也听讲之暇常供僧役。<a id="a-I7"></a>有慕道者。<a id="a-I8"></a>从其所为。<a id="a-I9"></a>因事呈理。<a id="a-IA"></a>调伏心行寄以弘法。<a id="a-IB"></a>常云。<a id="a-IC"></a>余冥目坐禅穷寻理性。<a id="a-ID"></a>如有所诣。<a id="a-IE"></a>及开目后还合常识。<a id="a-IF"></a>故于事务游观役心使有薰习。<a id="a-IG"></a>然其常坐开目如线。<a id="a-IH"></a>动逾信宿。<a id="a-II"></a>初无顿睫。<a id="a-IJ"></a>后入禅定稍程异迹。<a id="a-IK"></a>大业九年。<a id="a-IL"></a>尝任直岁。<a id="a-IM"></a>与俗争地。<a id="a-IN"></a>遽斗不息。<a id="a-IO"></a>便语彼云。<a id="a-IP"></a>吾其死矣。<a id="a-IQ"></a>忽然倒仆如死之僵。<a id="a-IR"></a>诸俗同评。<a id="a-IS"></a>道人多诈。<a id="a-IT"></a>以针刺甲。<a id="a-IU"></a>虽深不动。<a id="a-IV"></a>气绝色变将欲洪膖。<a id="a-IW"></a>傍有智者令其归命。<a id="a-IX"></a>誓不敢诤。<a id="a-IY"></a>愿还生也。<a id="a-IZ"></a>寻言起坐语笑如常。<a id="a-Ia"></a>又行龙台泽池侧见鱼之游。<a id="a-Ib"></a>乃曰。<a id="a-Ic"></a>吾与汝共诤。<a id="a-Id"></a>何者为胜。<a id="a-Ie"></a>汝不及我。<a id="a-If"></a>我可不及汝耶。<a id="a-Ig"></a>即脱衣入水。<a id="a-Ih"></a>弟子持衣守之。<a id="a-Ii"></a>经于六宿。<a id="a-Ij"></a>比出。<a id="a-Ik"></a>告曰。<a id="a-Il"></a>虽在水中惟弊士坌我耳。<a id="a-Im"></a>又属严冬冰厚雪壮。<a id="a-In"></a>乃曰。<a id="a-Io"></a>如此平净之处。<a id="a-Ip"></a>何得不眠。<a id="a-Iq"></a>遂脱衣仰卧经于三宿。<a id="a-Ir"></a>乃起而曰。<a id="a-Is"></a>几被火炙杀我。<a id="a-It"></a>如是随事以法对之。<a id="a-Iu"></a>纵任自在诚难偶者。<a id="a-Iv"></a>晚还蒲州住普济寺。<a id="a-Iw"></a>置庄三所。<a id="a-Ix"></a>麻麦粟田。<a id="a-Iy"></a>皆在夏县东山深隐之所。<a id="a-Iz"></a>不与俗争。<a id="a-J0"></a>用接羁远。<a id="a-J1"></a>故使八方四部其归若林。<a id="a-J2"></a>昼则厉众僧务。<a id="a-J3"></a>躬事担运。<a id="a-J4"></a>难险缘者必先登践。<a id="a-J5"></a>夜则跏坐为说禅观。<a id="a-J6"></a>时或弊其劳者。<a id="a-J7"></a>闻法不觉其疲。<a id="a-J8"></a>一日说起信论。<a id="a-J9"></a>至真实门。<a id="a-JA"></a>奄然不语怪往观之气绝身冷。<a id="a-JB"></a>众知灭想即而任之。<a id="a-JC"></a>经于累宿方从定起。<a id="a-JD"></a>时河东道逊。<a id="a-JE"></a>高世名僧祖习心道。<a id="a-JF"></a>素同学也。<a id="a-JG"></a>初在解县领徒盛讲。<a id="a-JH"></a>及逊舍命。<a id="a-JI"></a>去英百五十里。<a id="a-JJ"></a>未及相报。<a id="a-JK"></a>终夕便知告其众曰。<a id="a-JL"></a>逊公已逝。<a id="a-JM"></a>相与送乎。<a id="a-JN"></a>人问其故。<a id="a-JO"></a>答曰。<a id="a-JP"></a>此乃俗事。<a id="a-JQ"></a>心转即是。<a id="a-JR"></a>及行中路乃逢告使。<a id="a-JS"></a>其知微通感类皆如此。<a id="a-JT"></a>及终前夕集众告曰。<a id="a-JU"></a>急须收积。<a id="a-JV"></a>明日间多聚人畜损食谷草。<a id="a-JW"></a>众不测其言。<a id="a-JX"></a>英亦自运。<a id="a-JY"></a>催促甚急。<a id="a-JZ"></a>至夜都了索水剃洗还本坐处。<a id="a-Ja"></a>被以大衣。<a id="a-Jb"></a>告曰。<a id="a-Jc"></a>人谓余为英禅师。<a id="a-Jd"></a>禅师之相不可违世。<a id="a-Je"></a>语门人志褒曰。<a id="a-Jf"></a>禅师知英气息可有几耶。<a id="a-Jg"></a>褒以事答。<a id="a-Jh"></a>自言如是。<a id="a-Ji"></a>因说法要。<a id="a-Jj"></a>又曰。<a id="a-Jk"></a>无常常也。<a id="a-Jl"></a>不可自欺。<a id="a-Jm"></a>不可空死。<a id="a-Jn"></a>令诵华严贤首偈。<a id="a-Jo"></a>至临终劝念善处。<a id="a-Jp"></a>明相既现奄然申逝。<a id="a-Jq"></a>近人以手循从下而冷。<a id="a-Jr"></a>即贞观十年九月中也。<a id="a-Js"></a>春秋七十有七。<a id="a-Jt"></a>初将终日。<a id="a-Ju"></a>众问后事。<a id="a-Jv"></a>英曰。<a id="a-Jw"></a>佛有明教。<a id="a-Jx"></a>但依行之。<a id="a-Jy"></a>则无累矣。<a id="a-Jz"></a>英何言哉。<a id="a-K0"></a>时感群鸟集房。<a id="a-K1"></a>数盈万计。<a id="a-K2"></a>悲鸣相切。<a id="a-K3"></a>及其终夕。<a id="a-K4"></a>褒公侍侧。<a id="a-K5"></a>见有青衣二童。<a id="a-K6"></a>执花而入。<a id="a-K7"></a>紫气如光从英身出腾焰屋栋。<a id="a-K8"></a>及明雾结周二十里。<a id="a-K9"></a>人物失光。<a id="a-KA"></a>三日方歇。<a id="a-KB"></a>蒲晋一川。<a id="a-KC"></a>化行之所闻哀屯赴如丧重亲。<a id="a-KD"></a>远验英言不有损失。<a id="a-KE"></a>又感僧牛吼叫声彻数里流泪呜咽不食水草经于七日。<a id="a-KF"></a>将欲藏殓。<a id="a-KG"></a>道俗争之。<a id="a-KH"></a>佥曰。<a id="a-KI"></a>英不乐喧哗。<a id="a-KJ"></a>但存道业便即庄南(夏禹城东延年陵东。<a id="a-KK"></a>凿土龛之)才下一[钁-(目*目)+賏]地忽大震。<a id="a-KL"></a>人各揽草临卧地惊慑。<a id="a-KM"></a>周十五里皆大动怖。<a id="a-KN"></a>又感白虹两道连龛柩所。<a id="a-KO"></a>白鸟二头翔鸣柩上。<a id="a-KP"></a>至于龛所回旋而逝。<a id="a-KQ"></a>详英道开物悟慧解入神。<a id="a-KR"></a>故得灵相氤氲。<a id="a-KS"></a>存亡总萃不负身世。<a id="a-KT"></a>诚斯人乎。</p>
  <p id="aKU">释叉德。<a id="a-KV"></a>姓徐。<a id="a-KW"></a>雍州醴泉人。<a id="a-KX"></a>形质长伟秀眉骨面。<a id="a-KY"></a>立履清白服粗素衣。<a id="a-KZ"></a>而放言来事多所弘奖。<a id="a-Ka"></a>年有凶暴毒励流者。<a id="a-Kb"></a>必先劝四民令奉三宝。<a id="a-Kc"></a>其所施设或礼佛设斋。<a id="a-Kd"></a>或称名念诵。<a id="a-Ke"></a>用其言者皆攘灾祸。<a id="a-Kf"></a>有不信者莫不殃终。<a id="a-Kg"></a>预记未然略如对目。<a id="a-Kh"></a>时遭亢旱。<a id="a-Ki"></a>惧而问焉。<a id="a-Kj"></a>叉以手指撝。<a id="a-Kk"></a>某日当雨。<a id="a-Kl"></a>但齐某处。<a id="a-Km"></a>约时雨至。<a id="a-Kn"></a>必如其言。<a id="a-Ko"></a>或蝗暴广狭。<a id="a-Kp"></a>泽润浅深。<a id="a-Kq"></a>事符明镜不漏纤失。<a id="a-Kr"></a>且执志清慎。<a id="a-Ks"></a>不滥刑科。<a id="a-Kt"></a>力所未行不受其法。<a id="a-Ku"></a>故壮年在道惟遵十戒。<a id="a-Kv"></a>而于篇聚杂相。<a id="a-Kw"></a>多所承修。<a id="a-Kx"></a>末于九峻山南。<a id="a-Ky"></a>造阿耨达池。<a id="a-Kz"></a>并镌石钵。<a id="a-L0"></a>即于池侧用济众生。<a id="a-L1"></a>以贞观十二年。<a id="a-L2"></a>卒于山舍。<a id="a-L3"></a>百姓感焉。<a id="a-L4"></a>为起白塔。<a id="a-L5"></a>苕然上表。</p>
  <p id="aL6">释智则。<a id="a-L7"></a>姓凭。<a id="a-L8"></a>雍州长安人。<a id="a-L9"></a>二十出家。<a id="a-LA"></a>止辩才寺。<a id="a-LB"></a>听凝法师摄论四十余遍。<a id="a-LC"></a>性度掉举仅绝观采。<a id="a-LD"></a>恒披败纳裙垂膝上。<a id="a-LE"></a>有问其故则云。<a id="a-LF"></a>衣长多立耳。<a id="a-LG"></a>游浪坊市宿止寺中。<a id="a-LH"></a>销声京邑将五十载。<a id="a-LI"></a>财法食息一同僧伍。<a id="a-LJ"></a>房施单床上加以荐。<a id="a-LK"></a>瓦碗木匙余无一物。<a id="a-LL"></a>或见其褴缕为经营者。<a id="a-LM"></a>随得服用。<a id="a-LN"></a>言终不及。<a id="a-LO"></a>则虽同僧住形有往来。<a id="a-LP"></a>门无开闭。<a id="a-LQ"></a>同房僧不知灵异。<a id="a-LR"></a>号为狂者。<a id="a-LS"></a>则闻之仰面笑曰。<a id="a-LT"></a>道他狂者。<a id="a-LU"></a>不知自狂。<a id="a-LV"></a>出家离俗只为衣食。<a id="a-LW"></a>往往遮障锁门锁柜。<a id="a-LX"></a>费时乱业。<a id="a-LY"></a>种种聚敛役役不安。<a id="a-LZ"></a>此而非狂。<a id="a-La"></a>更无狂者。<a id="a-Lb"></a>乃抚掌大笑。<a id="a-Lc"></a>则性嗜馎饱。<a id="a-Ld"></a>寺北有王摩诃家。<a id="a-Le"></a>恒令办之。<a id="a-Lf"></a>须便辄往。<a id="a-Lg"></a>因事伺候。<a id="a-Lh"></a>两处俱见。<a id="a-Li"></a>方委分身。<a id="a-Lj"></a>而言行相投。<a id="a-Lk"></a>片无瑕谬。<a id="a-Ll"></a>自贞观来。<a id="a-Lm"></a>恒独房宿竟夜端坐。<a id="a-Ln"></a>嘅[口*敕]达曙。<a id="a-Lo"></a>余亲目见。<a id="a-Lp"></a>故略述其相云。</p>
  <p id="aLq">释通达。<a id="a-Lr"></a>雍州人。<a id="a-Ls"></a>三十出家。<a id="a-Lt"></a>栖止无定。<a id="a-Lu"></a>初辞世壤遍访明师。<a id="a-Lv"></a>委问道方皆无称悦。<a id="a-Lw"></a>乃入太白山。<a id="a-Lx"></a>不赍粮粒不择林岩。<a id="a-Ly"></a>饥则食草息则依树。<a id="a-Lz"></a>端坐思玄动逾晦序。<a id="a-M0"></a>意用漠漠投解无归。<a id="a-M1"></a>经跨五年栖遑靡息。<a id="a-M2"></a>因以木打块。<a id="a-M3"></a>块破形销。<a id="a-M4"></a>既睹斯缘廓然大悟。<a id="a-M5"></a>晚住京师律藏寺。<a id="a-M6"></a>游听大乘。<a id="a-M7"></a>情量虚荡。<a id="a-M8"></a>一裙一帔布纳重缝。<a id="a-M9"></a>所著麻鞋经三十载。<a id="a-MA"></a>缯帛杂饰未曾冠体。<a id="a-MB"></a>冬夏一服不蔽冰炎。<a id="a-MC"></a>常于讲席评叙玄奥。<a id="a-MD"></a>而不肖之夫言行矛楯。<a id="a-ME"></a>及至饮啖无异俗人。<a id="a-MF"></a>达曰。<a id="a-MG"></a>大乘之学岂其尔耶。<a id="a-MH"></a>若指圣怀斯寔凡庶。<a id="a-MI"></a>余不同也。<a id="a-MJ"></a>左仆射房玄龄。<a id="a-MK"></a>闻而异焉。<a id="a-ML"></a>迎至第中。<a id="a-MM"></a>父事隆重。<a id="a-MN"></a>而达体。<a id="a-MO"></a>道为功性不拘检。<a id="a-MP"></a>或单裙露腹。<a id="a-MQ"></a>或放达余言。<a id="a-MR"></a>玄龄以风表处之。<a id="a-MS"></a>不以形言致隔。<a id="a-MT"></a>其见贵如此也。<a id="a-MU"></a>常以饮水啖菜。<a id="a-MV"></a>任性游纵。<a id="a-MW"></a>或揽折蒿藋生宛而食。<a id="a-MX"></a>至于桃杏瓜果必生吞皮核。<a id="a-MY"></a>人问所由。<a id="a-MZ"></a>云信施难弃也。<a id="a-Ma"></a>贞观已来稍显神异。<a id="a-Mb"></a>往至人家。<a id="a-Mc"></a>欢笑则吉愁懆必凶。<a id="a-Md"></a>或索财贿。<a id="a-Me"></a>或索功力。<a id="a-Mf"></a>随命多少则须依送。<a id="a-Mg"></a>若违其语后失过前。<a id="a-Mh"></a>有人骑驴历寺游观。<a id="a-Mi"></a>达往就乞。<a id="a-Mj"></a>惜而不施。<a id="a-Mk"></a>其驴寻死。<a id="a-Ml"></a>斯例不一也。<a id="a-Mm"></a>故京室贵贱。<a id="a-Mn"></a>咸宗事之。<a id="a-Mo"></a>福祸由其一言。<a id="a-Mp"></a>说导唯存离着。<a id="a-Mq"></a>所得财利并营寺宇。<a id="a-Mr"></a>大将军薛万均。<a id="a-Ms"></a>初闻异行。<a id="a-Mt"></a>迎宅供养百有余日。<a id="a-Mu"></a>不违正轨。<a id="a-Mv"></a>忽于一夜索食欲啖。<a id="a-Mw"></a>初不与之。<a id="a-Mx"></a>苦求不已。<a id="a-My"></a>试与遂食。<a id="a-Mz"></a>从尔已后稍改前迹。<a id="a-N0"></a>专显变应。<a id="a-N1"></a>其行多僻。<a id="a-N2"></a>欲往入内宿。<a id="a-N3"></a>将军兄弟大怒。<a id="a-N4"></a>打之几死。<a id="a-N5"></a>仰而告曰。<a id="a-N6"></a>卿已打我。<a id="a-N7"></a>身肉都毁血污不净。<a id="a-N8"></a>可作汤洗。<a id="a-N9"></a>待沸涌已。<a id="a-NA"></a>脱衣入镬。<a id="a-NB"></a>状如冷水。<a id="a-NC"></a>旁人怖之。<a id="a-ND"></a>犹索加火。<a id="a-NE"></a>遂合宅惊奉恣其寝处。<a id="a-NF"></a>曾负人钱百有余贯。<a id="a-NG"></a>后既办得无人可送。<a id="a-NH"></a>乃将钱寺门伺觅行人。<a id="a-NI"></a>随负多少倩达西市。<a id="a-NJ"></a>众皆止之。<a id="a-NK"></a>而达付而不禁。<a id="a-NL"></a>及往勘儅不失一文。<a id="a-NM"></a>斯达量虚怀。<a id="a-NN"></a>定难准也。<a id="a-NO"></a>时逢米贵欲设大斋。<a id="a-NP"></a>乃命寺家多令疏请。<a id="a-NQ"></a>及至明旦。<a id="a-NR"></a>来赴数千。<a id="a-NS"></a>而供度閴然不知何拟。<a id="a-NT"></a>大众咎之。<a id="a-NU"></a>达曰。<a id="a-NV"></a>他许送供。<a id="a-NW"></a>计非妄语。<a id="a-NX"></a>临至斋时僧徒欲散。<a id="a-NY"></a>忽见熟食美膳连车接舆充道而来。<a id="a-NZ"></a>即用施设。<a id="a-Na"></a>乃大余长。<a id="a-Nb"></a>并供僧库。<a id="a-Nc"></a>都不委其所从来。<a id="a-Nd"></a>食讫须臾人车不见。<a id="a-Ne"></a>今盛业京辇。<a id="a-Nf"></a>朝野具瞻。<a id="a-Ng"></a>叙事而舒。<a id="a-Nh"></a>故不曲尽。</p>
 </body>
</html>