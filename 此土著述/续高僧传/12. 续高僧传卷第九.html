<!doctype html>
<html id="z3IBWRP1JE" data-ver="1656">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第九</h1>
  <p id="a2"></p>
  <p id="a3">义解篇五　正纪十四　附见六。</p>
  <p id="a4">周益州谢镇寺释宝海传一。</p>
  <p id="a5">隋益州龙渊寺释智方传二。</p>
  <p id="a6">隋荆州龙泉寺释罗云传三。</p>
  <p id="a7">隋荆州等界寺释法安传四。</p>
  <p id="a8">隋襄州龙泉寺释慧哲传五(道琼　洪哲　慧向　慧嵩)</p>
  <p id="a9">隋江表徐方中寺释慧暅传六。</p>
  <p id="aA">隋常州安国寺释慧弼传七。</p>
  <p id="aB">隋相州演空寺释灵裕传八。</p>
  <p id="aC">隋西京空观道场释慧藏传九。</p>
  <p id="aD">隋东都内慧日道场释智脱传十。</p>
  <p id="aE">隋东都内慧日道场释法澄传十一。</p>
  <p id="aF">隋东都内慧日道场释道庄传十二。</p>
  <p id="aG">隋东都内慧日道场释法论传十三。</p>
  <p id="aH">隋京师大兴善道场释僧粲传十四(僧鸾　僧凤)</p>
  <p id="aI">释宝海。<a id="a-J"></a>姓龚。<a id="a-K"></a>巴西阆中人。<a id="a-L"></a>少出家有远志。<a id="a-M"></a>承杨都佛法崇盛。<a id="a-N"></a>便决誓下峡。<a id="a-O"></a>既至金陵。<a id="a-P"></a>依云法师听习成实。<a id="a-Q"></a>旁经诸席亟发清誉。<a id="a-R"></a>乃引众别讲徒属兼多。<a id="a-S"></a>于时梁高重法自讲涅槃。<a id="a-T"></a>命海论佛性义。<a id="a-U"></a>便升论榻。<a id="a-V"></a>虽往返言晤而执鋀石香炉。<a id="a-W"></a>帝曰。<a id="a-X"></a>法师虽断悭贪。<a id="a-Y"></a>香炉非鋀不执。<a id="a-Z"></a>海应声曰。<a id="a-a"></a>陛下位居宸极。<a id="a-b"></a>帽簪非纛不戴。<a id="a-c"></a>帝大悦。<a id="a-d"></a>众咸惊叹。<a id="a-e"></a>及后还蜀住谢镇寺。<a id="a-f"></a>大弘讲肆。<a id="a-g"></a>武陵王纪作镇井络。<a id="a-h"></a>敬爱无已。<a id="a-i"></a>每就海宿清谈玄理。<a id="a-j"></a>乃忘昼夜。<a id="a-k"></a>至旦王将灌手。<a id="a-l"></a>日影初出。<a id="a-m"></a>王曰。<a id="a-n"></a>日晖粉壁状似城中。<a id="a-o"></a>风动刹铃方知寺里。<a id="a-p"></a>其晨车盖迎王。<a id="a-q"></a>马复嘶鸣。<a id="a-r"></a>海曰。<a id="a-s"></a>遥看盖动喜遇陈思。<a id="a-t"></a>忽听马鸣庆逢龙树。<a id="a-u"></a>相与欣笑而出。<a id="a-v"></a>王升车谓御从曰。<a id="a-w"></a>听海法师言词。<a id="a-x"></a>令我盘桓而不能去。<a id="a-y"></a>其辩给无方为此例也。<a id="a-z"></a>周氏跨蹑梁益。<a id="a-10"></a>庸公镇方。<a id="a-11"></a>弥加深敬越于恒伍。<a id="a-12"></a>时年八十。<a id="a-13"></a>谓门人法明曰。<a id="a-14"></a>吾死至矣。<a id="a-15"></a>一无前虑。<a id="a-16"></a>但悲去后图塔湮灭耳。<a id="a-17"></a>当露尸以遗鸟狩。<a id="a-18"></a>及建武之年果被除屏。<a id="a-19"></a>令院宇荒芜。<a id="a-1A"></a>惟余一堂容像存焉。</p>
  <p id="a1B">释智方。<a id="a-1C"></a>蜀川资中人。<a id="a-1D"></a>其先东吴。<a id="a-1E"></a>远祖宦于西蜀。<a id="a-1F"></a>遂乃家焉。<a id="a-1G"></a>童稚出家止州廓龙渊寺轮法师所。<a id="a-1H"></a>早与宝海周。<a id="a-1I"></a>旋同往杨都云法师讲下。<a id="a-1J"></a>而机辩爽利播名杨越。<a id="a-1K"></a>每讲商略词义清雅泉飞。<a id="a-1L"></a>故使士俗执纸抄撮者常数百人。<a id="a-1M"></a>初讲法华。<a id="a-1N"></a>至宝塔品高妙。<a id="a-1O"></a>遂序王释义了乃曰。<a id="a-1P"></a>何必昔佛国土有此高妙。<a id="a-1Q"></a>即杨都福地亦甚庄严。<a id="a-1R"></a>至如弥天七级共日月争光。<a id="a-1S"></a>同泰九层与烟霞竞色。<a id="a-1T"></a>方井则倒垂荷叶。<a id="a-1U"></a>圆桶则侧布莲华。<a id="a-1V"></a>似安住之居南。<a id="a-1W"></a>类尼佉之镇北。<a id="a-1X"></a>耳闻目见庶可联衡。<a id="a-1Y"></a>录得者秘以赍归益部。<a id="a-1Z"></a>吁嗟叹为惊绝。<a id="a-1a"></a>故其语出成章状如宿构。<a id="a-1b"></a>宝海频来击难发其声彩。<a id="a-1c"></a>故海问曰。<a id="a-1d"></a>三变此方改秽成净。<a id="a-1e"></a>亦能变凡成圣不。<a id="a-1f"></a>答曰。<a id="a-1g"></a>化佛甚多狭故须广。<a id="a-1h"></a>凡圣自尔何劳改变。<a id="a-1i"></a>又难。<a id="a-1j"></a>若尔则六十小劫谓如食顷。<a id="a-1k"></a>但是圣睹凡不能睹。<a id="a-1l"></a>凡圣俱睹凡圣俱圣。<a id="a-1m"></a>方笑曰。<a id="a-1n"></a>高坐何曾道此。<a id="a-1o"></a>乃是自道自难耳。<a id="a-1p"></a>海觉言失乃调曰。<a id="a-1q"></a>三隅木升何谓智方。<a id="a-1r"></a>寻声报曰。<a id="a-1s"></a>瓦砾洿池那称宝海。<a id="a-1t"></a>众大笑而散。<a id="a-1u"></a>及疾甚。<a id="a-1v"></a>海恒来看慰。<a id="a-1w"></a>乃谢曰。<a id="a-1x"></a>智方不能摄养致此沉痾。<a id="a-1y"></a>仰劳仁者数来垂问。<a id="a-1z"></a>愿生善处常与同游。<a id="a-20"></a>俄而异香满室。<a id="a-21"></a>中夜卒于益部。<a id="a-22"></a>年九十余。</p>
  <p id="a23">释罗云。<a id="a-24"></a>姓邢氏。<a id="a-25"></a>南郡松滋人。<a id="a-26"></a>初从上明东寺出家。<a id="a-27"></a>志操所怀附参成德。<a id="a-28"></a>承金陵道王索隐者若林。<a id="a-29"></a>遂轻千里远追胜侣。<a id="a-2A"></a>会杨都道朗盛业兴皇。<a id="a-2B"></a>乃倾首法筵钻仰徽烈。<a id="a-2C"></a>一乘四论大剖津途。<a id="a-2D"></a>于时常令学徒括究幽隐。<a id="a-2E"></a>云年十六。<a id="a-2F"></a>甫在幼冲。<a id="a-2G"></a>锐志前驱。<a id="a-2H"></a>问常无常义。<a id="a-2I"></a>而容色无挠。<a id="a-2J"></a>宾主绰然众咸嘉赏。<a id="a-2K"></a>朗乃以所服帔处众赠之。<a id="a-2L"></a>自此名称踰远所在传之。<a id="a-2M"></a>而乐法不穷如愚莫滞。<a id="a-2N"></a>自朗迁后广讯所闻。<a id="a-2O"></a>又从福缘寺亘法师采酌遗逸。<a id="a-2P"></a>亘纵解无遗任其钻仰。<a id="a-2Q"></a>云以三论奥义未被荆南二障多阻。<a id="a-2R"></a>誓当弘演。<a id="a-2S"></a>有迻禅寺陟禅师。<a id="a-2T"></a>定慧兼修注心开剖。<a id="a-2U"></a>于时六合混壹三楚全盛。<a id="a-2V"></a>众若稻麻人多杞梓。<a id="a-2W"></a>云创还乡寺。<a id="a-2X"></a>乘此应机。<a id="a-2Y"></a>居端座为请益之师。<a id="a-2Z"></a>吐清言为住法之首。<a id="a-2a"></a>总管宜阳公王世积。<a id="a-2b"></a>诏使舍人萧子宝。<a id="a-2c"></a>躬临法席咸诵德音。<a id="a-2d"></a>有龙泉寺。<a id="a-2e"></a>地隔嚣尘心存闲旷。<a id="a-2f"></a>乃居之五十余年。<a id="a-2g"></a>修缉栋宇常坐不卧。<a id="a-2h"></a>领徒五百时呈翘楚。<a id="a-2i"></a>炀帝承名有敕追入。<a id="a-2j"></a>避迹凿坏以病而退。<a id="a-2k"></a>昔释道安于上州东寺造堂七间。<a id="a-2l"></a>昙翼后造五间。<a id="a-2m"></a>连甍接栋横列十二。<a id="a-2n"></a>云此堂中讲四经三论各数十遍。<a id="a-2o"></a>不于文外别有撰述。<a id="a-2p"></a>皆心思口演冰释理顺。<a id="a-2q"></a>故得空有两忘教义双举。<a id="a-2r"></a>时松滋有道士姓俞(抽祐反)者。<a id="a-2s"></a>学冠李宗业该儒史。<a id="a-2t"></a>常讲庄老私用内经。<a id="a-2u"></a>云命门人慧成道胜曰。<a id="a-2v"></a>彼道士蜂飞蚁聚掠牛盗法。<a id="a-2w"></a>情实难容。<a id="a-2x"></a>尔传吾旨摧彼邪踪。<a id="a-2y"></a>成等诣彼而坐。<a id="a-2z"></a>道士曰。<a id="a-30"></a>人天交接两得相见。<a id="a-31"></a>成曰。<a id="a-32"></a>脱珍御服着弊垢衣。<a id="a-33"></a>习近穷迷将开渐化。<a id="a-34"></a>时以为名答。<a id="a-35"></a>成前呼俞为先生。<a id="a-36"></a>俞嗔曰。<a id="a-37"></a>我非俗士。<a id="a-38"></a>那詺我为先生。<a id="a-39"></a>成曰。<a id="a-3A"></a>汝既讳唤先生。<a id="a-3B"></a>请除先字。<a id="a-3C"></a>还依旧姓名曰俞生。<a id="a-3D"></a>所以句句之中常衔俞生。<a id="a-3E"></a>于时大众欣笑无已。<a id="a-3F"></a>道士负惭折角。<a id="a-3G"></a>云奉执高尚雅镇时俗。<a id="a-3H"></a>迎送庆吊一无预焉。<a id="a-3I"></a>或负荣傲道者闻而往造。<a id="a-3J"></a>及见参礼汗流心战。<a id="a-3K"></a>生缘在神山之下。<a id="a-3L"></a>一夏居止静处思玄。<a id="a-3M"></a>母日自赍登上供设。<a id="a-3N"></a>有问其故。<a id="a-3O"></a>答曰。<a id="a-3P"></a>即此为报母之劬劳也。<a id="a-3Q"></a>昔朱粲寇扰荆南。<a id="a-3R"></a>寺多焚毁。<a id="a-3S"></a>惟云所造龙泉独存。<a id="a-3T"></a>以贼中总管云曾授戒。<a id="a-3U"></a>所以尊师重法。<a id="a-3V"></a>寺获存焉。<a id="a-3W"></a>云兄弟五人。<a id="a-3X"></a>皆为法师。<a id="a-3Y"></a>而云最小神彩特达。<a id="a-3Z"></a>入室弟子十人。<a id="a-3a"></a>椿诜澄憩等。<a id="a-3b"></a>传道开化。<a id="a-3c"></a>岷蜀江淮故未叙历。<a id="a-3d"></a>以隋大业十二年四月二十三日。<a id="a-3e"></a>端坐迁于寺房。<a id="a-3f"></a>春秋七十五。<a id="a-3g"></a>中书令岑文本制碑。<a id="a-3h"></a>沙门道颙即云之兄也。<a id="a-3i"></a>学通大小名闻道俗。<a id="a-3j"></a>于上明东寺起重阁。<a id="a-3k"></a>在安公驴庙北。<a id="a-3l"></a>传云。<a id="a-3m"></a>安公乘赤驴从上明往襄州檀溪。<a id="a-3n"></a>一夕返覆捡挍两寺并四层三所人今重之名为驴庙。<a id="a-3o"></a>此庙即系驴处也。</p>
  <p id="a3p">释法安。<a id="a-3q"></a>姓田。<a id="a-3r"></a>枝江人。<a id="a-3s"></a>神彩俊越见称僮幼。<a id="a-3t"></a>年十八游学金陵。<a id="a-3u"></a>初听成实。<a id="a-3v"></a>后学中观于兴皇座下。<a id="a-3w"></a>十有余年庶乎屡空智乎特秀。<a id="a-3x"></a>三千学侣独标三绝之名。<a id="a-3y"></a>形长八尺风仪挺特一也。<a id="a-3z"></a>解义穷深二也。<a id="a-40"></a>精进洁己三也。<a id="a-41"></a>时听涅槃每立异义。<a id="a-42"></a>令众难之。<a id="a-43"></a>人虽巨众无能屈者。<a id="a-44"></a>由是声闻楚越。<a id="a-45"></a>一时朗公知其颖拔令论义。<a id="a-46"></a>应命构击问领如向。<a id="a-47"></a>往复既久便止。<a id="a-48"></a>朗曰。<a id="a-49"></a>尔义穷乎。<a id="a-4A"></a>对曰。<a id="a-4B"></a>义若恒沙何可尽也。<a id="a-4C"></a>时学门名安者多。<a id="a-4D"></a>目之为沙安。<a id="a-4E"></a>三论四经皆讲制广初章及鹿角章等。<a id="a-4F"></a>理致宏远流传江汉。<a id="a-4G"></a>年过不惑。<a id="a-4H"></a>回情在定更不谈说。<a id="a-4I"></a>时往成禅师所共论定道。<a id="a-4J"></a>琢磨心性。<a id="a-4K"></a>动经晨夕。<a id="a-4L"></a>而不啖僧食。<a id="a-4M"></a>不饮浊浆。<a id="a-4N"></a>春秋六十五终于等界寺。<a id="a-4O"></a>寺在私洲之上。<a id="a-4P"></a>西望沙洲。<a id="a-4Q"></a>即刘虬注法华之地。<a id="a-4R"></a>今经台余基尚在。</p>
  <p id="a4S">释慧哲。<a id="a-4T"></a>姓赵氏。<a id="a-4U"></a>襄阳人。<a id="a-4V"></a>识度弘朗业操清远。<a id="a-4W"></a>出家已后南趣杨都。<a id="a-4X"></a>会陈国文昌载隆三宝。<a id="a-4Y"></a>僧正琼公精理入神净行纯备。<a id="a-4Z"></a>微[銜-金+缶]紫相。<a id="a-4a"></a>世号乌琼。<a id="a-4b"></a>帝尚重焉。<a id="a-4c"></a>奉为大僧正也。<a id="a-4d"></a>监护法城为物依止。<a id="a-4e"></a>陈氏王族归戒所投。<a id="a-4f"></a>自余槐棘无敢造者。<a id="a-4g"></a>住建初寺。<a id="a-4h"></a>祯明元年忽然坐逝。<a id="a-4i"></a>葬楼湖之山。<a id="a-4j"></a>天子哀之。<a id="a-4k"></a>以黄麾诸杖。<a id="a-4l"></a>卫送墓所。<a id="a-4m"></a>初未结顷。<a id="a-4n"></a>所住寺塔三日光现因而告终。<a id="a-4o"></a>道俗异焉。<a id="a-4p"></a>时彭城寺宝琼者。<a id="a-4q"></a>善讲说有风采。<a id="a-4r"></a>形相奇白世号白琼。<a id="a-4s"></a>事见别传。<a id="a-4t"></a>哲初参听其讲大开令业。<a id="a-4u"></a>聚徒讲说。<a id="a-4v"></a>屡发新声。<a id="a-4w"></a>以慧悟自矜颇怀傲诞。<a id="a-4x"></a>承兴皇道朗神辩若剑罕有当锋。<a id="a-4y"></a>因而从其言晤。<a id="a-4z"></a>往复移时答对逾远。<a id="a-50"></a>哲大异之。<a id="a-51"></a>即从伏听。<a id="a-52"></a>沉隐微密自然通解。<a id="a-53"></a>而威容自矜动止怀法。<a id="a-54"></a>曾于行路忽遇雷雨霈汪　哲从容如常不失规矩。<a id="a-55"></a>时泻靴水安行达寺。<a id="a-56"></a>行步详序视瞻不眄。<a id="a-57"></a>转身徐顾无妄乖越。<a id="a-58"></a>时人呼为象王哲也。<a id="a-59"></a>又善护根门节量口腹。<a id="a-5A"></a>便利涤沐罕有延滥。<a id="a-5B"></a>所以召请俗舍信宿经时。<a id="a-5C"></a>皆不睹其流秽。<a id="a-5D"></a>叹美增盛。<a id="a-5E"></a>及讲三论俊朗之响重光先价。<a id="a-5F"></a>引众溯流届于本邑。<a id="a-5G"></a>住城西望楚山光福禅房下龙泉寺。<a id="a-5H"></a>常以弘法为务。<a id="a-5I"></a>涅槃三论递互相续。<a id="a-5J"></a>学士三百余人。<a id="a-5K"></a>成器传灯可有五十。<a id="a-5L"></a>即惠品法粲智嵩法同慧璇慧楞等是也。<a id="a-5M"></a>各领徒属所在通化。<a id="a-5N"></a>开皇十七年四月卒于龙泉。<a id="a-5O"></a>时年五十有九。<a id="a-5P"></a>葬于四望山寺。<a id="a-5Q"></a>弟子惠嵩等竖碑于本住。<a id="a-5R"></a>沙门惠向制文。<a id="a-5S"></a>向有奇才。<a id="a-5T"></a>思力遒壮。<a id="a-5U"></a>为总管薛道衡所重。<a id="a-5V"></a>嵩有学声多所游贯。<a id="a-5W"></a>今住京都频扬讲说。<a id="a-5X"></a>时周邑有洪哲者。<a id="a-5Y"></a>统闲大小每开法肆。<a id="a-5Z"></a>以达解之望征延慧日故。<a id="a-5a"></a>西楚传号为前后两哲云。</p>
  <p id="a5b">释慧暅。<a id="a-5c"></a>姓周氏。<a id="a-5d"></a>其先家本汝南。<a id="a-5e"></a>汉末分崩避地江左。<a id="a-5f"></a>小震是宅多历年世。<a id="a-5g"></a>今为义兴阳羡人也。<a id="a-5h"></a>祖韶齐殿中将军。<a id="a-5i"></a>父覆梁长水校尉。<a id="a-5j"></a>并偃仰衡门不求闻达。<a id="a-5k"></a>优游卒岁易农而仕。<a id="a-5l"></a>暅颖悟冥来挺操童幼。<a id="a-5m"></a>钻求六经略通大义盖家教之常习非其好也。<a id="a-5n"></a>年十八乃喟然叹曰。<a id="a-5o"></a>服膺周孔。<a id="a-5p"></a>以仁义为先。<a id="a-5q"></a>归心黄老。<a id="a-5r"></a>以虚无为贵。<a id="a-5s"></a>而往来生死出入尘劳。<a id="a-5t"></a>乃域中之累业非出世之要道也。<a id="a-5u"></a>既发希有之志。<a id="a-5v"></a>仍感非常之应。<a id="a-5w"></a>梦见一塔累级五层。<a id="a-5x"></a>画釆庄严迢然峻峙。<a id="a-5y"></a>因而礼拜愿升此塔。<a id="a-5z"></a>少选之顷俄上相轮。<a id="a-60"></a>当时身心快乐未曾有也。<a id="a-61"></a>于是将游京邑。<a id="a-62"></a>途次朱方。<a id="a-63"></a>遇竹林寺诩法师。<a id="a-64"></a>雅相嗟赏。<a id="a-65"></a>乃依止出家为十戒和上。<a id="a-66"></a>寻出都住甘露鼓寺。<a id="a-67"></a>进具已后从静众峰师受十诵律。<a id="a-68"></a>又听龙光绰师成实。<a id="a-69"></a>自绰化往更采众师。<a id="a-6A"></a>属意毗昙并八揵度。<a id="a-6B"></a>将欲并游秘奥尽掇菁华。<a id="a-6C"></a>还从龙光学士大僧都舒法师研精成论。<a id="a-6D"></a>及舒物故亲受遗嘱。<a id="a-6E"></a>值梁室版荡京寺荒残。<a id="a-6F"></a>乃裂裳杖锡来止南徐。<a id="a-6G"></a>寔报地恩兼修法事。<a id="a-6H"></a>陈武在田朱方历试。<a id="a-6I"></a>夙承高誉雅相钦重。<a id="a-6J"></a>司空侯公次牧此州。<a id="a-6K"></a>虚心顶戴。<a id="a-6L"></a>永定三年侯公入辅。<a id="a-6M"></a>乃请出都。<a id="a-6N"></a>于白马寺讲涅槃经及成实论。<a id="a-6O"></a>学徒云结不远千里。<a id="a-6P"></a>挥汗鼓袂风雨生焉。<a id="a-6Q"></a>法筵之盛莫或斯拟。<a id="a-6R"></a>天嘉二年学士宝持等二百七十人。<a id="a-6S"></a>请讲于湘宫寺。<a id="a-6T"></a>太建四年。<a id="a-6U"></a>宣帝敕请徙讲东安。<a id="a-6V"></a>后主昔在春坊。<a id="a-6W"></a>亟经义集曾属。<a id="a-6X"></a>才辩雄远特所溢心及嗣宝位深惟敬仰。<a id="a-6Y"></a>至德元年。<a id="a-6Z"></a>下诏为京邑大僧都。<a id="a-6a"></a>四年转大僧正。<a id="a-6b"></a>及天下混一来止徐方。<a id="a-6c"></a>缘会敷弘无替时序。<a id="a-6d"></a>以开皇九年七月十日迁于中寺。<a id="a-6e"></a>春秋七十有五。<a id="a-6f"></a>其月二十八日。<a id="a-6g"></a>窆于钟山之岩。<a id="a-6h"></a>惟暅行业清高灵只向应。<a id="a-6i"></a>神通感召不可思也。<a id="a-6j"></a>昔在陈朝。<a id="a-6k"></a>每年夏中常请于乐游苑。<a id="a-6l"></a>为陈氏七祖及杨都六庙诸神。<a id="a-6m"></a>发涅槃大品经。<a id="a-6n"></a>并延神坐俱在讲筵。<a id="a-6o"></a>所以翠旌孔盖羽服霓裳。<a id="a-6p"></a>交乱人物惊神眩目。<a id="a-6q"></a>而往来迎送必降云雨。<a id="a-6r"></a>冥期无爽十有余载。<a id="a-6s"></a>常于食后讲前假寐偃息。<a id="a-6t"></a>及讲时将至。<a id="a-6u"></a>辄见朱衣人。<a id="a-6v"></a>唤曰。<a id="a-6w"></a>法师好起也。<a id="a-6x"></a>陈领军将军任忠。<a id="a-6y"></a>少为将帅。<a id="a-6z"></a>雅好畋游。<a id="a-70"></a>然宿植胜因。<a id="a-71"></a>善机将发。<a id="a-72"></a>庖厨饔饩悉放奇光。<a id="a-73"></a>睹而怪之。<a id="a-74"></a>窃怀忧惧。<a id="a-75"></a>夜梦异人来谓己曰。<a id="a-76"></a>如请东安讲。<a id="a-77"></a>则所见必当无忧。<a id="a-78"></a>既而觉悟。<a id="a-79"></a>欢喜踊跃。<a id="a-7A"></a>罝罦矰缴一时焚烬。<a id="a-7B"></a>仍屈两夏。<a id="a-7C"></a>于府讲说。<a id="a-7D"></a>因此忏悔承持二经受不杀戒。<a id="a-7E"></a>故灵迹寔繁未陈万一。<a id="a-7F"></a>凡讲成实玄义六十三遍。<a id="a-7G"></a>论文十五遍。<a id="a-7H"></a>涅槃大品各二十余遍。<a id="a-7I"></a>五十许年法事相接。<a id="a-7J"></a>自余众部略而不载。<a id="a-7K"></a>菩萨戒弟子司空吴明彻等。<a id="a-7L"></a>公侯将相贵游朝士数千余人。<a id="a-7M"></a>难以胜记。<a id="a-7N"></a>弟子智瑜等。<a id="a-7O"></a>以音仪永谢余论将空非彼丰碑无陈声实。<a id="a-7P"></a>乃勒铭于寺中。<a id="a-7Q"></a>菩萨戒弟子著作郎琅琊王胄制文。</p>
  <p id="a7R">释慧弼。<a id="a-7S"></a>姓蒋氏。<a id="a-7T"></a>常州义兴人也。<a id="a-7U"></a>祖玄略以忠孝登朝。<a id="a-7V"></a>父元贶以才华待诏。<a id="a-7W"></a>咸佩印绶并奏弦歌。<a id="a-7X"></a>季父元举陈世公功。<a id="a-7Y"></a>庭列鼓钟路横骖驷。<a id="a-7Z"></a>车马之客填阶。<a id="a-7a"></a>琴啸之宾盈席。<a id="a-7b"></a>见弼青襟之年神爽。<a id="a-7c"></a>咸异嗟曰。<a id="a-7d"></a>此子若逢凤德。<a id="a-7e"></a>终为王佐之才。<a id="a-7f"></a>既挺龙颐。<a id="a-7g"></a>必有封侯之应。<a id="a-7h"></a>弼情存出俗。<a id="a-7i"></a>因而答曰。<a id="a-7j"></a>无为之贵可以娱情。<a id="a-7k"></a>有待之烦徒劳人耳。<a id="a-7l"></a>于即蔬素迻迟便思脱[跳-兆+麗]。<a id="a-7m"></a>陈武龙飞大兴元福。<a id="a-7n"></a>永定二年。<a id="a-7o"></a>躬行衮冕为剪周罗。<a id="a-7p"></a>三衣什物一时通给。<a id="a-7q"></a>乃伏业于惠殿寺领法师为弟子。<a id="a-7r"></a>领东南竹箭震泽风声。<a id="a-7s"></a>王族望僧涂香是属。<a id="a-7t"></a>弼亲承雅训听受成实。<a id="a-7u"></a>年登弱冠握锥淮海。<a id="a-7v"></a>值宝梁明上盛弘新实。<a id="a-7w"></a>天宫晃公又敷心论。<a id="a-7x"></a>遂穷神追讨务尽教源。<a id="a-7y"></a>所以六足八揵四真五聚。<a id="a-7z"></a>明若指掌罔或有遗。<a id="a-80"></a>天嘉元年游诸讲肆。<a id="a-81"></a>旁求俊烈备见百梁。<a id="a-82"></a>悟茅茨之陋。<a id="a-83"></a>频涉三休。<a id="a-84"></a>恨土阶之鄙。<a id="a-85"></a>乃去小从大徙辙旧章。<a id="a-86"></a>听绍隆哲公弘持四论。<a id="a-87"></a>才经一悟功倍常徒。<a id="a-88"></a>研味数旬精通玄极。<a id="a-89"></a>是知大智本行。<a id="a-8A"></a>与日月而齐明。<a id="a-8B"></a>名称普闻。<a id="a-8C"></a>将风云而共远。<a id="a-8D"></a>然其神思沈郁词吐抑扬。<a id="a-8E"></a>剪万古之盘根。<a id="a-8F"></a>朗百年之闇室。<a id="a-8G"></a>浙左饮德更甚江东。<a id="a-8H"></a>太建十年。<a id="a-8I"></a>下敕于长城报德寺。<a id="a-8J"></a>讲涅槃法华。<a id="a-8K"></a>瓶锡盈堂簪裾满席。<a id="a-8L"></a>质疑请道接踵成林。<a id="a-8M"></a>禀戒承归排肩如市。<a id="a-8N"></a>莫不谓百步之香草或千年之圣人。<a id="a-8O"></a>爰至哲公将乎大渐。<a id="a-8P"></a>仍遣使者召还京室。<a id="a-8Q"></a>鸾几麈尾经书义疏。<a id="a-8R"></a>预是讲仪一皆付嘱。<a id="a-8S"></a>欲令法轮不断佛种相仍。<a id="a-8T"></a>弼顶受遗令时满六年。<a id="a-8U"></a>敷演论经各盈十遍。<a id="a-8V"></a>传授之美复见伊人。<a id="a-8W"></a>隋师伐罪陈运受终。<a id="a-8X"></a>思报地恩言旋故里。<a id="a-8Y"></a>安国寺者陈武所营。<a id="a-8Z"></a>基趾仍存房庑雕坏。<a id="a-8a"></a>弼蒙犯霜露振锡扬烟。<a id="a-8b"></a>广率良朋愿言修理。<a id="a-8c"></a>故得寺宇光华门房俨丽。<a id="a-8d"></a>故真观法师制寺碑曰。<a id="a-8e"></a>花塼锦石更累平阶。<a id="a-8f"></a>夏藻秋莲还庄竦塔。<a id="a-8g"></a>月临月殿。<a id="a-8h"></a>粉壁照于金波。<a id="a-8i"></a>云映云台。<a id="a-8j"></a>画梁承于玉叶是也。<a id="a-8k"></a>至于经像缮修钟磬镕范。<a id="a-8l"></a>其为法利胡可胜言。<a id="a-8m"></a>以开皇十九年正月。<a id="a-8n"></a>忽抱气疾便觉弥留。<a id="a-8o"></a>至三月半午时从化。<a id="a-8p"></a>春秋六十有三。<a id="a-8q"></a>窆于华阳之山。<a id="a-8r"></a>学士慧方陪随岁久。<a id="a-8s"></a>义解钩深。<a id="a-8t"></a>堪任传灯。<a id="a-8u"></a>咸以付嘱。<a id="a-8v"></a>乃立碑于寺云。</p>
  <p id="a8w">释灵裕。<a id="a-8x"></a>俗姓赵。<a id="a-8y"></a>定州钜鹿曲阳人也。<a id="a-8z"></a>年居童幼异行感人。<a id="a-90"></a>每见仪像沙门必形心随敬。<a id="a-91"></a>闻屠杀声相亦切怆胸怀。<a id="a-92"></a>致使乡党传芳亲缘为之止杀。<a id="a-93"></a>年登六岁便知受戒。<a id="a-94"></a>父母强之誓心无毁。<a id="a-95"></a>寻授章本及以千文。<a id="a-96"></a>不盈晦朔。<a id="a-97"></a>书诵俱了。<a id="a-98"></a>至于孝经论语。<a id="a-99"></a>才读文词兼明注解。<a id="a-9A"></a>由是二亲偏爱望嗣门风。<a id="a-9B"></a>年七岁启父出家。<a id="a-9C"></a>父以慧解夙成。<a id="a-9D"></a>意宗继世决誓不许。<a id="a-9E"></a>唯令俗学专寻世务碍之道法。<a id="a-9F"></a>裕叹曰。<a id="a-9G"></a>不得七岁出家。<a id="a-9H"></a>一生坏矣。<a id="a-9I"></a>遂通览群籍资于父兄。<a id="a-9J"></a>并包括异同深契幽赜。<a id="a-9K"></a>唯老庄及易。<a id="a-9L"></a>未预承传。<a id="a-9M"></a>年十五潜欲逃世。<a id="a-9N"></a>会丁父艰。<a id="a-9O"></a>便从世疾苫块萦转。<a id="a-9P"></a>杖而能起服毕厌俗。<a id="a-9Q"></a>心猛不敢辞母。<a id="a-9R"></a>默往赵郡应觉寺。<a id="a-9S"></a>投明宝二禅师而出家焉。<a id="a-9T"></a>其人亦东川之摽领也。<a id="a-9U"></a>既初染大法敕令诵经。<a id="a-9V"></a>裕执卷而誓曰。<a id="a-9W"></a>我今将学必先要心。<a id="a-9X"></a>三藏微言定当穷旨。<a id="a-9Y"></a>终无处中下之流。<a id="a-9Z"></a>暨于儒释两教。<a id="a-9a"></a>遍须通晓也。<a id="a-9b"></a>年始弱冠。<a id="a-9c"></a>闻慧光律师英猷邺下。<a id="a-9d"></a>即往归禀。<a id="a-9e"></a>会已殁世才经七日。<a id="a-9f"></a>独嗟无遇。<a id="a-9g"></a>戒约何依。<a id="a-9h"></a>乃回投凭师听于地论。<a id="a-9i"></a>荏苒法席终于三年。<a id="a-9j"></a>二十有二方进具戒。<a id="a-9k"></a>还从明宝二德求为本师。<a id="a-9l"></a>乃皆辞曰。<a id="a-9m"></a>吾为汝缘吾非汝师。<a id="a-9n"></a>可往胜上所也。<a id="a-9o"></a>遂赴定州而受大戒。<a id="a-9p"></a>即诵四分僧祇二戒。<a id="a-9q"></a>自写其文。<a id="a-9r"></a>八日之中书诵俱了。<a id="a-9s"></a>有定州刺史侯景。<a id="a-9t"></a>访裕道行奏请度之。<a id="a-9u"></a>隶入公名甚相器重。<a id="a-9v"></a>后南游漳滏。<a id="a-9w"></a>于隐公所偏学四分。<a id="a-9x"></a>随闻寻记五卷行之。<a id="a-9y"></a>又以地论初兴。<a id="a-9z"></a>惠光开悟之元匠。<a id="a-A0"></a>流衍弘导。<a id="a-A1"></a>道凭即光师之所亲承。<a id="a-A2"></a>凭光并有别传。<a id="a-A3"></a>裕依凭法席。<a id="a-A4"></a>晨夜幽通发奇剖新者。<a id="a-A5"></a>皆共推揖。<a id="a-A6"></a>有齐宣帝盛弘释典。<a id="a-A7"></a>大统法上势覆群英。<a id="a-A8"></a>学者望风。<a id="a-A9"></a>向附用津侥幸。<a id="a-AA"></a>唯裕仗节专贞。<a id="a-AB"></a>卓然不偶伦类。<a id="a-AC"></a>但虑未闻所闻。<a id="a-AD"></a>用为翘结耳。<a id="a-AE"></a>后上统深委高亮钦而敬之。<a id="a-AF"></a>自此专业华严涅槃地论律部。<a id="a-AG"></a>皆博寻旧解穿凿新异。<a id="a-AH"></a>唯大集般若观经遗教等疏。<a id="a-AI"></a>拔思胸襟非师讲授。<a id="a-AJ"></a>又从安游荣等三师听杂心义。<a id="a-AK"></a>嵩林二师学成实论。<a id="a-AL"></a>功将一纪解贯二乘。<a id="a-AM"></a>纲领有存皆备科举。<a id="a-AN"></a>而精爽弘赡理相兼通。<a id="a-AO"></a>曾与诸僧共谈儒教。<a id="a-AP"></a>旁有讲席。<a id="a-AQ"></a>参涉间闻两听同散。<a id="a-AR"></a>竟以相闻覆述句义并无一遗。<a id="a-AS"></a>由此邺下擅名遐迩驰誉。<a id="a-AT"></a>且而刚梗严毅守节自专。<a id="a-AU"></a>至于都讲覆述励怀非任。<a id="a-AV"></a>世供道望销声避隐。<a id="a-AW"></a>有事不获已者。<a id="a-AX"></a>让而受之。<a id="a-AY"></a>夏居十二。<a id="a-AZ"></a>邺京创讲名节既着。<a id="a-Aa"></a>言令若新。<a id="a-Ab"></a>预听归依遂号为裕菩萨也。<a id="a-Ac"></a>皆从受戒三聚。<a id="a-Ad"></a>大法自此广焉。<a id="a-Ae"></a>因以导物为恒务矣。<a id="a-Af"></a>意存纲领不在章句。<a id="a-Ag"></a>致有前后重解言义不同。<a id="a-Ah"></a>亡筌者会其宗归。<a id="a-Ai"></a>循文者失其宏趣。<a id="a-Aj"></a>会齐后染患愿讲华严。<a id="a-Ak"></a>昭玄诸统举裕以当法主。<a id="a-Al"></a>四方一会雅为称先。<a id="a-Am"></a>时有雄鸡一头常随众听。<a id="a-An"></a>逮于讲散乃大鸣高飞。<a id="a-Ao"></a>西南树上经夜而终。<a id="a-Ap"></a>俄尔疾遂有瘳。<a id="a-Aq"></a>斯亦通感之明应也。<a id="a-Ar"></a>内宫由是施袈裟三百领。<a id="a-As"></a>裕受而散之。<a id="a-At"></a>文宣之世立寺非一。<a id="a-Au"></a>敕召德望并处其中。<a id="a-Av"></a>国俸所资隆重相架。<a id="a-Aw"></a>裕时郁为称首。<a id="a-Ax"></a>令住官寺。<a id="a-Ay"></a>乃固让曰。<a id="a-Az"></a>国意深重德非其人。<a id="a-B0"></a>幸以此利授堪受者。<a id="a-B1"></a>其高谢荣时为类若此。<a id="a-B2"></a>有善生法供则受而无惮。<a id="a-B3"></a>其摄引陶化又若此也。<a id="a-B4"></a>故其所行藏。<a id="a-B5"></a>不为世情之所同测矣。<a id="a-B6"></a>年四十有七。<a id="a-B7"></a>将邻知命。<a id="a-B8"></a>便即澄一心想禅虑岩阿。<a id="a-B9"></a>未盈炎溽。<a id="a-BA"></a>范阳卢氏闻风远请。<a id="a-BB"></a>裕乘时弘济不滞行理。<a id="a-BC"></a>便往赴焉。<a id="a-BD"></a>至止讲供。<a id="a-BE"></a>常溢千人。<a id="a-BF"></a>听徒嘉庆前后重叠。<a id="a-BG"></a>后还邺下。<a id="a-BH"></a>与诸法师连座谈说。<a id="a-BI"></a>齐安东王娄睿。<a id="a-BJ"></a>致敬诸僧次至裕前。<a id="a-BK"></a>不觉怖而流汗。<a id="a-BL"></a>退问知其异度。<a id="a-BM"></a>即奉为戒师。<a id="a-BN"></a>宝山一寺裕之经始。<a id="a-BO"></a>睿为施主倾撒金贝。<a id="a-BP"></a>其潜德感人又此类也。<a id="a-BQ"></a>周氏灭齐。<a id="a-BR"></a>二教沦没。<a id="a-BS"></a>乃潜形世壤。<a id="a-BT"></a>衣以斩缞三升之布。<a id="a-BU"></a>头绖麻带如丧考妣。<a id="a-BV"></a>誓得佛法更始方袭旧仪。<a id="a-BW"></a>引同侣二十余人居于聚落。<a id="a-BX"></a>夜谈正理书读俗书。<a id="a-BY"></a>学既探幽随览缀述。<a id="a-BZ"></a>各有部类。<a id="a-Ba"></a>名如后列。<a id="a-Bb"></a>时属俭岁粮粒无路。<a id="a-Bc"></a>造卜书一卷。<a id="a-Bd"></a>令占之取价。<a id="a-Be"></a>日米二升以为恒调。<a id="a-Bf"></a>既而言若知来。<a id="a-Bg"></a>疑者丛闹。<a id="a-Bh"></a>得米遂多。<a id="a-Bi"></a>裕曰。<a id="a-Bj"></a>先民有言。<a id="a-Bk"></a>舐蜜刃伤。<a id="a-Bl"></a>验于今矣。<a id="a-Bm"></a>索取卜书对众焚之。<a id="a-Bn"></a>日别自往。<a id="a-Bo"></a>须臾获价。<a id="a-Bp"></a>卷席而归。<a id="a-Bq"></a>所得食调及时将返。<a id="a-Br"></a>用供同厄遂达有年。<a id="a-Bs"></a>大隋运兴。<a id="a-Bt"></a>载昌释教。<a id="a-Bu"></a>裕德光先彦即预搜扬。<a id="a-Bv"></a>开皇三年相州刺史樊叔略。<a id="a-Bw"></a>创弘讲会延请诸僧。<a id="a-Bx"></a>并立节前标遗法明寄。<a id="a-By"></a>一期影向千计盈门。<a id="a-Bz"></a>裕当元帝允副玄望。<a id="a-C0"></a>有敕令立僧官。<a id="a-C1"></a>略乃举为都统。<a id="a-C2"></a>因语略曰。<a id="a-C3"></a>统都之德。<a id="a-C4"></a>裕德非其德。<a id="a-C5"></a>统都之用。<a id="a-C6"></a>裕用非其用。<a id="a-C7"></a>既其德用非器。<a id="a-C8"></a>事理难从。<a id="a-C9"></a>佥谓。<a id="a-CA"></a>舍于此人则荐失纲要。<a id="a-CB"></a>后更伸请。<a id="a-CC"></a>乃潜游燕赵。<a id="a-CD"></a>五年行化道振两河。<a id="a-CE"></a>开皇十年在洺州灵通寺。<a id="a-CF"></a>夜于庭中得书一牒。<a id="a-CG"></a>言述命报厄在咸阳。<a id="a-CH"></a>初莫测其然也。<a id="a-CI"></a>至于明年。<a id="a-CJ"></a>文帝崇仰释门远讯髦彦。<a id="a-CK"></a>皆云。<a id="a-CL"></a>裕德覆时望矣。<a id="a-CM"></a>因下诏曰。<a id="a-CN"></a>敬问相州大慈寺灵裕法师。<a id="a-CO"></a>朕遵崇三宝归向情深。<a id="a-CP"></a>恒愿阐扬大乘护持正法。<a id="a-CQ"></a>法师梵行精淳理义渊远。<a id="a-CR"></a>弘通玄教开导聋瞽。<a id="a-CS"></a>道俗钦仰思作福田。<a id="a-CT"></a>京师天下具瞻四方辐凑。<a id="a-CU"></a>故远召法师共营功业。<a id="a-CV"></a>宜知朕意早入京也。<a id="a-CW"></a>裕得书惟曰。<a id="a-CX"></a>咸阳之厄验于斯矣。<a id="a-CY"></a>然命有随遭。<a id="a-CZ"></a>可辞以疾。<a id="a-Ca"></a>又曰业缘至矣。<a id="a-Cb"></a>圣亦难违。<a id="a-Cc"></a>乃步入长安不乘官乘。<a id="a-Cd"></a>时年七十有四。<a id="a-Ce"></a>敕遣劳待令住兴善。<a id="a-Cf"></a>仍诏所司咸集僧望评立国统。<a id="a-Cg"></a>众议咸属莫有异词。<a id="a-Ch"></a>裕笑曰。<a id="a-Ci"></a>当相通委何用云云。<a id="a-Cj"></a>遂表辞请还。<a id="a-Ck"></a>置言详核。<a id="a-Cl"></a>帝览表究情。<a id="a-Cm"></a>依即听返。<a id="a-Cn"></a>仆射高颖等。<a id="a-Co"></a>意存统重。<a id="a-Cp"></a>又表请留。<a id="a-Cq"></a>帝即下敕。<a id="a-Cr"></a>令且住此。<a id="a-Cs"></a>裕曰。<a id="a-Ct"></a>一国之主义无二言。<a id="a-Cu"></a>今复重留情所未可。<a id="a-Cv"></a>告门人曰。<a id="a-Cw"></a>王臣亲附久有誓言。<a id="a-Cx"></a>近则侮人轻法。<a id="a-Cy"></a>退则不无遥敬。<a id="a-Cz"></a>故吾斟酌向背耳。<a id="a-D0"></a>寻复三敕固邀。<a id="a-D1"></a>裕较执如上。<a id="a-D2"></a>帝语苏威曰。<a id="a-D3"></a>朕知裕师纲正。<a id="a-D4"></a>是自在人。<a id="a-D5"></a>诚不可屈节。<a id="a-D6"></a>乃敕左仆射高颖右仆射苏威纳言虞庆则总管贺若弼等诸公诣寺宣旨。<a id="a-D7"></a>代帝受戒忏罪。<a id="a-D8"></a>并送绫锦衣服绢三百段。<a id="a-D9"></a>助营山寺。<a id="a-DA"></a>御自注额可号灵泉。<a id="a-DB"></a>资送优给有逾常准。<a id="a-DC"></a>力步而归达于本邑。<a id="a-DD"></a>顾而言曰。<a id="a-DE"></a>往返之弊厄不亡乎。<a id="a-DF"></a>由是敕问屡驰。<a id="a-DG"></a>嚫锡重沓。<a id="a-DH"></a>稽疑请决者不远而至餐风沐道者复结于前矣。<a id="a-DI"></a>裕末又住演空寺。<a id="a-DJ"></a>相州治西。<a id="a-DK"></a>秉操弥坚履行逾肃。<a id="a-DL"></a>帝闻之又下诏曰。<a id="a-DM"></a>敬问演空寺大德灵裕法师。<a id="a-DN"></a>朕遵仰圣教重兴三宝。<a id="a-DO"></a>欲使生灵咸蒙福力。<a id="a-DP"></a>法师舍离尘俗投旨法门。<a id="a-DQ"></a>精诚若此。<a id="a-DR"></a>深副朕怀。<a id="a-DS"></a>其为国主思问如此类也。<a id="a-DT"></a>及仁寿中年。<a id="a-DU"></a>分布舍利诸州起塔。<a id="a-DV"></a>多有变瑞。<a id="a-DW"></a>时人咸嘉为吉征也。<a id="a-DX"></a>裕闻而叹曰。<a id="a-DY"></a>此相祸福兼表矣。<a id="a-DZ"></a>由杂白花白树白塔白云。<a id="a-Da"></a>相现吉缘。<a id="a-Db"></a>所为凶兆。<a id="a-Dc"></a>众初不信之也。<a id="a-Dd"></a>俄而献后文帝相次升遐。<a id="a-De"></a>一国素衣。<a id="a-Df"></a>斯言有据。<a id="a-Dg"></a>相州刺史内阳公薛胄所住堂础忽变为玉。<a id="a-Dh"></a>胄谓为善征也。<a id="a-Di"></a>设斋庆之。<a id="a-Dj"></a>裕曰。<a id="a-Dk"></a>斯琉璃耳。<a id="a-Dl"></a>宜慎之戒之。<a id="a-Dm"></a>可禳之以福。<a id="a-Dn"></a>胄不从其言。<a id="a-Do"></a>后杨谅起逆。<a id="a-Dp"></a>事有相缘。<a id="a-Dq"></a>乃流之边裔。<a id="a-Dr"></a>追悔昔言不慎之晚矣。<a id="a-Ds"></a>又于寒陵山所造九级浮图。<a id="a-Dt"></a>仁寿末岁止营四层。<a id="a-Du"></a>裕一旦急催曰。<a id="a-Dv"></a>一切无常事有障绝。<a id="a-Dw"></a>通夜累构将结八重。<a id="a-Dx"></a>命令断作。<a id="a-Dy"></a>仅得施座安橙。<a id="a-Dz"></a>值晋阳事故。<a id="a-E0"></a>生民无措其手足。<a id="a-E1"></a>裕命复悬于后载。<a id="a-E2"></a>其先见之明皆若此也。<a id="a-E3"></a>于时邺下昌言。<a id="a-E4"></a>裕师将过世矣。<a id="a-E5"></a>道俗云合同禀归戒。<a id="a-E6"></a>访传音之无从。<a id="a-E7"></a>裕亦信福命之云尽。<a id="a-E8"></a>乃示诲善恶励诸门人。<a id="a-E9"></a>从觉不愈。<a id="a-EA"></a>至第七日援笔制诗二首。<a id="a-EB"></a>初篇哀速终曰。<a id="a-EC"></a>今日坐高堂。<a id="a-ED"></a>明朝卧长棘。<a id="a-EE"></a>一生聊已竟。<a id="a-EF"></a>来报将何息。<a id="a-EG"></a>其二悲永殒曰命断辞人路。<a id="a-EH"></a>骸送鬼门前。<a id="a-EI"></a>从今一别后。<a id="a-EJ"></a>更会几何年。<a id="a-EK"></a>至夜告侍者曰。<a id="a-EL"></a>痛今在背。<a id="a-EM"></a>吾将去矣。<a id="a-EN"></a>至于三更忽觉异香满室。<a id="a-EO"></a>内外惊之。<a id="a-EP"></a>裕静虑口缘念佛。<a id="a-EQ"></a>相继达于明相。<a id="a-ER"></a>奄终于演空寺焉。<a id="a-ES"></a>春秋八十有八。<a id="a-ET"></a>即大业元年正月二十二日也。<a id="a-EU"></a>哀动山世。<a id="a-EV"></a>即殡于宝山灵泉寺侧。<a id="a-EW"></a>起塔崇焉。<a id="a-EX"></a>初裕清贞洁己正气云霄。<a id="a-EY"></a>器识坚明抗迹尘表。<a id="a-EZ"></a>师资传授斯寄得人。<a id="a-Ea"></a>身佩白光映照幽晦。<a id="a-Eb"></a>眄睐高视瞻见远近。<a id="a-Ec"></a>而奉禁自守杜绝世烦。<a id="a-Ed"></a>虔虔附道克念齐圣。<a id="a-Ee"></a>母病绵笃追赴已终。<a id="a-Ef"></a>中路闻之竟不亲对。<a id="a-Eg"></a>嗟曰。<a id="a-Eh"></a>我来看母今何所看。<a id="a-Ei"></a>宜归邺寺为生来福耳。<a id="a-Ej"></a>割略亲爱如此之类。<a id="a-Ek"></a>至于弘法轨模。<a id="a-El"></a>万代宗辖。<a id="a-Em"></a>志存远大不扃偏授。<a id="a-En"></a>故有单讲双时。<a id="a-Eo"></a>雅为恒度。<a id="a-Ep"></a>略文对讲生常不经必有传讲。<a id="a-Eq"></a>要须延请供承颙仰方登法座。<a id="a-Er"></a>尝有一处敷演将半。<a id="a-Es"></a>因行游观乃近韭园问其本缘云。<a id="a-Et"></a>是讲主所有。<a id="a-Eu"></a>裕曰。<a id="a-Ev"></a>弘法之始为遣过原。<a id="a-Ew"></a>恶业未倾清通焉在。<a id="a-Ex"></a>此讲不可再也。<a id="a-Ey"></a>宜即散之。<a id="a-Ez"></a>便执锡持衣径辞而出。<a id="a-F0"></a>讲主曰。<a id="a-F1"></a>法师但讲。<a id="a-F2"></a>此业易除耳。<a id="a-F3"></a>复未足忧之。<a id="a-F4"></a>便借倩村民犁具。<a id="a-F5"></a>一时耕杀四十亩韭。<a id="a-F6"></a>拟种谷田。<a id="a-F7"></a>斯道俗相依。<a id="a-F8"></a>言行无越。<a id="a-F9"></a>一人而已。<a id="a-FA"></a>其讲悟也始微终着。<a id="a-FB"></a>声气雄远辩对无滞言罕重宣。<a id="a-FC"></a>或一字盘桓动移数日。<a id="a-FD"></a>或一上之中便销数卷。<a id="a-FE"></a>及至后讲更改前科。<a id="a-FF"></a>增减出没乘机显晦致学者疑焉。<a id="a-FG"></a>裕曰。<a id="a-FH"></a>此大士之宏规也。<a id="a-FI"></a>岂可以恒情而断之。<a id="a-FJ"></a>故十夏初登。<a id="a-FK"></a>而为领袖倾敬。<a id="a-FL"></a>或大德同集间以谑情。<a id="a-FM"></a>及裕之临席。<a id="a-FN"></a>无不肃然自持諠闹攸静。<a id="a-FO"></a>所以下座尼众莫敢面参。<a id="a-FP"></a>而性刚威爽服章粗弊。<a id="a-FQ"></a>贵达之与厮下。<a id="a-FR"></a>承对一焉。<a id="a-FS"></a>去来自彼曾无迎送。<a id="a-FT"></a>故通儒开士积疑请决。<a id="a-FU"></a>艺术异能抱策呈解。<a id="a-FV"></a>皆顶受绝叹。<a id="a-FW"></a>言不写情。<a id="a-FX"></a>可谓坐镇雅俗于斯人矣。<a id="a-FY"></a>故邺下谚曰衍法师伏道不伏俗。<a id="a-FZ"></a>裕法师道俗俱伏。<a id="a-Fa"></a>诚其应对无思发言成论故也。<a id="a-Fb"></a>又营诸福业。<a id="a-Fc"></a>寺宇灵仪。<a id="a-Fd"></a>后于宝山造石龛一所。<a id="a-Fe"></a>名为金刚。<a id="a-Ff"></a>性力住持。<a id="a-Fg"></a>那罗延窟面别鑴法灭之相。<a id="a-Fh"></a>山幽林竦言切事彰。<a id="a-Fi"></a>每春游山之僧。<a id="a-Fj"></a>皆往寻其文理。<a id="a-Fk"></a>读者莫不歔欷而持操矣。<a id="a-Fl"></a>其遗迹感人如此。<a id="a-Fm"></a>自前后行施悲敬兼之。<a id="a-Fn"></a>袈裟为惠出过千领。<a id="a-Fo"></a>疾苦所及医疗繁多。<a id="a-Fp"></a>但得厚味先必奉僧。<a id="a-Fq"></a>身预伦伍片无贮纳。<a id="a-Fr"></a>讲授之隙正面西方。<a id="a-Fs"></a>凡所涕涶返而咽之。<a id="a-Ft"></a>一报无弃。<a id="a-Fu"></a>形不妄涉口不净词。<a id="a-Fv"></a>人畜训诲绝于呵捶。<a id="a-Fw"></a>乃至责问童稚诫约门人。<a id="a-Fx"></a>自述己名彼号仁者。<a id="a-Fy"></a>苦言切断闻者泪流。<a id="a-Fz"></a>自有师资希附斯轨年登耳顺养众两堂。<a id="a-G0"></a>简以未具异室将抚。<a id="a-G1"></a>言行有滥即令出众。<a id="a-G2"></a>非律所许。<a id="a-G3"></a>寺法不停女人尼众。<a id="a-G4"></a>誓不授戒。<a id="a-G5"></a>及所住房由来禁约不令登践斯励俗后代之弘略也。<a id="a-G6"></a>沙弥受具和上德难。<a id="a-G7"></a>故尽报不行。<a id="a-G8"></a>自余师证至时临众。<a id="a-G9"></a>若授以三聚则七众备传。<a id="a-GA"></a>故使弘法之时方听女众入寺。<a id="a-GB"></a>并后入先出直往无留。<a id="a-GC"></a>致有法席清严向传宇内。<a id="a-GD"></a>侍者供给不预沙弥。<a id="a-GE"></a>僧制澄正无论主客。<a id="a-GF"></a>内惟护法外肃愆过。<a id="a-GG"></a>身服清修不御绫绮。<a id="a-GH"></a>垂裙踝上四指。<a id="a-GI"></a>衫袖仅与肘齐。<a id="a-GJ"></a>只支极长至胫而已。<a id="a-GK"></a>设见衣制过度则处众割之。<a id="a-GL"></a>故方裙正背大毡被褥。<a id="a-GM"></a>皮革上色钱宝等物。<a id="a-GN"></a>并不入房。<a id="a-GO"></a>何况身履而为资具。<a id="a-GP"></a>斯又处俭之后教矣。<a id="a-GQ"></a>常服五条由来以布。<a id="a-GR"></a>纵有缯帛成施。<a id="a-GS"></a>终以惠人。<a id="a-GT"></a>只支亦尔。<a id="a-GU"></a>余则弊纳而已。<a id="a-GV"></a>世有激刺。<a id="a-GW"></a>颇用以为邀名者。<a id="a-GX"></a>时或达之。<a id="a-GY"></a>裕曰。<a id="a-GZ"></a>吾闻君子争名小人争利。<a id="a-Ga"></a>复何辞乎。<a id="a-Gb"></a>或曰。<a id="a-Gc"></a>名本利缘耳。<a id="a-Gd"></a>裕曰。<a id="a-Ge"></a>吾得利便失名矣。<a id="a-Gf"></a>又曰。<a id="a-Gg"></a>此乃诈为善相。<a id="a-Gh"></a>答曰。<a id="a-Gi"></a>犹胜真心为罪也。<a id="a-Gj"></a>时人以为佳言。<a id="a-Gk"></a>其志行之仪可垂世范。<a id="a-Gl"></a>故传者不漏其节焉。<a id="a-Gm"></a>自年三十即存著述。<a id="a-Gn"></a>初造十地疏四卷。<a id="a-Go"></a>地持维摩波若疏各两卷。<a id="a-Gp"></a>华严疏及旨归合九卷。<a id="a-Gq"></a>涅槃疏六卷。<a id="a-Gr"></a>大集疏八卷。<a id="a-Gs"></a>四分律疏五卷。<a id="a-Gt"></a>大乘义章四卷。<a id="a-Gu"></a>胜鬘央掘寿观仁王毗尼母往生论上下生遗教等诸经各为疏记。<a id="a-Gv"></a>成实毗昙智论各抄五卷。<a id="a-Gw"></a>圣迹记两卷佛法东行记众经宗要译经体式受菩萨戒法并戒本首尾注华严等经论序大小乘同异论舍利目连传御众法等。<a id="a-Gx"></a>各有聚类。<a id="a-Gy"></a>宗要可传。<a id="a-Gz"></a>又制安民论陶神论各十卷。<a id="a-H0"></a>劝信释宗论[穀-禾+卵]卵成杀论字本七卷。<a id="a-H1"></a>庄记老纲式经兆纬相录医决符禁法文断水虫序齐世三宝记灭法记光师弟子十德记僧制寺诰十怨十志颂齐亡消日颂触事申情颂寺破报应记孝经义记三行四去颂诗评并杂集等五十余卷。<a id="a-H2"></a>久行于世。<a id="a-H3"></a>言无华侈。<a id="a-H4"></a>微涉古制。<a id="a-H5"></a>略情取理者久而味之。<a id="a-H6"></a>又凡授法意专行用。<a id="a-H7"></a>有返斯趣者。<a id="a-H8"></a>告曰。<a id="a-H9"></a>原圣人垂教教被行人。<a id="a-HA"></a>人既不行还同不学。<a id="a-HB"></a>有违者驱出。<a id="a-HC"></a>斯又重法成人者也。<a id="a-HD"></a>观裕安民陶神二论。<a id="a-HE"></a>意在传灯惠流民品。<a id="a-HF"></a>笃识高行此焉攸属。<a id="a-HG"></a>有黄龙沙门。<a id="a-HH"></a>邺中同听经论。<a id="a-HI"></a>禅律罔不吞委行解相贯。<a id="a-HJ"></a>学者传之将返燕郡。<a id="a-HK"></a>故来别裕。<a id="a-HL"></a>乃致请曰。<a id="a-HM"></a>愿垂示一言要法所谓即解即行而能长益沙门道行者。<a id="a-HN"></a>裕曰。<a id="a-HO"></a>必如来言临别相告。<a id="a-HP"></a>后将首路。<a id="a-HQ"></a>裕曰。<a id="a-HR"></a>经诰禅律恐杂圣心。<a id="a-HS"></a>高僧一传即凡景行。<a id="a-HT"></a>辄以相酬可为神用耳。<a id="a-HU"></a>其人欣戴赍传还乡。<a id="a-HV"></a>斯寔殷鉴物表机悟有宗也。<a id="a-HW"></a>又生常处众必先端首。<a id="a-HX"></a>说戒羯磨无传欲法。<a id="a-HY"></a>讽谏之术闻者如流。<a id="a-HZ"></a>当于京辇入净影寺。<a id="a-Ha"></a>正值布萨径坐堂中。<a id="a-Hb"></a>见远公说欲。<a id="a-Hc"></a>裕抗声曰。<a id="a-Hd"></a>慧远读疏而云。<a id="a-He"></a>法事因缘众僧听戒。<a id="a-Hf"></a>可是魔说。<a id="a-Hg"></a>合座惊起怪斥其言。<a id="a-Hh"></a>识者告远。<a id="a-Hi"></a>远趋而诣堂。<a id="a-Hj"></a>裕曰。<a id="a-Hk"></a>闻仁弘法身令易传。<a id="a-Hl"></a>凡习尚欣。<a id="a-Hm"></a>圣禁宁准。<a id="a-Hn"></a>远顶礼自诫衔泣受之。<a id="a-Ho"></a>由是至终远常赴集。<a id="a-Hp"></a>其生物信顺皆若此焉。<a id="a-Hq"></a>自东夏法流。<a id="a-Hr"></a>化仪异等。<a id="a-Hs"></a>至于立教施行取信千载者。<a id="a-Ht"></a>裕其一矣。</p>
  <p id="aHu">释慧藏。<a id="a-Hv"></a>姓郝氏。<a id="a-Hw"></a>赵国平棘人。<a id="a-Hx"></a>十一出家即流听视。<a id="a-Hy"></a>未登冠具屡讲涅槃。<a id="a-Hz"></a>剖折深奇符契文旨。<a id="a-I0"></a>及律仪圆备更业毗尼。<a id="a-I1"></a>行等明珠解逾前达。<a id="a-I2"></a>未听智论十地华严般若等经论博见之举人谁肯推。<a id="a-I3"></a>但深穷性体义难抑伏。<a id="a-I4"></a>皆仰谢高断罕不师焉。<a id="a-I5"></a>年登不惑乃潜于鹊山。<a id="a-I6"></a>木食泉浆澄心玄奥。<a id="a-I7"></a>研详虽广而以华严为本宗。<a id="a-I8"></a>洞尽幽微未测邪正。<a id="a-I9"></a>仰托圣助希示是非。<a id="a-IA"></a>登即夜降灵感。<a id="a-IB"></a>空中声言是是。<a id="a-IC"></a>既闻斯告因撰义疏。<a id="a-ID"></a>躬自传扬。<a id="a-IE"></a>絓预学流普皆餐揖。<a id="a-IF"></a>齐主武成降书邀请。<a id="a-IG"></a>于太极殿开阐华严。<a id="a-IH"></a>法侣云繁士族咸集。<a id="a-II"></a>时共荣之。<a id="a-IJ"></a>为大观之盛也。<a id="a-IK"></a>自尔专弘此部。<a id="a-IL"></a>传习弥布。<a id="a-IM"></a>属周毁经道。<a id="a-IN"></a>刬迹人间。<a id="a-IO"></a>迻息烟霞保护承网。<a id="a-IP"></a>隋初开法即预出家。<a id="a-IQ"></a>讲散幽旨归途开悟。<a id="a-IR"></a>化自东川风行草偃。<a id="a-IS"></a>行成达义德以诱仁。<a id="a-IT"></a>冰玉方心松筠等质。<a id="a-IU"></a>故法雨常流仁风普扇。<a id="a-IV"></a>致使道俗庆其来苏。<a id="a-IW"></a>蒙心重其开奖。<a id="a-IX"></a>开皇七年。<a id="a-IY"></a>文帝承敬德音远遣征请。<a id="a-IZ"></a>蒲轮既降无爽纶言。<a id="a-Ia"></a>藏乘机立教利见大人。<a id="a-Ib"></a>杖锡京辈仍即谒帝承明。<a id="a-Ic"></a>亟陈奥旨。<a id="a-Id"></a>凡所陶诱允副天心。<a id="a-Ie"></a>即六大德之一也。<a id="a-If"></a>有敕加之殊礼。<a id="a-Ig"></a>故二纪之内四时不坠。<a id="a-Ih"></a>后以般若释论群唱者。<a id="a-Ii"></a>多至于契赏皆无与尚。<a id="a-Ij"></a>时有沙门智稳僧朗法彦等。<a id="a-Ik"></a>并京室德望神慧峰起。<a id="a-Il"></a>祖承旧习希奉新文乃请开讲金刚般若论。<a id="a-Im"></a>藏气截云霞。<a id="a-In"></a>智隆时烈。<a id="a-Io"></a>将欲救拯焚溺。<a id="a-Ip"></a>即而演之。<a id="a-Iq"></a>于时年属秋方。<a id="a-Ir"></a>思力虚廓。<a id="a-Is"></a>但控举纲致。<a id="a-It"></a>标异新理。<a id="a-Iu"></a>统结词义。<a id="a-Iv"></a>言无浮泛。<a id="a-Iw"></a>故禀益之徒恐其声止。<a id="a-Ix"></a>皆崇而敬焉。<a id="a-Iy"></a>以大业元年十一月二十九日。<a id="a-Iz"></a>遘疾卒于空观寺。<a id="a-J0"></a>春秋八十有四。<a id="a-J1"></a>临终诚心旷济。<a id="a-J2"></a>累属露骸。<a id="a-J3"></a>弟子奉谨遗诀。<a id="a-J4"></a>陈尸林麓。<a id="a-J5"></a>掩骸修塔。<a id="a-J6"></a>树于终南山至相寺之前峰焉。<a id="a-J7"></a>立铭表德镌于塔。<a id="a-J8"></a>后沙门明则为制碑文。<a id="a-J9"></a>见之别集。</p>
  <p id="aJA">释智脱。<a id="a-JB"></a>俗姓蔡氏。<a id="a-JC"></a>其先济阳考城人也。<a id="a-JD"></a>后因流宦故复为江都郡人焉。<a id="a-JE"></a>祖平齐新昌太守。<a id="a-JF"></a>父远珍梁北兖州司马。<a id="a-JG"></a>脱初诞之夕神光照室。<a id="a-JH"></a>旬日之间枯泉自涌。<a id="a-JI"></a>斯盖智炬欲明法流将导之征也。<a id="a-JJ"></a>然其幼而风仪颖秀气调清远。<a id="a-JK"></a>七岁出家。<a id="a-JL"></a>为邺下颖法师帝子。<a id="a-JM"></a>颖法侣鸳鸿释门龙象。<a id="a-JN"></a>华严十地冠绝漳流。<a id="a-JO"></a>乃专经请道分阴无弃。<a id="a-JP"></a>宫墙重仞咸得其门。<a id="a-JQ"></a>久之又睹强师成实及毗昙论。<a id="a-JR"></a>分流异泒滥觞必尽。<a id="a-JS"></a>盘根错节游刃有余。<a id="a-JT"></a>即于大众便事覆讲。<a id="a-JU"></a>写瓶珠贯验在于兹。<a id="a-JV"></a>缁素嗟服咸高神略。<a id="a-JW"></a>时丹阳庄严寺[日*爵]法师。<a id="a-JX"></a>成论之美名实腾涌。<a id="a-JY"></a>远近朝宗独步江表。<a id="a-JZ"></a>脱乃服义下风思餐法味。<a id="a-Ja"></a>既适金陵研几幽旨。<a id="a-Jb"></a>精统词理驰誉两都。<a id="a-Jc"></a>每宴居避席请谈玄论。<a id="a-Jd"></a>[日*爵]师深加赏赞。<a id="a-Je"></a>称为重器。<a id="a-Jf"></a>及高座云亡三千咸在。<a id="a-Jg"></a>爰命门徒以相付嘱。<a id="a-Jh"></a>乃续敷义席常转法轮。<a id="a-Ji"></a>庄严之部于斯荣盛。<a id="a-Jj"></a>既揖论主之知人。<a id="a-Jk"></a>又叹传灯之弘教。<a id="a-Jl"></a>故雕琢门侣无辍于时。<a id="a-Jm"></a>众侣百余一期俊又。<a id="a-Jn"></a>成其器者九十许人。<a id="a-Jo"></a>据此敷扬之功。<a id="a-Jp"></a>今古罕类也。<a id="a-Jq"></a>陈至德中。<a id="a-Jr"></a>帝请入内。<a id="a-Js"></a>讲说开悟亟动神机。<a id="a-Jt"></a>自鄱阳王伯山兄弟仆射王克中书王固等。<a id="a-Ju"></a>敬仰惟深并伸北面。<a id="a-Jv"></a>隋祖留心法宝阐扬至教。<a id="a-Jw"></a>于岐阳宫建斋发讲。<a id="a-Jx"></a>有诏于脱先升宝座。<a id="a-Jy"></a>乃遣舍人崔君德宣旨曰。<a id="a-Jz"></a>昔独步一方未足为贵。<a id="a-K0"></a>今为四海论主始见英才云云。<a id="a-K1"></a>脱即发言抗论剖断如流。<a id="a-K2"></a>莫不缄口卷舌回车复路。<a id="a-K3"></a>冕旒清耳屡动晬容。<a id="a-K4"></a>群辟解颐日仄忘倦。<a id="a-K5"></a>炀帝作牧[邱-丘+千]江。<a id="a-K6"></a>初建慧日盛搜异艺。<a id="a-K7"></a>海岳搜扬。<a id="a-K8"></a>脱以慧业超悟。<a id="a-K9"></a>爰始沾预。<a id="a-KA"></a>既处齐衡功倍励业。<a id="a-KB"></a>日夕相系通眄诸部。<a id="a-KC"></a>而标勇无前出言成论。<a id="a-KD"></a>鼓激支派深有会宗。<a id="a-KE"></a>故道场英贤学门崇仰而脱雅为论士众所推焉。<a id="a-KF"></a>后随帝入京。<a id="a-KG"></a>住日严寺。<a id="a-KH"></a>遣学士诸葛颖赍教书请讲。<a id="a-KI"></a>于即奉命成化宣誉天朝。<a id="a-KJ"></a>自江南成实并述义章。<a id="a-KK"></a>至于论文曾无顾涉。<a id="a-KL"></a>脱愤激先达。<a id="a-KM"></a>创问其论。<a id="a-KN"></a>命笔制疏消散有闻。<a id="a-KO"></a>更使德溢由来。<a id="a-KP"></a>重新其美自帝居望苑大缉玄猷。<a id="a-KQ"></a>以脱誉动物情。<a id="a-KR"></a>下令使修论疏。<a id="a-KS"></a>素已条贯卷帙将成。<a id="a-KT"></a>乃结为四十卷。<a id="a-KU"></a>寻用奏闻。<a id="a-KV"></a>及献后既崩福事宏显。<a id="a-KW"></a>乃召日严英达五十许人。<a id="a-KX"></a>承明内殿连时行道。<a id="a-KY"></a>寻又下令讲净名经。<a id="a-KZ"></a>储后亲临时为盛集。<a id="a-Ka"></a>沙门吉藏命章元坐。<a id="a-Kb"></a>词锋奋发掩盖玄儒。<a id="a-Kc"></a>道俗翕然莫不倾首。<a id="a-Kd"></a>脱以同法相让。<a id="a-Ke"></a>未得尽言。<a id="a-Kf"></a>藏乃显德自矜。<a id="a-Kg"></a>微相指斥。<a id="a-Kh"></a>文至三解脱门。<a id="a-Ki"></a>脱问曰。<a id="a-Kj"></a>三解脱门以何箭射。<a id="a-Kk"></a>藏曰。<a id="a-Kl"></a>未解弯弧。<a id="a-Km"></a>何论放箭。<a id="a-Kn"></a>脱即引据征勘超拔新奇。<a id="a-Ko"></a>遂使投解莫从处坐缄默。<a id="a-Kp"></a>殿下乃分品量德依位演之。<a id="a-Kq"></a>既即席端便尽胸臆。<a id="a-Kr"></a>仍令与道庄法师递升高座共谈玄理。<a id="a-Ks"></a>宾主无竭贵达咸欣。<a id="a-Kt"></a>嗣后嗟味载形音旨。<a id="a-Ku"></a>频遣庶子张衡。<a id="a-Kv"></a>殷勤称叙曰。<a id="a-Kw"></a>法师才学钩深。<a id="a-Kx"></a>古今罕例。<a id="a-Ky"></a>仰观谈说称实不虚。<a id="a-Kz"></a>览所撰论疏。<a id="a-L0"></a>光溢心目。<a id="a-L1"></a>可更造净名疏及大小名教。<a id="a-L2"></a>便给书吏寻录勒成。<a id="a-L3"></a>释二乘名教四卷。<a id="a-L4"></a>净名疏十卷。<a id="a-L5"></a>常自披玩。<a id="a-L6"></a>又遣画工图其形于宝台供养。<a id="a-L7"></a>每雕辇来仪。<a id="a-L8"></a>未尝不鞠躬致敬。<a id="a-L9"></a>瞻仰遗尘有若真对。<a id="a-LA"></a>初梁代琰法师。<a id="a-LB"></a>撰成论玄义十七卷。<a id="a-LC"></a>文词繁富难于寻阅。<a id="a-LD"></a>学者相传莫敢删正。<a id="a-LE"></a>脱乃研详领要演畅惟新。<a id="a-LF"></a>理在忘筌义深功倍。<a id="a-LG"></a>卷轴因旧宗旨不殊。<a id="a-LH"></a>当世盛行无不欣庆。<a id="a-LI"></a>斯可谓悬镜拂而逾明。<a id="a-LJ"></a>宝珠蓥而加彩是也。<a id="a-LK"></a>仁寿末年龙飞之始。<a id="a-LL"></a>以脱夙昔敦厚情在深衷。<a id="a-LM"></a>赐帛四百段。<a id="a-LN"></a>用隆厥德也。<a id="a-LO"></a>大业元年随驾雒邑。<a id="a-LP"></a>二年暮冬见身有疾。<a id="a-LQ"></a>自强不息犹事法筵。<a id="a-LR"></a>三年正月九日。<a id="a-LS"></a>弟子智翔智僔侍疾。<a id="a-LT"></a>忽有异香满室赤光照牖。<a id="a-LU"></a>即夜香水盥漱。<a id="a-LV"></a>遗疏周悉。<a id="a-LW"></a>端坐正念以至无常。<a id="a-LX"></a>时年六十有七乘舆震悼赙赠优厚。<a id="a-LY"></a>敕施物三百段。<a id="a-LZ"></a>丧事所须随由供给。<a id="a-La"></a>又敕黄门侍郎张衡监护。<a id="a-Lb"></a>自脱之传道也。<a id="a-Lc"></a>声辩清彻众莫之諠。<a id="a-Ld"></a>标宗控引咸有联类。<a id="a-Le"></a>章疏虽古陈解若新。<a id="a-Lf"></a>每至隐括必重叠研核。<a id="a-Lg"></a>预在讲肆永祛昏漠求文检义功不虚筵。<a id="a-Lh"></a>自见弘诱而成清范者。<a id="a-Li"></a>罕继斯尘矣。<a id="a-Lj"></a>初脱每开讲题。<a id="a-Lk"></a>必梦与优填瑞像齐立。<a id="a-Ll"></a>岂非住持三宝功用均也。<a id="a-Lm"></a>又诸有疑义昔所未了。<a id="a-Ln"></a>辄见梵僧随方解释。<a id="a-Lo"></a>未亡之前梦一童子。<a id="a-Lp"></a>手执莲华云。<a id="a-Lq"></a>天帝释遣来请讲。<a id="a-Lr"></a>临终之日又见此相。<a id="a-Ls"></a>观其睿思通微名高宇内妙感灵应。<a id="a-Lt"></a>夫岂徒然。<a id="a-Lu"></a>凡讲大品涅槃净名思益各三十许遍。<a id="a-Lv"></a>成论文玄各五十遍。<a id="a-Lw"></a>传业学士慧诠道灌诠声德双扬灌复立贞梗。<a id="a-Lx"></a>各踵敷弘知名当世。<a id="a-Ly"></a>又以其年二月二十五日。<a id="a-Lz"></a>式建方坟于雒阳县金谷里之北邙山。<a id="a-M0"></a>树碑于侧。<a id="a-M1"></a>其文隋秘书郎会稽虞世南撰(大业中年。<a id="a-M2"></a>脱之亡后。<a id="a-M3"></a>昔与藏公素情不狎。<a id="a-M4"></a>乃托形于病僧惠畟具述前缘。<a id="a-M5"></a>藏闻而见之。<a id="a-M6"></a>与共论议。<a id="a-M7"></a>倾心尽礼愿托旧情。<a id="a-M8"></a>故幽明不坠其绪云)</p>
  <p id="aM9">释法澄。<a id="a-MA"></a>吴郡人。<a id="a-MB"></a>少机警善谈论。<a id="a-MC"></a>文章书史颇皆综涉。<a id="a-MD"></a>初从兴皇朗公讲释三论。<a id="a-ME"></a>至于教旨乖竞者。<a id="a-MF"></a>皆条理而通畅焉。<a id="a-MG"></a>末聚徒立讲于江都开善寺。<a id="a-MH"></a>常听二百余僧。<a id="a-MI"></a>化洽吴楚传誉淮海。<a id="a-MJ"></a>负帙相趋日增位席。<a id="a-MK"></a>晋王置四道场。<a id="a-ML"></a>澄被召入。<a id="a-MM"></a>安时悟物弘导无绝。<a id="a-MN"></a>仁寿三年。<a id="a-MO"></a>奉令关壤居于日严。<a id="a-MP"></a>广流视听宪章新致。<a id="a-MQ"></a>披讲智论声望弥重。<a id="a-MR"></a>京师硕学咸谒问之。<a id="a-MS"></a>炀帝徙驾东都定鼎伊雒。<a id="a-MT"></a>从出淆右。<a id="a-MU"></a>因疾而终。<a id="a-MV"></a>时年七十余矣。</p>
  <p id="aMW">释道庄。<a id="a-MX"></a>杨州建业人。<a id="a-MY"></a>游践经史听习玄论。<a id="a-MZ"></a>皆会其标诣。<a id="a-Ma"></a>而仪止弘雅立性滔然。<a id="a-Mb"></a>故少为同伦所尚。<a id="a-Mc"></a>初听彭城寺琼法师。<a id="a-Md"></a>禀受成实。<a id="a-Me"></a>宗匠师表门学所推。<a id="a-Mf"></a>琼后年疾相侵。<a id="a-Mg"></a>将欲传绪。<a id="a-Mh"></a>通召学徒宗猷顾命。<a id="a-Mi"></a>众咸揖谢于庄。<a id="a-Mj"></a>允当遗寄。<a id="a-Mk"></a>琼曰。<a id="a-Ml"></a>庄公学业优奥。<a id="a-Mm"></a>诚如弘选。<a id="a-Mn"></a>理副诸望。<a id="a-Mo"></a>用光于后。<a id="a-Mp"></a>然其首大足小。<a id="a-Mq"></a>终无后成。<a id="a-Mr"></a>恐其徙辙余宗耳。<a id="a-Ms"></a>遂不行众议。<a id="a-Mt"></a>庄后果鄙小乘归崇大法。<a id="a-Mu"></a>从兴皇朗法师。<a id="a-Mv"></a>听酌四论。<a id="a-Mw"></a>一闻神悟挺慧孤超。<a id="a-Mx"></a>后入内道场时声法鼓。<a id="a-My"></a>一寺荣望无不预筵。<a id="a-Mz"></a>咨谒前疑披解无滞年德既富皆敬而推焉。<a id="a-N0"></a>帝昔处蕃。<a id="a-N1"></a>致书礼问。<a id="a-N2"></a>诗论嘉篇每令扣击。<a id="a-N3"></a>词采丰逸屡动人心。<a id="a-N4"></a>末又追入京师。<a id="a-N5"></a>住日严寺。<a id="a-N6"></a>频蒙谒见酬抗新叙。<a id="a-N7"></a>引处宫围令其讲授。<a id="a-N8"></a>言悟清华玄儒总萃。<a id="a-N9"></a>皆叹其博要也。<a id="a-NA"></a>晚出曲池日严本室。<a id="a-NB"></a>又讲法华。<a id="a-NC"></a>直叙纲致不存文句。<a id="a-ND"></a>着疏三卷。<a id="a-NE"></a>皆风骨雅趣。<a id="a-NF"></a>师者众焉。<a id="a-NG"></a>炀帝初临以庄留连风雅道味所流。<a id="a-NH"></a>赐帛五百段毡四十领。<a id="a-NI"></a>随驾东指。<a id="a-NJ"></a>因疾而卒于洛阳。<a id="a-NK"></a>时年八十一矣。<a id="a-NL"></a>即大业之初也。<a id="a-NM"></a>有集数十卷多在淮南。<a id="a-NN"></a>少流北壤。</p>
  <p id="aNO">释法论。<a id="a-NP"></a>姓孟氏。<a id="a-NQ"></a>南郡人。<a id="a-NR"></a>初住荆州天皇寺。<a id="a-NS"></a>博通内外。<a id="a-NT"></a>词理锋挺。<a id="a-NU"></a>隐沦青溪之覆舟山。<a id="a-NV"></a>味重成实研洞文采。<a id="a-NW"></a>谈叙之暇命笔题篇梁明帝重其雅素厚礼征召。<a id="a-NX"></a>而性在虚闲不流世供。<a id="a-NY"></a>葛屦蒲服用卒生年。<a id="a-NZ"></a>隋炀在蕃远闻令德。<a id="a-Na"></a>召入道场晨夕赏对。<a id="a-Nb"></a>王有新文颂集。<a id="a-Nc"></a>皆共询谋。<a id="a-Nd"></a>处俗传扬亟移岁序。<a id="a-Ne"></a>后入京辇住日严寺。<a id="a-Nf"></a>文帝时幸仁寿。<a id="a-Ng"></a>论往谒见特蒙接对。<a id="a-Nh"></a>躬事展礼。<a id="a-Ni"></a>帝美其清悟。<a id="a-Nj"></a>为设净馔于大宝殿。<a id="a-Nk"></a>登即在坐。<a id="a-Nl"></a>上诗叙谈帝德宫观宏丽今古。<a id="a-Nm"></a>高祖重加叹赏。<a id="a-Nn"></a>及晋王之处春坊。<a id="a-No"></a>优礼弥厚。<a id="a-Np"></a>中使慰沃启疏相寻。<a id="a-Nq"></a>大业元年将移东阙。<a id="a-Nr"></a>下敕赐千秋树皮袈裟十领帛五百段毡四十领。<a id="a-Ns"></a>皇后赐狐掖皮坐褥及法服等物。<a id="a-Nt"></a>故其道望帝后咸供之隆重为类此也。<a id="a-Nu"></a>因随驾至洛。<a id="a-Nv"></a>不久而终。<a id="a-Nw"></a>时年七十八矣。<a id="a-Nx"></a>皇上哀悼赙赠有加。<a id="a-Ny"></a>仍敕所在。<a id="a-Nz"></a>传送葬于荆楚。<a id="a-O0"></a>自论爰初莅法。<a id="a-O1"></a>崇尚文府。<a id="a-O2"></a>虽外涉玄儒。<a id="a-O3"></a>而内弘佛教。<a id="a-O4"></a>所以缀采篇什。<a id="a-O5"></a>皆叙释风。<a id="a-O6"></a>当即缵叙名僧。<a id="a-O7"></a>将成卷帙。<a id="a-O8"></a>未就而卒。<a id="a-O9"></a>本遂不行。<a id="a-OA"></a>顾惟高德有坠者众矣。<a id="a-OB"></a>有别集八卷行世。</p>
  <p id="aOC">释僧粲。<a id="a-OD"></a>姓孙氏。<a id="a-OE"></a>汴州陈留人也幼年尚道游学为务。<a id="a-OF"></a>河北江南东西关陇。<a id="a-OG"></a>触地皆履靡不通经。<a id="a-OH"></a>故涉历三国备齐陈周。<a id="a-OI"></a>诸有法肆无有虚践。<a id="a-OJ"></a>工难问善博寻。<a id="a-OK"></a>调逸古今风徽遐迩。<a id="a-OL"></a>自号为三国论师。<a id="a-OM"></a>机谲动人是所长也。<a id="a-ON"></a>开皇十年迎入帝里。<a id="a-OO"></a>敕住兴善。<a id="a-OP"></a>频经寺任。<a id="a-OQ"></a>缉谐法众治绩着声。<a id="a-OR"></a>十七年下敕。<a id="a-OS"></a>补为二十五众第一摩诃衍匠。<a id="a-OT"></a>故着十种大乘论。<a id="a-OU"></a>一通二平三逆四顺五接六挫七迷八梦九相即十中道。<a id="a-OV"></a>并据量经论。<a id="a-OW"></a>大开轨辙亦初学之巧便也。<a id="a-OX"></a>仍于总化寺敷通此论以摄学众。<a id="a-OY"></a>又着十地论两卷。<a id="a-OZ"></a>穷讨幽致散决积疑。<a id="a-Oa"></a>仁寿二年文帝下敕置塔诸州。<a id="a-Ob"></a>所司量遣大德多非暮齿。<a id="a-Oc"></a>粲欲开阐佛种广布皇风。<a id="a-Od"></a>躬率同伦洪遵律师等。<a id="a-Oe"></a>参预使任。<a id="a-Of"></a>及将发京辇面别帝庭。<a id="a-Og"></a>天子亲授灵骨。<a id="a-Oh"></a>慰问优渥。<a id="a-Oi"></a>粲曰。<a id="a-Oj"></a>陛下属当佛寄弘演圣踪。<a id="a-Ok"></a>粲等仰会慈明。<a id="a-Ol"></a>不胜欣幸。<a id="a-Om"></a>岂以朽老用辞朝望。<a id="a-On"></a>帝大悦曰。<a id="a-Oo"></a>法师等岂又不以欲还乡壤亲事弘化。<a id="a-Op"></a>宜令所司备礼各送本州。<a id="a-Oq"></a>粲因奉敕。<a id="a-Or"></a>送舍利于汴州福广寺。<a id="a-Os"></a>初达公馆。<a id="a-Ot"></a>异香满院充塞如烟。<a id="a-Ou"></a>及将下塔。<a id="a-Ov"></a>还动香气如前蓬勃。<a id="a-Ow"></a>又放青光映覆宝帐。<a id="a-Ox"></a>寺有舍利亦放青光。<a id="a-Oy"></a>与今送者光色相纠。<a id="a-Oz"></a>又现赤光当佛殿上可高五尺。<a id="a-P0"></a>复现青赤杂光在寺门上。<a id="a-P1"></a>三色交映良久乃没。<a id="a-P2"></a>粲具表闻。<a id="a-P3"></a>详于别传。<a id="a-P4"></a>仁寿年末。<a id="a-P5"></a>又敕置塔于滑州修德寺。<a id="a-P6"></a>初停馆宇。<a id="a-P7"></a>夜放黄光遍满一室。<a id="a-P8"></a>千人同见。<a id="a-P9"></a>后放五色食顷方灭。<a id="a-PA"></a>自尔求者辄现。<a id="a-PB"></a>不可殚言。<a id="a-PC"></a>及至塔寺夜别放光。<a id="a-PD"></a>乃照一寺。<a id="a-PE"></a>与昼无别。<a id="a-PF"></a>有赵威德者。<a id="a-PG"></a>患目积年。<a id="a-PH"></a>蒙照平复。<a id="a-PI"></a>当下塔日又放光明。<a id="a-PJ"></a>塔上空云五色间错。<a id="a-PK"></a>或如贤圣仙人龙凤林树等象。<a id="a-PL"></a>峙于云内。<a id="a-PM"></a>数万士女嗟咏成音。<a id="a-PN"></a>前后往使皆感灵瑞。<a id="a-PO"></a>文帝叹重更加敬仰。<a id="a-PP"></a>时李宗有道士褚揉者。<a id="a-PQ"></a>乡本江表。<a id="a-PR"></a>陈破入京。<a id="a-PS"></a>既处玄都。<a id="a-PT"></a>道左之望探微辩妙拟阐三玄。<a id="a-PU"></a>学鲜宗师情无推尚。<a id="a-PV"></a>每讲庄老粲必听临。<a id="a-PW"></a>或以义求或以机责随揉声相即势沉浮。<a id="a-PX"></a>注辩若悬泉。<a id="a-PY"></a>起啭如风卷。<a id="a-PZ"></a>故王公大人莫不解颐抚髀讶斯权变。<a id="a-Pa"></a>常下敕令揉讲老经。<a id="a-Pb"></a>公卿毕至。<a id="a-Pc"></a>惟沙门不许预坐。<a id="a-Pd"></a>粲闻之不忍其术。<a id="a-Pe"></a>乃率其门人十余。<a id="a-Pf"></a>携以行床径至馆所。<a id="a-Pg"></a>防卫严设都无畏惮。<a id="a-Ph"></a>直入讲会人不敢遮。<a id="a-Pi"></a>揉序王将了。<a id="a-Pj"></a>都无命及。<a id="a-Pk"></a>粲因其不命。<a id="a-Pl"></a>抗言激刺。<a id="a-Pm"></a>词若俳谑义寔张诠。<a id="a-Pn"></a>既无以通。<a id="a-Po"></a>讲席因散。<a id="a-Pp"></a>群僚以事闻上。<a id="a-Pq"></a>帝曰。<a id="a-Pr"></a>斯朕之福也。<a id="a-Ps"></a>得与之同时。<a id="a-Pt"></a>隋齐王[日*東]。<a id="a-Pu"></a>见礼下筵钦兹叹咽。<a id="a-Pv"></a>常欲见其谈说。<a id="a-Pw"></a>故致于法会。<a id="a-Px"></a>有沙门吉藏者。<a id="a-Py"></a>神辩飞玄望重当世。<a id="a-Pz"></a>王每怀摧削将倾折之。<a id="a-Q0"></a>以大业五年于西京本第盛引论士三十余人。<a id="a-Q1"></a>令藏登座咸承群难。<a id="a-Q2"></a>时众以为荣会也。<a id="a-Q3"></a>皆参预焉。<a id="a-Q4"></a>粲为论士。<a id="a-Q5"></a>英华命章标问义筵。<a id="a-Q6"></a>听者谓藏无以酬及。<a id="a-Q7"></a>牒难接解。<a id="a-Q8"></a>谓粲无以嗣。<a id="a-Q9"></a>往还抗叙四十余翻。<a id="a-QA"></a>藏犹开析不滞。<a id="a-QB"></a>王止之。<a id="a-QC"></a>更令次座接难。<a id="a-QD"></a>义声才卷。<a id="a-QE"></a>粲又续前难。<a id="a-QF"></a>势更延累。<a id="a-QG"></a>问还得二三十翻终于下座莫不齐尔。<a id="a-QH"></a>时人异藏通赡坐制勍敌重粲继接他词慧发锋挺。<a id="a-QI"></a>从午至夕无何而退。<a id="a-QJ"></a>王起执粲手而谢曰。<a id="a-QK"></a>名不虚称。<a id="a-QL"></a>见之今日矣。<a id="a-QM"></a>躬奉麈尾什物。<a id="a-QN"></a>用显其辩功焉。<a id="a-QO"></a>而行摄专贞不贪华望及禅定郁起名德待之。<a id="a-QP"></a>道行既隆最初敕命。<a id="a-QQ"></a>粲以高位厚味沈累者多。<a id="a-QR"></a>苦辞不就。<a id="a-QS"></a>以大业九年卒于兴善。<a id="a-QT"></a>春秋八十有五。<a id="a-QU"></a>弟子僧鸾僧凤。<a id="a-QV"></a>并以继轨驰名。<a id="a-QW"></a>鸾本姓王。<a id="a-QX"></a>名为大业。<a id="a-QY"></a>八岁通礼。<a id="a-QZ"></a>十岁讲传于江都。<a id="a-Qa"></a>夙有惊俗之誉。<a id="a-Qb"></a>及投簪佛种。<a id="a-Qc"></a>经论有闻。<a id="a-Qd"></a>隋末返俗。<a id="a-Qe"></a>唐初出仕。<a id="a-Qf"></a>位至给事中。<a id="a-Qg"></a>凤有别传。<a id="a-Qh"></a>自光徽绩。</p>
 </body>
</html>