<!doctype html>
<html id="z3IBWRi1JR" data-ver="1776">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十</h1>
  <p id="a2"></p>
  <p id="a3">习禅五　本传十四　附见五。</p>
  <p id="a4">唐相州寒陵山寺释道昂传一(灵智)</p>
  <p id="a5">唐京师大庄严寺释道哲传二(道成　静安)</p>
  <p id="a6">唐潞州法住寺释昙荣传三。</p>
  <p id="a7">唐京师弘法寺释静琳传四。</p>
  <p id="a8">唐京师弘福寺释慧斌传五。</p>
  <p id="a9">唐汾州光严寺释志超传六。</p>
  <p id="aA">唐蔚州五台寺释昙韵传七。</p>
  <p id="aB">唐箕州箕山沙门释慧思传八。</p>
  <p id="aC">唐并州玄中寺释道绰传九(道抚)</p>
  <p id="aD">唐密州茂胜寺释明净传十(慧融)</p>
  <p id="aE">唐益州空慧寺释慧熙传十一。</p>
  <p id="aF">唐绵州大施寺释世瑜传十二。</p>
  <p id="aG">唐闰州摄山栖霞寺释智聪传十三。</p>
  <p id="aH">唐蒲州孤介山陷泉寺释僧彻传十四。</p>
  <p id="aI">释道昂。<a id="a-J"></a>未详其氏。<a id="a-K"></a>魏郡人。<a id="a-L"></a>履信标宗风神清彻。<a id="a-M"></a>独怀异操高尚世表。<a id="a-N"></a>慧解夙成殆非开悟。<a id="a-O"></a>初投于灵裕法师而出家焉。<a id="a-P"></a>裕神识刚简气岸云霄。<a id="a-Q"></a>审量观能授其明训。<a id="a-R"></a>昂饮沐清化爱敬亲承。<a id="a-S"></a>岁积炎凉斋踪上伍。<a id="a-T"></a>常于寒陵山寺。<a id="a-U"></a>陶融初教纲领玄宗。<a id="a-V"></a>日照高山此焉收属。<a id="a-W"></a>讲华严地论。<a id="a-X"></a>稽洽博诣才辩天垂。<a id="a-Y"></a>扣问连环思彻恒理。<a id="a-Z"></a>而混斯声迹撝谦藏用。<a id="a-a"></a>幽赞之功谅拟前杰。<a id="a-b"></a>化物余景志结西方。<a id="a-c"></a>常愿生安养。<a id="a-d"></a>履接成务故道扇漳河。<a id="a-e"></a>咸蒙惠泽。<a id="a-f"></a>后自知命极预告有缘。<a id="a-g"></a>至八月初当来取别。<a id="a-h"></a>时未测其言也。<a id="a-i"></a>期月既临。<a id="a-j"></a>一无所患。<a id="a-k"></a>问斋时至未。<a id="a-l"></a>景次昆吾。<a id="a-m"></a>即升高座。<a id="a-n"></a>身含奇相炉发异香。<a id="a-o"></a>援引四众受菩萨戒。<a id="a-p"></a>词理切要听者寒心。<a id="a-q"></a>于时七众围绕餐承遗味。<a id="a-r"></a>昂举目高视。<a id="a-s"></a>及见天众缤纷弦管繁会。<a id="a-t"></a>中有清音远亮。<a id="a-u"></a>告于众曰。<a id="a-v"></a>兜率陀天乐音下迎。<a id="a-w"></a>昂曰。<a id="a-x"></a>天道乃生死根本。<a id="a-y"></a>由来非愿。<a id="a-z"></a>常祈心净土。<a id="a-10"></a>如何此诚不从遂耶。<a id="a-11"></a>言讫便睹。<a id="a-12"></a>天乐上腾须臾远灭。<a id="a-13"></a>便见西方香花伎乐充塞如团云飞涌而来。<a id="a-14"></a>旋环顶上举众皆见。<a id="a-15"></a>昂曰。<a id="a-16"></a>大众好住。<a id="a-17"></a>今西方灵相来迎。<a id="a-18"></a>事须愿往。<a id="a-19"></a>言讫但见香炉坠手。<a id="a-1A"></a>便于高座端坐而终。<a id="a-1B"></a>卒于报应寺中。<a id="a-1C"></a>春秋六十有九。<a id="a-1D"></a>即贞观七年八月也。<a id="a-1E"></a>道俗崩恸观者如山。<a id="a-1F"></a>接捧将殡捡。<a id="a-1G"></a>足下有普光堂等文字生焉。<a id="a-1H"></a>自非道会灵章行符邻圣者。<a id="a-1I"></a>何能现斯嘉应哉。<a id="a-1J"></a>于斯时也遐迩嗟咏气结成阴。<a id="a-1K"></a>坐既加趺掌文仰现。<a id="a-1L"></a>预睹相迹悲庆相临。<a id="a-1M"></a>还送寒陵之山。<a id="a-1N"></a>凿窟处之。<a id="a-1O"></a>经春不朽。<a id="a-1P"></a>俨然如初。<a id="a-1Q"></a>自昂道素之声被于东夏。<a id="a-1R"></a>慈润温柔德光攸属。<a id="a-1S"></a>尝养犬一头两耳患聋。<a id="a-1T"></a>每将自逐减食而施。<a id="a-1U"></a>及昂终后便失所在。<a id="a-1V"></a>又登讲之夜。<a id="a-1W"></a>时属阴暗素无灯烛。<a id="a-1X"></a>昂举掌高示。<a id="a-1Y"></a>便发异光朗照堂宇。<a id="a-1Z"></a>大众睹瑞怪所从来。<a id="a-1a"></a>昂曰。<a id="a-1b"></a>此光手中恒有耳。<a id="a-1c"></a>何可怪耶。<a id="a-1d"></a>其栖业隆深幽明感应。<a id="a-1e"></a>诚不可度也。<a id="a-1f"></a>故是道胜高世之人矣。<a id="a-1g"></a>时相州有灵智沙门。<a id="a-1h"></a>亦裕公弟子也机务亮敏著名当世。<a id="a-1i"></a>常为裕之都讲。<a id="a-1j"></a>辩唱明衷允惬望情。<a id="a-1k"></a>加以明解经论。<a id="a-1l"></a>每升元席。<a id="a-1m"></a>文义弘远妙思霜霏难问锐指擅步漳邺。<a id="a-1n"></a>故使四海望尘俱敦声教。<a id="a-1o"></a>后便忽觉智涯难极法行须依徒设舟航终须舣棹。<a id="a-1p"></a>即屏绝章疏更修定业。<a id="a-1q"></a>步晷守心怀虚成务。<a id="a-1r"></a>乞食头陀用清灵爽。<a id="a-1s"></a>垂行物范光德生焉。<a id="a-1t"></a>贞观八年终于邺下。<a id="a-1u"></a>春秋七十有五。<a id="a-1v"></a>后诸学行俭约。<a id="a-1w"></a>附其尘者众焉。</p>
  <p id="a1x">释道哲。<a id="a-1y"></a>姓唐。<a id="a-1z"></a>齐郡临邑人。<a id="a-20"></a>初投颍川明及法师。<a id="a-21"></a>学十地地持。<a id="a-22"></a>为同听者所揖。<a id="a-23"></a>具戒已后正奉行门。<a id="a-24"></a>又从魏郡希律师禀承四分。<a id="a-25"></a>希亦指南一时盱衡五众。<a id="a-26"></a>受教博晓将经六载。<a id="a-27"></a>经重筌宗究其文体。<a id="a-28"></a>但为戒慧虽通未怀定业。<a id="a-29"></a>有河内询禅师。<a id="a-2A"></a>众推不测匠首当今。<a id="a-2B"></a>嘉哲至诚倾襟为说。<a id="a-2C"></a>一悟真谛霍然大通。<a id="a-2D"></a>禅侣相谢解齐登室。<a id="a-2E"></a>闻京邑道盛。<a id="a-2F"></a>乃步从焉。<a id="a-2G"></a>初至住仁觉寺。<a id="a-2H"></a>沙门昙迁有知人之誉。<a id="a-2I"></a>敬备师礼从受摄论。<a id="a-2J"></a>研味至理晓悟其文。<a id="a-2K"></a>标拟有方岂惟声教。<a id="a-2L"></a>遂厌辞人世。<a id="a-2M"></a>潜于终南之骆谷也。<a id="a-2N"></a>山粒难接授受须净。<a id="a-2O"></a>既阙使人。<a id="a-2P"></a>遂虚腹累宵。<a id="a-2Q"></a>欣兹味空有清信士张晖。<a id="a-2R"></a>陪从多年请益供奉。<a id="a-2S"></a>因暂下山忽逢重雪。<a id="a-2T"></a>悬路既拥七日方到。<a id="a-2U"></a>哲以虽对食具为无人授。<a id="a-2V"></a>守死正念。<a id="a-2W"></a>晖披雪至庵。<a id="a-2X"></a>弹指觉悟方从定起。<a id="a-2Y"></a>斯寔谨慎资持为此例矣。<a id="a-2Z"></a>京师大庄严寺以哲素有道声。<a id="a-2a"></a>延住华馆。<a id="a-2b"></a>初从众意退居小室。<a id="a-2c"></a>一食分卫不受僧利。<a id="a-2d"></a>众益重之。<a id="a-2e"></a>盩厔县民。<a id="a-2f"></a>昔以隐居骆谷。<a id="a-2g"></a>得信者多。<a id="a-2h"></a>相率迎请。<a id="a-2i"></a>乃往赴焉。<a id="a-2j"></a>营构禅宇立徒策业。<a id="a-2k"></a>山俗道侣相从屯赴。<a id="a-2l"></a>教以正法训以律仪。<a id="a-2m"></a>野逸是凭闻诸京辅。<a id="a-2n"></a>忽一旦谓门人曰。<a id="a-2o"></a>无常及矣。<a id="a-2p"></a>大众难见。<a id="a-2q"></a>冥目既至长恨何言。<a id="a-2r"></a>遂东归庄严。<a id="a-2s"></a>讯问名德。<a id="a-2t"></a>奄然卒于故房。<a id="a-2u"></a>春秋七十二矣。<a id="a-2v"></a>即贞观九年正月也。<a id="a-2w"></a>葬于京之西郊。<a id="a-2x"></a>长城故人慕仰声范。<a id="a-2y"></a>遂发冢迎柩还归盩厔。<a id="a-2z"></a>行道设斋以从火葬。<a id="a-30"></a>收其余烬为起塔于城西二里端正树侧龙岸乡中。<a id="a-31"></a>列植杨柏行往揖拜。<a id="a-32"></a>然哲迥发天才学不师古。<a id="a-33"></a>撰百识观门十卷智照自体论六卷大乘闻思论等行世。<a id="a-34"></a>弟子静安道诚。<a id="a-35"></a>并承习厥宗。<a id="a-36"></a>匡务有叙。<a id="a-37"></a>安掩迹林泉念定存业。<a id="a-38"></a>诚行感玄解谦穆自修。<a id="a-39"></a>包括律部讲道时接。<a id="a-3A"></a>初住大庄严寺。<a id="a-3B"></a>以传业高今征入瑶台匡化于彼。<a id="a-3C"></a>余波潜被盛绩京师。</p>
  <p id="a3D">释昙荣。<a id="a-3E"></a>俗姓张氏。<a id="a-3F"></a>定州九门人。<a id="a-3G"></a>源南邓而分派。<a id="a-3H"></a>因封而居高阳焉。<a id="a-3I"></a>年十九时为书生。<a id="a-3J"></a>刻意玄理。<a id="a-3K"></a>寄心无地。<a id="a-3L"></a>因灵裕法师讲华严经。<a id="a-3M"></a>试往听之。<a id="a-3N"></a>便悟宏范略其诠致。<a id="a-3O"></a>乃投裕焉裕神厉气清。<a id="a-3P"></a>观荣勤摄遂即度之。<a id="a-3Q"></a>及受具后专业律宗经余六载。<a id="a-3R"></a>崇履禁科涤畅开结。<a id="a-3S"></a>乃更循讲肆备闻异部。<a id="a-3T"></a>偏行大业故以地持为学先。<a id="a-3U"></a>属周废二教。<a id="a-3V"></a>韬形俗壤。<a id="a-3W"></a>虽外同其尘。<a id="a-3X"></a>而内服道味。<a id="a-3Y"></a>及隋再弘佛教。<a id="a-3Z"></a>不务公名。<a id="a-3a"></a>随缘通化曾无执着。<a id="a-3b"></a>年登四十务道西游。<a id="a-3c"></a>行至上党潞城黎城诸山。<a id="a-3d"></a>依岩结宇即永潜遁既懿德是充缁素归仰。<a id="a-3e"></a>便开拓柴障广树禅坊。<a id="a-3f"></a>四远闻风一期翕至。<a id="a-3g"></a>荣形解雄邃称病设方。<a id="a-3h"></a>诸有餐饮咸歆至泽。<a id="a-3i"></a>礼供日隆投告填委。<a id="a-3j"></a>以隋末凌乱人百从军。<a id="a-3k"></a>预践兵饥希全戒德。<a id="a-3l"></a>荣欲澄汰先染要假明猷。<a id="a-3m"></a>事在护持躬当法主。<a id="a-3n"></a>每年春夏立方等般舟。<a id="a-3o"></a>秋冬各兴坐禅念诵。<a id="a-3p"></a>僧尼别院故处有四焉。<a id="a-3q"></a>致使五众烟随百供鳞集。<a id="a-3r"></a>日增庆泰欢跃成諠。<a id="a-3s"></a>自晋魏韩赵周郑等邦。<a id="a-3t"></a>释种更新其戒者。<a id="a-3u"></a>荣寔其功矣。<a id="a-3v"></a>尝往韩州乡县延圣寺。<a id="a-3w"></a>立忏悔法。<a id="a-3x"></a>刺史风同仁。<a id="a-3y"></a>素奉释门家传供养。<a id="a-3z"></a>送舍利三粒遗行道众。<a id="a-40"></a>荣年垂八十。<a id="a-41"></a>亲率道俗三千人。<a id="a-42"></a>步出野迎路。<a id="a-43"></a>由二十余里。<a id="a-44"></a>傧从之盛誉满当时。<a id="a-45"></a>既达寺中。<a id="a-46"></a>乃告众曰。<a id="a-47"></a>舍利之德挺变无方。<a id="a-48"></a>若累业有销请祈可遂。<a id="a-49"></a>乃人人前别置水钵。<a id="a-4A"></a>加以香炉通夜苦求。<a id="a-4B"></a>至明钵内总获舍利四百余粒。<a id="a-4C"></a>声名达于乡邑。<a id="a-4D"></a>县令惧其聚众有坠条章。<a id="a-4E"></a>怖停其事。<a id="a-4F"></a>当夕怪兽鸣其厅宇。<a id="a-4G"></a>官民竟夜不安。<a id="a-4H"></a>明旦陈悔方从荣法。<a id="a-4I"></a>斯德被圣凡。<a id="a-4J"></a>皆此之例。<a id="a-4K"></a>武德九年夏。<a id="a-4L"></a>于潞城交漳村立法行道。<a id="a-4M"></a>所住堂舍忽自崩坏。<a id="a-4N"></a>龛像舍利宛然挺出。<a id="a-4O"></a>布在庭中一无所损。<a id="a-4P"></a>又贞观七年。<a id="a-4Q"></a>清信士常凝保等。<a id="a-4R"></a>请荣于州治法住寺。<a id="a-4S"></a>行方等悔法。<a id="a-4T"></a>至七月十四日。<a id="a-4U"></a>有本寺沙门僧定者。<a id="a-4V"></a>戒行精固。<a id="a-4W"></a>于道场内见大光明。<a id="a-4X"></a>五色间起从上而下。<a id="a-4Y"></a>中有七佛相好非常。<a id="a-4Z"></a>语僧定云。<a id="a-4a"></a>我是毗婆尸如来无所著至真等正觉。<a id="a-4b"></a>以汝罪销故来为证。<a id="a-4c"></a>然非本师不与授记。<a id="a-4d"></a>如是六佛皆同此词。<a id="a-4e"></a>最后一佛云。<a id="a-4f"></a>我是汝本师释迦牟尼也。<a id="a-4g"></a>为汝罪销故来授记。<a id="a-4h"></a>昙荣是汝灭罪良缘。<a id="a-4i"></a>于贤劫中名普宁佛。<a id="a-4j"></a>汝身器清净。<a id="a-4k"></a>后当作佛。<a id="a-4l"></a>名为普明。<a id="a-4m"></a>若斯之应现感灵祥。<a id="a-4n"></a>信难图矣。<a id="a-4o"></a>后卧疾于床。<a id="a-4p"></a>眼中流泪。<a id="a-4q"></a>弟子圆宗。<a id="a-4r"></a>曰和上生来念慧必无。<a id="a-4s"></a>不意何事悲泣。<a id="a-4t"></a>答曰。<a id="a-4u"></a>吾死将逼。<a id="a-4v"></a>恨更不得为诸七众洗濯罪累耳。<a id="a-4w"></a>宗曰。<a id="a-4x"></a>何必至此。<a id="a-4y"></a>答曰。<a id="a-4z"></a>吾纵不死。<a id="a-50"></a>亦是无用。<a id="a-51"></a>自佛法再兴已来。<a id="a-52"></a>未省一度。<a id="a-53"></a>不听说戒。<a id="a-54"></a>今既病困说欲斯必死矣。<a id="a-55"></a>以贞观十三年十二月终于法住寺。<a id="a-56"></a>春秋八十有五。<a id="a-57"></a>旋殡于野外。<a id="a-58"></a>后门徒出其遗骨葬于寺南。<a id="a-59"></a>建塔表之。<a id="a-5A"></a>自荣履历重难而崇尚释风。<a id="a-5B"></a>形器瑰伟过于八尺。<a id="a-5C"></a>词吐温赡风格遒远。<a id="a-5D"></a>年登不惑断粒练形。<a id="a-5E"></a>常饵守中用省烦累。<a id="a-5F"></a>而奉教结净希见斯人。<a id="a-5G"></a>日到僧厨问其监膳。<a id="a-5H"></a>必有事染亲看翻秽。<a id="a-5I"></a>并使食具清净方始还房。<a id="a-5J"></a>自觌名德罕闻斯类。<a id="a-5K"></a>又于寺内诸房多结净地。<a id="a-5L"></a>用拟四药温煮之所故预沾门序散在诸方。<a id="a-5M"></a>咸承风素免诸宿触。<a id="a-5N"></a>又每岁忏法必具两仪。<a id="a-5O"></a>二篇已下依律清之。<a id="a-5P"></a>先使持衣说净终形立誓然后羯磨随治成人。<a id="a-5Q"></a>初聚正罪雅依大乘。<a id="a-5R"></a>仍令心用理事无著有空身口威仪归承律捡。<a id="a-5S"></a>故自从训勖奉法无亏。<a id="a-5T"></a>皆终诸命报。<a id="a-5U"></a>余因访道艺行达潞城。<a id="a-5V"></a>奉谒清仪具知明略。<a id="a-5W"></a>故不敢坠其芳绪云。</p>
  <p id="a5X">释静琳。<a id="a-5Y"></a>俗姓张氏。<a id="a-5Z"></a>本族南阳。<a id="a-5a"></a>后居京兆之华原焉。<a id="a-5b"></a>幼龄背世清附缁门。<a id="a-5c"></a>初诞之日有外国道人曰。<a id="a-5d"></a>此儿当贵。<a id="a-5e"></a>若出家者大弘佛法。<a id="a-5f"></a>七岁投僧出家。<a id="a-5g"></a>役以田畴无乖道训。<a id="a-5h"></a>不果本望。<a id="a-5i"></a>深惟非法也。<a id="a-5j"></a>自顾而言曰。<a id="a-5k"></a>此而未舍。<a id="a-5l"></a>与俗何殊。<a id="a-5m"></a>更从一师服膺正化。<a id="a-5n"></a>遭周灭法且附俗缘。<a id="a-5o"></a>年在弱冠希期无怠。<a id="a-5p"></a>会隋氏启运。<a id="a-5q"></a>即投昙猛法师。<a id="a-5r"></a>乃以二事相摄经于五年。<a id="a-5s"></a>犹事沙弥未敢受具。<a id="a-5t"></a>庆蒙开法欲广见闻。<a id="a-5u"></a>辞其本师南游樊邓。<a id="a-5v"></a>便于彼部奉进大戒。<a id="a-5w"></a>既爰初受法未晓清规。<a id="a-5x"></a>远赴青齐听于律禁。<a id="a-5y"></a>后发前至为诸听先。<a id="a-5z"></a>又于觉法师所听受十地。<a id="a-60"></a>回趾邺都。<a id="a-61"></a>炬法师所采听华严楞伽思益。<a id="a-62"></a>皆通贯精理妙思英拔。<a id="a-63"></a>旧传新解往往程器。<a id="a-64"></a>时即推令敷化。<a id="a-65"></a>讲散幽旨并惊所未闻。<a id="a-66"></a>而胸臆所忆犹谓不足。<a id="a-67"></a>展转周听博遍东川。<a id="a-68"></a>蓄解寻师又至蒲晋。<a id="a-69"></a>有沙门道逊道顺者。<a id="a-6A"></a>声名大德也。<a id="a-6B"></a>留讲十地经于凉燠。<a id="a-6C"></a>虽复听徒欣泰。<a id="a-6D"></a>而志逾烦梗。<a id="a-6E"></a>下坐处房抚膺审曰。<a id="a-6F"></a>法本治病。<a id="a-6G"></a>而今慢法更增。<a id="a-6H"></a>且道贵虚通。<a id="a-6I"></a>而今耽着弥固。<a id="a-6J"></a>此不可也。<a id="a-6K"></a>即舍讲业专习禅门。<a id="a-6L"></a>初学不净念处等法。<a id="a-6M"></a>又嫌其琐小烦稽人虑。<a id="a-6N"></a>乃学大乘诸无得观。<a id="a-6O"></a>离念唯识弥所开宗。<a id="a-6P"></a>每习一解陶练十年。<a id="a-6Q"></a>精其昔知更新后习。<a id="a-6R"></a>而弊食粗衣。<a id="a-6S"></a>情欲斯绝。<a id="a-6T"></a>后入白鹿山。<a id="a-6U"></a>山粮罕继。<a id="a-6V"></a>便试以却粒之法。<a id="a-6W"></a>孤放穷岩又经累载。<a id="a-6X"></a>山中业定昏睡惑心。<a id="a-6Y"></a>乃临峭绝悬崖下望千仞。<a id="a-6Z"></a>旁生一树才得胜人。<a id="a-6a"></a>以草藉之加坐其上。<a id="a-6b"></a>于中系念动逾宵日。<a id="a-6c"></a>怖死既重专深弘观。<a id="a-6d"></a>后闻泰岳特多灵异。<a id="a-6e"></a>便往寻之。<a id="a-6f"></a>既达彼山。<a id="a-6g"></a>夜见火炬周环高曜峰岩。<a id="a-6h"></a>即事追求累日方至。<a id="a-6i"></a>乃见五六尼众匡坐论道。<a id="a-6j"></a>琳初通讯问。<a id="a-6k"></a>共议唯识等理。<a id="a-6l"></a>未尽言间忽然不见。<a id="a-6m"></a>惆怅久悟法诚尔也。<a id="a-6n"></a>后入关中遇昙迁禅师讲开摄论。<a id="a-6o"></a>一闻如旧慧不新闻。<a id="a-6p"></a>仁寿四年。<a id="a-6q"></a>下敕送舍利于华原石门山之神德寺。<a id="a-6r"></a>琳即于此住。<a id="a-6s"></a>居静课业。<a id="a-6t"></a>行解之盛名布京师。<a id="a-6u"></a>大业三年。<a id="a-6v"></a>有沙门还原等。<a id="a-6w"></a>延请帝城。<a id="a-6x"></a>在明轮妙象诸寺。<a id="a-6y"></a>讲扬摄论识者归焉。<a id="a-6z"></a>寻即降敕召入道场。<a id="a-70"></a>既达东都禅门更拥。<a id="a-71"></a>齐王[日*東]情深理定。<a id="a-72"></a>每就咨款请至本第从奉归戒。<a id="a-73"></a>鸿胪苏[蒠-心+(冗-几+(止*(ㄇ/又)))]。<a id="a-74"></a>学高前古。<a id="a-75"></a>举朝冠盖。<a id="a-76"></a>禀宗师训为舟为梁。<a id="a-77"></a>高阳道雄道体。<a id="a-78"></a>赵郡道献明则等。<a id="a-79"></a>并释门威凤。<a id="a-7A"></a>智海明珠。<a id="a-7B"></a>咸承理味酌以华实。<a id="a-7C"></a>襄阳洪哲。<a id="a-7D"></a>德高楚望风力俊骇。<a id="a-7E"></a>闻琳声穆时彦。<a id="a-7F"></a>故来相架。<a id="a-7G"></a>乃致问云。<a id="a-7H"></a>怀道者多。<a id="a-7I"></a>专意何业。<a id="a-7J"></a>琳见其词骨难竞。<a id="a-7K"></a>聊以事征告云。<a id="a-7L"></a>山谷高深意定何在。<a id="a-7M"></a>哲云。<a id="a-7N"></a>山高谷深由来自尔。<a id="a-7O"></a>琳曰。<a id="a-7P"></a>若如来言。<a id="a-7Q"></a>余处取土填谷齐山为定高不。<a id="a-7R"></a>哲悟此一言致词叹伏。<a id="a-7S"></a>由是秀颖附津。<a id="a-7T"></a>稽疑重沓。<a id="a-7U"></a>故令誉风宣弥繁赏。<a id="a-7V"></a>会琳以象教东渐法网虽严至于僧仪正度犹未光阐。<a id="a-7W"></a>欲遍游阎浮备殚灵迹。<a id="a-7X"></a>以十三年内具表闻帝。<a id="a-7Y"></a>当蒙恩诏令使巡方。<a id="a-7Z"></a>并给使人传国书信。<a id="a-7a"></a>行达襄土方趣海南。<a id="a-7b"></a>属寇贼交侵中国背叛。<a id="a-7c"></a>途路梗涩还返南阳。<a id="a-7d"></a>义宁二年。<a id="a-7e"></a>被召入京。<a id="a-7f"></a>住大总持如常弘演。<a id="a-7g"></a>光阴既积学者成林。<a id="a-7h"></a>武德三年。<a id="a-7i"></a>正平公李安远。<a id="a-7j"></a>奏造弘法。<a id="a-7k"></a>素奉崇信。<a id="a-7l"></a>别令召之。<a id="a-7m"></a>琳立意离缘摄虑资道。<a id="a-7n"></a>会隋末壅闭唐运开弘。<a id="a-7o"></a>皂白归依光隆是庆。<a id="a-7p"></a>乃削繁就简。<a id="a-7q"></a>惟敷中论为宗。<a id="a-7r"></a>余则维摩起信。<a id="a-7s"></a>权机屡展。<a id="a-7t"></a>夜则勖以念慧每事征研。<a id="a-7u"></a>并使解出自心不从他授。<a id="a-7v"></a>玄琬律师道王关河躬承令则。<a id="a-7w"></a>自余法侣岁献奇伦。<a id="a-7x"></a>任城王及太妃楚国太妃安平公主等。<a id="a-7y"></a>皇家帝叶请戒第宅。<a id="a-7z"></a>隆礼频繁。<a id="a-80"></a>国子祭酒萧璟。<a id="a-81"></a>工部尚书张亮。<a id="a-82"></a>詹事杜正伦。<a id="a-83"></a>司农李道裕等。<a id="a-84"></a>并誓为弟子。<a id="a-85"></a>备诸法物恒令服御。<a id="a-86"></a>久以徒侣义学爰缺律宗。<a id="a-87"></a>乃躬请智首律师敷弘四分。<a id="a-88"></a>一举十遍身令众先。<a id="a-89"></a>故使教法住持京辇称最。<a id="a-8A"></a>乃至沙弥净人咸明律相诚其功矣。<a id="a-8B"></a>忽以贞观十四年秋初染疾。<a id="a-8C"></a>至十月二十六日平旦疾甚。<a id="a-8D"></a>有沙门法常者。<a id="a-8E"></a>盛名帝宇。<a id="a-8F"></a>素与周旋。<a id="a-8G"></a>故来执别。<a id="a-8H"></a>琳曰。<a id="a-8I"></a>不恋此生未贪来报。<a id="a-8J"></a>缘集则有。<a id="a-8K"></a>缘散则无。<a id="a-8L"></a>而神气澄湛由来不乱。<a id="a-8M"></a>曾病。<a id="a-8N"></a>有问疾者。<a id="a-8O"></a>答云。<a id="a-8P"></a>以己之疾愍于彼疾。<a id="a-8Q"></a>因而流泪。<a id="a-8R"></a>想诸苦趣故也。<a id="a-8S"></a>便总集僧众并诸门人告曰。<a id="a-8T"></a>生死道长有心日促。<a id="a-8U"></a>各宜自敬无累尔神。<a id="a-8V"></a>即右胁而卧。<a id="a-8W"></a>寻卒于本寺。<a id="a-8X"></a>春秋七十有六。<a id="a-8Y"></a>余处通冷惟顶极热。<a id="a-8Z"></a>迄于焚日方始神散。<a id="a-8a"></a>而形色鲜软特异常比。<a id="a-8b"></a>送于终南至相寺烧。<a id="a-8c"></a>惟舌独存。<a id="a-8d"></a>再取烧之逾更明净。<a id="a-8e"></a>斯即正言法之力矣。<a id="a-8f"></a>弟子等四十余人。<a id="a-8g"></a>奉跪慈颜无由钦仰。<a id="a-8h"></a>百日之内通告有缘共转大乘。<a id="a-8i"></a>总四万余卷。<a id="a-8j"></a>并造千粒舍利木塔举高五丈雕饰之美晃发中天。<a id="a-8k"></a>广布檀那用酬灵泽。<a id="a-8l"></a>初琳居世。<a id="a-8m"></a>化以实录著名。<a id="a-8n"></a>每述至理玄凝。<a id="a-8o"></a>无不垂泣叹奉。<a id="a-8p"></a>言无非涉事不徒行。<a id="a-8q"></a>有通事舍人李好德者。<a id="a-8r"></a>曾于雒邑受业于琳。<a id="a-8s"></a>后历官天门。<a id="a-8t"></a>弊于俗务逃流山薮。<a id="a-8u"></a>使弟子度之。<a id="a-8v"></a>若准正敕罪当大辟。<a id="a-8w"></a>后有嫉于德者。<a id="a-8x"></a>罔以极刑。<a id="a-8y"></a>及下狱征琳。<a id="a-8z"></a>初无拒讳。<a id="a-90"></a>监狱者深知情量。<a id="a-91"></a>取拔无由。<a id="a-92"></a>事从虑过释然放免。<a id="a-93"></a>识者以实语天梯至死知量是莫加焉。<a id="a-94"></a>自爰初问法。<a id="a-95"></a>无惮夷险。<a id="a-96"></a>衣服坏则以纸补之。<a id="a-97"></a>床席暖则坐于篑上节之。<a id="a-98"></a>又节量力强羸。<a id="a-99"></a>名利不缘。<a id="a-9A"></a>语默沉静。<a id="a-9B"></a>修摄威仪。<a id="a-9C"></a>有异名称。<a id="a-9D"></a>涕涶莫显于口鼻。<a id="a-9E"></a>饮食未言于美恶。<a id="a-9F"></a>敬慎之极夫又何加。<a id="a-9G"></a>兼以行位难测。<a id="a-9H"></a>蚤虱不历于身纵辄投者寻便走散。<a id="a-9I"></a>斯负既抵。<a id="a-9J"></a>故所报类希焉。<a id="a-9K"></a>尝居山谷须粒有待患繁。<a id="a-9L"></a>乃合守中丸一剂。<a id="a-9M"></a>可有斗许。<a id="a-9N"></a>得支一周。<a id="a-9O"></a>琳服延之乃经三载。<a id="a-9P"></a>便利之际收洗重服。<a id="a-9Q"></a>故能业定坚明专注难拔。<a id="a-9R"></a>时值俭岁缘村投告。<a id="a-9S"></a>随得随施安乐贫苦。<a id="a-9T"></a>尝在讲会。<a id="a-9U"></a>俗士三人谋害一怨。<a id="a-9V"></a>两人往杀。<a id="a-9W"></a>其一中悔从琳受戒。<a id="a-9X"></a>岁纪经久并从物故。<a id="a-9Y"></a>而受戒者忽死心暖。<a id="a-9Z"></a>后从醒寤备见昔怨及同谋者论告杀事。<a id="a-9a"></a>其受戒人称枉不伏。<a id="a-9b"></a>引琳为证。<a id="a-9c"></a>王即召追。<a id="a-9d"></a>证便有告。<a id="a-9e"></a>琳生他方金粟世界。<a id="a-9f"></a>王既感证。<a id="a-9g"></a>因放此人。<a id="a-9h"></a>又琳一生所至伽蓝撝谦自牧。<a id="a-9i"></a>逮至名高福重嚫锡日增。<a id="a-9j"></a>并委侍人口无再问。<a id="a-9k"></a>及后为福方恨无财。<a id="a-9l"></a>出以示之。<a id="a-9m"></a>琳曰。<a id="a-9n"></a>都不忆有此物也。<a id="a-9o"></a>斯寔据道为务情无世涉。<a id="a-9p"></a>可书季代足为师镜。<a id="a-9q"></a>自住弘法敷化四方。<a id="a-9r"></a>学侣客僧来如阛阓。<a id="a-9s"></a>招慰安抚随事忧承。<a id="a-9t"></a>而度杂公私宪章有叙。<a id="a-9u"></a>故使外虽禁固内实通流。<a id="a-9v"></a>山林望而有归。<a id="a-9w"></a>轨道立而垂则。<a id="a-9x"></a>逮于殁后此法弥崇。<a id="a-9y"></a>所以京室僧寺五十有余。<a id="a-9z"></a>至于叙接宾礼僧仪邕穆者。<a id="a-A0"></a>莫高于弘法矣。<a id="a-A1"></a>又寺居古墌惟一佛堂。<a id="a-A2"></a>僧众创停仄陋而已。<a id="a-A3"></a>琳薰励法侣共经始之。<a id="a-A4"></a>今则堂房环合厨库殷积。<a id="a-A5"></a>客主混同去留随意。<a id="a-A6"></a>裕法师云。<a id="a-A7"></a>以道通物。<a id="a-A8"></a>物由道感。<a id="a-A9"></a>惠由道来。<a id="a-AA"></a>还供道众。<a id="a-AB"></a>故僧实由客。<a id="a-AC"></a>深有冥功。<a id="a-AD"></a>裕语有琳近之矣。</p>
  <p id="aAE">释慧斌。<a id="a-AF"></a>姓和氏。<a id="a-AG"></a>兖州人也。<a id="a-AH"></a>博览经艺文义洞开。<a id="a-AI"></a>偏晓字源尤明章曜。<a id="a-AJ"></a>年十九乡党所崇为州助教。<a id="a-AK"></a>而情厌烦梗怀慕出世。<a id="a-AL"></a>年二十三方预剪落。<a id="a-AM"></a>寻即历听经律相沿两载。<a id="a-AN"></a>睹讲席喧挠惟论声势。<a id="a-AO"></a>便入台山修诸静虑。<a id="a-AP"></a>一入八载备行观法。<a id="a-AQ"></a>乃往泰山灵岩诸寺。<a id="a-AR"></a>以行道为务先。<a id="a-AS"></a>年三十四方隶官名。<a id="a-AT"></a>住秦州梁父甑山存道寺。<a id="a-AU"></a>更寻律部博听经论。<a id="a-AV"></a>而性狎禅林誉彰遐迩。<a id="a-AW"></a>及献后云背禅定攸兴。<a id="a-AX"></a>下敕征延乃旋京邑。<a id="a-AY"></a>于时名望盛德八表一期。<a id="a-AZ"></a>各擅英髦人程鳞翼。<a id="a-Aa"></a>而斌夏第最小声称弥隆。<a id="a-Ab"></a>衣钵之外更无箱襆。<a id="a-Ac"></a>容质清素挺异恒伦。<a id="a-Ad"></a>缁素目属莫不回向。<a id="a-Ae"></a>斯亦象季清厉之僧也。<a id="a-Af"></a>兼以布行纯粹言无品藻。<a id="a-Ag"></a>每闻评论辄即默然。<a id="a-Ah"></a>防护戒仪慈救为虑。<a id="a-Ai"></a>每夏行履执帚先扫。<a id="a-Aj"></a>恐伤虫蚁故也。<a id="a-Ak"></a>随得利养密行檀济。<a id="a-Al"></a>或造漉囊。<a id="a-Am"></a>或施道俗。<a id="a-An"></a>惟急者方乃行之。<a id="a-Ao"></a>仍复累属勿泄人世。<a id="a-Ap"></a>及帝造寺前访纲维。<a id="a-Aq"></a>京室同美勿高斌也。<a id="a-Ar"></a>乃下诏征为弘福寺主。<a id="a-As"></a>缉谐上下无敢乖猷。<a id="a-At"></a>贞观十九年十月六日。<a id="a-Au"></a>遘疾终寺。<a id="a-Av"></a>时年七十有二。<a id="a-Aw"></a>自斌之入道。<a id="a-Ax"></a>生常恒务。<a id="a-Ay"></a>多以行道咒业为心。<a id="a-Az"></a>或诵释迦观音。<a id="a-B0"></a>或行文殊悔法。<a id="a-B1"></a>岁中八十一日六时行业前后通数八十道场。<a id="a-B2"></a>身心悦怿。<a id="a-B3"></a>所得法利未可知也。<a id="a-B4"></a>至于教诫门学。<a id="a-B5"></a>惟论烦恼须断。<a id="a-B6"></a>每有出罪露过。<a id="a-B7"></a>无不为之流涕。<a id="a-B8"></a>喜怒不形诵持无忘。<a id="a-B9"></a>故羯磨之匠通僧仰属。<a id="a-BA"></a>道俗归戒其徒弘矣。<a id="a-BB"></a>故使魏王以下内外懿亲及梁宋诸公皆承戒素。<a id="a-BC"></a>初斌父朗有子七人。<a id="a-BD"></a>家世儒宗。<a id="a-BE"></a>斌第二也。<a id="a-BF"></a>仁寿征入爱敬无因。<a id="a-BG"></a>朗齿迫期颐。<a id="a-BH"></a>钟鸣漏尽。<a id="a-BI"></a>今古意绝。<a id="a-BJ"></a>生死路分。<a id="a-BK"></a>乃于汶水之阴九逵之会。<a id="a-BL"></a>建义井一区。<a id="a-BM"></a>仍树丰碑用裨其德。<a id="a-BN"></a>其铭略云。<a id="a-BO"></a>哀哀父母。<a id="a-BP"></a>载生载育。<a id="a-BQ"></a>亦既弄璋。<a id="a-BR"></a>我履我复。<a id="a-BS"></a>一朝弃予山州满目。<a id="a-BT"></a>云掩重关风惊大谷。<a id="a-BU"></a>爱敬之道天伦在兹。<a id="a-BV"></a>殷忧暮齿见子无期。<a id="a-BW"></a>凿井通给托事兴词。<a id="a-BX"></a>百年几日对此长悲。<a id="a-BY"></a>玉检之南峄阳之北。<a id="a-BZ"></a>获麟之野秉礼之国。<a id="a-Ba"></a>君有美政俗多儒墨。<a id="a-Bb"></a>玉井洞开高碑斯勒。</p>
  <p id="aBc">释志超。<a id="a-Bd"></a>俗姓田。<a id="a-Be"></a>同州凭翊人也。<a id="a-Bf"></a>远祖流寓遂居并部之榆次焉。<a id="a-Bg"></a>少在童龀智量过人。<a id="a-Bh"></a>精厉不群雅度标远。<a id="a-Bi"></a>厌世从道贯彻藏俞。<a id="a-Bj"></a>而二亲恃超更无兄弟。<a id="a-Bk"></a>虽述其志常用抑之望嗣宗族。<a id="a-Bl"></a>遂从儒流遍览流略。<a id="a-Bm"></a>年垂壮室私为娉妻。<a id="a-Bn"></a>超闻之避斯尘染。<a id="a-Bo"></a>乃逃窜林野。<a id="a-Bp"></a>亲姻周觅藏影无方。<a id="a-Bq"></a>既被执身抑从伉俪。<a id="a-Br"></a>初则合[承/巳]为踪。<a id="a-Bs"></a>终亦同掩私室。<a id="a-Bt"></a>冀行婚礼也。<a id="a-Bu"></a>惟置一床超乃抽毡席地。<a id="a-Bv"></a>令妻坐上。<a id="a-Bw"></a>躬自处床。<a id="a-Bx"></a>俨思加坐勤为说法。<a id="a-By"></a>词极明据。<a id="a-Bz"></a>妻便流泪礼谢辞以相累。<a id="a-C0"></a>频经宵夕事等金形。<a id="a-C1"></a>屡被[言*求]劝诚逾玉质。<a id="a-C2"></a>既确乎难拔。<a id="a-C3"></a>亲乃捐而放之。<a id="a-C4"></a>年二十有七。<a id="a-C5"></a>投并州开化寺慧瓒禅师。<a id="a-C6"></a>瓒志德澄明行成众范。<a id="a-C7"></a>未展度限历试诸难。<a id="a-C8"></a>志超洁正身心勤履众务。<a id="a-C9"></a>僧徒百数供杂五行。<a id="a-CA"></a>两食恒备六时无缺。<a id="a-CB"></a>每有苦役必事身先。<a id="a-CC"></a>瓒亲阅验。<a id="a-CD"></a>其情守节度令受具。<a id="a-CE"></a>自进戒品专修行仪。<a id="a-CF"></a>即往定州寻采律藏括其精要删其繁杂。<a id="a-CG"></a>五夏不满三教备圆。<a id="a-CH"></a>乃返故乡依岩综习。<a id="a-CI"></a>初入太原之西比干山。<a id="a-CJ"></a>栖引英秀创立禅林。<a id="a-CK"></a>晓夕勤修定慧双启。<a id="a-CL"></a>四仪托于戒节。<a id="a-CM"></a>二行凭于法依。<a id="a-CN"></a>学观诜诜无威而肃。<a id="a-CO"></a>致使闻风不远而至。<a id="a-CP"></a>大业初岁政网严明。<a id="a-CQ"></a>拥结寺门不许僧出。<a id="a-CR"></a>超闻之慨而上谏。<a id="a-CS"></a>被衣举锡出诣郡城。<a id="a-CT"></a>望有执送将陈所谏。<a id="a-CU"></a>而官私弗顾。<a id="a-CV"></a>乃达江都即以事闻。<a id="a-CW"></a>内史以事非要害。<a id="a-CX"></a>不为通引。<a id="a-CY"></a>还遣并部。<a id="a-CZ"></a>至隋季多难寇贼交横。<a id="a-Ca"></a>民流沟壑死者太半。<a id="a-Cb"></a>而超结徒劝聚余粮不穷。<a id="a-Cc"></a>但恐盗窃相陵便欲奔散乃以法诫劝无变尔情。<a id="a-Cd"></a>镜业既临逃响何地。<a id="a-Ce"></a>众感其言心期遂爽准式禅礼课时无辍。<a id="a-Cf"></a>尝夜坐禅。<a id="a-Cg"></a>忽有群贼排门直进。<a id="a-Ch"></a>炬火乱举白刃交临合坐端然相同仪象。<a id="a-Ci"></a>贼乃投仗于地拜伏归依。<a id="a-Cj"></a>超因随宜诱引量权授法。<a id="a-Ck"></a>咸发心敬合掌而退。<a id="a-Cl"></a>其刚略摄御皆此类也。<a id="a-Cm"></a>高祖建义太原。<a id="a-Cn"></a>四远咸萃。<a id="a-Co"></a>超惟道在生灵。<a id="a-Cp"></a>义居乘福。<a id="a-Cq"></a>即率侣晋阳住凝定寺。<a id="a-Cr"></a>禅学数百清肃成规。<a id="a-Cs"></a>道俗钦承贵贱恭仰。<a id="a-Ct"></a>及皇旗南指三辅无尘。<a id="a-Cu"></a>义宁二年。<a id="a-Cv"></a>超率弟子二十余人奉庆京邑。<a id="a-Cw"></a>武皇夙承嘉望。<a id="a-Cx"></a>待之若仙。<a id="a-Cy"></a>引登太极叙之殊礼。<a id="a-Cz"></a>左仆射魏国公裴寂。<a id="a-D0"></a>挺生不世器琏宏深。<a id="a-D1"></a>第中别院置僧住所。<a id="a-D2"></a>邀延一众用以居焉。<a id="a-D3"></a>亟历寒暑业新弥厉。<a id="a-D4"></a>但为贵游諠杂外进无因。<a id="a-D5"></a>必附林薄方程慕远。<a id="a-D6"></a>时蓝田山化感寺沙门灵闰智信智光等。<a id="a-D7"></a>义解钩玄妙崇心学。<a id="a-D8"></a>同气相求宛然若旧遂延住彼山。<a id="a-D9"></a>栖志得矣。<a id="a-DA"></a>摄缘聚结其赴如云。<a id="a-DB"></a>贤圣语默互相敦重。<a id="a-DC"></a>而寺非幽阻隶以公途。<a id="a-DD"></a>晦迹之宾卒难承业乃徇物关表意在度人。<a id="a-DE"></a>还返晋川选求名地。<a id="a-DF"></a>武德五年。<a id="a-DG"></a>入于介山创聚禅侣。<a id="a-DH"></a>岩名抱腹四方有涧。<a id="a-DI"></a>下望百寻上临千仞。<a id="a-DJ"></a>泉石结韵于仙室。<a id="a-DK"></a>风雨飘清于林端。<a id="a-DL"></a>遂使观者至止陶铸尘心。<a id="a-DM"></a>自强诲人无倦请益。<a id="a-DN"></a>又于汾州介休县治立光严寺。<a id="a-DO"></a>殿宇房廊躬亲缔构。<a id="a-DP"></a>赫然宏壮有类神宫。<a id="a-DQ"></a>故行深者岩居。<a id="a-DR"></a>道浅者城隐。<a id="a-DS"></a>师资肃穆竞业其诚。<a id="a-DT"></a>聆音察色惟若不足。<a id="a-DU"></a>忽因遘疾便知不久。<a id="a-DV"></a>诫累殷勤示以祸福。<a id="a-DW"></a>以贞观十五年三月十一日卒于城寺。<a id="a-DX"></a>春秋七十有一。<a id="a-DY"></a>山世同嗟宾主齐恸。<a id="a-DZ"></a>德仁既往学肆斯分。<a id="a-Da"></a>葬于城南山阜。<a id="a-Db"></a>自服膺释种。<a id="a-Dc"></a>意在住持。<a id="a-Dd"></a>昼夜克勤摄诸后学。<a id="a-De"></a>所以日别分功礼佛五百。<a id="a-Df"></a>禅结四时身诫众侣。<a id="a-Dg"></a>有亏殿罚。<a id="a-Dh"></a>而自执熏炉随唱屈礼。<a id="a-Di"></a>未尝置地及以亏拜。<a id="a-Dj"></a>及坐禅众也互相惩诫。<a id="a-Dk"></a>才有昏睡亲行励率。<a id="a-Dl"></a>有来投造无不即度授以戒范。<a id="a-Dm"></a>进止威仪摄养将迎礼逾天属。<a id="a-Dn"></a>时遭严敕度者极刑。<a id="a-Do"></a>而曾无介怀。<a id="a-Dp"></a>如常剃落。<a id="a-Dq"></a>致陆海慕义避世逸僧凭若大山依而修道。<a id="a-Dr"></a>时讲摄论维摩起信等。<a id="a-Ds"></a>并详而后说。<a id="a-Dt"></a>深致适机。<a id="a-Du"></a>尝以武德七年止于抱腹。<a id="a-Dv"></a>僧徒仅百偏资大斋。<a id="a-Dw"></a>麦惟六石同置一仓。<a id="a-Dx"></a>日磨五斗用供常调。<a id="a-Dy"></a>从春至夏计费极多。<a id="a-Dz"></a>怪而检覆止磨两斛。<a id="a-E0"></a>据量此事幽致可思。<a id="a-E1"></a>又数感异僧乘虚来往。<a id="a-E2"></a>虽无音问仪形可验。<a id="a-E3"></a>才若堕者便蒙神警。<a id="a-E4"></a>至于召众钟声随时自响。<a id="a-E5"></a>石泉上涌随人少多。<a id="a-E6"></a>灵瑞屡兴如此者非一。<a id="a-E7"></a>而奉敬戒法罕见其俦。<a id="a-E8"></a>护慎威仪终始无替。<a id="a-E9"></a>自隋唐两代亲度出家者近一千人。<a id="a-EA"></a>范师遗训在所闻见。<a id="a-EB"></a>传者昔预末筵蒙诸惠诰。<a id="a-EC"></a>既亲承其绩故即而叙焉。</p>
  <p id="aED">释昙韵。<a id="a-EE"></a>不详氏族。<a id="a-EF"></a>高阳人。<a id="a-EG"></a>初厌世出家诵法华经有余两卷。<a id="a-EH"></a>时年十九仍投恒岳侧蒲吾山。<a id="a-EI"></a>就彼虚静讫此经部。<a id="a-EJ"></a>值栖隐禅师曰诵经非不道缘。<a id="a-EK"></a>常诵未即至道。<a id="a-EL"></a>要在观心离念。<a id="a-EM"></a>方契正道耳。<a id="a-EN"></a>韵初承此告。<a id="a-EO"></a>谨即受而行之。<a id="a-EP"></a>专精念慧深具举舍。<a id="a-EQ"></a>又闻五台山者即华严经清凉山也。<a id="a-ER"></a>世传文殊师利常所住处。<a id="a-ES"></a>古来诸僧多入祈请。<a id="a-ET"></a>有感见者具蒙示教。<a id="a-EU"></a>昔元魏孝文。<a id="a-EV"></a>尝于中台置大布寺。<a id="a-EW"></a>帝曾游止具奉圣仪。<a id="a-EX"></a>前种华园地方二顷。<a id="a-EY"></a>夏中发艳状同铺锦。<a id="a-EZ"></a>光彩昱耀乱人心目。<a id="a-Ea"></a>如是嘉闻数发荡神悦耳。<a id="a-Eb"></a>遂举足栖焉。<a id="a-Ec"></a>遍游台岳备见灵相。<a id="a-Ed"></a>初停北台木瓜寺二十余岁。<a id="a-Ee"></a>单身吊影处以瓦窑。<a id="a-Ef"></a>形覆弊衣地布草蓐。<a id="a-Eg"></a>食惟一受味不兼余。<a id="a-Eh"></a>然此山寒厉林生涧谷。<a id="a-Ei"></a>自外峰岭坦然遐净。<a id="a-Ej"></a>韵夜行昼。<a id="a-Ek"></a>坐思略昏情。<a id="a-El"></a>庆其晚逢也。<a id="a-Em"></a>前所诵经心口不缘三十余载。<a id="a-En"></a>会隙历试一字无遗。<a id="a-Eo"></a>乃更诵残文成其部帙。<a id="a-Ep"></a>至仁寿年内有瓒禅师者。<a id="a-Eq"></a>结集定学背负绳床。<a id="a-Er"></a>在雁门川中兰若为业。<a id="a-Es"></a>韵居山日久思展往怀。<a id="a-Et"></a>闻风附道便从瓒众。<a id="a-Eu"></a>一沐清化载仰光猷。<a id="a-Ev"></a>随依善友。<a id="a-Ew"></a>所谓全梵行也。<a id="a-Ex"></a>属隋高造寺偏重禅门。<a id="a-Ey"></a>延瓒入京。<a id="a-Ez"></a>众失其主。<a id="a-F0"></a>人各其诚散归林谷。<a id="a-F1"></a>韵遂投于比干山。<a id="a-F2"></a>又游南部离石龙泉文成等郡。<a id="a-F3"></a>七众希向夷夏大同。<a id="a-F4"></a>十善聿修缁素匡幸。<a id="a-F5"></a>原此河滨无受戒法。<a id="a-F6"></a>纵有志奉皆往太原。<a id="a-F7"></a>夷夏情乖人皆怯。<a id="a-F8"></a>往致有沙弥三十其岁者。<a id="a-F9"></a>及韵化行即传斯教。<a id="a-FA"></a>山城两众皆蒙具足。<a id="a-FB"></a>唐运伊始兵接定阳。<a id="a-FC"></a>屡逢屯丧本业无毁。<a id="a-FD"></a>以夜系昼摄心乖逸。<a id="a-FE"></a>幽栖积久衣服故弊。<a id="a-FF"></a>蚤虱聚结曾不弃捐。<a id="a-FG"></a>任其[口*束]啖寄以调伏。<a id="a-FH"></a>曾以夏坐山饶土蚤。<a id="a-FI"></a>既不屏除毡如血凝。<a id="a-FJ"></a>但自咎责愿以相酬情无吝结。<a id="a-FK"></a>如此行施四十余年。<a id="a-FL"></a>岁居耳顺忽无蚤虱。<a id="a-FM"></a>韵犹深自责曰。<a id="a-FN"></a>计业不应即尽。<a id="a-FO"></a>当履苦趣受其报耳。<a id="a-FP"></a>又告门人曰。<a id="a-FQ"></a>吾见超禅师寄他房住。<a id="a-FR"></a>素有壁虱不啖超公。<a id="a-FS"></a>乃两道流出向余房内。<a id="a-FT"></a>又见在蛊家食饭。<a id="a-FU"></a>匙接蛊精置于叠下。<a id="a-FV"></a>而快食如故。<a id="a-FW"></a>又不为患。<a id="a-FX"></a>蛊主惧焉。<a id="a-FY"></a>吾德不及超。<a id="a-FZ"></a>何为致此。<a id="a-Fa"></a>每年于春秋二时依佛名法。<a id="a-Fb"></a>冬夏正业则减食坐禅。<a id="a-Fc"></a>尝愿写法华誓须洁净。<a id="a-Fd"></a>数年已来不能可办。<a id="a-Fe"></a>忽感书生无何而至。<a id="a-Ff"></a>告云。<a id="a-Fg"></a>善解抄经。<a id="a-Fh"></a>韵邀以法据。<a id="a-Fi"></a>并谓堪能。<a id="a-Fj"></a>遂乃安于石室立净书之。<a id="a-Fk"></a>旦入暮出深怪其行。<a id="a-Fl"></a>未盈一旬七轴俱了。<a id="a-Fm"></a>将以礼嚫目前不见。<a id="a-Fn"></a>及遭贼抄藏经岩窟。<a id="a-Fo"></a>世静往收。<a id="a-Fp"></a>乃委于林下。<a id="a-Fq"></a>箱襆久烂而卷色如初。<a id="a-Fr"></a>斯感验奇异率此类也。<a id="a-Fs"></a>又常居别室自勤修业。<a id="a-Ft"></a>余有众侣难嗣其踪。<a id="a-Fu"></a>每云。<a id="a-Fv"></a>吾年事如此何可放舍。<a id="a-Fw"></a>若坐昏闷即起礼佛。<a id="a-Fx"></a>尝策四仪以道量据。<a id="a-Fy"></a>自见胜达鲜伦其德。<a id="a-Fz"></a>以贞观十六年端坐终于西河之平遥山。<a id="a-G0"></a>春秋八十余矣自韵十九入山六十余载。<a id="a-G1"></a>不希名利不畜侍人。<a id="a-G2"></a>不隶公籍不行己任。<a id="a-G3"></a>凡有所述职。<a id="a-G4"></a>皆推寄于他焉。</p>
  <p id="aG5">释慧思。<a id="a-G6"></a>姓郭氏。<a id="a-G7"></a>汾州介休人也。<a id="a-G8"></a>少学儒史宗尚虚玄。<a id="a-G9"></a>文章书隶有声乡曲。<a id="a-GA"></a>年二十五在并传授。<a id="a-GB"></a>初不知佛乘之深奥也。<a id="a-GC"></a>会沙门道晔。<a id="a-GD"></a>德盛当锋。<a id="a-GE"></a>处宗讲扬摄大乘论。<a id="a-GF"></a>试往潜听冥漠难追。<a id="a-GG"></a>累日详受薄知希向。<a id="a-GH"></a>因求度脱。<a id="a-GI"></a>传闻出家德业勿高禅定。<a id="a-GJ"></a>即而习焉。<a id="a-GK"></a>三十许载师承靡绝。<a id="a-GL"></a>又闻念慧相须譬诸轮翘。<a id="a-GM"></a>遂周寻圣教备尝弘旨。<a id="a-GN"></a>冬夏业定春秋博采。<a id="a-GO"></a>单衣节食见者发心。<a id="a-GP"></a>道志之伦往往屯赴。<a id="a-GQ"></a>因而结众于箕山之阴。<a id="a-GR"></a>昼则敛容默念。<a id="a-GS"></a>中夜昏塞为众说法。<a id="a-GT"></a>六时笃课不坠清猷时说死观各言其志。<a id="a-GU"></a>有云省约有志泰甚。<a id="a-GV"></a>思曰。<a id="a-GW"></a>出家之人生已从缘死当自任。<a id="a-GX"></a>岂劳人事送此枯骸。<a id="a-GY"></a>余必一期当自运耳。<a id="a-GZ"></a>时以为未经疾苦。<a id="a-Ga"></a>故得虚置其言。<a id="a-Gb"></a>后觉不愈。<a id="a-Gc"></a>财经两日寻告众曰。<a id="a-Gd"></a>余其死矣。<a id="a-Ge"></a>便起蹑履案行空屈除屏残尸。<a id="a-Gf"></a>入中加坐发遣徒侣累以正命。<a id="a-Gg"></a>处既森竦世号寒林。<a id="a-Gh"></a>众不忍离经夜旁守。<a id="a-Gi"></a>至明往观端拱如故。<a id="a-Gj"></a>就触其身方知已卒。<a id="a-Gk"></a>春秋五十有五。<a id="a-Gl"></a>即贞观十六年五月矣。<a id="a-Gm"></a>因即而殓焉。</p>
  <p id="aGn">释道绰。<a id="a-Go"></a>姓卫。<a id="a-Gp"></a>并州汶水人。<a id="a-Gq"></a>弱龄处俗。<a id="a-Gr"></a>闾里以恭让知名。<a id="a-Gs"></a>十四出家宗师遗诰。<a id="a-Gt"></a>大涅槃部偏所弘传。<a id="a-Gu"></a>讲二十四遍。<a id="a-Gv"></a>晚事瓒禅师。<a id="a-Gw"></a>修涉空理亟沾徽绩。<a id="a-Gx"></a>瓒清约雅素慧悟开天。<a id="a-Gy"></a>道振朔方升名晋土。<a id="a-Gz"></a>绰禀服神味弥积岁时。<a id="a-H0"></a>承昔鸾师净土诸业。<a id="a-H1"></a>便甄简权实搜酌经论。<a id="a-H2"></a>会之通衢布以成化。<a id="a-H3"></a>克念缘数想观幽明。<a id="a-H4"></a>故得灵相潜仪有情欣敬。<a id="a-H5"></a>恒在汶水石壁谷玄中寺。<a id="a-H6"></a>寺即齐时昙鸾法师之所立也。<a id="a-H7"></a>中有鸾碑具陈嘉瑞事如别传。<a id="a-H8"></a>绰般舟方等岁序常弘。<a id="a-H9"></a>九品十观分时绍务。<a id="a-HA"></a>尝于行道际。<a id="a-HB"></a>有僧念定之中见绰缘佛。<a id="a-HC"></a>珠数相量如七宝大山。<a id="a-HD"></a>又睹西方灵相繁缛难陈。<a id="a-HE"></a>由此盛德日增荣誉远。<a id="a-HF"></a>及道俗子女赴者弥山。<a id="a-HG"></a>恒讲无量寿观。<a id="a-HH"></a>将二百遍。<a id="a-HI"></a>导悟自他用为资神之宅也。<a id="a-HJ"></a>词既明诣说其适缘。<a id="a-HK"></a>比事引喻听无遗抱。<a id="a-HL"></a>人各掏珠口同佛号。<a id="a-HM"></a>每时散席响弥林谷。<a id="a-HN"></a>或邪见不信欲相抗毁者。<a id="a-HO"></a>及睹绰之相善。<a id="a-HP"></a>饮气而归。<a id="a-HQ"></a>其道感物情为若此也。<a id="a-HR"></a>曾以贞观二年四月八日。<a id="a-HS"></a>绰知命将尽通告事相。<a id="a-HT"></a>闻而赴者满于山寺。<a id="a-HU"></a>咸见鸾师在七宝船上。<a id="a-HV"></a>告绰云。<a id="a-HW"></a>汝净土堂成。<a id="a-HX"></a>但余报未尽耳。<a id="a-HY"></a>并见化佛住空天华下散。<a id="a-HZ"></a>男女等以裙襟承得。<a id="a-Ha"></a>薄滑可爱。<a id="a-Hb"></a>又以莲花干地而插者七日乃萎。<a id="a-Hc"></a>及余善相不可殚纪。<a id="a-Hd"></a>自非行感备通。<a id="a-He"></a>讵能会此乎。<a id="a-Hf"></a>年登七十忽然龀齿新生。<a id="a-Hg"></a>如本全无历异加以报力。<a id="a-Hh"></a>休健容色盛发。<a id="a-Hi"></a>谈述净业理味奔流。<a id="a-Hj"></a>词吐包蕴气沾醇醴。<a id="a-Hk"></a>并劝人念弥陀佛名。<a id="a-Hl"></a>或用麻豆等物而为数量。<a id="a-Hm"></a>每一称名便度一粒。<a id="a-Hn"></a>如是率之乃积数百万斛者。<a id="a-Ho"></a>并以事邀结。<a id="a-Hp"></a>令摄虑静缘。<a id="a-Hq"></a>道俗响其绥导。<a id="a-Hr"></a>望风而成习矣。<a id="a-Hs"></a>又年常自业穿诸木栾子以为数法。<a id="a-Ht"></a>遗诸四众教其称念。<a id="a-Hu"></a>屡呈祯瑞具叙行图。<a id="a-Hv"></a>着净土论两卷。<a id="a-Hw"></a>统谈龙树天亲。<a id="a-Hx"></a>迩及僧鸾慧远。<a id="a-Hy"></a>并遵崇净土明示昌言。<a id="a-Hz"></a>文旨该要详诸化范。<a id="a-I0"></a>传灯宇县岁积弥新。<a id="a-I1"></a>传者重其陶蓥风神研精学观。<a id="a-I2"></a>故又述其行相。<a id="a-I3"></a>自绰宗净业。<a id="a-I4"></a>坐常而西。<a id="a-I5"></a>晨宵一服鲜洁为体。<a id="a-I6"></a>仪貌充伟并部推焉。<a id="a-I7"></a>顾瞬风生舒颜引接。<a id="a-I8"></a>六时笃敬初不缺行。<a id="a-I9"></a>接唱承拜生来弗绝。<a id="a-IA"></a>才有余暇口诵佛名。<a id="a-IB"></a>日以七万为限。<a id="a-IC"></a>声声相注弘于净业。<a id="a-ID"></a>故得镕铸有识师训观门。<a id="a-IE"></a>西行广流斯其人矣。<a id="a-IF"></a>沙门道抚名胜之僧。<a id="a-IG"></a>京寺弘福逃名往赴。<a id="a-IH"></a>既达玄中同其行业。<a id="a-II"></a>宣通净土所在弥增。<a id="a-IJ"></a>今有惰夫口传摄论。<a id="a-IK"></a>惟心不念缘境又乖。<a id="a-IL"></a>用此招生恐难继相。<a id="a-IM"></a>绰今年八十有四。<a id="a-IN"></a>而神气明爽。<a id="a-IO"></a>宗绍存焉。</p>
  <p id="aIP">释明净。<a id="a-IQ"></a>密州人。<a id="a-IR"></a>少出家昧定为业。<a id="a-IS"></a>洁志忠恪谨厚澄肃。<a id="a-IT"></a>尝居海畔蒙山。<a id="a-IU"></a>宴坐经数十载。<a id="a-IV"></a>人莫测之也。<a id="a-IW"></a>后南游东越天台诸山。<a id="a-IX"></a>禅观在怀无缘世习。<a id="a-IY"></a>而衣服褴缕动止适时。<a id="a-IZ"></a>同侣禅徒未之弘仰。<a id="a-Ia"></a>山粒致绝。<a id="a-Ib"></a>日至村中每从乞食。<a id="a-Ic"></a>赍还中路值于群虎。<a id="a-Id"></a>皆张口闭目若有饥相。<a id="a-Ie"></a>净曰。<a id="a-If"></a>吾经行山泽多矣。<a id="a-Ig"></a>虎兕无心畏之。<a id="a-Ih"></a>今列于路旁。<a id="a-Ii"></a>岂非为食耶。<a id="a-Ij"></a>乃以匕抄饭内其口中。<a id="a-Ik"></a>余者对而啖尽。<a id="a-Il"></a>告曰。<a id="a-Im"></a>知来食少辄济自他。<a id="a-In"></a>殊不副怀深用多愧。<a id="a-Io"></a>明日乞食虎又如前。<a id="a-Ip"></a>频有此缘。<a id="a-Iq"></a>同伴乃异其度。<a id="a-Ir"></a>晚为山幽地湿。<a id="a-Is"></a>形报苦之还返海隅。<a id="a-It"></a>住蒙山侧。<a id="a-Iu"></a>内遵道观外感潜通。<a id="a-Iv"></a>令问远流灵只协应。<a id="a-Iw"></a>尝值亢旱苗稼并枯。<a id="a-Ix"></a>淫祀之流妄祈邀请。<a id="a-Iy"></a>虽加恳恻终不能致。<a id="a-Iz"></a>净曰。<a id="a-J0"></a>可罢诸邪祷吾独能降。<a id="a-J1"></a>遂结斋静室。<a id="a-J2"></a>七日平旦云布雨施高下滂注。<a id="a-J3"></a>百姓利焉。<a id="a-J4"></a>戴之若圣。<a id="a-J5"></a>贞观三年。<a id="a-J6"></a>从去冬至来夏。<a id="a-J7"></a>六月回然无雨。<a id="a-J8"></a>天子下诏释李两门岳渎诸庙。<a id="a-J9"></a>爰及淫祀普令雩祭。<a id="a-JA"></a>于时万里赫然全无有应。<a id="a-JB"></a>朝野相顾惨怆无赖。<a id="a-JC"></a>有潘侍郎者。<a id="a-JD"></a>曾任密州。<a id="a-JE"></a>知净能感以状奏闻。<a id="a-JF"></a>敕召至京令住祈雨。<a id="a-JG"></a>告以所须一无损费。<a id="a-JH"></a>惟愿静念三宝慈济四生。<a id="a-JI"></a>七日之后必降甘泽。<a id="a-JJ"></a>若欲酬德可国内空寺并私度僧并施其名得弘圣道。<a id="a-JK"></a>有敕许焉。<a id="a-JL"></a>虽无供给而别赐香油。<a id="a-JM"></a>于庄严寺静房禅默。<a id="a-JN"></a>至七日向晓。<a id="a-JO"></a>问守卫者曰。<a id="a-JP"></a>天之西北应有白虹。<a id="a-JQ"></a>可试观之。<a id="a-JR"></a>寻声便见。<a id="a-JS"></a>净曰。<a id="a-JT"></a>雨必至矣。<a id="a-JU"></a>须臾云合骤雨忽零。<a id="a-JV"></a>比至日晡海内通洽。<a id="a-JW"></a>百官表奏皇上之功。<a id="a-JX"></a>净之阴德全无称述。<a id="a-JY"></a>新雨初晴农作并务。<a id="a-JZ"></a>苗虽出陇更无雨嗣。<a id="a-Ja"></a>萎仆将死。<a id="a-Jb"></a>设计无所。<a id="a-Jc"></a>左仆射房玄龄。<a id="a-Jd"></a>躬造净所请重祈雨。<a id="a-Je"></a>净曰。<a id="a-Jf"></a>雨之升降出自帝臣。<a id="a-Jg"></a>净有何德敢当诚寄。<a id="a-Jh"></a>前许无报幽显同忧。<a id="a-Ji"></a>若循素请雨亦应致。<a id="a-Jj"></a>以事闻奏。<a id="a-Jk"></a>帝又许焉。<a id="a-Jl"></a>乃敕权停俗务合朝受斋。<a id="a-Jm"></a>净乃依前静坐。<a id="a-Jn"></a>七日之末又降前泽四民欢泰。<a id="a-Jo"></a>遂以有年　敕乃总度三千僧用酬净德。<a id="a-Jp"></a>其征应难思厥相叵测也。<a id="a-Jq"></a>但以京辇諠杂性不狎之。<a id="a-Jr"></a>请还本乡之茂胜寺。<a id="a-Js"></a>山居系业。<a id="a-Jt"></a>竟不测其存没云。<a id="a-Ju"></a>同寺僧慧融。<a id="a-Jv"></a>亦以禅业见称。<a id="a-Jw"></a>山居服食咒水治病。<a id="a-Jx"></a>敕召入京亦住普光寺。<a id="a-Jy"></a>二宫敬重礼遗相。<a id="a-Jz"></a>接云。</p>
  <p id="aK0">释慧熙。<a id="a-K1"></a>益州成都人。<a id="a-K2"></a>童稚出家善明篇韵。<a id="a-K3"></a>文笔所趣宛而成章。<a id="a-K4"></a>与绵州震响寺荣智齐名。<a id="a-K5"></a>俱为沙弥。<a id="a-K6"></a>卓异翘秀。<a id="a-K7"></a>后与成都大石寺沙弥道微。<a id="a-K8"></a>连韵赋诗。<a id="a-K9"></a>微有言隙。<a id="a-KA"></a>因即屏绝人事栖心禅业。<a id="a-KB"></a>年登受具周闻经律。<a id="a-KC"></a>摘采英华用为赏要。<a id="a-KD"></a>摄论杂心精搜至理。<a id="a-KE"></a>尤耽三论是所观门。<a id="a-KF"></a>尝难基法师尘识义。<a id="a-KG"></a>初问以小乘。<a id="a-KH"></a>基以大乘通之。<a id="a-KI"></a>熙笑曰。<a id="a-KJ"></a>大无不摄。<a id="a-KK"></a>但失小宗。<a id="a-KL"></a>晚住州南空慧寺。<a id="a-KM"></a>立性孤贞不群诸偶。<a id="a-KN"></a>弊于食息专想虚玄。<a id="a-KO"></a>一坐掩关二十余日。<a id="a-KP"></a>众以不食既久。<a id="a-KQ"></a>恐损身命。<a id="a-KR"></a>假以余词曰。<a id="a-KS"></a>国家搜访艺能甚急。<a id="a-KT"></a>今不食闭门。<a id="a-KU"></a>世人谓圣。<a id="a-KV"></a>愿息流言。<a id="a-KW"></a>可时处众。<a id="a-KX"></a>熙惧矫饰便开门进食。<a id="a-KY"></a>由是迄今将三十载。<a id="a-KZ"></a>一身独立不畜侍人。<a id="a-Ka"></a>一食而止不受人施。<a id="a-Kb"></a>有讲便听。<a id="a-Kc"></a>夜宿本房。<a id="a-Kd"></a>但坐床心两头尘合。<a id="a-Ke"></a>自余房地惟有一踪。<a id="a-Kf"></a>余并莓苔青絮衣服弊恶仅免遮羞。<a id="a-Kg"></a>冬则加纳夏则布衣。<a id="a-Kh"></a>以冬破纳悬置梁上。<a id="a-Ki"></a>有闻熙名就房参拜。<a id="a-Kj"></a>迎逆接候累日方见。<a id="a-Kk"></a>时发幽问吐言高远。<a id="a-Kl"></a>预有元席皆共惮之。<a id="a-Km"></a>年九十卒。<a id="a-Kn"></a>今见在具诸闻睹。</p>
  <p id="aKo">释世瑜。<a id="a-Kp"></a>姓陈氏。<a id="a-Kq"></a>住始州。<a id="a-Kr"></a>父母早亡。<a id="a-Ks"></a>佣作取济。<a id="a-Kt"></a>身形伟壮。<a id="a-Ku"></a>长八尺三寸。<a id="a-Kv"></a>希向佛理无由自达。<a id="a-Kw"></a>大业十二年。<a id="a-Kx"></a>往绵州震响寺伦法师所出家。<a id="a-Ky"></a>一食头陀勤苦相续。<a id="a-Kz"></a>又往利州入籍住寺。<a id="a-L0"></a>后入益州绵竹县响应山。<a id="a-L1"></a>独住多年。<a id="a-L2"></a>四猿供给山果等食。<a id="a-L3"></a>有信士母家生者。<a id="a-L4"></a>负粮来送惊讶深山。<a id="a-L5"></a>常烧熏陆沉水香等。<a id="a-L6"></a>既还山半路见两人形甚青色状貌希世。<a id="a-L7"></a>负莲华蔗芋而上。<a id="a-L8"></a>云我供给禅师去也。<a id="a-L9"></a>然其山居三年之中。<a id="a-LA"></a>食米一石七斗。<a id="a-LB"></a>六时行道以猿鸣为候。<a id="a-LC"></a>初惟一泉后有三泉又出流下。<a id="a-LD"></a>贞观元年。<a id="a-LE"></a>梦有四龙来入心眼。<a id="a-LF"></a>既觉大悟三论宗旨。<a id="a-LG"></a>遂往灵睿法师讲下。<a id="a-LH"></a>所闻词理宛若旧寻。<a id="a-LI"></a>即而覆述。<a id="a-LJ"></a>便往绵州住大施寺。<a id="a-LK"></a>至十九年四月八日往崇乐寺。<a id="a-LL"></a>言话欲游方去。<a id="a-LM"></a>或有喻曰。<a id="a-LN"></a>只此寺者是诸方也。<a id="a-LO"></a>因还大施本房。<a id="a-LP"></a>香气满室。<a id="a-LQ"></a>坐处之地涌三金钱。<a id="a-LR"></a>合众寻香从瑜房而出。<a id="a-LS"></a>乃见加坐手尚执炉。<a id="a-LT"></a>刺史刘德威庆所未闻。<a id="a-LU"></a>作龛坐之。<a id="a-LV"></a>三年不倒。<a id="a-LW"></a>春秋六十三矣。</p>
  <p id="aLX">释智聪。<a id="a-LY"></a>未详何人。<a id="a-LZ"></a>昔住杨都白马寺。<a id="a-La"></a>后住止观专听三论。<a id="a-Lb"></a>陈平后度江住杨州安乐寺。<a id="a-Lc"></a>大业既崩思归无计。<a id="a-Ld"></a>隐江荻中诵法华经七日不饥。<a id="a-Le"></a>恒有四虎绕之而已。<a id="a-Lf"></a>不食已来经今十日。<a id="a-Lg"></a>聪曰。<a id="a-Lh"></a>吾命须臾。<a id="a-Li"></a>卿须可食。<a id="a-Lj"></a>虎曰。<a id="a-Lk"></a>造天立地无有此理。<a id="a-Ll"></a>忽有一翁年可八十。<a id="a-Lm"></a>掖下挟船曰。<a id="a-Ln"></a>师欲度江栖霞住者。<a id="a-Lo"></a>可即上船。<a id="a-Lp"></a>四虎一时目中泪出。<a id="a-Lq"></a>聪曰。<a id="a-Lr"></a>救危拔难正在今日可迎四虎。<a id="a-Ls"></a>于是利涉往达南岸。<a id="a-Lt"></a>船及老人不知何在。<a id="a-Lu"></a>聪领四虎同至栖霞舍利塔西。<a id="a-Lv"></a>经行坐禅誓不寝卧。<a id="a-Lw"></a>众徒八十咸不出院。<a id="a-Lx"></a>若有凶事一虎入寺大声告众。<a id="a-Ly"></a>由此惊悟每以为式。<a id="a-Lz"></a>聪以山林幽远粮粒艰阻。<a id="a-M0"></a>乃合率杨州三百清信以为米社人别一石年一送之。<a id="a-M1"></a>由此山粮供给。<a id="a-M2"></a>道俗乃至禽兽通皆济给。<a id="a-M3"></a>至贞观二十二年四月八日。<a id="a-M4"></a>小食讫往止观寺。<a id="a-M5"></a>礼大师影像执炉遍礼。<a id="a-M6"></a>又往兴皇墓所礼拜。<a id="a-M7"></a>还归本房安坐而卒。<a id="a-M8"></a>异香充溢。<a id="a-M9"></a>丹阳一郭受戒道俗三千余人。<a id="a-MA"></a>奔走山服哀恸林野。<a id="a-MB"></a>时年九十九矣。</p>
  <p id="aMC">释僧彻。<a id="a-MD"></a>姓靳。<a id="a-ME"></a>河东万泉人。<a id="a-MF"></a>性戒肃成专思出俗。<a id="a-MG"></a>慈亲鞠养未始遂之。<a id="a-MH"></a>既丁荼蓼乃遵前志。<a id="a-MI"></a>乐行兰若索居蒲阪。<a id="a-MJ"></a>习平等观行实言法。<a id="a-MK"></a>四俗归向承化连邑。<a id="a-ML"></a>有孤山者。<a id="a-MM"></a>一曰介山。<a id="a-MN"></a>即介子推之故地也。<a id="a-MO"></a>其山阳介村是也。<a id="a-MP"></a>遂依而结业。<a id="a-MQ"></a>荫以石岩汲以下隰。<a id="a-MR"></a>积岁崇道物莫不高之。<a id="a-MS"></a>各舍财力共营图构。<a id="a-MT"></a>地本高险古绝源泉。<a id="a-MU"></a>念矜劳倦中宵轸结。<a id="a-MV"></a>晨行岩险见如润湿。<a id="a-MW"></a>以刃导之应手泉涌。<a id="a-MX"></a>道俗闻此惊叹归依。<a id="a-MY"></a>更广其居重增担宇。<a id="a-MZ"></a>秦州刺史房仁裕。<a id="a-Ma"></a>表陈其事请立伽蓝。<a id="a-Mb"></a>下敕许之。<a id="a-Mc"></a>今之陷泉寺是也。<a id="a-Md"></a>公私荣庆请彻以为寺主。<a id="a-Me"></a>俯从物议遂乃从之。<a id="a-Mf"></a>四方慕义相顾依投门庭充[門@壹]。<a id="a-Mg"></a>及徐王部绛。<a id="a-Mh"></a>寺又属焉。<a id="a-Mi"></a>轩盖来寻请居州邑。<a id="a-Mj"></a>倾心尽礼厚供弥隆。<a id="a-Mk"></a>俄复还山却崇前业。<a id="a-Ml"></a>性在慈仁弘济成务。<a id="a-Mm"></a>所以群鸟食于掌上。<a id="a-Mn"></a>宿雁翔于庑下。<a id="a-Mo"></a>年踰杖国未尝痾瘵。<a id="a-Mp"></a>忽告众曰。<a id="a-Mq"></a>吾将去矣。<a id="a-Mr"></a>食毕收衣结加趺坐。<a id="a-Ms"></a>顾命徒属诫以清言。<a id="a-Mt"></a>并令出户惟留一侍。<a id="a-Mu"></a>告曰。<a id="a-Mv"></a>夫识神托形寄之暖气。<a id="a-Mw"></a>命尽身冷方可触吾。<a id="a-Mx"></a>告已冥目若禅。<a id="a-My"></a>久而寻视方知已绝。<a id="a-Mz"></a>春秋七十有七。<a id="a-N0"></a>初未终之前。<a id="a-N1"></a>三朝山树通变白色。<a id="a-N2"></a>横云如带绝望东西道俗奔赴制以心丧礼也。<a id="a-N3"></a>迁灵山窟还依坐之。<a id="a-N4"></a>府县官庶子来咸会。<a id="a-N5"></a>是日风清景亮降以白花。<a id="a-N6"></a>六出净荣如雪如冰。<a id="a-N7"></a>衣以承之不久便散。<a id="a-N8"></a>三载之后犹存初坐。<a id="a-N9"></a>门人为之易篑。<a id="a-NA"></a>而衣服一无沾污。<a id="a-NB"></a>乃就加漆布。<a id="a-NC"></a>弟子等怀双林右胁之教。<a id="a-ND"></a>抱两楹负手之歌。<a id="a-NE"></a>以为相好像设。<a id="a-NF"></a>开含识之尊严。<a id="a-NG"></a>法慧声光寔超生之津济。<a id="a-NH"></a>遂就京邑奉建高碑。<a id="a-NI"></a>高一丈五尺。<a id="a-NJ"></a>刻像书经兼叙言行。<a id="a-NK"></a>引还本寺聚众立之。<a id="a-NL"></a>度支尚书唐临。<a id="a-NM"></a>昔住万泉赞承俗务。<a id="a-NN"></a>性行专信素奉归依。<a id="a-NO"></a>后仕华省常修供养。<a id="a-NP"></a>顾惟德本便勒铭云。</p>
  <p id="aNQ">论曰。<a id="a-NR"></a>经不云乎。<a id="a-NS"></a>禅智相遵念慧攸发。<a id="a-NT"></a>神游觉观惑使交驰。<a id="a-NU"></a>何以知其然耶。<a id="a-NV"></a>但由欲界乱善性极六天。<a id="a-NW"></a>色有定业。<a id="a-NX"></a>体封八地通为世结。<a id="a-NY"></a>爱味不殊。<a id="a-NZ"></a>莫非谛集重轻。<a id="a-Na"></a>故得报居苦乐。<a id="a-Nb"></a>终是轮回诸界。<a id="a-Nc"></a>未曰缺有超生。<a id="a-Nd"></a>且据乱静二缘。<a id="a-Ne"></a>故略分斯两位。<a id="a-Nf"></a>然则三乘贤圣。<a id="a-Ng"></a>及以六邪诸道。<a id="a-Nh"></a>将欲厌烦栖虑。<a id="a-Ni"></a>莫不依乎初定。<a id="a-Nj"></a>良以心殊粗妙慧开通局。<a id="a-Nk"></a>遂有总斯一地得延邪正之机。<a id="a-Nl"></a>自释教道东心学惟鲜。<a id="a-Nm"></a>逮于晋世方闻睿公。<a id="a-Nn"></a>故其序云。<a id="a-No"></a>慧理虽少。<a id="a-Np"></a>足以开神达命。<a id="a-Nq"></a>禅法未传。<a id="a-Nr"></a>至于摄缘系想。<a id="a-Ns"></a>寄心无地。<a id="a-Nt"></a>时翻大论有涉禅门因以情求广其行务。<a id="a-Nu"></a>童寿弘其博施。<a id="a-Nv"></a>乃为出禅法要解等经。<a id="a-Nw"></a>自斯厥后祖习逾繁。<a id="a-Nx"></a>昙影道融。<a id="a-Ny"></a>厉精于淮北。<a id="a-Nz"></a>智严慧观。<a id="a-O0"></a>勤志于江东。<a id="a-O1"></a>山栖结众。<a id="a-O2"></a>则慧远标宗。<a id="a-O3"></a>独往孤征。<a id="a-O4"></a>则僧群显异。<a id="a-O5"></a>虽复摄心之传时或漏言。<a id="a-O6"></a>而茂绩芳仪更开正级。<a id="a-O7"></a>不可怪也。<a id="a-O8"></a>逮于梁祖广辟定门。<a id="a-O9"></a>搜扬宇内有心学者。<a id="a-OA"></a>总集杨都。<a id="a-OB"></a>校量深浅自为部类。<a id="a-OC"></a>又于钟阳。<a id="a-OD"></a>上下双建定林。<a id="a-OE"></a>使夫息心之侣栖闲综业。<a id="a-OF"></a>于时佛化虽隆。<a id="a-OG"></a>多游辩慧。<a id="a-OH"></a>词锋所指波涌相凌。<a id="a-OI"></a>至于征引盖无所算。<a id="a-OJ"></a>可谓徒有扬举之名。<a id="a-OK"></a>终亏直心之实。<a id="a-OL"></a>信矣。<a id="a-OM"></a>或有问曰。<a id="a-ON"></a>大圣垂教正象为初。<a id="a-OO"></a>禅法广行义当修习。<a id="a-OP"></a>今非斯时。<a id="a-OQ"></a>固绝条绪其次不伦。<a id="a-OR"></a>方称末法。<a id="a-OS"></a>乃遵戒之行。<a id="a-OT"></a>斯为极也。<a id="a-OU"></a>请为陈之。<a id="a-OV"></a>因为叙曰。<a id="a-OW"></a>原夫正象东设被在机缘。<a id="a-OX"></a>至于务道无时不契。<a id="a-OY"></a>然教中广叙信法两徒。<a id="a-OZ"></a>诚由利钝等机。<a id="a-Oa"></a>所以就时分位。<a id="a-Ob"></a>若能返源体道深厌诸有。<a id="a-Oc"></a>学与佛世其德齐焉。<a id="a-Od"></a>故初千年为正法也。<a id="a-Oe"></a>即谓会正成圣机悟不殊。<a id="a-Of"></a>第二千年依教修学。<a id="a-Og"></a>情投渐钝会理叵阶。<a id="a-Oh"></a>摄静住持微通性旨。<a id="a-Oi"></a>然于慧释未甚修明。<a id="a-Oj"></a>相似道流为象法也。<a id="a-Ok"></a>第三千年后末法初基。<a id="a-Ol"></a>乃至万年。<a id="a-Om"></a>定慧道离但弘世戒。<a id="a-On"></a>威仪摄护相等禅踪。<a id="a-Oo"></a>而心用浮动全乖正受。<a id="a-Op"></a>故并目之为末法也。<a id="a-Oq"></a>善见所述法住万年。<a id="a-Or"></a>护持绍世斯踪可录。<a id="a-Os"></a>若依魔耶。<a id="a-Ot"></a>时度千年不修静观。<a id="a-Ou"></a>非通论也。<a id="a-Ov"></a>约相两叙矛盾乖踪。<a id="a-Ow"></a>就缘判教各有其致。<a id="a-Ox"></a>至如世情烦掉人显锋奇。<a id="a-Oy"></a>才敩摄持皆耽昏漠。<a id="a-Oz"></a>良由习熏既远宗匠难常。<a id="a-P0"></a>即目易观未遑诚教。<a id="a-P1"></a>善见万载亦是明规。<a id="a-P2"></a>准法具修义无不获。<a id="a-P3"></a>故论叙云。<a id="a-P4"></a>初五千年得三达智。<a id="a-P5"></a>后五千但遵戒法。<a id="a-P6"></a>前据道法。<a id="a-P7"></a>理观住持。<a id="a-P8"></a>故云入圣。<a id="a-P9"></a>谅有从也后在事乱。<a id="a-PA"></a>相法住持。<a id="a-PB"></a>何能入道。<a id="a-PC"></a>故言是也。<a id="a-PD"></a>若乃心水鼓浪。<a id="a-PE"></a>则世业难成。<a id="a-PF"></a>想寂离缘。<a id="a-PG"></a>则理自清显。<a id="a-PH"></a>涅槃叙定。<a id="a-PI"></a>岂不然哉。<a id="a-PJ"></a>故使聚落宴坐神仙致讥。<a id="a-PK"></a>空林睡卧群圣同美。<a id="a-PL"></a>诚以托静求心。<a id="a-PM"></a>则散心易摄。<a id="a-PN"></a>由摄心故。<a id="a-PO"></a>得解脱也。<a id="a-PP"></a>成论明诰。<a id="a-PQ"></a>斯可师之。<a id="a-PR"></a>世有定学妄传风教。<a id="a-PS"></a>同缠俗染混轻仪迹。<a id="a-PT"></a>即色明空。<a id="a-PU"></a>既谈之于心口。<a id="a-PV"></a>体乱为静。<a id="a-PW"></a>固形之于有累。<a id="a-PX"></a>神用没于词令。<a id="a-PY"></a>定相腐于唇吻。<a id="a-PZ"></a>排小舍大独建一家。<a id="a-Pa"></a>摄济住持居然乖僻。<a id="a-Pb"></a>智论所叙前传具彰。<a id="a-Pc"></a>顷世已来宗斯者众。<a id="a-Pd"></a>岂不以力劣兼忘之道。<a id="a-Pe"></a>神顿绝虑之乡乎。<a id="a-Pf"></a>所以托静栖心。<a id="a-Pg"></a>群籍皆传其灵异。<a id="a-Ph"></a>处喧摄虑。<a id="a-Pi"></a>今古未章其感通。<a id="a-Pj"></a>信可依矣。<a id="a-Pk"></a>高齐河北独盛僧稠。<a id="a-Pl"></a>周氏关中尊登僧实。<a id="a-Pm"></a>宝重之冠方驾澄安神道所通制伏强御。<a id="a-Pn"></a>致令宣帝担负倾府藏于云门。<a id="a-Po"></a>冡宰降阶展归心于福寺。<a id="a-Pp"></a>诚有图矣。<a id="a-Pq"></a>故使中原定苑剖开纲领。<a id="a-Pr"></a>惟此二贤。<a id="a-Ps"></a>接踵传灯流化靡歇。<a id="a-Pt"></a>而复委辞林野归宴天门。<a id="a-Pu"></a>斯则挟大隐之前踪。<a id="a-Pv"></a>舍无缘之高志耳终复宅身龙岫。<a id="a-Pw"></a>故是行藏有仪耶。<a id="a-Px"></a>属有菩提达摩者。<a id="a-Py"></a>神化居宗阐导江洛。<a id="a-Pz"></a>大乘壁观功业最高。<a id="a-Q0"></a>在世学流归仰如市。<a id="a-Q1"></a>然而诵语难穷。<a id="a-Q2"></a>厉精盖少。<a id="a-Q3"></a>审其慕则。<a id="a-Q4"></a>遣荡之志存焉。<a id="a-Q5"></a>观其立言。<a id="a-Q6"></a>则罪福之宗两舍。<a id="a-Q7"></a>详夫。<a id="a-Q8"></a>真俗双翼。<a id="a-Q9"></a>空有二轮。<a id="a-QA"></a>帝网之所不拘。<a id="a-QB"></a>爱见莫之能引。<a id="a-QC"></a>静虑筹此。<a id="a-QD"></a>故绝言乎。<a id="a-QE"></a>然而观彼两宗。<a id="a-QF"></a>即乘之二轨也。<a id="a-QG"></a>稠怀念处清范可崇。<a id="a-QH"></a>摩法虚宗玄旨幽赜。<a id="a-QI"></a>可崇则情事易显。<a id="a-QJ"></a>幽赜则理性难通。<a id="a-QK"></a>所以物得其筌。<a id="a-QL"></a>初同披洗。<a id="a-QM"></a>至于心用壅滞惟繁云。<a id="a-QN"></a>之俦。<a id="a-QO"></a>差难述矣。<a id="a-QP"></a>义当经远。<a id="a-QQ"></a>陶治方可会期。<a id="a-QR"></a>十住罗谷抑当其位。<a id="a-QS"></a>褊浅之识隳惰之流。<a id="a-QT"></a>朝入禅门夕弘其术。<a id="a-QU"></a>相与传说谓各穷源。<a id="a-QV"></a>神道冥昧孰明通塞。<a id="a-QW"></a>是知。<a id="a-QX"></a>虑之所及。<a id="a-QY"></a>智之所图。<a id="a-QZ"></a>无非妄境惑心。<a id="a-Qa"></a>斯是不能返照。<a id="a-Qb"></a>其识浪执境缘心。<a id="a-Qc"></a>静波惊多生定障。<a id="a-Qd"></a>即谓功用定力所知。<a id="a-Qe"></a>外彰其说逞慢[示*呈]惑。<a id="a-Qf"></a>此则未闲治障。<a id="a-Qg"></a>我倒常行。<a id="a-Qh"></a>他力所持宗为正业。<a id="a-Qi"></a>真妄相迷卒难通晓。<a id="a-Qj"></a>若知惟心妄境不结。<a id="a-Qk"></a>返执前境非心所行。<a id="a-Ql"></a>如此胥徒安可论道。<a id="a-Qm"></a>有陈智璀。<a id="a-Qn"></a>师仰慧思。<a id="a-Qo"></a>思寔深解玄微。<a id="a-Qp"></a>行德难测。<a id="a-Qq"></a>璀亦颇怀亲定。<a id="a-Qr"></a>声闻于天。<a id="a-Qs"></a>致使陈氏帝宗咸承归戒。<a id="a-Qt"></a>图像荣供逸听南都。<a id="a-Qu"></a>然而得在开弘失在对治。<a id="a-Qv"></a>宗仰之最世莫有加。<a id="a-Qw"></a>会谒衡岳方陈过隙。<a id="a-Qx"></a>未及断除遂终身世。<a id="a-Qy"></a>隋祖创业偏宗定门。<a id="a-Qz"></a>下诏述之。<a id="a-R0"></a>具广如传。<a id="a-R1"></a>京邑西南置禅定寺。<a id="a-R2"></a>四海征引百司供给。<a id="a-R3"></a>来仪名德咸悉暮年。<a id="a-R4"></a>有终世者无非坐化。<a id="a-R5"></a>具以闻奏。<a id="a-R6"></a>帝倍归依二世缵历。<a id="a-R7"></a>又同置寺。<a id="a-R8"></a>初虽诏募。<a id="a-R9"></a>终杂讲徒。<a id="a-RA"></a>故无取矣。<a id="a-RB"></a>当朝智顗。<a id="a-RC"></a>亦时禅望。<a id="a-RD"></a>锋辩所指靡不倒戈。<a id="a-RE"></a>师匠天庭荣冠朝列。<a id="a-RF"></a>不可轻矣。<a id="a-RG"></a>至如慧越之捋虎须。<a id="a-RH"></a>道舜之观牛影。<a id="a-RI"></a>智通之感奇相。<a id="a-RJ"></a>僧定之制强贼。<a id="a-RK"></a>节操如铁石。<a id="a-RL"></a>志概等云霄。<a id="a-RM"></a>备彰后传。<a id="a-RN"></a>略为尽美。<a id="a-RO"></a>又如慧瓒禅主。<a id="a-RP"></a>嘉尚头陀行化晋赵。<a id="a-RQ"></a>门庭拥盛。<a id="a-RR"></a>威仪所拟无越律宗。<a id="a-RS"></a>神解所通法依为诣。<a id="a-RT"></a>故得理事符允有契常规。<a id="a-RU"></a>道有窊隆固为时丧。<a id="a-RV"></a>致延帝里没齿亡归。<a id="a-RW"></a>顷有志超即承瓒胤。<a id="a-RX"></a>匡赞之德乃跨先摸。<a id="a-RY"></a>弘训之规有沦其绪。<a id="a-RZ"></a>故使超亡其风颓矣。<a id="a-Ra"></a>观夫慧定两级各程其器。<a id="a-Rb"></a>皆同佛日无与抗衡。<a id="a-Rc"></a>然于祥瑞重沓预觌未然。<a id="a-Rd"></a>即世恬愉天仙协卫诚。<a id="a-Re"></a>归定学盖难夺矣。<a id="a-Rf"></a>顷世定士多削义门。<a id="a-Rg"></a>随闻道。<a id="a-Rh"></a>听即而依学。<a id="a-Ri"></a>未曾思择扈背了经。<a id="a-Rj"></a>每缘极旨多亏声望。<a id="a-Rk"></a>吐言来诮往往繁焉。<a id="a-Rl"></a>或复耽着世定谓习真空。<a id="a-Rm"></a>诵念西方志图灭惑。<a id="a-Rn"></a>肩颈挂珠。<a id="a-Ro"></a>乱掏而称禅数。<a id="a-Rp"></a>纳衣乞食。<a id="a-Rq"></a>综计以为心道。<a id="a-Rr"></a>又有倚托堂殿绕旋竭诚。<a id="a-Rs"></a>邪仰安形苟存曲计。<a id="a-Rt"></a>执以为是余学并非。<a id="a-Ru"></a>冰想铿然我倒谁识。<a id="a-Rv"></a>斯并戒见二取正使现行。<a id="a-Rw"></a>封附不除用增愚鲁。<a id="a-Rx"></a>向若才割世网始预法门。<a id="a-Ry"></a>博听论经明闲慧戒。<a id="a-Rz"></a>然后归神摄虑。<a id="a-S0"></a>凭准圣言动则随戒策修静则不忘前智。<a id="a-S1"></a>固当人法两镜真俗四依。<a id="a-S2"></a>达智未知宁存妄识。<a id="a-S3"></a>如斯习定非智不禅则衡岭台崖扇其风也复有相迷同好聚结山门。<a id="a-S4"></a>持犯蒙然动挂形网。<a id="a-S5"></a>运斤运刃无避种生。<a id="a-S6"></a>炊爨饮啖宁惭宿触或有立性刚猛志尚下流善友莫寻正经罕读。<a id="a-S7"></a>瞥闻一句即谓司南唱言五住久倾十地将满。<a id="a-S8"></a>法性早见佛智已明。<a id="a-S9"></a>此并约境住心妄言澄静。<a id="a-SA"></a>还缘心住附相转心。<a id="a-SB"></a>不觉心移故怀虚托。<a id="a-SC"></a>生心念净岂得会真。<a id="a-SD"></a>故经陈心相飘鼓不停。<a id="a-SE"></a>蛇舌灯焰住山流水。<a id="a-SF"></a>念念生灭变变常新。<a id="a-SG"></a>不识乱念翻怀见网。<a id="a-SH"></a>相命禅宗未闲禅字。<a id="a-SI"></a>如斯般辈其量甚多。<a id="a-SJ"></a>致使讲徒例轻此类。<a id="a-SK"></a>故世谚曰。<a id="a-SL"></a>无知之叟。<a id="a-SM"></a>义指禅师。<a id="a-SN"></a>乱识之夫。<a id="a-SO"></a>共归明德。<a id="a-SP"></a>返迷皆有大照随妄普翳真科。<a id="a-SQ"></a>不思此言互谈名实。<a id="a-SR"></a>考夫定慧之务。<a id="a-SS"></a>谅在观门。<a id="a-ST"></a>诸论所陈良为明证。<a id="a-SU"></a>通斯致也。<a id="a-SV"></a>则离乱定学之功。<a id="a-SW"></a>见惑慧明之业。<a id="a-SX"></a>若双轮之远涉。<a id="a-SY"></a>等真俗之同游。<a id="a-SZ"></a>所以思远振于清风。<a id="a-Sa"></a>稠实标于华望。<a id="a-Sb"></a>贻厥后寄其源可寻。<a id="a-Sc"></a>斯并古人之所同录。<a id="a-Sd"></a>岂虚也哉。</p>
 </body>
</html>