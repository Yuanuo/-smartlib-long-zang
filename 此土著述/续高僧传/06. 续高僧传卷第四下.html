<!doctype html>
<html id="z3IBWRF1J8" data-ver="1334">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第四下</h1>
  <p id="a2"></p>
  <p id="a3">唐京师大慈恩寺释玄奘传之余</p>
  <p id="a4">奘意欲流通教本。<a id="a-5"></a>乃放任开正法。<a id="a-6"></a>遂往东印度境迦摩缕多国。<a id="a-7"></a>以彼风俗并信异道故其部众乃有数万。<a id="a-8"></a>佛法虽弘未至其土。<a id="a-9"></a>王事天神爱重教义。<a id="a-A"></a>但闻智人不问邪正。<a id="a-B"></a>皆一奉敬其人。<a id="a-C"></a>创染佛法将事弘阐故往开化。<a id="a-D"></a>既达于彼王。<a id="a-E"></a>叹奘胜度神思清远。<a id="a-F"></a>童子王闻欣得面款。<a id="a-G"></a>遣使来请再三乃往。<a id="a-H"></a>既至相见宛若旧游。<a id="a-I"></a>言议接对又经晦朔。<a id="a-J"></a>于时异术云聚。<a id="a-K"></a>请王决论。<a id="a-L"></a>言辩才交邪徒草靡。<a id="a-M"></a>王加崇重初开信门。<a id="a-N"></a>请问诸佛何所功德。<a id="a-O"></a>奘赞如来三身利物。<a id="a-P"></a>因造三身论三百颂以赠之。<a id="a-Q"></a>王曰。<a id="a-R"></a>未曾有也。<a id="a-S"></a>顶戴归依。<a id="a-T"></a>此国东境接蜀西蛮。<a id="a-U"></a>闻其途路。<a id="a-V"></a>两月应达。<a id="a-W"></a>于时戒日王臣告曰。<a id="a-X"></a>东蕃童子王所有支那大乘天者。<a id="a-Y"></a>道德弘被。<a id="a-Z"></a>彼王所重。<a id="a-a"></a>请往致之。<a id="a-b"></a>其大乘天者。<a id="a-c"></a>即印度诸僧美奘之目也。<a id="a-d"></a>王曰。<a id="a-e"></a>我已频请辞而不来。<a id="a-f"></a>何因在彼。<a id="a-g"></a>即使语拘摩罗王。<a id="a-h"></a>可送支那法师来共会只罗国。<a id="a-i"></a>童子王命象军二万船三万。<a id="a-j"></a>与奘溯殑伽河以赴戒日。<a id="a-k"></a>戒日与诸官属百余万众。<a id="a-l"></a>顺河东下同集羯朱只罗国。<a id="a-m"></a>初见顶礼。<a id="a-n"></a>呜足尽敬。<a id="a-o"></a>散花设颂无量供已曰。<a id="a-p"></a>弟子先请。<a id="a-q"></a>何为不来。<a id="a-r"></a>答以听法未了故此延命。<a id="a-s"></a>又曰。<a id="a-t"></a>彼支那国有秦王破阵乐歌舞曲。<a id="a-u"></a>秦王何人致此歌咏。<a id="a-v"></a>奘曰。<a id="a-w"></a>即今正国之天子也。<a id="a-x"></a>是大圣人拨乱反政恩沾六合故有斯咏。<a id="a-y"></a>王曰。<a id="a-z"></a>故天纵之为物主也。<a id="a-10"></a>乃延入行宫陈诸供养。<a id="a-11"></a>乃述制恶见论。<a id="a-12"></a>顾谓门师曰。<a id="a-13"></a>日光既出荧烛夺明。<a id="a-14"></a>师所宝者他皆破讫。<a id="a-15"></a>试救取看。<a id="a-16"></a>小乘诸僧无敢言者。<a id="a-17"></a>王曰。<a id="a-18"></a>此论虽好然未广闻。<a id="a-19"></a>欲于曲女城大会。<a id="a-1A"></a>命五印度能言之士。<a id="a-1B"></a>对众显之。<a id="a-1C"></a>使邪从正舍小就大。<a id="a-1D"></a>不亦可乎。<a id="a-1E"></a>是日发敕普告天下。<a id="a-1F"></a>总集沙门婆罗门一切异道。<a id="a-1G"></a>会曲女城。<a id="a-1H"></a>自冬初溯流。<a id="a-1I"></a>腊月方到。<a id="a-1J"></a>尔时四方翕集。<a id="a-1K"></a>乃有万数。<a id="a-1L"></a>能论义者数千人。<a id="a-1M"></a>各擅雄辩咸称克敌。<a id="a-1N"></a>先立行殿各容千人。<a id="a-1O"></a>安像陈供香花音乐。<a id="a-1P"></a>请奘升座。<a id="a-1Q"></a>即标举论宗命众征核。<a id="a-1R"></a>竟十八日无敢问者。<a id="a-1S"></a>王大嗟赏。<a id="a-1T"></a>施银钱三万金钱一万上氎一百具。<a id="a-1U"></a>仍令大臣执奘袈裟巡众唱言。<a id="a-1V"></a>支那法师论胜。<a id="a-1W"></a>十八日来无敢问者。<a id="a-1X"></a>并宜知之。<a id="a-1Y"></a>于时僧众大悦曰。<a id="a-1Z"></a>佛法重兴。<a id="a-1a"></a>乃令边人权智若此。<a id="a-1b"></a>便辞东归。<a id="a-1c"></a>王重请住观七十五日。<a id="a-1d"></a>大施场相。<a id="a-1e"></a>事讫辞还。<a id="a-1f"></a>王敕所部。<a id="a-1g"></a>递送出境。<a id="a-1h"></a>并施青象金银钱各数万。<a id="a-1i"></a>戒日拘摩罗等十八大国王。<a id="a-1j"></a>流泪执别。<a id="a-1k"></a>奘便辞而不受。<a id="a-1l"></a>以象形大。<a id="a-1m"></a>日常料草四十余围。<a id="a-1n"></a>饼食所须又三斛许。<a id="a-1o"></a>戒日又敕令诸属国随到供给诸僧。<a id="a-1p"></a>劝受象施。<a id="a-1q"></a>皆曰。<a id="a-1r"></a>斯胜相也。<a id="a-1s"></a>佛灭度来。<a id="a-1t"></a>王虽崇敬种种布施。<a id="a-1u"></a>未闻以象用及释门。<a id="a-1v"></a>象为国宝。<a id="a-1w"></a>今既见惠。<a id="a-1x"></a>信之极矣。<a id="a-1y"></a>因即纳象而反钱宝。<a id="a-1z"></a>然其象也其形圆大。<a id="a-20"></a>高可丈三长二丈许。<a id="a-21"></a>上容八人。<a id="a-22"></a>并诸什物经象等具。<a id="a-23"></a>并在其上。<a id="a-24"></a>状如重都相似空行。<a id="a-25"></a>虽逢奔逸而安隐不坠。<a id="a-26"></a>瓶水不侧。<a id="a-27"></a>缘国北旋出印度境。<a id="a-28"></a>戒日威被咸蒙供侍。<a id="a-29"></a>入皂利国。<a id="a-2A"></a>山川相半沃壤丰熟。<a id="a-2B"></a>僧徒数万并学大乘。<a id="a-2C"></a>东北山行过诸城邑上大雪山。<a id="a-2D"></a>及至其顶诸山并下。<a id="a-2E"></a>又上三日达最高岭。<a id="a-2F"></a>南北通望。<a id="a-2G"></a>但见横山各有九重。<a id="a-2H"></a>过斯已往皆是平地。<a id="a-2I"></a>虽有小山孤断不续。<a id="a-2J"></a>唯斯一岭曼延高远。<a id="a-2K"></a>约略为言。<a id="a-2L"></a>赡部一洲山丛斯地。<a id="a-2M"></a>何以知耶。<a id="a-2N"></a>至如西境波斯平川眇漫。<a id="a-2O"></a>东寻嵬崿莫有穷踪。<a id="a-2P"></a>北则横野萧条。<a id="a-2Q"></a>南则印度皋衍。<a id="a-2R"></a>即经所谓香山者也。<a id="a-2S"></a>达池幽邃未可寻源。<a id="a-2T"></a>四河所从皆由斯出。<a id="a-2U"></a>尔雅所谓昆仑之墟。<a id="a-2V"></a>岂非斯耶。<a id="a-2W"></a>案诸禹贡。<a id="a-2X"></a>河出碛石。<a id="a-2Y"></a>盖局谈其潜出处耳。<a id="a-2Z"></a>张骞寻之乃游大夏。<a id="a-2a"></a>固是超步所经。<a id="a-2b"></a>犹不言其发源之始。<a id="a-2c"></a>斯可知矣。<a id="a-2d"></a>奘引从前后自勒行众沿岭而下。<a id="a-2e"></a>三日至地。<a id="a-2f"></a>达睹货罗诸故都邑。<a id="a-2g"></a>山行八百路极艰险。<a id="a-2h"></a>寒风切骨到于活国。<a id="a-2i"></a>中途所经皆属北狄。<a id="a-2j"></a>而此王者突厥之胤。<a id="a-2k"></a>统管诸胡总御铁门以南诸小国也。<a id="a-2l"></a>自此境东方入葱岭。<a id="a-2m"></a>岭据赡部洲中。<a id="a-2n"></a>南接雪山北至热海。<a id="a-2o"></a>东渐乌铩西极波斯。<a id="a-2p"></a>纵广结固各数千里。<a id="a-2q"></a>冬夏积雪冰岩崖险。<a id="a-2r"></a>过半已下多出山葱。<a id="a-2s"></a>故因名焉。<a id="a-2t"></a>昔人云。<a id="a-2u"></a>葱岭停雪。<a id="a-2v"></a>即雪山也。<a id="a-2w"></a>今亲目验。<a id="a-2x"></a>则知其非。<a id="a-2y"></a>雪山乃居葱岭已南。<a id="a-2z"></a>东西亘海。<a id="a-30"></a>南望平野。<a id="a-31"></a>北达丛山。<a id="a-32"></a>方名葱岭。<a id="a-33"></a>又东山行。<a id="a-34"></a>经于十国二千余里。<a id="a-35"></a>至达摩悉铁帝国。<a id="a-36"></a>境在山间。<a id="a-37"></a>东西千六百里。<a id="a-38"></a>南北极广不踰四五里许。<a id="a-39"></a>临缚刍河从南而来不测其本。<a id="a-3A"></a>僧寺十余。<a id="a-3B"></a>有一石像上施金铜圆盖。<a id="a-3C"></a>人有旋绕盖亦随转。<a id="a-3D"></a>岂由机巧莫测其然。<a id="a-3E"></a>又东山行近有千里达商弥国。<a id="a-3F"></a>东至大川广千余里。<a id="a-3G"></a>南北百余里绝无人住。<a id="a-3H"></a>川有龙池。<a id="a-3I"></a>东西三百南北五十。<a id="a-3J"></a>其池正在大葱岭内。<a id="a-3K"></a>赡部洲中最高地也。<a id="a-3L"></a>何以明之。<a id="a-3M"></a>池出二河。<a id="a-3N"></a>其西流者至达摩悉铁国与缚刍河合。<a id="a-3O"></a>自此以西皆西流。<a id="a-3P"></a>其东流者至佉沙西界与徙多河合。<a id="a-3Q"></a>自此已东水皆东流。<a id="a-3R"></a>故分二河各注西海故知高也。<a id="a-3S"></a>河出大鸟卵如[百*升]许。<a id="a-3T"></a>案条支国大卵如瓮。<a id="a-3U"></a>岂非斯耶。<a id="a-3V"></a>又东五百至朅盘陀国。<a id="a-3W"></a>北背徙多河。<a id="a-3X"></a>即经所谓悉陀河也。<a id="a-3Y"></a>东入盐泽。<a id="a-3Z"></a>潜于地中。<a id="a-3a"></a>涌于积石。<a id="a-3b"></a>为东夏河矣。<a id="a-3c"></a>其国崇信佛法。<a id="a-3d"></a>城之东南三百余里。<a id="a-3e"></a>大崖两室各一罗汉现入灭定七百余年。<a id="a-3f"></a>须发渐长。<a id="a-3g"></a>左近诸僧年别为剃。<a id="a-3h"></a>又东千余里方出葱岭至乌铩国。<a id="a-3i"></a>城临徙多。<a id="a-3j"></a>西有大山崖自崩坠。<a id="a-3k"></a>中有僧焉。<a id="a-3l"></a>冥目而坐。<a id="a-3m"></a>形甚奇伟。<a id="a-3n"></a>须发下垂至于肩面。<a id="a-3o"></a>问其委曲乃迦葉佛时人矣。<a id="a-3p"></a>近重崩崖没于山内。<a id="a-3q"></a>奘至斯国。<a id="a-3r"></a>与象别行先度雪河。<a id="a-3s"></a>象晚方至。<a id="a-3t"></a>水渐泛涨。<a id="a-3u"></a>不悉山道。<a id="a-3v"></a>寻岭直下。<a id="a-3w"></a>牙冲岸树。<a id="a-3x"></a>象性凶犷反拔却顿。<a id="a-3y"></a>因即致死。<a id="a-3z"></a>怅恨所经已越山险将达平壤不果祈愿。<a id="a-40"></a>东过疏勒乃至沮渠。<a id="a-41"></a>可千余里。<a id="a-42"></a>同伴五百皆共推奘为大商主。<a id="a-43"></a>处位中营四面防守。<a id="a-44"></a>且自沮渠一国。<a id="a-45"></a>素来常镇十部大经。<a id="a-46"></a>各十万偈。<a id="a-47"></a>如前所传。<a id="a-48"></a>国宝护之不许分散。<a id="a-49"></a>今属突厥。<a id="a-4A"></a>南有大山。<a id="a-4B"></a>现三罗汉入灭尽定。<a id="a-4C"></a>东行八百达于遁国。<a id="a-4D"></a>地惟沙壤寺有百余。<a id="a-4E"></a>僧徒五千并大乘学。<a id="a-4F"></a>城西山寺佛曾游践。<a id="a-4G"></a>有大石室。<a id="a-4H"></a>罗汉入定。<a id="a-4I"></a>石门封掩。<a id="a-4J"></a>初奘既度葱岭。<a id="a-4K"></a>先遣侍人。<a id="a-4L"></a>赍表陈露达国化也。<a id="a-4M"></a>下敕流问令早相见。<a id="a-4N"></a>行达于遁。<a id="a-4O"></a>以象致死所赍经像交无运致。<a id="a-4P"></a>又上表请寻下别敕。<a id="a-4Q"></a>令于遁王给其鞍乘。<a id="a-4R"></a>既奉严敕驼马相连至于沙洲。<a id="a-4S"></a>又蒙别敕。<a id="a-4T"></a>计其行程酬雇价直。<a id="a-4U"></a>自尔乘传二十许乘。<a id="a-4V"></a>以贞观十九年正月二十四日。<a id="a-4W"></a>届于京郊之西。<a id="a-4X"></a>道俗相趋屯赴阗闼。<a id="a-4Y"></a>数十万众如值下生。<a id="a-4Z"></a>将欲入都。<a id="a-4a"></a>人物諠拥取进不前。<a id="a-4b"></a>遂停别馆。<a id="a-4c"></a>通夕禁卫。<a id="a-4d"></a>候备遮断停驻道旁。<a id="a-4e"></a>从故城之西南至京师朱雀街之都亭驿二十余里。<a id="a-4f"></a>列众礼谒动不得旋。<a id="a-4g"></a>于时驾幸洛阳。<a id="a-4h"></a>奘乃留诸经像送弘福寺。<a id="a-4i"></a>京邑僧众竞列幢帐助运庄严。<a id="a-4j"></a>四部諠哗又倍初至。<a id="a-4k"></a>当斯时也复感瑞云现于日北团圆如盖。<a id="a-4l"></a>红白相映当于像上显发轮光。<a id="a-4m"></a>既非绕日同共嗟仰从午至晡。<a id="a-4n"></a>豫入弘福方始歇灭。<a id="a-4o"></a>致使京都五日四民废业七众归承。<a id="a-4p"></a>当此一期。<a id="a-4q"></a>倾仰之高终古罕类也。<a id="a-4r"></a>奘虽逢荣问独守馆宇坐镇清闲。<a id="a-4s"></a>恐陷物议故不临对。<a id="a-4t"></a>及至洛滨特蒙慰问。<a id="a-4u"></a>并献诸国异物。<a id="a-4v"></a>以马驮之。<a id="a-4w"></a>别敕引入深宫之内殿。<a id="a-4x"></a>面奉天颜。<a id="a-4y"></a>谈叙真俗无爽帝旨。<a id="a-4z"></a>从卯至酉不觉时延。<a id="a-50"></a>迄于闭鼓。<a id="a-51"></a>上即事戎旃。<a id="a-52"></a>问罪辽左。<a id="a-53"></a>明旦将发。<a id="a-54"></a>下敕同行。<a id="a-55"></a>固辞疾苦。<a id="a-56"></a>兼陈翻译。<a id="a-57"></a>不违其请。<a id="a-58"></a>乃敕京师留守梁国公房玄龄。<a id="a-59"></a>专知监护。<a id="a-5A"></a>资备所须一从天府。<a id="a-5B"></a>初奘在印度声畅五天。<a id="a-5C"></a>称述支那人物为盛。<a id="a-5D"></a>戒日大王并菩提寺僧。<a id="a-5E"></a>思闻此国。<a id="a-5F"></a>为日久矣。<a id="a-5G"></a>但无信使。<a id="a-5H"></a>未可依凭。<a id="a-5I"></a>彼土常传。<a id="a-5J"></a>赡部一洲四王所治。<a id="a-5K"></a>东谓脂那。<a id="a-5L"></a>主人王也。<a id="a-5M"></a>西谓波斯。<a id="a-5N"></a>主宝王也。<a id="a-5O"></a>南谓印度。<a id="a-5P"></a>主象王也。<a id="a-5Q"></a>北谓猃狁。<a id="a-5R"></a>主马王也。<a id="a-5S"></a>皆谓四国藉斯以治。<a id="a-5T"></a>即因为言。<a id="a-5U"></a>奘既安达恰述符同。<a id="a-5V"></a>戒日及僧。<a id="a-5W"></a>各遣中使赍诸经宝远献东夏。<a id="a-5X"></a>是则天竺信命自奘而通。<a id="a-5Y"></a>宣述皇猷之所致也。<a id="a-5Z"></a>使既西返。<a id="a-5a"></a>又敕王玄策等二十余人。<a id="a-5b"></a>随往大夏。<a id="a-5c"></a>并赠绫帛千有余段。<a id="a-5d"></a>王及僧等数各有差。<a id="a-5e"></a>并就菩提寺僧召石蜜匠。<a id="a-5f"></a>乃遣匠二人僧八人。<a id="a-5g"></a>俱到东夏。<a id="a-5h"></a>寻敕往越州。<a id="a-5i"></a>就甘蔗造之皆得成就。<a id="a-5j"></a>先是菩提寺僧三人送经初。<a id="a-5k"></a>至。<a id="a-5l"></a>下敕普请京城设斋。<a id="a-5m"></a>仍于弘福译大严等经不久之间奘信又至。<a id="a-5n"></a>乃敕且停待到方译。<a id="a-5o"></a>主上虚心企仰。<a id="a-5p"></a>频下明敕令奘速至。<a id="a-5q"></a>但为事故留连不早程达。<a id="a-5r"></a>既见洛宫深沃虚想。<a id="a-5s"></a>即陈翻译。<a id="a-5t"></a>搜擢贤明。<a id="a-5u"></a>上曰。<a id="a-5v"></a>法师唐梵具赡词理通敏。<a id="a-5w"></a>将恐徒扬仄陋终亏圣典。<a id="a-5x"></a>奘曰。<a id="a-5y"></a>昔者二秦之译门位三千。<a id="a-5z"></a>虽复翻传。<a id="a-60"></a>犹恐后代无闻怀疑乖信。<a id="a-61"></a>若不搜举同奉玄规。<a id="a-62"></a>岂以褊能妄参朝委。<a id="a-63"></a>频又固请乃蒙降许。<a id="a-64"></a>帝曰。<a id="a-65"></a>自法师行后造弘福寺。<a id="a-66"></a>其处虽小禅院虚静。<a id="a-67"></a>可为翻译。<a id="a-68"></a>所须人物吏力。<a id="a-69"></a>并与玄龄商量务令优给。<a id="a-6A"></a>既承明命返迹京师。<a id="a-6B"></a>遂召沙门慧明灵闰等。<a id="a-6C"></a>以为证义。<a id="a-6D"></a>沙门行友玄赜等。<a id="a-6E"></a>以为缀缉。<a id="a-6F"></a>沙门智证辩机等。<a id="a-6G"></a>以为录文。<a id="a-6H"></a>沙门玄模以证梵语。<a id="a-6I"></a>沙门玄应以定字伪。<a id="a-6J"></a>其年五月创开翻译。<a id="a-6K"></a>大菩萨藏经二十卷。<a id="a-6L"></a>余为执笔。<a id="a-6M"></a>并删缀词理。<a id="a-6N"></a>其经广解六度四摄十力四畏三十七品诸菩萨行。<a id="a-6O"></a>合十二品。<a id="a-6P"></a>将四百纸。<a id="a-6Q"></a>又复旁翻显扬圣教论二十卷。<a id="a-6R"></a>智证等更迭录文。<a id="a-6S"></a>沙门行友详理文句。<a id="a-6T"></a>奘公于论重加陶练。<a id="a-6U"></a>次又翻大乘对法论一十五卷。<a id="a-6V"></a>沙门玄赜笔受。<a id="a-6W"></a>微有余隙。<a id="a-6X"></a>又出西域传一十二卷。<a id="a-6Y"></a>沙门辩机。<a id="a-6Z"></a>亲受时事连纰前后。<a id="a-6a"></a>兼出佛地六门神咒等经。<a id="a-6b"></a>都合八十许卷。<a id="a-6c"></a>自前代已来所译经教。<a id="a-6d"></a>初从梵语倒写本文。<a id="a-6e"></a>次乃回之顺同此俗。<a id="a-6f"></a>然后笔人乱理文句。<a id="a-6g"></a>中间增损多坠全言。<a id="a-6h"></a>今所翻传都由奘旨。<a id="a-6i"></a>意思独断出语成章。<a id="a-6j"></a>词人随写即可披玩。<a id="a-6k"></a>尚贤吴魏所译诸文。<a id="a-6l"></a>但为西梵所重贵于文句。<a id="a-6m"></a>钩锁联类重沓布在。<a id="a-6n"></a>唐文颇居繁复。<a id="a-6o"></a>故使缀工专司此位。<a id="a-6p"></a>所以贯通词义加度节之。<a id="a-6q"></a>铨本勒成秘书缮写。<a id="a-6r"></a>于时驾返西京。<a id="a-6s"></a>奘乃表上并请序题。<a id="a-6t"></a>寻降手敕曰。<a id="a-6u"></a>法师夙标高行早出尘表。<a id="a-6v"></a>泛宝舟而登彼岸。<a id="a-6w"></a>搜妙道而辟法门。<a id="a-6x"></a>弘阐大猷荡涤众累。<a id="a-6y"></a>是以慈云欲卷。<a id="a-6z"></a>舒之荫四空。<a id="a-70"></a>慧日将昏。<a id="a-71"></a>朗之照八极。<a id="a-72"></a>舒朗之者。<a id="a-73"></a>其惟法师乎。<a id="a-74"></a>朕学浅心拙。<a id="a-75"></a>在物犹迷。<a id="a-76"></a>况佛教幽微。<a id="a-77"></a>岂敢仰测。<a id="a-78"></a>请为经题。<a id="a-79"></a>非已所闻。<a id="a-7A"></a>其新撰西域传者。<a id="a-7B"></a>当自披览。<a id="a-7C"></a>及西使再返。<a id="a-7D"></a>又敕二十余人随往印度前来国命通议中书。<a id="a-7E"></a>敕以异域方言务取符会。<a id="a-7F"></a>若非伊人将论声教。<a id="a-7G"></a>故诸信命并资于奘。<a id="a-7H"></a>乃为转唐言依彼西梵。<a id="a-7I"></a>文词轻重令彼读者尊崇东夏。<a id="a-7J"></a>寻又下敕。<a id="a-7K"></a>令翻老子五千文为梵言以遗西域。<a id="a-7L"></a>奘乃召诸黄巾述其玄奥。<a id="a-7M"></a>领叠词旨方为翻述。<a id="a-7N"></a>道士蔡晃成英等。<a id="a-7O"></a>竞引释论中百玄意。<a id="a-7P"></a>用通道经。<a id="a-7Q"></a>奘曰。<a id="a-7R"></a>佛道两教其致天殊。<a id="a-7S"></a>安用佛言用通道义。<a id="a-7T"></a>穷核言疏本出无从。<a id="a-7U"></a>晃归情曰。<a id="a-7V"></a>自昔相传祖凭佛教至于三论。<a id="a-7W"></a>晃所师遵准义幽通不无同会。<a id="a-7X"></a>故引解也。<a id="a-7Y"></a>如僧肇著论。<a id="a-7Z"></a>盛引老庄。<a id="a-7a"></a>犹自申明。<a id="a-7b"></a>不相为怪。<a id="a-7c"></a>佛言似道何爽纶言。<a id="a-7d"></a>奘白。<a id="a-7e"></a>佛教初开。<a id="a-7f"></a>深文尚拥。<a id="a-7g"></a>老谈玄理微附佛言。<a id="a-7h"></a>肇论所传引为联类。<a id="a-7i"></a>岂以喻词而成通极。<a id="a-7j"></a>今经论繁富各有司南。<a id="a-7k"></a>老但五千论无文解。<a id="a-7l"></a>自余千卷多是医方。<a id="a-7m"></a>至如此土贤明何晏王弼周颙萧绎顾欢之徒。<a id="a-7n"></a>动数十家。<a id="a-7o"></a>注解老子何不引用。<a id="a-7p"></a>乃复旁通释氏。<a id="a-7q"></a>不乃推步逸踪乎。<a id="a-7r"></a>既依翻了将欲封勒。<a id="a-7s"></a>道士成英曰。<a id="a-7t"></a>老经幽邃。<a id="a-7u"></a>非夫序引何以相通。<a id="a-7v"></a>请为翻之。<a id="a-7w"></a>奘曰。<a id="a-7x"></a>观老治身治国之文。<a id="a-7y"></a>文词具矣。<a id="a-7z"></a>叩齿咽液之序。<a id="a-80"></a>其言鄙陋。<a id="a-81"></a>将恐西闻异国有愧乡邦。<a id="a-82"></a>英等以事闻诸宰辅。<a id="a-83"></a>奘又陈露其情。<a id="a-84"></a>中书马周曰。<a id="a-85"></a>西域有道如老庄不。<a id="a-86"></a>奘曰。<a id="a-87"></a>九十六道并欲超生。<a id="a-88"></a>师承有滞致沦诸有。<a id="a-89"></a>至如顺世四大之术。<a id="a-8A"></a>冥初六谛之宗。<a id="a-8B"></a>东夏所未言也。<a id="a-8C"></a>若翻老序。<a id="a-8D"></a>则恐彼以为笑林。<a id="a-8E"></a>遂不译之。<a id="a-8F"></a>奘以弘赞之极。<a id="a-8G"></a>勿尚帝王。<a id="a-8H"></a>开化流布自古为重。<a id="a-8I"></a>又重表曰。<a id="a-8J"></a>伏奉墨敕猥垂奖喻。<a id="a-8K"></a>只奉纶言精守振越。<a id="a-8L"></a>玄奘业尚空疏。<a id="a-8M"></a>谬参法侣幸属九瀛有截四表无虞。<a id="a-8N"></a>凭皇灵以远征。<a id="a-8O"></a>恃国威而访道。<a id="a-8P"></a>穷遐冒险虽励愚诚。<a id="a-8Q"></a>纂异怀荒寔资朝化。<a id="a-8R"></a>所获经论奉敕翻译。<a id="a-8S"></a>见成卷轴。<a id="a-8T"></a>未有诠序。<a id="a-8U"></a>伏惟陛下睿思云敷。<a id="a-8V"></a>天华景烂。<a id="a-8W"></a>理包系象调逸咸英。<a id="a-8X"></a>跨千古以飞声。<a id="a-8Y"></a>掩百王而腾实。<a id="a-8Z"></a>窃以神力无方。<a id="a-8a"></a>非神思不足诠其理。<a id="a-8b"></a>圣教玄远。<a id="a-8c"></a>非圣藻何以序其源。<a id="a-8d"></a>故乃冒犯威严。<a id="a-8e"></a>敢希题目宸眷冲邈不垂矜许。<a id="a-8f"></a>抚躬累息相顾失图。<a id="a-8g"></a>玄奘闻。<a id="a-8h"></a>日月丽天。<a id="a-8i"></a>既分晖于户牖。<a id="a-8j"></a>江河纪地。<a id="a-8k"></a>亦流润于岩涯。<a id="a-8l"></a>云和广乐。<a id="a-8m"></a>不秘响于聋昧。<a id="a-8n"></a>金璧奇珍。<a id="a-8o"></a>岂韬彩于愚瞽。<a id="a-8p"></a>敢缘斯理重以干祈。<a id="a-8q"></a>伏乞雷雨曲垂天文俯照。<a id="a-8r"></a>配两仪而同久。<a id="a-8s"></a>与二耀而俱悬。<a id="a-8t"></a>然则鹫岭微言。<a id="a-8u"></a>假神笔而弘远。<a id="a-8v"></a>鸡园奥义。<a id="a-8w"></a>托英词而宣畅。<a id="a-8x"></a>岂止区区梵众独荷恩荣。<a id="a-8y"></a>亦使蠢蠢迷生方超尘累而已。<a id="a-8z"></a>表奏之日。<a id="a-90"></a>敕遂许焉。<a id="a-91"></a>谓驸马高履行曰。<a id="a-92"></a>汝前请朕为汝父作碑。<a id="a-93"></a>今气力不如昔。<a id="a-94"></a>愿作功德为法师作序不能作碑。<a id="a-95"></a>汝知之。<a id="a-96"></a>贞观二十二年幸玉华宫。<a id="a-97"></a>追奘至。<a id="a-98"></a>问翻何经论。<a id="a-99"></a>答正翻瑜伽。<a id="a-9A"></a>上问。<a id="a-9B"></a>何圣所作明何等义。<a id="a-9C"></a>具答已令取论自披阅。<a id="a-9D"></a>遂下敕。<a id="a-9E"></a>新翻经论写九本。<a id="a-9F"></a>颁与雍洛相兖荆杨等九大州。<a id="a-9G"></a>奘又请经题。<a id="a-9H"></a>上乃出之名大唐三藏圣教序。<a id="a-9I"></a>于明月殿。<a id="a-9J"></a>命弘文馆学士上官仪。<a id="a-9K"></a>对群僚读之。<a id="a-9L"></a>其词曰。<a id="a-9M"></a>盖闻。<a id="a-9N"></a>二仪有象。<a id="a-9O"></a>显覆载以含生。<a id="a-9P"></a>四时无形。<a id="a-9Q"></a>潜寒暑以化物。<a id="a-9R"></a>是以窥天鉴地。<a id="a-9S"></a>庸愚皆识其端。<a id="a-9T"></a>明阴洞阳。<a id="a-9U"></a>贤哲罕穷其数。<a id="a-9V"></a>然而天地包乎阴阳而易识者。<a id="a-9W"></a>以其有象也。<a id="a-9X"></a>阴阳处乎天地而难穷者。<a id="a-9Y"></a>以其无形也。<a id="a-9Z"></a>故知象显可征。<a id="a-9a"></a>虽愚不惑。<a id="a-9b"></a>形潜莫睹。<a id="a-9c"></a>在智犹迷。<a id="a-9d"></a>况乎佛道崇虚乘幽控寂。<a id="a-9e"></a>弘济万品典御十方。<a id="a-9f"></a>举威灵而无上。<a id="a-9g"></a>抑神力而无下。<a id="a-9h"></a>大之则弥于宇宙。<a id="a-9i"></a>细之则摄于毫厘。<a id="a-9j"></a>无灭无生。<a id="a-9k"></a>历千劫而不古。<a id="a-9l"></a>若隐若显。<a id="a-9m"></a>运百福而长。<a id="a-9n"></a>今妙道凝玄。<a id="a-9o"></a>遵之莫知其际。<a id="a-9p"></a>法流湛寂。<a id="a-9q"></a>挹之莫测其源。<a id="a-9r"></a>故知蠢蠢凡愚区区庸鄙。<a id="a-9s"></a>投其旨趣能无疑惑者哉。<a id="a-9t"></a>然则大教之兴。<a id="a-9u"></a>基乎西土。<a id="a-9v"></a>腾汉庭而皎梦。<a id="a-9w"></a>照东域而流慈。<a id="a-9x"></a>昔者分形分迹之时。<a id="a-9y"></a>言未驰而成化。<a id="a-9z"></a>当常现常之世。<a id="a-A0"></a>民仰德而知遵。<a id="a-A1"></a>及乎晦影归真迁仪越世。<a id="a-A2"></a>金容掩色。<a id="a-A3"></a>不镜三千之光。<a id="a-A4"></a>丽象开图。<a id="a-A5"></a>空端四八之相。<a id="a-A6"></a>于是微言广被。<a id="a-A7"></a>拯含类于三涂。<a id="a-A8"></a>遗训遐宣。<a id="a-A9"></a>导群生于十地。<a id="a-AA"></a>然而真教难仰。<a id="a-AB"></a>莫能一其指归。<a id="a-AC"></a>曲学易遵。<a id="a-AD"></a>邪正于焉纷纠。<a id="a-AE"></a>所以空有之论。<a id="a-AF"></a>或习俗而是非。<a id="a-AG"></a>大小之乘。<a id="a-AH"></a>乍沿时而隆替。<a id="a-AI"></a>有玄奘法师者。<a id="a-AJ"></a>法门之领袖也。<a id="a-AK"></a>幼怀贞敏。<a id="a-AL"></a>早悟三空之心。<a id="a-AM"></a>长契神情。<a id="a-AN"></a>先包四忍之行。<a id="a-AO"></a>松风水月。<a id="a-AP"></a>未足比其清华。<a id="a-AQ"></a>仙露明珠。<a id="a-AR"></a>讵能方其朗润。<a id="a-AS"></a>故以智通无累神测未形。<a id="a-AT"></a>超六尘而迥出。<a id="a-AU"></a>只千古而无对。<a id="a-AV"></a>凝心内境。<a id="a-AW"></a>悲正法之淩迟。<a id="a-AX"></a>栖虑玄门。<a id="a-AY"></a>慨深文之讹谬。<a id="a-AZ"></a>思欲分条析理广彼前闻。<a id="a-Aa"></a>截伪续真开兹后学。<a id="a-Ab"></a>是以翘心净土往游西域。<a id="a-Ac"></a>乘危远迈。<a id="a-Ad"></a>杖策孤征。<a id="a-Ae"></a>积雪晨飞途间失地。<a id="a-Af"></a>惊砂夕起空外迷天。<a id="a-Ag"></a>万里山川。<a id="a-Ah"></a>拨烟霞而进影。<a id="a-Ai"></a>百重寒暑。<a id="a-Aj"></a>蹑霜雨而前踪。<a id="a-Ak"></a>诚重劳轻求深愿达。<a id="a-Al"></a>周游西宇十有七年。<a id="a-Am"></a>穷历道邦询求正教。<a id="a-An"></a>双林八水味道餐风。<a id="a-Ao"></a>鹿苑鹫峰瞻奇仰异。<a id="a-Ap"></a>承至言于先圣。<a id="a-Aq"></a>受真教于上贤。<a id="a-Ar"></a>探赜妙门精穷奥业。<a id="a-As"></a>一乘五律之道驰骤于心田。<a id="a-At"></a>八藏三箧之文。<a id="a-Au"></a>波涛于口海。<a id="a-Av"></a>爰自所历之国。<a id="a-Aw"></a>总将三藏要文凡六百五十七部。<a id="a-Ax"></a>译布中夏宣扬胜业。<a id="a-Ay"></a>引慈云于西极。<a id="a-Az"></a>注法雨于东垂。<a id="a-B0"></a>圣教缺而复全。<a id="a-B1"></a>苍生罪而还福。<a id="a-B2"></a>湿火宅之干焰。<a id="a-B3"></a>共拔迷涂。<a id="a-B4"></a>朗爱水之昏波。<a id="a-B5"></a>同臻彼岸。<a id="a-B6"></a>是知恶因业坠。<a id="a-B7"></a>善以缘升。<a id="a-B8"></a>升坠之端惟人所托。<a id="a-B9"></a>譬夫桂生高岭云露方得泫其华。<a id="a-BA"></a>莲出渌波飞尘不能污其叶。<a id="a-BB"></a>非莲性自洁而桂质本贞。<a id="a-BC"></a>良由所附者高则微物不能累。<a id="a-BD"></a>所凭者净则浊类不能沾。<a id="a-BE"></a>夫以。<a id="a-BF"></a>卉木无知。<a id="a-BG"></a>犹资善而成善。<a id="a-BH"></a>况乎人伦有识。<a id="a-BI"></a>不缘庆而求庆。<a id="a-BJ"></a>方冀。<a id="a-BK"></a>兹经流施。<a id="a-BL"></a>将日月而无穷。<a id="a-BM"></a>斯福遐敷。<a id="a-BN"></a>与乾坤而永大。<a id="a-BO"></a>百僚称庆。<a id="a-BP"></a>奘表谢曰。</p>
  <p id="aBQ">窃闻。<a id="a-BR"></a>六爻探赜局于生灭之场。<a id="a-BS"></a>百物正名。<a id="a-BT"></a>未涉真如之境。<a id="a-BU"></a>犹且远征羲册。<a id="a-BV"></a>睹奥不测其神。<a id="a-BW"></a>遐想轩图。<a id="a-BX"></a>历选并归其美。<a id="a-BY"></a>伏惟。<a id="a-BZ"></a>皇帝陛下。<a id="a-Ba"></a>玉毫降质金轮御天。<a id="a-Bb"></a>廓先王之九州。<a id="a-Bc"></a>掩百千之日月。<a id="a-Bd"></a>斥例代之区域。<a id="a-Be"></a>纳恒沙之法界。<a id="a-Bf"></a>遂使给园精舍并入堤封。<a id="a-Bg"></a>贝叶灵文咸归删府。<a id="a-Bh"></a>玄奘往因。<a id="a-Bi"></a>振锡聊谒崛山。<a id="a-Bj"></a>经途万里。<a id="a-Bk"></a>怙天威如咫步。<a id="a-Bl"></a>匪乘千叶。<a id="a-Bm"></a>诣双林如食顷。<a id="a-Bn"></a>搜扬三藏。<a id="a-Bo"></a>尽龙宫之所储。<a id="a-Bp"></a>研究一乘。<a id="a-Bq"></a>穷鹫岭之遗旨。<a id="a-Br"></a>并已载于白马还献紫宸。<a id="a-Bs"></a>寻蒙下诏赐使翻译。<a id="a-Bt"></a>玄奘识乖龙树。<a id="a-Bu"></a>谬忝传灯之荣。<a id="a-Bv"></a>才异马鸣。<a id="a-Bw"></a>深愧写瓶之敏。<a id="a-Bx"></a>所译经论纰舛尤多。<a id="a-By"></a>遂荷天恩留神构序。<a id="a-Bz"></a>文超象系之表。<a id="a-C0"></a>若聚日之放千光。<a id="a-C1"></a>理括众妙之门。<a id="a-C2"></a>同惠云之濡百草。<a id="a-C3"></a>一音演说亿劫罕逢。<a id="a-C4"></a>忽以微生亲承梵响。<a id="a-C5"></a>踊跃欢喜如闻受记。<a id="a-C6"></a>表奏之日。<a id="a-C7"></a>寻下敕曰。<a id="a-C8"></a>朕才谢圭璋言惭博达。<a id="a-C9"></a>至于内典尤所未闲。<a id="a-CA"></a>昨制序文深为鄙拙。<a id="a-CB"></a>惟恐秽翰墨于金简。<a id="a-CC"></a>标瓦砾于珠林。<a id="a-CD"></a>忽得来书谬承褒赞。<a id="a-CE"></a>循躬省虑弥益厚颜。<a id="a-CF"></a>善不足称空劳致谢。<a id="a-CG"></a>又重表谢。<a id="a-CH"></a>敕云。<a id="a-CI"></a>朕性不读经。<a id="a-CJ"></a>兼无才智。<a id="a-CK"></a>忽制论序。<a id="a-CL"></a>翻污经文。<a id="a-CM"></a>具览来言枉见褒饰。<a id="a-CN"></a>愧逢虚美唯益真惭。<a id="a-CO"></a>自尔朝宰英达咸申击赞。<a id="a-CP"></a>释宗弘盛气接成阴。<a id="a-CQ"></a>皇太子述上所作三藏圣教序曰。<a id="a-CR"></a>夫显扬正教。<a id="a-CS"></a>非智无以广其文。<a id="a-CT"></a>崇阐微言。<a id="a-CU"></a>非贤莫能定其旨。<a id="a-CV"></a>盖真如圣教者。<a id="a-CW"></a>诸法之玄宗。<a id="a-CX"></a>众经之轨[跳-兆+屬]也。<a id="a-CY"></a>综括宏远奥旨遐深。<a id="a-CZ"></a>极空有之精微。<a id="a-Ca"></a>体生灭之机要。<a id="a-Cb"></a>词茂道旷。<a id="a-Cc"></a>寻之者不究其源。<a id="a-Cd"></a>文显义幽。<a id="a-Ce"></a>履之者莫测其际。<a id="a-Cf"></a>故知。<a id="a-Cg"></a>圣慈所被业无善而不臻。<a id="a-Ch"></a>妙化所敷缘无恶而不翦。<a id="a-Ci"></a>开法网之纲纪。<a id="a-Cj"></a>弘六度之正教。<a id="a-Ck"></a>拯群有之涂炭。<a id="a-Cl"></a>启三藏之秘局。<a id="a-Cm"></a>是以名无翼而长飞。<a id="a-Cn"></a>道无根而永固。<a id="a-Co"></a>道名流庆。<a id="a-Cp"></a>历遂古而镇常。<a id="a-Cq"></a>赴感应身。<a id="a-Cr"></a>经尘劫而不朽。<a id="a-Cs"></a>晨钟夕梵。<a id="a-Ct"></a>交二音于鹫峰。<a id="a-Cu"></a>慧日法流。<a id="a-Cv"></a>转双轮于鹿苑。<a id="a-Cw"></a>排空宝盖。<a id="a-Cx"></a>接翔云而共飞。<a id="a-Cy"></a>庄野春林。<a id="a-Cz"></a>与天花而合彩。<a id="a-D0"></a>伏惟。<a id="a-D1"></a>皇帝陛下。<a id="a-D2"></a>上玄资福。<a id="a-D3"></a>垂拱而治八荒。<a id="a-D4"></a>德被黔黎。<a id="a-D5"></a>敛衽而朝万国。<a id="a-D6"></a>恩加朽骨。<a id="a-D7"></a>石室归于贝叶之文。<a id="a-D8"></a>泽及昆虫。<a id="a-D9"></a>金匮流乎梵说之偈。<a id="a-DA"></a>遂使阿耨达水通神甸之八川。<a id="a-DB"></a>耆阇崛山接嵩华之翠岭。<a id="a-DC"></a>窃以。<a id="a-DD"></a>法性凝寂。<a id="a-DE"></a>靡归心而不通。<a id="a-DF"></a>智地玄奥。<a id="a-DG"></a>感恳诚而遂显。<a id="a-DH"></a>岂谓重昏之夜。<a id="a-DI"></a>烛慧炬之光。<a id="a-DJ"></a>火宅之朝。<a id="a-DK"></a>降法雨之泽。<a id="a-DL"></a>于是百川异流。<a id="a-DM"></a>同会于海。<a id="a-DN"></a>万区分义。<a id="a-DO"></a>总成乎实。<a id="a-DP"></a>岂与汤武校其优劣。<a id="a-DQ"></a>尧舜比其圣德者哉。<a id="a-DR"></a>玄奘法师者。<a id="a-DS"></a>夙怀聪令。<a id="a-DT"></a>立志夷简。<a id="a-DU"></a>神清髫龀之年。<a id="a-DV"></a>体拔浮华之世。<a id="a-DW"></a>凝情定室匿迹幽岩。<a id="a-DX"></a>栖息三禅巡游十地。<a id="a-DY"></a>超六尘之境。<a id="a-DZ"></a>独步迦维。<a id="a-Da"></a>会一乘之旨。<a id="a-Db"></a>随机化物。<a id="a-Dc"></a>以中华之无质。<a id="a-Dd"></a>寻印度之真文。<a id="a-De"></a>远涉恒河终期满字。<a id="a-Df"></a>频登雪岭更获半珠。<a id="a-Dg"></a>问道往还十有七载。<a id="a-Dh"></a>备通释典利物为心。<a id="a-Di"></a>以贞观十九年二月六日。<a id="a-Dj"></a>奉敕于弘福寺翻译圣教。<a id="a-Dk"></a>要文凡六百五十七部引大海之法流。<a id="a-Dl"></a>洗尘劳而不竭。<a id="a-Dm"></a>传智灯之长焰。<a id="a-Dn"></a>皎幽闇而恒明。<a id="a-Do"></a>自非久植胜缘。<a id="a-Dp"></a>何以显扬斯旨。<a id="a-Dq"></a>所谓法相常住。<a id="a-Dr"></a>齐三光之明。<a id="a-Ds"></a>我皇福臻。<a id="a-Dt"></a>同二仪之固。<a id="a-Du"></a>伏见御制众经论序。<a id="a-Dv"></a>照古腾今。<a id="a-Dw"></a>理含金石之声。<a id="a-Dx"></a>文抱风云之润。<a id="a-Dy"></a>治辄以轻尘足岳坠露添流。<a id="a-Dz"></a>略举大纲以为斯记。<a id="a-E0"></a>自此常参内禁。<a id="a-E1"></a>扣问沉隐。<a id="a-E2"></a>翻译相续不爽法机。<a id="a-E3"></a>敕赐云纳一领。<a id="a-E4"></a>妙绝古今。<a id="a-E5"></a>又敕天下。<a id="a-E6"></a>寺度五人维持圣种。<a id="a-E7"></a>皆其力也。<a id="a-E8"></a>冬十月随驾入京。<a id="a-E9"></a>于北阙造弘法院。<a id="a-EA"></a>镇恒在彼。<a id="a-EB"></a>初于曲池为文德皇后造慈恩寺。<a id="a-EC"></a>追奘令住度三百人。<a id="a-ED"></a>有令寺西北造翻经院。<a id="a-EE"></a>给新度弟子一十五人。<a id="a-EF"></a>弘福旧处仍给十人。<a id="a-EG"></a>今上嗣箓素所珍敬。<a id="a-EH"></a>追入优问礼殊恒袟。<a id="a-EI"></a>永徽二年。<a id="a-EJ"></a>请造梵本经台。<a id="a-EK"></a>蒙敕赐物。<a id="a-EL"></a>寻得成就。<a id="a-EM"></a>又追入内。<a id="a-EN"></a>于修文殿翻发智等论。<a id="a-EO"></a>降手诏飞白书。<a id="a-EP"></a>慰问优洽。<a id="a-EQ"></a>显庆元年正月。<a id="a-ER"></a>为皇太子于慈恩设大斋。<a id="a-ES"></a>朝采总至。<a id="a-ET"></a>黄门郎薛元超。<a id="a-EU"></a>中书郎李义府曰。<a id="a-EV"></a>译经佛法之大。<a id="a-EW"></a>未知何德以光扬耶。<a id="a-EX"></a>奘曰。<a id="a-EY"></a>公此之问。<a id="a-EZ"></a>常所怀矣。<a id="a-Ea"></a>译经虽位在僧。<a id="a-Eb"></a>光价终凭朝贵。<a id="a-Ec"></a>至如姚秦鸠摩罗什。<a id="a-Ed"></a>则安成侯姚嵩笔受。<a id="a-Ee"></a>元魏菩提流支。<a id="a-Ef"></a>则侍中崔光录文。<a id="a-Eg"></a>贞观初波颇初译。<a id="a-Eh"></a>则仆射萧瑀太府萧璟庶子杜正伦等。<a id="a-Ei"></a>监阅详定。<a id="a-Ej"></a>今并无之不足光远。<a id="a-Ek"></a>又大慈恩寺。<a id="a-El"></a>圣上切风树之哀。<a id="a-Em"></a>追造壮丽。<a id="a-En"></a>腾实之美勿过碑颂。<a id="a-Eo"></a>若蒙二公为致。<a id="a-Ep"></a>则不朽之迹。<a id="a-Eq"></a>自形于今古矣。<a id="a-Er"></a>便许之。<a id="a-Es"></a>明旦遣给事宣敕云。<a id="a-Et"></a>所须官人助翻者已处分讫。<a id="a-Eu"></a>其碑朕自作。<a id="a-Ev"></a>寻敕。<a id="a-Ew"></a>慈恩翻译文义须精。<a id="a-Ex"></a>宜令左仆射于志宁。<a id="a-Ey"></a>中书令来济。<a id="a-Ez"></a>礼部许敬宗。<a id="a-F0"></a>黄门郎薛元超。<a id="a-F1"></a>中书郎李义府等。<a id="a-F2"></a>有不安稳随事润色。<a id="a-F3"></a>若须学士任追三两人。<a id="a-F4"></a>及碑成请神翰自书。<a id="a-F5"></a>蒙特许。<a id="a-F6"></a>克日送寺。<a id="a-F7"></a>京寺咸造幢盖。<a id="a-F8"></a>又敕王公已下太常九部及两县伎乐。<a id="a-F9"></a>车徒千余乘驻弘福寺。<a id="a-FA"></a>上居安福门。<a id="a-FB"></a>俯临将送。<a id="a-FC"></a>京邑士女列于道侧。<a id="a-FD"></a>自北之南二十余里充牣衢街。<a id="a-FE"></a>光俗兴法无与俦焉。<a id="a-FF"></a>又赐山纳妙胜前者并时服玩百有余件。<a id="a-FG"></a>显庆二年。<a id="a-FH"></a>驾幸洛阳。<a id="a-FI"></a>预从安置东都积翠宫。<a id="a-FJ"></a>召入大内丽日殿。<a id="a-FK"></a>翻观所缘等论。<a id="a-FL"></a>又于明德宫。<a id="a-FM"></a>翻大毗婆沙等论。<a id="a-FN"></a>奘少离桑梓。<a id="a-FO"></a>白首言归。<a id="a-FP"></a>访问亲故。<a id="a-FQ"></a>零落殆尽。<a id="a-FR"></a>惟有一姊。<a id="a-FS"></a>迎与相见。<a id="a-FT"></a>访以坟陇。<a id="a-FU"></a>旋殡未迁。<a id="a-FV"></a>便卜胜地。<a id="a-FW"></a>旋茔改葬。<a id="a-FX"></a>其少室山西。<a id="a-FY"></a>北缑氏故县东北。<a id="a-FZ"></a>游仙乡控鹤里凤凰谷。<a id="a-Fa"></a>即奘之生地也。<a id="a-Fb"></a>下近有少林寺。<a id="a-Fc"></a>即魏孝文所立。<a id="a-Fd"></a>是翻十地之所。<a id="a-Fe"></a>意愿栖托为国翻译。<a id="a-Ff"></a>蒙手敕云。<a id="a-Fg"></a>省表知欲晦迹岩泉追林远而架往。<a id="a-Fh"></a>托虑禅寂轨澄什以标今。<a id="a-Fi"></a>仰挹风徽寔所钦尚。<a id="a-Fj"></a>朕业空学寡靡究高深。<a id="a-Fk"></a>然以浅识薄闻。<a id="a-Fl"></a>未见其可。<a id="a-Fm"></a>法师津梁三界汲引四生。<a id="a-Fn"></a>智皎心灯定凝意水。<a id="a-Fo"></a>非情尘之所曀岂识浪而能惊然以道德可居。<a id="a-Fp"></a>何必太华叠岭。<a id="a-Fq"></a>空寂可舍。<a id="a-Fr"></a>岂独少室重峦。<a id="a-Fs"></a>幸戢来言勿复陈请。<a id="a-Ft"></a>即市朝大隐。<a id="a-Fu"></a>不独贵于昔贤。<a id="a-Fv"></a>见闻弘益更可珍于即代。<a id="a-Fw"></a>遂因寝言。<a id="a-Fx"></a>显庆三年下敕为皇太子造西明寺成。<a id="a-Fy"></a>令给上房僧十人以充侍者。<a id="a-Fz"></a>有大般若者。<a id="a-G0"></a>二十万偈此土八部咸在其中。<a id="a-G1"></a>不久下敕令住玉华。<a id="a-G2"></a>翻经供给一准京寺。<a id="a-G3"></a>遂得托静不爽译功。<a id="a-G4"></a>以显庆五年正月元日。<a id="a-G5"></a>创翻大本。<a id="a-G6"></a>至龙朔三年十月末了。<a id="a-G7"></a>凡四处十六会说。<a id="a-G8"></a>总六百卷。<a id="a-G9"></a>般若空宗此焉周尽。<a id="a-GA"></a>于间又翻成唯识论辩中边论唯识二十论品类足论等。<a id="a-GB"></a>至十一月表上此经。<a id="a-GC"></a>请制经序。<a id="a-GD"></a>于蓬莱宫通事舍人冯义宣敕许之。<a id="a-GE"></a>奘生常以来愿生弥勒。<a id="a-GF"></a>及游西域。<a id="a-GG"></a>又闻无著兄弟皆生彼天。<a id="a-GH"></a>又频祈请咸有显证。<a id="a-GI"></a>怀此专至益增翘励。<a id="a-GJ"></a>后至玉华。<a id="a-GK"></a>但有隙次。<a id="a-GL"></a>无不发愿生睹史多天见弥勒佛。<a id="a-GM"></a>自般若翻了。<a id="a-GN"></a>惟自策勤行道礼忏。<a id="a-GO"></a>麟德元年告翻经僧及门人曰。<a id="a-GP"></a>有为之法必归磨灭。<a id="a-GQ"></a>泡幻形质何得久停。<a id="a-GR"></a>行年六十五矣。<a id="a-GS"></a>必卒玉华。<a id="a-GT"></a>于经论有疑者可速问。<a id="a-GU"></a>闻者惊曰。<a id="a-GV"></a>年未耆耄何出此言。<a id="a-GW"></a>报曰。<a id="a-GX"></a>此事自知。<a id="a-GY"></a>遂往辞佛。<a id="a-GZ"></a>先造俱胝十亿像所。<a id="a-Ga"></a>礼忏辞别。<a id="a-Gb"></a>有门人外行者。<a id="a-Gc"></a>皆报好去。<a id="a-Gd"></a>今与汝别亦不须来来亦不见。<a id="a-Ge"></a>至正月九日告寺僧曰。<a id="a-Gf"></a>奘必当死。<a id="a-Gg"></a>经云。<a id="a-Gh"></a>此身可恶犹如死狗。<a id="a-Gi"></a>奘既死已勿近宫寺。<a id="a-Gj"></a>山静处埋之。<a id="a-Gk"></a>因既卧疾。<a id="a-Gl"></a>开目闭目见大莲花鲜白而至。<a id="a-Gm"></a>又见伟相知生佛前。<a id="a-Gn"></a>命僧读所翻经论名目已。<a id="a-Go"></a>总有七十三部一千三百三十卷。<a id="a-Gp"></a>自怀欣悦。<a id="a-Gq"></a>总召门人。<a id="a-Gr"></a>有缘并集云。<a id="a-Gs"></a>无常将及急来相见。<a id="a-Gt"></a>于嘉寿殿。<a id="a-Gu"></a>以香木树菩提像骨。<a id="a-Gv"></a>对寺僧门人辞诀。<a id="a-Gw"></a>并遗表讫。<a id="a-Gx"></a>便默念弥勒。<a id="a-Gy"></a>令傍人称曰。<a id="a-Gz"></a>南谟弥勒如来应正等觉。<a id="a-H0"></a>愿与含识速奉慈颜。<a id="a-H1"></a>南谟弥勒如来所居内众。<a id="a-H2"></a>愿舍命已必生其中。<a id="a-H3"></a>至二月四日。<a id="a-H4"></a>右胁累足右手支头。<a id="a-H5"></a>左手髀上铿然不动。<a id="a-H6"></a>有问何相。<a id="a-H7"></a>报曰。<a id="a-H8"></a>勿问。<a id="a-H9"></a>妨吾正念。<a id="a-HA"></a>至五日中夜。<a id="a-HB"></a>弟子问曰。<a id="a-HC"></a>和上定生弥勒前不。<a id="a-HD"></a>答曰。<a id="a-HE"></a>决定得生。<a id="a-HF"></a>言已气绝。<a id="a-HG"></a>迄今两月色貌如常。<a id="a-HH"></a>又有冥应略故不述。<a id="a-HI"></a>又下敕葬日听京城僧尼幢盖往送。<a id="a-HJ"></a>于是素盖素幢浮空云合。<a id="a-HK"></a>哀笳哀梵气遏人神。<a id="a-HL"></a>四俗以之悲凉。<a id="a-HM"></a>七众惜其沉没。<a id="a-HN"></a>乃葬于白鹿原四十里中。<a id="a-HO"></a>皂素弥满。<a id="a-HP"></a>其茔与兄捷公相近。<a id="a-HQ"></a>苕然白塔近烛帝城。<a id="a-HR"></a>寻下别敕。<a id="a-HS"></a>令改葬樊川。<a id="a-HT"></a>与州县相知供给吏力乃又出之。<a id="a-HU"></a>众咸叹异。<a id="a-HV"></a>经久埋痤色相如初。<a id="a-HW"></a>自非愿力所持。<a id="a-HX"></a>焉能致此。</p>
  <p id="aHY">余以闇昧滥沾斯席。<a id="a-HZ"></a>与之对晤屡展炎凉。<a id="a-Ha"></a>听言观行名实相守。<a id="a-Hb"></a>精厉晨昏计时分业。<a id="a-Hc"></a>虔虔不懈专思法务。<a id="a-Hd"></a>言无名利行绝虚浮。<a id="a-He"></a>曲识机缘善通物性。<a id="a-Hf"></a>不倨不谄行藏适时。<a id="a-Hg"></a>吐味幽深辩开疑议。<a id="a-Hh"></a>寔季代之英贤。<a id="a-Hi"></a>乃佛宗之法将矣。<a id="a-Hj"></a>且其发蒙入法。<a id="a-Hk"></a>特异常伦。<a id="a-Hl"></a>听览经论用为恒任。<a id="a-Hm"></a>既周行东夏挹酌诸师披露肝胆尽其精义。<a id="a-Hn"></a>莫不倾倒林薮更新学府。<a id="a-Ho"></a>遂能不远数万咨求胜法。<a id="a-Hp"></a>誓舍形命必会为期。<a id="a-Hq"></a>发趾张掖途次龙沙。<a id="a-Hr"></a>中途艰险身心仅绝。<a id="a-Hs"></a>既达高昌倍光来价。<a id="a-Ht"></a>传国祖送备阅灵仪。<a id="a-Hu"></a>路出铁门石门。<a id="a-Hv"></a>躬乘沙岭雪岭。<a id="a-Hw"></a>历天险而志逾慷慨。<a id="a-Hx"></a>遭凶贼而神弥厉勇。<a id="a-Hy"></a>兼以归禀正教。<a id="a-Hz"></a>师承戒贤。<a id="a-I0"></a>理遂言扬义非再授。<a id="a-I1"></a>广开异论包藏胸亿。<a id="a-I2"></a>致使梵侣倾心不匮其法。<a id="a-I3"></a>又以起信一论文出马鸣彼土诸僧思承其本。<a id="a-I4"></a>奘乃译唐为梵通布五天。<a id="a-I5"></a>斯则法化之缘东西互举。<a id="a-I6"></a>又西华余论深尚声明。<a id="a-I7"></a>奘乃卑心请决。<a id="a-I8"></a>随授随晓。<a id="a-I9"></a>致有七变其势动发异踪。<a id="a-IA"></a>三循广论恢张怀抱。<a id="a-IB"></a>故得施无厌寺三千学僧皆号智囊护持城堑。<a id="a-IC"></a>及睹其唇吻听其词义。<a id="a-ID"></a>皆弹指赞叹。<a id="a-IE"></a>何斯人也。<a id="a-IF"></a>随其游历塞外海东百三十国。<a id="a-IG"></a>道俗邪正。<a id="a-IH"></a>承其名者莫不仰德归依更崇开信可以家国增荣。<a id="a-II"></a>光宅惟远。<a id="a-IJ"></a>献奉岁至。<a id="a-IK"></a>咸奘之功。<a id="a-IL"></a>若非天挺英灵生知圣授何能振斯鸿绪导达遗踪。<a id="a-IM"></a>前后僧传往天竺者。<a id="a-IN"></a>首自法显法勇。<a id="a-IO"></a>终于道邃道生。<a id="a-IP"></a>相继中途一十七返。<a id="a-IQ"></a>取其通言华梵妙达文筌扬导国风开悟邪正。<a id="a-IR"></a>莫高于奘矣。<a id="a-IS"></a>恨其经部不翻犹涉过半。<a id="a-IT"></a>年未迟暮。<a id="a-IU"></a>足得出之。<a id="a-IV"></a>无常奄及。<a id="a-IW"></a>惜哉。</p>
  <p id="aIX">那提三藏。<a id="a-IY"></a>唐曰福生。<a id="a-IZ"></a>具依梵言。<a id="a-Ia"></a>则云布如乌代邪。<a id="a-Ib"></a>以言烦多故。<a id="a-Ic"></a>此但讹略而云那提也。<a id="a-Id"></a>本中印度人。<a id="a-Ie"></a>少出家。<a id="a-If"></a>名师开悟。<a id="a-Ig"></a>志气雄远弘道为怀。<a id="a-Ih"></a>历游诸国务在开物。<a id="a-Ii"></a>而善达声明通诸诂训。<a id="a-Ij"></a>大夏召为文士。<a id="a-Ik"></a>拟此土兰台著作者。<a id="a-Il"></a>性泛爱好奇。<a id="a-Im"></a>尚闻有涉悟。<a id="a-In"></a>不惮远夷。<a id="a-Io"></a>曾往执师子国。<a id="a-Ip"></a>又东南上楞伽山。<a id="a-Iq"></a>南海诸国随缘达化。<a id="a-Ir"></a>善解书语。<a id="a-Is"></a>至即敷演。<a id="a-It"></a>度人立寺。<a id="a-Iu"></a>所在扬扇。<a id="a-Iv"></a>承脂那东国盛转大乘佛法崇盛赡洲称最。<a id="a-Iw"></a>乃搜集大小乘经律论五百余夹合一千五百余部。<a id="a-Ix"></a>以永徽六年创达京师。<a id="a-Iy"></a>有敕令于慈恩安置所司供给。<a id="a-Iz"></a>时玄奘法师。<a id="a-J0"></a>当途翻译声华腾蔚。<a id="a-J1"></a>无有克彰。<a id="a-J2"></a>掩抑萧条。<a id="a-J3"></a>般若是难。<a id="a-J4"></a>既不蒙引返充给使。<a id="a-J5"></a>显庆元年敕往昆仑诸国采取异药。<a id="a-J6"></a>既至南海。<a id="a-J7"></a>诸王归敬为别立寺度人授法。<a id="a-J8"></a>弘化之广又倍于前。<a id="a-J9"></a>以昔被敕往理须返命。<a id="a-JA"></a>慈恩梵本拟重寻研。<a id="a-JB"></a>龙朔三年还返旧寺。<a id="a-JC"></a>所赍诸经。<a id="a-JD"></a>并为奘将北出。<a id="a-JE"></a>意欲翻度。<a id="a-JF"></a>莫有依凭。<a id="a-JG"></a>惟译八曼荼罗礼佛法阿吒那智等三经。<a id="a-JH"></a>要约精最可常行学。<a id="a-JI"></a>其年南海真腊国。<a id="a-JJ"></a>为那提素所化者。<a id="a-JK"></a>奉敬无己。<a id="a-JL"></a>思见其人。<a id="a-JM"></a>合国宗师假涂远请。<a id="a-JN"></a>乃云。<a id="a-JO"></a>国有好药唯提识之。<a id="a-JP"></a>请自采取。<a id="a-JQ"></a>下敕听往。<a id="a-JR"></a>返亦未由。<a id="a-JS"></a>余自博访大夏行人云。<a id="a-JT"></a>那提三藏。<a id="a-JU"></a>乃龙树之门人也。<a id="a-JV"></a>所解无相与奘颇返。<a id="a-JW"></a>西梵僧云。<a id="a-JX"></a>大师隐后。<a id="a-JY"></a>斯人第一深解实相善达方便。<a id="a-JZ"></a>小乘五部毗尼外道四韦陀论。<a id="a-Ja"></a>莫不洞达源底通明言义。<a id="a-Jb"></a>词出珠联理畅霞举。<a id="a-Jc"></a>所著大乘集义论。<a id="a-Jd"></a>可有四十余卷。<a id="a-Je"></a>将事译之。<a id="a-Jf"></a>被遣遂阙。<a id="a-Jg"></a>夫以抱麟之叹。<a id="a-Jh"></a>代有斯踪。<a id="a-Ji"></a>知人难哉。<a id="a-Jj"></a>千龄罕遇。<a id="a-Jk"></a>那提挟道远至。<a id="a-Jl"></a>投俾北冥既无所待。<a id="a-Jm"></a>乃三被毒载充南役。<a id="a-Jn"></a>崎岖数万频历瘴气。<a id="a-Jo"></a>委命斯在。<a id="a-Jp"></a>呜呼惜哉。</p>
  <p id="aJq">论曰。<a id="a-Jr"></a>观夫翻译之功。<a id="a-Js"></a>诚远大矣。<a id="a-Jt"></a>前录所载无德称焉。<a id="a-Ju"></a>斯何故耶。<a id="a-Jv"></a>谅以言传理诣惑遣道清有由寄也。<a id="a-Jw"></a>所以列代贤圣。<a id="a-Jx"></a>祖述弘导之风。<a id="a-Jy"></a>奉信贤明。<a id="a-Jz"></a>宪章翻译之意。<a id="a-K0"></a>宗师旧辙颇见词人。<a id="a-K1"></a>埏埴既圆稍功其趣。<a id="a-K2"></a>至如梵文天语元开大夏之乡。<a id="a-K3"></a>鸟迹方韵出自神州之俗。<a id="a-K4"></a>具如别传。<a id="a-K5"></a>曲尽规猷。<a id="a-K6"></a>遂有侥幸时誉叨临传述逐转铺词返音列喻繁略科断比事拟伦。<a id="a-K7"></a>语迹虽同校理诚异。<a id="a-K8"></a>自非明逾前圣。<a id="a-K9"></a>德迈往贤。<a id="a-KA"></a>方能隐括殊方用通弘致。<a id="a-KB"></a>道安著论五失易窥。<a id="a-KC"></a>彦琮属文八例难涉。<a id="a-KD"></a>斯并古今通叙。<a id="a-KE"></a>岂妄登临。<a id="a-KF"></a>若夫九代所传。<a id="a-KG"></a>见存简录。<a id="a-KH"></a>汉魏守本本固去华。<a id="a-KI"></a>晋宋传扬时开义举。<a id="a-KJ"></a>文质恢恢讽味余逸。<a id="a-KK"></a>厥斯以降轻靡一期。<a id="a-KL"></a>腾实未闻讲悟盖寡。<a id="a-KM"></a>皆由词遂情转义写情心。<a id="a-KN"></a>共激波澜永成通式充车溢藏。<a id="a-KO"></a>法宝住持得在福流失在讹竞。<a id="a-KP"></a>故勇猛陈请词同世华。<a id="a-KQ"></a>制本受行不惟文绮。<a id="a-KR"></a>至圣殷鉴深有其由。<a id="a-KS"></a>群籍所传灭法故也。<a id="a-KT"></a>即事可委。<a id="a-KU"></a>况弘识乎。<a id="a-KV"></a>然而习俗生常知过难改。<a id="a-KW"></a>虽欲徙辙终陷前踪。<a id="a-KX"></a>粤自汉明终于唐运。<a id="a-KY"></a>翻传梵本多信译人。<a id="a-KZ"></a>事语易明义求罕见。<a id="a-Ka"></a>厝情独断惟任笔功。<a id="a-Kb"></a>纵有覆疏还遵旧绪。<a id="a-Kc"></a>梵僧执叶相等情乖。<a id="a-Kd"></a>音语莫通是非俱滥。<a id="a-Ke"></a>至如三学盛典唯诠行旨。<a id="a-Kf"></a>八藏微言宗开词义。<a id="a-Kg"></a>前翻后出靡坠风猷。<a id="a-Kh"></a>古哲今贤德殊恒律。<a id="a-Ki"></a>岂非方言重阻臆断是授。<a id="a-Kj"></a>世转浇波奄同浮俗。<a id="a-Kk"></a>昔闻淳风雅畅既在皇唐。<a id="a-Kl"></a>绮饰讹杂寔钟季叶。<a id="a-Km"></a>不思本实。<a id="a-Kn"></a>妄接词锋。<a id="a-Ko"></a>竞掇刍荛郑声难偃。<a id="a-Kp"></a>原夫大觉希言绝世特立。<a id="a-Kq"></a>八音四辩演畅无垠。<a id="a-Kr"></a>安得凡怀虚参圣虑用为标拟。<a id="a-Ks"></a>诚非立言。<a id="a-Kt"></a>虽复乐说不穷随类各解。<a id="a-Ku"></a>理开情外词逸寰中。<a id="a-Kv"></a>固当斧藻标奇文高金玉。<a id="a-Kw"></a>方可声通天乐韵过恒致。<a id="a-Kx"></a>近者晋宋颜谢之文。<a id="a-Ky"></a>世尚企而无比。<a id="a-Kz"></a>况乖于此。<a id="a-L0"></a>安可言乎。<a id="a-L1"></a>必踵斯踪时俗变矣。<a id="a-L2"></a>其中芜乱安足涉言。<a id="a-L3"></a>往者西凉法谶。<a id="a-L4"></a>世号通人。<a id="a-L5"></a>后秦童寿。<a id="a-L6"></a>时称僧杰。<a id="a-L7"></a>善披文意妙显经心。<a id="a-L8"></a>会达言方风骨流便。<a id="a-L9"></a>弘衍于世不亏传述。<a id="a-LA"></a>宋有开士慧严宝云。<a id="a-LB"></a>世系贤明勃兴前作。<a id="a-LC"></a>传度广部联辉绝踪。<a id="a-LD"></a>将非面奉华胥亲承诂训得使声流千载。<a id="a-LE"></a>故其然哉。<a id="a-LF"></a>余则事义相传。<a id="a-LG"></a>足开神府。<a id="a-LH"></a>宁得如瓶泻水不妄叨流。<a id="a-LI"></a>薄乳之喻复存今日。<a id="a-LJ"></a>终亏受诵足定浇淳。<a id="a-LK"></a>世有奘公。<a id="a-LL"></a>独高联类。<a id="a-LM"></a>往还振动备尽观方。<a id="a-LN"></a>百有余国君臣谒敬。<a id="a-LO"></a>言议接对。<a id="a-LP"></a>不待译人。<a id="a-LQ"></a>披析幽旨。<a id="a-LR"></a>华戎胥悦。<a id="a-LS"></a>故唐朝后译不屑古人。<a id="a-LT"></a>执本陈勘频开前失。<a id="a-LU"></a>既阙今乖未遑厘正。<a id="a-LV"></a>辄略陈此夫复何言。</p>
 </body>
</html>