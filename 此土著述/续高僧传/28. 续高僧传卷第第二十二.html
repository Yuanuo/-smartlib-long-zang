<!doctype html>
<html id="z3IBWSL1JU" data-ver="1355">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第第二十二</h1>
  <p id="a2"></p>
  <p id="a3">明律上　正传十五　附见十二。</p>
  <p id="a4">梁杨都天竺寺释法超传一。</p>
  <p id="a5">梁钟山云居寺释道禅传二。</p>
  <p id="a6">齐邺下大觉寺释慧光传三(道云　道晖　冯居士)</p>
  <p id="a7">齐邺东大衍寺释昙隐传四(洪理　道乐)</p>
  <p id="a8">陈杨都光宅寺释昙瑗传五。</p>
  <p id="a9">陈杨都奉诚寺大律都释智文传六。</p>
  <p id="aA">隋大兴国寺释法愿传七(道龛　道行)</p>
  <p id="aB">隋京师大兴善寺释灵藏传八。</p>
  <p id="aC">隋西京延兴寺释通幽传九。</p>
  <p id="aD">隋蒋州奉诚寺释道成传十。</p>
  <p id="aE">隋西京大兴善寺释洪遵传十一(道洪　法胜　洪渊)</p>
  <p id="aF">隋西京大禅定道场释觉朗传十二(海藏　法锵)</p>
  <p id="aG">唐始州香林寺释慧主传十三。</p>
  <p id="aH">唐京师胜光寺释智保传十四。</p>
  <p id="aI">唐益州龙居寺释慧诜传十五。</p>
  <p id="aJ">释法超。<a id="a-K"></a>姓孟氏。<a id="a-L"></a>晋陵无锡人也。<a id="a-M"></a>十一出家住灵根寺。<a id="a-N"></a>幼而聪颖笃学无倦。<a id="a-O"></a>从同寺僧护修习经论。<a id="a-P"></a>而雅有深思。<a id="a-Q"></a>幽求讨击学论归仰。<a id="a-R"></a>贫无衣食乞丐自资。<a id="a-S"></a>心性柔软劳苦非虑。<a id="a-T"></a>晚从安乐寺智称专攻十诵。<a id="a-U"></a>致名命家语其折衷者。<a id="a-V"></a>数过二百。<a id="a-W"></a>自称公殁后独步京邑。<a id="a-X"></a>中岁废业颇失鸿绪。<a id="a-Y"></a>后复缀讲众重殷矣。<a id="a-Z"></a>帝谓律教乃是象运攸凭。<a id="a-a"></a>觉慧阶渐。<a id="a-b"></a>治身灭罪之要。<a id="a-c"></a>三圣由之而归。<a id="a-d"></a>必不得门如闭目夜行。<a id="a-e"></a>常惧蹈诸坑堑。<a id="a-f"></a>欲使僧尼于五篇七聚导意奖心。<a id="a-g"></a>以超律学之秀。<a id="a-h"></a>敕为都邑僧正。<a id="a-i"></a>庶其弘扇有徒。<a id="a-j"></a>仪表斯立。<a id="a-k"></a>武帝又以律部繁广临事难究。<a id="a-l"></a>听览余隙遍寻戒检。<a id="a-m"></a>附世结文。<a id="a-n"></a>撰为一十四卷。<a id="a-o"></a>号曰出要律仪。<a id="a-p"></a>以少许之词网罗众部。<a id="a-q"></a>通下梁境并依详用。<a id="a-r"></a>普通六年。<a id="a-s"></a>遍集知事及于名解。<a id="a-t"></a>于平等殿敕超讲律。<a id="a-u"></a>帝亲临座听受成规。<a id="a-v"></a>以众通道俗。<a id="a-w"></a>恐陷于愆目。<a id="a-x"></a>但略举刚要宣示宏旨。<a id="a-y"></a>三旬将满文言便竟。<a id="a-z"></a>所以导扬秘部弘悟当机。<a id="a-10"></a>遂得四众移心朝宰胥悦。<a id="a-11"></a>至七年冬。<a id="a-12"></a>卒于天竺住寺。<a id="a-13"></a>春秋七十有一。<a id="a-14"></a>天子下敕流慰。<a id="a-15"></a>并令有司葬钟山开善寺墓。</p>
  <p id="a16">释道禅。<a id="a-17"></a>交阯人。<a id="a-18"></a>早出世网。<a id="a-19"></a>立性方严。<a id="a-1A"></a>修身守戒。<a id="a-1B"></a>冰霜例德。<a id="a-1C"></a>乡族道俗咸贵其克己。<a id="a-1D"></a>而重其笃行。<a id="a-1E"></a>仙洲。<a id="a-1F"></a>山寺旧多虎害。<a id="a-1G"></a>禅往居之此灾遂远。<a id="a-1H"></a>闻齐竟陵王大开禅律盛张讲肆。<a id="a-1I"></a>千里引驾同造金陵。<a id="a-1J"></a>皆是四海标领。<a id="a-1K"></a>人雄道杰。<a id="a-1L"></a>禅传芳借甚通夜不寐。<a id="a-1M"></a>思参胜集簉奉真诠。<a id="a-1N"></a>乃以永明之初。<a id="a-1O"></a>游历京室。<a id="a-1P"></a>住钟山云居下寺。<a id="a-1Q"></a>听掇众部。<a id="a-1R"></a>偏以十诵知名。<a id="a-1S"></a>经略道化僧尼信奉。<a id="a-1T"></a>故有棱威振发以见声名恬愉诱悟议于风采。<a id="a-1U"></a>都邑受其戒范者数越千人。<a id="a-1V"></a>常听之徒众不盈百。<a id="a-1W"></a>兼乐灭觉观。<a id="a-1X"></a>亟留幽谷。<a id="a-1Y"></a>动踰宵景方寻顾步。<a id="a-1Z"></a>加复蔬食弊衣华无布口。<a id="a-1a"></a>有济芳美者。<a id="a-1b"></a>便随给贫病。<a id="a-1c"></a>知足之富岂得过焉。<a id="a-1d"></a>末居于寺舍。<a id="a-1e"></a>屏迹山林。<a id="a-1f"></a>不交荣世。<a id="a-1g"></a>安苦立行。<a id="a-1h"></a>人以为忧。<a id="a-1i"></a>而禅不改其乐也。<a id="a-1j"></a>以大通元年卒于山寺。<a id="a-1k"></a>春秋七十矣。</p>
  <p id="a1l">释慧光。<a id="a-1m"></a>姓杨氏。<a id="a-1n"></a>定州卢人也。<a id="a-1o"></a>年十三随父入洛。<a id="a-1p"></a>四月八日往佛陀禅师所从受三归。<a id="a-1q"></a>陀异其眼光外射如焰。<a id="a-1r"></a>深惟必有奇操也。<a id="a-1s"></a>苦邀留之且令诵经。<a id="a-1t"></a>光执卷览文曾若昔习。<a id="a-1u"></a>旁通博义穷诸幽理。<a id="a-1v"></a>兼以剧谈谲诡态新奇。<a id="a-1w"></a>变动物情时谈逸口。<a id="a-1x"></a>至夏末度而出家。<a id="a-1y"></a>所习经诰便为人说。<a id="a-1z"></a>辞既清靡理亦高华。<a id="a-20"></a>时人号之圣沙弥也。<a id="a-21"></a>因获利养受而还施。<a id="a-22"></a>师为掌之寻用复尽。<a id="a-23"></a>佛陀曰。<a id="a-24"></a>此诚大士之行也。<a id="a-25"></a>便纵而不禁。<a id="a-26"></a>咨请教诫敬而异之。<a id="a-27"></a>然其雅量弘方不拘小节。<a id="a-28"></a>赞毁得失声色不渝。<a id="a-29"></a>众益器之。<a id="a-2A"></a>而美其远度。<a id="a-2B"></a>陀曰。<a id="a-2C"></a>此沙弥非常人也。<a id="a-2D"></a>若受大戒宜先听律。<a id="a-2E"></a>律是慧基。<a id="a-2F"></a>非智不奉。<a id="a-2G"></a>若初依经论必轻戒网。<a id="a-2H"></a>邪见灭法障道之元。<a id="a-2I"></a>由是因循多授律检。<a id="a-2J"></a>先是四分未广宣通。<a id="a-2K"></a>有道覆律师。<a id="a-2L"></a>创开此部。<a id="a-2M"></a>制疏六卷。<a id="a-2N"></a>但是科文。<a id="a-2O"></a>至于提举宏宗。<a id="a-2P"></a>无闻于世。<a id="a-2Q"></a>故光之所学惟据口传。<a id="a-2R"></a>及年登冠肇。<a id="a-2S"></a>学行略周。<a id="a-2T"></a>尝闻言不通华发戒便阻。<a id="a-2U"></a>乃往本乡进受具足。<a id="a-2V"></a>博听律部随文奉行。<a id="a-2W"></a>四夏将登讲僧祇律。<a id="a-2X"></a>初以唱高和寡。<a id="a-2Y"></a>词理精玄渐染津流。<a id="a-2Z"></a>未遂听徒云合。<a id="a-2a"></a>光知学功之所致也。<a id="a-2b"></a>义须广周群部。<a id="a-2c"></a>乃从辩公参学经论。<a id="a-2d"></a>听说之美声扬赵都。<a id="a-2e"></a>后入洛京搜扬新异。<a id="a-2f"></a>南北音字通贯幽微。<a id="a-2g"></a>悉为心计之劳。<a id="a-2h"></a>事须文记。<a id="a-2i"></a>乃方事纸笔缀述所闻。<a id="a-2j"></a>兼以意量。<a id="a-2k"></a>参互销释。<a id="a-2l"></a>陀以他日密睹文言。<a id="a-2m"></a>乃呼而告曰。<a id="a-2n"></a>吾之度子。<a id="a-2o"></a>望传果向于心耳。<a id="a-2p"></a>何乃区区方事世语乎。<a id="a-2q"></a>今观神器已成。<a id="a-2r"></a>可为高明法师矣。<a id="a-2s"></a>道务非子分也。<a id="a-2t"></a>如何自累。<a id="a-2u"></a>因而流涕。<a id="a-2v"></a>会佛陀任少林寺主。<a id="a-2w"></a>勒那初译十地。<a id="a-2x"></a>至后合翻。<a id="a-2y"></a>事在别传。<a id="a-2z"></a>光时预沾其席。<a id="a-30"></a>以素习方言通其两诤。<a id="a-31"></a>取舍由悟纲领存焉。<a id="a-32"></a>自此地论流传命章开释。<a id="a-33"></a>四分一部草创基兹。<a id="a-34"></a>其华严涅槃维摩十地地持等。<a id="a-35"></a>并疏其奥旨而弘演导。<a id="a-36"></a>然文存风骨颇略章句故千载仰其清规。<a id="a-37"></a>众师奉为宗辖矣。<a id="a-38"></a>司徒高傲曹仆射高隆之。<a id="a-39"></a>及朝臣司马令狐子儒等。<a id="a-3A"></a>齐代名贤重之如圣。<a id="a-3B"></a>尝遇亢旱。<a id="a-3C"></a>众以闻光。<a id="a-3D"></a>乃就嵩岳池边烧香请雨。<a id="a-3E"></a>寻即流霔原隰。<a id="a-3F"></a>民皆利之。<a id="a-3G"></a>又尔朱氏举兵北伐。<a id="a-3H"></a>征税僧尼用充军实。<a id="a-3I"></a>先立严刑。<a id="a-3J"></a>敢谏者斩。<a id="a-3K"></a>时光任僧官。<a id="a-3L"></a>顾五众屯塞。<a id="a-3M"></a>以命直往语世隆曰。<a id="a-3N"></a>若当行此税。<a id="a-3O"></a>国事不存。<a id="a-3P"></a>言既克明事亦遂免。<a id="a-3Q"></a>其感致幽显为若此也。<a id="a-3R"></a>初在京洛任国僧都。<a id="a-3S"></a>后召入邺绥缉有功。<a id="a-3T"></a>转为国统。<a id="a-3U"></a>将终前日。<a id="a-3V"></a>乘车向曹。<a id="a-3W"></a>行出寺门。<a id="a-3X"></a>屋脊自裂即坐判事。<a id="a-3Y"></a>块落笔前寻视无从。<a id="a-3Z"></a>知及终相。<a id="a-3a"></a>因斯乖悆。<a id="a-3b"></a>四旬有余。<a id="a-3c"></a>奄化于邺城大觉寺。<a id="a-3d"></a>春秋七十矣。<a id="a-3e"></a>光常愿生佛境。<a id="a-3f"></a>而不定方隅。<a id="a-3g"></a>及气将欲绝。<a id="a-3h"></a>大见天宫来下。<a id="a-3i"></a>遂乃投诚安养。<a id="a-3j"></a>溘从斯卒。<a id="a-3k"></a>自光立志贞静坚存戒业。<a id="a-3l"></a>动止安详衣裳附帖。<a id="a-3m"></a>昼夜存道。<a id="a-3n"></a>财无盈尺之贮。<a id="a-3o"></a>涤除便秽。<a id="a-3p"></a>誓以报尽为期。<a id="a-3q"></a>偏重行宗四仪无妄。<a id="a-3r"></a>其法洁己独立。<a id="a-3s"></a>七众深崇其操。<a id="a-3t"></a>自正道东指。<a id="a-3u"></a>弘匠于世。<a id="a-3v"></a>则以道安为言初。<a id="a-3w"></a>缁素革风广位声教。<a id="a-3x"></a>则慧光抑其次矣。<a id="a-3y"></a>凡所撰胜鬘遗教温室仁王般若等。<a id="a-3z"></a>皆有注释。<a id="a-40"></a>又再造四分律疏百二十纸。<a id="a-41"></a>后代引之为义节。<a id="a-42"></a>并羯磨戒本咸加删定。<a id="a-43"></a>被于法侣今咸诵之。<a id="a-44"></a>又着玄宗论大乘义律义章仁王七诫及僧制十八条。<a id="a-45"></a>并文旨清肃见重时世。<a id="a-46"></a>学士道云。<a id="a-47"></a>早依师禀。<a id="a-48"></a>奉光遗令专弘律部。<a id="a-49"></a>造疏九卷为众所先。<a id="a-4A"></a>成匠极多流衍弥远。<a id="a-4B"></a>加以威容严肃动止有仪。<a id="a-4C"></a>谈吐慈和言行相检。<a id="a-4D"></a>又光门人道晖者。<a id="a-4E"></a>连衡云席。<a id="a-4F"></a>情智傲岸不守方隅。<a id="a-4G"></a>略云所制以为七卷。<a id="a-4H"></a>间以意会。<a id="a-4I"></a>揵度推焉。<a id="a-4J"></a>故谚云。<a id="a-4K"></a>云公头。<a id="a-4L"></a>晖公尾。<a id="a-4M"></a>洪理中间着。<a id="a-4N"></a>所以是也。<a id="a-4O"></a>并存亡有绪嘉绩莫寻。<a id="a-4P"></a>可为悲哉。<a id="a-4Q"></a>时光诸学士翘颖如林。<a id="a-4R"></a>众所推仰者十人。<a id="a-4S"></a>拣选行解入室惟九。<a id="a-4T"></a>有儒生凭衮。<a id="a-4U"></a>光乃将入数中。<a id="a-4V"></a>衮本冀人。<a id="a-4W"></a>通解经史。<a id="a-4X"></a>被贡入台用拟观国。<a id="a-4Y"></a>私自惟曰。<a id="a-4Z"></a>玄素两教颇曾怀抱。<a id="a-4a"></a>至于释宗生未信重。<a id="a-4b"></a>试往候光欲论名理。<a id="a-4c"></a>正值上讲因而就听。<a id="a-4d"></a>瞩其威容聆其清辩。<a id="a-4e"></a>文句所指遣滞为先。<a id="a-4f"></a>即坐尽虔伤闻其晚。<a id="a-4g"></a>顿足稽颡毕命归依。<a id="a-4h"></a>然攻击病源。<a id="a-4i"></a>深明要害。<a id="a-4j"></a>我为有本。<a id="a-4k"></a>偏所长驱。<a id="a-4l"></a>每有名胜道俗。<a id="a-4m"></a>来资法药。<a id="a-4n"></a>衮随病立治。<a id="a-4o"></a>信者衔泣。<a id="a-4p"></a>故其言曰。<a id="a-4q"></a>诸行者不得信此。<a id="a-4r"></a>无明昏心觅长觅短。<a id="a-4s"></a>听经学问严饰我心。<a id="a-4t"></a>须识诈贼觅他道恶。<a id="a-4u"></a>不求其长则吾我渐歇。<a id="a-4v"></a>特须分疏勿迷自他。<a id="a-4w"></a>我过常起炽然法界。<a id="a-4x"></a>他道少过便即嗔也。<a id="a-4y"></a>常须看心自臣多过。<a id="a-4z"></a>若思量者虽在世间。<a id="a-50"></a>无有滋味终无欢心。<a id="a-51"></a>以未丧我何由有乐。<a id="a-52"></a>此心将我上至非想。<a id="a-53"></a>还下地狱。<a id="a-54"></a>常诱诳我。<a id="a-55"></a>如怨家。<a id="a-56"></a>如爱奴。<a id="a-57"></a>岂可学问长养贼心。<a id="a-58"></a>巧作细作。<a id="a-59"></a>使觅名利造疽妒也。<a id="a-5A"></a>故经云。<a id="a-5B"></a>当为心师不师于心。<a id="a-5C"></a>八岁能诵百岁不行。<a id="a-5D"></a>不救急也。<a id="a-5E"></a>时有私写其言者。<a id="a-5F"></a>世号捧心论焉。<a id="a-5G"></a>亦有怀本于胸逢境终忘者。<a id="a-5H"></a>无勤励故耳。<a id="a-5I"></a>衮在光门低头敛气。<a id="a-5J"></a>常供厨隶日营饭粥。<a id="a-5K"></a>奉僧既了。<a id="a-5L"></a>荡涤凝淀温煮自资。<a id="a-5M"></a>微有香美便留后供。<a id="a-5N"></a>夜宿窖前取蒿一束。<a id="a-5O"></a>半以藉背半以坐之。<a id="a-5P"></a>明相才动粥便以熟。<a id="a-5Q"></a>无问阴晴此事常尔。<a id="a-5R"></a>午后担食送彼狱囚。<a id="a-5S"></a>往还所经识者开路。<a id="a-5T"></a>或至绸人广众。<a id="a-5U"></a>率先供给。<a id="a-5V"></a>若水若火若扫若帚。<a id="a-5W"></a>随其要务莫不预焉。<a id="a-5X"></a>口随说法初不告倦。<a id="a-5Y"></a>遂卒光门。</p>
  <p id="a5Z">释昙隐。<a id="a-5a"></a>姓史。<a id="a-5b"></a>河内人。<a id="a-5c"></a>少厌尘俗早游佛寺。<a id="a-5d"></a>崇奉戒约诵习群经。<a id="a-5e"></a>凡三十万言。<a id="a-5f"></a>日夜通准以为常业。<a id="a-5g"></a>及年满受具。<a id="a-5h"></a>归宗道覆而听律部。<a id="a-5i"></a>精励弥久穿凿逾深。<a id="a-5j"></a>后从光公更采精要。<a id="a-5k"></a>陶染变通。<a id="a-5l"></a>遂为光部之大弟子也。<a id="a-5m"></a>乃超步京邺北悟燕赵。<a id="a-5n"></a>定州刺史侯景。<a id="a-5o"></a>敬若神仙。<a id="a-5p"></a>为之造寺延住供给。<a id="a-5q"></a>末还漳滨阐扬斯教。<a id="a-5r"></a>仆射高隆之。<a id="a-5s"></a>加礼荣异行台。<a id="a-5t"></a>侯景又于邺东为造大衍寺。<a id="a-5u"></a>重引处之。<a id="a-5v"></a>弘播戒宗五众师仰。<a id="a-5w"></a>随问判决文义雅正。<a id="a-5x"></a>时有持律沙门道乐者。<a id="a-5y"></a>行解相兼物望同美。<a id="a-5z"></a>气调宏逸或拟连衡。<a id="a-60"></a>故邺中语曰。<a id="a-61"></a>律宗明略唯有隐乐。<a id="a-62"></a>其为世重如此。<a id="a-63"></a>而隐性乐独游不畜弟子。<a id="a-64"></a>财无尺贮袒背终身。<a id="a-65"></a>衣钵恒随诚均鸟翼。<a id="a-66"></a>顾旋身转取譬象回。<a id="a-67"></a>通律持律。<a id="a-68"></a>时惟一人而已。<a id="a-69"></a>年六十有三。<a id="a-6A"></a>终于邺城大觉寺。<a id="a-6B"></a>着钞四卷。<a id="a-6C"></a>门人成器者十余。<a id="a-6D"></a>皆宗其轨辙。<a id="a-6E"></a>时有律师洪理者。<a id="a-6F"></a>精气独架词采严正。<a id="a-6G"></a>预在论击罕不丧轮。<a id="a-6H"></a>着钞两卷时共同秘。<a id="a-6I"></a>后为沙门智首开散词义。<a id="a-6J"></a>更张纲目合成四卷。<a id="a-6K"></a>所在咸诵云。</p>
  <p id="a6L">释昙瑗。<a id="a-6M"></a>未详氏族。<a id="a-6N"></a>金陵人也。<a id="a-6O"></a>才术纵横子史周综。<a id="a-6P"></a>自幼及长以听涉驰名。<a id="a-6Q"></a>数论时宗普经陶述。<a id="a-6R"></a>而威严群小不妄登临。<a id="a-6S"></a>矜持有功颇以文华自处。<a id="a-6T"></a>时或规谏之者。<a id="a-6U"></a>瑗因摆拨前习。<a id="a-6V"></a>专征鄙倍。<a id="a-6W"></a>弦韦所诰验于耳目。<a id="a-6X"></a>由是名重京邑。<a id="a-6Y"></a>同例钦焉。<a id="a-6Z"></a>以戒律处世。<a id="a-6a"></a>住持为要。<a id="a-6b"></a>乃从诸讲席专师十诵。<a id="a-6c"></a>功绩既着学观斯张。<a id="a-6d"></a>自尔恒当元宰。<a id="a-6e"></a>镇讲相续。<a id="a-6f"></a>有陈之世无与为邻。<a id="a-6g"></a>使夫五众揖其风猷七贵从其津济。<a id="a-6h"></a>瑗其有之矣。<a id="a-6i"></a>常徒讲众二百余人。<a id="a-6j"></a>宣帝下诏国内。<a id="a-6k"></a>初受戒者夏未满五皆参律肆。<a id="a-6l"></a>可于都邑大寺广置德场。<a id="a-6m"></a>仍敕瑗总知监检明示科举。<a id="a-6n"></a>有司准给衣食。<a id="a-6o"></a>勿使经营形累致亏功绩。<a id="a-6p"></a>瑗既蒙恩诏通诲国僧。<a id="a-6q"></a>四远被征万里相属。<a id="a-6r"></a>时即搜擢明解词义者二十余人。<a id="a-6s"></a>一时敷训。<a id="a-6t"></a>众齐三百于斯时也京邑屯闹行诵相諠。<a id="a-6u"></a>国供丰华学人无弊。<a id="a-6v"></a>不踰数载道器大增。<a id="a-6w"></a>其有学成将还本邑。<a id="a-6x"></a>瑗皆聚徒对问理事。<a id="a-6y"></a>无疑者方乃遣之。<a id="a-6z"></a>由是律学更新上闻天听。<a id="a-70"></a>帝又下敕荣慰。<a id="a-71"></a>以瑗为国之僧正。<a id="a-72"></a>令住光宅。<a id="a-73"></a>苦辞以任。<a id="a-74"></a>敕特许之。<a id="a-75"></a>而栖托不竞。<a id="a-76"></a>闭门自捡。<a id="a-77"></a>非夫众集不妄经行。<a id="a-78"></a>庆吊斋会了无通预。<a id="a-79"></a>山泉林竹见便忘反。<a id="a-7A"></a>每上钟阜诸寺偱造道贤。<a id="a-7B"></a>触兴赋诗览物怀古。<a id="a-7C"></a>洪偃法师傲岸泉石偏见朋从。<a id="a-7D"></a>把臂郊垌同游故苑。<a id="a-7E"></a>瑗题树为诗曰。<a id="a-7F"></a>丹陵粉叶少。<a id="a-7G"></a>白水黍苗多。<a id="a-7H"></a>浸淫下客泪。<a id="a-7I"></a>哀怨动人歌。<a id="a-7J"></a>春蹊度旅葛。<a id="a-7K"></a>秋浦没长莎。<a id="a-7L"></a>麋鹿自腾倚。<a id="a-7M"></a>车骑绝经过。<a id="a-7N"></a>萧条肆野望。<a id="a-7O"></a>惆怅将如何。<a id="a-7P"></a>偃续题曰。<a id="a-7Q"></a>龙田留故苑。<a id="a-7R"></a>汾水结余波。<a id="a-7S"></a>怅望伤游目。<a id="a-7T"></a>辛酸思绪多。<a id="a-7U"></a>凉烟惨高树。<a id="a-7V"></a>浓露变轻萝。<a id="a-7W"></a>泽葵犹带井。<a id="a-7X"></a>池竹下侵荷。<a id="a-7Y"></a>秋风徒自急。<a id="a-7Z"></a>无复白云歌。<a id="a-7a"></a>瑗以太建年中卒于住寺。<a id="a-7b"></a>春秋八十有二。<a id="a-7c"></a>初微疾将现。<a id="a-7d"></a>便告众曰。<a id="a-7e"></a>生死对法凡圣俱缠。<a id="a-7f"></a>自非极位有心谁免。<a id="a-7g"></a>今将就后世力不相由。<a id="a-7h"></a>愿生来讲诲分有冥功。<a id="a-7i"></a>彼我齐修用为来习。<a id="a-7j"></a>不尔与世沉浮未成通济。<a id="a-7k"></a>幸诸梵行同思此言。<a id="a-7l"></a>终事任量可依成教。<a id="a-7m"></a>言讫端坐如定欻然已逝。<a id="a-7n"></a>道俗悲泣。<a id="a-7o"></a>叹其神志明正不偶缘业。<a id="a-7p"></a>有敕依法焚之。<a id="a-7q"></a>为立白塔。<a id="a-7r"></a>建碑于寺。<a id="a-7s"></a>着十诵疏十卷戒本羯磨疏各两卷僧家书仪四卷别集八卷。<a id="a-7t"></a>见行于世。</p>
  <p id="a7u">释智文。<a id="a-7v"></a>姓陶。<a id="a-7w"></a>丹阳人。<a id="a-7x"></a>母齐中书完韬女也。<a id="a-7y"></a>怀文之始梦睹梵僧。<a id="a-7z"></a>把松枝而授曰。<a id="a-80"></a>尔后诞男与为尘尾。<a id="a-81"></a>及文生也卓异恒伦。<a id="a-82"></a>志学之年依宝田智成。<a id="a-83"></a>以为师傅。<a id="a-84"></a>既受具后专讲玄津。<a id="a-85"></a>以戒足分为五乘。<a id="a-86"></a>律检开成七众。<a id="a-87"></a>岂止通衢生死。<a id="a-88"></a>亦乃组辔道场。<a id="a-89"></a>义须先精方符佛意。<a id="a-8A"></a>值奉诚僧辩。<a id="a-8B"></a>威德冠众解行高物。<a id="a-8C"></a>传业之盛独步江表。<a id="a-8D"></a>推其领袖则大明彖公。<a id="a-8E"></a>文初依辩学。<a id="a-8F"></a>后归彖下。<a id="a-8G"></a>十诵诸部罔弗通练。<a id="a-8H"></a>以梁大同七年。<a id="a-8I"></a>灵味凡官诸寺启敕。<a id="a-8J"></a>请文于光业寺。<a id="a-8K"></a>首开律藏。<a id="a-8L"></a>陈郡殷均为之檀越。<a id="a-8M"></a>故使相趋常听二百许人。<a id="a-8N"></a>属梁末祸难。<a id="a-8O"></a>乃避地于闽下。<a id="a-8P"></a>复光岭表。<a id="a-8Q"></a>时僧宗法准。<a id="a-8R"></a>知名后进。<a id="a-8S"></a>皆执卷请益。<a id="a-8T"></a>又与真谛同止晋安。<a id="a-8U"></a>故得讲译都会交映法门。<a id="a-8V"></a>边俗信心于斯风革。<a id="a-8W"></a>酒家毁其柞器。<a id="a-8X"></a>渔者焚其罟网。<a id="a-8Y"></a>僧尼什物于是备焉。<a id="a-8Z"></a>有陈驭宇江海廓清。<a id="a-8a"></a>讲授门徒弥繁梁季。<a id="a-8b"></a>宣帝命旅克有准淝。<a id="a-8c"></a>一战不功千金日丧。<a id="a-8d"></a>转输运力遂倩众僧。<a id="a-8e"></a>文深护正法不惧严诛。<a id="a-8f"></a>乃格词曰。<a id="a-8g"></a>圣上诚异宇文废灭三宝。<a id="a-8h"></a>君子为国必在礼义。<a id="a-8i"></a>岂宜以胜福田为胥下之役。<a id="a-8j"></a>非止延敌轻汉。<a id="a-8k"></a>亦恐致罪尤深。<a id="a-8l"></a>有敕许焉。<a id="a-8m"></a>事即停寝。<a id="a-8n"></a>尔后凡所详奏莫非允惬。<a id="a-8o"></a>理众摈罚咸符时要。<a id="a-8p"></a>尚书令济阳江总。<a id="a-8q"></a>[山*重]道造房无爽旬月。<a id="a-8r"></a>是知学而有禄德必有邻。<a id="a-8s"></a>法位宜升众望悦矣。<a id="a-8t"></a>大隋革运别降纶言。<a id="a-8u"></a>既屏僧司宪章律府。<a id="a-8v"></a>大军之后荆棘攸生。<a id="a-8w"></a>十滥六群滋彰江表。<a id="a-8x"></a>文又案法澄剪。<a id="a-8y"></a>寻得无声深。<a id="a-8z"></a>可谓少壮免白发之妖。<a id="a-90"></a>稊莠绝青田之薉矣。<a id="a-91"></a>前后州将。<a id="a-92"></a>甫及下车。<a id="a-93"></a>皆尊仰年德罕不修敬。<a id="a-94"></a>柱国武山公郭衍。<a id="a-95"></a>只敬倍常。<a id="a-96"></a>躬携妻子到寺檀舍。<a id="a-97"></a>盛设法斋请敷律题。<a id="a-98"></a>抑扬剖析有克壮之姿。<a id="a-99"></a>听侣千余罔不嗟服。<a id="a-9A"></a>以开皇十九年二月二十日。<a id="a-9B"></a>迁于住寺。<a id="a-9C"></a>春秋九十有一。<a id="a-9D"></a>即窆寺之南山东垄。<a id="a-9E"></a>与辩律师墓相望。<a id="a-9F"></a>自文之据道也器宇刚物风范肃人。<a id="a-9G"></a>戒品圆净处断明白。<a id="a-9H"></a>然剖折章句词省义富。<a id="a-9I"></a>众家修撰罕有能出其右者。<a id="a-9J"></a>又金陵军火遗烬莫留。<a id="a-9K"></a>乃誓志葺治惟新旧趾。<a id="a-9L"></a>讲十诵八十五遍。<a id="a-9M"></a>大小乘戒心羯磨等二十余遍。<a id="a-9N"></a>金光遗教等各有差焉。<a id="a-9O"></a>着律义疏十二卷。<a id="a-9P"></a>羯磨疏四卷。<a id="a-9Q"></a>菩萨戒疏两卷。<a id="a-9R"></a>学门传贵以为口实。<a id="a-9S"></a>僧尼从受戒者三千余人。<a id="a-9T"></a>学士分讲者。<a id="a-9U"></a>则宝定慧峙慧巘智升慧觉等。<a id="a-9V"></a>惟道志法成。<a id="a-9W"></a>双美竹箭拥徒建业。<a id="a-9X"></a>文昔梦泛舟海钓获二大鱼。<a id="a-9Y"></a>心甚异之。<a id="a-9Z"></a>及于东安寺讲。<a id="a-9a"></a>麈尾才振两峰俱落。<a id="a-9b"></a>深怪其事。<a id="a-9c"></a>以询建初琼上。<a id="a-9d"></a>乃曰。<a id="a-9e"></a>斯告之先见。<a id="a-9f"></a>必有二龙传公讲者。<a id="a-9g"></a>其言果矣。<a id="a-9h"></a>志名解最优。<a id="a-9i"></a>大尉晋王。<a id="a-9j"></a>家僧礼待。<a id="a-9k"></a>以仁寿之岁。<a id="a-9l"></a>志为树碑内。<a id="a-9m"></a>慧日道场释法论为文。</p>
  <p id="a9n">释法愿。<a id="a-9o"></a>姓任。<a id="a-9p"></a>西河人也。<a id="a-9q"></a>性警达颇自高上。<a id="a-9r"></a>而拔致穷玄不偶侪侣。<a id="a-9s"></a>东观道化遂达邺都。<a id="a-9t"></a>形厕白衣言扬缁服。<a id="a-9u"></a>齐昭玄大统法上。<a id="a-9v"></a>嘉其神慧与语终朝。<a id="a-9w"></a>深通志梗。<a id="a-9x"></a>因摄而剃落。<a id="a-9y"></a>日赐幽奥。<a id="a-9z"></a>横励时伦。<a id="a-A0"></a>乃恣其游博。<a id="a-A1"></a>愿勇思风驰周行讲席。<a id="a-A2"></a>求法无怠问道新奇。<a id="a-A3"></a>后乃仰踪波离专经律部网罗佛治舟迳僧猷。<a id="a-A4"></a>自东夏所传四部律本。<a id="a-A5"></a>并制义疏。<a id="a-A6"></a>妙会异同。<a id="a-A7"></a>当有齐之盛。<a id="a-A8"></a>律徒飙举。<a id="a-A9"></a>法正一部各竞前驱。<a id="a-AA"></a>云公创叙纲模。<a id="a-AB"></a>晖上删其纤芥。<a id="a-AC"></a>法愿霜情启旦孤映群篇。<a id="a-AD"></a>挫拉言初流威灭后。<a id="a-AE"></a>所以履历谈对众皆杜词。<a id="a-AF"></a>故得立破众家。<a id="a-AG"></a>百有余计。<a id="a-AH"></a>并莫敢当其锋锐也。<a id="a-AI"></a>时以其彭亨罕敌。<a id="a-AJ"></a>号之为律虎焉。<a id="a-AK"></a>至于断处事途。<a id="a-AL"></a>多从文相商度结正。<a id="a-AM"></a>佥义攸归乃下敕召为大庄严石窟二寺上座。<a id="a-AN"></a>皇隋受命。<a id="a-AO"></a>又敕任并州大兴国寺主。<a id="a-AP"></a>频登纲管善御大众。<a id="a-AQ"></a>化移前政实济济焉。<a id="a-AR"></a>以开皇七年六月二十二日。<a id="a-AS"></a>终于所住。<a id="a-AT"></a>春秋六十有四。<a id="a-AU"></a>葬于并城之西。<a id="a-AV"></a>建塔崇范。<a id="a-AW"></a>所制律疏。<a id="a-AX"></a>惟四分一本十卷是非钞两卷见存。<a id="a-AY"></a>余并零失。<a id="a-AZ"></a>有弟子道行者。<a id="a-Aa"></a>器局淹和亲传师授。<a id="a-Ab"></a>善机悟明控引。<a id="a-Ac"></a>谈述疏旨不坠厥宗。<a id="a-Ad"></a>每至讲散身导学徒。<a id="a-Ae"></a>绕于愿塔致敬而返。<a id="a-Af"></a>及春秋至节此例恒修。<a id="a-Ag"></a>今年八十有余。<a id="a-Ah"></a>犹铺疏旨摘示诸测隐。<a id="a-Ai"></a>时又有沙门道龛。<a id="a-Aj"></a>资学于愿。<a id="a-Ak"></a>执教赴行学望最优。<a id="a-Al"></a>成进初心弘持独秀。<a id="a-Am"></a>为时叹美。<a id="a-An"></a>而素尚竞肃遵若文宗。<a id="a-Ao"></a>才有违忤即不参隶。<a id="a-Ap"></a>故说戒序引有言。<a id="a-Aq"></a>唱白之者既无正制号为非法。<a id="a-Ar"></a>虽初从众侣。<a id="a-As"></a>后必重张。<a id="a-At"></a>乃出郭结界。<a id="a-Au"></a>更说新本。<a id="a-Av"></a>斯亦贞梗之严令也。<a id="a-Aw"></a>太为克峭未是伦通。<a id="a-Ax"></a>至今此部犹多滞结云。</p>
  <p id="aAy">释灵藏。<a id="a-Az"></a>俗姓王氏。<a id="a-B0"></a>雍州新丰人也。<a id="a-B1"></a>年未登学志慕情远。<a id="a-B2"></a>依随和上颍律师而出家焉。<a id="a-B3"></a>藏承遵出要善达持犯。<a id="a-B4"></a>僧祇一部世称冠冕。<a id="a-B5"></a>于智度论讲解无遗。<a id="a-B6"></a>妙尚冲虚兼崇纲务。<a id="a-B7"></a>时属周初佛法全盛。<a id="a-B8"></a>国家年别大度僧尼。<a id="a-B9"></a>以藏识解淹明铨品行业。<a id="a-BA"></a>若讲若诵卷部众多。<a id="a-BB"></a>随有文义莫不周镜。<a id="a-BC"></a>时共测量。<a id="a-BD"></a>通经了意最为第一。<a id="a-BE"></a>藏之本师素钟华望。<a id="a-BF"></a>为太祖隋公所重。<a id="a-BG"></a>道义斯洽得丧相符。<a id="a-BH"></a>藏与高祖。<a id="a-BI"></a>布衣知友情款绸狎。<a id="a-BJ"></a>及龙飞兹始弥结深衷。<a id="a-BK"></a>礼让崇敦光价朝宰。<a id="a-BL"></a>移都南阜。<a id="a-BM"></a>任选形胜而置国寺。<a id="a-BN"></a>藏以朝宰惟重佛法攸凭。<a id="a-BO"></a>乃择京都中会路均近远。<a id="a-BP"></a>于遵善坊天衢之左而置寺焉。<a id="a-BQ"></a>今之大兴善是也。<a id="a-BR"></a>自斯已后。<a id="a-BS"></a>中使重沓礼遇转隆。<a id="a-BT"></a>厚味嘉肴密舆封送。<a id="a-BU"></a>王人继至接轸相趋。<a id="a-BV"></a>又敕左右仆射两日一参。<a id="a-BW"></a>坐以镇之与语而退。<a id="a-BX"></a>时教网初张名德云构。<a id="a-BY"></a>皆陈声望莫与争雄。<a id="a-BZ"></a>宫闱严卫来往难阻。<a id="a-Ba"></a>帝卒须见频阙朝谒。<a id="a-Bb"></a>乃敕诸门不须安籍。<a id="a-Bc"></a>任藏往返。<a id="a-Bd"></a>及处内禁与帝等伦。<a id="a-Be"></a>坐必同榻行必同舆。<a id="a-Bf"></a>经纶国务雅会天鉴。<a id="a-Bg"></a>有时住宿即迩寝殿。<a id="a-Bh"></a>嚫锡之费盖无竞矣。<a id="a-Bi"></a>开皇四年。<a id="a-Bj"></a>关辅亢旱。<a id="a-Bk"></a>帝引民众就给洛州。<a id="a-Bl"></a>敕藏同行共通圣化。<a id="a-Bm"></a>既达所在归投极多。<a id="a-Bn"></a>帝闻之告曰。<a id="a-Bo"></a>弟子是俗人天子。<a id="a-Bp"></a>律师为道人天子。<a id="a-Bq"></a>有乐离俗者。<a id="a-Br"></a>任师度之。<a id="a-Bs"></a>遂依而度。<a id="a-Bt"></a>前后数万。<a id="a-Bu"></a>晚以事闻。<a id="a-Bv"></a>帝大悦曰。<a id="a-Bw"></a>律师度人为善。<a id="a-Bx"></a>弟子禁人为恶。<a id="a-By"></a>言虽有异意则不殊。<a id="a-Bz"></a>至于隋运译经胜缘贵集。<a id="a-C0"></a>身先众范言会时望。<a id="a-C1"></a>未知寺任纲正有声。<a id="a-C2"></a>开皇六年卒于所住。<a id="a-C3"></a>春秋六十有八葬于南郊。</p>
  <p id="aC4">释通幽。<a id="a-C5"></a>姓赵氏。<a id="a-C6"></a>河东蒲阪人。<a id="a-C7"></a>幼龄遗世早慕玄风。<a id="a-C8"></a>弱冠加年遂沾僧仵。<a id="a-C9"></a>而贞心苦节寒暑不[圬-土+虛]。<a id="a-CA"></a>寻师访道夷崄无变。<a id="a-CB"></a>遇周齐淩乱远涉江皋。<a id="a-CC"></a>业架金陵素气攸远。<a id="a-CD"></a>及大隋开运。<a id="a-CE"></a>还归渭阴。<a id="a-CF"></a>味法泰其生平。<a id="a-CG"></a>操行分其容止。<a id="a-CH"></a>至于弘宣示教。<a id="a-CI"></a>则以毗尼唱首。<a id="a-CJ"></a>调御心神仍用三昧游适。<a id="a-CK"></a>故戒定两藏总萃胸襟。<a id="a-CL"></a>学门再敞远近斯赴。<a id="a-CM"></a>晚贯籍延兴。<a id="a-CN"></a>时当草创。<a id="a-CO"></a>土木瓦石工匠同举。<a id="a-CP"></a>而事归天造形命未沦。<a id="a-CQ"></a>随所运为无非损丧。<a id="a-CR"></a>幽戒约内结。<a id="a-CS"></a>仁洽外弘。<a id="a-CT"></a>立四大井各施漉具。<a id="a-CU"></a>凡有施用躬自详观。<a id="a-CV"></a>驰赴百工晓夜无厌。<a id="a-CW"></a>皆将送虫豸得存性命。<a id="a-CX"></a>故延兴一寺独免刑残。<a id="a-CY"></a>自余缔构焉难复叙。<a id="a-CZ"></a>而洁己自励罕附斯伦。<a id="a-Ca"></a>每欲开经必盥手及腕齐肘已后犹从常净。<a id="a-Cb"></a>举经对目臂不下垂。<a id="a-Cc"></a>房宇覆处未尝澡漱。<a id="a-Cd"></a>涕唾反咽不弃寺中。<a id="a-Ce"></a>便利洗净乃终其报。<a id="a-Cf"></a>又自生常不用巾襆。<a id="a-Cg"></a>手湿则任其自干。<a id="a-Ch"></a>三衣则重被其体。<a id="a-Ci"></a>自外道具仅支时要。<a id="a-Cj"></a>每自嗟曰。<a id="a-Ck"></a>生不功一片之善。<a id="a-Cl"></a>死不酬一毫之累。<a id="a-Cm"></a>虚负灵神。<a id="a-Cn"></a>何期误也。<a id="a-Co"></a>遂诫弟子曰。<a id="a-Cp"></a>吾变常之后。<a id="a-Cq"></a>幸以残身遗诸禽兽。<a id="a-Cr"></a>傥蒙少福冀灭余殃。<a id="a-Cs"></a>忽以大业元年正月十五日。<a id="a-Ct"></a>端坐卒于延兴寺房。<a id="a-Cu"></a>春秋五十有七。<a id="a-Cv"></a>弟子等从其先志。<a id="a-Cw"></a>林葬于终南之山至相前峰。<a id="a-Cx"></a>火燎余骸立塔存矣。</p>
  <p id="aCy">释道成。<a id="a-Cz"></a>字明范。<a id="a-D0"></a>俗姓陶氏。<a id="a-D1"></a>丹阳人也。<a id="a-D2"></a>祖诞齐招远将军永嘉大守。<a id="a-D3"></a>文佥梁贞威将军上虞令。<a id="a-D4"></a>成少而入道。<a id="a-D5"></a>住永嘉崇玄寺。<a id="a-D6"></a>事式法师为弟子。<a id="a-D7"></a>仪貌瑰美奇姿拔众。<a id="a-D8"></a>群伍目曰神童。<a id="a-D9"></a>具戒之后学超侪辈。<a id="a-DA"></a>大同之初栖游京辇受业奉诚寺大律都沙门智文。<a id="a-DB"></a>十诵才经两遍。<a id="a-DC"></a>年逾未立别肆开筵。<a id="a-DD"></a>数论毗昙染神便悟。<a id="a-DE"></a>无繁工倍闻一知十。<a id="a-DF"></a>是以京邑耆老咸称后生可畏。<a id="a-DG"></a>讲十诵律菩萨戒大品法华诸经律等一百四十遍。<a id="a-DH"></a>又讲观音一日三遍。<a id="a-DI"></a>着律大本羯磨诸经疏三十六卷。<a id="a-DJ"></a>至于意树心花增晖旦曜。<a id="a-DK"></a>析理质疑听者忘倦。<a id="a-DL"></a>学士慧藏法祥等。<a id="a-DM"></a>并游方讲说法轮常转。<a id="a-DN"></a>传兹后焰利益弘多。<a id="a-DO"></a>咸蔬素洁己珠戒居心。<a id="a-DP"></a>神解严明深禅在念。<a id="a-DQ"></a>兼六时虔忏。<a id="a-DR"></a>三余暇日[敲-高+(虎-儿+魚)]猎文史。<a id="a-DS"></a>欲令知无不为也。<a id="a-DT"></a>然其性用安庠威仪合度。<a id="a-DU"></a>天人揩揩罕有其俦。<a id="a-DV"></a>软语爱言。<a id="a-DW"></a>不常忤物。<a id="a-DX"></a>后现疾旬余。<a id="a-DY"></a>犹牵讲演。<a id="a-DZ"></a>以开皇十九年五月五日。<a id="a-Da"></a>迁神于兴严寺。<a id="a-Db"></a>春秋六十有八。<a id="a-Dc"></a>大渐之际惟称念佛。<a id="a-Dd"></a>肢节软暖合掌分明。<a id="a-De"></a>即以其月八日。<a id="a-Df"></a>窆于奉诚寺之南山。<a id="a-Dg"></a>墓志高坐寺僧慧嵷所作。</p>
  <p id="aDh">释洪遵。<a id="a-Di"></a>姓时氏。<a id="a-Dj"></a>相州人也。<a id="a-Dk"></a>八岁出家。<a id="a-Dl"></a>从师请业屡高声驾。<a id="a-Dm"></a>及受具后专学律部。<a id="a-Dn"></a>心生重敬。<a id="a-Do"></a>内自惟曰。<a id="a-Dp"></a>出家基趾其存戒乎。<a id="a-Dq"></a>住持万载。<a id="a-Dr"></a>被于遗教。<a id="a-Ds"></a>谅非虚矣。<a id="a-Dt"></a>更辞师友游方听习。<a id="a-Du"></a>履涉相京咨访深义。<a id="a-Dv"></a>有所未喻决问罕通。<a id="a-Dw"></a>三夏将满遂知大旨。<a id="a-Dx"></a>初住嵩高少林寺。<a id="a-Dy"></a>依资云公开胸律要。<a id="a-Dz"></a>并及华严大论前后参听并扣其关户涣然大明。<a id="a-E0"></a>承邺下晖公盛弘四分。<a id="a-E1"></a>因往从焉。<a id="a-E2"></a>听徒五百。<a id="a-E3"></a>多以巧媚自通。<a id="a-E4"></a>覆讲坚论了无命及。<a id="a-E5"></a>晖寔律学名匠。<a id="a-E6"></a>而智或先图。<a id="a-E7"></a>遵固解冠时伦。<a id="a-E8"></a>全不以曲私在虑。<a id="a-E9"></a>后因盛集异学充堂。<a id="a-EA"></a>遵乃束晖制疏。<a id="a-EB"></a>捧入堂中曰。<a id="a-EC"></a>伏膺有日都未见知。<a id="a-ED"></a>是则师资两亡。<a id="a-EE"></a>敢以文疏仰及。<a id="a-EF"></a>便置之坐上往覆。<a id="a-EG"></a>云所既属舍见来降。<a id="a-EH"></a>即命登座覆述。<a id="a-EI"></a>吐纳纤隐众仰如山。<a id="a-EJ"></a>自后专预正时结徒毕业。<a id="a-EK"></a>以戒律旁义有会他部者。<a id="a-EL"></a>乃重听大论毗昙。<a id="a-EM"></a>开沃津奥。<a id="a-EN"></a>又以心使未静。<a id="a-EO"></a>就诸禅林学调顺法。<a id="a-EP"></a>年踰十腊方归律宗。<a id="a-EQ"></a>四远望风堂盈千计。<a id="a-ER"></a>时为荣大也。<a id="a-ES"></a>齐主既敞教门。<a id="a-ET"></a>言承付嘱。<a id="a-EU"></a>五众有坠宪网者。<a id="a-EV"></a>皆据内律治之。<a id="a-EW"></a>以遵学声早举。<a id="a-EX"></a>策授为断事沙门。<a id="a-EY"></a>时青齐诸众。<a id="a-EZ"></a>连诤经久。<a id="a-Ea"></a>乃彻天听。<a id="a-Eb"></a>无由息讼。<a id="a-Ec"></a>下敕令往。<a id="a-Ed"></a>遵以法和喻。<a id="a-Ee"></a>以律科惩曲感物情。<a id="a-Ef"></a>繁诤自弭。<a id="a-Eg"></a>由是更增时美。<a id="a-Eh"></a>法侣欣之。<a id="a-Ei"></a>及齐历将季擅名逾远。<a id="a-Ej"></a>而非类不交惟道同辙。<a id="a-Ek"></a>名儒大德见辄慕从。<a id="a-El"></a>常与慧远等名僧通宵造尽。<a id="a-Em"></a>周平齐日隐于白鹿岩中。<a id="a-En"></a>及宣政搜扬。<a id="a-Eo"></a>被举住于嵩岳。<a id="a-Ep"></a>德不孤峙众复屯归。<a id="a-Eq"></a>大隋廓定招贤四海。<a id="a-Er"></a>开皇七年。<a id="a-Es"></a>下敕追诣京阙。<a id="a-Et"></a>与五大德同时奉见。<a id="a-Eu"></a>特蒙劳引令住兴善。<a id="a-Ev"></a>并十弟子四事供养。<a id="a-Ew"></a>十一年中。<a id="a-Ex"></a>又敕与天竺僧共译梵文。<a id="a-Ey"></a>至十六年。<a id="a-Ez"></a>复敕请为讲律众主。<a id="a-F0"></a>于崇敬寺聚徒成业。<a id="a-F1"></a>先是关内素奉僧祇。<a id="a-F2"></a>习俗生常恶闻异学。<a id="a-F3"></a>乍讲四分人听全稀。<a id="a-F4"></a>还是东川赞击成务。<a id="a-F5"></a>遵欲广流法味。<a id="a-F6"></a>理任权机。<a id="a-F7"></a>乃旦剖法华晚扬法正。<a id="a-F8"></a>来为开经说为通律。<a id="a-F9"></a>屡停炎澳渐致附宗。<a id="a-FA"></a>开导四分一人而已。<a id="a-FB"></a>迄至于今僧祇绝唱。<a id="a-FC"></a>遵为人形仪儒雅。<a id="a-FD"></a>动据现猷。<a id="a-FE"></a>而神辩如泉。<a id="a-FF"></a>声相钟鼓。<a id="a-FG"></a>预升法位罕有昏漠。<a id="a-FH"></a>开悟之绩寔难嗣焉。<a id="a-FI"></a>仁寿二年。<a id="a-FJ"></a>敕送舍利于卫州之福聚寺。<a id="a-FK"></a>将出示众。<a id="a-FL"></a>乃放红赤二光。<a id="a-FM"></a>晃发远近照灼人目。<a id="a-FN"></a>道俗同睹大生庆悦。<a id="a-FO"></a>仁寿四年。<a id="a-FP"></a>下诏曰。<a id="a-FQ"></a>朕只受肇命抚育生民。<a id="a-FR"></a>遵奉圣教重兴象法。<a id="a-FS"></a>而如来大慈覆护群品。<a id="a-FT"></a>感见舍利开导含生。<a id="a-FU"></a>朕已分布远近皆起灵塔。<a id="a-FV"></a>其间诸州犹有未遍。<a id="a-FW"></a>今更请大德奉送舍利。<a id="a-FX"></a>各往诸州依前造塔。<a id="a-FY"></a>所请之僧必须德行可尊善解法相。<a id="a-FZ"></a>使能宣扬佛教。<a id="a-Fa"></a>感窹愚迷。<a id="a-Fb"></a>宜集诸寺三纲详共推择录以奏闻。<a id="a-Fc"></a>当与一切苍生同斯福业。<a id="a-Fd"></a>遵乃搜举名解者用承上命。<a id="a-Fe"></a>登又下敕。<a id="a-Ff"></a>三十余州一时同送。<a id="a-Fg"></a>遵又蒙使。<a id="a-Fh"></a>于博州起塔。<a id="a-Fi"></a>初至州西。<a id="a-Fj"></a>有白鹄数十头。<a id="a-Fk"></a>当于舆上旋绕数匝。<a id="a-Fl"></a>久之而逝。<a id="a-Fm"></a>及至城东隆圣寺置塔之所。<a id="a-Fn"></a>夜有白光数十道。<a id="a-Fo"></a>道如车轴住于基上。<a id="a-Fp"></a>边有鸟巢树上。<a id="a-Fq"></a>及光之洞明众鸟惊散。<a id="a-Fr"></a>又雨银花委地光耀如雪。<a id="a-Fs"></a>掘基五尺获粟半升。<a id="a-Ft"></a>夜降神仙八十四人。<a id="a-Fu"></a>持华绕塔久乃方隐。<a id="a-Fv"></a>又妇人李氏患目二十余年。<a id="a-Fw"></a>及来礼拜两目齐见。<a id="a-Fx"></a>后行道之夕。<a id="a-Fy"></a>又放赤光照寺东房。<a id="a-Fz"></a>见卧佛及坐佛说法之像。<a id="a-G0"></a>复见梵僧对架读经。<a id="a-G1"></a>有一十四字。<a id="a-G2"></a>皆是梵书。<a id="a-G3"></a>时人不识。<a id="a-G4"></a>及四月八日当下塔时。<a id="a-G5"></a>感黑蜂无数衔香绕塔。<a id="a-G6"></a>气蔚且熏不同人世。<a id="a-G7"></a>又见白莲花在塔四角高数百丈。<a id="a-G8"></a>花叶分布下垂于空。<a id="a-G9"></a>时间五彩莲花厕填其内。<a id="a-GA"></a>又见天人烧香而左转者。<a id="a-GB"></a>于是总集而观叹未曾有。<a id="a-GC"></a>属目不见者非无一二。<a id="a-GD"></a>及下覆讫诸相皆止。<a id="a-GE"></a>遵于京邑盛开律仪名骇昔人。<a id="a-GF"></a>而传叙玄宗其后盖阙。<a id="a-GG"></a>又着大纯钞五卷。<a id="a-GH"></a>用通律典。<a id="a-GI"></a>寻又下敕令知寺任。<a id="a-GJ"></a>弼谐僧众亟光徽绩。<a id="a-GK"></a>以大业四年五月十九日。<a id="a-GL"></a>卒于兴善。<a id="a-GM"></a>春秋七十有九。<a id="a-GN"></a>隋初又有道洪法胜洪渊等。<a id="a-GO"></a>并以律学著名。<a id="a-GP"></a>洪据相州绍通云胤。<a id="a-GQ"></a>容止沈正宣解有仪。<a id="a-GR"></a>学门七百亟程弘量。<a id="a-GS"></a>故诸经论之士将欲导世者。<a id="a-GT"></a>皆停洪讲席。<a id="a-GU"></a>观其风略采为轨躅。<a id="a-GV"></a>胜博涉有功。<a id="a-GW"></a>而言行无副。<a id="a-GX"></a>神志高卓时共潜推。<a id="a-GY"></a>但身令未广。<a id="a-GZ"></a>故听徒简略。<a id="a-Ga"></a>渊学承遵统化被中山。<a id="a-Gb"></a>纲维正象有声幽冀。<a id="a-Gc"></a>年代非远。<a id="a-Gd"></a>并不测其终。</p>
  <p id="aGe">释觉朗。<a id="a-Gf"></a>俗姓未详。<a id="a-Gg"></a>河东人。<a id="a-Gh"></a>住大兴善寺。<a id="a-Gi"></a>明四分律及大涅槃而气骨陵人形声动物。<a id="a-Gj"></a>游诸街巷罕不顾之。<a id="a-Gk"></a>仁寿四年。<a id="a-Gl"></a>下敕令送舍利于绛州觉成寺。<a id="a-Gm"></a>初达治所出示道俗。<a id="a-Gn"></a>涌出金瓶分为七分。<a id="a-Go"></a>光照彻外。<a id="a-Gp"></a>穿基二丈得粟半升。<a id="a-Gq"></a>又感黄雀一头。<a id="a-Gr"></a>飞迫于人全无怖惧。<a id="a-Gs"></a>驯扰佛堂久便自失。<a id="a-Gt"></a>又石函盖上。<a id="a-Gu"></a>见二菩萨踞坐宝座前有一尼敛手曲敬。<a id="a-Gv"></a>或见飞仙及三黄雀并及双树驎凤等象。<a id="a-Gw"></a>将下三日常放光明。<a id="a-Gx"></a>乃迷昼夜朗过灯耀。<a id="a-Gy"></a>有掩堂灭炬者。<a id="a-Gz"></a>而光色逾盛溢于幽障。<a id="a-H0"></a>玄素通感荣庆相諠。<a id="a-H1"></a>朗具表闻。<a id="a-H2"></a>广如别传。<a id="a-H3"></a>大业之末。<a id="a-H4"></a>有敕令知大禅定道场主。<a id="a-H5"></a>镇压豪横怗然向风。<a id="a-H6"></a>渐润道化。<a id="a-H7"></a>颇怀钦重。<a id="a-H8"></a>不久卒于所住。<a id="a-H9"></a>时又有沙门海藏。<a id="a-HA"></a>识信坚正宗仰律司。<a id="a-HB"></a>屡讲四分少有传嗣。<a id="a-HC"></a>唐运置十大德。<a id="a-HD"></a>藏其一焉。<a id="a-HE"></a>又有法锵律师。<a id="a-HF"></a>本住静法。<a id="a-HG"></a>末厌烦梗南栖太和。<a id="a-HH"></a>幽居养志不尘僧众。<a id="a-HI"></a>孤行岩岫偃息松林。<a id="a-HJ"></a>服饵守中赏心唯识。<a id="a-HK"></a>亦搔索之开士也。<a id="a-HL"></a>及终没后露骸山侧。<a id="a-HM"></a>至夜有灯照之。<a id="a-HN"></a>道俗往观。<a id="a-HO"></a>失灯所在。<a id="a-HP"></a>远望还见动经两月光照逾明。</p>
  <p id="aHQ">释慧主。<a id="a-HR"></a>俗姓贾氏。<a id="a-HS"></a>始州永归县人。<a id="a-HT"></a>六岁出家。<a id="a-HU"></a>为斌法师弟子。<a id="a-HV"></a>后令诵遗教一夕便度。<a id="a-HW"></a>以经验师多有乖越。<a id="a-HX"></a>便舍之而往姜律师所。<a id="a-HY"></a>诵法华经。<a id="a-HZ"></a>寺东房中讲于俗律。<a id="a-Ha"></a>试听一遍性若曾闻。<a id="a-Hb"></a>乃问十关无能解者。<a id="a-Hc"></a>刺史以下合州白黑。<a id="a-Hd"></a>皆往咨问莫不归伏。<a id="a-He"></a>始州一部祖宗道众。<a id="a-Hf"></a>即为州内律主受菩萨戒。<a id="a-Hg"></a>既尔约束以佛为师。<a id="a-Hh"></a>尚不敬天况礼神道。<a id="a-Hi"></a>于是佛法方得开弘。<a id="a-Hj"></a>于黄安县造寺七所。<a id="a-Hk"></a>梓潼县造十寺。<a id="a-Hl"></a>武连县造三寺。<a id="a-Hm"></a>从彼至今方将盛矣。<a id="a-Hn"></a>初主登冠。<a id="a-Ho"></a>欲受具足。<a id="a-Hp"></a>当境无人。<a id="a-Hq"></a>乃入京选德于甘露寺受戒。<a id="a-Hr"></a>惟听四分余义旁通。<a id="a-Hs"></a>梦见三日三夜天地闇冥众生无眼。<a id="a-Ht"></a>过此忽明眼还明净。<a id="a-Hu"></a>觉已汗流。<a id="a-Hv"></a>一百日后周毁经道。<a id="a-Hw"></a>方知征应。<a id="a-Hx"></a>即返故乡。<a id="a-Hy"></a>南山藏伏惟食松叶。<a id="a-Hz"></a>异类禽兽同集无声。<a id="a-I0"></a>或有山神送茯苓甘松香来。<a id="a-I1"></a>获此供养六时行道。<a id="a-I2"></a>禽兽随行。<a id="a-I3"></a>礼佛诵经似如听者。<a id="a-I4"></a>仍为幽显受菩萨戒。<a id="a-I5"></a>后有猕猴群共治道。<a id="a-I6"></a>主曰。<a id="a-I7"></a>汝性躁扰作此何为。<a id="a-I8"></a>曰时君异也。<a id="a-I9"></a>佛日通也。<a id="a-IA"></a>深怪此言。<a id="a-IB"></a>寻尔更有异祥。<a id="a-IC"></a>龙飞兽集香气充山。<a id="a-ID"></a>其类众矣。<a id="a-IE"></a>后有八人采弓材者。<a id="a-IF"></a>甚大惊骇。<a id="a-IG"></a>便慰主曰。<a id="a-IH"></a>圣君出世。<a id="a-II"></a>时号开皇矣。<a id="a-IJ"></a>即将出山。<a id="a-IK"></a>以事奏闻。<a id="a-IL"></a>蒙预出家。<a id="a-IM"></a>大业中。<a id="a-IN"></a>敕还本州香林寺。<a id="a-IO"></a>常弘四分为业。<a id="a-IP"></a>武德之始。<a id="a-IQ"></a>陵阳公。<a id="a-IR"></a>临益州。<a id="a-IS"></a>素少信心。<a id="a-IT"></a>将百余驮物行至始州。<a id="a-IU"></a>令于寺内讲堂佛殿僧房安置。<a id="a-IV"></a>无敢违者。<a id="a-IW"></a>主从庄还见斯秽杂。<a id="a-IX"></a>即入房中取锡杖三衣出叹曰。<a id="a-IY"></a>死活今日矣。<a id="a-IZ"></a>举杖向诸驴骡。<a id="a-Ia"></a>一时倒仆如死。<a id="a-Ib"></a>两手各擎一驮掷弃坑中。<a id="a-Ic"></a>州县官人惊怖执主。<a id="a-Id"></a>状申陵阳。<a id="a-Ie"></a>大笑一无所怪。<a id="a-If"></a>书曰。<a id="a-Ig"></a>弟子数病不逢害鬼。<a id="a-Ih"></a>蒙得律师破悭贪袋。<a id="a-Ii"></a>深为大利。<a id="a-Ij"></a>今附沉香十斤紬绫十段仰赠。<a id="a-Ik"></a>后还京日从受菩萨戒焉。<a id="a-Il"></a>贞观三年。<a id="a-Im"></a>寺有明禅师者。<a id="a-In"></a>清卓不群。<a id="a-Io"></a>白日独坐见无半身。<a id="a-Ip"></a>向众述曰。<a id="a-Iq"></a>吾与律师建立此寺。<a id="a-Ir"></a>两人同心忽失半身。<a id="a-Is"></a>将不律师先去。<a id="a-It"></a>不者明其死矣。<a id="a-Iu"></a>明日食时俗人惊云。<a id="a-Iv"></a>寺家设会耶。<a id="a-Iw"></a>见有四路客僧数千人入寺。<a id="a-Ix"></a>今何所在。<a id="a-Iy"></a>寻尔午时主便无疾而逝。<a id="a-Iz"></a>春秋八十九矣。</p>
  <p id="aJ0">释智保。<a id="a-J1"></a>河东人。<a id="a-J2"></a>弱龄入道。<a id="a-J3"></a>清慎居心。<a id="a-J4"></a>而在性刚謇不轨流俗。<a id="a-J5"></a>进受具后正业禁司。<a id="a-J6"></a>拥节专制挺超群侣。<a id="a-J7"></a>博听异解贯练心神。<a id="a-J8"></a>废立文旨大观掌内。<a id="a-J9"></a>所以律部遐被寔赖斯人。<a id="a-JA"></a>故能维摄自他言行相守。<a id="a-JB"></a>至于流略坟素颇获其宗。<a id="a-JC"></a>谈对玄儒不后其术。<a id="a-JD"></a>笔记之工时扬大义。<a id="a-JE"></a>缘情流采嗣接英华。<a id="a-JF"></a>初住胜光末居禅定。<a id="a-JG"></a>国供丰积受用多亏。<a id="a-JH"></a>所以名僧大德日陈形器。<a id="a-JI"></a>凭准神解。<a id="a-JJ"></a>可以言传。<a id="a-JK"></a>至于衣食资求。<a id="a-JL"></a>未能清涤。<a id="a-JM"></a>僧众四百同食一堂。<a id="a-JN"></a>新菜果瓜多选香美。<a id="a-JO"></a>保低目仰手依法受之。<a id="a-JP"></a>任得甘苦。<a id="a-JQ"></a>随便进啖。<a id="a-JR"></a>皆留子实恐伤种相。<a id="a-JS"></a>由知法者少疑未详检。<a id="a-JT"></a>其知量敬护皆若此也。<a id="a-JU"></a>后返胜光厉业弥峻。<a id="a-JV"></a>园蔬溉灌水杂细虫。<a id="a-JW"></a>直岁高视但论事办。<a id="a-JX"></a>保念此无辜交被刑害。<a id="a-JY"></a>躬执漉具达送方还。<a id="a-JZ"></a>寺有草物堪为僧用者。<a id="a-Ja"></a>必拾掇鸠聚身送厨帐。<a id="a-Jb"></a>其杂行纷纶诚难备举。<a id="a-Jc"></a>以武德末年遘疾将渐。<a id="a-Jd"></a>而正气明爽。<a id="a-Je"></a>告友人慧满曰。<a id="a-Jf"></a>余其死矣。<a id="a-Jg"></a>而精神不得超胜如何。<a id="a-Jh"></a>有问意故。<a id="a-Ji"></a>答云。<a id="a-Jj"></a>观其来荫。<a id="a-Jk"></a>似作守寺之神耳。<a id="a-Jl"></a>而止于西院佛殿。<a id="a-Jm"></a>余频以法遣之。<a id="a-Jn"></a>卒不能离。<a id="a-Jo"></a>言讫便绝。<a id="a-Jp"></a>自尔所陈殿宇人罕独登。<a id="a-Jq"></a>时须开入无不啬然毛动。<a id="a-Jr"></a>及后百日尝有老姥。<a id="a-Js"></a>内怀酒食将遗诸僧。<a id="a-Jt"></a>行至寺门忽被神害。<a id="a-Ju"></a>身死委地器物流离。<a id="a-Jv"></a>斯亦严厉之所致也。<a id="a-Jw"></a>故僧侣摄其风威。<a id="a-Jx"></a>有涉鄙吝者。<a id="a-Jy"></a>皆懅而悛正矣。<a id="a-Jz"></a>自保之据道。<a id="a-K0"></a>卓秀出群一食充躯。<a id="a-K1"></a>虽经病重不变前节。<a id="a-K2"></a>不宿俗舍常止僧坊。<a id="a-K3"></a>虽曾远涉必栖林野。<a id="a-K4"></a>三衣常被瓶钵自随。<a id="a-K5"></a>不执俗器不观音乐。<a id="a-K6"></a>五兵六法誓不身经。<a id="a-K7"></a>理会高僧闻便赴仰。<a id="a-K8"></a>故每日再讲必瓶钵自随。<a id="a-K9"></a>肃然成风无累于教。<a id="a-KA"></a>处众而食曾无盈长。<a id="a-KB"></a>残水余腻并以饼拭而啖之。<a id="a-KC"></a>一滴无遗。<a id="a-KD"></a>恐损施福故也。<a id="a-KE"></a>尝遇重病。<a id="a-KF"></a>每食有余一两匕者。<a id="a-KG"></a>停贮多日可得升许。<a id="a-KH"></a>亲看温煮命净人食之。<a id="a-KI"></a>有问其故。<a id="a-KJ"></a>答曰。<a id="a-KK"></a>僧食难弃。<a id="a-KL"></a>不可妄轻业耳。<a id="a-KM"></a>传者目验生常景行。<a id="a-KN"></a>故直笔书其弘护之相焉。<a id="a-KO"></a>又尝患疟。<a id="a-KP"></a>寒则水淋。<a id="a-KQ"></a>热则火炙。<a id="a-KR"></a>渴则急盐塞其口。<a id="a-KS"></a>痢则绝食取差。<a id="a-KT"></a>斯徒众矣。</p>
  <p id="aKU">释智诜。<a id="a-KV"></a>字慧成。<a id="a-KW"></a>姓徐。<a id="a-KX"></a>本徐州人。<a id="a-KY"></a>炫法师之弟也。<a id="a-KZ"></a>少聪敏有志节。<a id="a-Ka"></a>在蜀游学务勤律肆。<a id="a-Kb"></a>会周陵法。<a id="a-Kc"></a>因事入关不果所期。<a id="a-Kd"></a>遂隐南岭。<a id="a-Ke"></a>终南太白形影相吊。<a id="a-Kf"></a>有隋革命光启正法。<a id="a-Kg"></a>招贲硕德率先僧首。<a id="a-Kh"></a>即于长安敷扬律藏。<a id="a-Ki"></a>益州总管蜀王秀。<a id="a-Kj"></a>奏请还蜀。<a id="a-Kk"></a>王自出迎住法聚寺。<a id="a-Kl"></a>道俗归崇。<a id="a-Km"></a>寺设大斋无不来赴。<a id="a-Kn"></a>将食捉筋问炫法师曰。<a id="a-Ko"></a>此处护净不。<a id="a-Kp"></a>答曰。<a id="a-Kq"></a>初还未得捡挍。<a id="a-Kr"></a>承道不护净乃掷筋而起曰。<a id="a-Ks"></a>宁啖屠儿食。<a id="a-Kt"></a>此净铜何得啖也。<a id="a-Ku"></a>诸僧数千一时都散。<a id="a-Kv"></a>其严忌若此。<a id="a-Kw"></a>故其在众屏气寂然。<a id="a-Kx"></a>性不受施不妄干物。<a id="a-Ky"></a>有僧道恢。<a id="a-Kz"></a>为人凶险。<a id="a-L0"></a>遥见走避。<a id="a-L1"></a>人曰。<a id="a-L2"></a>卿从来不畏一人。<a id="a-L3"></a>何故畏诜律师耶。<a id="a-L4"></a>答曰。<a id="a-L5"></a>此佛法中王。<a id="a-L6"></a>那得不畏。<a id="a-L7"></a>人曰。<a id="a-L8"></a>以恢公膂力。<a id="a-L9"></a>可敌律师百人耶。<a id="a-LA"></a>答曰。<a id="a-LB"></a>纵敌千人。<a id="a-LC"></a>遥见百脉已沈四支不举。<a id="a-LD"></a>何敌之有乎。<a id="a-LE"></a>后以人请戒禁。<a id="a-LF"></a>行将諠扰。<a id="a-LG"></a>乃辞入龙居山寺。<a id="a-LH"></a>幽栖深阻轨迹不通延出辞疾。<a id="a-LI"></a>意欲登剑阁廓清井络。<a id="a-LJ"></a>与诜书令归国化。<a id="a-LK"></a>使略答云。<a id="a-LL"></a>辱使至止并以诚言。<a id="a-LM"></a>披阅循环一言三复。<a id="a-LN"></a>文清渌水理破秋毫。<a id="a-LO"></a>贫道戒行多阙化术无方。<a id="a-LP"></a>宅身荒谷四十余载。<a id="a-LQ"></a>狎鱼鸟以樵歌。<a id="a-LR"></a>习禅那思般若。<a id="a-LS"></a>以此卒岁分填沟壑。<a id="a-LT"></a>不谓耆年有幸运属休明。<a id="a-LU"></a>伏惟相王殿下。<a id="a-LV"></a>德隆三古道振百王。<a id="a-LW"></a>公攘臂而归旧里。<a id="a-LX"></a>衣锦而旋本邑。<a id="a-LY"></a>百姓有再生之期。<a id="a-LZ"></a>万物起息肩之望。<a id="a-La"></a>搢绅君子。<a id="a-Lb"></a>捧玉帛而来仪。<a id="a-Lc"></a>慷慨丈夫。<a id="a-Ld"></a>委干戈而伏道。<a id="a-Le"></a>昔长卿返蜀徒擅清文。<a id="a-Lf"></a>邓艾前来未能偃武。<a id="a-Lg"></a>公华阳甲族未络名家。<a id="a-Lh"></a>捧日登朝怀金问道。<a id="a-Li"></a>剑南长幼并俟来苏。<a id="a-Lj"></a>岂藉微风自然草靡。<a id="a-Lk"></a>当劝诸首领越境参迎。<a id="a-Ll"></a>秀得书示军众。<a id="a-Lm"></a>先作礼曰。<a id="a-Ln"></a>人物争归。<a id="a-Lo"></a>律师之力也。<a id="a-Lp"></a>以武德元年十月一日平居而逝。<a id="a-Lq"></a>年八十矣。</p>
 </body>
</html>