<!doctype html>
<html id="z3IBWRA1J5" data-ver="1577">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二</h1>
  <p id="a2"></p>
  <p id="a3">译经篇二　本传四人　附见八人。</p>
  <p id="a4">隋西京大兴善寺北天竺沙门那连耶舍传一(万天懿)</p>
  <p id="a5">隋西京大兴善寺北贤豆沙门阇那崛多传二(僧就　法智)</p>
  <p id="a6">隋东都雒滨上林园翻经馆南贤豆沙门达摩笈多传三(侯君素　徐同卿　刘凭　费长房)</p>
  <p id="a7">隋东都上林园翻经馆沙门释彦琮传四(行矩)</p>
  <p id="a8">那连提黎耶舍。<a id="a-9"></a>隋言尊称。<a id="a-A"></a>北天竺乌场国人。<a id="a-B"></a>正音应云邬荼。<a id="a-C"></a>荼音持耶反。<a id="a-D"></a>其王与佛同氏。<a id="a-E"></a>亦姓释迦。<a id="a-F"></a>刹帝利种。<a id="a-G"></a>隋云土田主也。<a id="a-H"></a>由劫初之时先为分地主。<a id="a-I"></a>因即号焉。<a id="a-J"></a>今所谓国王者是也。<a id="a-K"></a>舍年十七发意出家。<a id="a-L"></a>寻值名师备闻正教。<a id="a-M"></a>二十有一得受具篇。<a id="a-N"></a>闻诸宿老叹佛景迹。<a id="a-O"></a>或言。<a id="a-P"></a>某国有钵。<a id="a-Q"></a>某国有衣。<a id="a-R"></a>顶骨牙齿神变非一。<a id="a-S"></a>遂即起心愿得瞻奉。<a id="a-T"></a>以戒初受须知律相。<a id="a-U"></a>既满五夏发足游方。<a id="a-V"></a>所以天梯石台之迹。<a id="a-W"></a>龙庙宝塔之方。<a id="a-X"></a>广周诸国。<a id="a-Y"></a>并亲顶礼仅无遗逸。<a id="a-Z"></a>曾竹园寺一住十年。<a id="a-a"></a>通履僧坊多值明德。<a id="a-b"></a>有一尊者深识人机。<a id="a-c"></a>见语舍云。<a id="a-d"></a>若能静修应获圣果。<a id="a-e"></a>恐汝游涉终无所成。<a id="a-f"></a>尔日虽闻情无领悟。<a id="a-g"></a>晚来却想悔将何及。<a id="a-h"></a>耶舍北背雪山。<a id="a-i"></a>南穷师子。<a id="a-j"></a>历览圣迹仍旋旧壤。<a id="a-k"></a>乃睹乌场国主真大士焉。<a id="a-l"></a>自所经见罕俦其类。<a id="a-m"></a>试略述之。<a id="a-n"></a>安民以理民爱若亲。<a id="a-o"></a>后夜五更先礼三宝。<a id="a-p"></a>香花伎乐竭诚供养。<a id="a-q"></a>日出升殿方览万机。<a id="a-r"></a>次到辰时香水浴像。<a id="a-s"></a>宫中常设日百僧斋。<a id="a-t"></a>王及夫人。<a id="a-u"></a>手自行食。<a id="a-v"></a>斋后消食习诸武艺。<a id="a-w"></a>日景将昳写十行经。<a id="a-x"></a>与诸德僧共谈法义。<a id="a-y"></a>复与群臣量议治政。<a id="a-z"></a>暝入佛堂自奉灯烛。<a id="a-10"></a>礼拜读诵各有恒调。<a id="a-11"></a>了其常业乃还退静。<a id="a-12"></a>三十余年斯功不替。<a id="a-13"></a>王有百子。<a id="a-14"></a>诚孝居怀。<a id="a-15"></a>释种余风胤流此国。<a id="a-16"></a>但以寺接山阜。<a id="a-17"></a>野火所焚。<a id="a-18"></a>各相差遣四远投告。<a id="a-19"></a>六人为伴。<a id="a-1A"></a>行化雪山之北。<a id="a-1B"></a>至于峻顶。<a id="a-1C"></a>见有人鬼二路。<a id="a-1D"></a>人道荒险鬼道利通。<a id="a-1E"></a>行客心迷多寻鬼道。<a id="a-1F"></a>渐入其境。<a id="a-1G"></a>便遭杀害。<a id="a-1H"></a>昔有圣王。<a id="a-1I"></a>于其路首。<a id="a-1J"></a>作毗沙门天王石像。<a id="a-1K"></a>手指人路。<a id="a-1L"></a>同伴一僧错入鬼道。<a id="a-1M"></a>耶舍觉已。<a id="a-1N"></a>口诵观音神咒。<a id="a-1O"></a>百步追及。<a id="a-1P"></a>已被鬼害。<a id="a-1Q"></a>自以咒力得免斯厄。<a id="a-1R"></a>因复前行。<a id="a-1S"></a>又逢山贼。<a id="a-1T"></a>专念前咒便蒙灵卫。<a id="a-1U"></a>贼来相突对目不见。<a id="a-1V"></a>循路东指到芮芮国。<a id="a-1W"></a>值突厥乱西路不通。<a id="a-1X"></a>反乡意绝。<a id="a-1Y"></a>乃随流转。<a id="a-1Z"></a>北至泥海之旁。<a id="a-1a"></a>南岠突厥七千余里。<a id="a-1b"></a>彼既不安远投齐境。<a id="a-1c"></a>天保七年届于京邺。<a id="a-1d"></a>文宣皇帝极见殊礼偏异恒伦。<a id="a-1e"></a>耶舍时年四十。<a id="a-1f"></a>骨梗雄雅物议惮之。<a id="a-1g"></a>缘是文宣礼遇隆重。<a id="a-1h"></a>安置天平寺中。<a id="a-1i"></a>请为翻经。<a id="a-1j"></a>三藏殿内梵本千有余夹。<a id="a-1k"></a>敕送于寺。<a id="a-1l"></a>处以上房。<a id="a-1m"></a>为建道场供穷珍妙。<a id="a-1n"></a>别立厨库以表尊崇。<a id="a-1o"></a>又敕昭玄大统沙门法上等二十余人。<a id="a-1p"></a>监掌翻译。<a id="a-1q"></a>沙门法智居士万天懿传语。<a id="a-1r"></a>懿元鲜卑。<a id="a-1s"></a>姓万俟氏。<a id="a-1t"></a>少出家师婆罗门。<a id="a-1u"></a>而聪慧有志力。<a id="a-1v"></a>善梵书语工咒符术。<a id="a-1w"></a>由是故名预参传焉。<a id="a-1x"></a>初翻众经五十余卷。<a id="a-1y"></a>大兴正法。<a id="a-1z"></a>弘畅众心。<a id="a-20"></a>宣帝重法殊异。<a id="a-21"></a>躬礼梵本顾群臣曰。<a id="a-22"></a>此乃三宝洪基。<a id="a-23"></a>故我偏敬。<a id="a-24"></a>其奉信推诚为如此也。<a id="a-25"></a>耶舍每于宣译之暇。<a id="a-26"></a>时陈神咒。<a id="a-27"></a>冥救显助立功多矣。<a id="a-28"></a>未几授昭玄都。<a id="a-29"></a>俄转为统。<a id="a-2A"></a>所获供禄不专自资。<a id="a-2B"></a>好起慈惠乐兴福业。<a id="a-2C"></a>设供饭僧施诸贫乏。<a id="a-2D"></a>狱囚系畜咸将济之。<a id="a-2E"></a>市廛闹所多造义井。<a id="a-2F"></a>亲自漉水津给众生。<a id="a-2G"></a>又于汲郡西山建立三寺。<a id="a-2H"></a>依泉旁谷制极山美。<a id="a-2I"></a>又收养厉疾男女别坊。<a id="a-2J"></a>四事供承务令周给。<a id="a-2K"></a>又往突厥客馆。<a id="a-2L"></a>劝持六斋。<a id="a-2M"></a>羊料放生受行素食。<a id="a-2N"></a>又曾遇病百日不起。<a id="a-2O"></a>天子皇后躬问起居。<a id="a-2P"></a>耶舍叹曰。<a id="a-2Q"></a>我本外客。<a id="a-2R"></a>德行未隆。<a id="a-2S"></a>乘舆今降。<a id="a-2T"></a>重法故尔。<a id="a-2U"></a>内抚其心惭惧交集。<a id="a-2V"></a>健德之季周武克齐。<a id="a-2W"></a>佛教与国一时平殄。<a id="a-2X"></a>耶舍外假俗服。<a id="a-2Y"></a>内袭三衣。<a id="a-2Z"></a>避地东西不遑宁息。<a id="a-2a"></a>五众雕窘投厝无所。<a id="a-2b"></a>俭饿沟壑者。<a id="a-2c"></a>减食施之。<a id="a-2d"></a>老病扶力者。<a id="a-2e"></a>随缘济益。<a id="a-2f"></a>虽事力匮薄。<a id="a-2g"></a>拒谏行之而神志休强。<a id="a-2h"></a>说导无倦。<a id="a-2i"></a>此负留难便历四年。<a id="a-2j"></a>有隋御寓。<a id="a-2k"></a>重隆三宝。<a id="a-2l"></a>开皇之始。<a id="a-2m"></a>梵经遥应。<a id="a-2n"></a>爰降玺书。<a id="a-2o"></a>请来弘译。<a id="a-2p"></a>二年七月。<a id="a-2q"></a>弟子道密等。<a id="a-2r"></a>侍送入京。<a id="a-2s"></a>住大兴善寺。<a id="a-2t"></a>其年季冬草创翻译。<a id="a-2u"></a>敕昭玄统沙门昙延等三十余人。<a id="a-2v"></a>令对翻传。<a id="a-2w"></a>主上礼问殷繁。<a id="a-2x"></a>供奉隆渥。<a id="a-2y"></a>年虽朽迈行转精勤。<a id="a-2z"></a>曾依舍利弗陀罗尼。<a id="a-30"></a>具依修业。<a id="a-31"></a>梦得境界。<a id="a-32"></a>自身作佛。<a id="a-33"></a>如此灵祥杂沓。<a id="a-34"></a>其例非一后移住广济寺。<a id="a-35"></a>为外国僧主。<a id="a-36"></a>存抚羁客。<a id="a-37"></a>妙得物心。<a id="a-38"></a>忽一旦告弟子曰。<a id="a-39"></a>吾年老力微不久去世。<a id="a-3A"></a>及今明了诫尔门徒。<a id="a-3B"></a>佛法难逢宜勤修学。<a id="a-3C"></a>人身难获慎勿空过。<a id="a-3D"></a>言讫就枕。<a id="a-3E"></a>奄尔而化。<a id="a-3F"></a>时满百岁。<a id="a-3G"></a>即开皇九年八月二十九日也。<a id="a-3H"></a>初耶舍先逢善相者云。<a id="a-3I"></a>年必至百。<a id="a-3J"></a>亦合登仙。<a id="a-3K"></a>中寿果终。<a id="a-3L"></a>其言验矣。<a id="a-3M"></a>登仙冥理犹难测之。<a id="a-3N"></a>然其面首形伟特异常伦。<a id="a-3O"></a>顶起肉髻耸若云峰。<a id="a-3P"></a>目正处中上下量等。<a id="a-3Q"></a>耳高且长轮埵成具。<a id="a-3R"></a>见人荣相未比于斯。<a id="a-3S"></a>固是传法之硕德也。<a id="a-3T"></a>法主既倾哀惊道俗。<a id="a-3U"></a>昭隆之事将渐坠焉。<a id="a-3V"></a>凡前后所译经论。<a id="a-3W"></a>一十五部。<a id="a-3X"></a>八十余卷。<a id="a-3Y"></a>即菩萨见实月藏日藏法胜毗昙等是也。<a id="a-3Z"></a>并沙门僧深明芬给事李道宝等度语笔受。<a id="a-3a"></a>昭玄统沙门昙延昭玄都沙门灵藏等二十余僧。<a id="a-3b"></a>监护始末。<a id="a-3c"></a>至五年冬。<a id="a-3d"></a>勘练俱了。<a id="a-3e"></a>并沙门彦琮制序具见齐周隋二经录。<a id="a-3f"></a>寻耶舍游涉四十余年。<a id="a-3g"></a>国五十余。<a id="a-3h"></a>里十五万。<a id="a-3i"></a>瑞景灵迹胜寺高僧。<a id="a-3j"></a>驶水深林山神海狩。<a id="a-3k"></a>无非奉敬。<a id="a-3l"></a>并预惩降。<a id="a-3m"></a>事既广周未遑陈叙。<a id="a-3n"></a>沙门彦琮为之本传。<a id="a-3o"></a>具流于世。<a id="a-3p"></a>时又有同国沙门毗尼多流支。<a id="a-3q"></a>隋言灭喜。<a id="a-3r"></a>不远五百由旬。<a id="a-3s"></a>来观盛化。<a id="a-3t"></a>开皇二年。<a id="a-3u"></a>于大兴善。<a id="a-3v"></a>译象头精舍大乘总持经二部。<a id="a-3w"></a>给事李道宝传沙门法纂笔受。<a id="a-3x"></a>沙门彦琮制序。</p>
  <p id="a3y">阇那崛多。<a id="a-3z"></a>隋言德志北贤豆　贤豆。<a id="a-40"></a>本音因陀罗婆陀那。<a id="a-41"></a>此云主处。<a id="a-42"></a>谓天帝所护故也。<a id="a-43"></a>贤豆之音。<a id="a-44"></a>彼国之讹略耳。<a id="a-45"></a>身毒天竺。<a id="a-46"></a>此方之讹称也。<a id="a-47"></a>而彼国人。<a id="a-48"></a>总言贤豆而已。<a id="a-49"></a>乃之以为五方也。</p>
  <p id="a4A">揵陀啰国人也。<a id="a-4B"></a>隋言香行国焉。<a id="a-4C"></a>居富留沙富罗城。<a id="a-4D"></a>云丈夫宫也。<a id="a-4E"></a>刹帝利种。<a id="a-4F"></a>姓金(俱凡反)步。<a id="a-4G"></a>此云项也。<a id="a-4H"></a>谓如孔雀之项。<a id="a-4I"></a>彼国以为贵姓。<a id="a-4J"></a>父名跋阇逻婆啰。<a id="a-4K"></a>此云金刚坚也。<a id="a-4L"></a>少怀远量长乘清范。<a id="a-4M"></a>位居宰辅爕理国政。<a id="a-4N"></a>崛多昆季五人。<a id="a-4O"></a>身居最小。<a id="a-4P"></a>宿殖德本早发道心。<a id="a-4Q"></a>适在髫髫便愿出家。<a id="a-4R"></a>二亲深识其度。<a id="a-4S"></a>不违其请。<a id="a-4T"></a>本国有寺名曰大林。<a id="a-4U"></a>遂往归投。<a id="a-4V"></a>因蒙度脱。<a id="a-4W"></a>其郁波弟耶。<a id="a-4X"></a>此云常近受持者。<a id="a-4Y"></a>今所谓和上。<a id="a-4Z"></a>此乃于阗之讹略也。<a id="a-4a"></a>名曰嗜那耶舍。<a id="a-4b"></a>此云胜名。<a id="a-4c"></a>专修宴坐妙穷定业。<a id="a-4d"></a>其阿遮利耶。<a id="a-4e"></a>此云传授。<a id="a-4f"></a>或云正行。<a id="a-4g"></a>即所谓阿阇梨也。<a id="a-4h"></a>亦近国之讹略耳。<a id="a-4i"></a>名曰阇若那跋达啰。<a id="a-4j"></a>此云智贤。<a id="a-4k"></a>遍通三学偏明律藏。<a id="a-4l"></a>崛多自出家后。<a id="a-4m"></a>孝敬专诚。<a id="a-4n"></a>教诲积年。<a id="a-4o"></a>指归通观。<a id="a-4p"></a>然以贤豆圣境灵迹尚存。<a id="a-4q"></a>便随本师具得瞻奉。<a id="a-4r"></a>时年二十有七。<a id="a-4s"></a>受戒三夏。<a id="a-4t"></a>师徒结志游方弘法。<a id="a-4u"></a>初有十人。<a id="a-4v"></a>同契出境。<a id="a-4w"></a>路由迦臂施国。<a id="a-4x"></a>淹留岁序。<a id="a-4y"></a>国王敦请其师。<a id="a-4z"></a>奉为法主。<a id="a-50"></a>益利颇周。<a id="a-51"></a>将事巡历。<a id="a-52"></a>便踰大雪山西足。<a id="a-53"></a>固是天险之峻极也。<a id="a-54"></a>至厌怛国。<a id="a-55"></a>既初至止。<a id="a-56"></a>野旷民希。<a id="a-57"></a>所须食饮无人营造。<a id="a-58"></a>崛多遂舍具戒。<a id="a-59"></a>竭力供待。<a id="a-5A"></a>数经时艰。<a id="a-5B"></a>冥灵所祐。<a id="a-5C"></a>幸免灾横。<a id="a-5D"></a>又经渴啰槃陀及于阗等国。<a id="a-5E"></a>屡遭夏雨寒雪。<a id="a-5F"></a>暂时停住。<a id="a-5G"></a>既无弘演。<a id="a-5H"></a>栖寓非久。<a id="a-5I"></a>又达吐谷浑国。<a id="a-5J"></a>便至鄯州。<a id="a-5K"></a>于时即西魏大统元年也。<a id="a-5L"></a>虽历艰危心逾猛励。<a id="a-5M"></a>发踪跋涉三载于兹。<a id="a-5N"></a>十人之中过半亡没。<a id="a-5O"></a>所余四人仅存至此。<a id="a-5P"></a>以周明帝武成年。<a id="a-5Q"></a>初届长安。<a id="a-5R"></a>止草堂寺。<a id="a-5S"></a>师徒游化已果来心。<a id="a-5T"></a>更登净坛再受具足。<a id="a-5U"></a>精诚从道尤甚由来。<a id="a-5V"></a>稍参京辇渐通华语。<a id="a-5W"></a>寻从本师胜名。<a id="a-5X"></a>被明帝诏延入后园。<a id="a-5Y"></a>共论佛法。<a id="a-5Z"></a>殊礼别供充诸禁中。<a id="a-5a"></a>思欲通法无由自展。<a id="a-5b"></a>具情上启。<a id="a-5c"></a>即蒙别敕。<a id="a-5d"></a>为造四天王寺。<a id="a-5e"></a>听在居住。<a id="a-5f"></a>自兹已后乃翻新经。<a id="a-5g"></a>既非弘泰。<a id="a-5h"></a>羁縻而已。<a id="a-5i"></a>所以接先阙本。<a id="a-5j"></a>传度梵文。<a id="a-5k"></a>即十一面观音。<a id="a-5l"></a>金仙问经等是也。<a id="a-5m"></a>会谯王宇文俭镇蜀。<a id="a-5n"></a>复请同行于彼三年。<a id="a-5o"></a>恒任益州僧主。<a id="a-5p"></a>住龙渊寺。<a id="a-5q"></a>又翻观音偈佛语经。<a id="a-5r"></a>建德隳运像教不弘。<a id="a-5s"></a>五众一期同斯俗服。<a id="a-5t"></a>武帝下敕追入京辇。<a id="a-5u"></a>重加爵禄逼从儒礼。<a id="a-5v"></a>秉操铿然守死无惧。<a id="a-5w"></a>帝愍其贞亮。<a id="a-5x"></a>哀而放归。<a id="a-5y"></a>路出甘州北由突厥。<a id="a-5z"></a>阇梨智贤还西灭度。<a id="a-60"></a>崛多及以和上。<a id="a-61"></a>乃为突厥所留。<a id="a-62"></a>未久之间和上迁化。<a id="a-63"></a>只影孤寄莫知所安。<a id="a-64"></a>赖以北狄君民颇弘福利。<a id="a-65"></a>因斯飘寓。<a id="a-66"></a>随方利物。<a id="a-67"></a>有齐僧宝暹道邃僧昙等十人。<a id="a-68"></a>以武平六年。<a id="a-69"></a>相结同行采经西域。<a id="a-6A"></a>往返七载将事东归。<a id="a-6B"></a>凡获梵本二百六十部。<a id="a-6C"></a>行至突厥。<a id="a-6D"></a>俄属齐亡。<a id="a-6E"></a>亦投彼国。<a id="a-6F"></a>因与同处讲道相娱。<a id="a-6G"></a>所赍新经请翻名题。<a id="a-6H"></a>勘旧录目转觉巧便。<a id="a-6I"></a>有异前人。<a id="a-6J"></a>无虚行苦同誓焚香共契宣布。<a id="a-6K"></a>大隋受禅佛法即兴。<a id="a-6L"></a>暹等赍经先来应运。<a id="a-6M"></a>开皇元年季冬届止京邑。<a id="a-6N"></a>敕付所司访人令译。<a id="a-6O"></a>二年仲春便就传述。<a id="a-6P"></a>夏中诏曰。<a id="a-6Q"></a>殷之五迁恐民尽死。<a id="a-6R"></a>是则居吉凶之土。<a id="a-6S"></a>制短长之命。<a id="a-6T"></a>谋新去故如农望秋。<a id="a-6U"></a>龙首之山。<a id="a-6V"></a>川原秀丽卉木滋阜。<a id="a-6W"></a>宜建都邑定鼎之基。<a id="a-6X"></a>永固无穷之业。<a id="a-6Y"></a>在兹可域。<a id="a-6Z"></a>城曰大兴城。<a id="a-6a"></a>殿曰大兴殿。<a id="a-6b"></a>门曰大兴门。<a id="a-6c"></a>县曰大兴县。<a id="a-6d"></a>园花池沼其号并同。<a id="a-6e"></a>寺曰大兴善也。<a id="a-6f"></a>于此寺中传度法本。<a id="a-6g"></a>时崛多仍住北狄。<a id="a-6h"></a>至开皇五年。<a id="a-6i"></a>大兴善寺沙门昙延等三十余人。<a id="a-6j"></a>以躬当翻译音义乖越。<a id="a-6k"></a>承崛多在北。<a id="a-6l"></a>乃奏请还。<a id="a-6m"></a>帝乃别敕追延。<a id="a-6n"></a>崛多西归已绝。<a id="a-6o"></a>流滞十年。<a id="a-6p"></a>深思明世重遇三宝。<a id="a-6q"></a>忽蒙远访欣愿交并。<a id="a-6r"></a>即与使乎同来入国。<a id="a-6s"></a>于时文帝巡幸洛阳。<a id="a-6t"></a>于彼奉谒。<a id="a-6u"></a>天子大悦赐问频仍。<a id="a-6v"></a>未还京阙寻敕敷译。<a id="a-6w"></a>新至梵本众部弥多。<a id="a-6x"></a>或经或书。<a id="a-6y"></a>且内且外。<a id="a-6z"></a>诸有翻传必以崛多为主。<a id="a-70"></a>佥以崛多言识异方字晓殊俗。<a id="a-71"></a>故得宣辩自运。<a id="a-72"></a>不劳传度。<a id="a-73"></a>理会义门句圆词体。<a id="a-74"></a>文意粗定铨本便成。<a id="a-75"></a>笔受之徒不费其力。<a id="a-76"></a>试比先达抑亦继之。<a id="a-77"></a>尔时耶舍已亡。<a id="a-78"></a>专当元匠。<a id="a-79"></a>于大兴善更召婆罗门僧达摩笈多。<a id="a-7A"></a>并敕居士高天奴高和仁兄弟等。<a id="a-7B"></a>同传梵语。<a id="a-7C"></a>又置十大德沙门僧休法粲法经慧藏洪遵慧远法。<a id="a-7D"></a>纂僧晖明穆昙迁等。<a id="a-7E"></a>监掌翻事铨定宗旨。<a id="a-7F"></a>沙门明穆彦琮。<a id="a-7G"></a>重对梵本再审覆勘整理文义。<a id="a-7H"></a>昔支昙罗什等所出大集。<a id="a-7I"></a>卷轴多以三十成部。<a id="a-7J"></a>及耶舍高齐之世出月藏经一十二卷。<a id="a-7K"></a>隋初后出日藏分一十五卷。<a id="a-7L"></a>既是大集广本。<a id="a-7M"></a>而前后译分。<a id="a-7N"></a>遂便支离。<a id="a-7O"></a>部帙羁散。<a id="a-7P"></a>开皇六年。<a id="a-7Q"></a>有招提寺沙门僧就。<a id="a-7R"></a>合之为六十卷。<a id="a-7S"></a>就少出家专宝坊学。<a id="a-7T"></a>虽加宣导恨。<a id="a-7U"></a>文相未融。<a id="a-7V"></a>乃例括相从。<a id="a-7W"></a>附入大部。<a id="a-7X"></a>至于词旨惬当未善精穷。<a id="a-7Y"></a>比有大兴善寺沙门洪庆者。<a id="a-7Z"></a>识度明达。<a id="a-7a"></a>为国监写藏经。<a id="a-7b"></a>更厘改就所合者。<a id="a-7c"></a>名题前后甚得理致。<a id="a-7d"></a>且今见翻诸经。<a id="a-7e"></a>有多是大集余品。<a id="a-7f"></a>略而会之应满百卷。<a id="a-7g"></a>若依梵本。<a id="a-7h"></a>此经凡十万偈。<a id="a-7i"></a>据以隋文可三百卷。<a id="a-7j"></a>崛多曾传。<a id="a-7k"></a>于阗东南二千余里有遮拘迦国。<a id="a-7l"></a>彼王纯信敬重大乘。<a id="a-7m"></a>宫中自有摩诃般若大集华严三部。<a id="a-7n"></a>王躬受持亲执锁钥。<a id="a-7o"></a>转读则开香华供养。<a id="a-7p"></a>或以诸饼果诱引小王令其礼拜。<a id="a-7q"></a>此国东南可二十余里。<a id="a-7r"></a>山甚岩险有深净窟。<a id="a-7s"></a>置大集华严方等宝积楞伽方广舍利弗花聚二陀罗尼都萨罗藏摩诃般若八部般若大云经等凡十二部。<a id="a-7t"></a>减十万偈。<a id="a-7u"></a>国法相传防卫守护。<a id="a-7v"></a>又有入灭定罗汉三人。<a id="a-7w"></a>窟中禅寂。<a id="a-7x"></a>每至月半。<a id="a-7y"></a>诸僧就山为其净发。<a id="a-7z"></a>此则人法住持。<a id="a-80"></a>有生之所凭赖。<a id="a-81"></a>崛多道性纯厚神志刚正。<a id="a-82"></a>爱德无厌求法不懈。<a id="a-83"></a>博闻三藏远究真宗。<a id="a-84"></a>遍学五明兼闲世论。<a id="a-85"></a>经行得道场之趣。<a id="a-86"></a>总持通神咒之理。<a id="a-87"></a>三衣一食终固其诚。<a id="a-88"></a>仁济弘诱非关劝请。<a id="a-89"></a>勤诵佛经老而弥笃。<a id="a-8A"></a>强识先古久而逾诣。<a id="a-8B"></a>士庶钦重道俗崇敬。<a id="a-8C"></a>隋滕王遵仰戒范。<a id="a-8D"></a>奉以为师。<a id="a-8E"></a>因事尘染流摈东越。<a id="a-8F"></a>又在瓯闽道声载路身心两救为益极多。<a id="a-8G"></a>至开皇二十年。<a id="a-8H"></a>便从物故。<a id="a-8I"></a>春秋七十有八。<a id="a-8J"></a>自从西服来至东华。<a id="a-8K"></a>循历翻译合三十七部。<a id="a-8L"></a>一百七十六卷。<a id="a-8M"></a>即佛本行集法炬威德护念贤护等经是也。<a id="a-8N"></a>并详括陶冶理教圆通。<a id="a-8O"></a>文明义结具流于世。<a id="a-8P"></a>见费长房三宝录。<a id="a-8Q"></a>初隋高祖又敕崛多。<a id="a-8R"></a>共西域沙门若那竭多开府高恭恭息都督天奴和仁及婆罗门毗舍达等。<a id="a-8S"></a>于内史内省。<a id="a-8T"></a>翻梵古书及乾文。<a id="a-8U"></a>至开皇十二年。<a id="a-8V"></a>书度翻讫。<a id="a-8W"></a>合二百余卷。<a id="a-8X"></a>奏闻进内。<a id="a-8Y"></a>见唐贞观内典录。<a id="a-8Z"></a>时又有优婆塞。<a id="a-8a"></a>姓瞿昙氏。<a id="a-8b"></a>名达磨般若。<a id="a-8c"></a>隋言法智。<a id="a-8d"></a>父名般若流支。<a id="a-8e"></a>备详余传。<a id="a-8f"></a>智本中天国人。<a id="a-8g"></a>流滞东川遂向华俗。<a id="a-8h"></a>而门世相传祖习传译。<a id="a-8i"></a>高齐之季为昭玄都。<a id="a-8j"></a>齐国既平佛法同毁。<a id="a-8k"></a>智因僧职转任俗官。<a id="a-8l"></a>再授洋州洋川郡守。<a id="a-8m"></a>隋氏受禅。<a id="a-8n"></a>梵牒即来。<a id="a-8o"></a>有敕召还使掌翻译。<a id="a-8p"></a>法智妙善方言。<a id="a-8q"></a>执本自传。<a id="a-8r"></a>不劳度语。<a id="a-8s"></a>译业报差别经等。<a id="a-8t"></a>成都沙门释智铉。<a id="a-8u"></a>笔受文词铨序义体。<a id="a-8v"></a>日严寺沙门彦琮制序。<a id="a-8w"></a>见隋代经录。</p>
  <p id="a8x">达摩笈多。<a id="a-8y"></a>隋言法密。<a id="a-8z"></a>本南贤豆罗啰(力加反)国人也。<a id="a-90"></a>刹帝利种。<a id="a-91"></a>姓弊耶伽啰。<a id="a-92"></a>此云虎氏。<a id="a-93"></a>有弟四人。<a id="a-94"></a>身居长子。<a id="a-95"></a>父母留恋不听出家。<a id="a-96"></a>然以笃爱法门深愿离俗。<a id="a-97"></a>年二十三。<a id="a-98"></a>往中贤豆界鞬拏究拨阇城。<a id="a-99"></a>此云耳出。<a id="a-9A"></a>于究牟地。<a id="a-9B"></a>谓黄色花因园以得名也。<a id="a-9C"></a>僧伽啰磨。<a id="a-9D"></a>此云众园。<a id="a-9E"></a>旧云僧伽蓝者讹略也。<a id="a-9F"></a>笈多于此寺中方得落发。<a id="a-9G"></a>改名法密。<a id="a-9H"></a>年二十五方受具戒。<a id="a-9I"></a>其郁波弟耶佛驮笈多。<a id="a-9J"></a>此云学密。<a id="a-9K"></a>阿遮利夜。<a id="a-9L"></a>名旧拏达多。<a id="a-9M"></a>此云德施。<a id="a-9N"></a>又一阿遮利夜。<a id="a-9O"></a>名为普照。<a id="a-9P"></a>通大小乘经论。<a id="a-9Q"></a>咸能诵说行宾茶夜法。<a id="a-9R"></a>谓行乞食者。<a id="a-9S"></a>旧名为分卫。<a id="a-9T"></a>入第耶那。<a id="a-9U"></a>此云念修。<a id="a-9V"></a>旧为禅那取持诃那。<a id="a-9W"></a>并讹僻也。<a id="a-9X"></a>恒入此观以为常业。<a id="a-9Y"></a>笈多受具之后仍住三年。<a id="a-9Z"></a>就师学问。<a id="a-9a"></a>师之所得略窥户牖。<a id="a-9b"></a>后以普照师为吒迦国王所请。<a id="a-9c"></a>从师至彼经停一载。<a id="a-9d"></a>师还本国。<a id="a-9e"></a>笈多更留四年。<a id="a-9f"></a>住于提婆鼻何啰。<a id="a-9g"></a>此云天游也。<a id="a-9h"></a>天谓国王。<a id="a-9i"></a>游谓僧处。<a id="a-9j"></a>其所王立故名天游。<a id="a-9k"></a>旧以寺代之。<a id="a-9l"></a>寺乃此土公院之名。<a id="a-9m"></a>所谓司也廷也。<a id="a-9n"></a>又云招提者亦讹略也。<a id="a-9o"></a>世依字解。<a id="a-9p"></a>招谓招引。<a id="a-9q"></a>提谓提携。<a id="a-9r"></a>并浪语也。<a id="a-9s"></a>此乃西言耳。<a id="a-9t"></a>正音云招斗提奢。<a id="a-9u"></a>此云四方。<a id="a-9v"></a>谓处所为四方众僧之所依住也。<a id="a-9w"></a>于是历诸大小乘国及以僧寺。<a id="a-9x"></a>闻见倍多。<a id="a-9y"></a>北路商人颇至于彼。<a id="a-9z"></a>远传东域有大支那国焉。<a id="a-A0"></a>旧名真丹振旦者。<a id="a-A1"></a>并非正音。<a id="a-A2"></a>无义可译。<a id="a-A3"></a>惟知是此神州之总名也。<a id="a-A4"></a>初虽传述不甚明信。<a id="a-A5"></a>未作来心。<a id="a-A6"></a>但以志在游方情无所系。<a id="a-A7"></a>遂往迦臂施国。<a id="a-A8"></a>六人为伴仍留此国停住王寺。<a id="a-A9"></a>笈多遂将四伴。<a id="a-AA"></a>于国城中二年停止。<a id="a-AB"></a>遍历诸寺备观所学。<a id="a-AC"></a>远游之心尚未宁处。<a id="a-AD"></a>其国乃是。<a id="a-AE"></a>北路之会。<a id="a-AF"></a>雪山北阴商侣咸凑其境。<a id="a-AG"></a>于商客所。<a id="a-AH"></a>又闻支那大国三宝兴盛。<a id="a-AI"></a>同侣一心属意来此。<a id="a-AJ"></a>非惟观其风化。<a id="a-AK"></a>愿在利物弘经。<a id="a-AL"></a>便踰雪山西足。<a id="a-AM"></a>薄佉罗国波多叉拏国达摩悉鬓多国。<a id="a-AN"></a>此诸国中并不久住。<a id="a-AO"></a>足知风土诸寺仪式。<a id="a-AP"></a>又至渴罗槃陀国。<a id="a-AQ"></a>留停一年。<a id="a-AR"></a>未多开导。<a id="a-AS"></a>又至沙勒国。<a id="a-AT"></a>同伴一人复还本邑。<a id="a-AU"></a>余有三人停在王寺。<a id="a-AV"></a>谓沙勒王之所造也。<a id="a-AW"></a>经住两载。<a id="a-AX"></a>仍为彼僧讲说破论。<a id="a-AY"></a>有二千偈。<a id="a-AZ"></a>旨明二部。<a id="a-Aa"></a>多破外道。<a id="a-Ab"></a>又为讲如实论。<a id="a-Ac"></a>亦二千偈。<a id="a-Ad"></a>约其文理乃是世间论义之法。<a id="a-Ae"></a>又至龟兹国亦停王寺。<a id="a-Af"></a>又住二年。<a id="a-Ag"></a>仍为彼僧讲释前论。<a id="a-Ah"></a>其王笃好大乘多所开悟。<a id="a-Ai"></a>留引之心旦夕相造。<a id="a-Aj"></a>笈多系心东夏。<a id="a-Ak"></a>无志潜停。<a id="a-Al"></a>密将一僧间行至乌耆国。<a id="a-Am"></a>在阿烂拏寺。<a id="a-An"></a>讲通前论。<a id="a-Ao"></a>又经二年渐至高昌。<a id="a-Ap"></a>客游诸寺。<a id="a-Aq"></a>其国僧侣多学汉言。<a id="a-Ar"></a>虽停二年无所宣述。<a id="a-As"></a>又至伊吾。<a id="a-At"></a>便停一载。<a id="a-Au"></a>值难避地西南。<a id="a-Av"></a>路纯砂碛水草俱乏。<a id="a-Aw"></a>同侣相顾性命莫投。<a id="a-Ax"></a>乃以所赍经论权置道旁。<a id="a-Ay"></a>越山求水冀以存济。<a id="a-Az"></a>求既不遂劳弊转增。<a id="a-B0"></a>专诵观世音咒。<a id="a-B1"></a>夜雨忽降身心充悦。<a id="a-B2"></a>寻还本途。<a id="a-B3"></a>四顾茫然方道迷失踟蹰进退。<a id="a-B4"></a>乃任前行。<a id="a-B5"></a>遂达于瓜州。<a id="a-B6"></a>方知委曲取北路之道也。<a id="a-B7"></a>笈多远慕大国跋涉积年。<a id="a-B8"></a>初契同徒或留或殁。<a id="a-B9"></a>独顾单影届斯胜地。<a id="a-BA"></a>静言思之悲喜交集。<a id="a-BB"></a>寻蒙帝旨。<a id="a-BC"></a>延入京城。<a id="a-BD"></a>处之名寺供给丰渥。<a id="a-BE"></a>即开皇十年冬十月也。<a id="a-BF"></a>至止未淹。<a id="a-BG"></a>华言略悉。<a id="a-BH"></a>又奉别敕令就翻经。<a id="a-BI"></a>移住兴善执本对译。<a id="a-BJ"></a>允正寔繁。<a id="a-BK"></a>所诵大小乘论并是深要。<a id="a-BL"></a>至于宣解大弘微旨。<a id="a-BM"></a>此方旧学频遣积疑。<a id="a-BN"></a>然而慈恕立身柔和成性。<a id="a-BO"></a>心非道外行在言前。<a id="a-BP"></a>戒地夷而静。<a id="a-BQ"></a>智水幽而洁。<a id="a-BR"></a>经洞字源论穷声意。<a id="a-BS"></a>加以威容详正勤节高猛。<a id="a-BT"></a>诵响继晨宵。<a id="a-BU"></a>法言通内外。<a id="a-BV"></a>又性好端居简绝情务。<a id="a-BW"></a>寡薄嗜欲息杜希求。<a id="a-BX"></a>无倦诲人有踰利己。<a id="a-BY"></a>曾不忤颜于贱品。<a id="a-BZ"></a>轻心于微类。<a id="a-Ba"></a>遂使未睹者倾风。<a id="a-Bb"></a>暂谒者钦敬。<a id="a-Bc"></a>自居译人之首。<a id="a-Bd"></a>惟存传授。<a id="a-Be"></a>所有覆疏务存纲领。<a id="a-Bf"></a>炀帝定鼎东都。<a id="a-Bg"></a>敬重隆厚。<a id="a-Bh"></a>至于佛法弥增崇树。<a id="a-Bi"></a>乃下敕于洛水南滨上林园内。<a id="a-Bj"></a>置翻经馆。<a id="a-Bk"></a>搜举翘秀。<a id="a-Bl"></a>永镇传法。<a id="a-Bm"></a>登即下征笈多并诸学士。<a id="a-Bn"></a>并预集焉。<a id="a-Bo"></a>四事供承复恒常度。<a id="a-Bp"></a>致使译人不坠其绪。<a id="a-Bq"></a>成简无替于时。<a id="a-Br"></a>及隋纲云颓郊垒烟构。<a id="a-Bs"></a>梵本新经一时斯断。<a id="a-Bt"></a>笈多蕴其深解遂阙陈弘。<a id="a-Bu"></a>始于开皇中岁。<a id="a-Bv"></a>终于大业末年二十八载。<a id="a-Bw"></a>所翻经论七部。<a id="a-Bx"></a>合三十二卷。<a id="a-By"></a>即起世缘生药师本愿摄大乘菩提资粮等是也。<a id="a-Bz"></a>并文义澄洁华质显畅。<a id="a-C0"></a>具唐贞观内典录。<a id="a-C1"></a>至武德二年终于洛汭。<a id="a-C2"></a>初笈多翻普乐经一十五卷。<a id="a-C3"></a>未及练覆。<a id="a-C4"></a>值伪郑沦废不暇重修。<a id="a-C5"></a>今卷部在京。<a id="a-C6"></a>多明八相等事。<a id="a-C7"></a>有沙门彦琮。<a id="a-C8"></a>内外通照华梵并闻。<a id="a-C9"></a>预参传译偏承提诱。<a id="a-CA"></a>以笈多游履具历名邦。<a id="a-CB"></a>见闻陈述事逾前传。<a id="a-CC"></a>因着大隋西国传一部。<a id="a-CD"></a>凡十篇。<a id="a-CE"></a>本传。<a id="a-CF"></a>一方物。<a id="a-CG"></a>二时候。<a id="a-CH"></a>三居处。<a id="a-CI"></a>四国政。<a id="a-CJ"></a>五学教。<a id="a-CK"></a>六礼仪。<a id="a-CL"></a>七饮食。<a id="a-CM"></a>八服章。<a id="a-CN"></a>九宝货。<a id="a-CO"></a>十盛列山河国邑人物。<a id="a-CP"></a>斯即五天之良史。<a id="a-CQ"></a>亦乃三圣之宏图。<a id="a-CR"></a>故后汉西域传云灵圣之所降集。<a id="a-CS"></a>贤懿之所挺生者是也。<a id="a-CT"></a>词极纶综。<a id="a-CU"></a>广如所述。<a id="a-CV"></a>初开皇十三年广州有僧行塔忏法。<a id="a-CW"></a>以皮作帖子二枚书为善恶两字。<a id="a-CX"></a>令人掷之。<a id="a-CY"></a>得善者吉。<a id="a-CZ"></a>又行自扑法以为灭罪。<a id="a-Ca"></a>而男女合杂妄承密行。<a id="a-Cb"></a>青州居士接响同行。<a id="a-Cc"></a>官司检察谓是妖异。<a id="a-Cd"></a>其云。<a id="a-Ce"></a>此塔忏法。<a id="a-Cf"></a>依占察经。<a id="a-Cg"></a>自扑忏法。<a id="a-Ch"></a>依诸经中五体投地如大山崩。<a id="a-Ci"></a>时以奏闻。<a id="a-Cj"></a>乃敕内史侍郎李元操就大兴善问诸大德。<a id="a-Ck"></a>有沙门法经彦琮等。<a id="a-Cl"></a>对云。<a id="a-Cm"></a>占察经见有两卷。<a id="a-Cn"></a>首题菩提登在外国译文似近代所出。<a id="a-Co"></a>众藏亦有写而传者。<a id="a-Cp"></a>检勘群录。<a id="a-Cq"></a>并无正名及译人时处。<a id="a-Cr"></a>塔忏与众经复异。<a id="a-Cs"></a>不可依行。<a id="a-Ct"></a>敕因断之。<a id="a-Cu"></a>时有秀才儒林郎侯白。<a id="a-Cv"></a>奉敕撰旌异传一部二十卷。<a id="a-Cw"></a>多叙感应。<a id="a-Cx"></a>即事亟涉。<a id="a-Cy"></a>弘演释门者。<a id="a-Cz"></a>白字君素。<a id="a-D0"></a>本相邺人也。<a id="a-D1"></a>识敏机对损崇台省。<a id="a-D2"></a>帝以多闻前古爰引。<a id="a-D3"></a>宾王观国程器终于此职。<a id="a-D4"></a>又有晋府祭酒徐同卿。<a id="a-D5"></a>撰通命论两卷。<a id="a-D6"></a>卿以文学之富。<a id="a-D7"></a>镜达玄儒等教。<a id="a-D8"></a>亦明三世因果。<a id="a-D9"></a>但文言隐密。<a id="a-DA"></a>先贤之所未辩。<a id="a-DB"></a>故引经史正文。<a id="a-DC"></a>会通运命归于因果。<a id="a-DD"></a>意在显发儒宗助佛宣教导达群品咸奔一趣。<a id="a-DE"></a>盖卿博识有据。<a id="a-DF"></a>故能洞此幽求。<a id="a-DG"></a>又有翻经学士泾阳刘冯。<a id="a-DH"></a>撰内外旁通比校数法一卷。<a id="a-DI"></a>冯学通玄素偏工数术。<a id="a-DJ"></a>每以前代翻度至于数法比例颇涉不同。<a id="a-DK"></a>故演斯致。<a id="a-DL"></a>其序略云。<a id="a-DM"></a>世之道艺有浅有深。<a id="a-DN"></a>人之禀学有疏有密。<a id="a-DO"></a>故寻算之用也。<a id="a-DP"></a>则兼该大衍。<a id="a-DQ"></a>其不思也。<a id="a-DR"></a>则致惑三隅。<a id="a-DS"></a>然东夏数法。<a id="a-DT"></a>自有三等之差。<a id="a-DU"></a>西天所陈。<a id="a-DV"></a>何无两端之例。<a id="a-DW"></a>然则先译诸经。<a id="a-DX"></a>并以大千称为百亿。<a id="a-DY"></a>言一由旬为四十里。<a id="a-DZ"></a>依诸算计悉不相符。<a id="a-Da"></a>窃疑翻传之日彼此异意。<a id="a-Db"></a>指撝之际于斯取失。<a id="a-Dc"></a>故众经算数之法。<a id="a-Dd"></a>与东夏相参。<a id="a-De"></a>十十变之旁通对衍。<a id="a-Df"></a>庶拟翻译之次。<a id="a-Dg"></a>执而辩惑。<a id="a-Dh"></a>既参隶经诰。<a id="a-Di"></a>故即而叙之。<a id="a-Dj"></a>至开皇十五年。<a id="a-Dk"></a>文皇下敕。<a id="a-Dl"></a>令翻经诸僧撰众经法式。<a id="a-Dm"></a>时有沙门彦琮等。<a id="a-Dn"></a>准的前录结而成之。<a id="a-Do"></a>一部十卷。<a id="a-Dp"></a>奏呈入内。<a id="a-Dq"></a>并见隋代费氏诸录。<a id="a-Dr"></a>时有翻经学士成都费长房。<a id="a-Ds"></a>本预细衣。<a id="a-Dt"></a>周朝从废因俗。<a id="a-Du"></a>传通妙精玄理。<a id="a-Dv"></a>开皇之译。<a id="a-Dw"></a>即预搜扬。<a id="a-Dx"></a>敕召入京。<a id="a-Dy"></a>从例修缉。<a id="a-Dz"></a>以列代经录散落难收佛法肇兴年载芜没。<a id="a-E0"></a>乃撰三宝录一十五卷。<a id="a-E1"></a>始于周庄之初。<a id="a-E2"></a>上编甲子。<a id="a-E3"></a>下舒年号。<a id="a-E4"></a>并诸代所翻经部卷目。<a id="a-E5"></a>轴别陈叙。<a id="a-E6"></a>函多条例。<a id="a-E7"></a>然而瓦玉杂糅真伪难分。<a id="a-E8"></a>得在通行阙于甄异。<a id="a-E9"></a>录成陈奏。<a id="a-EA"></a>下敕行之所在流传。<a id="a-EB"></a>最为该富矣。</p>
  <p id="aEC">释彦琮。<a id="a-ED"></a>俗缘李氏。<a id="a-EE"></a>赵郡柏人人也。<a id="a-EF"></a>世号衣冠。<a id="a-EG"></a>门称甲族。<a id="a-EH"></a>少而聪敏才藻清新。<a id="a-EI"></a>识洞幽微情符水镜。<a id="a-EJ"></a>遇物斯览事罕再详。<a id="a-EK"></a>初投信都僧边法师。<a id="a-EL"></a>因试令诵须大拏经。<a id="a-EM"></a>减七千言。<a id="a-EN"></a>一日便了。<a id="a-EO"></a>更诵大方等经。<a id="a-EP"></a>数日亦度。<a id="a-EQ"></a>边异之也。<a id="a-ER"></a>至于十岁方许出家。<a id="a-ES"></a>改名道江。<a id="a-ET"></a>以慧声洋溢如江河之望也。<a id="a-EU"></a>听十地论。<a id="a-EV"></a>荣誉流振。<a id="a-EW"></a>州邑所推。<a id="a-EX"></a>十二在巏嵍山诵法华经。<a id="a-EY"></a>不久寻究。<a id="a-EZ"></a>便游邺下因循讲席。<a id="a-Ea"></a>乃返乡寺讲无量寿经。<a id="a-Eb"></a>时太原王邵任赵郡佐。<a id="a-Ec"></a>寓居寺宇。<a id="a-Ed"></a>听而仰之。<a id="a-Ee"></a>友敬弥至。<a id="a-Ef"></a>齐武平之初。<a id="a-Eg"></a>年十有四。<a id="a-Eh"></a>西入晋阳。<a id="a-Ei"></a>且讲且听。<a id="a-Ej"></a>当尔道张汾朔。<a id="a-Ek"></a>名布道儒。<a id="a-El"></a>尚书敬长瑜及朝秀卢思道元行恭邢恕等。<a id="a-Em"></a>并高齐荣望。<a id="a-En"></a>钦揖风猷。<a id="a-Eo"></a>同为建斋讲大智论。<a id="a-Ep"></a>亲受披导叹所未闻。<a id="a-Eq"></a>及齐后西幸晋阳。<a id="a-Er"></a>延入宣德殿讲仁王经。<a id="a-Es"></a>国统僧都用为承奉。<a id="a-Et"></a>听徒二百。<a id="a-Eu"></a>并是英髦。<a id="a-Ev"></a>帝亲临御筵。<a id="a-Ew"></a>文武咸侍。<a id="a-Ex"></a>皇太后及以六宫。<a id="a-Ey"></a>同升法会。<a id="a-Ez"></a>敕侍中高元海。<a id="a-F0"></a>扶琮升坐。<a id="a-F1"></a>接侍上下。<a id="a-F2"></a>而神气坚朗。<a id="a-F3"></a>希世惊嗟。<a id="a-F4"></a>析理开神。<a id="a-F5"></a>咸遵景仰。<a id="a-F6"></a>十六遭父忧。<a id="a-F7"></a>厌辞名闻游历篇章。<a id="a-F8"></a>爰逮子史颇存通阅。<a id="a-F9"></a>右仆射阳休之。<a id="a-FA"></a>与立林馆诸贤。<a id="a-FB"></a>交共款狎。<a id="a-FC"></a>性爱恬静。<a id="a-FD"></a>延而方造。<a id="a-FE"></a>及初进具。<a id="a-FF"></a>日次晡时。<a id="a-FG"></a>戒本万言诵试兼了。<a id="a-FH"></a>自尔专习律检。<a id="a-FI"></a>进讨行科。<a id="a-FJ"></a>及周武平齐。<a id="a-FK"></a>寻蒙延入。<a id="a-FL"></a>共谈玄藉深会帝心。<a id="a-FM"></a>敕预通道观学士。<a id="a-FN"></a>时年二十有一。<a id="a-FO"></a>与宇文恺等周代朝贤。<a id="a-FP"></a>以大易老庄陪侍讲论。<a id="a-FQ"></a>江便外假俗衣。<a id="a-FR"></a>内持法服。<a id="a-FS"></a>更名彦琮。<a id="a-FT"></a>武帝自缵道书号无上秘要。<a id="a-FU"></a>于时预沾纶综。<a id="a-FV"></a>特蒙收采至宣帝在位。<a id="a-FW"></a>每醮必累日通宵。<a id="a-FX"></a>谈论之际因润以正法。<a id="a-FY"></a>时渐融泰颇怀嘉赏授礼部等官并不就。<a id="a-FZ"></a>与朝士王邵辛德源陆开明唐怡等。<a id="a-Fa"></a>情同琴瑟。<a id="a-Fb"></a>号为文外玄友。<a id="a-Fc"></a>大象二年。<a id="a-Fd"></a>隋文作相。<a id="a-Fe"></a>佛法稍兴。<a id="a-Ff"></a>便为诸贤讲释般若。<a id="a-Fg"></a>大定元年正月。<a id="a-Fh"></a>沙门昙延等。<a id="a-Fi"></a>同举奏度方蒙落发。<a id="a-Fj"></a>时年二十有五。<a id="a-Fk"></a>至其年二月十三日。<a id="a-Fl"></a>高祖受禅改号开皇。<a id="a-Fm"></a>即位讲筵四时相续。<a id="a-Fn"></a>长安道俗咸拜其尘。<a id="a-Fo"></a>因即通会佛理。<a id="a-Fp"></a>邪正沾濡。<a id="a-Fq"></a>沐道者万计。<a id="a-Fr"></a>又与陆彦师薛道衡刘善经孙万寿等一代文宗。<a id="a-Fs"></a>着内典文会集。<a id="a-Ft"></a>又为诸沙门撰唱导法。<a id="a-Fu"></a>皆改正旧体。<a id="a-Fv"></a>繁简相半。<a id="a-Fw"></a>即现传习祖而行之。<a id="a-Fx"></a>开皇三年。<a id="a-Fy"></a>隋高祖幸道坛。<a id="a-Fz"></a>见画老子化胡象。<a id="a-G0"></a>大生怪异。<a id="a-G1"></a>敕集诸沙门道士。<a id="a-G2"></a>共论其本。<a id="a-G3"></a>又敕朝秀苏威杨素何妥张宾等。<a id="a-G4"></a>有参玄理者。<a id="a-G5"></a>详计奏闻。<a id="a-G6"></a>时琮预在此筵当掌言务。<a id="a-G7"></a>试举大纲未及指核。<a id="a-G8"></a>道士自伏陈其矫诈。<a id="a-G9"></a>因作辩教论。<a id="a-GA"></a>明道教妖妄者。<a id="a-GB"></a>有二十五条。<a id="a-GC"></a>词理援据宰辅褒赏。<a id="a-GD"></a>其年西域经至。<a id="a-GE"></a>即敕翻译。<a id="a-GF"></a>既副生愿欣至泰然。<a id="a-GG"></a>从驾东巡旋途并部。<a id="a-GH"></a>时炀帝在蕃任总河北。<a id="a-GI"></a>承风请谒延入高第。<a id="a-GJ"></a>亲论往还允惬悬伫。<a id="a-GK"></a>即令住内堂。<a id="a-GL"></a>讲金光明胜鬘般若等经。<a id="a-GM"></a>又奉别教撰修文疏。<a id="a-GN"></a>契旨卓陈足为称首。<a id="a-GO"></a>又教住大兴国寺。<a id="a-GP"></a>尔后王之新咏旧叙恒令和之。<a id="a-GQ"></a>又遣箫懿诸葛颖等群贤。<a id="a-GR"></a>迭往参问。<a id="a-GS"></a>谈对名理宗师有归。<a id="a-GT"></a>隋秦王后作镇太原。<a id="a-GU"></a>又蒙延入安居内第。<a id="a-GV"></a>叙问殷笃。<a id="a-GW"></a>琮别夜寐梦见黄色大人身长三丈。<a id="a-GX"></a>手执颇梨碗授云。<a id="a-GY"></a>碗内是酒。<a id="a-GZ"></a>琮于梦中跪受之曰。<a id="a-Ga"></a>蒙赐宝器。<a id="a-Gb"></a>非常荷恩。<a id="a-Gc"></a>但以酒本律禁。<a id="a-Gd"></a>未敢辄饮。<a id="a-Ge"></a>寤已莫知其由。<a id="a-Gf"></a>及后王躬造观音画像张设内第。<a id="a-Gg"></a>身量所执宛同前梦。<a id="a-Gh"></a>于是私慰素抱。<a id="a-Gi"></a>悲庆交并。<a id="a-Gj"></a>至十二年。<a id="a-Gk"></a>敕召入京。<a id="a-Gl"></a>复掌翻译。<a id="a-Gm"></a>住大兴善。<a id="a-Gn"></a>厚供频仍。<a id="a-Go"></a>时文帝御寓盛弘三宝。<a id="a-Gp"></a>每设大斋皆陈忏悔。<a id="a-Gq"></a>帝亲执香炉。<a id="a-Gr"></a>琮为宣导。<a id="a-Gs"></a>畅引国情恢张皇览。<a id="a-Gt"></a>御必动容竦顾。<a id="a-Gu"></a>欣其曲尽深衷。<a id="a-Gv"></a>其言诚感达如此类也。<a id="a-Gw"></a>炀帝时为晋王。<a id="a-Gx"></a>于京师曲池营第林。<a id="a-Gy"></a>造日严寺。<a id="a-Gz"></a>降礼延请永使住之。<a id="a-H0"></a>由是朝贵明哲数增临谒。<a id="a-H1"></a>披会玄旨屡发信心。<a id="a-H2"></a>然而东夏所贵。<a id="a-H3"></a>文颂为先。<a id="a-H4"></a>中天师表。<a id="a-H5"></a>梵音为本。<a id="a-H6"></a>琮乃专寻教典。<a id="a-H7"></a>日诵万言。<a id="a-H8"></a>故大品法华维摩楞伽摄论十地等。<a id="a-H9"></a>皆亲传梵书受持诵读。<a id="a-HA"></a>每日闇阅要周乃止。<a id="a-HB"></a>仁寿初年。<a id="a-HC"></a>敕令送舍利于荆州。<a id="a-HD"></a>时汉王谅。<a id="a-HE"></a>于所治城。<a id="a-HF"></a>隔内造寺。<a id="a-HG"></a>仍置宝塔。<a id="a-HH"></a>今所谓开义寺是也。<a id="a-HI"></a>琮初至塔所。<a id="a-HJ"></a>累日云雾晦合。<a id="a-HK"></a>及至下晨。<a id="a-HL"></a>时正当午。<a id="a-HM"></a>云开日耀天地清朗。<a id="a-HN"></a>便下舍利痤而藏之。<a id="a-HO"></a>又感瑞云夹日五色相间。<a id="a-HP"></a>仁寿末岁。<a id="a-HQ"></a>又敕送舍利于复州方乐寺。<a id="a-HR"></a>今名龙盖寺也。<a id="a-HS"></a>本基荒毁南齐初立。<a id="a-HT"></a>周废颓灭才有余址。<a id="a-HU"></a>而处所显敞堪置灵塔。<a id="a-HV"></a>令人治翦。<a id="a-HW"></a>忽觉头上痒闷。<a id="a-HX"></a>因检发中。<a id="a-HY"></a>获舍利一粒。<a id="a-HZ"></a>形如黍米光色鲜发。<a id="a-Ha"></a>两斧试之。<a id="a-Hb"></a>上下俱陷而舍利不损。<a id="a-Hc"></a>频更椎打。<a id="a-Hd"></a>光色逾盛。<a id="a-He"></a>掘深七尺又获塼藏。<a id="a-Hf"></a>铜银诸合香泥宛然。<a id="a-Hg"></a>但见清水满合。<a id="a-Hh"></a>其底踪迹似有舍利。<a id="a-Hi"></a>寻觅不见。<a id="a-Hj"></a>方知发中所获。<a id="a-Hk"></a>乃是银合所盛。<a id="a-Hl"></a>又觅石造函。<a id="a-Hm"></a>遍求不获乃于竟陵县界感得一石。<a id="a-Hn"></a>磨治既了忽变为玉。<a id="a-Ho"></a>五色光润内彻照见旁人。<a id="a-Hp"></a>又于石中现众色象。<a id="a-Hq"></a>引石向塔。<a id="a-Hr"></a>又感一鹅飞至函所。<a id="a-Hs"></a>自然驯狎。<a id="a-Ht"></a>随石去住初无相离。<a id="a-Hu"></a>虽见同群了无顾眄。<a id="a-Hv"></a>逐去还来。<a id="a-Hw"></a>首尾十日恒在舆所。<a id="a-Hx"></a>有人将至余处。<a id="a-Hy"></a>便即鸣叫飞翔踰院而入。<a id="a-Hz"></a>及至埋讫便独守塔绕旋而已。<a id="a-I0"></a>又感塔所前池有诸鱼鳖并举头出水北望舍利。<a id="a-I1"></a>琮便为说法。<a id="a-I2"></a>竟日方隐。<a id="a-I3"></a>又感塔所井水十五日间自然涌溢。<a id="a-I4"></a>埋后乃止。<a id="a-I5"></a>四月八日云满上空。<a id="a-I6"></a>正午将下收云并尽。<a id="a-I7"></a>惟余塔上团圆如盖。<a id="a-I8"></a>五色间错映发日轮。<a id="a-I9"></a>至藏舍利其云乃散。<a id="a-IA"></a>琮欣感嘉瑞。<a id="a-IB"></a>以状奏闻。<a id="a-IC"></a>帝大悦录以为记。<a id="a-ID"></a>藏诸秘阁。<a id="a-IE"></a>仁寿二年下敕更令撰众经目录。<a id="a-IF"></a>乃分为五例。<a id="a-IG"></a>谓单译重翻别生疑伪。<a id="a-IH"></a>随卷有位。<a id="a-II"></a>帝世盛行。<a id="a-IJ"></a>寻又下敕。<a id="a-IK"></a>令撰西域传。<a id="a-IL"></a>素所暗练周镜目前。<a id="a-IM"></a>分异讹错深有征举。<a id="a-IN"></a>故京壤名达。<a id="a-IO"></a>多寻正焉。<a id="a-IP"></a>有王舍城沙门。<a id="a-IQ"></a>远来谒帝。<a id="a-IR"></a>事如后传将还本国请舍利瑞图经及国家祥瑞录。<a id="a-IS"></a>敕又令琮翻隋为梵。<a id="a-IT"></a>合成十卷。<a id="a-IU"></a>赐诸西域。<a id="a-IV"></a>琮以洽闻博达素所关心。<a id="a-IW"></a>文章腾翥京辇推尚。<a id="a-IX"></a>凡所新译诸经。<a id="a-IY"></a>及见讲解大智释论等。<a id="a-IZ"></a>并为之序引。<a id="a-Ia"></a>又着沙门名义论别集五卷。<a id="a-Ib"></a>并词理清简。<a id="a-Ic"></a>后学师钦。<a id="a-Id"></a>大业二年。<a id="a-Ie"></a>东都新治。<a id="a-If"></a>与诸沙门诣阙朝贺。<a id="a-Ig"></a>特被召入内禁。<a id="a-Ih"></a>叙故累宵谈述治体呈示文颂。<a id="a-Ii"></a>其为时主见知如此。<a id="a-Ij"></a>因即下敕。<a id="a-Ik"></a>于洛阳上林园。<a id="a-Il"></a>立翻经馆以处之。<a id="a-Im"></a>供给事隆倍逾关辅。<a id="a-In"></a>新平林邑所获佛经。<a id="a-Io"></a>合五百六十四夹。<a id="a-Ip"></a>一千三百五十余部。<a id="a-Iq"></a>并昆仑书。<a id="a-Ir"></a>多梨树叶。<a id="a-Is"></a>有敕送馆。<a id="a-It"></a>付琮披览。<a id="a-Iu"></a>并使编叙目录。<a id="a-Iv"></a>以次渐翻。<a id="a-Iw"></a>乃撰为五卷。<a id="a-Ix"></a>分为七例。<a id="a-Iy"></a>所谓经律赞论方字杂书七也。<a id="a-Iz"></a>必用隋言以译之。<a id="a-J0"></a>则成二千二百余卷。<a id="a-J1"></a>敕又令裴矩共琮修缵天竺记。<a id="a-J2"></a>文义详洽条贯有仪。<a id="a-J3"></a>凡前后译经。<a id="a-J4"></a>合二十三部。<a id="a-J5"></a>一百许卷。<a id="a-J6"></a>制序述事备于经首。<a id="a-J7"></a>素患虚冷发痢无时。<a id="a-J8"></a>因卒于馆。<a id="a-J9"></a>春秋五十有四。<a id="a-JA"></a>即大业六年七月二十四日也。<a id="a-JB"></a>俗缘哀悼归葬柏人。<a id="a-JC"></a>初大渐之晨。<a id="a-JD"></a>形羸神爽。<a id="a-JE"></a>问弟子曰。<a id="a-JF"></a>斋时至未。<a id="a-JG"></a>对曰未也。<a id="a-JH"></a>还瞑目而卧。<a id="a-JI"></a>如此再三。<a id="a-JJ"></a>乃回身引颈向门视日曰。<a id="a-JK"></a>斋时已至。<a id="a-JL"></a>吾其去矣。<a id="a-JM"></a>索水盥手焚香。<a id="a-JN"></a>迎弥勒画像。<a id="a-JO"></a>合掌谛观。<a id="a-JP"></a>开目闭目乃经三四。<a id="a-JQ"></a>如入禅定奄尔而终。<a id="a-JR"></a>持纩属之方知已绝。<a id="a-JS"></a>且琮神慧夙成。<a id="a-JT"></a>彰于孩稚。<a id="a-JU"></a>奉信贞恪松梓其心。<a id="a-JV"></a>本师五台山沙门道最。<a id="a-JW"></a>最亦风采标映。<a id="a-JX"></a>故琮不坠其门。<a id="a-JY"></a>凡所游习澹然独静。<a id="a-JZ"></a>虽经物忤曾无言及。<a id="a-Ja"></a>抑道从俗。<a id="a-Jb"></a>敕附文馆。<a id="a-Jc"></a>屡逢光价能无会情。<a id="a-Jd"></a>斯乃立操虚宗。<a id="a-Je"></a>游情靡测。<a id="a-Jf"></a>讲诵相沿初未休舍。<a id="a-Jg"></a>会梦入地狱。<a id="a-Jh"></a>颇见苦缘。<a id="a-Ji"></a>由念经佛等名。<a id="a-Jj"></a>蒙得解脱。<a id="a-Jk"></a>送往山楼之上。<a id="a-Jl"></a>寻又历观诸狱。<a id="a-Jm"></a>备睹同讲名僧。<a id="a-Jn"></a>五苦加之。<a id="a-Jo"></a>具言其状。<a id="a-Jp"></a>为说十善。<a id="a-Jq"></a>良久方觉。<a id="a-Jr"></a>至后数年更梦前事。<a id="a-Js"></a>由称佛菩萨名。<a id="a-Jt"></a>又蒙放免。<a id="a-Ju"></a>高祖具闻。<a id="a-Jv"></a>敕琮录出赐诸道俗永为警诫。<a id="a-Jw"></a>自尔专思罪累。<a id="a-Jx"></a>屏绝人事。<a id="a-Jy"></a>息意言筌行方等忏。<a id="a-Jz"></a>供给贫病。<a id="a-K0"></a>晚以所诵梵经四千余偈十三万言。<a id="a-K1"></a>七日一遍用为常业。<a id="a-K2"></a>然琮久参传译。<a id="a-K3"></a>妙体梵文。<a id="a-K4"></a>此土群师皆宗鸟迹。<a id="a-K5"></a>至于音字诂训。<a id="a-K6"></a>罕得相符。<a id="a-K7"></a>乃着辩正论。<a id="a-K8"></a>以垂翻译之式。<a id="a-K9"></a>其词曰。<a id="a-KA"></a>弥天释道安每称。<a id="a-KB"></a>译胡为秦。<a id="a-KC"></a>有五失本三不易也。<a id="a-KD"></a>一者胡言尽倒而使从秦。<a id="a-KE"></a>一失本也。<a id="a-KF"></a>二者胡经尚质。<a id="a-KG"></a>秦人好文。<a id="a-KH"></a>传可众心非文不合。<a id="a-KI"></a>二失本也。<a id="a-KJ"></a>三者胡经委悉。<a id="a-KK"></a>至于叹咏丁宁反覆。<a id="a-KL"></a>或三或四不嫌其繁。<a id="a-KM"></a>而今裁斥。<a id="a-KN"></a>三失本也。<a id="a-KO"></a>四者胡有义说。<a id="a-KP"></a>正似乱词。<a id="a-KQ"></a>寻检向语文无以异。<a id="a-KR"></a>或一千或五百。<a id="a-KS"></a>今并刈而不存。<a id="a-KT"></a>四失本也。<a id="a-KU"></a>五者事以合成将更旁及。<a id="a-KV"></a>反腾前词已乃后说而悉除。<a id="a-KW"></a>此五失本也。<a id="a-KX"></a>然智经三达之心。<a id="a-KY"></a>覆面所演。<a id="a-KZ"></a>圣必因时时俗有易。<a id="a-Ka"></a>而删雅古以适今时。<a id="a-Kb"></a>一不易也。<a id="a-Kc"></a>愚智天隔圣人叵阶。<a id="a-Kd"></a>乃欲以千载之上微言。<a id="a-Ke"></a>传使合百王之下末俗。<a id="a-Kf"></a>二不易也。<a id="a-Kg"></a>阿难出经去佛未久。<a id="a-Kh"></a>尊大迦葉令五百六通迭察迭书。<a id="a-Ki"></a>今虽千年而以近意量截。<a id="a-Kj"></a>彼阿罗汉乃兢兢若此。<a id="a-Kk"></a>此生死人平平若是。<a id="a-Kl"></a>岂将不以知法者猛乎。<a id="a-Km"></a>斯三不易也。<a id="a-Kn"></a>涉兹五失经三不易。<a id="a-Ko"></a>译胡为秦。<a id="a-Kp"></a>讵可不慎乎。<a id="a-Kq"></a>正当以不关异言传令知会通耳。<a id="a-Kr"></a>何复嫌于得失乎。<a id="a-Ks"></a>是乃未所敢知也。<a id="a-Kt"></a>余观道安法师。<a id="a-Ku"></a>独禀神慧高振天才。<a id="a-Kv"></a>领袖先贤开通后学。<a id="a-Kw"></a>修经录则法藏逾阐。<a id="a-Kx"></a>理众仪则僧宝弥盛。<a id="a-Ky"></a>称印手菩萨岂虚也哉。<a id="a-Kz"></a>详梵典难易。<a id="a-L0"></a>诠译人之得失。<a id="a-L1"></a>可谓洞入幽微能究深隐。<a id="a-L2"></a>至于天竺字体悉昙声例。<a id="a-L3"></a>寻其雅论亦似闲明。<a id="a-L4"></a>旧唤彼方总名胡国。<a id="a-L5"></a>安虽远识未变常语。<a id="a-L6"></a>胡本杂戎之胤。<a id="a-L7"></a>梵惟真圣之苗。<a id="a-L8"></a>根既悬殊。<a id="a-L9"></a>理无相滥。<a id="a-LA"></a>不善谙悉多致雷同。<a id="a-LB"></a>见有胡貌即云梵种。<a id="a-LC"></a>实是梵人漫云胡族。<a id="a-LD"></a>莫分真伪良可哀哉。<a id="a-LE"></a>语梵虽讹比胡犹别。<a id="a-LF"></a>改为梵学知非胡者。<a id="a-LG"></a>窃以佛典之兴。<a id="a-LH"></a>本来西域。<a id="a-LI"></a>译经之起。<a id="a-LJ"></a>原自东京。<a id="a-LK"></a>历代转昌迄兹无坠。<a id="a-LL"></a>久云流变稍疑亏。<a id="a-LM"></a>动竞逐浇波。<a id="a-LN"></a>鲜能回觉。<a id="a-LO"></a>讨其故事。<a id="a-LP"></a>失在昔人。<a id="a-LQ"></a>至如五欲顺情。<a id="a-LR"></a>信是难弃。<a id="a-LS"></a>三衣苦节定非易忍。<a id="a-LT"></a>割遗体之爱入道要门。<a id="a-LU"></a>舍天性之亲出家恒务。<a id="a-LV"></a>俗有可反之致忽然已反。<a id="a-LW"></a>梵有可学之理何因不学。<a id="a-LX"></a>又且。<a id="a-LY"></a>发蒙草创。<a id="a-LZ"></a>伏膺章简。<a id="a-La"></a>同鹦鹉之言。<a id="a-Lb"></a>仿邯郸之步。<a id="a-Lc"></a>经营一字为力至多。<a id="a-Ld"></a>历览数年其道方博。<a id="a-Le"></a>乃能包括今古网罗天地。<a id="a-Lf"></a>业似山丘文类渊海。<a id="a-Lg"></a>彼之梵法大圣规摹。<a id="a-Lh"></a>略得章本通知体式。<a id="a-Li"></a>研若有功解便无滞。<a id="a-Lj"></a>匹于此域固不为难。<a id="a-Lk"></a>难尚须求。<a id="a-Ll"></a>况其易也。<a id="a-Lm"></a>或以内执人我外惭咨问。<a id="a-Ln"></a>枉令秘术旷隔神州。<a id="a-Lo"></a>静言思之愍而流涕。<a id="a-Lp"></a>向使法兰归汉僧会适吴。<a id="a-Lq"></a>士行佛念之俦。<a id="a-Lr"></a>智严宝云之末。<a id="a-Ls"></a>才去俗衣寻教梵字。<a id="a-Lt"></a>亦沾僧数先披叶典。<a id="a-Lu"></a>则应五天正语充布阎浮。<a id="a-Lv"></a>三转妙音并流震旦。<a id="a-Lw"></a>人人共解。<a id="a-Lx"></a>省翻译之劳。<a id="a-Ly"></a>代代咸明。<a id="a-Lz"></a>除疑网之失。<a id="a-M0"></a>于是舌根恒净。<a id="a-M1"></a>心镜弥朗。<a id="a-M2"></a>藉此闻思永为种性。<a id="a-M3"></a>安之所述大启玄门。<a id="a-M4"></a>其间曲细犹或未尽。<a id="a-M5"></a>更凭正文助光遗迹。<a id="a-M6"></a>粗开要例。<a id="a-M7"></a>则有十条字声。<a id="a-M8"></a>一句韵。<a id="a-M9"></a>二问答。<a id="a-MA"></a>三名义。<a id="a-MB"></a>五经论。<a id="a-MC"></a>五歌颂。<a id="a-MD"></a>六咒功。<a id="a-ME"></a>七品题。<a id="a-MF"></a>八专业。<a id="a-MG"></a>九异本。<a id="a-MH"></a>十各疏其相。<a id="a-MI"></a>广文如论。<a id="a-MJ"></a>安公又云。<a id="a-MK"></a>前人出经。<a id="a-ML"></a>支谶世高。<a id="a-MM"></a>审得胡本。<a id="a-MN"></a>难继者也。<a id="a-MO"></a>罗叉支越。<a id="a-MP"></a>斲凿之巧者也。<a id="a-MQ"></a>窃以得本开质斲巧由文。<a id="a-MR"></a>旧以为凿今固非审。<a id="a-MS"></a>握管之暇试复论之。<a id="a-MT"></a>先觉诸贤高名参圣。<a id="a-MU"></a>慧解深发功业弘启。<a id="a-MV"></a>创发玄路早入空门。<a id="a-MW"></a>辩不虚起义应雅合。<a id="a-MX"></a>但佛教初流方音鲜会。<a id="a-MY"></a>以斯译彼仍恐难明。<a id="a-MZ"></a>无废后生已承前哲。<a id="a-Ma"></a>梵书渐播真宗稍演。<a id="a-Mb"></a>其所宣出穷谓分明。<a id="a-Mc"></a>聊因此言辄铨古译。<a id="a-Md"></a>汉纵守本犹敢遥议。<a id="a-Me"></a>魏虽在昔终欲悬讨。<a id="a-Mf"></a>或繁或简理容未适。<a id="a-Mg"></a>时野时华例颇不定。<a id="a-Mh"></a>晋宋尚于谈说。<a id="a-Mi"></a>争坏其淳。<a id="a-Mj"></a>秦梁重于文才。<a id="a-Mk"></a>尤从其质。<a id="a-Ml"></a>非无四五高德缉之以道。<a id="a-Mm"></a>八九大经录之以正。<a id="a-Mn"></a>自兹以后迭相祖述。<a id="a-Mo"></a>旧典成法且可宪章。<a id="a-Mp"></a>展转同见因循共写。<a id="a-Mq"></a>莫问是非谁穷始末。<a id="a-Mr"></a>僧鬘惟对面之物。<a id="a-Ms"></a>乃作华鬘。<a id="a-Mt"></a>安禅本合掌之名。<a id="a-Mu"></a>例为禅定。<a id="a-Mv"></a>如斯等类固亦众矣。<a id="a-Mw"></a>留支洛邑义少加新。<a id="a-Mx"></a>真谛陈时语多饰异。<a id="a-My"></a>若令梵师独断。<a id="a-Mz"></a>则微言罕革。<a id="a-N0"></a>笔人参制。<a id="a-N1"></a>则余辞必混。<a id="a-N2"></a>意者宁贵扑而近理。<a id="a-N3"></a>不用巧而背源。<a id="a-N4"></a>傥见淳质请勿嫌怪。<a id="a-N5"></a>昔日仰对尊颜瞻尚不等。<a id="a-N6"></a>亲承妙吼听之犹别。<a id="a-N7"></a>诤论起迷。<a id="a-N8"></a>豫[口*丙]涅槃之记。<a id="a-N9"></a>部党兴执。<a id="a-NA"></a>悬著文殊之典。<a id="a-NB"></a>虽二边之义佛亦许可。<a id="a-NC"></a>而两间之道。<a id="a-ND"></a>比丘未允其致。<a id="a-NE"></a>双林早潜一味初损。<a id="a-NF"></a>千圣同志九旬共集。<a id="a-NG"></a>杂碎之条。<a id="a-NH"></a>寻讹本诫水鹄之颂。<a id="a-NI"></a>俄舛昔经。<a id="a-NJ"></a>一圣才亡法门即减。<a id="a-NK"></a>千年已远人心转伪。<a id="a-NL"></a>既乏写水之闻。<a id="a-NM"></a>复寡悬河之说。<a id="a-NN"></a>欲求冥会讵可得乎。<a id="a-NO"></a>且儒学古文变犹纰缪。<a id="a-NP"></a>世人今语传尚参差。<a id="a-NQ"></a>况凡圣殊伦东西隔域。<a id="a-NR"></a>难之又难论莫能尽。<a id="a-NS"></a>必殷勤于三覆。<a id="a-NT"></a>靡造次于一言。<a id="a-NU"></a>岁校则利有余。<a id="a-NV"></a>日计则功不足。<a id="a-NW"></a>开大明而布范。<a id="a-NX"></a>烛长夜而成务。<a id="a-NY"></a>宣译之业未可加也。<a id="a-NZ"></a>经不容易理藉名贤。<a id="a-Na"></a>常思品藻终惭水镜。<a id="a-Nb"></a>兼而取之。<a id="a-Nc"></a>所备者八。<a id="a-Nd"></a>诚心爱法志愿益人不惮久时其备一也。<a id="a-Ne"></a>将践觉场先牢戒足不染讥恶。<a id="a-Nf"></a>其备二也。<a id="a-Ng"></a>筌晓三藏义贯两乘不苦闇滞。<a id="a-Nh"></a>其备三也。<a id="a-Ni"></a>旁涉坟史工缀典词不过鲁拙。<a id="a-Nj"></a>其备四也。<a id="a-Nk"></a>襟抱平恕器量虚融不好专执。<a id="a-Nl"></a>其备五也。<a id="a-Nm"></a>沈于道术澹于名利不欲高炫。<a id="a-Nn"></a>其备六也。<a id="a-No"></a>要识梵言乃闲正译不坠彼学。<a id="a-Np"></a>其备七也。<a id="a-Nq"></a>薄阅苍雅。<a id="a-Nr"></a>粗谙篆隶。<a id="a-Ns"></a>不昧此文。<a id="a-Nt"></a>其备八也。<a id="a-Nu"></a>八者备矣。<a id="a-Nv"></a>方是得人三业必长其风靡绝。<a id="a-Nw"></a>若复精搜十步应见香草。<a id="a-Nx"></a>微收一用时遇良材。<a id="a-Ny"></a>虽往者而难俦。<a id="a-Nz"></a>庶来者而能继。<a id="a-O0"></a>法桥未断夫复何言。<a id="a-O1"></a>则延铠之徒。<a id="a-O2"></a>不回隆于魏室。<a id="a-O3"></a>护显之辈。<a id="a-O4"></a>岂偏盛于晋朝。<a id="a-O5"></a>或曰。<a id="a-O6"></a>一音遥说四生各解。<a id="a-O7"></a>普被大慈咸蒙远悟。<a id="a-O8"></a>至若开源白马。<a id="a-O9"></a>则语逐洛阳。<a id="a-OA"></a>发序赤乌。<a id="a-OB"></a>则言随建业。<a id="a-OC"></a>未应强移此韵始符极旨。<a id="a-OD"></a>要工披读乃究玄宗。<a id="a-OE"></a>遇本即依真为笃信。<a id="a-OF"></a>案常无改世称仰述。<a id="a-OG"></a>诚在一心非关四辩。<a id="a-OH"></a>必令存梵讵是通方。<a id="a-OI"></a>对曰。<a id="a-OJ"></a>谈而不经旁惭博识。<a id="a-OK"></a>学而无友退愧寡闻。<a id="a-OL"></a>独执管锥未该穹壤。<a id="a-OM"></a>理绝名想弥难穿凿。<a id="a-ON"></a>在昔圆音之下神力冥加。<a id="a-OO"></a>满字之间利根回契。<a id="a-OP"></a>然今地殊王舍人异金口。<a id="a-OQ"></a>即令悬解定知难会。<a id="a-OR"></a>经音若圆雅怀应合。<a id="a-OS"></a>直餐梵响何待译言。<a id="a-OT"></a>本尚亏圆译岂纯实。<a id="a-OU"></a>等非圆实不无疏近。<a id="a-OV"></a>本固守音译疑变意。<a id="a-OW"></a>一向能守十例可明。<a id="a-OX"></a>缘情判义诚所未敢。<a id="a-OY"></a>若夫孝始孝终治家治国。<a id="a-OZ"></a>足宣至德堪弘要道。<a id="a-Oa"></a>况复净名之劝发心。<a id="a-Ob"></a>善生之归妙觉。<a id="a-Oc"></a>奚假落发翦须苦违俗训持衣捧钵顿改世仪。<a id="a-Od"></a>坐受僧号详谓是理。<a id="a-Oe"></a>遥学梵章宁容非法。<a id="a-Of"></a>崇佛为主。<a id="a-Og"></a>羞讨佛字之源。<a id="a-Oh"></a>绍释为宗。<a id="a-Oi"></a>耻寻释语之趣。<a id="a-Oj"></a>空睹经叶弗兴敬仰总见梵僧例生侮慢。<a id="a-Ok"></a>退本追末吁可笑乎。<a id="a-Ol"></a>象运将穷斯法见续。<a id="a-Om"></a>用兹绍继诚可悲夫。<a id="a-On"></a>文多不载。<a id="a-Oo"></a>琮师尚宗据深究教源。<a id="a-Op"></a>故章抄疏记诸无所及。<a id="a-Oq"></a>述制书论不叙丘坟。<a id="a-Or"></a>着福田论僧官论慈悲论默语论鬼神录。<a id="a-Os"></a>通极论辩圣论通学论善知识录等。<a id="a-Ot"></a>并赋词弘瞻精理通显。<a id="a-Ou"></a>初所著通极者。<a id="a-Ov"></a>破世术诸儒不信因果。<a id="a-Ow"></a>执于教迹好生异端。<a id="a-Ox"></a>此论所宗。<a id="a-Oy"></a>佛理为极。<a id="a-Oz"></a>言辩圣者。<a id="a-P0"></a>明释教宣真孔教弘俗。<a id="a-P1"></a>论老子教不异俗儒。<a id="a-P2"></a>灵宝等经则非儒摄。<a id="a-P3"></a>言通学者。<a id="a-P4"></a>劝引儒流遍师孔释。<a id="a-P5"></a>令知内外备识俗真。<a id="a-P6"></a>言善知识者。<a id="a-P7"></a>是大因缘登圣越凡。<a id="a-P8"></a>不因善友无人达也。<a id="a-P9"></a>门人行矩者。<a id="a-PA"></a>即琮兄之子。<a id="a-PB"></a>为立行记流之于世。<a id="a-PC"></a>矩少随琮学。<a id="a-PD"></a>咨训叶经。<a id="a-PE"></a>东西两馆并参翻译。<a id="a-PF"></a>为性颇属文翰。<a id="a-PG"></a>通览坟素。<a id="a-PH"></a>夙为左仆射房玄龄所知。<a id="a-PI"></a>深见礼厚。<a id="a-PJ"></a>贞观初。<a id="a-PK"></a>奏敕追入。<a id="a-PL"></a>既达京室将事翻传。<a id="a-PM"></a>遂疾而终。<a id="a-PN"></a>不果开演。<a id="a-PO"></a>乡族流恸接柩。<a id="a-PP"></a>赵州所译众经。<a id="a-PQ"></a>具在余录。</p>
 </body>
</html>