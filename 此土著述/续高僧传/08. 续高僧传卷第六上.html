<!doctype html>
<html id="z3IBWRJ1JA" data-ver="834">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第六上</h1>
  <p id="a2"></p>
  <p id="a3">义解篇二　正传二十一　附见一十六。</p>
  <p id="a4">梁大僧正南涧寺沙门释慧超传一。</p>
  <p id="a5">梁国师草堂寺智者释慧约传二。</p>
  <p id="a6">魏西河石壁谷玄中寺释昙峦传三。</p>
  <p id="a7">梁蜀郡龙渊寺释慧韶传四。</p>
  <p id="a8">梁会稽嘉祥寺释慧皎传五。</p>
  <p id="a9">魏洛阳释道辩传六(昙永　亡名)</p>
  <p id="aA">魏恒州报德寺释道登传七。</p>
  <p id="aB">梁杨都庄严寺释僧密传八。</p>
  <p id="aC">梁杨都湘宫寺释昙准传九(智深)</p>
  <p id="aD">梁杨都灵基寺释道超传十(慧安)</p>
  <p id="aE">梁杨都龙光寺释僧乔传十一(慧生　僧整　慧济)</p>
  <p id="aF">梁杨都彭城寺释慧开传十二(昙隽)</p>
  <p id="aG">梁杨都建初寺释明彻传十三。</p>
  <p id="aH">梁余杭西寺释法开传十四。</p>
  <p id="aI">梁杨都瓦官寺释道宗传十五(法敞)</p>
  <p id="aJ">魏洛下广德寺释法贞传十六(僧建　慧聪　道寂)</p>
  <p id="aK">梁益州罗天宫寺释宝渊传十七(法文　法度　法护　本阙)</p>
  <p id="aL">梁杨都治城寺释僧询传十八(道遂　道摽　本阙)</p>
  <p id="aM">梁杨都灵根寺释慧超传十九(本阙)</p>
  <p id="aN">齐邺中天平寺释真玉传二十。</p>
  <p id="aO">后梁荆州大僧正释僧迁传二十一。</p>
  <p id="aP">释慧超。<a id="a-Q"></a>姓廉氏。<a id="a-R"></a>赵郡阳平人。<a id="a-S"></a>中原丧乱。<a id="a-T"></a>避难于钟离之朝哥县焉。<a id="a-U"></a>初生之夕神光照室。<a id="a-V"></a>幼而简静寡欲。<a id="a-W"></a>已有成人之符也。<a id="a-X"></a>八岁出家。<a id="a-Y"></a>从临番县建安寺沙门慧通。<a id="a-Z"></a>通素无业术立行专朴。<a id="a-a"></a>超直心只顺奉敬无怠。<a id="a-b"></a>而外听诸讲勤精学业。<a id="a-c"></a>时遇风雨艰辛泥路拥塞。<a id="a-d"></a>不以为辞。<a id="a-e"></a>尝寓坐有胡僧。<a id="a-f"></a>盖不测之人也。<a id="a-g"></a>一见嗟异曰。<a id="a-h"></a>斯人若不为五众之杰。<a id="a-i"></a>则为八州刺史。<a id="a-j"></a>兼叙神光之瑞。<a id="a-k"></a>如符契焉。<a id="a-l"></a>遂广采经部及以数论。<a id="a-m"></a>并尽其深义。<a id="a-n"></a>朗若贯珠。<a id="a-o"></a>名僧胜集稠人广坐。<a id="a-p"></a>纷纶飞伏雍容摸揩。<a id="a-q"></a>故早为皂白挹其高轨。<a id="a-r"></a>后南游江左住南涧寺。<a id="a-s"></a>僧宗见而善之。<a id="a-t"></a>受略槃等经。<a id="a-u"></a>开柘条绪略通幽致。<a id="a-v"></a>历阅众师多所参涉。<a id="a-w"></a>偏以无量寿命家。<a id="a-x"></a>吏部谢籥每称之曰。<a id="a-y"></a>君子哉若人也。<a id="a-z"></a>又善用俳谐。<a id="a-10"></a>尤能草隶兼习朱许。<a id="a-11"></a>又工占相。<a id="a-12"></a>齐历告终。<a id="a-13"></a>梁祚伊始。<a id="a-14"></a>超现疾新林情存拯溺。<a id="a-15"></a>信次之间声驰日下。<a id="a-16"></a>寻有别敕乃授僧正。<a id="a-17"></a>戒德内修威仪外洁。<a id="a-18"></a>凡在缁侣咸禀成训。<a id="a-19"></a>天子给传诏羊车局足健步衣服等供。<a id="a-1A"></a>自声教所被。<a id="a-1B"></a>五部宪章咸禀风则。<a id="a-1C"></a>帝以般若之义真谛所宗。<a id="a-1D"></a>偏令化导故。<a id="a-1E"></a>咨质锋起悬辩若流。<a id="a-1F"></a>又经聚徒都治讲菩提心义。<a id="a-1G"></a>论谈之暇夜分未寝。<a id="a-1H"></a>忽见大力善神形甚都丽。<a id="a-1I"></a>既而言曰。<a id="a-1J"></a>当率集同缘。<a id="a-1K"></a>共来餐受。<a id="a-1L"></a>不言姓字。<a id="a-1M"></a>于此告辞。<a id="a-1N"></a>及就讲之辰倏然满坐。<a id="a-1O"></a>容貌瑰异莫有识者。<a id="a-1P"></a>竟席便散。<a id="a-1Q"></a>其感迹征异为若此也。<a id="a-1R"></a>加以性好山水亟果幽寻。<a id="a-1S"></a>而翼从之声闻于数里。<a id="a-1T"></a>山人怪视唯见超身。<a id="a-1U"></a>射猎之徒莫不自息。<a id="a-1V"></a>天监年中帝请为家僧。<a id="a-1W"></a>礼问殊积。<a id="a-1X"></a>初戒典东流。<a id="a-1Y"></a>人各传受。<a id="a-1Z"></a>所见偏执。<a id="a-1a"></a>妙法犹漏。<a id="a-1b"></a>皇明御宇掇采群经。<a id="a-1c"></a>圆坛更造文义斯构。<a id="a-1d"></a>事类因果于此载明。<a id="a-1e"></a>有诏令超受菩萨戒。<a id="a-1f"></a>恭惟顶礼如法勤修。<a id="a-1g"></a>上复斋居宣室。<a id="a-1h"></a>梦其勤行戒品。<a id="a-1i"></a>面申赞悦。<a id="a-1j"></a>时共延美。<a id="a-1k"></a>而超鸣谦蹈礼好静笃学。<a id="a-1l"></a>从之游处未觌愠喜之仪。<a id="a-1m"></a>加以形过八尺腰带十围。<a id="a-1n"></a>雍容高步当时誉显。<a id="a-1o"></a>帝又请于惠轮殿讲净名经。<a id="a-1p"></a>上临听览。<a id="a-1q"></a>未启庄严寺。<a id="a-1r"></a>园接连南涧。<a id="a-1s"></a>因构起重房。<a id="a-1t"></a>若鳞相及。<a id="a-1u"></a>飞阁穹隆高笼云雾。<a id="a-1v"></a>通碧池以养鱼莲。<a id="a-1w"></a>构青山。<a id="a-1x"></a>以栖羽族。<a id="a-1y"></a>列植竹果四面成阴。<a id="a-1z"></a>木禽石兽交横入出。<a id="a-20"></a>又罗列童侍雅胜王侯。<a id="a-21"></a>剖决众情。<a id="a-22"></a>一时高望。<a id="a-23"></a>在位二十余年。<a id="a-24"></a>晚以陵谷互迁世相难恃。<a id="a-25"></a>因自解免闭房养素。<a id="a-26"></a>以普通七年五月十六日。<a id="a-27"></a>迁神于寺房。<a id="a-28"></a>行路殒涕学徒奔赴。<a id="a-29"></a>凡厥丧事出皆天府。<a id="a-2A"></a>门人追思德泽乃为立碑。<a id="a-2B"></a>湘东王绎。<a id="a-2C"></a>陈郡谢几卿。<a id="a-2D"></a>各为制文俱镌墓所。</p>
  <p id="a2E">释慧约。<a id="a-2F"></a>字德素。<a id="a-2G"></a>姓娄。<a id="a-2H"></a>东阳乌场人也。<a id="a-2I"></a>祖世蝉联东南冠族。<a id="a-2J"></a>有占其茔墓者云。<a id="a-2K"></a>后世当有苦行得道者为帝王师焉。<a id="a-2L"></a>母刘氏梦。<a id="a-2M"></a>长人擎金像令吞之。<a id="a-2N"></a>又见紫光绕身。<a id="a-2O"></a>因而有孕。<a id="a-2P"></a>便觉精神爽发思理明悟。<a id="a-2Q"></a>及载诞之日。<a id="a-2R"></a>光香充满身白如雪。<a id="a-2S"></a>时俗因名为灵粲。<a id="a-2T"></a>故风鉴贞简神志凝静。<a id="a-2U"></a>抚尘之岁有异凡童。<a id="a-2V"></a>惟聚沙为佛塔。<a id="a-2W"></a>叠石为高座。<a id="a-2X"></a>七岁便求入学。<a id="a-2Y"></a>即诵孝经论语。<a id="a-2Z"></a>乃至史传披文见意。<a id="a-2a"></a>宅南有果园。<a id="a-2b"></a>邻童竞采常以为患。<a id="a-2c"></a>乃舍己所得空拳而返。<a id="a-2d"></a>乡土以蚕桑为业。<a id="a-2e"></a>常怀悲恻。<a id="a-2f"></a>由是不服缣纩。<a id="a-2g"></a>季父喜畋猎化终不改。<a id="a-2h"></a>常叹曰。<a id="a-2i"></a>飞走之类去人甚远。<a id="a-2j"></a>好生恶死此情何别。<a id="a-2k"></a>乃绝膻腥。<a id="a-2l"></a>叔父遂避于他里恣行剿戮。<a id="a-2m"></a>梦赤衣使者。<a id="a-2n"></a>手持矛戟谓曰。<a id="a-2o"></a>汝终日杀生。<a id="a-2p"></a>菩萨教化又不能止。<a id="a-2q"></a>促来就死。<a id="a-2r"></a>惊觉汗流。<a id="a-2s"></a>诘旦便毁诸猎具深改前咎。<a id="a-2t"></a>约复至常所猎处。<a id="a-2u"></a>见麋鹿数十头。<a id="a-2v"></a>腾倚随之。<a id="a-2w"></a>若有愧谢者。<a id="a-2x"></a>所居僻左不尝见寺。<a id="a-2y"></a>世崇黄老未闻佛法。<a id="a-2z"></a>而宿习冥感心存离俗。<a id="a-30"></a>忽值一僧访以至教。<a id="a-31"></a>彼乃举手东指云。<a id="a-32"></a>剡中佛事甚盛。<a id="a-33"></a>因乃不见。<a id="a-34"></a>方悟神人。<a id="a-35"></a>至年十二始游于剡。<a id="a-36"></a>遍礼塔庙肆意山川。<a id="a-37"></a>远会素心多究经典。<a id="a-38"></a>故东境谣曰。<a id="a-39"></a>少达妙理娄居士。<a id="a-3A"></a>宋泰始四年。<a id="a-3B"></a>于上虞东山寺辞亲翦落。<a id="a-3C"></a>时年十七。<a id="a-3D"></a>事南林寺沙门慧静。<a id="a-3E"></a>静于宋代僧望之首。<a id="a-3F"></a>律行总持。<a id="a-3G"></a>为特进颜延年司空何尚之所重。<a id="a-3H"></a>又随静住剡之梵居寺。<a id="a-3I"></a>服勤就养年踰一纪。<a id="a-3J"></a>及静之云亡。<a id="a-3K"></a>尽心丧之礼。<a id="a-3L"></a>服阕之后。<a id="a-3M"></a>却粒岩栖。<a id="a-3N"></a>饵以松术。<a id="a-3O"></a>蠲疾延华深有成益。<a id="a-3P"></a>齐竟陵王作镇禹穴。<a id="a-3Q"></a>闻约风德雅相叹属。<a id="a-3R"></a>时有释智秀昙纤慧次等。<a id="a-3S"></a>并名重当锋同集王坐。<a id="a-3T"></a>约既后至年夏未隆。<a id="a-3U"></a>王便敛躬尽敬。<a id="a-3V"></a>众咸怀不悦之色。<a id="a-3W"></a>王曰。<a id="a-3X"></a>此上人方为释门领袖。<a id="a-3Y"></a>岂今日而相待耶。<a id="a-3Z"></a>故其少为贵胜所崇也如此。<a id="a-3a"></a>齐中书郎汝南周颙为剡令。<a id="a-3b"></a>钦服道素侧席加礼。<a id="a-3c"></a>于钟山雷次宗旧馆造草堂寺。<a id="a-3d"></a>亦号山茨。<a id="a-3e"></a>屈知寺任。<a id="a-3f"></a>此寺结宇山椒疏壤幽岫。<a id="a-3g"></a>虽邑居非远。<a id="a-3h"></a>而萧条物外。<a id="a-3i"></a>既冥赏素诚。<a id="a-3j"></a>便有终焉之托。<a id="a-3k"></a>颙叹曰。<a id="a-3l"></a>山茨约主清虚满世。<a id="a-3m"></a>齐太宰文简公褚渊。<a id="a-3n"></a>太尉文宪公王俭。<a id="a-3o"></a>佐命一期功高百代。<a id="a-3p"></a>钦风味道共弘法教。<a id="a-3q"></a>渊尝请讲净名胜鬘。<a id="a-3r"></a>俭亦请开法花大品。<a id="a-3s"></a>渊遇疾昼寝见胡僧云。<a id="a-3t"></a>菩萨当至。<a id="a-3u"></a>寻有道人来者是也。<a id="a-3v"></a>俄而约造焉。<a id="a-3w"></a>遂豁然病愈。<a id="a-3x"></a>即请受五戒。<a id="a-3y"></a>齐给事中娄幼瑜。<a id="a-3z"></a>少有学术。<a id="a-40"></a>约之族祖也。<a id="a-41"></a>每见辄趣为礼。<a id="a-42"></a>或问。<a id="a-43"></a>此乃君族下班。<a id="a-44"></a>何乃恭耶。<a id="a-45"></a>瑜曰。<a id="a-46"></a>菩萨出世方师于天下。<a id="a-47"></a>岂老夫敬致而已。<a id="a-48"></a>时人未喻此旨。<a id="a-49"></a>惟王文宪深以为然。<a id="a-4A"></a>且约孝通冥感思归遄返。<a id="a-4B"></a>而二亲丧亡。<a id="a-4C"></a>并及临诀。<a id="a-4D"></a>孺慕婴号不交人世。<a id="a-4E"></a>积时停乡以开慈道。<a id="a-4F"></a>后还都又住草堂。<a id="a-4G"></a>少傅沈约。<a id="a-4H"></a>隆昌中外任。<a id="a-4I"></a>携与同行。<a id="a-4J"></a>在郡惟以静漠自娱。<a id="a-4K"></a>禅诵为乐。<a id="a-4L"></a>异香入室猛兽驯阶。<a id="a-4M"></a>常入金华山采桔。<a id="a-4N"></a>或停赤松涧游止。<a id="a-4O"></a>时逢宿火乍属神光。<a id="a-4P"></a>程异不思故略其事。<a id="a-4Q"></a>有道士丁德静。<a id="a-4R"></a>于馆暴亡。<a id="a-4S"></a>传云。<a id="a-4T"></a>山精所弊。<a id="a-4U"></a>乃要大治祭酒居之。<a id="a-4V"></a>妖犹充斥。<a id="a-4W"></a>长山令徐伯超立议。<a id="a-4X"></a>请约移居曾未浃旬。<a id="a-4Y"></a>而神魅弭息。<a id="a-4Z"></a>后昼卧见二青衣女子。<a id="a-4a"></a>从涧水出礼悔云。<a id="a-4b"></a>夙障深重堕此水精。<a id="a-4c"></a>昼夜烦恼。<a id="a-4d"></a>即求授戒。<a id="a-4e"></a>自尔灾怪永绝。<a id="a-4f"></a>及沈侯罢郡。<a id="a-4g"></a>相携出都。<a id="a-4h"></a>还住本寺。<a id="a-4i"></a>恭事勤肃礼敬弥隆。<a id="a-4j"></a>文章往复相继晷漏。<a id="a-4k"></a>以沈词藻之盛秀出当时。<a id="a-4l"></a>临官莅职。<a id="a-4m"></a>必同居府舍。<a id="a-4n"></a>率意往来。<a id="a-4o"></a>未尝以朱门蓬户为隔。<a id="a-4p"></a>齐建武中谓沈曰。<a id="a-4q"></a>贫道昔为王褚二公供养。<a id="a-4r"></a>遂居令仆之省。<a id="a-4s"></a>檀越为之当复入地矣。<a id="a-4t"></a>天监元年沈为尚书仆射。<a id="a-4u"></a>启敕请入省住。<a id="a-4v"></a>十一年临丹阳尹。<a id="a-4w"></a>无何而叹。<a id="a-4x"></a>有忧生之嗟。<a id="a-4y"></a>报曰。<a id="a-4z"></a>檀越福报已尽。<a id="a-50"></a>贫道未得灭度词旨凄然。<a id="a-51"></a>俄而沈殒。<a id="a-52"></a>故其预契未然皆此类也。<a id="a-53"></a>既而留心方等研精九部。<a id="a-54"></a>皆蕴匮胸襟陶蓥怀抱。<a id="a-55"></a>显说弘通当仁不让。<a id="a-56"></a>劬劳汲引隆益群品。<a id="a-57"></a>皇帝斲雕文璞。<a id="a-58"></a>信无为道发菩提心。<a id="a-59"></a>构重云殿。<a id="a-5A"></a>以戒业精微功德渊广。<a id="a-5B"></a>既为万善之本。<a id="a-5C"></a>实亦众行所先。<a id="a-5D"></a>譬巨海百川之长。<a id="a-5E"></a>若须弥群山之最。<a id="a-5F"></a>三果四向缘此以成。<a id="a-5G"></a>十力三明因兹而立。<a id="a-5H"></a>帝乃博采经教撰立戒品。<a id="a-5I"></a>条草毕举仪式具陈。<a id="a-5J"></a>制造圆坛用明果极。<a id="a-5K"></a>以为道资人弘理无虚授。<a id="a-5L"></a>事藉躬亲民信乃立。<a id="a-5M"></a>且帝皇师臣大圣师友。<a id="a-5N"></a>遂古以来斯道无坠。<a id="a-5O"></a>农轩周孔宪章仁义。<a id="a-5P"></a>况理越天人之外。<a id="a-5Q"></a>义超名器之表。<a id="a-5R"></a>以约德高人世道被幽冥。<a id="a-5S"></a>允膺阇梨之尊。<a id="a-5T"></a>属当智者之号。<a id="a-5U"></a>逡巡退让情在固执。<a id="a-5V"></a>殷勤劝请辞不获命。<a id="a-5W"></a>天监十一年始敕引见。<a id="a-5X"></a>事协心期道存目击。<a id="a-5Y"></a>自尔去来禁省礼供优给。<a id="a-5Z"></a>至十八年己亥四月八日。<a id="a-5a"></a>天子发弘誓心受菩萨戒。<a id="a-5b"></a>乃幸等觉殿。<a id="a-5c"></a>降雕玉辇。<a id="a-5d"></a>屈万乘之尊。<a id="a-5e"></a>申在三之敬。<a id="a-5f"></a>暂屏衮服恭受田衣。<a id="a-5g"></a>宣度净仪曲躬诚肃。<a id="a-5h"></a>于时日月贞华天地融朗。<a id="a-5i"></a>大赦天下率土同庆。<a id="a-5j"></a>自是入见别施漆榻。<a id="a-5k"></a>上先作礼然后就坐。<a id="a-5l"></a>皇储以下爰至王姬。<a id="a-5m"></a>道俗士庶咸希度脱。<a id="a-5n"></a>弟子著籍者凡四万八千人。<a id="a-5o"></a>尝授戒时有一干鹊。<a id="a-5p"></a>历阶而升。<a id="a-5q"></a>状若餐受。<a id="a-5r"></a>至说戒毕然后飞腾。<a id="a-5s"></a>又尝述戒。<a id="a-5t"></a>有二孔雀驱斥不去。<a id="a-5u"></a>敕乃听上。<a id="a-5v"></a>徐行至坛俯颈听法。<a id="a-5w"></a>上曰。<a id="a-5x"></a>此鸟必欲灭度别受余果。<a id="a-5y"></a>矜其至诚更为说法。<a id="a-5z"></a>后数日二鸟无何同化。<a id="a-60"></a>又初授戒。<a id="a-61"></a>夜梦从草堂寺以绵罽席路。<a id="a-62"></a>直至台门。<a id="a-63"></a>自坐禅床。<a id="a-64"></a>去地数丈。<a id="a-65"></a>天人围绕为众说法。<a id="a-66"></a>以事而详。<a id="a-67"></a>等黄帝之梦往华胥。<a id="a-68"></a>同目连之神登兜率。<a id="a-69"></a>至人行止孰能议之。<a id="a-6A"></a>而爱悦闲静祥华虚室。<a id="a-6B"></a>寺侧依栖咸生慈道。<a id="a-6C"></a>故使麕麚群于兕虎。<a id="a-6D"></a>凫鹜狎于鹰鹯。<a id="a-6E"></a>飞走腾伏自相驯扰。<a id="a-6F"></a>非夫仁泽潜化。<a id="a-6G"></a>孰能如此者乎。<a id="a-6H"></a>后静居闲室忽有野媪。<a id="a-6I"></a>赍书数卷置经案上。<a id="a-6J"></a>无言而出。<a id="a-6K"></a>并持异树自植于庭云。<a id="a-6L"></a>青庭树也。<a id="a-6M"></a>约曰。<a id="a-6N"></a>此书美也不我俟看。<a id="a-6O"></a>如其恶也亦不劳视经七日又见一叟请书而退。<a id="a-6P"></a>此树叶绿花红扶疏尚在。<a id="a-6Q"></a>又感异鸟。<a id="a-6R"></a>身赤尾长形如翡翠。<a id="a-6S"></a>相随栖息出入树间。<a id="a-6T"></a>中大通四年梦见旧宅。<a id="a-6U"></a>白壁朱门赫然壮丽。<a id="a-6V"></a>仍发愿造寺。<a id="a-6W"></a>诏乃号为本生焉。<a id="a-6X"></a>大同一年又敕。<a id="a-6Y"></a>改所居竹山里。<a id="a-6Z"></a>为智者里。<a id="a-6a"></a>缙云旧壤传芳图谍。<a id="a-6b"></a>山川灵异擅奇函夏。<a id="a-6c"></a>福地仙乡此焉攸立。<a id="a-6d"></a>而约饭饵松术三十余年。<a id="a-6e"></a>布艾为衣过七十载。<a id="a-6f"></a>鸣谦立操擅望当时。<a id="a-6g"></a>乃以大同元年八月。<a id="a-6h"></a>使人伐门外树枝曰。<a id="a-6i"></a>舆驾当来勿令妨路。<a id="a-6j"></a>人未之测。<a id="a-6k"></a>至九月六日现疾。<a id="a-6l"></a>北首右胁而卧。<a id="a-6m"></a>神识恬愉了无痛恼。<a id="a-6n"></a>谓弟子曰。<a id="a-6o"></a>我梦四部大众幡花罗列空中迎我凌云而去。<a id="a-6p"></a>福报当讫。<a id="a-6q"></a>至十六日敕遣舍人徐俨参疾。<a id="a-6r"></a>答云。<a id="a-6s"></a>今夜当去。<a id="a-6t"></a>至五更二唱异香满室左右肃然。<a id="a-6u"></a>乃曰。<a id="a-6v"></a>夫生有死自然恒数。<a id="a-6w"></a>勤修念慧勿起乱想。<a id="a-6x"></a>言毕合掌便入涅槃。<a id="a-6y"></a>春秋八十有四。<a id="a-6z"></a>六十三夏。<a id="a-70"></a>天子临诀悲恸。<a id="a-71"></a>僚宰辍听览者二旬有一。<a id="a-72"></a>其月二十九日。<a id="a-73"></a>于独龙山宝志墓左殡之。<a id="a-74"></a>初约卧疾。<a id="a-75"></a>见一老公执锡来入。<a id="a-76"></a>及迁化日。<a id="a-77"></a>诸僧咸卜寺之东岩。<a id="a-78"></a>帝乃改葬独龙。<a id="a-79"></a>抑其前见之叟。<a id="a-7A"></a>则志公相迎者乎。<a id="a-7B"></a>又临终夜所乘青牛忽然鸣吼泪下交流。<a id="a-7C"></a>至葬日敕使牵从部伍发寺至山。<a id="a-7D"></a>吼泪不息。<a id="a-7E"></a>又建塔之始。<a id="a-7F"></a>白鹤一双绕坟鸣泪声其哀婉。<a id="a-7G"></a>葬后三日欻然永逝。<a id="a-7H"></a>下敕竖碑墓左。<a id="a-7I"></a>诏王筠为文。</p>
  <p id="a7J">释昙鸾。<a id="a-7K"></a>或为峦。<a id="a-7L"></a>未详其氏。<a id="a-7M"></a>雁门人。<a id="a-7N"></a>家近五台山。<a id="a-7O"></a>神迹灵怪逸于民听。<a id="a-7P"></a>时未志学。<a id="a-7Q"></a>便往寻焉备觌遗踪。<a id="a-7R"></a>心神欢悦便即出家。<a id="a-7S"></a>内外经籍具陶文理。<a id="a-7T"></a>而于四论佛性弥所穷研。<a id="a-7U"></a>读大集经。<a id="a-7V"></a>恨其词义深密难以开悟。<a id="a-7W"></a>因而注解。<a id="a-7X"></a>文言过半便感气疾。<a id="a-7Y"></a>权停笔功周行医疗。<a id="a-7Z"></a>行至汾川秦陵故墟。<a id="a-7a"></a>入城东门上望青宵。<a id="a-7b"></a>忽见天门洞开。<a id="a-7c"></a>六欲阶位上下重复历然齐睹。<a id="a-7d"></a>由斯疾愈。<a id="a-7e"></a>欲继前作。<a id="a-7f"></a>顾而言曰。<a id="a-7g"></a>命惟危脆不定其常。<a id="a-7h"></a>本草诸经具明正治。<a id="a-7i"></a>长年神仙往往间出。<a id="a-7j"></a>心愿所指修习斯法。<a id="a-7k"></a>果克既已方崇佛教不亦善乎。<a id="a-7l"></a>承江南陶隐居者方术所归。<a id="a-7m"></a>广博弘赡海内宗重。<a id="a-7n"></a>遂往从之。<a id="a-7o"></a>既达梁朝。<a id="a-7p"></a>时大通中也。<a id="a-7q"></a>乃通名云。<a id="a-7r"></a>北国虏僧昙鸾故来奉谒。<a id="a-7s"></a>时所司疑为细作。<a id="a-7t"></a>推勘无有异词。<a id="a-7u"></a>以事奏闻。<a id="a-7v"></a>帝曰斯非觇国者。<a id="a-7w"></a>可引入重云殿。<a id="a-7x"></a>仍从千迷道。<a id="a-7y"></a>帝先于殿隅却坐绳床。<a id="a-7z"></a>衣以袈裟覆以纳帽。<a id="a-80"></a>鸾至殿前顾望无承对者。<a id="a-81"></a>见有施张高座上安几拂正在殿中傍无余座。<a id="a-82"></a>径往升之竖佛性义。<a id="a-83"></a>三命帝曰。<a id="a-84"></a>大檀越。<a id="a-85"></a>佛性义深。<a id="a-86"></a>略已标叙。<a id="a-87"></a>有疑赐问。<a id="a-88"></a>帝却纳帽便以数关往复。<a id="a-89"></a>因曰。<a id="a-8A"></a>今日向晚明须相见。<a id="a-8B"></a>鸾从座下仍前直出。<a id="a-8C"></a>诘曲重沓二十余门。<a id="a-8D"></a>一无错误。<a id="a-8E"></a>帝极叹讶曰。<a id="a-8F"></a>此千迷道。<a id="a-8G"></a>从来旧侍往还疑阻。<a id="a-8H"></a>如何一度遂乃无迷。<a id="a-8I"></a>明旦引入太极殿。<a id="a-8J"></a>帝降阶礼接。<a id="a-8K"></a>问所由来。<a id="a-8L"></a>鸾曰。<a id="a-8M"></a>欲学佛法限年命促减。<a id="a-8N"></a>故来远造陶隐居求诸仙术。<a id="a-8O"></a>帝曰。<a id="a-8P"></a>此傲世遁隐者。<a id="a-8Q"></a>比屡征不就任往造之。<a id="a-8R"></a>鸾寻致书通问。<a id="a-8S"></a>陶乃答曰。<a id="a-8T"></a>去月耳闻音声。<a id="a-8U"></a>兹辰眼受文字。<a id="a-8V"></a>将由顶礼岁积。<a id="a-8W"></a>故使应真来仪。<a id="a-8X"></a>正尔整拂藤蒲具陈花水。<a id="a-8Y"></a>端襟敛思伫耹警锡也。<a id="a-8Z"></a>及届山所接对欣然。<a id="a-8a"></a>便以仙经十卷。<a id="a-8b"></a>用酬远意。<a id="a-8c"></a>还至浙江。<a id="a-8d"></a>有鲍郎子神者。<a id="a-8e"></a>一鼓涌浪七日便止。<a id="a-8f"></a>正值波初无由得度。<a id="a-8g"></a>鸾便往庙所以情祈告。<a id="a-8h"></a>必如所请当为起庙。<a id="a-8i"></a>须臾神即见形。<a id="a-8j"></a>状如二十。<a id="a-8k"></a>来告鸾曰。<a id="a-8l"></a>若欲度者明旦当得。<a id="a-8m"></a>愿不食言。<a id="a-8n"></a>及至明晨涛犹鼓怒。<a id="a-8o"></a>才入船里帖然安静。<a id="a-8p"></a>依期达帝具述由缘。<a id="a-8q"></a>有敕为江神更起灵庙。<a id="a-8r"></a>因即辞还魏境。<a id="a-8s"></a>欲往名山依方修治。<a id="a-8t"></a>行至洛下。<a id="a-8u"></a>逢中国三藏菩提留支。<a id="a-8v"></a>鸾往启曰。<a id="a-8w"></a>佛法中颇有长生不死法胜此土仙经者乎。<a id="a-8x"></a>留支唾地曰。<a id="a-8y"></a>是何言欤。<a id="a-8z"></a>非相比也。<a id="a-90"></a>此方何处有长生法。<a id="a-91"></a>纵得长年少时不死。<a id="a-92"></a>终更轮回三有耳。<a id="a-93"></a>即以观经授之曰。<a id="a-94"></a>此大仙方。<a id="a-95"></a>依之修行当得解脱生死。<a id="a-96"></a>鸾寻顶受。<a id="a-97"></a>所赍仙方并火焚之。<a id="a-98"></a>自行化他流靡弘广。<a id="a-99"></a>魏主重之号为神鸾焉。<a id="a-9A"></a>下敕令住并州大寺。<a id="a-9B"></a>晚复移住汾州北山石壁玄中寺。<a id="a-9C"></a>时往介山之阴。<a id="a-9D"></a>聚徒蒸业。<a id="a-9E"></a>今号鸾公岩是也。<a id="a-9F"></a>以魏兴和四年。<a id="a-9G"></a>因疾卒于平遥山寺。<a id="a-9H"></a>春秋六十有七。<a id="a-9I"></a>临至终日。<a id="a-9J"></a>幡花幢盖高映院宇。<a id="a-9K"></a>香气[火*蓬]勃音声繁闹。<a id="a-9L"></a>预登寺者并同瞩之。<a id="a-9M"></a>以事上闻。<a id="a-9N"></a>敕乃葬于汾西泰陵文谷。<a id="a-9O"></a>营建[土*尃]塔并为立碑。<a id="a-9P"></a>今并存焉。<a id="a-9Q"></a>然鸾神宇高远机变无方。<a id="a-9R"></a>言晤不思动与事会。<a id="a-9S"></a>调心练气对病识缘。<a id="a-9T"></a>名满魏都。<a id="a-9U"></a>用为方轨。<a id="a-9V"></a>因出调气论。<a id="a-9W"></a>又著作王邵。<a id="a-9X"></a>随文注之。<a id="a-9Y"></a>又撰礼净土十二偈。<a id="a-9Z"></a>续龙树偈后。<a id="a-9a"></a>又撰安乐集两卷等。<a id="a-9b"></a>广流于世。<a id="a-9c"></a>仍自号为有魏玄简大士云。</p>
  <p id="a9d">释慧韶。<a id="a-9e"></a>姓陈氏。<a id="a-9f"></a>本颖川太丘之后。<a id="a-9g"></a>避乱居于丹阳之田里焉。<a id="a-9h"></a>性恬虚寡嗜欲。<a id="a-9i"></a>沉毅少言。<a id="a-9j"></a>童幼早孤依兄而长。<a id="a-9k"></a>悌友之至闻于闾阎。<a id="a-9l"></a>十二厌世出家。<a id="a-9m"></a>具戒便游京杨。<a id="a-9n"></a>听庄严旻公讲释成论。<a id="a-9o"></a>才得两遍记注略尽。<a id="a-9p"></a>谓同学慧峰曰。<a id="a-9q"></a>吾沐道日少便知旨趣。<a id="a-9r"></a>斯何故耶。<a id="a-9s"></a>将非所闻义浅。<a id="a-9t"></a>为是善教使然乎。<a id="a-9u"></a>乃试听开善藏法师讲。<a id="a-9v"></a>遂觉理与言玄。<a id="a-9w"></a>便尽心钻仰。<a id="a-9x"></a>当夕感梦。<a id="a-9y"></a>往开善寺采得李子数斛。<a id="a-9z"></a>撮欲啖之先得枝叶。<a id="a-A0"></a>觉而悟曰。<a id="a-A1"></a>吾正应从学必践深极矣。<a id="a-A2"></a>寻尔藏公迁化。<a id="a-A3"></a>有龙光寺绰公继踵传业。<a id="a-A4"></a>便回听焉。<a id="a-A5"></a>既阙论本制不许住。<a id="a-A6"></a>惟有一帔又属严冬。<a id="a-A7"></a>便撤之用充写论。<a id="a-A8"></a>忍寒连噤。<a id="a-A9"></a>方得预听文义。<a id="a-AA"></a>兼善独见之明卓高众表。<a id="a-AB"></a>辩灭谛为本有。<a id="a-AC"></a>用粗细而折心。<a id="a-AD"></a>时以为穿凿有神思也。<a id="a-AE"></a>梁武陵王出镇庸蜀。<a id="a-AF"></a>闻彼多参义学。<a id="a-AG"></a>必须硕解弘望。<a id="a-AH"></a>方可开宣。<a id="a-AI"></a>众议荐举皆不合意。<a id="a-AJ"></a>王曰。<a id="a-AK"></a>忆往年法集有伧僧韶法师者。<a id="a-AL"></a>乃堪此选耳。<a id="a-AM"></a>若得同行。<a id="a-AN"></a>想能振起边服。<a id="a-AO"></a>便邀之至蜀。<a id="a-AP"></a>于诸寺讲论开道如川流。<a id="a-AQ"></a>当于龙渊寺披讲将讫。<a id="a-AR"></a>静坐房中感见一神。<a id="a-AS"></a>青衣帢服致敬曰。<a id="a-AT"></a>愿法师常在此弘法。<a id="a-AU"></a>当相拥卫。<a id="a-AV"></a>言讫而隐。<a id="a-AW"></a>遂接席数遍。<a id="a-AX"></a>清悟繁结。<a id="a-AY"></a>昔在杨都尝苦气疾。<a id="a-AZ"></a>缀虑恒动。<a id="a-Aa"></a>及至蜀讲众病皆除。<a id="a-Ab"></a>识者以为寺神之所护矣。<a id="a-Ac"></a>于时成都法席恒并置三四。<a id="a-Ad"></a>法鼓齐振竞敞玄门。<a id="a-Ae"></a>而韶听徒济济莫斯为盛。<a id="a-Af"></a>又率诸听侣。<a id="a-Ag"></a>讽诵涅槃大品。<a id="a-Ah"></a>人各一卷合而成部。<a id="a-Ai"></a>年恒数集伦次诵之。<a id="a-Aj"></a>如有谬忘及讲听眠失者。<a id="a-Ak"></a>皆代受罚。<a id="a-Al"></a>对众谢曰。<a id="a-Am"></a>斯则训导不明耳。<a id="a-An"></a>故身令奖物。<a id="a-Ao"></a>其勤至若此。<a id="a-Ap"></a>武陵布政于蜀。<a id="a-Aq"></a>每述大乘及三藏等论。<a id="a-Ar"></a>沙门宝彖保该智空等。<a id="a-As"></a>并后进峰岫。<a id="a-At"></a>参预撰集。<a id="a-Au"></a>勒卷既成。<a id="a-Av"></a>王赐钱十万。<a id="a-Aw"></a>即于龙渊寺分赡学徒频教令掌僧都。<a id="a-Ax"></a>苦辞不受。<a id="a-Ay"></a>性不乘骑。<a id="a-Az"></a>虽贵胜请讲逢值泥雨。<a id="a-B0"></a>辄自策杖戴笠。<a id="a-B1"></a>履芒屩而赴会焉。<a id="a-B2"></a>少而斋洁不涉珍羞。<a id="a-B3"></a>后遇时患药杂猪脂。<a id="a-B4"></a>拒而不服。<a id="a-B5"></a>非时浆饮故绝生常。<a id="a-B6"></a>候病者仰观。<a id="a-B7"></a>颜色怡悦礼诵不替。<a id="a-B8"></a>当似微差。<a id="a-B9"></a>乃告曰。<a id="a-BA"></a>吾今无处不痛。<a id="a-BB"></a>如坏车行路常欲摧折。<a id="a-BC"></a>但自强耳。<a id="a-BD"></a>恨所营尊像未就。<a id="a-BE"></a>吾将去矣。<a id="a-BF"></a>遗属道俗凭为庄严。<a id="a-BG"></a>便洗浴剃发剪爪礼拜嗽口。<a id="a-BH"></a>坐于龙渊寺摩诃堂中。<a id="a-BI"></a>奄然而卒。<a id="a-BJ"></a>春秋五十有四。<a id="a-BK"></a>即天监七年七月三日也。<a id="a-BL"></a>时成都民应始丰者。<a id="a-BM"></a>因病气绝而心上温。<a id="a-BN"></a>五日方醒云。<a id="a-BO"></a>被摄至阎王所。<a id="a-BP"></a>闻处分云。<a id="a-BQ"></a>迎韶法师。<a id="a-BR"></a>须臾便至。<a id="a-BS"></a>王下殿合掌顶礼更无言说。<a id="a-BT"></a>惟画文书作大政之字。<a id="a-BU"></a>韶便出外。<a id="a-BV"></a>坐于旷路树下。<a id="a-BW"></a>见一少童以漆柳箕擎生袈裟令韶着之。<a id="a-BX"></a>有数十僧来迎。<a id="a-BY"></a>丰惟识智慈二禅师。<a id="a-BZ"></a>幡花列道腾飞而去。<a id="a-Ba"></a>又当终夕有安浦寺尼。<a id="a-Bb"></a>久病闷绝。<a id="a-Bc"></a>及后醒云。<a id="a-Bd"></a>送韶法师及五百僧。<a id="a-Be"></a>登七宝梯。<a id="a-Bf"></a>到天宫殿讲堂中。<a id="a-Bg"></a>其地如水精。<a id="a-Bh"></a>床席华整。<a id="a-Bi"></a>亦有麈尾几案。<a id="a-Bj"></a>莲华满地。<a id="a-Bk"></a>韶就座谈说。<a id="a-Bl"></a>少时便起。<a id="a-Bm"></a>送别者。<a id="a-Bn"></a>令归。<a id="a-Bo"></a>其生灭冥祥感见类此。</p>
  <p id="aBp">释慧皎。<a id="a-Bq"></a>未详氏族。<a id="a-Br"></a>会稽上虞人。<a id="a-Bs"></a>学通内外博训经律。<a id="a-Bt"></a>住嘉祥寺。<a id="a-Bu"></a>春夏弘法秋冬著述。<a id="a-Bv"></a>撰涅槃义疏十卷及梵网经疏行世。<a id="a-Bw"></a>又以唱公所撰名僧颇多浮沉。<a id="a-Bx"></a>因遂开例成广。<a id="a-By"></a>着高僧传一十四卷。<a id="a-Bz"></a>其序略云。<a id="a-C0"></a>前之作者。<a id="a-C1"></a>或嫌以繁广删减其事。<a id="a-C2"></a>而抗迹之奇多所遗削。<a id="a-C3"></a>谓出家之士处国宾王。<a id="a-C4"></a>不应励然自远高蹈独绝寻辞荣弃爱本以异俗为贤。<a id="a-C5"></a>若此而不论竟何所纪。<a id="a-C6"></a>又云。<a id="a-C7"></a>自前代所撰。<a id="a-C8"></a>多曰名僧。<a id="a-C9"></a>然名者本实之宾也。<a id="a-CA"></a>若实行潜光。<a id="a-CB"></a>则高而不名。<a id="a-CC"></a>若寡德适时。<a id="a-CD"></a>则名而不高。<a id="a-CE"></a>名而不高本非所纪。<a id="a-CF"></a>高而不名则备今录。<a id="a-CG"></a>故省名音代以高字。<a id="a-CH"></a>传成通国传之。<a id="a-CI"></a>实为龟镜。<a id="a-CJ"></a>文义明约即世崇重。<a id="a-CK"></a>后不知所终。<a id="a-CL"></a>江表多有裴子野高僧传一帙十卷。<a id="a-CM"></a>文极省约未极通鉴。<a id="a-CN"></a>故其差少。</p>
  <p id="aCO">释道辩。<a id="a-CP"></a>姓田氏。<a id="a-CQ"></a>范阳人。<a id="a-CR"></a>有别记云。<a id="a-CS"></a>着纳擎锡入于母胎。<a id="a-CT"></a>因而生焉。<a id="a-CU"></a>天性疏朗才术高世。<a id="a-CV"></a>虽曰耳聋。<a id="a-CW"></a>及对孝文不爽帝旨。<a id="a-CX"></a>由是荣观显美远近钦兹。<a id="a-CY"></a>剖定邪正开释封滞。<a id="a-CZ"></a>是所长也。<a id="a-Ca"></a>初住北台后随南迁道光河洛。<a id="a-Cb"></a>魏国有经。<a id="a-Cc"></a>号大法尊王。<a id="a-Cd"></a>八十余卷。<a id="a-Ce"></a>盛行于世辩执读知伪。<a id="a-Cf"></a>集而焚之。<a id="a-Cg"></a>将欲广注众经用通释典。<a id="a-Ch"></a>笔置听架鸟遂衔飞。<a id="a-Ci"></a>见此异征便寝斯作。<a id="a-Cj"></a>但注维摩胜鬘金刚般若。<a id="a-Ck"></a>小乘义章六卷大乘义五十章及申玄照等行世。<a id="a-Cl"></a>有弟子昙永亡名二人。<a id="a-Cm"></a>永潜遁自守隐黄龙山。<a id="a-Cn"></a>撰搜神论。<a id="a-Co"></a>隐士仪式。<a id="a-Cp"></a>名文笔雄健负才傲俗。<a id="a-Cq"></a>辩杖之而徙于黄龙。<a id="a-Cr"></a>初无恨想而晨夕遥礼云。</p>
  <p id="aCs">释道登。<a id="a-Ct"></a>姓芮东莞人聪警异伦殊有信力。<a id="a-Cu"></a>闻徐州有僧药者雅明经论。<a id="a-Cv"></a>挟策从之研综涅槃法花胜鬘。<a id="a-Cw"></a>后从僧渊学究成论。<a id="a-Cx"></a>年造知命誉动魏都。<a id="a-Cy"></a>北土宗之。<a id="a-Cz"></a>累信征请。<a id="a-D0"></a>登问同学法度曰。<a id="a-D1"></a>此请可乎。<a id="a-D2"></a>度曰。<a id="a-D3"></a>此国道学如林师匠百数。<a id="a-D4"></a>何世无行藏。<a id="a-D5"></a>何时无通塞。<a id="a-D6"></a>十方含灵皆应度脱。<a id="a-D7"></a>何容尽期。<a id="a-D8"></a>南国相劝行矣。<a id="a-D9"></a>如慧远拂衣庐阜。<a id="a-DA"></a>昙谛绝迹昆山。<a id="a-DB"></a>彭城刘遗民辞事就闲。<a id="a-DC"></a>斯并自是一方。<a id="a-DD"></a>何必尽命虚想岩穴远追巢许。<a id="a-DE"></a>纵复如此终不离小乘之机。<a id="a-DF"></a>岂欲使人在我先道不益世者哉。<a id="a-DG"></a>随方适化为物津梁不亦快乎。<a id="a-DH"></a>登即受请度亦随行。<a id="a-DI"></a>及到洛阳君臣僧尼莫不宾礼。<a id="a-DJ"></a>魏主邀登昆季策授荣爵。<a id="a-DK"></a>以其本姓不华。<a id="a-DL"></a>改芮为耐。<a id="a-DM"></a>讲说之盛四时不辍。<a id="a-DN"></a>未趣恒岳以息浮竞。<a id="a-DO"></a>学侣追随相仍山舍不免谈授。<a id="a-DP"></a>遂终于报德寺焉。<a id="a-DQ"></a>春秋八十有五。<a id="a-DR"></a>即魏景明年也。</p>
 </body>
</html>