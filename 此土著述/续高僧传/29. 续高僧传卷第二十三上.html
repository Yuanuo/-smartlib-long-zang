<!doctype html>
<html id="z3IBWSN1JV" data-ver="936">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">续高僧传卷第二十三上</h1>
  <p id="a2"></p>
  <p id="a3">明律下　正传六　附见五。</p>
  <p id="a4">唐京师弘福寺释智首传一。</p>
  <p id="a5">唐京师普光寺释慧琎传二(满德　真懿　善智　敬道)</p>
  <p id="a6">唐相州日光寺释法砺传三。</p>
  <p id="a7">唐京师普光寺释玄琬传四。</p>
  <p id="a8">唐蒲州仁寿寺释慧萧传五。</p>
  <p id="a9">唐京师普光寺释慧满传六。</p>
  <p id="aA">释智首。<a id="a-B"></a>姓皇甫氏。<a id="a-C"></a>其源即安定玄晏先生之后也。<a id="a-D"></a>家世丘园素居物表。<a id="a-E"></a>随官流寓徙宅漳滨。<a id="a-F"></a>而幼抱贞亮夙标雄杰。<a id="a-G"></a>髫年离俗驰誉乡邦。<a id="a-H"></a>初投相州云门寺智旻而出家焉。<a id="a-I"></a>旻亦禅府龙骧心学翘望。<a id="a-J"></a>即稠公之神足也。<a id="a-K"></a>以首岁居学稚且略禁科。<a id="a-L"></a>权示五门拥其三业。<a id="a-M"></a>而神慧所指不慕下流。<a id="a-N"></a>览属遗教戒为师本。<a id="a-O"></a>定慧众善自此而繁。<a id="a-P"></a>义理相符敢违先诰。<a id="a-Q"></a>所以每值律徒潜声咨问。<a id="a-R"></a>随闻弘范如说修行。<a id="a-S"></a>由是五众分騼。<a id="a-T"></a>莫不就而请谒。<a id="a-U"></a>俄而母氏辞世。<a id="a-V"></a>复入道门。<a id="a-W"></a>名为法施。<a id="a-X"></a>住于官寺。<a id="a-Y"></a>深修八敬遵重五仪。<a id="a-Z"></a>志欲预有。<a id="a-a"></a>制门誓愿奉而承则。<a id="a-b"></a>然尼众在道。<a id="a-c"></a>染附情深戒约是投。<a id="a-d"></a>率多轻毁。<a id="a-e"></a>而施割爱从道履正栖心。<a id="a-f"></a>威服尼流声高魏土。<a id="a-g"></a>自玄化东被未有斯踪。<a id="a-h"></a>以首膝下相亲素钟华望。<a id="a-i"></a>施欲早服道味濡沫戒宗。<a id="a-j"></a>乃启旻授其具足。<a id="a-k"></a>而未之许也。<a id="a-l"></a>便内惟正检外讯侪章。<a id="a-m"></a>恭附遵修缉谐伦伍。<a id="a-n"></a>旻察其仪轨默而识之。<a id="a-o"></a>知其风骨坚深乃许其受戒。<a id="a-p"></a>首以缘成之法事假明贤。<a id="a-q"></a>恐薄坠行门便有沦道器。<a id="a-r"></a>乃周访郑卫盛德胜人。<a id="a-s"></a>不累年期必邀登讣。<a id="a-t"></a>时过三载方遂素怀。<a id="a-u"></a>二十有二方禀大戒。<a id="a-v"></a>虽从师授而得否未知。<a id="a-w"></a>乃于古佛塔前请祈显证。<a id="a-x"></a>蒙降佛摩顶身心安泰。<a id="a-y"></a>方知感戒有实。<a id="a-z"></a>自尔旦夕咨访挺出恒标。<a id="a-10"></a>虽教所未闻。<a id="a-11"></a>而行仪先备。<a id="a-12"></a>及寻律部多会其文。<a id="a-13"></a>明若夙知更陶神府。<a id="a-14"></a>其有事义乖滞者。<a id="a-15"></a>皆汰浍相融冥逾合契。<a id="a-16"></a>后听道洪律席。<a id="a-17"></a>同侣七百锋颖如林。<a id="a-18"></a>至于寻文比义。<a id="a-19"></a>自言迥拔。<a id="a-1A"></a>及玄思励勇通冠群宗。<a id="a-1B"></a>刚正严明风飙遗绪者。<a id="a-1C"></a>莫尚于首矣。<a id="a-1D"></a>故未至立年频开律府。<a id="a-1E"></a>懿德敏行咸共器之。<a id="a-1F"></a>灵裕法师道振雄伯范超伦等。<a id="a-1G"></a>亲管缁属预在下筵。<a id="a-1H"></a>时共美之重增荣观。<a id="a-1I"></a>会隋高造寺远召禅宗。<a id="a-1J"></a>将欲广振律诠流晖帝壤。<a id="a-1K"></a>若不附定通戒。<a id="a-1L"></a>行学无归。<a id="a-1M"></a>遂随师入关止于禅定。<a id="a-1N"></a>解既冥通声光三辅。<a id="a-1O"></a>初达天邑具览篇章便更博观。<a id="a-1P"></a>新解润以前闻。<a id="a-1Q"></a>有识悟其玄规。<a id="a-1R"></a>更开讲肆既副本愿。<a id="a-1S"></a>登即然之。<a id="a-1T"></a>每日处众敷弘。<a id="a-1U"></a>余时却扫寻阅。<a id="a-1V"></a>于是三藏众经四年考定。<a id="a-1W"></a>其有词旨与律相关者。<a id="a-1X"></a>并对疏条会其前失。<a id="a-1Y"></a>自律部东阐六百许年。<a id="a-1Z"></a>传度归戒多迷体相。<a id="a-1a"></a>五部混而未分。<a id="a-1b"></a>二见纷其交杂。<a id="a-1c"></a>海内受戒。<a id="a-1d"></a>并诵法正之文。<a id="a-1e"></a>至于行护。<a id="a-1f"></a>随相多委师资相袭。<a id="a-1g"></a>缓急任其去取。<a id="a-1h"></a>轻重互而裁断。<a id="a-1i"></a>首乃衔慨披栝往往发蒙。<a id="a-1j"></a>商略古今具陈人世。<a id="a-1k"></a>着五部区分钞二十一卷。<a id="a-1l"></a>所谓高墉崇映天网遐张。<a id="a-1m"></a>再敞殊文统疏异术。<a id="a-1n"></a>群律见翻四百余卷因循讲解。<a id="a-1o"></a>由来一乱。<a id="a-1p"></a>今并括其同异。<a id="a-1q"></a>定其废立。<a id="a-1r"></a>本疏云师所撰。<a id="a-1s"></a>今缵两倍过之。<a id="a-1t"></a>故得诸部方驾于唐衢。<a id="a-1u"></a>七众周睇于贞观者。<a id="a-1v"></a>首之力矣。<a id="a-1w"></a>但关中专尚素奉僧祇。<a id="a-1x"></a>洪遵律师创开四分。<a id="a-1y"></a>而兼经通诲。<a id="a-1z"></a>道俗奔随。<a id="a-20"></a>至于传文律仪盖蔑如也。<a id="a-21"></a>首乃播此幽求便即对开两设。<a id="a-22"></a>沈文伏义。<a id="a-23"></a>亘通古而未弘。<a id="a-24"></a>硕难巨疑。<a id="a-25"></a>抑众师之不解。<a id="a-26"></a>皆标宗控会。<a id="a-27"></a>释然大观。<a id="a-28"></a>是由理思淹融。<a id="a-29"></a>故能统详决矣。<a id="a-2A"></a>使夫持律之宾日填堂宇。<a id="a-2B"></a>遵亦亲于法座命众师之。<a id="a-2C"></a>相成之道不忘。<a id="a-2D"></a>弘赞之功靡替。<a id="a-2E"></a>遂得知归秦土。<a id="a-2F"></a>莫不宗猷法镜。<a id="a-2G"></a>始于随文末纪。<a id="a-2H"></a>终于大渐之前。<a id="a-2I"></a>三十余载独步京辇无敢抗衡敷演所被成匠非一所以见迹行徒知名唐世者。<a id="a-2J"></a>皆是首之汲引。<a id="a-2K"></a>寔由匡弼之功。<a id="a-2L"></a>而复每升法字规诫学徒。<a id="a-2M"></a>微涉滥非者为停讲坐。<a id="a-2N"></a>或有堕学者皆召而诲喻。<a id="a-2O"></a>闻者垂泣无不惩革。<a id="a-2P"></a>大业之始。<a id="a-2Q"></a>又追住大禅定道场。<a id="a-2R"></a>今所谓大总持寺是也。<a id="a-2S"></a>供事转厚弥所遗削。<a id="a-2T"></a>顾以道穆帝里化移关表旧土凋丧流神靡依。<a id="a-2U"></a>乃抽撤什物百有余段。<a id="a-2V"></a>于相州云门故墟。<a id="a-2W"></a>今名光严山寺。<a id="a-2X"></a>于出家受戒二所双建两塔。<a id="a-2Y"></a>蓥以珠宝饰以丹青。<a id="a-2Z"></a>为列代之仪表。<a id="a-2a"></a>亦行学之资据。<a id="a-2b"></a>各铭景行树于塔右。<a id="a-2c"></a>贞观元年。<a id="a-2d"></a>有天竺三藏大赍梵本拟译唐文。<a id="a-2e"></a>乃诏所司搜扬英达。<a id="a-2f"></a>佥议所及遂处翻传。<a id="a-2g"></a>其有义涉律宗。<a id="a-2h"></a>皆咨而取正。<a id="a-2i"></a>至于八年。<a id="a-2j"></a>上以圣善早丧远感难陈虽化满天下而罔极之情未展。<a id="a-2k"></a>奉为太穆皇后。<a id="a-2l"></a>于宫城之西造弘福寺。<a id="a-2m"></a>广延德望咸萃其中。<a id="a-2n"></a>恐侥幸时誉妄登位席。<a id="a-2o"></a>以首道素严正不滥邀延。<a id="a-2p"></a>百辟上闻。<a id="a-2q"></a>召为弘福上座即总纲任采擢僧伦。<a id="a-2r"></a>其有预在征迎。<a id="a-2s"></a>莫不咨而趣舍。<a id="a-2t"></a>使夫众侣云会等嗅如兰不肃成规流芳不绝。<a id="a-2u"></a>自爰初开讲誓穷百遍。<a id="a-2v"></a>必得果心夕死可矣。<a id="a-2w"></a>始于漳表终至渭滨。<a id="a-2x"></a>随方陶诱恰穷本愿。<a id="a-2y"></a>庆本所念未几而终。<a id="a-2z"></a>详诸物议可为知命以贞观九年四月二十二日。<a id="a-30"></a>宿疹再加。<a id="a-31"></a>卒于所住。<a id="a-32"></a>春秋六十有九。<a id="a-33"></a>皇上哀悼。<a id="a-34"></a>下敕令百司供给。<a id="a-35"></a>丧事所须务令周备。<a id="a-36"></a>自隋至唐。<a id="a-37"></a>僧无国葬。<a id="a-38"></a>创开摸揩。<a id="a-39"></a>时共重之。<a id="a-3A"></a>仆射房玄龄。<a id="a-3B"></a>詹事杜正伦。<a id="a-3C"></a>并诸公卿。<a id="a-3D"></a>并亲尽哀诉崇戒范也。<a id="a-3E"></a>至二十九日。<a id="a-3F"></a>装办方具。<a id="a-3G"></a>时惟炎夏而尸不腐臭。<a id="a-3H"></a>众共嗟之。<a id="a-3I"></a>斯持戒力也。<a id="a-3J"></a>诸寺门学竞引素幢充诸街衖。<a id="a-3K"></a>官给地十亩于京城西郊之龙首原。<a id="a-3L"></a>县夫三百筑土坟之。<a id="a-3M"></a>种柏千株于今茂矣。<a id="a-3N"></a>慕义门学共立高碑。<a id="a-3O"></a>勒于弘福寺门。<a id="a-3P"></a>许敬宗为文。<a id="a-3Q"></a>初律师弘化终始有闻。<a id="a-3R"></a>博见之举通古罕例。<a id="a-3S"></a>自讲士交竞救习昔传。<a id="a-3T"></a>仇勘群宗多乖名实。<a id="a-3U"></a>非夫积因往世。<a id="a-3V"></a>故得情启天乘。<a id="a-3W"></a>数百年来收宗始定。<a id="a-3X"></a>兼勤于听说重于行事。<a id="a-3Y"></a>随务造仪皆施箴艾。<a id="a-3Z"></a>每于晦望说戒先具法物。<a id="a-3a"></a>花香交饰蓥发堂中。<a id="a-3b"></a>预在听徒合掌跪坐一众兢竦。<a id="a-3c"></a>终于前事说欲陈净偏所诫期。<a id="a-3d"></a>每讲出罪濯诸沈累。<a id="a-3e"></a>故持律之士多往参焉。<a id="a-3f"></a>自终世后此事便绝。<a id="a-3g"></a>余尝处末座向经十载具观盛化。<a id="a-3h"></a>不觉谓之。<a id="a-3i"></a>生常初未之钦遇也。<a id="a-3j"></a>乃发愤关表具觌异徒。<a id="a-3k"></a>溢目者希将还京辅。<a id="a-3l"></a>忽承即世行相自崩。<a id="a-3m"></a>返望当时有逾天岸。<a id="a-3n"></a>呜呼可悲之深矣。</p>
  <p id="a3o">释慧琎。<a id="a-3p"></a>姓吴。<a id="a-3q"></a>杨州江都人也。<a id="a-3r"></a>母怀之时。<a id="a-3s"></a>即祛嗜欲。<a id="a-3t"></a>辛腥俗味眇然不顾。<a id="a-3u"></a>识者以为儿之所致。<a id="a-3v"></a>同身子矣。<a id="a-3w"></a>及年七岁心慕缁徒。<a id="a-3x"></a>道见沙门寻而忘返。<a id="a-3y"></a>亲欣其信仰也。<a id="a-3z"></a>遂放依荣法师而出家焉。<a id="a-40"></a>孝谨天然罔由师训。<a id="a-41"></a>随从奉敬初无乖越。<a id="a-42"></a>每从荣游履诸寺。<a id="a-43"></a>一无敢出离。<a id="a-44"></a>便于荣所卧床下席地而伏。<a id="a-45"></a>斯例非一。<a id="a-46"></a>听荣摄论大悟时伦。<a id="a-47"></a>即而讲说。<a id="a-48"></a>嗟赏者众。<a id="a-49"></a>谈吐清雅妙会物情。<a id="a-4A"></a>于仁寿年中。<a id="a-4B"></a>从荣被召入于禅定。<a id="a-4C"></a>及具戒后专精律仪。<a id="a-4D"></a>听遵律师讲凡二十遍。<a id="a-4E"></a>又听首律师数亦相及。<a id="a-4F"></a>谦弱成治竖论不言。<a id="a-4G"></a>讲扬摄论方敷律相。<a id="a-4H"></a>时以其寄大乘而弘行范也。<a id="a-4I"></a>大业末历郊垒多虞。<a id="a-4J"></a>禅定一众雅推琎善能御敌。<a id="a-4K"></a>乃总集诸处人畜。<a id="a-4L"></a>普在昆池一庄。<a id="a-4M"></a>多设战楼用以防拟。<a id="a-4N"></a>琎独号令莫敢当锋。<a id="a-4O"></a>时司竹群贼鼓行郊野。<a id="a-4P"></a>所至摧殄无抗拒者。<a id="a-4Q"></a>兵临庄次。<a id="a-4R"></a>意在诛荡。<a id="a-4S"></a>琎登楼一望。<a id="a-4T"></a>但见张旗十里。<a id="a-4U"></a>乃收束弓刀反缚奴仆。<a id="a-4V"></a>大设肴膳广开仓廪。<a id="a-4W"></a>身先入阵劳问军主。<a id="a-4X"></a>引至庄中命令就坐。<a id="a-4Y"></a>既见盛设相与开颜。<a id="a-4Z"></a>各执琎手。<a id="a-4a"></a>健道人也。<a id="a-4b"></a>饱啖而旋。<a id="a-4c"></a>惟取牛十头拟劳军士。<a id="a-4d"></a>牵至中道琎复从乞。<a id="a-4e"></a>以衔前顾皆用还之。<a id="a-4f"></a>所以义宁之初通庄并溃。<a id="a-4g"></a>惟有禅定如旧无损。<a id="a-4h"></a>即深明机要善达开遮。<a id="a-4i"></a>一人而已。<a id="a-4j"></a>加又偏工巧性无施不可。<a id="a-4k"></a>或庄严彩饰。<a id="a-4l"></a>或丹青轮奂。<a id="a-4m"></a>或裁缝服玩。<a id="a-4n"></a>或驱策人物。<a id="a-4o"></a>众兼四百通用推贤。<a id="a-4p"></a>至于诵说戒经。<a id="a-4q"></a>清音流靡。<a id="a-4r"></a>由来怠堕者闻琎说戒皆来坐听。<a id="a-4s"></a>竦耳峻坐畏其声止。<a id="a-4t"></a>贞观之初任云花寺上座。<a id="a-4u"></a>常弘摄论化开律部。<a id="a-4v"></a>晚又下令征入普光。<a id="a-4w"></a>纲理僧伦大小清穆。<a id="a-4x"></a>以八年冬终于此寺。<a id="a-4y"></a>春秋五十余矣。<a id="a-4z"></a>时又有沙门满德善智真懿敬道者。<a id="a-50"></a>同琎所学慕义朋从。<a id="a-51"></a>德慧悟天开谈说弘畅。<a id="a-52"></a>智博解深奥情欣护法。<a id="a-53"></a>懿导说有功化行多阻。<a id="a-54"></a>道抱素自资性存经史。<a id="a-55"></a>多从物故。<a id="a-56"></a>懿独存焉扬敷京辇。</p>
  <p id="a57">释法砺。<a id="a-58"></a>俗姓李氏。<a id="a-59"></a>赵人也。<a id="a-5A"></a>因宦遂家于相焉。<a id="a-5B"></a>生而牙齿全具。<a id="a-5C"></a>迄于终老中无龀毁。<a id="a-5D"></a>坚白逾常。<a id="a-5E"></a>登年学位便欣大法。<a id="a-5F"></a>初归灵裕法师。<a id="a-5G"></a>即度为弟子。<a id="a-5H"></a>风素翔郁威容都雅。<a id="a-5I"></a>言议博达欣尚玄奥。<a id="a-5J"></a>受具已后敦慎戒科。<a id="a-5K"></a>从静洪津师咨学四分。<a id="a-5L"></a>指撝刑网有历年所。<a id="a-5M"></a>振绩徽猷誉腾时类。<a id="a-5N"></a>功业既着更师异轨。<a id="a-5O"></a>又从恒州渊公。<a id="a-5P"></a>听集大义乃周两载。<a id="a-5Q"></a>统略支叶穷讨根源。<a id="a-5R"></a>当即簙引所闻开讲律要。<a id="a-5S"></a>词吐简诣攻难弥坚。<a id="a-5T"></a>故得邻几独绝尤称今古。<a id="a-5U"></a>末又往江南游览十诵。<a id="a-5V"></a>而盛专师授讨击未资。<a id="a-5W"></a>还返邺中适缘开导。<a id="a-5X"></a>属隋炀道销岳渎尘扰。<a id="a-5Y"></a>听徒拥戢咨逮无因。<a id="a-5Z"></a>唐运初基法门重辟。<a id="a-5a"></a>会临漳令裴师远。<a id="a-5b"></a>夙承清训预展法筵。<a id="a-5c"></a>请砺在县敷弘相续。<a id="a-5d"></a>绵积累载开悟极多。<a id="a-5e"></a>四方怀道霄兴命驾。<a id="a-5f"></a>解契升堂行敦入室。<a id="a-5g"></a>砺以初学旧习委访莫归。<a id="a-5h"></a>若不流于文记是则通心无路。<a id="a-5i"></a>乃开拓素业更委异闻。<a id="a-5j"></a>旁讯经论为之本疏。<a id="a-5k"></a>时慧休法师道声远被见重世猷。<a id="a-5l"></a>赞击神理文义相接。<a id="a-5m"></a>故得符采相照律观高邈。<a id="a-5n"></a>休有功焉。<a id="a-5o"></a>以贞观九年十月。<a id="a-5p"></a>卒于故邺日光住寺。<a id="a-5q"></a>春秋六十有七。<a id="a-5r"></a>前后讲律四十余遍。<a id="a-5s"></a>制四分疏十卷。<a id="a-5t"></a>羯磨疏三卷。<a id="a-5u"></a>舍忏仪轻重叙等。<a id="a-5v"></a>各施卷部见重于时。<a id="a-5w"></a>时卫州道烁。<a id="a-5x"></a>律学所崇。<a id="a-5y"></a>业驾于砺。<a id="a-5z"></a>为时所重矣。</p>
  <p id="a60">释玄琬。<a id="a-61"></a>俗姓扬。<a id="a-62"></a>弘农华州人也。<a id="a-63"></a>远祖因徙今居雍州之新丰焉。<a id="a-64"></a>青襟悟道履操冲明。<a id="a-65"></a>志在学年方游法苑。<a id="a-66"></a>事沙门昙延法师。<a id="a-67"></a>延震岭宏标遗教法主。<a id="a-68"></a>隋文钦重立寺处之。<a id="a-69"></a>具见别传。<a id="a-6A"></a>而琬位居入室恭恪据怀及进具后。<a id="a-6B"></a>便随洪遵律师伏膺四分。<a id="a-6C"></a>冠冤遮性镕汰持犯。<a id="a-6D"></a>涉律三载便事敷演。<a id="a-6E"></a>使于后进乐推前英叹美。<a id="a-6F"></a>乃旋踵本师。<a id="a-6G"></a>涅槃真体。<a id="a-6H"></a>捃掇新异。<a id="a-6I"></a>妙写幽微。<a id="a-6J"></a>又欲钦佩唯识包举理性。<a id="a-6K"></a>于昙迁禅师禀学摄论。<a id="a-6L"></a>并寻阅众锋。<a id="a-6M"></a>穷其心计。<a id="a-6N"></a>法华大集楞伽胜鬘地论中百等。<a id="a-6O"></a>并资承茂实。<a id="a-6P"></a>研核新闻。<a id="a-6Q"></a>环循弥讨。<a id="a-6R"></a>其际搜会。<a id="a-6S"></a>擢其玄理。<a id="a-6T"></a>然顾福智相导有若轮驰。<a id="a-6U"></a>慧业略剖于终。<a id="a-6V"></a>标树创开于始。<a id="a-6W"></a>永惟延师存日。<a id="a-6X"></a>愿造丈六释迦。<a id="a-6Y"></a>经略未圆奄便物故。<a id="a-6Z"></a>誓志营复克遂先摸。<a id="a-6a"></a>于仁寿二年。<a id="a-6b"></a>提洽有缘便事炉锤。<a id="a-6c"></a>寺乃京皋冲要。<a id="a-6d"></a>峙望归心。<a id="a-6e"></a>故使至感冥通控引咸遂。<a id="a-6f"></a>当时空色清朗杲日流辉。<a id="a-6g"></a>上天雨花状如云母。<a id="a-6h"></a>满空飘洒终坠像前。<a id="a-6i"></a>僚庶嘉其罕逢。<a id="a-6j"></a>法属庆斯荣瑞及开摸之后雅相逾圆。<a id="a-6k"></a>即为关辅栋梁。<a id="a-6l"></a>金像之大有未过也。<a id="a-6m"></a>今在本寺。<a id="a-6n"></a>每于静夜清朝。<a id="a-6o"></a>飞流八音之响。<a id="a-6p"></a>而不测其来至。<a id="a-6q"></a>又造经四藏备尽庄严。<a id="a-6r"></a>诸有缮写皆资本据。<a id="a-6s"></a>又以二月八日大圣诞沐之晨。<a id="a-6t"></a>追惟旧绪敬崇浴具。<a id="a-6u"></a>每年此旦建讲设斋。<a id="a-6v"></a>通召四众供含悲敬。<a id="a-6w"></a>办罗七物普及僧俦。<a id="a-6x"></a>又常慨运岠象末有亏归禁。<a id="a-6y"></a>至于授受遮难滋彰乃蓥饰道场寻诸忏法。<a id="a-6z"></a>每春于受戒之首。<a id="a-70"></a>依二十五佛及千转神咒。<a id="a-71"></a>洁斋行道。<a id="a-72"></a>使彼毁禁之流澄源返净。<a id="a-73"></a>登坛纳法明白无疑。<a id="a-74"></a>并传嗣于今住持不绝。<a id="a-75"></a>从此而求。<a id="a-76"></a>可谓护法菩萨也。<a id="a-77"></a>而重法尊行。<a id="a-78"></a>晨夕相仍。<a id="a-79"></a>若值上德异人。<a id="a-7A"></a>必揖对欣振咨承余令。<a id="a-7B"></a>虽闻同昔习。<a id="a-7C"></a>而翘仰如新。<a id="a-7D"></a>斯后已谦光。<a id="a-7E"></a>罕有踪矣。<a id="a-7F"></a>逮贞观初年。<a id="a-7G"></a>以琬戒素成治朝野具瞻。<a id="a-7H"></a>有敕召为皇太子及诸王等受菩萨戒。<a id="a-7I"></a>故储宫以下师礼崇焉。<a id="a-7J"></a>有令造普光寺。<a id="a-7K"></a>召而居之。<a id="a-7L"></a>供事丰华广沾会响。<a id="a-7M"></a>又别敕延入为皇后六宫并妃主等。<a id="a-7N"></a>受戒椒掖问德禁中。<a id="a-7O"></a>授纳法财日逾填委。<a id="a-7P"></a>而钦若自守不顾有余。<a id="a-7Q"></a>嚫施所资悉营功德。<a id="a-7R"></a>寻有别敕。<a id="a-7S"></a>于苑内德业寺。<a id="a-7T"></a>为皇后写现在藏经。<a id="a-7U"></a>当即下令。<a id="a-7V"></a>于延兴寺更造藏经。<a id="a-7W"></a>并委其监护。<a id="a-7X"></a>琬以二宫所寄惟谷其诚。<a id="a-7Y"></a>只奉不难义须弘选。<a id="a-7Z"></a>自周季灭法隋朝再兴。<a id="a-7a"></a>传度法本但存卷秩。<a id="a-7b"></a>至于寻检文理。<a id="a-7c"></a>取会多乖。<a id="a-7d"></a>乃结义学沙门仇勘正则。<a id="a-7e"></a>其有词旨不通者并咨而取决。<a id="a-7f"></a>故得法宝无滥于疑伪。<a id="a-7g"></a>迷悟有分于本末。<a id="a-7h"></a>纲领贞明自琬始也。<a id="a-7i"></a>昔育王再集于周时。<a id="a-7j"></a>今琬定宗于唐世。<a id="a-7k"></a>彼此诚异。<a id="a-7l"></a>厥致齐焉。<a id="a-7m"></a>然其匠训于世。<a id="a-7n"></a>三藏含之。<a id="a-7o"></a>偏以苦节自修德。<a id="a-7p"></a>以律仪驰誉。<a id="a-7q"></a>言为世范缁素收归。<a id="a-7r"></a>华夷诸国僧尼从受具戒者三千余人。<a id="a-7s"></a>王公僚佐爰及皂隶。<a id="a-7t"></a>从受归戒者二十余万。<a id="a-7u"></a>左仆射萧瑀兄弟。<a id="a-7v"></a>人伦藻镜久厌时烦。<a id="a-7w"></a>每咨法华会三之旨。<a id="a-7x"></a>龙树明中之教。<a id="a-7y"></a>沉吟移景奉佩而旋。<a id="a-7z"></a>右仆射杜如晦。<a id="a-80"></a>临终委命。<a id="a-81"></a>召为历劫师资。<a id="a-82"></a>大将军薜万彻毗季。<a id="a-83"></a>并及母氏。<a id="a-84"></a>并钦崇戒约蔬素形终。<a id="a-85"></a>普光道岳法师。<a id="a-86"></a>解洞幽关辩开慧府。<a id="a-87"></a>敬奉戒香行菩萨道。<a id="a-88"></a>而汲引亡疲弘务终日。<a id="a-89"></a>因之革励修习者计非恒准。<a id="a-8A"></a>故京辅士庶继踵烟随。<a id="a-8B"></a>礼供相寻日盈厨库。<a id="a-8C"></a>时有巫觋者云。<a id="a-8D"></a>每至授戒说法。<a id="a-8E"></a>异类鬼神。<a id="a-8F"></a>诸方屯聚。<a id="a-8G"></a>如承受相。<a id="a-8H"></a>自非至功冥被孰能致乎。<a id="a-8I"></a>琬以戒劝之至。<a id="a-8J"></a>物我同钦。<a id="a-8K"></a>义等风行。<a id="a-8L"></a>事符草偃乃致书皇太子曰。<a id="a-8M"></a>元正告始景福惟新。<a id="a-8N"></a>伏惟殿下。<a id="a-8O"></a>膺时纳祐罄无不宜但琬夙萦沉痾不获奉庆。<a id="a-8P"></a>蒙降逮问无任荷戢。<a id="a-8Q"></a>感顾恩隆罔知攸厝。<a id="a-8R"></a>今略经中要务即可详行者四条。<a id="a-8S"></a>留意寻检永绥宝祚。<a id="a-8T"></a>初劝行慈。<a id="a-8U"></a>引涅槃梵行之文。<a id="a-8V"></a>令起含养之心存兼济之救也。<a id="a-8W"></a>二减杀者。<a id="a-8X"></a>引儒礼无故不杀牛羊者。<a id="a-8Y"></a>皆重其生去其滥逸也。<a id="a-8Z"></a>又言。<a id="a-8a"></a>王者修其教不易其俗。<a id="a-8b"></a>齐其政不易其宜。<a id="a-8c"></a>见其生不忍其死。<a id="a-8d"></a>闻其声不食其肉。<a id="a-8e"></a>此即上帝悼损害之失。<a id="a-8f"></a>树止杀之渐也。<a id="a-8g"></a>故佛经有恕己之喻。<a id="a-8h"></a>诫之杀打诸事也。<a id="a-8i"></a>琬闻。<a id="a-8j"></a>东宫常膳日多烹宰。<a id="a-8k"></a>审如所承。<a id="a-8l"></a>诚有大损。<a id="a-8m"></a>殿下以一身之料遍拟群僚。<a id="a-8n"></a>及至断命所由。<a id="a-8o"></a>莫不皆推殿下。<a id="a-8p"></a>所以长怀夕惕。<a id="a-8q"></a>望崇慈恕。<a id="a-8r"></a>自今以往请少杀生。<a id="a-8s"></a>东宫内外咸减肉料。<a id="a-8t"></a>则历长命久仁育斯隆。<a id="a-8u"></a>三顺气者。<a id="a-8v"></a>如经不杀曰仁。<a id="a-8w"></a>仁主肝。<a id="a-8x"></a>肝者木也。<a id="a-8y"></a>春阳之时万物尽生。<a id="a-8z"></a>宜育群品用答冥造。<a id="a-90"></a>如其有杀是不顺气。<a id="a-91"></a>殿下位处少阳福居春月。<a id="a-92"></a>行慈以和正气。<a id="a-93"></a>施惠以保天龄。<a id="a-94"></a>请年别春季断肉停杀。<a id="a-95"></a>愍彼含育顺此阳和。<a id="a-96"></a>四奉斋者。<a id="a-97"></a>如经年三月六能洁六根便资五福。<a id="a-98"></a>伏愿遵行受持斋戒。<a id="a-99"></a>何者今享此重位咸资往因。<a id="a-9A"></a>复能进德崇善用成其美。<a id="a-9B"></a>则善知识者是大因缘。<a id="a-9C"></a>玄琬道德疏微曲蒙顾眄。<a id="a-9D"></a>谨率闻见敢尘听览。<a id="a-9E"></a>登即答曰。<a id="a-9F"></a>辱师所示妙法四科。<a id="a-9G"></a>循览周环用深铭佩。<a id="a-9H"></a>法师旱祛尘累游神物表。<a id="a-9I"></a>阐鹫岭之微言。<a id="a-9J"></a>探龙宫之秘藏。<a id="a-9K"></a>洞开灵府凝照玄门。<a id="a-9L"></a>固以高步弥天邻几初地。<a id="a-9M"></a>遂能留情博施开导蒙心。<a id="a-9N"></a>理实义周词华致远。<a id="a-9O"></a>包括今古网罗内外。<a id="a-9P"></a>训诱之至审谕之方。<a id="a-9Q"></a>纵圣达立言师傅弘道。<a id="a-9R"></a>亦未足仿佛要津拟仪高论。<a id="a-9S"></a>但行慈减杀顺气奉斋。<a id="a-9T"></a>斯乃仁人之心。<a id="a-9U"></a>以成大慈之行。<a id="a-9V"></a>谨当缄诸心府奉以周旋。<a id="a-9W"></a>永籍胜因用期冥祐。<a id="a-9X"></a>余文不载。<a id="a-9Y"></a>其言令之行化及此类。<a id="a-9Z"></a>九年下诏断杀。<a id="a-9a"></a>起于三月尽于五月。<a id="a-9b"></a>琬以仁育兼济。<a id="a-9c"></a>乃上启更延。<a id="a-9d"></a>帝又特听尽于岁暮。<a id="a-9e"></a>贞观十年杪冬。<a id="a-9f"></a>遘疾知归后世。<a id="a-9g"></a>又致启东宫累以大法。<a id="a-9h"></a>又上遗封表于帝曰。<a id="a-9i"></a>玄琬闻。<a id="a-9j"></a>真容晦迹像教凌迟。<a id="a-9k"></a>无不假缁素以住持设内外而为护。<a id="a-9l"></a>遂得法云再润慧日重辉。<a id="a-9m"></a>光协万乘绍隆千载。<a id="a-9n"></a>窃寻住持之理义有多门。<a id="a-9o"></a>弘护之方教乃非一。<a id="a-9p"></a>若不依佛取舍。<a id="a-9q"></a>仍恐赏罚乖宗。<a id="a-9r"></a>如其准教验时。<a id="a-9s"></a>是则简敬当理。<a id="a-9t"></a>伏以僧尼等不依戒律致犯刑章。<a id="a-9u"></a>闻彻阙庭尘劳听览。<a id="a-9v"></a>琬等僧徒无任惭惧。<a id="a-9w"></a>但恐余年昏朽疾苦相仍。<a id="a-9x"></a>弱命不存洪恩未答。<a id="a-9y"></a>遂于经中。<a id="a-9z"></a>撰佛教后代国王赏罚三宝法及安养苍生论并三德论各一卷。<a id="a-A0"></a>伏愿圣躬亲降披览。<a id="a-A1"></a>陛下广开上书之路。<a id="a-A2"></a>冀纳刍荛之言。<a id="a-A3"></a>谨献秘要之经。<a id="a-A4"></a>请详金口之教。<a id="a-A5"></a>但琬忝当传法。<a id="a-A6"></a>庶无匿教之[保/言]。<a id="a-A7"></a>扶劣署封。<a id="a-A8"></a>以酬终后之事。<a id="a-A9"></a>不胜恋仰。<a id="a-AA"></a>谨奉经以闻。<a id="a-AB"></a>又遗诫门人在于道检。<a id="a-AC"></a>言极详切读者垂泪。<a id="a-AD"></a>又云。<a id="a-AE"></a>余荫施诸众生。<a id="a-AF"></a>余骸依古焚弃。<a id="a-AG"></a>制服丧临一无预怀。<a id="a-AH"></a>遂以腊月七日。<a id="a-AI"></a>卒于延兴寺房。<a id="a-AJ"></a>春秋七十有五。<a id="a-AK"></a>道俗失依皇储哀恸。<a id="a-AL"></a>天子下诏曰。<a id="a-AM"></a>玄琬律师戒行贞固学业清通。<a id="a-AN"></a>方寄弘宣正法利益群品。<a id="a-AO"></a>不幸没世。<a id="a-AP"></a>情深恻悼。<a id="a-AQ"></a>赐物如别。<a id="a-AR"></a>斋殡所须事由天府。<a id="a-AS"></a>春宫懿戚卿相重臣。<a id="a-AT"></a>并舍金贝。<a id="a-AU"></a>荣嘉赗赠营助追福。<a id="a-AV"></a>暨于百日。<a id="a-AW"></a>特进萧瑀。<a id="a-AX"></a>太府萧璟。<a id="a-AY"></a>宗正李百药。<a id="a-AZ"></a>詹事杜正伦等。<a id="a-Aa"></a>并亲奉戒约躬尽哀礼。<a id="a-Ab"></a>后旋殡山寺。<a id="a-Ac"></a>幢盖相映香花乱空。<a id="a-Ad"></a>从者如云众盈数万。<a id="a-Ae"></a>前傧达于终南。<a id="a-Af"></a>后尘犹继于城阙。<a id="a-Ag"></a>四十里间皂素充道。<a id="a-Ah"></a>皆云。<a id="a-Ai"></a>我师斯亡。<a id="a-Aj"></a>戒业谁保。<a id="a-Ak"></a>故为时宗如此也。<a id="a-Al"></a>弟子等五百余人奉遵遗旨。<a id="a-Am"></a>尔时云高风静水净油香。<a id="a-An"></a>七众弥山一心悲结。<a id="a-Ao"></a>乃命下火依法阇维。<a id="a-Ap"></a>薪尽灰飞廓然归本。<a id="a-Aq"></a>仍于焚所建佛塔一区。<a id="a-Ar"></a>用津灵识仪像存焉。<a id="a-As"></a>东宫洗马兰陵萧钧制铭。<a id="a-At"></a>宗正卿李伯药制碑立于塔所时为冠绝。<a id="a-Au"></a>初琬自始及终意存弘济。<a id="a-Av"></a>生善福智无不缀心。<a id="a-Aw"></a>武德之初。<a id="a-Ax"></a>时经剥丧粒食勇贵。<a id="a-Ay"></a>客僧无托。<a id="a-Az"></a>乃自竭余力。<a id="a-B0"></a>行化魁豪。<a id="a-B1"></a>随得货贿并充供给。<a id="a-B2"></a>日到寺厨亲问丰约。<a id="a-B3"></a>故主客同庆焉。<a id="a-B4"></a>又像季浇漓多轻戒律。<a id="a-B5"></a>乃以身轨物引诸法属。<a id="a-B6"></a>亲执经文依时附听。<a id="a-B7"></a>乃经十遍远嗣先尘。<a id="a-B8"></a>智首律师德光荣问于帝京者。<a id="a-B9"></a>寔资成赞能扇芳风。<a id="a-BA"></a>自见令达。<a id="a-BB"></a>罕能推挹如此人矣。<a id="a-BC"></a>故使唐运搜举岁拔贤良。<a id="a-BD"></a>多是律宗。<a id="a-BE"></a>实由琬之笃课也。<a id="a-BF"></a>而容范端肃声气朗峻。<a id="a-BG"></a>预瞻敬者莫不懔然。<a id="a-BH"></a>故图象厥相。<a id="a-BI"></a>犹令人畏者。<a id="a-BJ"></a>弟子僧伽。<a id="a-BK"></a>俗姓元氏。<a id="a-BL"></a>清悟寡嗜欲。<a id="a-BM"></a>常随琬导物。<a id="a-BN"></a>而立志贞正。<a id="a-BO"></a>机谏变适不犯颜色。<a id="a-BP"></a>以味静为宗。<a id="a-BQ"></a>又不希人世。<a id="a-BR"></a>依闲业道。<a id="a-BS"></a>是所谋焉。<a id="a-BT"></a>临终清[口*敕]敛容。<a id="a-BU"></a>明诲而卒。<a id="a-BV"></a>岂非师资谦德能世其尘。<a id="a-BW"></a>而恨其早卒清规未远。</p>
  <p id="aBX">释慧萧。<a id="a-BY"></a>俗姓刘。<a id="a-BZ"></a>本彭城人。<a id="a-Ba"></a>世家徙于许州之长葛。<a id="a-Bb"></a>故又为县人焉。<a id="a-Bc"></a>奕叶以衣缨称士大夫。<a id="a-Bd"></a>十八为书生。<a id="a-Be"></a>聪悟敏达善说诗礼。<a id="a-Bf"></a>州郡以明经举之。<a id="a-Bg"></a>非其所好。<a id="a-Bh"></a>遂入嵩高山求师出家。<a id="a-Bi"></a>强识前闻。<a id="a-Bj"></a>而以戒行见称。<a id="a-Bk"></a>耆旧明达相谓曰。<a id="a-Bl"></a>若人如此。<a id="a-Bm"></a>必今代之优波离也。<a id="a-Bn"></a>开皇初游学邺城博综经律。<a id="a-Bo"></a>乃贯练众部偏宗四分。<a id="a-Bp"></a>闻泰山灵岩寺幽栖洁行之宅也。<a id="a-Bq"></a>乃往从焉。<a id="a-Br"></a>后以和上年衰复还中岳。<a id="a-Bs"></a>于时隋祖创业四海为家。<a id="a-Bt"></a>故得纵任往还无所拘碍。<a id="a-Bu"></a>时龙门沙门明朗。<a id="a-Bv"></a>河东持律之最。<a id="a-Bw"></a>承萧道声借甚。<a id="a-Bx"></a>不远从之。<a id="a-By"></a>朗虽年齿隆萧。<a id="a-Bz"></a>而卑身礼事。<a id="a-C0"></a>并深相悦服。<a id="a-C1"></a>道合欣然。<a id="a-C2"></a>淹留岁序。<a id="a-C3"></a>请归河曲。<a id="a-C4"></a>萧亦不滞物我。<a id="a-C5"></a>相与同行住于龙门之定林寺。<a id="a-C6"></a>历缘山水居随所好。<a id="a-C7"></a>寻访同志不惮危险。<a id="a-C8"></a>马头山有僧善禅师。<a id="a-C9"></a>聚徒结业从而习定。<a id="a-CA"></a>时还朗寺弘畅毗尼。<a id="a-CB"></a>仁寿中频向黄颊山依岩夏坐。<a id="a-CC"></a>有亡命者因事投焉。<a id="a-CD"></a>不忍遣之留匿经久。<a id="a-CE"></a>后以事发。<a id="a-CF"></a>引萧为侣。<a id="a-CG"></a>所在督课追征赴狱。<a id="a-CH"></a>会朗善俱亡。<a id="a-CI"></a>又兼匿罪。<a id="a-CJ"></a>便振锡徂南路经蒲阪。<a id="a-CK"></a>时沙门道积神素道杰等。<a id="a-CL"></a>晋川英彦素与周旋。<a id="a-CM"></a>留连累载。<a id="a-CN"></a>属隋炀坠历法令滋彰。<a id="a-CO"></a>藏匿严科殊为峻刻。<a id="a-CP"></a>萧以许身为道随务东西。<a id="a-CQ"></a>名贯久除栖遁幽阻。<a id="a-CR"></a>自中条王屋巨壑深林。<a id="a-CS"></a>无险不登若游庭户。<a id="a-CT"></a>逮中原版荡妖气一乱河东郡丞丁荣。<a id="a-CU"></a>敬服德音招住仁寿。<a id="a-CV"></a>长弘律藏学者肩随。<a id="a-CW"></a>义宁中。<a id="a-CX"></a>被拥西城不亏讲业。<a id="a-CY"></a>及后安静弥崇法会。<a id="a-CZ"></a>蒲陕晋绛五众师焉。<a id="a-Ca"></a>以贞观十四年终于仁寿。<a id="a-Cb"></a>春秋七十有三。<a id="a-Cc"></a>自萧服心戒业。<a id="a-Cd"></a>演导为宗。<a id="a-Ce"></a>友接朋胜时无与贰。<a id="a-Cf"></a>每念朗善游好。<a id="a-Cg"></a>不觉涕之无从。<a id="a-Ch"></a>不能裁止。<a id="a-Ci"></a>便登眺而恸。<a id="a-Cj"></a>斯重交募善为如此也。<a id="a-Ck"></a>曾讲涅槃仅十许遍。<a id="a-Cl"></a>犹恨大乘无功。<a id="a-Cm"></a>遂玩读华严。<a id="a-Cn"></a>于数年间口不辍音文不释手。<a id="a-Co"></a>有请萧为方广讲主。<a id="a-Cp"></a>乃止之曰。<a id="a-Cq"></a>吾尚未解经意安可讲乎。<a id="a-Cr"></a>时以为贞而且谅。<a id="a-Cs"></a>又惧误诸后学云。</p>
  <p id="aCt">释慧满。<a id="a-Cu"></a>姓梁氏。<a id="a-Cv"></a>雍州长安人也。<a id="a-Cw"></a>父粲历仕隋唐为海叠诸州刺史。<a id="a-Cx"></a>满生年素洁履正标宗。<a id="a-Cy"></a>慈济含育殆非修学。<a id="a-Cz"></a>世俗肴膳见便寒悚。<a id="a-D0"></a>僧仪道具睹即欣仰。<a id="a-D1"></a>年甫七岁即乐出家。<a id="a-D2"></a>二亲素奉佛宗不违其志。<a id="a-D3"></a>父临海州有敕听度。<a id="a-D4"></a>便蒙剃发。<a id="a-D5"></a>随父还京住大兴善。<a id="a-D6"></a>为仙法师弟子。<a id="a-D7"></a>仙名望京邑识悟有从。<a id="a-D8"></a>既道俗洽闻。<a id="a-D9"></a>故父亲付嘱。<a id="a-DA"></a>后携住仁寿宫之三善寺。<a id="a-DB"></a>及大业之始。<a id="a-DC"></a>又住大禅定焉。<a id="a-DD"></a>进戒奉业于智首律师。<a id="a-DE"></a>明慎威仪学门推揖。<a id="a-DF"></a>思择理味以达曙为恒。<a id="a-DG"></a>而勤于政事乐行劝勉。<a id="a-DH"></a>每值立界施。<a id="a-DI"></a>则唱白科举。<a id="a-DJ"></a>身先众侣咨考疑议。<a id="a-DK"></a>至于受戒缘集难遮多少。<a id="a-DL"></a>教授独断成不眇然。<a id="a-DM"></a>满乃预令识相。<a id="a-DN"></a>提撕抵掌。<a id="a-DO"></a>致有临机忘逸往往征正。<a id="a-DP"></a>时共重其详审敬其成进也。<a id="a-DQ"></a>游讲四方不拘世累。<a id="a-DR"></a>贞观三年。<a id="a-DS"></a>尝于鄜城魏兵曹家别院。<a id="a-DT"></a>讲羯磨法。<a id="a-DU"></a>所居草室忽为火烧。<a id="a-DV"></a>风焰俱盛。<a id="a-DW"></a>将延西及。<a id="a-DX"></a>满索水潠之。<a id="a-DY"></a>因即风回火灭得无烧爇。<a id="a-DZ"></a>斯戒德之威。<a id="a-Da"></a>颇难登继。<a id="a-Db"></a>至七年。<a id="a-Dc"></a>令造新寺。<a id="a-Dd"></a>通选大德。<a id="a-De"></a>以满行绩前闻。<a id="a-Df"></a>引之令住。<a id="a-Dg"></a>其年奉敕令任弘济寺上座。<a id="a-Dh"></a>专弘律训奖导僧徒。<a id="a-Di"></a>丞有成规旁流他寺。<a id="a-Dj"></a>有集仙寺尼。<a id="a-Dk"></a>素无慧解妄有师习。<a id="a-Dl"></a>铸老子真人等像私自供养。<a id="a-Dm"></a>并广召黄巾在堂庆度。<a id="a-Dn"></a>满与诸僧同预斋集。<a id="a-Do"></a>既属此事。<a id="a-Dp"></a>公呵止之。<a id="a-Dq"></a>连告大德显行摈罚。<a id="a-Dr"></a>又追取道像入太原寺改成佛相。<a id="a-Ds"></a>用诫余习。<a id="a-Dt"></a>昔周赵王治蜀。<a id="a-Du"></a>有道士造老君像而以菩萨侠侍。<a id="a-Dv"></a>僧以事闻。<a id="a-Dw"></a>王乃判曰。<a id="a-Dx"></a>菩萨已成不可坏。<a id="a-Dy"></a>天尊宜进一阶官乃迎于寺中。<a id="a-Dz"></a>改同佛相。<a id="a-E0"></a>例相似也。<a id="a-E1"></a>又尼慧尚者。<a id="a-E2"></a>侥幸一时宫禁还往。<a id="a-E3"></a>会高祖升遐离宫京置。<a id="a-E4"></a>乃以尚之住寺拟设皇灵。<a id="a-E5"></a>尚即取僧寺为尼所住。<a id="a-E6"></a>事违正敕莫敢致词。<a id="a-E7"></a>满遂构集京室三纲大德等二百余人。<a id="a-E8"></a>行于摈黜云。<a id="a-E9"></a>自佛法流世。<a id="a-EA"></a>未有尼众倚官势力夺僧寺者。<a id="a-EB"></a>既是非法宜出众外。<a id="a-EC"></a>不预四众还往及诸法事。<a id="a-ED"></a>若有与尚众言论者。<a id="a-EE"></a>亦同此罚。<a id="a-EF"></a>制令既行是非自显。<a id="a-EG"></a>慧尚不胜其责。<a id="a-EH"></a>连诉东宫并诸朝宰。<a id="a-EI"></a>有令遣詹事杜正伦解其摈事。<a id="a-EJ"></a>僧众既集多从情议。<a id="a-EK"></a>满曰。<a id="a-EL"></a>殿下住持正法。<a id="a-EM"></a>慧满据法情理。<a id="a-EN"></a>今则违理附情。<a id="a-EO"></a>此则规模一乱。<a id="a-EP"></a>摈本治罪。<a id="a-EQ"></a>罪仍未悛。<a id="a-ER"></a>据此而详未敢闻旨。<a id="a-ES"></a>便捉坐具逡巡而退。<a id="a-ET"></a>时众惧加威权。<a id="a-EU"></a>便同解摈。<a id="a-EV"></a>满闻之叹曰。<a id="a-EW"></a>余伴既少难可重治。<a id="a-EX"></a>且不同解。<a id="a-EY"></a>示知乖相耳。<a id="a-EZ"></a>尚后谢过。<a id="a-Ea"></a>满终不顾。<a id="a-Eb"></a>及驾巡东部。<a id="a-Ec"></a>下敕李众在前。<a id="a-Ed"></a>满集京僧二百人诣阙陈谏。<a id="a-Ee"></a>各脱袈裟置于顶上。<a id="a-Ef"></a>拟调达之行五法。<a id="a-Eg"></a>举朝目瞩不敢通表。<a id="a-Eh"></a>乃至关首重敕方回。<a id="a-Ei"></a>常安弘济集徒讲说。<a id="a-Ej"></a>成匠晚秀有邻声釆。<a id="a-Ek"></a>又愿生安养。<a id="a-El"></a>浴僧为业。<a id="a-Em"></a>学安公之芳绪也茕茕恻恻兢兢自厉。<a id="a-En"></a>以贞观十六年四月二十日遘疾。<a id="a-Eo"></a>知当后世。<a id="a-Ep"></a>敕出什物并属三宝。<a id="a-Eq"></a>正坐绳床自加其膝。<a id="a-Er"></a>召诸寺众人各执别。<a id="a-Es"></a>气从下上渐至于心。<a id="a-Et"></a>言晤答对初无昏昧。<a id="a-Eu"></a>暖气至口奄尔而终。<a id="a-Ev"></a>春秋五十有四。<a id="a-Ew"></a>焚于终南龙池寺侧。<a id="a-Ex"></a>余骸并化惟舌不灰。<a id="a-Ey"></a>更足薪火经于累宿。<a id="a-Ez"></a>色逾鲜赤。<a id="a-F0"></a>遂瘗于山隅。<a id="a-F1"></a>京师净住寺惠昂。<a id="a-F2"></a>为之铭颂。<a id="a-F3"></a>见于别集。<a id="a-F4"></a>制四分律疏二十卷。<a id="a-F5"></a>讲四十余遍。</p>
 </body>
</html>