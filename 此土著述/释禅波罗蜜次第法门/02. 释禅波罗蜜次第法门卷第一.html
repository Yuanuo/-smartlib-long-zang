<!doctype html>
<html id="z3IBWb61Nz" data-ver="1715">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">释禅波罗蜜次第法门卷第一</h1>
  <p id="a2">(天台山修禅寺顗禅师。<a id="a-3"></a>于都讲说禅法。<a id="a-4"></a>大庄严寺沙门法慎记。<a id="a-5"></a>预听学辄依说采记。<a id="a-6"></a>法门深广难可委悉。<a id="a-7"></a>若取具足。<a id="a-8"></a>有三十卷。<a id="a-9"></a>今略出前卷要用。<a id="a-A"></a>流通此本。<a id="a-B"></a>于天台更得治改前诸同学所写之者。<a id="a-C"></a>尔时既未好成就。<a id="a-D"></a>犹应阙略。<a id="a-E"></a>或繁而不次。<a id="a-F"></a>若见此本更改定之。<a id="a-G"></a>庶于学者得免谬失矣)</p>
  <p id="aH">释禅波罗蜜次第法门。<a id="a-I"></a>大开为十意不同。<a id="a-J"></a>所言十意者。<a id="a-K"></a>修禅波罗蜜大意第一。<a id="a-L"></a>释禅波罗蜜名第二。<a id="a-M"></a>明禅波罗蜜门第三。<a id="a-N"></a>辨禅波罗蜜诠次第四。<a id="a-O"></a>简禅波罗蜜法心第五。<a id="a-P"></a>分别禅波罗蜜前方便第六。<a id="a-Q"></a>释禅波罗蜜修证第七。<a id="a-R"></a>显示禅波罗蜜果报第八。<a id="a-S"></a>从禅波罗蜜起教第九。<a id="a-T"></a>结会禅波罗蜜归趣第十。<a id="a-U"></a>今约此十义。<a id="a-V"></a>以辨禅波罗蜜者文。<a id="a-W"></a>则略收诸佛教法之始终。<a id="a-X"></a>理则远通如来之秘藏。<a id="a-Y"></a>一切圆妙法界。<a id="a-Z"></a>若教若行。<a id="a-a"></a>若事若理。<a id="a-b"></a>始从凡夫。<a id="a-c"></a>终至极圣。<a id="a-d"></a>所有因果行位。<a id="a-e"></a>悉在其中。<a id="a-f"></a>若行人深达禅门意趣。<a id="a-g"></a>则自然解了一切佛法。<a id="a-h"></a>不俟余寻。<a id="a-i"></a>故摩诃衍云。<a id="a-j"></a>譬如牵衣一角。<a id="a-k"></a>则众处皆动。<a id="a-l"></a>所以第一先明修禅波罗蜜大意者。<a id="a-m"></a>菩萨发心所为。<a id="a-n"></a>正求菩提净妙之法。<a id="a-o"></a>必须简择真伪。<a id="a-p"></a>善识秘要。<a id="a-q"></a>若欲具足一切诸佛法藏。<a id="a-r"></a>唯禅为最。<a id="a-s"></a>如得珠玉众宝皆获。<a id="a-t"></a>是故发意修禅。<a id="a-u"></a>既欲修习。<a id="a-v"></a>应知名字。<a id="a-w"></a>寻名取理。<a id="a-x"></a>其义不虚。<a id="a-y"></a>以释禅名。<a id="a-z"></a>寻名求理。<a id="a-10"></a>理则非门不通。<a id="a-11"></a>次明禅门。<a id="a-12"></a>禅定幽远。<a id="a-13"></a>无由顿入。<a id="a-14"></a>必须从浅至深故。<a id="a-15"></a>应辩诠次。<a id="a-16"></a>夫欲涉浅游深。<a id="a-17"></a>复当善识禅中境智。<a id="a-18"></a>是以次简法心。<a id="a-19"></a>既明识法心。<a id="a-1A"></a>若欲习行。<a id="a-1B"></a>事须善巧。<a id="a-1C"></a>次分别方便。<a id="a-1D"></a>依法而行。<a id="a-1E"></a>必有所证。<a id="a-1F"></a>次释修证。<a id="a-1G"></a>若得内心相应。<a id="a-1H"></a>因成则感果。<a id="a-1I"></a>次显示果报。<a id="a-1J"></a>从因至果。<a id="a-1K"></a>自行既圆。<a id="a-1L"></a>便树立益物之功。<a id="a-1M"></a>次释教门。<a id="a-1N"></a>理教既已圆备法相。<a id="a-1O"></a>同归平等一实之道。<a id="a-1P"></a>次结会指归。<a id="a-1Q"></a>以此十义相生。<a id="a-1R"></a>辩释禅波罗蜜。<a id="a-1S"></a>总摄一切众行法门至下寻文。<a id="a-1T"></a>冷然可见。<a id="a-1U"></a>故大品经云。<a id="a-1V"></a>菩萨从初已来。<a id="a-1W"></a>住禅波罗蜜中。<a id="a-1X"></a>具足修一切佛法。<a id="a-1Y"></a>乃至坐道场。<a id="a-1Z"></a>成一切种智。<a id="a-1a"></a>起转法轮。<a id="a-1b"></a>是名菩萨次第行次第学。<a id="a-1c"></a>次第道。</p>
  <p data-pb></p>
  <h2 id="a1d">修禅波罗蜜大意第一</h2>
  <p id="a1e">(从此尽今一卷。<a id="a-1f"></a>大段有五。<a id="a-1g"></a>并是商略禅波罗蜜。<a id="a-1h"></a>摄一切佛法。<a id="a-1i"></a>靡所不该。<a id="a-1j"></a>欲开发行者。<a id="a-1k"></a>起深信乐。<a id="a-1l"></a>归宗有在。<a id="a-1m"></a>是中悉未论修行入证之相)</p>
  <p id="a1n">今明菩萨修禅波罗蜜。<a id="a-1o"></a>所为有二。<a id="a-1p"></a>一者简非。<a id="a-1q"></a>二者正明所为。<a id="a-1r"></a>第一简非者。<a id="a-1s"></a>有十种行人。<a id="a-1t"></a>发心修禅不同。<a id="a-1u"></a>多堕在邪僻。<a id="a-1v"></a>不入禅波罗蜜法门。<a id="a-1w"></a>何等为十。<a id="a-1x"></a>一为利养故。<a id="a-1y"></a>发心修禅。<a id="a-1z"></a>多属发地狱心。<a id="a-20"></a>二邪伪心生。<a id="a-21"></a>为名闻称叹故。<a id="a-22"></a>发心修禅。<a id="a-23"></a>多属发鬼神心。<a id="a-24"></a>三为眷属故。<a id="a-25"></a>发心修禅。<a id="a-26"></a>多属发畜生心。<a id="a-27"></a>四为嫉妒胜他故。<a id="a-28"></a>发心修禅。<a id="a-29"></a>多属发修罗心。<a id="a-2A"></a>五为畏恶道苦报。<a id="a-2B"></a>息诸不善业故。<a id="a-2C"></a>发心修禅。<a id="a-2D"></a>多属发人心。<a id="a-2E"></a>六为善心安乐故。<a id="a-2F"></a>发心修禅。<a id="a-2G"></a>多属发六欲天心。<a id="a-2H"></a>七为得势力自在故。<a id="a-2I"></a>发心修禅。<a id="a-2J"></a>多属发魔罗心。<a id="a-2K"></a>八为得利智捷疾故。<a id="a-2L"></a>发心修禅。<a id="a-2M"></a>多属发外道心。<a id="a-2N"></a>九为生梵天处故修禅。<a id="a-2O"></a>此属发色无色界心。<a id="a-2P"></a>十为度老病死苦疾得涅槃故。<a id="a-2Q"></a>发心修禅。<a id="a-2R"></a>此属发二乘心。<a id="a-2S"></a>就此十种行人。<a id="a-2T"></a>善恶虽殊。<a id="a-2U"></a>缚脱有异。<a id="a-2V"></a>既并无大悲正观。<a id="a-2W"></a>发心邪僻。<a id="a-2X"></a>皆堕二边。<a id="a-2Y"></a>不趣中道。<a id="a-2Z"></a>若住此心。<a id="a-2a"></a>修行禅定。<a id="a-2b"></a>终不得与禅波罗蜜法门相应。<a id="a-2c"></a>第二正明菩萨行人修禅波罗蜜大意。<a id="a-2d"></a>即为二意。<a id="a-2e"></a>一先明菩萨发心之相。<a id="a-2f"></a>二正明菩萨修禅所为。<a id="a-2g"></a>第一云何名菩萨发心之相。<a id="a-2h"></a>所谓发菩提心。<a id="a-2i"></a>菩提心者。<a id="a-2j"></a>即是菩萨以中道正观以诸法实相。<a id="a-2k"></a>怜愍一切。<a id="a-2l"></a>起大悲心。<a id="a-2m"></a>发四弘誓愿。<a id="a-2n"></a>四弘誓愿者。<a id="a-2o"></a>一未度者令度。<a id="a-2p"></a>亦云众生无边誓愿度。<a id="a-2q"></a>二未解者令解。<a id="a-2r"></a>亦云烦恼无数誓愿断。<a id="a-2s"></a>三未安者令安。<a id="a-2t"></a>亦云法门无尽誓愿知。<a id="a-2u"></a>四未得涅槃令得涅槃。<a id="a-2v"></a>亦云无上佛道誓愿成。<a id="a-2w"></a>此之四法。<a id="a-2x"></a>即对四谛。<a id="a-2y"></a>故缨络经云。<a id="a-2z"></a>未度苦谛令度苦谛。<a id="a-30"></a>未解集谛令解集谛。<a id="a-31"></a>未安道谛令安道谛。<a id="a-32"></a>未证灭谛令证灭谛。<a id="a-33"></a>而此四法。<a id="a-34"></a>若在二乘心中。<a id="a-35"></a>但受谛名。<a id="a-36"></a>以其缘理审实不谬故。<a id="a-37"></a>若在菩萨心中。<a id="a-38"></a>即别受弘誓之称。<a id="a-39"></a>所以者何。<a id="a-3A"></a>菩萨虽知四法毕竟空寂。<a id="a-3B"></a>而为利益众生。<a id="a-3C"></a>善巧方便。<a id="a-3D"></a>缘此四法。<a id="a-3E"></a>其心广大。<a id="a-3F"></a>故名为弘。<a id="a-3G"></a>慈悲怜愍。<a id="a-3H"></a>志求此法。<a id="a-3I"></a>心如金刚。<a id="a-3J"></a>制心不退不没。<a id="a-3K"></a>必取成满。<a id="a-3L"></a>故名誓愿。<a id="a-3M"></a>行者若能具足发此四愿。<a id="a-3N"></a>善知四心。<a id="a-3O"></a>摄一切心。<a id="a-3P"></a>一切心即是一心。<a id="a-3Q"></a>亦不得一心而具一切心。<a id="a-3R"></a>是名清净菩提之心。<a id="a-3S"></a>因此心生。<a id="a-3T"></a>得名菩萨。<a id="a-3U"></a>故摩诃衍论偈说。</p>
  <p id="a3V">若初发心时　　誓愿当作佛</p>
  <p id="a3W">已过于世间　　应受世供养</p>
  <p id="a3X">第二正明菩萨行人修禅所为者。<a id="a-3Y"></a>菩萨摩诃萨。<a id="a-3Z"></a>既已发菩提心。<a id="a-3a"></a>思惟为欲满足四弘誓愿。<a id="a-3b"></a>必须行菩萨道。<a id="a-3c"></a>所以者何。<a id="a-3d"></a>有愿而无行。<a id="a-3e"></a>如欲度人彼岸。<a id="a-3f"></a>不肯备于船筏。<a id="a-3g"></a>当知常在此岸。<a id="a-3h"></a>终不得度。<a id="a-3i"></a>如病者须药得而不服。<a id="a-3j"></a>当知病者必定不差。<a id="a-3k"></a>如贫须珍宝见而不取。<a id="a-3l"></a>当知常弊穷乏。<a id="a-3m"></a>如欲远行而不涉路。<a id="a-3n"></a>当知此人不至所在。<a id="a-3o"></a>菩萨发四弘誓。<a id="a-3p"></a>不修四行。<a id="a-3q"></a>亦复如是。<a id="a-3r"></a>复作是念。<a id="a-3s"></a>我今住何法门。<a id="a-3t"></a>修菩萨道。<a id="a-3u"></a>能得疾满如此四愿。<a id="a-3v"></a>即知住深禅定。<a id="a-3w"></a>能满四愿。<a id="a-3x"></a>何以故。<a id="a-3y"></a>如无六通四辩。<a id="a-3z"></a>以何等法而度众生。<a id="a-40"></a>若修六通。<a id="a-41"></a>非禅不发。<a id="a-42"></a>故经言。<a id="a-43"></a>深修禅定。<a id="a-44"></a>得五神通。<a id="a-45"></a>欲断烦恼。<a id="a-46"></a>非禅不智。<a id="a-47"></a>从禅发慧。<a id="a-48"></a>能断结使。<a id="a-49"></a>无定之慧。<a id="a-4A"></a>如风中灯。<a id="a-4B"></a>欲知法门。<a id="a-4C"></a>当知一切功德智慧。<a id="a-4D"></a>并在禅中。<a id="a-4E"></a>如摩诃衍论云。<a id="a-4F"></a>若诸佛成道。<a id="a-4G"></a>起转法轮。<a id="a-4H"></a>入般涅槃。<a id="a-4I"></a>所有种种功德。<a id="a-4J"></a>悉在禅中。<a id="a-4K"></a>复次菩萨。<a id="a-4L"></a>入无量义处三昧。<a id="a-4M"></a>一心具足万行。<a id="a-4N"></a>能知一切无量法门。<a id="a-4O"></a>若欲具足无上佛道。<a id="a-4P"></a>不修禅定。<a id="a-4Q"></a>尚不能得色无色界。<a id="a-4R"></a>及三乘道。<a id="a-4S"></a>何况能得无上菩提。<a id="a-4T"></a>当知欲证无上妙觉。<a id="a-4U"></a>必须先入金刚三昧。<a id="a-4V"></a>而诸佛法乃现在前。<a id="a-4W"></a>菩萨如是深心思惟。<a id="a-4X"></a>审知禅定。<a id="a-4Y"></a>能满四愿。<a id="a-4Z"></a>如摩诃衍偈说。</p>
  <p id="a4a">禅为利智藏　　功德之福田</p>
  <p id="a4b">禅如清净水　　能洗诸欲尘</p>
  <p id="a4c">禅为金刚铠　　能遮烦恼箭</p>
  <p id="a4d">虽未得无为　　涅槃分已得</p>
  <p id="a4e">得金刚三昧　　摧碎结使山</p>
  <p id="a4f">得六神通力　　能度无量人</p>
  <p id="a4g">嚣尘蔽天日　　大雨能淹之</p>
  <p id="a4h">觉观风动之　　禅定能灭之</p>
  <p id="a4i">此偈所说。<a id="a-4j"></a>即证因修禅定。<a id="a-4k"></a>满足四愿。<a id="a-4l"></a>问曰。<a id="a-4m"></a>菩萨若欲满足四弘誓愿。<a id="a-4n"></a>应当遍行十波罗蜜。<a id="a-4o"></a>何得独赞禅定。<a id="a-4p"></a>答曰。<a id="a-4q"></a>前四义劣。<a id="a-4r"></a>后五因禅。<a id="a-4s"></a>今则处中而说。<a id="a-4t"></a>所以者何。<a id="a-4u"></a>菩萨修禅。<a id="a-4v"></a>即能具足增上四度。<a id="a-4w"></a>下五亦然。<a id="a-4x"></a>如菩萨发心为修禅故。<a id="a-4y"></a>一切家业。<a id="a-4z"></a>内外皆舍。<a id="a-50"></a>不惜身命。<a id="a-51"></a>寂然闲居。<a id="a-52"></a>无所悭吝。<a id="a-53"></a>是名大舍。<a id="a-54"></a>复次菩萨。<a id="a-55"></a>为修禅故。<a id="a-56"></a>身心不动。<a id="a-57"></a>关闭六情。<a id="a-58"></a>恶无从入。<a id="a-59"></a>名大持戒。<a id="a-5A"></a>复次菩萨。<a id="a-5B"></a>为修禅故。<a id="a-5C"></a>能忍难忍。<a id="a-5D"></a>谓一切荣辱皆能安忍。<a id="a-5E"></a>设为众恶来加。<a id="a-5F"></a>恐障三昧。<a id="a-5G"></a>不生嗔恼。<a id="a-5H"></a>名为忍辱。<a id="a-5I"></a>复次菩萨。<a id="a-5J"></a>为修禅故。<a id="a-5K"></a>一心专精进。<a id="a-5L"></a>设身疲苦。<a id="a-5M"></a>终不退息。<a id="a-5N"></a>如钻火之喻。<a id="a-5O"></a>常坐不卧。<a id="a-5P"></a>摄诸乱意。<a id="a-5Q"></a>未尝放逸。<a id="a-5R"></a>设复经年无证。<a id="a-5S"></a>亦不退没。<a id="a-5T"></a>是为难行之事。<a id="a-5U"></a>即是大精进也。<a id="a-5V"></a>故知修禅因缘。<a id="a-5W"></a>虽不作意别行四度。<a id="a-5X"></a>四度自成。<a id="a-5Y"></a>复次菩萨。<a id="a-5Z"></a>因修禅定。<a id="a-5a"></a>具足般若波罗蜜者。<a id="a-5b"></a>菩萨修禅。<a id="a-5c"></a>一心正住。<a id="a-5d"></a>心在定故。<a id="a-5e"></a>能知世间生灭法相。<a id="a-5f"></a>智慧勇发。<a id="a-5g"></a>如石中泉。<a id="a-5h"></a>故摩诃衍偈说。</p>
  <p id="a5i">般若波罗蜜　　实法不颠倒</p>
  <p id="a5j">念想观已除　　言语法皆灭</p>
  <p id="a5k">无量众罪除　　清净心常一</p>
  <p id="a5l">如是尊妙人　　则能见般若</p>
  <p id="a5m">复次因禅具足方便波罗蜜者。<a id="a-5n"></a>一切方便善巧。<a id="a-5o"></a>要须见机。<a id="a-5p"></a>若不入深禅定。<a id="a-5q"></a>云何能得明见根性。<a id="a-5r"></a>起诸方便引接众生。<a id="a-5s"></a>复次因禅具足力波罗蜜者。<a id="a-5t"></a>一切自在变现。<a id="a-5u"></a>诸神通力。<a id="a-5v"></a>皆藉禅发。<a id="a-5w"></a>具如前辨。<a id="a-5x"></a>复次因禅具足愿波罗蜜者。<a id="a-5y"></a>如摩诃衍中说。<a id="a-5z"></a>菩萨禅定。<a id="a-60"></a>如阿修罗琴。<a id="a-61"></a>当知即是大愿成就之相。<a id="a-62"></a>复次因禅具足智波罗蜜者。<a id="a-63"></a>若一切智道种智。<a id="a-64"></a>一切种智。<a id="a-65"></a>非定不发。<a id="a-66"></a>其义可见。<a id="a-67"></a>行者善修禅故。<a id="a-68"></a>即便成就十波罗蜜。<a id="a-69"></a>满足万行一切法门。<a id="a-6A"></a>是故菩萨。<a id="a-6B"></a>欲具一切愿行诸波罗蜜。<a id="a-6C"></a>要修禅定。<a id="a-6D"></a>是事如摩诃衍论中说。<a id="a-6E"></a>问曰。<a id="a-6F"></a>菩萨之法。<a id="a-6G"></a>正以度众生为事。<a id="a-6H"></a>何故独处空山。<a id="a-6I"></a>弃舍众生。<a id="a-6J"></a>闲居自善。<a id="a-6K"></a>答曰。<a id="a-6L"></a>菩萨身虽舍离。<a id="a-6M"></a>而心不舍如人有病。<a id="a-6N"></a>将身服药。<a id="a-6O"></a>暂息事业。<a id="a-6P"></a>病差则修业如故。<a id="a-6Q"></a>菩萨亦尔。<a id="a-6R"></a>身虽暂舍众生。<a id="a-6S"></a>而心常怜愍。<a id="a-6T"></a>于闲静处。<a id="a-6U"></a>服禅定药。<a id="a-6V"></a>得实智慧。<a id="a-6W"></a>除烦恼病。<a id="a-6X"></a>起六神足。<a id="a-6Y"></a>还生六道。<a id="a-6Z"></a>广度众生。<a id="a-6a"></a>以如是等种种因缘。<a id="a-6b"></a>菩萨摩诃萨。<a id="a-6c"></a>发意修禅波罗蜜。<a id="a-6d"></a>心如金刚。<a id="a-6e"></a>天魔外道。<a id="a-6f"></a>及诸二乘。<a id="a-6g"></a>无能沮坏。</p>
  <p data-pb></p>
  <h2 id="a6h">释禅波罗蜜名第二</h2>
  <p id="a6i">今释禅波罗蜜名。<a id="a-6j"></a>略为三意。<a id="a-6k"></a>一先简别共不共名。<a id="a-6l"></a>二翻译。<a id="a-6m"></a>三料简。<a id="a-6n"></a>第一简别共不共名。<a id="a-6o"></a>即为二意。<a id="a-6p"></a>一共名。<a id="a-6q"></a>二不共名。<a id="a-6r"></a>共名者。<a id="a-6s"></a>如禅一字。<a id="a-6t"></a>凡夫外道。<a id="a-6u"></a>二乘菩萨。<a id="a-6v"></a>诸佛所得禅定。<a id="a-6w"></a>通得名禅。<a id="a-6x"></a>故名为共。<a id="a-6y"></a>不共名者。<a id="a-6z"></a>波罗蜜三字。<a id="a-70"></a>名到彼岸。<a id="a-71"></a>此但据菩萨诸佛故。<a id="a-72"></a>摩诃衍论云禅在菩萨心中。<a id="a-73"></a>名波罗蜜。<a id="a-74"></a>是名不共。<a id="a-75"></a>所以者何。<a id="a-76"></a>凡夫着爱。<a id="a-77"></a>外道着见。<a id="a-78"></a>二乘无大悲方便。<a id="a-79"></a>不能尽修一切禅定。<a id="a-7A"></a>是以不得受到彼岸名。<a id="a-7B"></a>故言波罗蜜即是不共。<a id="a-7C"></a>复次禅名四禅。<a id="a-7D"></a>凡夫外道。<a id="a-7E"></a>二乘菩萨诸佛。<a id="a-7F"></a>同得此定。<a id="a-7G"></a>故名为共。<a id="a-7H"></a>波罗蜜名度无极。<a id="a-7I"></a>此独菩萨诸佛。<a id="a-7J"></a>因禅能通达中道佛性。<a id="a-7K"></a>出生九种大禅。<a id="a-7L"></a>得大涅槃。<a id="a-7M"></a>不与凡夫二乘共故。<a id="a-7N"></a>波罗蜜者。<a id="a-7O"></a>名为不共。<a id="a-7P"></a>通而为论即无劳分别。<a id="a-7Q"></a>所以者何。<a id="a-7R"></a>禅自有共禅不共禅。<a id="a-7S"></a>波罗蜜亦尔。<a id="a-7T"></a>有共不共故。<a id="a-7U"></a>摩诃衍论云。<a id="a-7V"></a>天竺语法。<a id="a-7W"></a>凡所作事竟。<a id="a-7X"></a>皆名波罗蜜。<a id="a-7Y"></a>第二翻释。<a id="a-7Z"></a>即为二意。<a id="a-7a"></a>一翻释共名。<a id="a-7b"></a>二翻释不共名。<a id="a-7c"></a>第一先翻释共名。<a id="a-7d"></a>共名者即是禅也。<a id="a-7e"></a>亦为二意。<a id="a-7f"></a>一正翻名。<a id="a-7g"></a>二者解释。<a id="a-7h"></a>第一先翻共名者。<a id="a-7i"></a>禅是外国之言。<a id="a-7j"></a>此间翻则不定。<a id="a-7k"></a>今略出三翻。<a id="a-7l"></a>一摩诃衍论中翻禅。<a id="a-7m"></a>秦言思惟修。<a id="a-7n"></a>二举例往翻。<a id="a-7o"></a>如檀波罗蜜。<a id="a-7p"></a>此言布施度。<a id="a-7q"></a>禅波罗蜜。<a id="a-7r"></a>此言定度。<a id="a-7s"></a>故知用定以翻禅。<a id="a-7t"></a>三阿毗昙中。<a id="a-7u"></a>用功德丛林以翻禅。<a id="a-7v"></a>第二释此三翻。<a id="a-7w"></a>即作二意。<a id="a-7x"></a>一别二通。<a id="a-7y"></a>若释别翻思惟修者。<a id="a-7z"></a>此可对因。<a id="a-80"></a>何以故。<a id="a-81"></a>思惟是筹量之念。<a id="a-82"></a>修是专心研习之名。<a id="a-83"></a>故以对修因。<a id="a-84"></a>翻禅为定者。<a id="a-85"></a>此可对果。<a id="a-86"></a>何以故。<a id="a-87"></a>定名静默。<a id="a-88"></a>行人离散求静。<a id="a-89"></a>既得静住。<a id="a-8A"></a>詶本所习故以对果。<a id="a-8B"></a>翻禅为功德丛林者。<a id="a-8C"></a>此可通对因果。<a id="a-8D"></a>如功是功夫。<a id="a-8E"></a>所以对因。<a id="a-8F"></a>积功成德可以对果。<a id="a-8G"></a>如万行对因。<a id="a-8H"></a>万德对果。<a id="a-8I"></a>因果合翻。<a id="a-8J"></a>故名功德丛林者。<a id="a-8K"></a>譬显功德非一。<a id="a-8L"></a>所以然者。<a id="a-8M"></a>如多草共聚名为丛。<a id="a-8N"></a>众树相依名为林。<a id="a-8O"></a>草丛小故。<a id="a-8P"></a>可以譬于因中之功小。<a id="a-8Q"></a>林木大故。<a id="a-8R"></a>可以对果上之德大。<a id="a-8S"></a>此而推之。<a id="a-8T"></a>功德丛林通对因果。<a id="a-8U"></a>于义则便。<a id="a-8V"></a>第二通释禅。<a id="a-8W"></a>三翻并对因果。<a id="a-8X"></a>所以者何。<a id="a-8Y"></a>如思惟修。<a id="a-8Z"></a>虽言据因亦得对果。<a id="a-8a"></a>何以故。<a id="a-8b"></a>定中静虑即是思惟。<a id="a-8c"></a>乘上益下。<a id="a-8d"></a>故名为修。<a id="a-8e"></a>此可以数人九修中乘上修义为类故。<a id="a-8f"></a>于果中亦得说思惟。<a id="a-8g"></a>因中亦得说定者。<a id="a-8h"></a>如十大地心数。<a id="a-8i"></a>散心尚得言定。<a id="a-8j"></a>何况行者专心敛念。<a id="a-8k"></a>守一不散而不名定。<a id="a-8l"></a>故知因中亦得说定。<a id="a-8m"></a>因中亦得名功德丛林者。<a id="a-8n"></a>因中功义前已说之。<a id="a-8o"></a>由运功故即成行因之德。<a id="a-8p"></a>果中德义说亦如前。<a id="a-8q"></a>所言功者即是功用。<a id="a-8r"></a>果上有寂静离过。<a id="a-8s"></a>神通变化益物之用。<a id="a-8t"></a>故名为功。<a id="a-8u"></a>因之与果悉是众善功德之所成故。<a id="a-8v"></a>通言功德丛林。<a id="a-8w"></a>复次诸经论中。<a id="a-8x"></a>翻名立义不同。<a id="a-8y"></a>或言禅名弃恶或言疾大疾住大住。<a id="a-8z"></a>如是处不同。<a id="a-90"></a>不可偏执。<a id="a-91"></a>第二翻释不共名。<a id="a-92"></a>不共名者。<a id="a-93"></a>即是波罗蜜。<a id="a-94"></a>亦为二意。<a id="a-95"></a>一者翻名二者解释。<a id="a-96"></a>就第一翻名中。<a id="a-97"></a>略出三翻不同。<a id="a-98"></a>一者诸经论中。<a id="a-99"></a>多翻为到彼岸。<a id="a-9A"></a>二摩诃衍论中。<a id="a-9B"></a>别翻云事究竟。<a id="a-9C"></a>三瑞应经中。<a id="a-9D"></a>翻云度无极。<a id="a-9E"></a>第二释此三翻。<a id="a-9F"></a>亦为二意。<a id="a-9G"></a>一别二通。<a id="a-9H"></a>此皆对事理名义。<a id="a-9I"></a>第一别释。<a id="a-9J"></a>言到彼岸者。<a id="a-9K"></a>生死为此岸。<a id="a-9L"></a>涅槃为彼岸。<a id="a-9M"></a>烦恼为中流菩萨以无相妙慧。<a id="a-9N"></a>乘禅定舟航。<a id="a-9O"></a>从生死此岸。<a id="a-9P"></a>度涅槃彼岸。<a id="a-9Q"></a>故知约理定以明波罗蜜。<a id="a-9R"></a>言事究竟者。<a id="a-9S"></a>即是菩萨大悲为众生。<a id="a-9T"></a>遍修一切事行满足故摩诃衍云。<a id="a-9U"></a>菩萨因禅能究竟众事。<a id="a-9V"></a>禅在菩萨心中。<a id="a-9W"></a>名波罗蜜。<a id="a-9X"></a>此据事行说波罗蜜。<a id="a-9Y"></a>言度无极者。<a id="a-9Z"></a>通论事理。<a id="a-9a"></a>悉有幽远之义。<a id="a-9b"></a>合而言之。<a id="a-9c"></a>故云度无极。<a id="a-9d"></a>此约事理行满说波罗蜜。<a id="a-9e"></a>第二通释三翻。<a id="a-9f"></a>并得同对事理俱随缘化物。<a id="a-9g"></a>故立异名。<a id="a-9h"></a>所以者何。<a id="a-9i"></a>若言无相之慧。<a id="a-9j"></a>能度生死故为理行者。<a id="a-9k"></a>今言理中。<a id="a-9l"></a>有佛无佛性相常然。<a id="a-9m"></a>岂论无相之慧能度生死。<a id="a-9n"></a>终是就事作此说也。<a id="a-9o"></a>事究竟。<a id="a-9p"></a>亦是从理立名者。<a id="a-9q"></a>若缘理而起事行。<a id="a-9r"></a>当知说事究竟。<a id="a-9s"></a>亦是约理名波罗蜜。<a id="a-9t"></a>度无极亦未必一向就事理无极名波罗蜜。<a id="a-9u"></a>所以者何。<a id="a-9v"></a>诸佛随缘利物出没不定无极。<a id="a-9w"></a>或时对事。<a id="a-9x"></a>或时对理。<a id="a-9y"></a>岂有定准。<a id="a-9z"></a>当知三名理事互通。<a id="a-A0"></a>未必偏有所属。<a id="a-A1"></a>余例可知。<a id="a-A2"></a>释波罗蜜义。<a id="a-A3"></a>至下第十结会归趣中。<a id="a-A4"></a>自当广明第三料简。<a id="a-A5"></a>如摩诃衍论中云。<a id="a-A6"></a>问曰。<a id="a-A7"></a>背舍胜处一切处等。<a id="a-A8"></a>何故不名波罗蜜。<a id="a-A9"></a>独称禅为波罗蜜。<a id="a-AA"></a>答曰。<a id="a-AB"></a>禅最大如王。<a id="a-AC"></a>言禅波罗蜜者。<a id="a-AD"></a>一切皆摄。<a id="a-AE"></a>是四禅中。<a id="a-AF"></a>有八背舍。<a id="a-AG"></a>八胜处。<a id="a-AH"></a>十一切处。<a id="a-AI"></a>四无量心。<a id="a-AJ"></a>五神通。<a id="a-AK"></a>练禅自在定。<a id="a-AL"></a>十四变化心。<a id="a-AM"></a>无诤三昧愿智顶禅首楞严等诸三昧。<a id="a-AN"></a>百则有八。<a id="a-AO"></a>诸佛不动等百则二十。<a id="a-AP"></a>皆在禅中。<a id="a-AQ"></a>若诸佛成道转法轮入涅槃。<a id="a-AR"></a>所有胜妙功德。<a id="a-AS"></a>悉在禅中。<a id="a-AT"></a>说禅则摄一切。<a id="a-AU"></a>若说余定则有所不摄。<a id="a-AV"></a>故禅名波罗蜜。<a id="a-AW"></a>复次四禅中智定等。<a id="a-AX"></a>故说波罗蜜。<a id="a-AY"></a>未到地中间禅。<a id="a-AZ"></a>智多而定少。<a id="a-Aa"></a>四无色定多而智少。<a id="a-Ab"></a>如车轮一强一弱则不任载。<a id="a-Ac"></a>四禅智定等。<a id="a-Ad"></a>故说波罗蜜。<a id="a-Ae"></a>复次约禅说波罗蜜。<a id="a-Af"></a>则摄一切诸定。<a id="a-Ag"></a>所以者何。<a id="a-Ah"></a>禅秦言思惟修。<a id="a-Ai"></a>此诸定悉是思惟修功德故。<a id="a-Aj"></a>当知诸定悉得受波罗蜜名如大品中。<a id="a-Ak"></a>说百波罗蜜。<a id="a-Al"></a>亦说背舍胜处等。<a id="a-Am"></a>皆名波罗蜜。<a id="a-An"></a>但四禅在根本先受其名。<a id="a-Ao"></a>非不通于余定。<a id="a-Ap"></a>问曰。<a id="a-Aq"></a>上明禅定三昧波罗蜜等。<a id="a-Ar"></a>为同为异。<a id="a-As"></a>答曰。<a id="a-At"></a>通而为论名义互通。<a id="a-Au"></a>别而往解四法名义各有主对。<a id="a-Av"></a>所以者何。<a id="a-Aw"></a>根本四禅但名禅。<a id="a-Ax"></a>非定三昧亦不名波罗蜜。<a id="a-Ay"></a>无色但名定。<a id="a-Az"></a>非禅三昧亦不名波罗蜜。<a id="a-B0"></a>未到地禅中间。<a id="a-B1"></a>虽非正禅定。<a id="a-B2"></a>是方便故。<a id="a-B3"></a>或名禅或名定。<a id="a-B4"></a>非三昧亦不名波罗蜜。<a id="a-B5"></a>空无相等但名三昧。<a id="a-B6"></a>非禅定亦不名波罗蜜。<a id="a-B7"></a>背舍胜处。<a id="a-B8"></a>六通四辩等。<a id="a-B9"></a>具有禅定三昧等三法。<a id="a-BA"></a>而不名禅定三昧。<a id="a-BB"></a>亦非波罗蜜。<a id="a-BC"></a>九次第定具有三法但名为定不名禅三昧。<a id="a-BD"></a>亦非波罗蜜。<a id="a-BE"></a>有觉有观。<a id="a-BF"></a>及师子超越无诤等。<a id="a-BG"></a>亦具三法。<a id="a-BH"></a>但名三昧不名禅定。<a id="a-BI"></a>亦非波罗蜜。<a id="a-BJ"></a>愿智顶等具有三法。<a id="a-BK"></a>但名禅不名定三昧。<a id="a-BL"></a>亦非波罗蜜。<a id="a-BM"></a>九种大禅。<a id="a-BN"></a>及首楞严等。<a id="a-BO"></a>并具四法。<a id="a-BP"></a>亦名禅亦名定亦名三昧。<a id="a-BQ"></a>即是波罗蜜。<a id="a-BR"></a>若用首楞严心。<a id="a-BS"></a>入前三法中。<a id="a-BT"></a>一切皆名波罗蜜。<a id="a-BU"></a>故百波罗蜜中。<a id="a-BV"></a>一切法门。<a id="a-BW"></a>皆名波罗蜜。<a id="a-BX"></a>今略对四法分别如前。<a id="a-BY"></a>若诸大圣善巧随缘利物。<a id="a-BZ"></a>则言无定准解释(云云)。<a id="a-Ba"></a>故诸经论中出没立名。<a id="a-Bb"></a>其意难见不可谬执。<a id="a-Bc"></a>而经论中。<a id="a-Bd"></a>多约禅明波罗蜜者。<a id="a-Be"></a>以根本四禅是众行之本。<a id="a-Bf"></a>一切内行功德。<a id="a-Bg"></a>皆因四禅发。<a id="a-Bh"></a>依四禅而住。<a id="a-Bi"></a>是以独禅得受波罗蜜名问曰。<a id="a-Bj"></a>禅波罗蜜但有一名。<a id="a-Bk"></a>更有余称答曰。<a id="a-Bl"></a>如涅槃中说。<a id="a-Bm"></a>言佛性者。<a id="a-Bn"></a>有五种名。<a id="a-Bo"></a>亦名首楞严。<a id="a-Bp"></a>亦名般若。<a id="a-Bq"></a>亦名中道。<a id="a-Br"></a>亦名金刚三昧大涅槃。<a id="a-Bs"></a>亦云禅波罗蜜。<a id="a-Bt"></a>即是佛性。<a id="a-Bu"></a>故知诸余经中所说。<a id="a-Bv"></a>种种胜妙法门。<a id="a-Bw"></a>名字无量。<a id="a-Bx"></a>皆是禅波罗蜜之异名。<a id="a-By"></a>故摩诃衍偈说。</p>
  <p id="aBz">般若是一法　　佛说种种名</p>
  <p id="aC0">随诸众生类　　为之立异字</p>
  <p id="aC1">若人得般若　　戏论心皆灭</p>
  <p id="aC2">譬如日出时　　朝露一时失</p>
  <p id="aC3">以此类之。<a id="a-C4"></a>禅名岂不遍通。<a id="a-C5"></a>若其禅定不具足摄一切诸法。<a id="a-C6"></a>则非究竟。<a id="a-C7"></a>何得名波罗蜜义。<a id="a-C8"></a>问曰。<a id="a-C9"></a>诸法实相首楞严及到彼岸等。<a id="a-CA"></a>唯佛一人方称究竟。<a id="a-CB"></a>菩萨所行禅定。<a id="a-CC"></a>云何名波罗蜜。<a id="a-CD"></a>答曰。<a id="a-CE"></a>因中说果故。<a id="a-CF"></a>随分说故。<a id="a-CG"></a>顿教所明发心毕竟二不别故。<a id="a-CH"></a>以如是等众多义故。<a id="a-CI"></a>菩萨所行禅定。<a id="a-CJ"></a>亦得名波罗蜜。</p>
  <p data-pb></p>
  <h2 id="aCK">明禅波罗蜜门第三</h2>
  <p id="aCL">行者善寻名故。<a id="a-CM"></a>自知其体。<a id="a-CN"></a>若欲进修。<a id="a-CO"></a>必因门而入。<a id="a-CP"></a>今略明禅门。<a id="a-CQ"></a>即为三意。<a id="a-CR"></a>第一标禅门。<a id="a-CS"></a>第二解释。<a id="a-CT"></a>三料简。<a id="a-CU"></a>第一标禅门者。<a id="a-CV"></a>若寻经论所说禅门。<a id="a-CW"></a>乃有无量。<a id="a-CX"></a>原其根本。<a id="a-CY"></a>不过有二。<a id="a-CZ"></a>所谓一色二心。<a id="a-Ca"></a>如摩诃衍中偈说。</p>
  <p id="aCb">一切诸法中　　但有名与色</p>
  <p id="aCc">若欲如实观　　亦当观名色</p>
  <p id="aCd">虽痴心多想　　分别于诸法</p>
  <p id="aCe">更无有一法　　出于名色者</p>
  <p id="aCf">今就色门中。<a id="a-Cg"></a>即开为二。<a id="a-Ch"></a>如经中说。<a id="a-Ci"></a>二为甘露门。<a id="a-Cj"></a>一者不净观门。<a id="a-Ck"></a>二者阿那波那门。<a id="a-Cl"></a>心门唯有一门如经中说。<a id="a-Cm"></a>能观心性名为上定。<a id="a-Cn"></a>开色别立于心。<a id="a-Co"></a>此则禅门有三所谓一世间禅门。<a id="a-Cp"></a>二出世间禅门。<a id="a-Cq"></a>三出世间上上禅门。<a id="a-Cr"></a>故大集经云。<a id="a-Cs"></a>有三种摄心。<a id="a-Ct"></a>一者出法摄心。<a id="a-Cu"></a>二者灭法摄心。<a id="a-Cv"></a>三者非出非灭法摄心。<a id="a-Cw"></a>第二解释。<a id="a-Cx"></a>此三门中。<a id="a-Cy"></a>即各为二意。<a id="a-Cz"></a>一别二通。<a id="a-D0"></a>第一别明门者。<a id="a-D1"></a>门名能通如世门通人有所至处。<a id="a-D2"></a>一以息为禅门者。<a id="a-D3"></a>若因息摄心。<a id="a-D4"></a>则能通行心。<a id="a-D5"></a>至四禅四空四无量心。<a id="a-D6"></a>十六特胜通明等禅。<a id="a-D7"></a>即是世间禅门。<a id="a-D8"></a>亦名出法摄心。<a id="a-D9"></a>此一往据凡夫禅门。<a id="a-DA"></a>二以色为禅门者。<a id="a-DB"></a>如因不净观等摄心。<a id="a-DC"></a>则能通行心。<a id="a-DD"></a>至九想。<a id="a-DE"></a>八念。<a id="a-DF"></a>十想。<a id="a-DG"></a>背舍。<a id="a-DH"></a>胜处。<a id="a-DI"></a>一切处。<a id="a-DJ"></a>次第定。<a id="a-DK"></a>师子奋迅。<a id="a-DL"></a>超越三昧等处。<a id="a-DM"></a>即是出世间禅门。<a id="a-DN"></a>亦名灭法摄心。<a id="a-DO"></a>一往据二乘禅门。<a id="a-DP"></a>三以心为禅门者。<a id="a-DQ"></a>若用智慧反观心性。<a id="a-DR"></a>则能通行心。<a id="a-DS"></a>至法华。<a id="a-DT"></a>念佛般舟。<a id="a-DU"></a>觉意。<a id="a-DV"></a>首楞严诸大三昧。<a id="a-DW"></a>及自性禅。<a id="a-DX"></a>乃至清净净禅等。<a id="a-DY"></a>是出世间上上禅门。<a id="a-DZ"></a>亦名非出非灭法摄心。<a id="a-Da"></a>此一往据菩萨禅门。<a id="a-Db"></a>以此义故。<a id="a-Dc"></a>约三法为门。<a id="a-Dd"></a>问曰。<a id="a-De"></a>诸法无量何故但取此三为禅门。<a id="a-Df"></a>答曰。<a id="a-Dg"></a>今略明有三意。<a id="a-Dh"></a>故立三法为门。<a id="a-Di"></a>一如法相。<a id="a-Dj"></a>二随便易。<a id="a-Dk"></a>三摄法尽。<a id="a-Dl"></a>一如法相者。<a id="a-Dm"></a>如大集经说。<a id="a-Dn"></a>歌罗逻时。<a id="a-Do"></a>即有三事。<a id="a-Dp"></a>一命二暖三识。<a id="a-Dq"></a>出入息者。<a id="a-Dr"></a>名为寿命。<a id="a-Ds"></a>不臭不烂。<a id="a-Dt"></a>名之为暖。<a id="a-Du"></a>即是业持火大故。<a id="a-Dv"></a>地水等色大臭烂也。<a id="a-Dw"></a>此中心意名之为识。<a id="a-Dx"></a>即是刹那觉知心也。<a id="a-Dy"></a>三法和合从生至长无增无减。<a id="a-Dz"></a>愚夫不了于中妄计我人众生。<a id="a-E0"></a>作诸业行心生染着。<a id="a-E1"></a>颠倒因缘往来三界。<a id="a-E2"></a>若寻其源本。<a id="a-E3"></a>不出此之三法。<a id="a-E4"></a>故以三法为门。<a id="a-E5"></a>不多不少二随便易。<a id="a-E6"></a>故立三法为门者。<a id="a-E7"></a>如因息修禅。<a id="a-E8"></a>则有二便。<a id="a-E9"></a>一疾得禅定。<a id="a-EA"></a>二易悟无常。<a id="a-EB"></a>以色为门。<a id="a-EC"></a>亦有二便。<a id="a-ED"></a>一能断贪欲。<a id="a-EE"></a>二易了虚假。<a id="a-EF"></a>心为门者。<a id="a-EG"></a>此亦有二便。<a id="a-EH"></a>一能降一切烦恼。<a id="a-EI"></a>二易悟空理。<a id="a-EJ"></a>三摄法尽者。<a id="a-EK"></a>此三法是禅门根本故。<a id="a-EL"></a>所以者何。<a id="a-EM"></a>举要说三开即无量。<a id="a-EN"></a>如息门中或数或随或时观息。<a id="a-EO"></a>如此非一至处亦异。<a id="a-EP"></a>如色门中或缘外色或缘内色。<a id="a-EQ"></a>或作慈悲或缘佛相。<a id="a-ER"></a>乃至得解实观。<a id="a-ES"></a>如此非一至处亦异。<a id="a-ET"></a>如心门中或止或观或觉或了。<a id="a-EU"></a>或觉了诸心入于非心。<a id="a-EV"></a>觉了非心。<a id="a-EW"></a>出无量心。<a id="a-EX"></a>或觉了非心非不心。<a id="a-EY"></a>能知一切心非心。<a id="a-EZ"></a>如是缘心不同。<a id="a-Ea"></a>至处亦复非一。<a id="a-Eb"></a>故说三门摄一切禅门。<a id="a-Ec"></a>此事至第七八释修证中方乃可见。<a id="a-Ed"></a>第二通名三门者。<a id="a-Ee"></a>此三法通得作世间出世间。<a id="a-Ef"></a>出世间上上等禅门。<a id="a-Eg"></a>所以者何。<a id="a-Eh"></a>一如息法不定。<a id="a-Ei"></a>但属世间禅门。<a id="a-Ej"></a>何以得知。<a id="a-Ek"></a>如毗尼中。<a id="a-El"></a>佛为声闻弟子。<a id="a-Em"></a>说观息等十六行法。<a id="a-En"></a>弟子随教而修皆得圣道。<a id="a-Eo"></a>故知亦是出世间禅门。<a id="a-Ep"></a>即大乘门者。<a id="a-Eq"></a>如大品说。<a id="a-Er"></a>阿那波那。<a id="a-Es"></a>即是菩萨摩诃衍。<a id="a-Et"></a>故请观音经约数息辨六字章句。<a id="a-Eu"></a>明三乘得道。<a id="a-Ev"></a>此岂可但是世间禅门。<a id="a-Ew"></a>二色法为门。<a id="a-Ex"></a>亦不得但是二乘所行。<a id="a-Ey"></a>不通大乘及凡夫外道。<a id="a-Ez"></a>何以故。<a id="a-F0"></a>如涅槃中说。<a id="a-F1"></a>外道但能治色。<a id="a-F2"></a>不能治心。<a id="a-F3"></a>我弟子善治于心。<a id="a-F4"></a>故知凡夫亦得观色。<a id="a-F5"></a>大乘观色。<a id="a-F6"></a>如大品中说。<a id="a-F7"></a>胀想烂想等是菩萨摩诃衍。<a id="a-F8"></a>此岂可但是出世间禅门。<a id="a-F9"></a>三约心为门。<a id="a-FA"></a>亦不得但据菩萨。<a id="a-FB"></a>何以故。<a id="a-FC"></a>如外道亦观心。<a id="a-FD"></a>起四十八见。<a id="a-FE"></a>凡夫缘心入四空通。<a id="a-FF"></a>声闻者如涅槃说。<a id="a-FG"></a>我弟子善治心故。<a id="a-FH"></a>能离三界。<a id="a-FI"></a>此岂唯是出世间上上禅门。<a id="a-FJ"></a>当知三门互通。<a id="a-FK"></a>但三种人用心异故。<a id="a-FL"></a>发禅得道亦各不同。<a id="a-FM"></a>此义至第九明从禅波罗蜜起教中。<a id="a-FN"></a>当广分别。<a id="a-FO"></a>第三料简通别二门。<a id="a-FP"></a>问曰。<a id="a-FQ"></a>若尔者。<a id="a-FR"></a>何故如前分别。<a id="a-FS"></a>答曰。<a id="a-FT"></a>一切义理有通有别。<a id="a-FU"></a>教门对缘益物不同。<a id="a-FV"></a>异说无咎。<a id="a-FW"></a>复次前非了义之说。<a id="a-FX"></a>未可定执。<a id="a-FY"></a>问曰。<a id="a-FZ"></a>三门互得通者。<a id="a-Fa"></a>今就事中数息而学。<a id="a-Fb"></a>得证九想八背舍自性等禅不。<a id="a-Fc"></a>答曰。<a id="a-Fd"></a>或得或不得。<a id="a-Fe"></a>初学者不得二乘。<a id="a-Ff"></a>学自在定者得菩萨。<a id="a-Fg"></a>具足方便波罗蜜者。<a id="a-Fh"></a>随意无碍。<a id="a-Fi"></a>问曰。<a id="a-Fj"></a>何故云初学不得。<a id="a-Fk"></a>有人数息发九想背舍念佛慈心。<a id="a-Fl"></a>此复云何。<a id="a-Fm"></a>答曰。<a id="a-Fn"></a>此发宿缘不正。<a id="a-Fo"></a>因修得证。<a id="a-Fp"></a>缘尽则灭谢。<a id="a-Fq"></a>不进终不成就次第法门。<a id="a-Fr"></a>至下内方便中明善根发相。<a id="a-Fs"></a>当广分别。<a id="a-Ft"></a>余二门类然可知。</p>
  <p data-pb></p>
  <h2 id="aFu">辨禅波罗蜜诠次第四</h2>
  <p id="aFv">者既知禅门之相。<a id="a-Fw"></a>菩萨从初发心乃至佛果。<a id="a-Fx"></a>修习禅定。<a id="a-Fy"></a>从浅至深。<a id="a-Fz"></a>次第阶级。<a id="a-G0"></a>是义应知。<a id="a-G1"></a>今略取经论教意。<a id="a-G2"></a>撰于次第。<a id="a-G3"></a>故大品经云。<a id="a-G4"></a>菩萨摩诃萨。<a id="a-G5"></a>次第行次第学次第道。<a id="a-G6"></a>辨禅定次第。<a id="a-G7"></a>即为二意。<a id="a-G8"></a>一者正明诸禅次第。<a id="a-G9"></a>二者简非次第。<a id="a-GA"></a>一正释诸禅次第义者。<a id="a-GB"></a>行人从初持戒清净。<a id="a-GC"></a>厌患欲界。<a id="a-GD"></a>系念修习阿那波那入欲界定。<a id="a-GE"></a>依欲界定得未到地。<a id="a-GF"></a>如是依未到地。<a id="a-GG"></a>次第获得初禅乃至四禅。<a id="a-GH"></a>是名内色界定。<a id="a-GI"></a>次为大功德缘外众生受乐欢喜。<a id="a-GJ"></a>次第获得四无量心。<a id="a-GK"></a>是名外色界定。<a id="a-GL"></a>此八种禅定。<a id="a-GM"></a>虽缘内外境入定有殊。<a id="a-GN"></a>而皆属色界摄。<a id="a-GO"></a>行者于第四禅中厌患色如牢狱。<a id="a-GP"></a>灭前内外二种色。<a id="a-GQ"></a>一心缘空得度色难。<a id="a-GR"></a>获得四空处定。<a id="a-GS"></a>是名无色界定。<a id="a-GT"></a>此十二门禅皆是有漏法。<a id="a-GU"></a>次此应明亦有漏亦无漏禅。<a id="a-GV"></a>行者既得根本禅已。<a id="a-GW"></a>为欲除此禅中见着。<a id="a-GX"></a>次还从欲界修六妙门。<a id="a-GY"></a>所以者何。<a id="a-GZ"></a>此六门中。<a id="a-Ga"></a>数随止是入定方便。<a id="a-Gb"></a>观还净是慧方便。<a id="a-Gc"></a>定爱慧策。<a id="a-Gd"></a>爱故说有漏。<a id="a-Ge"></a>策故说无漏。<a id="a-Gf"></a>此六法多是欲界未到地四禅中具足。<a id="a-Gg"></a>亦有至上无色地者。<a id="a-Gh"></a>次此应明十六特胜。<a id="a-Gi"></a>横则对四念处。<a id="a-Gj"></a>竖则从欲界乃至非想。<a id="a-Gk"></a>但地地中立观破析故能生无漏。<a id="a-Gl"></a>次应说通明观前十六特胜总观故粗。<a id="a-Gm"></a>今通明别观故细。<a id="a-Gn"></a>此禅亦从欲界至非想。<a id="a-Go"></a>乃至入灭定。<a id="a-Gp"></a>此三种禅亦名净禅。<a id="a-Gq"></a>五种禅中犹是根本摄。<a id="a-Gr"></a>今明无漏禅次第之相。<a id="a-Gs"></a>即有二意不同。<a id="a-Gt"></a>一者行行次第。<a id="a-Gu"></a>二者慧行次第。<a id="a-Gv"></a>行行次第。<a id="a-Gw"></a>所谓观炼熏修。<a id="a-Gx"></a>初明观禅次第。<a id="a-Gy"></a>有六种禅。<a id="a-Gz"></a>初修九想。<a id="a-H0"></a>无漏之前。<a id="a-H1"></a>用此对治。<a id="a-H2"></a>破欲界烦恼。<a id="a-H3"></a>故次八念。<a id="a-H4"></a>为除修九想时怖畏心生故。<a id="a-H5"></a>次十想。<a id="a-H6"></a>坏法人。<a id="a-H7"></a>于欲界修此十想断三界烦恼。<a id="a-H8"></a>故次八背舍。<a id="a-H9"></a>不坏法人。<a id="a-HA"></a>修此观禅。<a id="a-HB"></a>对治三界根本定中见着。<a id="a-HC"></a>故次明八胜处。<a id="a-HD"></a>为于诸禅定观缘中得自在故。<a id="a-HE"></a>次明十一切处。<a id="a-HF"></a>为欲广禅定中色心令普遍故。<a id="a-HG"></a>乃至修六神通。<a id="a-HH"></a>由是观禅摄。<a id="a-HI"></a>次明炼禅者。<a id="a-HJ"></a>即九次第定。<a id="a-HK"></a>为总前定观二种禅令心调柔。<a id="a-HL"></a>入诸禅时。<a id="a-HM"></a>心心次第无间故。<a id="a-HN"></a>及有觉有观等三三昧皆是炼禅摄。<a id="a-HO"></a>次明熏禅。<a id="a-HP"></a>熏禅者即是师子奋迅三昧。<a id="a-HQ"></a>顺逆次第入出熏诸禅。<a id="a-HR"></a>令定观分明纯熟增益功德故。<a id="a-HS"></a>次明修禅。<a id="a-HT"></a>修禅者。<a id="a-HU"></a>即是超越三昧。<a id="a-HV"></a>于诸禅中超越入出。<a id="a-HW"></a>为得无碍自在解脱故。<a id="a-HX"></a>是以大品经云。<a id="a-HY"></a>菩萨摩诃萨。<a id="a-HZ"></a>住般若波罗蜜。<a id="a-Ha"></a>取禅波罗蜜。<a id="a-Hb"></a>除诸佛三昧。<a id="a-Hc"></a>入余一切三昧。<a id="a-Hd"></a>若声闻三昧。<a id="a-He"></a>若辟支佛三昧。<a id="a-Hf"></a>若菩萨三昧。<a id="a-Hg"></a>皆行皆入。<a id="a-Hh"></a>余一切三昧者。<a id="a-Hi"></a>根本定是。<a id="a-Hj"></a>若声闻三昧者。<a id="a-Hk"></a>三十七品空无相等三三昧。<a id="a-Hl"></a>四谛十六行是。<a id="a-Hm"></a>若辟支佛三昧者。<a id="a-Hn"></a>十二因缘三昧是。<a id="a-Ho"></a>菩萨三昧者。<a id="a-Hp"></a>自性禅等皆名三昧。<a id="a-Hq"></a>是菩萨住诸三昧。<a id="a-Hr"></a>逆顺出入八背舍。<a id="a-Hs"></a>依八背舍逆顺出入九次第定依九次第定。<a id="a-Ht"></a>逆顺出入师子奋迅三昧。<a id="a-Hu"></a>依师子奋迅三昧。<a id="a-Hv"></a>逆顺出入超越三昧。<a id="a-Hw"></a>是菩萨依诸三昧。<a id="a-Hx"></a>得诸法相等齐此。<a id="a-Hy"></a>始是二乘行。<a id="a-Hz"></a>行共禅满。<a id="a-I0"></a>何以故。<a id="a-I1"></a>大阿罗汉。<a id="a-I2"></a>亦得超越三昧故。<a id="a-I3"></a>二明无漏慧行次第之相。<a id="a-I4"></a>因闻四谛即修三十七品。<a id="a-I5"></a>次入三解脱门。<a id="a-I6"></a>次用十六行观分别四谛。<a id="a-I7"></a>次具十智三无漏根。<a id="a-I8"></a>成就九修获九断。<a id="a-I9"></a>如此略辨声闻所行无漏慧行。<a id="a-IA"></a>次应说十二因缘观门。<a id="a-IB"></a>即是辟支迦罗之所行无漏慧行。<a id="a-IC"></a>若菩萨次第成就。<a id="a-ID"></a>二乘学无学所得智断。<a id="a-IE"></a>是名从假入空通观具足也。<a id="a-IF"></a>故大品经云。<a id="a-IG"></a>菩萨摩诃萨行般若波罗蜜。<a id="a-IH"></a>以方便力故。<a id="a-II"></a>从干慧地入性地。<a id="a-IJ"></a>八人地见地离欲地阿罗汉辟支佛地。<a id="a-IK"></a>皆行皆入而不取证。<a id="a-IL"></a>次明菩萨不共禅次第者。<a id="a-IM"></a>一自性禅。<a id="a-IN"></a>二一切义禅。<a id="a-IO"></a>三难禅。<a id="a-IP"></a>四一切门禅。<a id="a-IQ"></a>五善人禅。<a id="a-IR"></a>六一切行禅。<a id="a-IS"></a>七除恼禅。<a id="a-IT"></a>八此世他世乐禅。<a id="a-IU"></a>九清净净禅。<a id="a-IV"></a>菩萨依是禅故。<a id="a-IW"></a>得大菩提果。<a id="a-IX"></a>具足十力。<a id="a-IY"></a>四无所畏。<a id="a-IZ"></a>十八不共等一切佛法。<a id="a-Ia"></a>此则略明菩萨从初发心修禅。<a id="a-Ib"></a>次第行次第学次第道乃至佛地。<a id="a-Ic"></a>名住大涅槃深禅定窟。<a id="a-Id"></a>此义至释第七修证。<a id="a-Ie"></a>第八显示果报中。<a id="a-If"></a>方乃具辨。<a id="a-Ig"></a>问曰。<a id="a-Ih"></a>菩萨大士为通达诸禅浅深。<a id="a-Ii"></a>具足一切佛法次第行次第学。<a id="a-Ij"></a>可如上说。<a id="a-Ik"></a>今行人初学禅时。<a id="a-Il"></a>为当一向如上依次第修。<a id="a-Im"></a>为当不尔。<a id="a-In"></a>答曰。<a id="a-Io"></a>今且欲明诸禅浅深相。<a id="a-Ip"></a>一往作此次第分别。<a id="a-Iq"></a>若论初心学人。<a id="a-Ir"></a>随所欲乐。<a id="a-Is"></a>便宜对治。<a id="a-It"></a>易入泥洹者。<a id="a-Iu"></a>从诸禅方便初门而修不必定。<a id="a-Iv"></a>如前一一依次第。<a id="a-Iw"></a>此义至内方便安心禅门中当广分别。<a id="a-Ix"></a>第二简非次第义。<a id="a-Iy"></a>问曰。<a id="a-Iz"></a>菩萨修禅为一向次第。<a id="a-J0"></a>修禅亦有非次第。<a id="a-J1"></a>答曰。<a id="a-J2"></a>此得为四。<a id="a-J3"></a>一明次第。<a id="a-J4"></a>二明非次第。<a id="a-J5"></a>三明次第非次第。<a id="a-J6"></a>四明非次第次第。<a id="a-J7"></a>今明次第。<a id="a-J8"></a>如上说。<a id="a-J9"></a>大品经云。<a id="a-JA"></a>菩萨次第行次第学次第道。<a id="a-JB"></a>非次第者。<a id="a-JC"></a>菩萨修法华一行等诸三昧。<a id="a-JD"></a>观平等法界非深非浅。<a id="a-JE"></a>故名非次第。<a id="a-JF"></a>如无量义经说。<a id="a-JG"></a>行大直道无留难故。<a id="a-JH"></a>次第非次第者。<a id="a-JI"></a>如大品中。<a id="a-JJ"></a>须菩提白佛。<a id="a-JK"></a>次第心应行般若。<a id="a-JL"></a>应生般若。<a id="a-JM"></a>应修般若不。<a id="a-JN"></a>佛告须菩提。<a id="a-JO"></a>常不离萨婆若故。<a id="a-JP"></a>为行般若。<a id="a-JQ"></a>为生般若。<a id="a-JR"></a>为修般若。<a id="a-JS"></a>非次第次第者。<a id="a-JT"></a>如须菩提白佛。<a id="a-JU"></a>一切诸法皆无自性。<a id="a-JV"></a>云何菩萨得从一地至一地。<a id="a-JW"></a>佛告须菩提。<a id="a-JX"></a>以诸法空故。<a id="a-JY"></a>菩萨得从一地至一地。<a id="a-JZ"></a>问曰。<a id="a-Ja"></a>今此四句但据菩萨。<a id="a-Jb"></a>亦得通二乘否。<a id="a-Jc"></a>答曰。<a id="a-Jd"></a>二乘亦得作此说。<a id="a-Je"></a>何以故。<a id="a-Jf"></a>知自有声闻。<a id="a-Jg"></a>初发心行于行行。<a id="a-Jh"></a>从根本初禅。<a id="a-Ji"></a>而修乃至超越禅。<a id="a-Jj"></a>方得阿罗汉果。<a id="a-Jk"></a>是为次第。<a id="a-Jl"></a>或有声闻人。<a id="a-Jm"></a>闻说善来。<a id="a-Jn"></a>一时具足三明八解脱等。<a id="a-Jo"></a>是为非次第。<a id="a-Jp"></a>或有声闻人。<a id="a-Jq"></a>修次第行行时即用慧行。<a id="a-Jr"></a>善观次第性空。<a id="a-Js"></a>从初心乃至得阿罗汉。<a id="a-Jt"></a>是名次第非次第。<a id="a-Ju"></a>四或有声闻。<a id="a-Jv"></a>从初发心即修慧行。<a id="a-Jw"></a>发电光三昧得四果。<a id="a-Jx"></a>未具诸禅。<a id="a-Jy"></a>为欲满足有为功德故。<a id="a-Jz"></a>次第修五种禅定满足。<a id="a-K0"></a>即是非次第而次第也。<a id="a-K1"></a>此义至第七释修证。<a id="a-K2"></a>及第八显示果报等十意竟。<a id="a-K3"></a>即自分明。</p>
  <h2 id="aK4">简禅波罗蜜法心第五</h2>
  <p id="aK5">已略说诸禅诠次竟。<a id="a-K6"></a>诸禅中法心之相复应知之。<a id="a-K7"></a>今就明法心中。<a id="a-K8"></a>即为三意。<a id="a-K9"></a>一先辨法。<a id="a-KA"></a>二明心。<a id="a-KB"></a>三分别简定法心之别。<a id="a-KC"></a>就第一先辨法中。<a id="a-KD"></a>法有四种。<a id="a-KE"></a>一有漏法。<a id="a-KF"></a>二无漏法。<a id="a-KG"></a>三亦有漏亦无漏法。<a id="a-KH"></a>四非有漏非无漏法。<a id="a-KI"></a>一有漏法者。<a id="a-KJ"></a>谓十善根本四禅。<a id="a-KK"></a>众生缘四无量心。<a id="a-KL"></a>四空定是。<a id="a-KM"></a>所以者何。<a id="a-KN"></a>此十二门禅。<a id="a-KO"></a>体非观慧之法。<a id="a-KP"></a>不能照了断诸烦恼故。<a id="a-KQ"></a>二无漏法者。<a id="a-KR"></a>九想。<a id="a-KS"></a>八念。<a id="a-KT"></a>十想。<a id="a-KU"></a>背舍。<a id="a-KV"></a>胜处。<a id="a-KW"></a>一切处。<a id="a-KX"></a>次第定。<a id="a-KY"></a>师子奋迅。<a id="a-KZ"></a>超越三昧。<a id="a-Ka"></a>四谛。<a id="a-Kb"></a>十六行。<a id="a-Kc"></a>十二因缘法。<a id="a-Kd"></a>缘四无量心。<a id="a-Ke"></a>三十七品。<a id="a-Kf"></a>三三昧。<a id="a-Kg"></a>乃至愿智顶禅。<a id="a-Kh"></a>十一智。<a id="a-Ki"></a>三无漏根等诸无漏定是。<a id="a-Kj"></a>所以者何。<a id="a-Kk"></a>此诸禅中悉有对治。<a id="a-Kl"></a>观慧具足能断三漏故。<a id="a-Km"></a>三亦有漏亦无漏法者。<a id="a-Kn"></a>六妙门。<a id="a-Ko"></a>十六特胜。<a id="a-Kp"></a>通明等是。<a id="a-Kq"></a>所以者何。<a id="a-Kr"></a>此三种禅中。<a id="a-Ks"></a>虽有观慧对治力用劣弱。<a id="a-Kt"></a>故名亦有漏亦无漏。<a id="a-Ku"></a>四非有漏非无漏法者。<a id="a-Kv"></a>法华三昧。<a id="a-Kw"></a>般舟念佛。<a id="a-Kx"></a>首楞严等。<a id="a-Ky"></a>百八三昧。<a id="a-Kz"></a>自性禅等九种禅。<a id="a-L0"></a>乃至无缘大慈大悲。<a id="a-L1"></a>十波罗蜜。<a id="a-L2"></a>四无碍智。<a id="a-L3"></a>十八空。<a id="a-L4"></a>十力。<a id="a-L5"></a>四无所畏。<a id="a-L6"></a>十八不共法。<a id="a-L7"></a>一切种智等是。<a id="a-L8"></a>所以者何。<a id="a-L9"></a>修是等法不堕二边。<a id="a-LA"></a>故名非有漏非无漏法。<a id="a-LB"></a>问曰。<a id="a-LC"></a>何故言法华三昧等法。<a id="a-LD"></a>皆名非有漏非无漏。<a id="a-LE"></a>如法华中说。<a id="a-LF"></a>是德藏菩萨于无漏实相心已得通达。<a id="a-LG"></a>其次当作佛号曰为净身。<a id="a-LH"></a>又如四无畏中第二无畏。<a id="a-LI"></a>名无漏无畏。<a id="a-LJ"></a>如是等法。<a id="a-LK"></a>诸经论中多悉说为无漏。<a id="a-LL"></a>今何以言皆是非有漏非无漏法。<a id="a-LM"></a>答曰。<a id="a-LN"></a>此欲简诸佛菩萨有中道不共之法故。<a id="a-LO"></a>须作此分别。<a id="a-LP"></a>如凡夫专依有漏。<a id="a-LQ"></a>二乘偏行无漏。<a id="a-LR"></a>今诸佛菩萨所得不共之法。<a id="a-LS"></a>不滞二边则无二边之漏失。<a id="a-LT"></a>是以悉云无漏。<a id="a-LU"></a>何故得免二边漏失。<a id="a-LV"></a>正以中道之法非二边所摄故。<a id="a-LW"></a>云非有漏非无漏也。<a id="a-LX"></a>此之二说。<a id="a-LY"></a>语异而意同故无乖失。<a id="a-LZ"></a>若任理性而论。<a id="a-La"></a>则一切皆名非有漏非无漏法。<a id="a-Lb"></a>故大品经云。<a id="a-Lc"></a>色无缚无脱乃至一切种智无缚无脱。<a id="a-Ld"></a>理既无缚无脱。<a id="a-Le"></a>称理之行。<a id="a-Lf"></a>岂不同名无缚无脱。<a id="a-Lg"></a>无缚无脱者。<a id="a-Lh"></a>即是非有漏非无漏之异名也。<a id="a-Li"></a>问曰。<a id="a-Lj"></a>分别定慧为四句可尔。<a id="a-Lk"></a>戒复云何。<a id="a-Ll"></a>答曰。<a id="a-Lm"></a>从十善三归五戒八斋戒沙弥十戒。<a id="a-Ln"></a>大比丘二百五十戒菩萨十重四十八轻戒。<a id="a-Lo"></a>亦得作四句分别其义(云云)。<a id="a-Lp"></a>今不具释。<a id="a-Lq"></a>问曰。<a id="a-Lr"></a>上第四明禅诠次。<a id="a-Ls"></a>及下第七辨修证中。<a id="a-Lt"></a>皆先明有漏。<a id="a-Lu"></a>次亦有漏亦无漏。<a id="a-Lv"></a>次无漏。<a id="a-Lw"></a>次非有漏非无漏。<a id="a-Lx"></a>今分别四句法。<a id="a-Ly"></a>何故异于前后乃以三为二也。<a id="a-Lz"></a>答曰。<a id="a-M0"></a>前后皆约修行入证以为诠次。<a id="a-M1"></a>今欲简别法心之相事。<a id="a-M2"></a>须约言句为便。<a id="a-M3"></a>亦以诸经论中说四句皆尔故。<a id="a-M4"></a>云行时非说时说时非行时。<a id="a-M5"></a>此义易明。<a id="a-M6"></a>第二明心有四种心。<a id="a-M7"></a>一有漏心。<a id="a-M8"></a>二无漏心。<a id="a-M9"></a>三亦有漏亦无漏心。<a id="a-MA"></a>四非有漏非无漏心。<a id="a-MB"></a>一有漏心者。<a id="a-MC"></a>即是凡夫外道心。<a id="a-MD"></a>具三漏故名有漏心所以者何。<a id="a-ME"></a>凡夫外道修禅定时。<a id="a-MF"></a>约四时中分别不得离结漏故。<a id="a-MG"></a>何等为四时中分别。<a id="a-MH"></a>一者初发心。<a id="a-MI"></a>欲修禅时。<a id="a-MJ"></a>不能厌患世间。<a id="a-MK"></a>为求禅定中乐及果报故。<a id="a-ML"></a>二者当修禅时。<a id="a-MM"></a>不能返照观察。<a id="a-MN"></a>生见着心。<a id="a-MO"></a>三者证诸禅时。<a id="a-MP"></a>即计为实不知虚诳。<a id="a-MQ"></a>于地地中见着心生。<a id="a-MR"></a>四者从禅定起。<a id="a-MS"></a>若对众境还生结业。<a id="a-MT"></a>以是因缘。<a id="a-MU"></a>名为漏心。<a id="a-MV"></a>第二明无漏心。<a id="a-MW"></a>亦约四时中分别。<a id="a-MX"></a>一约发心者。<a id="a-MY"></a>二乘之人初发心欲修禅时。<a id="a-MZ"></a>厌患世间不乐禅乐及求果报。<a id="a-Ma"></a>但为调心则漏心自然微薄不起。<a id="a-Mb"></a>因此能发无漏。<a id="a-Mc"></a>二修行者。<a id="a-Md"></a>随所修禅悉知虚假能伏见着不生结业。<a id="a-Me"></a>三得证者。<a id="a-Mf"></a>入诸禅定之时。<a id="a-Mg"></a>若于定中发真空慧断诸烦恼。<a id="a-Mh"></a>则三漏永尽。<a id="a-Mi"></a>四从禅定起随所对境。<a id="a-Mj"></a>不生见着造诸结业。<a id="a-Mk"></a>以是因缘。<a id="a-Ml"></a>名无漏心。<a id="a-Mm"></a>前二心虽是有漏而为无漏作因。<a id="a-Mn"></a>因中说果亦名无漏。<a id="a-Mo"></a>第三明亦有漏亦无漏心。<a id="a-Mp"></a>亦约四时中分别。<a id="a-Mq"></a>一约发心者。<a id="a-Mr"></a>此行人初发心欲修禅时。<a id="a-Ms"></a>恛惶不定。<a id="a-Mt"></a>或时厌离生死不乐禅乐。<a id="a-Mu"></a>或生见着。<a id="a-Mv"></a>悕望定乐。<a id="a-Mw"></a>爱乐果报。<a id="a-Mx"></a>以生厌故结业微羸。<a id="a-My"></a>悕望定乐故增长烦恼。<a id="a-Mz"></a>二约修行者。<a id="a-N0"></a>如不断善根人欲修禅时。<a id="a-N1"></a>是人虽成就信等五法不得名根。<a id="a-N2"></a>以其不能定伏结使故名亦有漏。<a id="a-N3"></a>生于信等善法故名亦无漏。<a id="a-N4"></a>三约得证者。<a id="a-N5"></a>七种学人入诸禅时。<a id="a-N6"></a>虽发真智结漏未尽故。<a id="a-N7"></a>名亦有漏亦无漏乃至退法罗汉亦有此义。<a id="a-N8"></a>所以者何。<a id="a-N9"></a>未得无生智故名亦有漏。<a id="a-NA"></a>得尽智故名亦无漏。<a id="a-NB"></a>四诸学人等从禅定起。<a id="a-NC"></a>随对众境随所断惑。<a id="a-ND"></a>未尽之处或犹生着故。<a id="a-NE"></a>名亦有漏。<a id="a-NF"></a>断惑尽处虽对众境结业不起。<a id="a-NG"></a>名亦无漏。<a id="a-NH"></a>第四释非有漏非无漏心。<a id="a-NI"></a>亦约四时中明。<a id="a-NJ"></a>一约发心者。<a id="a-NK"></a>菩萨大士初发意欲修禅时。<a id="a-NL"></a>不为生死不为涅槃。<a id="a-NM"></a>则心不堕二边。<a id="a-NN"></a>二约修行者。<a id="a-NO"></a>菩萨修禅波罗蜜时。<a id="a-NP"></a>为福德故不住无为。<a id="a-NQ"></a>为智慧故不住有为。<a id="a-NR"></a>三约得证者。<a id="a-NS"></a>菩萨入诸禅时。<a id="a-NT"></a>若于禅中发无生忍慧。<a id="a-NU"></a>尔时心与法性相应。<a id="a-NV"></a>不着生死不染涅槃。<a id="a-NW"></a>四菩萨从禅定起。<a id="a-NX"></a>随对众境心常不依有无二边。<a id="a-NY"></a>以是因缘。<a id="a-NZ"></a>菩萨之心名非有漏非无漏心。<a id="a-Na"></a>第三料简法心。<a id="a-Nb"></a>问曰。<a id="a-Nc"></a>诸佛说一切法皆空绝诸言句。<a id="a-Nd"></a>如摩诃衍论偈说。</p>
  <p id="aNe">般若波罗蜜　　譬如大火焰</p>
  <p id="aNf">四边不可取　　邪见火烧故</p>
  <p id="aNg">今云何作四句分别。<a id="a-Nh"></a>将非堕戏论乎。<a id="a-Ni"></a>答曰。<a id="a-Nj"></a>佛法中不可得空。<a id="a-Nk"></a>于诸法无所碍。<a id="a-Nl"></a>因是不可得空故。<a id="a-Nm"></a>说一切佛法十二部经。<a id="a-Nn"></a>今说有四句无咎。<a id="a-No"></a>譬如虚空虽无所有。<a id="a-Np"></a>而一切物依以长成。<a id="a-Nq"></a>如摩诃衍论偈说。</p>
  <p id="aNr">若信诸法空　　是则顺于理</p>
  <p id="aNs">若不信法空　　一切皆违失</p>
  <p id="aNt">若以无是空　　无所应造作</p>
  <p id="aNu">未作已有业　　不作有作者</p>
  <p id="aNv">如是诸法相　　谁能思量者</p>
  <p id="aNw">唯有得直心　　所说无依止</p>
  <p id="aNx">离于有无见　　心自然内灭</p>
  <p id="aNy">今为开发行人方便知见。<a id="a-Nz"></a>分别种种法门。<a id="a-O0"></a>故无句义中辨于句义。<a id="a-O1"></a>于理无失。<a id="a-O2"></a>故大品经云。<a id="a-O3"></a>无句义是菩萨句义。<a id="a-O4"></a>若汝欲离四句求解脱者。<a id="a-O5"></a>即还被无句缚。<a id="a-O6"></a>所以然者。<a id="a-O7"></a>如说有四句。<a id="a-O8"></a>无四句。<a id="a-O9"></a>亦有四句。<a id="a-OA"></a>亦无四句。<a id="a-OB"></a>非有四句。<a id="a-OC"></a>非无四句。<a id="a-OD"></a>汝尚不免无四句缚。<a id="a-OE"></a>岂得免亦有亦无等四句缚。<a id="a-OF"></a>当知了句非句。<a id="a-OG"></a>于句义无碍。<a id="a-OH"></a>而得解脱。<a id="a-OI"></a>非是离句求。<a id="a-OJ"></a>于无句而得解脱。<a id="a-OK"></a>如天女呵身子云。<a id="a-OL"></a>无离文字说解脱也。<a id="a-OM"></a>文字性离即解脱相。<a id="a-ON"></a>复次今明法之与心合为八句。<a id="a-OO"></a>回转分别。<a id="a-OP"></a>则有三十六句。<a id="a-OQ"></a>若细历法而明即出无量句。<a id="a-OR"></a>若能于一句法通达一切句。<a id="a-OS"></a>则此辨若虚空无有边际。<a id="a-OT"></a>问曰。<a id="a-OU"></a>若尔何以不约法心各作五句。<a id="a-OV"></a>答曰。<a id="a-OW"></a>诸佛出世对缘化物。<a id="a-OX"></a>教门多约四句。<a id="a-OY"></a>如摩诃衍论中说。<a id="a-OZ"></a>有四种悉檀。<a id="a-Oa"></a>一世界悉檀。<a id="a-Ob"></a>二为人悉檀。<a id="a-Oc"></a>三对治悉檀。<a id="a-Od"></a>四第一义悉檀。<a id="a-Oe"></a>初有漏法心即是世界悉檀摄。<a id="a-Of"></a>二无漏法心即是对治悉檀摄。<a id="a-Og"></a>三亦有漏亦无漏法心即是为人悉檀摄。<a id="a-Oh"></a>四非有漏非无漏法心即是第一义悉檀摄。<a id="a-Oi"></a>是中相摄之意细寻可见。<a id="a-Oj"></a>复次摩诃衍论。<a id="a-Ok"></a>又于第一义悉檀中分别四门。<a id="a-Ol"></a>如论偈说。</p>
  <p id="aOm">一切实一切不实　　一切亦实亦不实</p>
  <p id="aOn">一切非实非非实　　如是皆名诸法实</p>
  <p id="aOo">如是等但有四句。<a id="a-Op"></a>更无第五句。<a id="a-Oq"></a>今约四句明法心可以类此。<a id="a-Or"></a>余经论中设有五句明义别有因缘。<a id="a-Os"></a>今取一途义便故。<a id="a-Ot"></a>不约五句分别。<a id="a-Ou"></a>问曰。<a id="a-Ov"></a>此四种法心。<a id="a-Ow"></a>法之与心有何等异。<a id="a-Ox"></a>如有漏法有漏心。<a id="a-Oy"></a>此法心为当各是有漏为当各非。<a id="a-Oz"></a>故说漏若二各有者。<a id="a-P0"></a>法心合时应有二漏法起。<a id="a-P1"></a>若各无和合亦应无。<a id="a-P2"></a>答曰。<a id="a-P3"></a>今不得言二各是漏。<a id="a-P4"></a>亦不得言二法中各都无漏。<a id="a-P5"></a>何以故。<a id="a-P6"></a>若心即是漏。<a id="a-P7"></a>如阿罗汉。<a id="a-P8"></a>漏尽时。<a id="a-P9"></a>心应尽法亦如是。<a id="a-PA"></a>所以者何。<a id="a-PB"></a>若法定是漏者。<a id="a-PC"></a>圣人入根本四禅。<a id="a-PD"></a>亦应生漏。<a id="a-PE"></a>此四禅法未与心合。<a id="a-PF"></a>亦应自是漏。<a id="a-PG"></a>而圣人入四禅法不生于漏。<a id="a-PH"></a>四禅法未与心相应时。<a id="a-PI"></a>亦自无有漏法生。<a id="a-PJ"></a>云何言法即是有漏。<a id="a-PK"></a>今言此漏不独在法亦不独在心。<a id="a-PL"></a>法心合时便有漏生。<a id="a-PM"></a>以有有漏故二处受名譬如仙药。<a id="a-PN"></a>人若服之即令得仙。<a id="a-PO"></a>而药之与人本各非仙。<a id="a-PP"></a>药人和合则便有仙。<a id="a-PQ"></a>故药受仙药之名。<a id="a-PR"></a>人受仙人之称。<a id="a-PS"></a>若药不因人不名仙药。<a id="a-PT"></a>人不因药不名仙人。<a id="a-PU"></a>漏法漏心亦复如是。<a id="a-PV"></a>余三种法心义类尔可知。<a id="a-PW"></a>故阿难说示比丘。<a id="a-PX"></a>为舍利弗说偈。</p>
  <p id="aPY">诸法从缘生　　是法说因缘</p>
  <p id="aPZ">是法缘及尽　　我师如是说</p>
  <p id="aPa">复次若谓有漏之法自有有漏法。<a id="a-Pb"></a>若有漏之法由有漏心故有有漏法。<a id="a-Pc"></a>若有漏法由法由心故有有漏法。<a id="a-Pd"></a>若有漏之法不由法不由心故有有漏法。<a id="a-Pe"></a>如此之计皆堕邪见。<a id="a-Pf"></a>所以者何。<a id="a-Pg"></a>若谓由有漏法故有有漏法者。<a id="a-Ph"></a>即是自性有漏法。<a id="a-Pi"></a>若是自性有漏法则应有无穷之漏法。<a id="a-Pj"></a>以自性复有自性故。<a id="a-Pk"></a>今实不尔。<a id="a-Pl"></a>若谓有漏法不能自有。<a id="a-Pm"></a>由有漏心故有者。<a id="a-Pn"></a>即是他性有漏法。<a id="a-Po"></a>所以者何。<a id="a-Pp"></a>若有漏法待有漏心为自性者。<a id="a-Pq"></a>今有漏心待有漏法。<a id="a-Pr"></a>岂非他性。<a id="a-Ps"></a>若由他性而有有漏法者。<a id="a-Pt"></a>他性若是有有漏法。<a id="a-Pu"></a>则有漏法还是有漏法。<a id="a-Pv"></a>更无心法之别。<a id="a-Pw"></a>他性若非有漏法。<a id="a-Px"></a>非有漏法何能有有漏法。<a id="a-Py"></a>故知有漏法不由有漏心故有。<a id="a-Pz"></a>若谓有漏法。<a id="a-Q0"></a>由有漏法有漏心故有者。<a id="a-Q1"></a>即是共有。<a id="a-Q2"></a>若是共有则从自他性中。<a id="a-Q3"></a>而有有漏法。<a id="a-Q4"></a>若尔则一时应有二有漏法。<a id="a-Q5"></a>今实不然。<a id="a-Q6"></a>故知非自他共故有有漏法。<a id="a-Q7"></a>若谓离有漏法离有漏心。<a id="a-Q8"></a>有有漏法者。<a id="a-Q9"></a>即是无因缘而有有漏法。<a id="a-QA"></a>从因缘有有漏法尚不可。<a id="a-QB"></a>何况无因缘而有有漏法。<a id="a-QC"></a>破因成假广说如止观有漏心亦如是。<a id="a-QD"></a>余三种法心亦如是。<a id="a-QE"></a>复次若有漏法。<a id="a-QF"></a>定是有漏法者。<a id="a-QG"></a>是有漏法即是生灭相续法。<a id="a-QH"></a>为生故生。<a id="a-QI"></a>为灭故生。<a id="a-QJ"></a>为生灭故生。<a id="a-QK"></a>为离生离灭得生。<a id="a-QL"></a>若是生生即是自生。<a id="a-QM"></a>若由灭故生。<a id="a-QN"></a>即是他生。<a id="a-QO"></a>若由生灭故生。<a id="a-QP"></a>即共生。<a id="a-QQ"></a>若离生灭而说生者。<a id="a-QR"></a>即是无因缘生。<a id="a-QS"></a>从因缘生尚不可。<a id="a-QT"></a>何况无因缘生。<a id="a-QU"></a>当知有漏生。<a id="a-QV"></a>毕竟不可得。<a id="a-QW"></a>若无生则无灭。<a id="a-QX"></a>若无生灭即无相续若无生灭相续则无有漏法。<a id="a-QY"></a>破相续假广说如止观。<a id="a-QZ"></a>有漏心亦如是。<a id="a-Qa"></a>余三种法心亦如是。<a id="a-Qb"></a>复次若有漏法是生者。<a id="a-Qc"></a>为生生故生。<a id="a-Qd"></a>为不生生故生。<a id="a-Qe"></a>为生不生故生。<a id="a-Qf"></a>为非生非不生故生。<a id="a-Qg"></a>若生生则是自性生。<a id="a-Qh"></a>若不生生即是他性生。<a id="a-Qi"></a>若生不生故生。<a id="a-Qj"></a>即是共生。<a id="a-Qk"></a>若非生非不生故生。<a id="a-Ql"></a>即是无因缘生。<a id="a-Qm"></a>从因缘生尚不可。<a id="a-Qn"></a>何况无因缘生。<a id="a-Qo"></a>是则于相待假中求有漏法生。<a id="a-Qp"></a>毕竟不可得。<a id="a-Qq"></a>若无生则无有漏。<a id="a-Qr"></a>破相待假广说如止观。<a id="a-Qs"></a>有漏心亦如是。<a id="a-Qt"></a>余三种法心亦如是。<a id="a-Qu"></a>当知有漏之法于因成相续。<a id="a-Qv"></a>相待中各各四句。<a id="a-Qw"></a>求毕竟不可得。<a id="a-Qx"></a>若不可得。<a id="a-Qy"></a>云何分别。<a id="a-Qz"></a>有有漏法若无有有漏之法。<a id="a-R0"></a>而说有漏法者。<a id="a-R1"></a>当知但有名字。<a id="a-R2"></a>是中不应定有所依生。<a id="a-R3"></a>诸戏论破智慧眼。<a id="a-R4"></a>次明有漏心亦如是。<a id="a-R5"></a>若有漏法心如是。<a id="a-R6"></a>余三句法心亦如是。<a id="a-R7"></a>但以世间名字故。<a id="a-R8"></a>说名字之法。<a id="a-R9"></a>不在内外两中间。<a id="a-RA"></a>亦不常自有无名之名故。<a id="a-RB"></a>曰假名问曰。<a id="a-RC"></a>若尔。<a id="a-RD"></a>云何分别法心之异。<a id="a-RE"></a>答曰。<a id="a-RF"></a>但以世间名字故。<a id="a-RG"></a>分别法心之别。<a id="a-RH"></a>是中无有定实。<a id="a-RI"></a>问曰。<a id="a-RJ"></a>云何于名字中分别法心之别答曰。<a id="a-RK"></a>若知法心无所有但有名字。<a id="a-RL"></a>则还如上分别法心之相无咎　故大品经云须菩提。<a id="a-RM"></a>不坏假名而说诸法实相。<a id="a-RN"></a>复次如心数为法心王。<a id="a-RO"></a>为心受想行三阴及色阴。<a id="a-RP"></a>为法识阴。<a id="a-RQ"></a>为心心相应法心不相应法及色法无为法。<a id="a-RR"></a>为法心法。<a id="a-RS"></a>为心所缘。<a id="a-RT"></a>为法能缘。<a id="a-RU"></a>为心能生。<a id="a-RV"></a>为法所生。<a id="a-RW"></a>为心所观之境。<a id="a-RX"></a>为法能观之智。<a id="a-RY"></a>为心法成于心心依于法。<a id="a-RZ"></a>如是等于名字中。<a id="a-Ra"></a>种种分别法心之别。<a id="a-Rb"></a>虽作此分别。<a id="a-Rc"></a>皆如幻化。<a id="a-Rd"></a>无所取着同归一相。<a id="a-Re"></a>此义至下第十结会归趣中当广释。</p>
 </body>
</html>