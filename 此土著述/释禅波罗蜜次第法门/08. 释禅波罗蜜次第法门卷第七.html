<!doctype html>
<html id="z3IBWbI1O5" data-ver="770">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">释禅波罗蜜次第法门卷第七</h1>
  <p id="a2">(修证亦有漏亦无漏禅)</p>
  <p id="a3">今约三种法门。<a id="a-4"></a>以辩亦有漏亦无漏禅。<a id="a-5"></a>一者六妙门。<a id="a-6"></a>二者十六特胜。<a id="a-7"></a>三者通明观。<a id="a-8"></a>此三法门亦得说为净禅。<a id="a-9"></a>此中明净禅与阿毗昙有小异浅深位次。<a id="a-A"></a>并如前第五卷中说。<a id="a-B"></a>但教门分一息道立三种禅为化众生。<a id="a-C"></a>今须略推此教意。<a id="a-D"></a>多是对三种人根性不同。<a id="a-E"></a>一者自有众生慧性多而定性少。<a id="a-F"></a>为说六妙门。<a id="a-G"></a>六妙门中慧性多故。<a id="a-H"></a>于欲界初禅中即能发无漏。<a id="a-I"></a>此未必至上地诸禅也。<a id="a-J"></a>二者自有众生定根多而慧性少。<a id="a-K"></a>为说十六特胜。<a id="a-L"></a>慧根性少故下地不即发无漏。<a id="a-M"></a>定性多故以具上地诸禅方得修道。<a id="a-N"></a>三者自有众生定慧根性等为说通明。<a id="a-O"></a>通明者。<a id="a-P"></a>亦具根本禅而观慧巧细。<a id="a-Q"></a>从于下地乃至上地皆能发无漏也。<a id="a-R"></a>此是随机之说。<a id="a-S"></a>若随对治则与此相违。<a id="a-T"></a>如前五门中意可解。<a id="a-U"></a>初释六妙门为三。<a id="a-V"></a>一者释名。<a id="a-W"></a>二辨位次。<a id="a-X"></a>三明修证。<a id="a-Y"></a>第一释名者。<a id="a-Z"></a>所言六妙门者。<a id="a-a"></a>一数二随三止四观五还六净。<a id="a-b"></a>通称六妙门者。<a id="a-c"></a>妙名涅槃。<a id="a-d"></a>此之妙法能通至涅槃故名妙门。<a id="a-e"></a>亦名六妙门。<a id="a-f"></a>此六妙门。<a id="a-g"></a>三是定法。<a id="a-h"></a>三是慧法。<a id="a-i"></a>定爱慧策亦有漏亦无漏义在于此。<a id="a-j"></a>二辨次位者。<a id="a-k"></a>此六妙门位即无定。<a id="a-l"></a>所以者何。<a id="a-m"></a>若于欲界未到地中巧行六法。<a id="a-n"></a>第六净心成就即发三乘无漏。<a id="a-o"></a>况复进得上地诸禅而不疾证道。<a id="a-p"></a>虽此与前有异。<a id="a-q"></a>是以瑞应经云。<a id="a-r"></a>因此六法游止三四。<a id="a-s"></a>出生十二。<a id="a-t"></a>此而推之故知此六妙门位则不必定耳。<a id="a-u"></a>三明修证者。<a id="a-v"></a>若广明此六法修证则诸禅皆属六妙门摄。<a id="a-w"></a>今但取次第相生入道之正要。<a id="a-x"></a>以明六妙修证之相。<a id="a-y"></a>今明修证六妙门开为十二门也。<a id="a-z"></a>所以者何。<a id="a-10"></a>如数有二种。<a id="a-11"></a>一者修数。<a id="a-12"></a>二者数相应。<a id="a-13"></a>乃至修净与相应亦如是。<a id="a-14"></a>今约修证分别有十二门。<a id="a-15"></a>一修数。<a id="a-16"></a>二与数相应。<a id="a-17"></a>一者修数。<a id="a-18"></a>行者调和气息不涩不滑安详徐数。<a id="a-19"></a>从一至十摄心在数不令驰散。<a id="a-1A"></a>是名修数。<a id="a-1B"></a>二与数相应者。<a id="a-1C"></a>觉心任运从一至十不加功力。<a id="a-1D"></a>心息自住息既虚凝心相渐细患数为粗意不欲数。<a id="a-1E"></a>尔时行者应当放数修随。<a id="a-1F"></a>随亦有二种。<a id="a-1G"></a>一者修随。<a id="a-1H"></a>二者与随相应修随者。<a id="a-1I"></a>舍数法一心依随息之出入。<a id="a-1J"></a>心住息缘无分散意是名修随。<a id="a-1K"></a>二者与随相应。<a id="a-1L"></a>心既渐细觉息长短遍身入出息任运相依意虑怡然凝静是名与随相应。<a id="a-1M"></a>觉随为粗心厌欲舍。<a id="a-1N"></a>如人疲极欲眠不乐众务尔时行者应当舍随修止。<a id="a-1O"></a>止有二种。<a id="a-1P"></a>一者修止。<a id="a-1Q"></a>二与止相应。<a id="a-1R"></a>修止者三止之中但用制心止也。<a id="a-1S"></a>制心息诸缘虑不念数随凝静其心。<a id="a-1T"></a>是名修止。<a id="a-1U"></a>二与止相应者。<a id="a-1V"></a>自觉身心泯然入定。<a id="a-1W"></a>不见内外相貌。<a id="a-1X"></a>如欲界未到地等定法持心任运不动。<a id="a-1Y"></a>行者尔时即作是念。<a id="a-1Z"></a>今此三昧虽复寂静而无慧方便不能破坏生死。<a id="a-1a"></a>复作是念。<a id="a-1b"></a>今此定者皆属因缘。<a id="a-1c"></a>阴入界法和合而有虚诳不实。<a id="a-1d"></a>我今不觉应须照了。<a id="a-1e"></a>作是念已即不着止。<a id="a-1f"></a>起观分别亦有二种。<a id="a-1g"></a>一者修观。<a id="a-1h"></a>二者与观相应。<a id="a-1i"></a>一修观者。<a id="a-1j"></a>观有三种。<a id="a-1k"></a>一者慧行观。<a id="a-1l"></a>观真之慧。<a id="a-1m"></a>二者得解观。<a id="a-1n"></a>即假想观。<a id="a-1o"></a>三者实观。<a id="a-1p"></a>如事而观也。<a id="a-1q"></a>今此六妙门十六特胜通明等并正用实观成就。<a id="a-1r"></a>然后用慧行观观理入道。<a id="a-1s"></a>所以者何。<a id="a-1t"></a>名实者如众生一期。<a id="a-1u"></a>果报实有四大不净三十六物所成。<a id="a-1v"></a>但以无明覆蔽心眼不开明。<a id="a-1w"></a>则不依实而见。<a id="a-1x"></a>若能审谛观察心眼开明依实而见。<a id="a-1y"></a>故名实慧行观。<a id="a-1z"></a>及得解观在下四谛十二因缘九想背舍等中当广分别。<a id="a-20"></a>云何修习实观。<a id="a-21"></a>行者于定心中以心眼谛观此身中细微入出息想如空中风。<a id="a-22"></a>皮筋骨肉三十六物如芭蕉不实。<a id="a-23"></a>内外不净甚可厌恶。<a id="a-24"></a>复观定中喜乐等受悉有破坏之相是苦非乐。<a id="a-25"></a>又观定中心识无常生灭刹那不住无可着处。<a id="a-26"></a>复观定中善恶等法。<a id="a-27"></a>悉属因缘皆无自性。<a id="a-28"></a>如是观时能破四倒不得人我。<a id="a-29"></a>定何所依是名修观。<a id="a-2A"></a>二与观相应者。<a id="a-2B"></a>如是观时觉息入出遍诸毛孔。<a id="a-2C"></a>心眼开明彻见内三十六物及诸虫户内外不净。<a id="a-2D"></a>众苦逼迫刹那变易一切诸法悉无自性心生悲喜无所依倚。<a id="a-2E"></a>得四念处破四颠倒。<a id="a-2F"></a>是名与观相应。<a id="a-2G"></a>观解既发心缘观境。<a id="a-2H"></a>分别破析觉念流动非真实道尔时应当舍观修还还亦有二。<a id="a-2I"></a>一者修习还。<a id="a-2J"></a>二者与还相应。<a id="a-2K"></a>一修习还者。<a id="a-2L"></a>既知观从心发。<a id="a-2M"></a>若随析境此则不会本源。<a id="a-2N"></a>应当返观此心者从何而生。<a id="a-2O"></a>为从观心生为从非观心生。<a id="a-2P"></a>若从观心生则先已有观今实不尔所以者何。<a id="a-2Q"></a>数随止等三法之中未有观故。<a id="a-2R"></a>若非观心生不观心为灭生为不灭生。<a id="a-2S"></a>若不灭生即二心并。<a id="a-2T"></a>若是灭法已谢不能生现在。<a id="a-2U"></a>若言亦灭亦不灭生。<a id="a-2V"></a>乃至非灭非不灭生。<a id="a-2W"></a>皆不可得。<a id="a-2X"></a>当知观心本自不生不生故不有不有故即空。<a id="a-2Y"></a>空无观心若无观心岂有观境。<a id="a-2Z"></a>境智双忘还源之要是名修还。<a id="a-2a"></a>二与还相应者。<a id="a-2b"></a>心慧开发不加功力。<a id="a-2c"></a>任运自能破析返本还源。<a id="a-2d"></a>是名与还相应。<a id="a-2e"></a>既相应已行者当知。<a id="a-2f"></a>若离境智欲归无境智。<a id="a-2g"></a>不离境智缚心随二边故。<a id="a-2h"></a>尔时当舍还安心净道亦有二。<a id="a-2i"></a>一者修净。<a id="a-2j"></a>二者与净相应。<a id="a-2k"></a>一修净者。<a id="a-2l"></a>知色净故不起妄想分别。<a id="a-2m"></a>受想行识亦复如是。<a id="a-2n"></a>息妄想垢息分别垢息取我垢是名修净。<a id="a-2o"></a>举要言之若能心如本净。<a id="a-2p"></a>名为修净。<a id="a-2q"></a>亦不得能所修及净不净。<a id="a-2r"></a>是名修净。<a id="a-2s"></a>二与净相应者。<a id="a-2t"></a>作是修时豁然心慧相应。<a id="a-2u"></a>无碍方便任运开发三昧正受心无依倚。<a id="a-2v"></a>证净亦有二。<a id="a-2w"></a>一者相似证。<a id="a-2x"></a>五方便相似无漏慧发。<a id="a-2y"></a>二者真实证。<a id="a-2z"></a>苦法忍乃至第九无碍道等三乘真无漏慧发也。<a id="a-30"></a>三界垢尽故名证净。<a id="a-31"></a>复次观众生空故名为观观实法空故名为还。<a id="a-32"></a>观平等空故名为净。<a id="a-33"></a>复次空三昧相应故名为观无相三昧相应故名为还。<a id="a-34"></a>无作三昧相应故名为净。<a id="a-35"></a>复次一切外观名为观。<a id="a-36"></a>一切内观名为还。<a id="a-37"></a>一切非内非外观名为净。<a id="a-38"></a>故先尼梵志言。<a id="a-39"></a>非内观故得是智慧。<a id="a-3A"></a>非外观故得是智慧。<a id="a-3B"></a>亦不无观故得是智慧。<a id="a-3C"></a>复次菩萨从假入空观故名为观。<a id="a-3D"></a>从空入假观故名为还。<a id="a-3E"></a>空假一心观故名为净。<a id="a-3F"></a>若能如是修者。<a id="a-3G"></a>当知六妙门即是摩诃衍。<a id="a-3H"></a>复次三世诸佛入道之初。<a id="a-3I"></a>先以六妙门为本。<a id="a-3J"></a>如释迦初诣道树即内思安般。<a id="a-3K"></a>一数二随三止四观五还六净。<a id="a-3L"></a>游止三四出生十二。<a id="a-3M"></a>因此证一切法门降魔成道。<a id="a-3N"></a>当知菩萨善入六妙门即能具一切佛法故。<a id="a-3O"></a>六妙门即是菩萨摩诃衍。<a id="a-3P"></a>今欲更论余事故略说不具足也。<a id="a-3Q"></a>次释十六特胜即开为三意。<a id="a-3R"></a>一释名。<a id="a-3S"></a>二明观门制立不同。<a id="a-3T"></a>三明修证。<a id="a-3U"></a>第一释名者。<a id="a-3V"></a>所言十六特胜者。<a id="a-3W"></a>一知息入。<a id="a-3X"></a>二知息出。<a id="a-3Y"></a>三知息长短。<a id="a-3Z"></a>四知息遍身。<a id="a-3a"></a>五除诸身行。<a id="a-3b"></a>六受喜。<a id="a-3c"></a>七受乐。<a id="a-3d"></a>八受诸心行九心作喜。<a id="a-3e"></a>十心作摄。<a id="a-3f"></a>十一心作解脱。<a id="a-3g"></a>十二观无常。<a id="a-3h"></a>十三观出散。<a id="a-3i"></a>十四观欲。<a id="a-3j"></a>十五观灭。<a id="a-3k"></a>十六观弃舍。<a id="a-3l"></a>所以通名十六特胜者。<a id="a-3m"></a>十六即是数法。<a id="a-3n"></a>特胜者从因缘得名。<a id="a-3o"></a>如佛未出世时。<a id="a-3p"></a>外道等并已修得四禅四空。<a id="a-3q"></a>而无对治观行故不出生死。<a id="a-3r"></a>如来成道初为拘邻。<a id="a-3s"></a>及舍利弗等利根弟子。<a id="a-3t"></a>说四真谛即得道迹。<a id="a-3u"></a>复为摩诃迦葉絺那等。<a id="a-3v"></a>直闻四谛真理不悟。<a id="a-3w"></a>更说不净观法对治破诸烦恼。<a id="a-3x"></a>因此初明九想背舍等诸不净观禅。<a id="a-3y"></a>尔时修此观者得道无量。<a id="a-3z"></a>复有一机众生贪欲既薄。<a id="a-40"></a>若厌恶心重作不净观即大生厌患。<a id="a-41"></a>便增恶此身。<a id="a-42"></a>无漏未发即顾人自害。<a id="a-43"></a>此事如律文所明。<a id="a-44"></a>佛因此告诸比丘舍不净观更修胜法法。<a id="a-45"></a>名十六特胜修之可以得道。<a id="a-46"></a>此十六特胜有定有观。<a id="a-47"></a>是中具足诸禅。<a id="a-48"></a>以喜乐等法爱养故则无自害之过。<a id="a-49"></a>而有实观观察不着诸禅所以能发无漏。<a id="a-4A"></a>既进退从容不随二边亦能得道故名特胜。<a id="a-4B"></a>问若尔应在观禅后说净禅。<a id="a-4C"></a>何以故若取教门即在观禅之后。<a id="a-4D"></a>若论行法既胜二边亦应在后。<a id="a-4E"></a>答今明禅定力用浅深之相。<a id="a-4F"></a>非是对缘利物之时。<a id="a-4G"></a>所以者何。<a id="a-4H"></a>背舍胜处悉是得解之观。<a id="a-4I"></a>观力既能转想转心于断结义强。<a id="a-4J"></a>今此特胜唯是实观能是身内三十六物。<a id="a-4K"></a>力用劣弱不能疾断结使。<a id="a-4L"></a>功德浅薄故应前说。<a id="a-4M"></a>复次若不净观散灭骨人。<a id="a-4N"></a>则不能得更观身毛孔息出入相。<a id="a-4O"></a>若于实观后转作九想背舍等。<a id="a-4P"></a>则具足成就于义无失。<a id="a-4Q"></a>复次大品经广乘品观于十六特胜。<a id="a-4R"></a>复次说九想背舍等诸观禅此为明证不应生疑也。<a id="a-4S"></a>第二明观门制立不同者解有二。<a id="a-4T"></a>一者有人云。<a id="a-4U"></a>此阿那波那等十六法对四念处。<a id="a-4V"></a>若约四念处而明。<a id="a-4W"></a>当知但在欲界未到地乃至初禅则具足也。<a id="a-4X"></a>欲至上地非为不得。<a id="a-4Y"></a>但观法式少不具足。<a id="a-4Z"></a>如四禅既无出入息及喜乐等。<a id="a-4a"></a>若约息及喜欲明念处则不便也。<a id="a-4b"></a>上下类而可知。<a id="a-4c"></a>亦明对四念处复有二解不同。<a id="a-4d"></a>一师解云。<a id="a-4e"></a>前五对身。<a id="a-4f"></a>中三对受。<a id="a-4g"></a>次二对心。<a id="a-4h"></a>后五对法。<a id="a-4i"></a>此师明十六特胜自云依禅经中说。<a id="a-4j"></a>一观入息至于气灭。<a id="a-4k"></a>二观出息止至于鼻端。<a id="a-4l"></a>三观息长短若身不安。<a id="a-4m"></a>心多散乱则出入息俱短。<a id="a-4n"></a>若身安心静则出入息俱长。<a id="a-4o"></a>四息遍身者。<a id="a-4p"></a>形心既安则气道无壅。<a id="a-4q"></a>如似饮气既统遍身中。<a id="a-4r"></a>五除诸身行者。<a id="a-4s"></a>根受为心行觉观为口行出。<a id="a-4t"></a>入息为身行。<a id="a-4u"></a>既息遍身中患彼觉动粗念除诸粗故。<a id="a-4v"></a>名除诸身行。<a id="a-4w"></a>此五属身念处。<a id="a-4x"></a>受念处有三。<a id="a-4y"></a>谓粗息除故。<a id="a-4z"></a>身心安隐故。<a id="a-50"></a>六受喜。<a id="a-51"></a>七受乐者。<a id="a-52"></a>虽有微喜乐能遍满身识。<a id="a-53"></a>既满内心喜悦故名乐。<a id="a-54"></a>八受诸心行者。<a id="a-55"></a>既受乐在怀必有数法相随倚心乐境故。<a id="a-56"></a>名受诸心行。<a id="a-57"></a>心念处有三。<a id="a-58"></a>九心作喜者既止心一境未有慧解。<a id="a-59"></a>必为沉心所覆没。<a id="a-5A"></a>以喜举之令不沉没故名作喜。<a id="a-5B"></a>十心作摄者。<a id="a-5C"></a>喜心动散则发越过。<a id="a-5D"></a>常摄之令还不使驰散诸缘。<a id="a-5E"></a>故作摄十一心作解脱者。<a id="a-5F"></a>心不掉散均等无累故。<a id="a-5G"></a>名解脱。<a id="a-5H"></a>法念处有五。<a id="a-5I"></a>十二观无常者。<a id="a-5J"></a>已得自在不为沉浮所败。<a id="a-5K"></a>故能观诸法无常念念生灭不可乐也。<a id="a-5L"></a>十三观散坏者。<a id="a-5M"></a>此身不久当散坏。<a id="a-5N"></a>磨灭之法非真实有。<a id="a-5O"></a>十四观离欲者。<a id="a-5P"></a>此身唯是苦本心欲离之故名离欲。<a id="a-5Q"></a>十五观灭者。<a id="a-5R"></a>是心住灭多诸过患不欲住故。<a id="a-5S"></a>十六观弃舍者。<a id="a-5T"></a>观此诸法皆是过患故名弃舍。<a id="a-5U"></a>此阿那波那等十六行是慧性。<a id="a-5V"></a>无一息入出而不觉故。<a id="a-5W"></a>彼师自云依经明十六特胜。<a id="a-5X"></a>今既未见经文。<a id="a-5Y"></a>但述而不作亦未敢治定。<a id="a-5Z"></a>次师别解云。<a id="a-5a"></a>若对四念处起十六行无往不尔。<a id="a-5b"></a>但分之不调如无漏十六行约四谛中。<a id="a-5c"></a>一谛下有四。<a id="a-5d"></a>四四十六。<a id="a-5e"></a>有漏亦复应尔。<a id="a-5f"></a>然约四念处中。<a id="a-5g"></a>说一念中有四。<a id="a-5h"></a>四四十六义亦然。<a id="a-5i"></a>向言身念处有四。<a id="a-5j"></a>以除身行属身者此义不然。<a id="a-5k"></a>何以故。<a id="a-5l"></a>若心息为身行。<a id="a-5m"></a>者如大集经说。<a id="a-5n"></a>息乃通于三行。<a id="a-5o"></a>非止属身行。<a id="a-5p"></a>今正明身行者。<a id="a-5q"></a>如摩诃衍说。<a id="a-5r"></a>行名身业。<a id="a-5s"></a>今明善恶诸业皆从心生。<a id="a-5t"></a>身息是无知之法不能造善恶。<a id="a-5u"></a>但为行作缘。<a id="a-5v"></a>今身以心来受身令身有所造作。<a id="a-5w"></a>名为身。<a id="a-5x"></a>今明行破于受心即是破行也。<a id="a-5y"></a>故知此属受念处。<a id="a-5z"></a>当知受中亦具四法也向言法中有五。<a id="a-60"></a>观无常属法念处者。<a id="a-61"></a>此亦不然。<a id="a-62"></a>何以故。<a id="a-63"></a>经中皆说观心无常观法无我。<a id="a-64"></a>今明观无常正是心念处也。<a id="a-65"></a>此则一中各说有四。<a id="a-66"></a>四四十六于义为便也。<a id="a-67"></a>次第二师云。<a id="a-68"></a>此十六法应须竖对诸禅八观法相关故。<a id="a-69"></a>所以者何。<a id="a-6A"></a>一知息入。<a id="a-6B"></a>二知息出者。<a id="a-6C"></a>此则对于数息。<a id="a-6D"></a>三知息长短者。<a id="a-6E"></a>对欲界定。<a id="a-6F"></a>四知息遍身者。<a id="a-6G"></a>对未到地定。<a id="a-6H"></a>五除诸身行者。<a id="a-6I"></a>对初觉支。<a id="a-6J"></a>六受喜。<a id="a-6K"></a>对初禅喜支。<a id="a-6L"></a>七心受乐。<a id="a-6M"></a>对初禅乐支。<a id="a-6N"></a>八受诸心行者。<a id="a-6O"></a>对初禅一心支。<a id="a-6P"></a>九心作喜。<a id="a-6Q"></a>对二禅内净喜支。<a id="a-6R"></a>十心作摄。<a id="a-6S"></a>对二禅一心支。<a id="a-6T"></a>十一心住解脱。<a id="a-6U"></a>对三禅乐支。<a id="a-6V"></a>十二观无常。<a id="a-6W"></a>对四禅不动定。<a id="a-6X"></a>十三观出散。<a id="a-6Y"></a>对空处。<a id="a-6Z"></a>十四观离欲。<a id="a-6a"></a>对识处。<a id="a-6b"></a>十五观灭。<a id="a-6c"></a>对不用处。<a id="a-6d"></a>十六观弃舍。<a id="a-6e"></a>对非想非非想。<a id="a-6f"></a>处此则从初调心乃至发诸禅定明观行具足此解为胜也。<a id="a-6g"></a>第三明修证者。<a id="a-6h"></a>所以心名修证者。<a id="a-6i"></a>即是作心修习心未相应证者。<a id="a-6j"></a>即是任运开发心得相应。<a id="a-6k"></a>既有三师制立观法不同。<a id="a-6l"></a>今亦修有证之异。<a id="a-6m"></a>但前师云。<a id="a-6n"></a>于欲界未到地及初禅中。<a id="a-6o"></a>约四念处明十六特胜。<a id="a-6p"></a>观法大意亦不异。<a id="a-6q"></a>如前说六妙门中观法而非无小小不同。<a id="a-6r"></a>而名目有异善寻配当其义可解。<a id="a-6s"></a>此则不烦别说修证也。<a id="a-6t"></a>今正明后师。<a id="a-6u"></a>竖对三界。<a id="a-6v"></a>明真特胜既上来未说此观慧方法。<a id="a-6w"></a>今当出修证之相竖明修十六特胜者。<a id="a-6x"></a>一知息入。<a id="a-6y"></a>二知息出。<a id="a-6z"></a>此对代数息也。<a id="a-70"></a>调息方法事事如前数息中说。<a id="a-71"></a>行者既调息绵绵一心依随于息。<a id="a-72"></a>息若入时知从鼻端入至脐。<a id="a-73"></a>若出时知从脐出至鼻。<a id="a-74"></a>如是一心照息依随不乱。<a id="a-75"></a>尔时知息粗细之相。<a id="a-76"></a>粗者知风喘气为粗。<a id="a-77"></a>细者知息相为细。<a id="a-78"></a>若入息粗时即调之令细。<a id="a-79"></a>是名知粗细相。<a id="a-7A"></a>譬如守门之人知门人出入亦知好人恶人。<a id="a-7B"></a>知好则进知恶则遮。<a id="a-7C"></a>复次知粗细者。<a id="a-7D"></a>入息则粗出息则细。<a id="a-7E"></a>何故尔。<a id="a-7F"></a>入气利急故相粗出息涩迟故细。<a id="a-7G"></a>复次知轻重。<a id="a-7H"></a>知入息时轻出息时重。<a id="a-7I"></a>何以故入息既。<a id="a-7J"></a>在身内即令体轻。<a id="a-7K"></a>出息时身无风气则觉身重。<a id="a-7L"></a>复次知涩滑。<a id="a-7M"></a>入息时滑出息时涩。<a id="a-7N"></a>何以故。<a id="a-7O"></a>息从外来风气利故则滑。<a id="a-7P"></a>从内出吹内滓秽塞诸毛孔则涩。<a id="a-7Q"></a>复次知冷暖。<a id="a-7R"></a>知入息时冷。<a id="a-7S"></a>知出息时暖。<a id="a-7T"></a>何以故。<a id="a-7U"></a>息从外来冷。<a id="a-7V"></a>气而入故冷。<a id="a-7W"></a>息从内出吹内热气而出故暖。<a id="a-7X"></a>复次知久近。<a id="a-7Y"></a>入息时近出息时久。<a id="a-7Z"></a>何以故。<a id="a-7a"></a>息入既利则易尽故近。<a id="a-7b"></a>息出涩则难尽故久。<a id="a-7c"></a>复须觉知因出入息故。<a id="a-7d"></a>则有一切众苦烦恼。<a id="a-7e"></a>生死往来轮转不息。<a id="a-7f"></a>心知惊畏。<a id="a-7g"></a>行者随息之时。<a id="a-7h"></a>知息有如是等法相非一。<a id="a-7i"></a>故云知息入出也。<a id="a-7j"></a>问何故以此代数息。<a id="a-7k"></a>答若是数息直闇心数无有观行。<a id="a-7l"></a>修证时多生爱见慢等诸烦恼病也。<a id="a-7m"></a>爱者爱着此数息。<a id="a-7n"></a>见者谓见我能数。<a id="a-7o"></a>慢者谓我能敌。<a id="a-7p"></a>以此慢他。<a id="a-7q"></a>今以随代数者随息之时。<a id="a-7r"></a>即觉知此息无常命依于息。<a id="a-7s"></a>以息为命。<a id="a-7t"></a>一息不还即便无命。<a id="a-7u"></a>既觉息无常知身命危脆。<a id="a-7v"></a>知息无常即不生爱。<a id="a-7w"></a>知息非我即不生见。<a id="a-7x"></a>悟无常即不生慢。<a id="a-7y"></a>此则从初方便已能破诸结使不同数息。<a id="a-7z"></a>复次行者一心依息令心不散得入禅定故名亦爱。<a id="a-80"></a>觉悟无常故名亦策。<a id="a-81"></a>与定相应名亦有漏。<a id="a-82"></a>观行不著名亦无漏。<a id="a-83"></a>复次若数息时冥闇心而数既无照了。<a id="a-84"></a>后证定时则心无所见。<a id="a-85"></a>今随息者既明心照息。<a id="a-86"></a>后证定时则心眼开明见身三十六物破爱见慢。<a id="a-87"></a>此即是特胜胜于数息也。<a id="a-88"></a>三知息长短者。<a id="a-89"></a>此对欲界定。<a id="a-8A"></a>若证欲界定时。<a id="a-8B"></a>宜是定明净都不觉知息中相貌。<a id="a-8C"></a>今此中初得定时。<a id="a-8D"></a>即觉息中长短之相。<a id="a-8E"></a>云何为觉。<a id="a-8F"></a>若心定时觉入息长出息短。<a id="a-8G"></a>何以故。<a id="a-8H"></a>心既静住于内息随心入故入则知长。<a id="a-8I"></a>既心不缘外故出则知短。<a id="a-8J"></a>复次觉息长则心细。<a id="a-8K"></a>觉息短则心粗。<a id="a-8L"></a>何以故。<a id="a-8M"></a>心细则息细。<a id="a-8N"></a>息细则入从鼻至脐微缓而长。<a id="a-8O"></a>出息从脐至鼻亦尔。<a id="a-8P"></a>心粗则息粗息粗则入从鼻至脐急疾短。<a id="a-8Q"></a>出从脐至鼻亦尔。<a id="a-8R"></a>复次息短故觉心细。<a id="a-8S"></a>息长故觉心粗。<a id="a-8T"></a>何以故如心既转静出息从脐至胸即尽。<a id="a-8U"></a>入息从鼻至咽间即知尽此则心静故觉息短。<a id="a-8V"></a>觉长故心粗者。<a id="a-8W"></a>如行者心粗故觉息从脐至鼻从鼻至脐道里长远。<a id="a-8X"></a>此则心粗故觉息长。<a id="a-8Y"></a>复次短中觉长则定细。<a id="a-8Z"></a>长中知短则是粗。<a id="a-8a"></a>何故尔如息从鼻至胸则尽。<a id="a-8b"></a>此行处虽短而时若大久。<a id="a-8c"></a>久方至脐此则行处短而时节长也。<a id="a-8d"></a>若就此而论短中觉长则定细。<a id="a-8e"></a>觉长中而短是粗者。<a id="a-8f"></a>如心粗故息从鼻至脐道里极长。<a id="a-8g"></a>而时节短欻然之间即出至鼻。<a id="a-8h"></a>何以故心粗气息行疾故。<a id="a-8i"></a>此虽长而短然此息短则是心粗也。<a id="a-8j"></a>故云短中长而细长中短而粗也。<a id="a-8k"></a>如此觉长短时节知无常由心生灭不定故。<a id="a-8l"></a>今息长短相貌非一。<a id="a-8m"></a>得此定时觉悟无常转更分明。<a id="a-8n"></a>证欲界定故名亦爱。<a id="a-8o"></a>观行觉无常故名亦策。<a id="a-8p"></a>此略说第三知息长短破欲界定也。<a id="a-8q"></a>第四知息遍身者。<a id="a-8r"></a>对未到地定。<a id="a-8s"></a>若根本未到地直觉身相泯然。<a id="a-8t"></a>如虚空。<a id="a-8u"></a>尔时实有身息。<a id="a-8v"></a>但以眼不开故不觉不见。<a id="a-8w"></a>今特胜中发未到地时。<a id="a-8x"></a>亦泯然入定即觉渐渐有身如云影。<a id="a-8y"></a>觉出入息遍身毛孔。<a id="a-8z"></a>尔时亦知息长短相等。<a id="a-90"></a>见息入无积聚出无分散无常生灭。<a id="a-91"></a>觉身空假不实。<a id="a-92"></a>亦知生灭刹那不住。<a id="a-93"></a>三事和合故有定生。<a id="a-94"></a>三事既空则定无所依。<a id="a-95"></a>知空亦空于定中不着。<a id="a-96"></a>即破根本未到地爱策之义已在其中。<a id="a-97"></a>问摩诃衍中及诸经多说观息入出。<a id="a-98"></a>何以故。<a id="a-99"></a>言知息入出。<a id="a-9A"></a>答此说知为观。<a id="a-9B"></a>而观法实未具足故今说为知。<a id="a-9C"></a>大品广乘品中明十六特胜相。<a id="a-9D"></a>皆言知息入出长短。<a id="a-9E"></a>以是文为证说知则不乖文义。<a id="a-9F"></a>观慧在下当说。<a id="a-9G"></a>第五除诸身行者。<a id="a-9H"></a>对初禅觉观支就中二。<a id="a-9I"></a>一明身行二明除身。<a id="a-9J"></a>身行者欲界身中发得初禅。<a id="a-9K"></a>色界四大造色触欲界身。<a id="a-9L"></a>欲界身根生身识觉此色触。<a id="a-9M"></a>二界色。<a id="a-9N"></a>相依共住故。<a id="a-9O"></a>名身。<a id="a-9P"></a>身行者即观支。<a id="a-9Q"></a>此观支从身分生。<a id="a-9R"></a>知身中之法有所造作故名身行。<a id="a-9S"></a>次明除身行者。<a id="a-9T"></a>因觉息遍身发得初禅。<a id="a-9U"></a>心眼开明见身三十六物臭秽可恶。<a id="a-9V"></a>尔时即知三十六物由四大有头等六分。<a id="a-9W"></a>一一非身四大之中各各非身。<a id="a-9X"></a>此即是除欲界身也。<a id="a-9Y"></a>除初禅身者。<a id="a-9Z"></a>于欲界身中。<a id="a-9a"></a>求色界四大不可得。<a id="a-9b"></a>名除初禅身。<a id="a-9c"></a>所以者何。<a id="a-9d"></a>若言有色界造色者。<a id="a-9e"></a>是为从外来为从内出为在中间住。<a id="a-9f"></a>如是观时毕竟不可得。<a id="a-9g"></a>但以颠倒忆想故言受色界触。<a id="a-9h"></a>谛观不得即是除初禅身。<a id="a-9i"></a>身除故身行即灭。<a id="a-9j"></a>复次未得初禅时。<a id="a-9k"></a>于欲界身中起种种善恶行。<a id="a-9l"></a>今见身不净则不造善恶诸结业。<a id="a-9m"></a>故名除身行。<a id="a-9n"></a>今明此定亦有二种。<a id="a-9o"></a>一者根本五支如前说。<a id="a-9p"></a>二者净禅五支者。<a id="a-9q"></a>觉身三十六物虚假不实名觉。<a id="a-9r"></a>分别此禅与欲界及根本功德大有优劣名为观。<a id="a-9s"></a>既得法喜心大庆悦名为喜。<a id="a-9t"></a>于无垢受恬憺之乐名为乐。<a id="a-9u"></a>正定持心令不动摇名为一心。<a id="a-9v"></a>此中支除成就胜妙喜乐。<a id="a-9w"></a>而心无染着故名为净禅也。<a id="a-9x"></a>复次如阿毗昙中说隐没无记有垢不隐没有记无垢等义。<a id="a-9y"></a>约此二种禅中应广分别。<a id="a-9z"></a>六受喜者即是对破初禅喜支。<a id="a-A0"></a>根本禅中喜支从隐没有垢觉观后生。<a id="a-A1"></a>既无观慧照了多生烦恼故不应受。<a id="a-A2"></a>今明受喜者于净禅觉观支中生。<a id="a-A3"></a>以有观行破析达觉观性空。<a id="a-A4"></a>当知从觉观生喜亦空。<a id="a-A5"></a>即于喜中不着无诸过罪故说受喜。<a id="a-A6"></a>如罗汉人不着一切供养故名应供。<a id="a-A7"></a>复次如真实知见得真法喜故说受喜。<a id="a-A8"></a>七受乐者对根本禅乐支。<a id="a-A9"></a>彼禅既无观慧乐中多染故不应受。<a id="a-AA"></a>今言。<a id="a-AB"></a>受乐者受无乐知乐性空于乐中不着。<a id="a-AC"></a>既无乐过罪上无别证无为之乐故说受乐。<a id="a-AD"></a>八受诸心行者此对破根本一心支。<a id="a-AE"></a>今明能通诸法故名诸心行。<a id="a-AF"></a>心行有二种。<a id="a-AG"></a>一者动行。<a id="a-AH"></a>二者不动行。<a id="a-AI"></a>有人解云。<a id="a-AJ"></a>从初禅乃至三禅犹是动行。<a id="a-AK"></a>四禅已去名不动行。<a id="a-AL"></a>今略说不动行者。<a id="a-AM"></a>觉等四支是动行。<a id="a-AN"></a>后一心支是不动行。<a id="a-AO"></a>亦名诸心行者。<a id="a-AP"></a>即是一心支不动之行。<a id="a-AQ"></a>若根本禅入一心时心生染着。<a id="a-AR"></a>此一心不应受。<a id="a-AS"></a>今明受诸心行者。<a id="a-AT"></a>知此一心虚诳不实一心非心。<a id="a-AU"></a>即不取着既无过罪。<a id="a-AV"></a>即是三昧正受故说受诸心行。<a id="a-AW"></a>九心作喜者此对二禅内净喜。<a id="a-AX"></a>所以者何。<a id="a-AY"></a>二禅喜从内净发以无智慧照了多受也。<a id="a-AZ"></a>今观此喜。<a id="a-Aa"></a>即知虚诳不生受着。<a id="a-Ab"></a>如真实知生法喜亦名喜觉分。<a id="a-Ac"></a>既从正观心生真法喜故名心作喜。<a id="a-Ad"></a>十心作摄者此对二禅一心支。<a id="a-Ae"></a>何以故。<a id="a-Af"></a>为二禅喜动经摄故说心作摄。<a id="a-Ag"></a>今明摄者正以破前伪喜生喜觉喜。<a id="a-Ah"></a>此喜虽正而不无涌动之过。<a id="a-Ai"></a>即应返观喜性。<a id="a-Aj"></a>既知空寂毕竟定心不乱不随喜动故云作摄。<a id="a-Ak"></a>是以大集经云动至心。<a id="a-Al"></a>十一心住解脱者此对破三禅乐。<a id="a-Am"></a>所以者何。<a id="a-An"></a>三禅有遍身之乐。<a id="a-Ao"></a>凡夫得之多生染爱为之所缚不得解脱。<a id="a-Ap"></a>今言。<a id="a-Aq"></a>解脱者以观慧破析证遍身乐时。<a id="a-Ar"></a>即知此乐从因缘生空无自性虚诳不实。<a id="a-As"></a>观乐不着心得自在故名心作解脱。<a id="a-At"></a>十二观无常此对破四禅不动。<a id="a-Au"></a>所以者何。<a id="a-Av"></a>如世间中有动有不动法。<a id="a-Aw"></a>三种为乐所动犹名动法。<a id="a-Ax"></a>今此四禅名不动定。<a id="a-Ay"></a>凡夫得此定时多生常想心生爱取。<a id="a-Az"></a>今若观此定生灭代谢三相所迁。<a id="a-B0"></a>知是破坏不安之相故经云。<a id="a-B1"></a>一切世间动不动法皆败坏不安之相。<a id="a-B2"></a>故名观无常。<a id="a-B3"></a>十三观出散者此对破空处。<a id="a-B4"></a>所以者何。<a id="a-B5"></a>出者即是出离色界。<a id="a-B6"></a>散者。<a id="a-B7"></a>即是散三种色。<a id="a-B8"></a>复次出散者。<a id="a-B9"></a>谓出离色心依虚空消散自在不为色法所缚。<a id="a-BA"></a>故名出散。<a id="a-BB"></a>凡夫得此定时。<a id="a-BC"></a>谓是真空安隐心生取着。<a id="a-BD"></a>今言。<a id="a-BE"></a>观出散者行人初入虚空处时。<a id="a-BF"></a>即知四阴和合故有。<a id="a-BG"></a>无自性不可取着。<a id="a-BH"></a>所以者何。<a id="a-BI"></a>若言。<a id="a-BJ"></a>有出散者为虚空是出散为心是出散。<a id="a-BK"></a>若心出散心为三相所迁过去已谢。<a id="a-BL"></a>未来未至。<a id="a-BM"></a>现在无住。<a id="a-BN"></a>何能出耶。<a id="a-BO"></a>若空是出散者。<a id="a-BP"></a>空是无知无知之法有何出散。<a id="a-BQ"></a>既不得空定则心无受着是名观出散十四观离欲者。<a id="a-BR"></a>此对识处。<a id="a-BS"></a>所以者何。<a id="a-BT"></a>一切爱着外境皆名为欲。<a id="a-BU"></a>从欲界乃至空处皆是心外之境。<a id="a-BV"></a>若虚空为外境识来领受此空。<a id="a-BW"></a>即以空为所欲。<a id="a-BX"></a>今识处定缘于内识能离外空欲故离欲。<a id="a-BY"></a>若凡夫得此定无慧眼照了。<a id="a-BZ"></a>谓言心与识法相应真实安隐。<a id="a-Ba"></a>即生染着。<a id="a-Bb"></a>今言。<a id="a-Bc"></a>观离欲者。<a id="a-Bd"></a>得此定时即观破析。<a id="a-Be"></a>若言以心。<a id="a-Bf"></a>缘识心与识相应得入定者此实不然。<a id="a-Bg"></a>何以故。<a id="a-Bh"></a>过去未来现在三世识皆不与现在心相应故。<a id="a-Bi"></a>云何言心与三世识相应。<a id="a-Bj"></a>定法持心名为识定。<a id="a-Bk"></a>故知此识定但有名字虚诳不实故名离欲也。<a id="a-Bl"></a>十五观灭者此对无所有处。<a id="a-Bm"></a>所以者何。<a id="a-Bn"></a>此定缘无为法尘心与无为相应。<a id="a-Bo"></a>对无为法尘发少识故。<a id="a-Bp"></a>凡夫得之谓之心灭深生爱着不能舍。<a id="a-Bq"></a>为之所缚。<a id="a-Br"></a>今言观灭者。<a id="a-Bs"></a>得此定时即觉有少识。<a id="a-Bt"></a>此识虽少亦有四阴和合无常无我虚诳。<a id="a-Bu"></a>譬如粪秽多少俱臭不可染着。<a id="a-Bv"></a>是名观灭。<a id="a-Bw"></a>十六观弃舍者此对非想。<a id="a-Bx"></a>所以者何。<a id="a-By"></a>非想是两舍之对治。<a id="a-Bz"></a>从初禅以来但有遍舍无有两舍故。<a id="a-C0"></a>未与弃舍之名。<a id="a-C1"></a>今此非想既有双舍有无故名弃舍。<a id="a-C2"></a>亦以此定是舍中之极故最后受名。<a id="a-C3"></a>若凡夫得此定时谓为涅槃。<a id="a-C4"></a>无有观慧觉了不能舍离。<a id="a-C5"></a>今明弃舍者得此定时。<a id="a-C6"></a>即知四阴十二入三界及十种细心数等和合所成。<a id="a-C7"></a>当知此定无常若空无我虚诳不实。<a id="a-C8"></a>不应计为涅槃生安乐想。<a id="a-C9"></a>既知空寂即不受着是名观弃舍。<a id="a-CA"></a>虽求定相而亦成就此定。<a id="a-CB"></a>尔时即具二种弃舍。<a id="a-CC"></a>一者根本弃舍。<a id="a-CD"></a>二者涅槃弃舍。<a id="a-CE"></a>永弃生死故云观弃舍。<a id="a-CF"></a>行者尔时深观弃舍即便得悟三乘涅槃。<a id="a-CG"></a>此事如须跋陀罗佛令观非想中细想即便获得阿罗汉果。<a id="a-CH"></a>今明悟道未必应须具十六。<a id="a-CI"></a>或得三二特胜即便得悟。<a id="a-CJ"></a>亦利根者初随息时。<a id="a-CK"></a>觉悟无常即便悟道。<a id="a-CL"></a>此随人不定也。<a id="a-CM"></a>从初以来俱发根本定故名亦有漏于中观行破析不著名亦无漏。<a id="a-CN"></a>故云特胜是亦有漏亦无漏禅。<a id="a-CO"></a>此竖对三界诸禅者。<a id="a-CP"></a>则一一观法相至义可见也。</p>
 </body>
</html>