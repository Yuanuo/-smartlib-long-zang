<!doctype html>
<html id="z3IBWbE1O3" data-ver="2084">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">释禅波罗蜜次第法门卷第五</h1>
  <p id="a2">上已广明内外方便。<a id="a-3"></a>行者若能专心修习。<a id="a-4"></a>系念禅门。<a id="a-5"></a>必有证验。<a id="a-6"></a>是故第七广明修证。<a id="a-7"></a>故经言。<a id="a-8"></a>修我法者。<a id="a-9"></a>证乃自知。<a id="a-A"></a>今明修证中。<a id="a-B"></a>自开为四。<a id="a-C"></a>第一修证世间禅相。<a id="a-D"></a>第二修证亦世间亦出世间禅相。<a id="a-E"></a>第三修证出世间禅相。<a id="a-F"></a>第四修证非世间非出世间禅相。<a id="a-G"></a>今第一释修证世间禅者。<a id="a-H"></a>则为三。<a id="a-I"></a>一四禅。<a id="a-J"></a>二四无量心。<a id="a-K"></a>三四无色定。<a id="a-L"></a>今前释修证四禅。<a id="a-M"></a>四禅者。<a id="a-N"></a>一初禅。<a id="a-O"></a>二二禅。<a id="a-P"></a>三三禅。<a id="a-Q"></a>四四禅。<a id="a-R"></a>今论色界根本正定。<a id="a-S"></a>但说有四。<a id="a-T"></a>若通方便中间。<a id="a-U"></a>是则不定。<a id="a-V"></a>若萨婆多人。<a id="a-W"></a>说有未到地。<a id="a-X"></a>及中间禅。<a id="a-Y"></a>足四禅为六地定。<a id="a-Z"></a>若昙无德人。<a id="a-a"></a>例不说有未来禅。<a id="a-b"></a>而说有欲界定中间禅。<a id="a-c"></a>以为六地定。<a id="a-d"></a>若摩诃衍。<a id="a-e"></a>及瞿沙所明。<a id="a-f"></a>则具有欲界未到地中间禅。<a id="a-g"></a>足四禅为七地定。<a id="a-h"></a>此中融会。<a id="a-i"></a>以义推之。<a id="a-j"></a>今据正禅而论。<a id="a-k"></a>但说有四。<a id="a-l"></a>第一释初禅修证。<a id="a-m"></a>如经偈说。</p>
  <p id="an">离欲及恶法　　有觉并有观</p>
  <p id="ao">离生及喜乐　　是人入初禅</p>
  <p id="ap">已得离淫火　　则获清凉定</p>
  <p id="aq">如人大热闷　　入冷池则乐</p>
  <p id="ar">如贫得宝藏　　大喜觉动心</p>
  <p id="as">分别则为观　　入初禅亦然</p>
  <p id="at">佛此偈中具明修证初禅之相。<a id="a-u"></a>但意难见。<a id="a-v"></a>今当分别。<a id="a-w"></a>就明初禅中。<a id="a-x"></a>开为三别。<a id="a-y"></a>第一释名。<a id="a-z"></a>第二明修习。<a id="a-10"></a>第三明证相。<a id="a-11"></a>第一释名者。<a id="a-12"></a>所言初禅者。<a id="a-13"></a>禅名支林。<a id="a-14"></a>行者初得支林之法。<a id="a-15"></a>故名初禅。<a id="a-16"></a>复次觉观等法名之为支。<a id="a-17"></a>行者修初禅觉观之法。<a id="a-18"></a>必于前发。<a id="a-19"></a>故说觉观名为初禅。<a id="a-1A"></a>问曰。<a id="a-1B"></a>若言在前发得故为初禅者。<a id="a-1C"></a>欲界未到地最在前发。<a id="a-1D"></a>何故不得受初禅之名。<a id="a-1E"></a>答禅名功德丛林。<a id="a-1F"></a>欲界未到等。<a id="a-1G"></a>未有支林功德之法。<a id="a-1H"></a>虽复前发。<a id="a-1I"></a>不名初禅。<a id="a-1J"></a>复次摩诃衍。<a id="a-1K"></a>说欲界未到中间。<a id="a-1L"></a>智多而定少。<a id="a-1M"></a>是处非乐。<a id="a-1N"></a>既非正地。<a id="a-1O"></a>是故不得受初禅之名。<a id="a-1P"></a>复次言初禅者。<a id="a-1Q"></a>亦名有觉有观三昧。<a id="a-1R"></a>为有人疑言觉观心中无定。<a id="a-1S"></a>是故佛说觉观三昧。<a id="a-1T"></a>地持论说。<a id="a-1U"></a>名觉观俱禅。<a id="a-1V"></a>此禅发时。<a id="a-1W"></a>必与觉观俱发。<a id="a-1X"></a>亦名圣说法定。<a id="a-1Y"></a>此定内有觉观语言道未断故。<a id="a-1Z"></a>与说法之名。<a id="a-1a"></a>如是等种种名字不同。<a id="a-1b"></a>第二明修习。<a id="a-1c"></a>复开为二。<a id="a-1d"></a>前明所修之法。<a id="a-1e"></a>后辨能修之心。<a id="a-1f"></a>第一明所修法者。<a id="a-1g"></a>即是阿那波那。<a id="a-1h"></a>为修习根本初禅之法。<a id="a-1i"></a>就中即有三意。<a id="a-1j"></a>一释息名。<a id="a-1k"></a>二辨息相。<a id="a-1l"></a>三明用息不同。<a id="a-1m"></a>第一所言阿那波那者。<a id="a-1n"></a>此是外国语。<a id="a-1o"></a>秦言阿那为入息。<a id="a-1p"></a>波那为出息。<a id="a-1q"></a>安般守意三昧经言。<a id="a-1r"></a>安之言生。<a id="a-1s"></a>般之言灭。<a id="a-1t"></a>若约息生灭明义如上说。<a id="a-1u"></a>若约心生灭为语。<a id="a-1v"></a>是则不定。<a id="a-1w"></a>今用入出息为正番。<a id="a-1x"></a>二辨息相中有四。<a id="a-1y"></a>一风二喘三气四息。<a id="a-1z"></a>分别四种之相。<a id="a-20"></a>具如调息中说。<a id="a-21"></a>但数风则散。<a id="a-22"></a>数喘则结。<a id="a-23"></a>数气则劳。<a id="a-24"></a>数息则定。<a id="a-25"></a>行者应当舍三存息。<a id="a-26"></a>善取不声不结绵绵若存若亡之相而用之。<a id="a-27"></a>三明用息不同者。<a id="a-28"></a>一师教系心数出息。<a id="a-29"></a>所以者何。<a id="a-2A"></a>数出息则气不急。<a id="a-2B"></a>身不胀满。<a id="a-2C"></a>身心轻利。<a id="a-2D"></a>易入三昧。<a id="a-2E"></a>有师教数入息。<a id="a-2F"></a>何故尔数入息。<a id="a-2G"></a>一者易入定随息内敛故。<a id="a-2H"></a>二断外境故。<a id="a-2I"></a>三易见内三十六物故。<a id="a-2J"></a>四身力轻盛故。<a id="a-2K"></a>五内实息贪恚故。<a id="a-2L"></a>有如是等胜利非一。<a id="a-2M"></a>应数入息。<a id="a-2N"></a>有师教数入出无在。<a id="a-2O"></a>但取所便。<a id="a-2P"></a>而数无的偏用。<a id="a-2Q"></a>随人心安。<a id="a-2R"></a>入定无过即用三师所论。<a id="a-2S"></a>皆不许出入一时俱数。<a id="a-2T"></a>何以故。<a id="a-2U"></a>以有息遮。<a id="a-2V"></a>病生在喉中。<a id="a-2W"></a>犹如草叶。<a id="a-2X"></a>吐则不出。<a id="a-2Y"></a>咽则不入。<a id="a-2Z"></a>此患生故。<a id="a-2a"></a>又师依四时用数。<a id="a-2b"></a>今所未详。<a id="a-2c"></a>第二明能数之心。<a id="a-2d"></a>亦为三意。<a id="a-2e"></a>一明能数之心。<a id="a-2f"></a>二明转缘。<a id="a-2g"></a>三料拣。<a id="a-2h"></a>一明能数之心者。<a id="a-2i"></a>以细念之心。<a id="a-2j"></a>摄心对息。<a id="a-2k"></a>从一至十。<a id="a-2l"></a>令心不散。<a id="a-2m"></a>故名数息。<a id="a-2n"></a>若数不满十名数减。<a id="a-2o"></a>若至十一名数增。<a id="a-2p"></a>然增减之数。<a id="a-2q"></a>并非得定之道。<a id="a-2r"></a>若从一至十。<a id="a-2s"></a>恒具十无有间一之失。<a id="a-2t"></a>故名数法成就。<a id="a-2u"></a>若于中间。<a id="a-2v"></a>心窃异缘。<a id="a-2w"></a>数法则乱。<a id="a-2x"></a>是故心觉散乱义强。<a id="a-2y"></a>若以一为数者。<a id="a-2z"></a>一则无间。<a id="a-30"></a>若有异缘。<a id="a-31"></a>便不时觉。<a id="a-32"></a>是以但缘一息。<a id="a-33"></a>不能除乱。<a id="a-34"></a>若过十者。<a id="a-35"></a>更一法起。<a id="a-36"></a>一心缘二。<a id="a-37"></a>即有乱生。<a id="a-38"></a>故名为增。<a id="a-39"></a>夫数息者。<a id="a-3A"></a>但细心约息记数而已。<a id="a-3B"></a>不得多取数相。<a id="a-3C"></a>若息多则气满。<a id="a-3D"></a>腹胀体急。<a id="a-3E"></a>坐欲不安。<a id="a-3F"></a>二转缘者。<a id="a-3G"></a>初数于息。<a id="a-3H"></a>觉息微微。<a id="a-3I"></a>当置数息。<a id="a-3J"></a>便随于息。<a id="a-3K"></a>任运出入。<a id="a-3L"></a>若心欲静。<a id="a-3M"></a>便舍随凝心止住。<a id="a-3N"></a>心若闇忽即便静照色息。<a id="a-3O"></a>心若浮动即便舍观归数及随止也。<a id="a-3P"></a>是故名还。<a id="a-3Q"></a>心不驰荡。<a id="a-3R"></a>凝神寂虑故名为净。<a id="a-3S"></a>行者若能如是善巧摄录。<a id="a-3T"></a>心则易定。<a id="a-3U"></a>第三料拣息为初门者。<a id="a-3V"></a>问曰。<a id="a-3W"></a>一切法门。<a id="a-3X"></a>悉可为初。<a id="a-3Y"></a>何故但说阿那波那。<a id="a-3Z"></a>以为初门。<a id="a-3a"></a>答曰。<a id="a-3b"></a>不然。<a id="a-3c"></a>今依佛教。<a id="a-3d"></a>如经说。<a id="a-3e"></a>阿那波那是三世诸佛入道初门。<a id="a-3f"></a>是故释迦初诣道树。<a id="a-3g"></a>欲习佛法。<a id="a-3h"></a>内思安般。<a id="a-3i"></a>一数二随。<a id="a-3j"></a>乃至还净。<a id="a-3k"></a>具如瑞应经所说。<a id="a-3l"></a>复次提婆初出世时。<a id="a-3m"></a>伏外道已。<a id="a-3n"></a>诸人信敬。<a id="a-3o"></a>度人出家。<a id="a-3p"></a>不可称数。<a id="a-3q"></a>于是大集在家出家七众弟子。<a id="a-3r"></a>及刹利婆罗门等。<a id="a-3s"></a>大众之中。<a id="a-3t"></a>升师子座。<a id="a-3u"></a>泪下如雨。<a id="a-3v"></a>尔时大众。<a id="a-3w"></a>皆悉默念。<a id="a-3x"></a>将非佛法欲灭。<a id="a-3y"></a>外道复兴邪。<a id="a-3z"></a>将非国大扰乱。<a id="a-40"></a>疫病流行邪。<a id="a-41"></a>菩萨尔时知大众心念。<a id="a-42"></a>以白氎巾拭泪。<a id="a-43"></a>更整容服。<a id="a-44"></a>举右手而言。<a id="a-45"></a>亦非佛法欲灭。<a id="a-46"></a>外道将兴。<a id="a-47"></a>非国不安。<a id="a-48"></a>疫病流行。<a id="a-49"></a>但伤佛日潜辉。<a id="a-4A"></a>贤圣月没。<a id="a-4B"></a>袈裟之中。<a id="a-4C"></a>空无所有耳。<a id="a-4D"></a>于时大众闻此语已。<a id="a-4E"></a>各自感伤。<a id="a-4F"></a>发声大哭。<a id="a-4G"></a>尔时飞鸟杂类。<a id="a-4H"></a>在虚空中。<a id="a-4I"></a>缤纷乱坠。<a id="a-4J"></a>皆悉悲鸣。<a id="a-4K"></a>尔时菩萨以慈软音。<a id="a-4L"></a>安慰大众。<a id="a-4M"></a>而说偈言。</p>
  <p id="a4N">佛日常在世　　无目不见耳</p>
  <p id="a4O">贤圣月不没　　障碍故不见</p>
  <p id="a4P">若能净肤翳　　当自得睹见</p>
  <p id="a4Q">何为没忧海　　痴醉如婴儿</p>
  <p id="a4R">尔时大众闻菩萨慈音。<a id="a-4S"></a>心各醒悟。<a id="a-4T"></a>摄心安坐。<a id="a-4U"></a>寂然无声。<a id="a-4V"></a>谛观菩萨。<a id="a-4W"></a>咸欲闻法。<a id="a-4X"></a>尔时菩萨普告大众。<a id="a-4Y"></a>而说偈言。</p>
  <p id="a4Z">佛说甘露门　　名阿那波那</p>
  <p id="a4a">于诸法门中　　第一安隐道</p>
  <p id="a4b">因缘次第起　　不杂诸妄想</p>
  <p id="a4c">譬如种石榴　　芽茎次第生</p>
  <p id="a4d">华实及色味　　自然非可作</p>
  <p id="a4e">时至时自证　　非如脂粉色</p>
  <p id="a4f">汝等调熟地　　惠汝石榴种</p>
  <p id="a4g">令心入甘露　　道法次第生</p>
  <p id="a4h">从此以来。<a id="a-4i"></a>西国法师。<a id="a-4j"></a>相传不绝。<a id="a-4k"></a>多以此法为学道之初。<a id="a-4l"></a>若四依大士六通菩萨。<a id="a-4m"></a>说法度人。<a id="a-4n"></a>此为首唱。<a id="a-4o"></a>岂非入道初门。<a id="a-4p"></a>末代相承。<a id="a-4q"></a>说法教授自不修禅。<a id="a-4r"></a>既无内道。<a id="a-4s"></a>出言即便破人修定。<a id="a-4t"></a>若观提婆之说。<a id="a-4u"></a>乃以禅定为要。<a id="a-4v"></a>世人颠倒。<a id="a-4w"></a>实可哀哉。<a id="a-4x"></a>复有人言。<a id="a-4y"></a>禅法一向不得处。<a id="a-4z"></a>众说之。<a id="a-50"></a>敬寻提婆。<a id="a-51"></a>在大众中广说禅定。<a id="a-52"></a>今时岂顿。<a id="a-53"></a>杜口但不得言我证是法。<a id="a-54"></a>某证是法。<a id="a-55"></a>及禅秘密微妙境界。<a id="a-56"></a>向人说此。<a id="a-57"></a>获罪不轻。<a id="a-58"></a>第三明证禅相。<a id="a-59"></a>通方便论证。<a id="a-5A"></a>自有三阶。<a id="a-5B"></a>一证欲界定相。<a id="a-5C"></a>二证未到定相。<a id="a-5D"></a>三正明证初禅相。<a id="a-5E"></a>一明证欲界定。<a id="a-5F"></a>自有二意。<a id="a-5G"></a>一正明证相二明得失。<a id="a-5H"></a>今说欲界中自有三。<a id="a-5I"></a>一粗住心。<a id="a-5J"></a>二细住心。<a id="a-5K"></a>三证欲界定。<a id="a-5L"></a>一粗住相者。<a id="a-5M"></a>因前息道诸方便修习。<a id="a-5N"></a>心渐虚凝。<a id="a-5O"></a>不复缘虑。<a id="a-5P"></a>名为粗住。<a id="a-5Q"></a>细住相者。<a id="a-5R"></a>于后其心泯泯转细。<a id="a-5S"></a>即是细住心。<a id="a-5T"></a>当得此粗细住时。<a id="a-5U"></a>或将得时。<a id="a-5V"></a>必有持身法起。<a id="a-5W"></a>此法发时。<a id="a-5X"></a>身心自然正直。<a id="a-5Y"></a>坐不疲倦。<a id="a-5Z"></a>如物持身。<a id="a-5a"></a>若好持身。<a id="a-5b"></a>但微微扶助身力而已。<a id="a-5c"></a>若是粗持身者。<a id="a-5d"></a>坚急劲强。<a id="a-5e"></a>来则苦急坚强。<a id="a-5f"></a>去则宽缓困人。<a id="a-5g"></a>此非好法。<a id="a-5h"></a>心既细已。<a id="a-5i"></a>于觉心自然明净。<a id="a-5j"></a>与定相应。<a id="a-5k"></a>定法持心。<a id="a-5l"></a>任运不动从浅入深。<a id="a-5m"></a>或经一坐无分散意。<a id="a-5n"></a>所以说此名欲界定。<a id="a-5o"></a>入此定时。<a id="a-5p"></a>欲界报身相未尽故。<a id="a-5q"></a>二明得失者。<a id="a-5r"></a>入欲界定。<a id="a-5s"></a>法心既浅。<a id="a-5t"></a>未有支持。<a id="a-5u"></a>难得易失。<a id="a-5v"></a>易失因缘。<a id="a-5w"></a>是事须识。<a id="a-5x"></a>失定有二种。<a id="a-5y"></a>一从外缘失。<a id="a-5z"></a>谓得定时。<a id="a-60"></a>不善用心。<a id="a-61"></a>内外方便。<a id="a-62"></a>中途违犯。<a id="a-63"></a>则退失禅定。<a id="a-64"></a>复次若行者当得定时。<a id="a-65"></a>或向人说。<a id="a-66"></a>或现定相令他知觉。<a id="a-67"></a>或卒有事缘相坏。<a id="a-68"></a>如是等种种外事。<a id="a-69"></a>于中不觉不识。<a id="a-6A"></a>障法既生则便失定。<a id="a-6B"></a>若能将护本得不失。<a id="a-6C"></a>障不得生。<a id="a-6D"></a>故名为得。<a id="a-6E"></a>二者约内论得失者。<a id="a-6F"></a>有六种法。<a id="a-6G"></a>能失禅定。<a id="a-6H"></a>一希望心。<a id="a-6I"></a>二疑心。<a id="a-6J"></a>三惊怖。<a id="a-6K"></a>四大喜。<a id="a-6L"></a>五重爱。<a id="a-6M"></a>六忧悔。<a id="a-6N"></a>未得禅有一。<a id="a-6O"></a>谓希望心。<a id="a-6P"></a>入禅有四。<a id="a-6Q"></a>谓疑怖喜爱。<a id="a-6R"></a>出禅多有忧悔。<a id="a-6S"></a>此则能破定心令退失。<a id="a-6T"></a>若通论此六皆得在未入住出中。<a id="a-6U"></a>俱有此六法。<a id="a-6V"></a>能退失定。<a id="a-6W"></a>若能离此六法。<a id="a-6X"></a>即易得定。<a id="a-6Y"></a>以不失故名得也。<a id="a-6Z"></a>此虽近事。<a id="a-6a"></a>若不说者。<a id="a-6b"></a>则人不知。<a id="a-6c"></a>若善取其意。<a id="a-6d"></a>则知遮障。<a id="a-6e"></a>二明证未到地定相。<a id="a-6f"></a>因此欲界定。<a id="a-6g"></a>后身心泯然虚豁。<a id="a-6h"></a>失于欲界之身。<a id="a-6i"></a>坐中不见头手床敷。<a id="a-6j"></a>犹若虚空。<a id="a-6k"></a>此是未到地定。<a id="a-6l"></a>所言未到地者。<a id="a-6m"></a>此地能生初禅故。<a id="a-6n"></a>即是初禅方便定。<a id="a-6o"></a>亦名未来禅。<a id="a-6p"></a>亦名忽然湛心。<a id="a-6q"></a>证此定时。<a id="a-6r"></a>不无浅深之相。<a id="a-6s"></a>今不具明。<a id="a-6t"></a>复次此等定中。<a id="a-6u"></a>或有邪伪。<a id="a-6v"></a>行者应证。<a id="a-6w"></a>其相非一。<a id="a-6x"></a>略出二事。<a id="a-6y"></a>一定心过明。<a id="a-6z"></a>二者过暗。<a id="a-70"></a>并是邪定。<a id="a-71"></a>明者入定时。<a id="a-72"></a>见外境界青黄赤白。<a id="a-73"></a>或见日月星辰宫殿等事。<a id="a-74"></a>或一时日乃至七日不出禅定。<a id="a-75"></a>见一切事。<a id="a-76"></a>如得神通。<a id="a-77"></a>此为邪。<a id="a-78"></a>当急去之。<a id="a-79"></a>二者若入此定。<a id="a-7A"></a>暗忽无所觉知。<a id="a-7B"></a>如眠熟不异。<a id="a-7C"></a>即是无心想法。<a id="a-7D"></a>能令行人生颠倒心。<a id="a-7E"></a>当急却之。<a id="a-7F"></a>此则略说邪定之相。<a id="a-7G"></a>是中妨难。<a id="a-7H"></a>非可具以文传。<a id="a-7I"></a>复次若依成论毗昙。<a id="a-7J"></a>分别二定。<a id="a-7K"></a>为不便也。<a id="a-7L"></a>今依尊者瞿沙所明。<a id="a-7M"></a>分别二定有异。<a id="a-7N"></a>亦应无失。<a id="a-7O"></a>具如前引摩诃衍中释。<a id="a-7P"></a>而多见坐人证定之时。<a id="a-7Q"></a>实有两种定相不同。<a id="a-7R"></a>是故今说欲界未到二定各异。<a id="a-7S"></a>第三明证初禅相。<a id="a-7T"></a>自有六种。<a id="a-7U"></a>一名初禅发相。<a id="a-7V"></a>二明支。<a id="a-7W"></a>三明因果体用。<a id="a-7X"></a>四明浅深。<a id="a-7Y"></a>五明进退。<a id="a-7Z"></a>六明功德。<a id="a-7a"></a>第一正明初禅发相中。<a id="a-7b"></a>复为四意。<a id="a-7c"></a>一正明初禅发相。<a id="a-7d"></a>二简非禅之法。<a id="a-7e"></a>三释发因缘。<a id="a-7f"></a>四分别邪正。<a id="a-7g"></a>第一初禅发相者。<a id="a-7h"></a>行者于未到地中。<a id="a-7i"></a>证十六触成就。<a id="a-7j"></a>即是初禅发相。<a id="a-7k"></a>云何是证。<a id="a-7l"></a>若行者于未到地中。<a id="a-7m"></a>入定渐深。<a id="a-7n"></a>身心虚寂。<a id="a-7o"></a>不见内外。<a id="a-7p"></a>或经一日乃至七日。<a id="a-7q"></a>或一月乃至一年。<a id="a-7r"></a>若定心不坏。<a id="a-7s"></a>守护增长。<a id="a-7t"></a>于此定中。<a id="a-7u"></a>忽觉身心凝然。<a id="a-7v"></a>运运而动。<a id="a-7w"></a>当动之时。<a id="a-7x"></a>还觉渐渐有身如云如影动发。<a id="a-7y"></a>或从上发。<a id="a-7z"></a>或从下发。<a id="a-80"></a>或从腰发。<a id="a-81"></a>渐渐遍身。<a id="a-82"></a>上发多退。<a id="a-83"></a>下发多进。<a id="a-84"></a>动触发时。<a id="a-85"></a>功德无量。<a id="a-86"></a>略说十种。<a id="a-87"></a>善法眷属与动俱起。<a id="a-88"></a>其十者何。<a id="a-89"></a>一定。<a id="a-8A"></a>二空。<a id="a-8B"></a>三明净。<a id="a-8C"></a>四喜悦。<a id="a-8D"></a>五乐六善心生。<a id="a-8E"></a>七知见明了。<a id="a-8F"></a>八无累解脱。<a id="a-8G"></a>九境界现前。<a id="a-8H"></a>十心调柔软。<a id="a-8I"></a>如是十法。<a id="a-8J"></a>与动俱生。<a id="a-8K"></a>名动眷属胜妙功德庄严动法。<a id="a-8L"></a>若具分别则难可尽。<a id="a-8M"></a>此则略说初动触相。<a id="a-8N"></a>如是或经一日。<a id="a-8O"></a>或经十日。<a id="a-8P"></a>或一月四月。<a id="a-8Q"></a>如是一年。<a id="a-8R"></a>此事既过复有余触。<a id="a-8S"></a>次第而发。<a id="a-8T"></a>故名初禅余触发者。<a id="a-8U"></a>谓八触也。<a id="a-8V"></a>一动。<a id="a-8W"></a>二痒。<a id="a-8X"></a>三凉。<a id="a-8Y"></a>四暖。<a id="a-8Z"></a>五轻。<a id="a-8a"></a>六重。<a id="a-8b"></a>七涩。<a id="a-8c"></a>八滑。<a id="a-8d"></a>复有八触。<a id="a-8e"></a>谓一掉。<a id="a-8f"></a>二猗。<a id="a-8g"></a>三冷。<a id="a-8h"></a>四热。<a id="a-8i"></a>五浮。<a id="a-8j"></a>六沈。<a id="a-8k"></a>七坚。<a id="a-8l"></a>八软。<a id="a-8m"></a>此八触与前相虽同。<a id="a-8n"></a>而细分别不无小异。<a id="a-8o"></a>更别出名目。<a id="a-8p"></a>足前合为十六触。<a id="a-8q"></a>此十六种触发时。<a id="a-8r"></a>悉有善法功德眷属。<a id="a-8s"></a>如前动触中说。<a id="a-8t"></a>行者因未到地。<a id="a-8u"></a>发如是等种种诸触功德善法。<a id="a-8v"></a>故名初禅初发。<a id="a-8w"></a>并是色界清净四大。<a id="a-8x"></a>依欲界身中而发。<a id="a-8y"></a>故摩诃衍云。<a id="a-8z"></a>色界四。<a id="a-90"></a>大造色。<a id="a-91"></a>着欲界身中。<a id="a-92"></a>问曰。<a id="a-93"></a>二十七触何故有去取。<a id="a-94"></a>复出异触名料简(云云)。<a id="a-95"></a>第二料简非禅之相者。<a id="a-96"></a>问曰。<a id="a-97"></a>行者于初坐中。<a id="a-98"></a>未得定心。<a id="a-99"></a>亦发如是冷暖动等触。<a id="a-9A"></a>既无如上所说功德之事。<a id="a-9B"></a>有人言。<a id="a-9C"></a>此是病法起。<a id="a-9D"></a>所以者何。<a id="a-9E"></a>如重涩等。<a id="a-9F"></a>是地大病生。<a id="a-9G"></a>如轻动触是风大病生。<a id="a-9H"></a>如热痒等触是火大病生。<a id="a-9I"></a>如冷滑等触是水大病生。<a id="a-9J"></a>复次因暖热痒等生贪欲盖。<a id="a-9K"></a>因重滑沈等触生睡眠盖。<a id="a-9L"></a>因动浮冷等生掉悔盖。<a id="a-9M"></a>因强涩等生疑盖。<a id="a-9N"></a>又因重坚涩等生嗔盖。<a id="a-9O"></a>当知触等发时。<a id="a-9P"></a>能令四大发病。<a id="a-9Q"></a>及生五盖障法。<a id="a-9R"></a>或言是魔所作。<a id="a-9S"></a>若发动时。<a id="a-9T"></a>如上过。<a id="a-9U"></a>上所说皆魔触发。<a id="a-9V"></a>云何以此为初禅耶答曰。<a id="a-9W"></a>不然。<a id="a-9X"></a>若如汝向所说触发之相。<a id="a-9Y"></a>此是生病生盖之触。<a id="a-9Z"></a>若如上说及增者。<a id="a-9a"></a>亦是魔触发相。<a id="a-9b"></a>今说不尔。<a id="a-9c"></a>若未得未到地定。<a id="a-9d"></a>而先发触者。<a id="a-9e"></a>多是病触。<a id="a-9f"></a>是生盖及魔所作。<a id="a-9g"></a>若触发时。<a id="a-9h"></a>无如上所说十种功德眷属者。<a id="a-9i"></a>亦是病触。<a id="a-9j"></a>生盖及魔触也。<a id="a-9k"></a>今所说触发者。<a id="a-9l"></a>要因未到地定发。<a id="a-9m"></a>亦具足有诸功德眷属俱发故。<a id="a-9n"></a>以此为初禅发相。<a id="a-9o"></a>何可疑哉。<a id="a-9p"></a>问曰。<a id="a-9q"></a>未到地前发触。<a id="a-9r"></a>但是生病生盖及魔触。<a id="a-9s"></a>亦有治病除盖非魔触不。<a id="a-9t"></a>答曰。<a id="a-9u"></a>亦有此义。<a id="a-9v"></a>问曰。<a id="a-9w"></a>若尔与初禅触。<a id="a-9x"></a>复云何异。<a id="a-9y"></a>答曰。<a id="a-9z"></a>有异。<a id="a-A0"></a>欲界虽有治病除盖及非魔触。<a id="a-A1"></a>而非初禅触者。<a id="a-A2"></a>此犹是欲界中四大色法。<a id="a-A3"></a>不能发定。<a id="a-A4"></a>无诸功德支林善法故。<a id="a-A5"></a>不名初禅。<a id="a-A6"></a>此则略出欲界善不善触相。<a id="a-A7"></a>但行人初坐。<a id="a-A8"></a>或有证此一两。<a id="a-A9"></a>或都不证。<a id="a-AA"></a>然既有此法。<a id="a-AB"></a>故略出之耳。<a id="a-AC"></a>问曰。<a id="a-AD"></a>未到地中。<a id="a-AE"></a>亦发欲界善不善触不。<a id="a-AF"></a>答曰。<a id="a-AG"></a>非无此义。<a id="a-AH"></a>三明禅发因缘有二。<a id="a-AI"></a>一者从初修禅以来不计勤苦。<a id="a-AJ"></a>既有善心功力成就。<a id="a-AK"></a>自然感报。<a id="a-AL"></a>如法华中说。<a id="a-AM"></a>随功赏赐。<a id="a-AN"></a>乃至禅定根力等事。<a id="a-AO"></a>复次有师言。<a id="a-AP"></a>是十善相应。<a id="a-AQ"></a>此意难见。<a id="a-AR"></a>二者色界五阴住在欲界身中。<a id="a-AS"></a>粗细相违故。<a id="a-AT"></a>有掉动八触等事。<a id="a-AU"></a>譬如世人忧愁烦恼内起。<a id="a-AV"></a>结滞壅塞不通。<a id="a-AW"></a>令四大受诸热恼。<a id="a-AX"></a>从心而生。<a id="a-AY"></a>乃至得病至死。<a id="a-AZ"></a>不从外来。<a id="a-Aa"></a>而有苦也。<a id="a-Ab"></a>今此禅中有触乐之事。<a id="a-Ac"></a>亦从心有。<a id="a-Ad"></a>由数息故。<a id="a-Ae"></a>使心软细修诸定法。<a id="a-Af"></a>色界定法住在欲界身中。<a id="a-Ag"></a>色定之法。<a id="a-Ah"></a>与欲界报身相触故。<a id="a-Ai"></a>有十六触。<a id="a-Aj"></a>次第而生。<a id="a-Ak"></a>亦不从外来。<a id="a-Al"></a>而能觉知。<a id="a-Am"></a>故名为触。<a id="a-An"></a>此八虽有十六。<a id="a-Ao"></a>并约四大而发。<a id="a-Ap"></a>因四大生。<a id="a-Aq"></a>地中四者。<a id="a-Ar"></a>重沈坚涩。<a id="a-As"></a>水中四者。<a id="a-At"></a>凉冷软滑。<a id="a-Au"></a>火中四者。<a id="a-Av"></a>暖热猗痒。<a id="a-Aw"></a>风中四者。<a id="a-Ax"></a>动掉轻浮。<a id="a-Ay"></a>故金光明云。<a id="a-Az"></a>地水二蛇。<a id="a-B0"></a>其性沉下。<a id="a-B1"></a>风火二蛇。<a id="a-B2"></a>性轻上升。<a id="a-B3"></a>问若因四大但应有四。<a id="a-B4"></a>何得十六。<a id="a-B5"></a>答曰。<a id="a-B6"></a>相兼故得尔。<a id="a-B7"></a>如热是火体。<a id="a-B8"></a>兼水故有暖。<a id="a-B9"></a>兼风故有痒。<a id="a-BA"></a>兼地故有猗。<a id="a-BB"></a>兼三之时。<a id="a-BC"></a>失本热相。<a id="a-BD"></a>故说有四。<a id="a-BE"></a>余三大各兼三义。<a id="a-BF"></a>类此可知。<a id="a-BG"></a>复次此十六触。<a id="a-BH"></a>各有十种功德善法。<a id="a-BI"></a>合则有一百六十法。<a id="a-BJ"></a>而初坐发法之人。<a id="a-BK"></a>未必发尽。<a id="a-BL"></a>或发三五。<a id="a-BM"></a>故略出之。<a id="a-BN"></a>问曰。<a id="a-BO"></a>此八触为当发有次第。<a id="a-BP"></a>为无次第。<a id="a-BQ"></a>诸触之中先发何等。<a id="a-BR"></a>答曰。<a id="a-BS"></a>若论其次第。<a id="a-BT"></a>亦无定前后。<a id="a-BU"></a>虽四大因缘合时。<a id="a-BV"></a>强者先发。<a id="a-BW"></a>而多见有人从动而发。<a id="a-BX"></a>事如前释。<a id="a-BY"></a>四者辨邪正之相。<a id="a-BZ"></a>具如前内方便中验善恶根性相明虚实中说。<a id="a-Ba"></a>是中应广分别。<a id="a-Bb"></a>第二明支义。<a id="a-Bc"></a>亦开为三。<a id="a-Bd"></a>一释支名。<a id="a-Be"></a>二释支义。<a id="a-Bf"></a>三辨支相。<a id="a-Bg"></a>第一释支名者。<a id="a-Bh"></a>初禅有五支。<a id="a-Bi"></a>一觉支。<a id="a-Bj"></a>二观支。<a id="a-Bk"></a>三喜支。<a id="a-Bl"></a>四乐支。<a id="a-Bm"></a>五一心支。<a id="a-Bn"></a>觉者初心觉悟名为觉。<a id="a-Bo"></a>观者后细心分别名为观。<a id="a-Bp"></a>庆悦之心名为喜。<a id="a-Bq"></a>恬澹之心名为乐。<a id="a-Br"></a>寂然不散名一心。<a id="a-Bs"></a>所以制五支者。<a id="a-Bt"></a>若对不善。<a id="a-Bu"></a>即为破五欲五盖。<a id="a-Bv"></a>若对善法。<a id="a-Bw"></a>即对行五法。<a id="a-Bx"></a>故释论云。<a id="a-By"></a>离五盖。<a id="a-Bz"></a>行五法。<a id="a-C0"></a>具五支。<a id="a-C1"></a>入初禅。<a id="a-C2"></a>第二释支义者。<a id="a-C3"></a>如缨络经说。<a id="a-C4"></a>禅名支林。<a id="a-C5"></a>此即据总别之明义也。<a id="a-C6"></a>言支者。<a id="a-C7"></a>支离为义。<a id="a-C8"></a>如因树根茎则有枝条。<a id="a-C9"></a>根茎是一。<a id="a-CA"></a>枝条有异。<a id="a-CB"></a>禅中支义亦尔。<a id="a-CC"></a>从一定心出生五支。<a id="a-CD"></a>此是总中别义。<a id="a-CE"></a>所言林者。<a id="a-CF"></a>如林因众多树得有林名。<a id="a-CG"></a>禅义亦尔。<a id="a-CH"></a>五支和合。<a id="a-CI"></a>总受禅称。<a id="a-CJ"></a>此即据别中之总。<a id="a-CK"></a>故知若说禅即知有五支。<a id="a-CL"></a>如闻林名。<a id="a-CM"></a>必知有树及以枝条。<a id="a-CN"></a>复次有人言。<a id="a-CO"></a>枝持为义。<a id="a-CP"></a>如欲界未到地中。<a id="a-CQ"></a>虽有单静定心。<a id="a-CR"></a>未有觉观等五支共相杖持。<a id="a-CS"></a>则定心浅薄易失。<a id="a-CT"></a>若得初禅。<a id="a-CU"></a>即有觉观等法。<a id="a-CV"></a>则定心安隐。<a id="a-CW"></a>牢固难坏。<a id="a-CX"></a>三辨支相。<a id="a-CY"></a>若数人辨相。<a id="a-CZ"></a>正约二十二心数去取辨五支相。<a id="a-Ca"></a>具出彼义(云云)。<a id="a-Cb"></a>今家所明。<a id="a-Cc"></a>略为二。<a id="a-Cd"></a>一者别。<a id="a-Ce"></a>二者通。<a id="a-Cf"></a>一别释五支相者。<a id="a-Cg"></a>云何名觉。<a id="a-Ch"></a>觉名触觉。<a id="a-Ci"></a>有二种。<a id="a-Cj"></a>一成禅觉。<a id="a-Ck"></a>二坏禅觉。<a id="a-Cl"></a>如有风能成雨。<a id="a-Cm"></a>有风能坏雨。<a id="a-Cn"></a>如上所说。<a id="a-Co"></a>十六触中。<a id="a-Cp"></a>一触有十种善法眷属安隐庄严者。<a id="a-Cq"></a>是成禅觉。<a id="a-Cr"></a>如上说。<a id="a-Cs"></a>一触有二十恶法。<a id="a-Ct"></a>是坏禅觉。<a id="a-Cu"></a>复次觉者。<a id="a-Cv"></a>觉属身根。<a id="a-Cw"></a>为身有情。<a id="a-Cx"></a>异乎木石。<a id="a-Cy"></a>所以对触故生觉。<a id="a-Cz"></a>如经说。<a id="a-D0"></a>见闻觉知义。<a id="a-D1"></a>见属于眼。<a id="a-D2"></a>闻属于耳。<a id="a-D3"></a>鼻触觉属于身。<a id="a-D4"></a>知属于意。<a id="a-D5"></a>亦对舌也。<a id="a-D6"></a>有增用故。<a id="a-D7"></a>问曰。<a id="a-D8"></a>如经中说。<a id="a-D9"></a>六触因缘生受。<a id="a-DA"></a>何得觉触但属于身耶。<a id="a-DB"></a>答曰。<a id="a-DC"></a>此对通说。<a id="a-DD"></a>若通时见中亦说闻。<a id="a-DE"></a>余义类尔。<a id="a-DF"></a>今就别义论觉支者。<a id="a-DG"></a>正对身也。<a id="a-DH"></a>于未到定中。<a id="a-DI"></a>发十六触。<a id="a-DJ"></a>触于身根生。<a id="a-DK"></a>识觉前触相。<a id="a-DL"></a>故名觉支。<a id="a-DM"></a>复次觉名惊悟。<a id="a-DN"></a>行者得初禅。<a id="a-DO"></a>未曾所得善法诸功德故。<a id="a-DP"></a>心大惊悟。<a id="a-DQ"></a>昔常为欲火所烧。<a id="a-DR"></a>得初禅时。<a id="a-DS"></a>如人入清凉池。<a id="a-DT"></a>但此觉生时。<a id="a-DU"></a>与欲界身根生觉有异。<a id="a-DV"></a>何以故。<a id="a-DW"></a>与定等善法一时俱发。<a id="a-DX"></a>是以偈言。<a id="a-DY"></a>如贫得宝藏大喜觉动心。<a id="a-DZ"></a>故言初心。<a id="a-Da"></a>粗念名为觉。<a id="a-Db"></a>此与数人明义。<a id="a-Dc"></a>应有小异料简(云云)。<a id="a-Dd"></a>二释观支者。<a id="a-De"></a>后细心分别名为观。<a id="a-Df"></a>既分别触发已。<a id="a-Dg"></a>正念之心。<a id="a-Dh"></a>思量分别。<a id="a-Di"></a>向触生时。<a id="a-Dj"></a>与欲界中善法。<a id="a-Dk"></a>及未到等法大有异。<a id="a-Dl"></a>所以者何。<a id="a-Dm"></a>于此触中。<a id="a-Dn"></a>有种种善法珍宝。<a id="a-Do"></a>与触俱发。<a id="a-Dp"></a>欲界所无。<a id="a-Dq"></a>复次分别者。<a id="a-Dr"></a>分别十六触中法宝之相亦不同。<a id="a-Ds"></a>知粗则离。<a id="a-Dt"></a>知善则修。<a id="a-Du"></a>此细心分别。<a id="a-Dv"></a>故名观支。<a id="a-Dw"></a>故经说分别则为观。<a id="a-Dx"></a>问曰。<a id="a-Dy"></a>若尔觉有何等异。<a id="a-Dz"></a>答曰。<a id="a-E0"></a>如论说。<a id="a-E1"></a>粗心在缘名为觉。<a id="a-E2"></a>细心分别名为观。<a id="a-E3"></a>又问。<a id="a-E4"></a>如毗昙中说。<a id="a-E5"></a>觉观在一心中。<a id="a-E6"></a>今云何为二。<a id="a-E7"></a>答曰。<a id="a-E8"></a>二法虽在一心。<a id="a-E9"></a>二相不俱。<a id="a-EA"></a>谓觉时观不明了。<a id="a-EB"></a>观时觉不明了。<a id="a-EC"></a>譬如撞钟钟声虽一而粗细有异。<a id="a-ED"></a>一心中觉观亦如是。<a id="a-EE"></a>复次身根身识相应名为觉。<a id="a-EF"></a>意根意识相应名为观。<a id="a-EG"></a>身识是外钝故名粗。<a id="a-EH"></a>意识是内利故能分别名细。<a id="a-EI"></a>此虽同缘一触。<a id="a-EJ"></a>而二相不俱。<a id="a-EK"></a>故为观支。<a id="a-EL"></a>三明喜支者。<a id="a-EM"></a>见细心分别思量。<a id="a-EN"></a>觉知十六触等微妙珍宝。<a id="a-EO"></a>昔所未逢。<a id="a-EP"></a>是以心喜庆悦。<a id="a-EQ"></a>又知所失。<a id="a-ER"></a>欲乐甚少。<a id="a-ES"></a>今得初禅功德。<a id="a-ET"></a>其乐甚多。<a id="a-EU"></a>如是觉观。<a id="a-EV"></a>利我不少。<a id="a-EW"></a>深心庆悦。<a id="a-EX"></a>踊跃无量。<a id="a-EY"></a>故名喜支。<a id="a-EZ"></a>四乐支者。<a id="a-Ea"></a>行者于欢喜已后。<a id="a-Eb"></a>其心恬然。<a id="a-Ec"></a>受于触中之乐。<a id="a-Ed"></a>乐法娱心。<a id="a-Ee"></a>安隐恬愉。<a id="a-Ef"></a>故名乐支。<a id="a-Eg"></a>问曰。<a id="a-Eh"></a>喜乐有何异。<a id="a-Ei"></a>答曰。<a id="a-Ej"></a>如上觉观分别。<a id="a-Ek"></a>今喜乐亦尔。<a id="a-El"></a>粗乐名喜。<a id="a-Em"></a>细乐名乐。<a id="a-En"></a>亦可言粗喜为喜。<a id="a-Eo"></a>细喜为乐。<a id="a-Ep"></a>复次喜乐。<a id="a-Eq"></a>虽俱是欢悦之相。<a id="a-Er"></a>而二相有异。<a id="a-Es"></a>喜根相应故名喜。<a id="a-Et"></a>乐根相应故名乐。<a id="a-Eu"></a>踊跃心中故名喜。<a id="a-Ev"></a>恬静心中故名乐。<a id="a-Ew"></a>复次行者初。<a id="a-Ex"></a>缘得乐。<a id="a-Ey"></a>心生欢喜。<a id="a-Ez"></a>未及受乐名喜后缘喜情既息。<a id="a-F0"></a>以乐自娱。<a id="a-F1"></a>故名乐。<a id="a-F2"></a>譬如饥。<a id="a-F3"></a>人得食。<a id="a-F4"></a>初得欢喜。<a id="a-F5"></a>未及受其味。<a id="a-F6"></a>故名喜。<a id="a-F7"></a>后得食之。<a id="a-F8"></a>方受味中之乐。<a id="a-F9"></a>故名乐。<a id="a-FA"></a>又如三禅有乐而无喜。<a id="a-FB"></a>故知二根有异。<a id="a-FC"></a>五一心支者。<a id="a-FD"></a>经久受乐心息。<a id="a-FE"></a>虽有觉触等事。<a id="a-FF"></a>而心不缘。<a id="a-FG"></a>既无分散。<a id="a-FH"></a>定住寂静故。<a id="a-FI"></a>名一心支。<a id="a-FJ"></a>此则略说初禅五支次第而发。<a id="a-FK"></a>并据成就。<a id="a-FL"></a>立于支义。<a id="a-FM"></a>问曰。<a id="a-FN"></a>若尔约十六触。<a id="a-FO"></a>一触皆有五义不。<a id="a-FP"></a>答曰。<a id="a-FQ"></a>实尔。<a id="a-FR"></a>故知初禅对缘。<a id="a-FS"></a>即有众多支也。<a id="a-FT"></a>虽复对触有多。<a id="a-FU"></a>终不出五支。<a id="a-FV"></a>譬如五阴。<a id="a-FW"></a>若对五根。<a id="a-FX"></a>根根说五。<a id="a-FY"></a>虽复众多。<a id="a-FZ"></a>而不可说言有第六阴。<a id="a-Fa"></a>五支亦尔。<a id="a-Fb"></a>二者约通义明五支即一觉发时。<a id="a-Fc"></a>具有五支义。<a id="a-Fd"></a>云何当觉发时。<a id="a-Fe"></a>本对于触。<a id="a-Ff"></a>觉触中冷暖即是觉支。<a id="a-Fg"></a>当觉时岂不即分别。<a id="a-Fh"></a>知冷异暖。<a id="a-Fi"></a>即是观支。<a id="a-Fj"></a>当触发时。<a id="a-Fk"></a>即有喜心。<a id="a-Fl"></a>如人见好美色。<a id="a-Fm"></a>即生喜悦。<a id="a-Fn"></a>不待思量。<a id="a-Fo"></a>故论偈说。<a id="a-Fp"></a>大喜觉动心。<a id="a-Fq"></a>触发之时。<a id="a-Fr"></a>必举体怡解。<a id="a-Fs"></a>即是乐支。<a id="a-Ft"></a>解发必与定俱。<a id="a-Fu"></a>故名觉观俱三昧。<a id="a-Fv"></a>当知即有一心支。<a id="a-Fw"></a>此则五支。<a id="a-Fx"></a>一时而发。<a id="a-Fy"></a>不待成就。<a id="a-Fz"></a>但于事未显故。<a id="a-G0"></a>据成而说。<a id="a-G1"></a>别义如前。<a id="a-G2"></a>问曰。<a id="a-G3"></a>若尔心便并虑。<a id="a-G4"></a>答曰。<a id="a-G5"></a>心虽不俱法并何过此类。<a id="a-G6"></a>如十大地心王心数之义。<a id="a-G7"></a>问曰。<a id="a-G8"></a>若通支有五者。<a id="a-G9"></a>五支应有二十五。<a id="a-GA"></a>答曰。<a id="a-GB"></a>如佛经中说五阴。<a id="a-GC"></a>一阴有五。<a id="a-GD"></a>五五二十有五。<a id="a-GE"></a>而不乖五阴之义通五支义。<a id="a-GF"></a>亦如是。<a id="a-GG"></a>第三明体用。<a id="a-GH"></a>即为二意。<a id="a-GI"></a>一者明因果。<a id="a-GJ"></a>二明体用。<a id="a-GK"></a>一因果者。<a id="a-GL"></a>远而论之行内外方便及入未到地等为因。<a id="a-GM"></a>感得初禅为果。<a id="a-GN"></a>今就近释。<a id="a-GO"></a>但据初禅。<a id="a-GP"></a>自有因果。<a id="a-GQ"></a>有人言。<a id="a-GR"></a>四支为因。<a id="a-GS"></a>后一心支为果。<a id="a-GT"></a>此即无文。<a id="a-GU"></a>今依缨络解禅支。<a id="a-GV"></a>五支为因。<a id="a-GW"></a>第六默然心为定体。<a id="a-GX"></a>即以体为果。<a id="a-GY"></a>若通论因果。<a id="a-GZ"></a>支支相因。<a id="a-Ga"></a>悉得辨因果也。<a id="a-Gb"></a>二明体用。<a id="a-Gc"></a>还以默然心为定体。<a id="a-Gd"></a>从默然触更动发起五支。<a id="a-Ge"></a>此则为用。<a id="a-Gf"></a>何以故。<a id="a-Gg"></a>从体起用。<a id="a-Gh"></a>用则在后。<a id="a-Gi"></a>因则据前问曰。<a id="a-Gj"></a>因用体果。<a id="a-Gk"></a>即无分别。<a id="a-Gl"></a>答曰。<a id="a-Gm"></a>不然。<a id="a-Gn"></a>虽同据五支明因用。<a id="a-Go"></a>就默然为体果。<a id="a-Gp"></a>然义意有异。<a id="a-Gq"></a>所以者何。<a id="a-Gr"></a>因中五支。<a id="a-Gs"></a>为感默然之果。<a id="a-Gt"></a>因默然之果。<a id="a-Gu"></a>起五支之法。<a id="a-Gv"></a>此就默然为体。<a id="a-Gw"></a>五支为用。<a id="a-Gx"></a>例如三十七品道前为因道后为用。<a id="a-Gy"></a>问曰。<a id="a-Gz"></a>有时从默然体。<a id="a-H0"></a>发胜品五支。<a id="a-H1"></a>后得增胜默然。<a id="a-H2"></a>此义云何。<a id="a-H3"></a>答曰。<a id="a-H4"></a>若尔即还应说因果。<a id="a-H5"></a>若无胜品但是体用。<a id="a-H6"></a>第四明浅深者。<a id="a-H7"></a>初禅发时。<a id="a-H8"></a>五支及默然心。<a id="a-H9"></a>前后不无粗细之异。<a id="a-HA"></a>故有浅深。<a id="a-HB"></a>应须分别。<a id="a-HC"></a>何以者何。<a id="a-HD"></a>如论云。<a id="a-HE"></a>佛弟子修诸禅时。<a id="a-HF"></a>有下中上。<a id="a-HG"></a>名为三品。<a id="a-HH"></a>离此三品。<a id="a-HI"></a>一品为三。<a id="a-HJ"></a>故有九品浅深之相。<a id="a-HK"></a>若细而论。<a id="a-HL"></a>则应有无量品。<a id="a-HM"></a>外道得定。<a id="a-HN"></a>亦有浅深。<a id="a-HO"></a>而不作品说者。<a id="a-HP"></a>以其心粗于定中不觉故。<a id="a-HQ"></a>亦以不修无漏观慧照了。<a id="a-HR"></a>则心不觉知。<a id="a-HS"></a>就立品明浅深中。<a id="a-HT"></a>自为二意。<a id="a-HU"></a>一约同类。<a id="a-HV"></a>二约异类。<a id="a-HW"></a>一同类者。<a id="a-HX"></a>如一动触发时渐渐觉深。<a id="a-HY"></a>乃至九品。<a id="a-HZ"></a>二约异类者。<a id="a-Ha"></a>如动触谢后。<a id="a-Hb"></a>即发余触。<a id="a-Hc"></a>虽触相不同。<a id="a-Hd"></a>而觉定渐深胜于上。<a id="a-He"></a>复次若约五支中明浅深者。<a id="a-Hf"></a>亦有二。<a id="a-Hg"></a>一同类者。<a id="a-Hh"></a>如触发五支时。<a id="a-Hi"></a>即有浅深之相。<a id="a-Hj"></a>二异类者。<a id="a-Hk"></a>若五支次第增长。<a id="a-Hl"></a>一一支中。<a id="a-Hm"></a>亦各自有浅深之相。<a id="a-Hn"></a>问曰。<a id="a-Ho"></a>为当要发十六触等具足方名初禅。<a id="a-Hp"></a>为当亦发一一触亦名初禅。<a id="a-Hq"></a>答曰。<a id="a-Hr"></a>初禅有二种。<a id="a-Hs"></a>一具足。<a id="a-Ht"></a>二不具足。<a id="a-Hu"></a>若具发十六触。<a id="a-Hv"></a>此即是具足初禅为胜。<a id="a-Hw"></a>若发一两触等。<a id="a-Hx"></a>亦得名初禅。<a id="a-Hy"></a>何以故。<a id="a-Hz"></a>以一触具有十种定法眷属五支。<a id="a-I0"></a>成就故。<a id="a-I1"></a>但此初禅不名具足。<a id="a-I2"></a>第五明进退者。<a id="a-I3"></a>证初禅时。<a id="a-I4"></a>有四种人根性不同。<a id="a-I5"></a>一者退分。<a id="a-I6"></a>二者住分。<a id="a-I7"></a>三者进分。<a id="a-I8"></a>四者达分。<a id="a-I9"></a>一退分者。<a id="a-IA"></a>若人得初禅时。<a id="a-IB"></a>或有因缘。<a id="a-IC"></a>或无因缘。<a id="a-ID"></a>而便退失。<a id="a-IE"></a>失有二种。<a id="a-IF"></a>一者更修还得。<a id="a-IG"></a>二者更修不得。<a id="a-IH"></a>所谓过去今世障法起故。<a id="a-II"></a>末世之中。<a id="a-IJ"></a>此退分多。<a id="a-IK"></a>二住分者。<a id="a-IL"></a>有人得初禅已。<a id="a-IM"></a>即不退失。<a id="a-IN"></a>定心安隐。<a id="a-IO"></a>住分亦有二种。<a id="a-IP"></a>一者任运自住。<a id="a-IQ"></a>二者守护乃住。<a id="a-IR"></a>三进分者。<a id="a-IS"></a>有人得初禅时。<a id="a-IT"></a>即便进得胜品。<a id="a-IU"></a>乃至进得上地。<a id="a-IV"></a>进有二种。<a id="a-IW"></a>一者不加功力。<a id="a-IX"></a>任运自进。<a id="a-IY"></a>二者勤修乃进。<a id="a-IZ"></a>四达分者。<a id="a-Ia"></a>有人得初禅时。<a id="a-Ib"></a>于此定中。<a id="a-Ic"></a>即发见思无漏。<a id="a-Id"></a>达到涅槃。<a id="a-Ie"></a>达亦有二种。<a id="a-If"></a>一者任运自达。<a id="a-Ig"></a>二者修观乃达。<a id="a-Ih"></a>复次此四分定中。<a id="a-Ii"></a>复有四种人根性不同。<a id="a-Ij"></a>如退分中四者。<a id="a-Ik"></a>一自有退退得。<a id="a-Il"></a>九品渐退。<a id="a-Im"></a>乃至并失。<a id="a-In"></a>二自有退住得。<a id="a-Io"></a>九品退至八品七品。<a id="a-Ip"></a>便住不失。<a id="a-Iq"></a>三自有退进得。<a id="a-Ir"></a>九品退至八品七品。<a id="a-Is"></a>乃至一品。<a id="a-It"></a>从一品还进。<a id="a-Iu"></a>四者自有退达得。<a id="a-Iv"></a>九品已退。<a id="a-Iw"></a>还八七等品。<a id="a-Ix"></a>乃至一品。<a id="a-Iy"></a>于其中间。<a id="a-Iz"></a>忽然发真无漏。<a id="a-J0"></a>余住分进分达分。<a id="a-J1"></a>各有四义亦如是。<a id="a-J2"></a>是中或有因放逸障故退。<a id="a-J3"></a>或因忏悔清净故住进达。<a id="a-J4"></a>此义众多不可具辨。<a id="a-J5"></a>第六明初禅功德者。<a id="a-J6"></a>如前偈说。<a id="a-J7"></a>已得离淫火。<a id="a-J8"></a>则获清凉定。<a id="a-J9"></a>此偈自可为二功德。<a id="a-JA"></a>一者离过德。<a id="a-JB"></a>二者善心德。<a id="a-JC"></a>此对止行二善。<a id="a-JD"></a>亦可类于智断二德故大集经云。<a id="a-JE"></a>初禅者。<a id="a-JF"></a>亦名为离。<a id="a-JG"></a>亦名为具。<a id="a-JH"></a>所言离者。<a id="a-JI"></a>谓离五盖。<a id="a-JJ"></a>所言具者。<a id="a-JK"></a>谓具五支。<a id="a-JL"></a>今释所以得初禅时。<a id="a-JM"></a>离贪欲盖者。<a id="a-JN"></a>欲界之乐粗浅。<a id="a-JO"></a>今得初禅之乐细妙。<a id="a-JP"></a>以胜夺轻。<a id="a-JQ"></a>故能离五欲。<a id="a-JR"></a>离嗔者。<a id="a-JS"></a>欲界苦缘逼迫故生嗔。<a id="a-JT"></a>得初禅时。<a id="a-JU"></a>无有诸逼迫。<a id="a-JV"></a>乐境在心故无嗔。<a id="a-JW"></a>能离睡眠者。<a id="a-JX"></a>得初禅时。<a id="a-JY"></a>身心明净。<a id="a-JZ"></a>定法所持。<a id="a-Ja"></a>心不昏乱。<a id="a-Jb"></a>触乐自娱。<a id="a-Jc"></a>故不睡也。<a id="a-Jd"></a>所以能离掉悔者。<a id="a-Je"></a>禅定持心。<a id="a-Jf"></a>任运不动。<a id="a-Jg"></a>故能离掉。<a id="a-Jh"></a>由掉故有悔。<a id="a-Ji"></a>无掉即无悔。<a id="a-Jj"></a>离疑者。<a id="a-Jk"></a>未得初禅时。<a id="a-Jl"></a>疑有定无定。<a id="a-Jm"></a>今亲证定。<a id="a-Jn"></a>疑心即除。<a id="a-Jo"></a>故得离疑。<a id="a-Jp"></a>是故得初禅时。<a id="a-Jq"></a>具有离过之德。<a id="a-Jr"></a>得初禅时。<a id="a-Js"></a>具足善心。<a id="a-Jt"></a>功德者。<a id="a-Ju"></a>约五支明功德善法。<a id="a-Jv"></a>义如前说。<a id="a-Jw"></a>复次若得初禅。<a id="a-Jx"></a>即具信戒舍定闻慧等善心也。<a id="a-Jy"></a>次明第二禅者。<a id="a-Jz"></a>如偈说。<a id="a-K0"></a>知二法乱心。<a id="a-K1"></a>虽善而应离。<a id="a-K2"></a>如大水澄静。<a id="a-K3"></a>波荡亦无见。<a id="a-K4"></a>譬如人大极安隐睡眠时。<a id="a-K5"></a>若有唤呼声。<a id="a-K6"></a>其心大恼乱。<a id="a-K7"></a>摄心入禅时。<a id="a-K8"></a>以觉观为恼。<a id="a-K9"></a>是故除觉观。<a id="a-KA"></a>得入一识处。<a id="a-KB"></a>内心清净故。<a id="a-KC"></a>定生得喜乐。<a id="a-KD"></a>得入此二禅。<a id="a-KE"></a>喜勇心大悦。<a id="a-KF"></a>佛以此偈中。<a id="a-KG"></a>广明中间禅二禅相。<a id="a-KH"></a>今明二禅有三义。<a id="a-KI"></a>一者释名。<a id="a-KJ"></a>二明修行。<a id="a-KK"></a>三明证相。<a id="a-KL"></a>第一释名者。<a id="a-KM"></a>次初禅后故说二禅。<a id="a-KN"></a>既离觉观。<a id="a-KO"></a>于第二心。<a id="a-KP"></a>得胜支功德故。<a id="a-KQ"></a>名二禅。<a id="a-KR"></a>亦名无觉无观三昧。<a id="a-KS"></a>所以者何。<a id="a-KT"></a>得中间禅断觉。<a id="a-KU"></a>二禅内净发故断观。<a id="a-KV"></a>亦名圣默然定。<a id="a-KW"></a>以觉观语言灭故。<a id="a-KX"></a>故名默然。<a id="a-KY"></a>若得无漏正慧入此定故。<a id="a-KZ"></a>即名圣默然。<a id="a-Ka"></a>地持论中。<a id="a-Kb"></a>说名喜俱禅。<a id="a-Kc"></a>此定生时。<a id="a-Kd"></a>与喜俱发故。<a id="a-Ke"></a>第二修习。<a id="a-Kf"></a>即为二。<a id="a-Kg"></a>一者明修习方法。<a id="a-Kh"></a>二明证中间禅。<a id="a-Ki"></a>今明修二禅者。<a id="a-Kj"></a>若凡夫人。<a id="a-Kk"></a>亦当先修六行。<a id="a-Kl"></a>佛弟子多修八圣种。<a id="a-Km"></a>圣种义如前说六行者。<a id="a-Kn"></a>谓于初禅第六默然心中。<a id="a-Ko"></a>厌离觉观。<a id="a-Kp"></a>观初禅为下苦。<a id="a-Kq"></a>知二法动乱逼恼定心故为苦。<a id="a-Kr"></a>从觉观生喜乐定等故为粗。<a id="a-Ks"></a>此觉观法。<a id="a-Kt"></a>障二禅内净故名障。<a id="a-Ku"></a>攀上胜者。<a id="a-Kv"></a>二禅内净安隐。<a id="a-Kw"></a>胜初禅觉观动乱之定。<a id="a-Kx"></a>妙者。<a id="a-Ky"></a>喜定因内净而发。<a id="a-Kz"></a>是为微妙出者若得二禅即。<a id="a-L0"></a>心得出离。<a id="a-L1"></a>觉观等障复次行者。<a id="a-L2"></a>既知初禅之过障于二禅。<a id="a-L3"></a>今欲远离。<a id="a-L4"></a>当依三种方便。<a id="a-L5"></a>一不受不着故得离。<a id="a-L6"></a>二诃责故得离。<a id="a-L7"></a>三观析故得离。<a id="a-L8"></a>譬如世人共事后见。<a id="a-L9"></a>其过失。<a id="a-LA"></a>心欲令去。<a id="a-LB"></a>亦用三法。<a id="a-LC"></a>一者上人利智不与颜色。<a id="a-LD"></a>前人自去。<a id="a-LE"></a>二者若不去应须数责。<a id="a-LF"></a>彼即自去。<a id="a-LG"></a>三者若不去。<a id="a-LH"></a>当与杖加之自便去也。<a id="a-LI"></a>若得此三意。<a id="a-LJ"></a>可以离初禅觉观之过。<a id="a-LK"></a>二者明中间禅发相。<a id="a-LL"></a>行者既能深心诃责初禅觉观。<a id="a-LM"></a>觉观既灭。<a id="a-LN"></a>五支及默然悉谢。<a id="a-LO"></a>以离初禅二禅未生。<a id="a-LP"></a>于其中间。<a id="a-LQ"></a>亦有定法。<a id="a-LR"></a>亦得名禅。<a id="a-LS"></a>但不牢固无支等扶助之法。<a id="a-LT"></a>所以其心蔑蔑屑屑。<a id="a-LU"></a>然诸师多说为转寂。<a id="a-LV"></a>心转初禅默然也。<a id="a-LW"></a>释论说名观相应。<a id="a-LX"></a>此定以六行观为体。<a id="a-LY"></a>住此定中。<a id="a-LZ"></a>若离六行观者。<a id="a-La"></a>则多生忧悔。<a id="a-Lb"></a>忧悔心生。<a id="a-Lc"></a>则永不发二禅。<a id="a-Ld"></a>乃至转寂亦失。<a id="a-Le"></a>或时还更发初禅。<a id="a-Lf"></a>或时合初禅亦失。<a id="a-Lg"></a>因是无法自居。<a id="a-Lh"></a>到此定时。<a id="a-Li"></a>为山之功。<a id="a-Lj"></a>而少一篑。<a id="a-Lk"></a>当善自慎。<a id="a-Ll"></a>经中说为无觉有观三昧。<a id="a-Lm"></a>初禅及默然已谢。<a id="a-Ln"></a>但住观相应心中。<a id="a-Lo"></a>修二禅故。<a id="a-Lp"></a>第三明二禅发相。<a id="a-Lq"></a>亦开为六意。<a id="a-Lr"></a>一者明禅发。<a id="a-Ls"></a>二明支义。<a id="a-Lt"></a>三明因果体用。<a id="a-Lu"></a>四明浅深。<a id="a-Lv"></a>五明进退。<a id="a-Lw"></a>六明功德。<a id="a-Lx"></a>第一明二禅发相者。<a id="a-Ly"></a>行者于中间禅心不忧悔。<a id="a-Lz"></a>一心加功。<a id="a-M0"></a>专精不止。<a id="a-M1"></a>于后其心澹然澄静。<a id="a-M2"></a>无有分散。<a id="a-M3"></a>名未到地。<a id="a-M4"></a>故论偈云。<a id="a-M5"></a>得入一识处。<a id="a-M6"></a>即是二禅方便定发。<a id="a-M7"></a>问曰。<a id="a-M8"></a>如论中唯说初禅前。<a id="a-M9"></a>有未到地。<a id="a-MA"></a>今二禅前。<a id="a-MB"></a>何故复说有未到地。<a id="a-MC"></a>答曰。<a id="a-MD"></a>论总明故说一。<a id="a-ME"></a>若舍利弗毗昙说。<a id="a-MF"></a>有四未到地。<a id="a-MG"></a>四中间禅。<a id="a-MH"></a>今用此义故。<a id="a-MI"></a>更说有未到地及中间也。<a id="a-MJ"></a>经久不失不退。<a id="a-MK"></a>专心不止。<a id="a-ML"></a>于后其心豁然明净。<a id="a-MM"></a>皎洁定心与喜俱发。<a id="a-MN"></a>亦如人从暗室中出。<a id="a-MO"></a>见外日月光明。<a id="a-MP"></a>其心豁然明亮。<a id="a-MQ"></a>内净十种功德眷属俱发之义。<a id="a-MR"></a>具如初禅发相。<a id="a-MS"></a>但以从内净定俱发为异耳。<a id="a-MT"></a>复次二禅喜乐等发。<a id="a-MU"></a>不从外来。<a id="a-MV"></a>一心澄净大喜。<a id="a-MW"></a>美妙清净。<a id="a-MX"></a>胜初禅故。<a id="a-MY"></a>论云。<a id="a-MZ"></a>内心清净故。<a id="a-Ma"></a>定生得喜乐。<a id="a-Mb"></a>得入此二禅。<a id="a-Mc"></a>喜勇心大悦。<a id="a-Md"></a>云何名为内净。<a id="a-Me"></a>远而言之。<a id="a-Mf"></a>对外尘故。<a id="a-Mg"></a>说内净。<a id="a-Mh"></a>近而言之。<a id="a-Mi"></a>对内垢故。<a id="a-Mj"></a>说内净。<a id="a-Mk"></a>所以者何。<a id="a-Ml"></a>如初禅中得触乐时。<a id="a-Mm"></a>身即明净。<a id="a-Mn"></a>兼令心净。<a id="a-Mo"></a>触是身识相应故。<a id="a-Mp"></a>名外净。<a id="a-Mq"></a>今待初禅外净故。<a id="a-Mr"></a>说二禅。<a id="a-Ms"></a>心识相应为内净。<a id="a-Mt"></a>亦令身净。<a id="a-Mu"></a>净身故。<a id="a-Mv"></a>名外净。<a id="a-Mw"></a>内净是心净。<a id="a-Mx"></a>净从心出。<a id="a-My"></a>令身亦净故。<a id="a-Mz"></a>言内净。<a id="a-N0"></a>今言待内垢故说内净者。<a id="a-N1"></a>初禅之中。<a id="a-N2"></a>心为觉观所动故。<a id="a-N3"></a>名为内垢。<a id="a-N4"></a>今得二禅。<a id="a-N5"></a>内心无有觉观之垢故。<a id="a-N6"></a>名为内净。<a id="a-N7"></a>言定生得喜乐者。<a id="a-N8"></a>上于初禅说离生。<a id="a-N9"></a>今此说定生。<a id="a-NA"></a>义意云何。<a id="a-NB"></a>正言初禅离欲界生色界定法故。<a id="a-NC"></a>二禅既无此义。<a id="a-ND"></a>但说定生。<a id="a-NE"></a>问曰。<a id="a-NF"></a>若尔虚空定。<a id="a-NG"></a>亦应说离生邪。<a id="a-NH"></a>答曰。<a id="a-NI"></a>不然。<a id="a-NJ"></a>前已受名故。<a id="a-NK"></a>不应重说。<a id="a-NL"></a>又且虚空离色界。<a id="a-NM"></a>但发定之时。<a id="a-NN"></a>而无支林等法生故。<a id="a-NO"></a>不说离生。<a id="a-NP"></a>问曰。<a id="a-NQ"></a>初禅亦有喜乐。<a id="a-NR"></a>与此何异。<a id="a-NS"></a>答曰。<a id="a-NT"></a>彼从觉观生喜乐。<a id="a-NU"></a>与身识相应。<a id="a-NV"></a>此中喜乐从内心生。<a id="a-NW"></a>还与意识相应。<a id="a-NX"></a>以此为异。<a id="a-NY"></a>二明支义者。<a id="a-NZ"></a>二禅有四支。<a id="a-Na"></a>一内净。<a id="a-Nb"></a>二喜。<a id="a-Nc"></a>三乐。<a id="a-Nd"></a>四一心。<a id="a-Ne"></a>今明支义。<a id="a-Nf"></a>例有通别。<a id="a-Ng"></a>支持支离之义。<a id="a-Nh"></a>类如前说。<a id="a-Ni"></a>一所言内净支者。<a id="a-Nj"></a>既离觉观。<a id="a-Nk"></a>依内净心发定。<a id="a-Nl"></a>皎洁分明。<a id="a-Nm"></a>无有垢秽故。<a id="a-Nn"></a>名内净支。<a id="a-No"></a>二喜支者。<a id="a-Np"></a>定与喜俱发。<a id="a-Nq"></a>行者深心自庆。<a id="a-Nr"></a>于内心生喜定等十种功德善法故。<a id="a-Ns"></a>悦豫无量故。<a id="a-Nt"></a>名喜支。<a id="a-Nu"></a>三乐支者。<a id="a-Nv"></a>行者受于喜中之乐恬澹悦怡绵绵美快故名乐支。<a id="a-Nw"></a>四一心支者。<a id="a-Nx"></a>受乐心息既不缘定内喜乐。<a id="a-Ny"></a>复不缘外念思想。<a id="a-Nz"></a>一心不动故。<a id="a-O0"></a>名一心支。<a id="a-O1"></a>问曰。<a id="a-O2"></a>缨络经。<a id="a-O3"></a>何得于一心前立猗支邪。<a id="a-O4"></a>答曰。<a id="a-O5"></a>犹是内净。<a id="a-O6"></a>于喜乐后。<a id="a-O7"></a>立异名说。<a id="a-O8"></a>所以者何。<a id="a-O9"></a>猗名为纵。<a id="a-OA"></a>纵名为任。<a id="a-OB"></a>既内无垢累。<a id="a-OC"></a>猗任自在。<a id="a-OD"></a>不虑声刺。<a id="a-OE"></a>及觉观所牵故言猗。<a id="a-OF"></a>问曰。<a id="a-OG"></a>大集经中。<a id="a-OH"></a>何故但立三支无内净邪。<a id="a-OI"></a>答曰。<a id="a-OJ"></a>彼经以存略不说。<a id="a-OK"></a>二禅名为喜俱定。<a id="a-OL"></a>既离觉观说喜。<a id="a-OM"></a>必知有内净定。<a id="a-ON"></a>通别立支之意。<a id="a-OO"></a>类前可知。<a id="a-OP"></a>三明体用因果者。<a id="a-OQ"></a>如缨络经说二禅。<a id="a-OR"></a>四支为因。<a id="a-OS"></a>第五默然心为定体翻覆明因果体用之义。<a id="a-OT"></a>不异初禅。<a id="a-OU"></a>四明浅深者。<a id="a-OV"></a>例如初禅。<a id="a-OW"></a>从初品乃至次第发胜品。<a id="a-OX"></a>此为浅深之相可见。<a id="a-OY"></a>今不别明。<a id="a-OZ"></a>第五明进退之义。<a id="a-Oa"></a>例如初禅。<a id="a-Ob"></a>六明功德中。<a id="a-Oc"></a>即还为二意。<a id="a-Od"></a>一者离过德。<a id="a-Oe"></a>二者善心德。<a id="a-Of"></a>故大集经云。<a id="a-Og"></a>二禅者。<a id="a-Oh"></a>亦名为离。<a id="a-Oi"></a>亦名为具。<a id="a-Oj"></a>所言离者。<a id="a-Ok"></a>离五盖。<a id="a-Ol"></a>所言具者。<a id="a-Om"></a>谓具四支。<a id="a-On"></a>若言离过者。<a id="a-Oo"></a>离觉观过。<a id="a-Op"></a>具者从内净喜心。<a id="a-Oq"></a>具足生信敬惭愧等及六善法也。<a id="a-Or"></a>次明第三禅相。<a id="a-Os"></a>禅义如偈说。</p>
  <p id="aOt">摄心第一定　　寂然无所见</p>
  <p id="aOu">患苦欲弃之　　亦如舍觉观</p>
  <p id="aOv">由爱故有苦　　失喜则生忧</p>
  <p id="aOw">离苦乐身安　　舍念及方便</p>
  <p id="aOx">此偈中具明三禅修证之相。<a id="a-Oy"></a>今释三禅义。<a id="a-Oz"></a>亦开为三。<a id="a-P0"></a>一者释名。<a id="a-P1"></a>二明修习。<a id="a-P2"></a>三明得证。<a id="a-P3"></a>第一释三禅名者。<a id="a-P4"></a>行者于第三心中。<a id="a-P5"></a>得五种支林功德定中之善法故。<a id="a-P6"></a>名三禅也。<a id="a-P7"></a>若依地持论。<a id="a-P8"></a>名为乐俱禅。<a id="a-P9"></a>此定功德眷属。<a id="a-PA"></a>与遍身乐俱发故。<a id="a-PB"></a>犹是无觉无观三味圣默然定之所摄。<a id="a-PC"></a>但名通。<a id="a-PD"></a>于前二禅中已受名。<a id="a-PE"></a>今不重释。<a id="a-PF"></a>第二释修习三禅方法。<a id="a-PG"></a>如前一行半偈说摄心第一定。<a id="a-PH"></a>寂然无所见。<a id="a-PI"></a>患苦欲弃之。<a id="a-PJ"></a>亦如舍觉观。<a id="a-PK"></a>由爱故有苦。<a id="a-PL"></a>失喜则生忧。<a id="a-PM"></a>此偈广说诃二禅喜相。<a id="a-PN"></a>今行者观二禅为过失。<a id="a-PO"></a>欲得三禅时。<a id="a-PP"></a>是中应具足明六行方法。<a id="a-PQ"></a>今但略出二禅过罪相六行之义。<a id="a-PR"></a>此二禅定。<a id="a-PS"></a>虽从内净而发。<a id="a-PT"></a>但大喜勇动。<a id="a-PU"></a>定不牢固。<a id="a-PV"></a>类如前说。<a id="a-PW"></a>但诳心念着安隐处。<a id="a-PX"></a>如人知妇是罗刹女。<a id="a-PY"></a>则弃之。<a id="a-PZ"></a>不生恋着。<a id="a-Pa"></a>一心专念三禅功德。<a id="a-Pb"></a>尔时即舍大喜及与默然。<a id="a-Pc"></a>当如上用三法遣之。<a id="a-Pd"></a>一不受。<a id="a-Pe"></a>二诃责。<a id="a-Pf"></a>三观心穷检。<a id="a-Pg"></a>既不受喜。<a id="a-Ph"></a>喜及默然则自谢。<a id="a-Pi"></a>三禅未生中间有定。<a id="a-Pj"></a>亦如是说。<a id="a-Pk"></a>但浅深有异。<a id="a-Pl"></a>行者是时慎勿忧悔。<a id="a-Pm"></a>过同前说。<a id="a-Pn"></a>第三明三禅发相。<a id="a-Po"></a>亦类前为六意。<a id="a-Pp"></a>一正明三禅发相。<a id="a-Pq"></a>二明支义。<a id="a-Pr"></a>三明因果。<a id="a-Ps"></a>四明浅深。<a id="a-Pt"></a>五明进退。<a id="a-Pu"></a>六明功德。<a id="a-Pv"></a>第一明三禅发相者。<a id="a-Pw"></a>加功不止。<a id="a-Px"></a>一心修习。<a id="a-Py"></a>其心湛然安静。<a id="a-Pz"></a>尔时乐定未发。<a id="a-Q0"></a>而不加功力。<a id="a-Q1"></a>心自澄静。<a id="a-Q2"></a>即是三禅未到地。<a id="a-Q3"></a>于后其心泯然。<a id="a-Q4"></a>入定不依内外。<a id="a-Q5"></a>与乐俱发。<a id="a-Q6"></a>当乐发时。<a id="a-Q7"></a>亦有功德眷属。<a id="a-Q8"></a>具如前辨。<a id="a-Q9"></a>但无动勇之喜为异。<a id="a-QA"></a>而绵绵之乐。<a id="a-QB"></a>从内心而发。<a id="a-QC"></a>心乐美妙。<a id="a-QD"></a>不可为喻。<a id="a-QE"></a>乐定初生。<a id="a-QF"></a>既未即遍身。<a id="a-QG"></a>中间多有三过。<a id="a-QH"></a>一者乐定既浅。<a id="a-QI"></a>其心沉没。<a id="a-QJ"></a>少有智慧用。<a id="a-QK"></a>二者乐定微少。<a id="a-QL"></a>心智勇发故不安隐。<a id="a-QM"></a>三者乐定之心。<a id="a-QN"></a>与慧力等。<a id="a-QO"></a>绵绵美妙。<a id="a-QP"></a>多生贪着。<a id="a-QQ"></a>其心迷醉。<a id="a-QR"></a>故经言。<a id="a-QS"></a>是乐圣人得舍。<a id="a-QT"></a>余人舍为难。<a id="a-QU"></a>三禅欲发。<a id="a-QV"></a>有此三过。<a id="a-QW"></a>则乐定不得增长遍身。<a id="a-QX"></a>行者当善调适。<a id="a-QY"></a>云何调适。<a id="a-QZ"></a>当用三法。<a id="a-Qa"></a>一者心若沉没。<a id="a-Qb"></a>当用念精进慧等法策起。<a id="a-Qc"></a>二者若心勇发。<a id="a-Qd"></a>当念三昧定法摄之。<a id="a-Qe"></a>三者心若迷醉。<a id="a-Qf"></a>当念后乐及诸胜妙法门。<a id="a-Qg"></a>以自醒悟。<a id="a-Qh"></a>令心不着。<a id="a-Qi"></a>行者若能善修三法调适乐定。<a id="a-Qj"></a>当知乐法必定增长。<a id="a-Qk"></a>遍满身分。<a id="a-Ql"></a>是故经言。<a id="a-Qm"></a>三禅受遍身乐问曰。<a id="a-Qn"></a>若乐充满遍身身具五根。<a id="a-Qo"></a>五根之中。<a id="a-Qp"></a>悉有乐不。<a id="a-Qq"></a>答乐遍身时。<a id="a-Qr"></a>身诸毛孔。<a id="a-Qs"></a>悉皆欣悦。<a id="a-Qt"></a>尔时五情虽无外尘发识。<a id="a-Qu"></a>而乐法内出。<a id="a-Qv"></a>充满诸根。<a id="a-Qw"></a>五根之中。<a id="a-Qx"></a>皆悉悦乐。<a id="a-Qy"></a>但无外尘对。<a id="a-Qz"></a>则不发五识。<a id="a-R0"></a>情依于身。<a id="a-R1"></a>身乐既满。<a id="a-R2"></a>情得通悦乐。<a id="a-R3"></a>与意识相应。<a id="a-R4"></a>以识内满故。<a id="a-R5"></a>则遍身而受。<a id="a-R6"></a>所以佛说三禅之乐遍身而受。<a id="a-R7"></a>复次初禅乐。<a id="a-R8"></a>从外而发。<a id="a-R9"></a>外识相应。<a id="a-RA"></a>意识不相应。<a id="a-RB"></a>内乐不满。<a id="a-RC"></a>二禅之乐。<a id="a-RD"></a>虽从内发然从喜而生。<a id="a-RE"></a>喜根相应。<a id="a-RF"></a>乐根不相应。<a id="a-RG"></a>乐依于喜喜尚不遍。<a id="a-RH"></a>况于乐邪。<a id="a-RI"></a>今三禅之乐。<a id="a-RJ"></a>从内发。<a id="a-RK"></a>以乐为主内无喜动。<a id="a-RL"></a>念慧因缘令乐增长遍身。<a id="a-RM"></a>内外充满。<a id="a-RN"></a>恬愉快乐。<a id="a-RO"></a>世间第一乐中之上故。<a id="a-RP"></a>佛说行慈果报遍净地中问曰。<a id="a-RQ"></a>佛说三禅。<a id="a-RR"></a>有二时乐。<a id="a-RS"></a>一受乐。<a id="a-RT"></a>二快乐。<a id="a-RU"></a>约何义说邪。<a id="a-RV"></a>答曰。<a id="a-RW"></a>实尔。<a id="a-RX"></a>快乐乐者。<a id="a-RY"></a>乐定初发未遍身也。<a id="a-RZ"></a>受乐乐者。<a id="a-Ra"></a>乐既增长遍身受。<a id="a-Rb"></a>譬如石中之泉。<a id="a-Rc"></a>从内涌出。<a id="a-Rd"></a>盈流于外。<a id="a-Re"></a>遍满沟渠。<a id="a-Rf"></a>三禅之乐。<a id="a-Rg"></a>亦复如是第二明支义。<a id="a-Rh"></a>开为二意。<a id="a-Ri"></a>一明支义。<a id="a-Rj"></a>二明前后不同。<a id="a-Rk"></a>今明支者。<a id="a-Rl"></a>三禅有五支其五云何。<a id="a-Rm"></a>一舍二念三智四乐五一心。<a id="a-Rn"></a>一舍支者。<a id="a-Ro"></a>得三禅乐定生时。<a id="a-Rp"></a>舍喜心不悔。<a id="a-Rq"></a>亦得言舍离三过。<a id="a-Rr"></a>二念支者。<a id="a-Rs"></a>既得三禅之乐。<a id="a-Rt"></a>念用三法守护。<a id="a-Ru"></a>令乐增长。<a id="a-Rv"></a>三智支者。<a id="a-Rw"></a>善巧三法离三过。<a id="a-Rx"></a>四乐支者。<a id="a-Ry"></a>快乐乐遍身受。<a id="a-Rz"></a>五一心支者。<a id="a-S0"></a>受乐心息一心寂定相貌。<a id="a-S1"></a>并如二禅发相中说。<a id="a-S2"></a>就此支中。<a id="a-S3"></a>约义自有四意。<a id="a-S4"></a>一者三为方便支。<a id="a-S5"></a>二为证支。<a id="a-S6"></a>用念慧智三支。<a id="a-S7"></a>调适乐定。<a id="a-S8"></a>令速得增长遍身故。<a id="a-S9"></a>说为方便支受身。<a id="a-SA"></a>乐一心二支为证。<a id="a-SB"></a>此二一时发。<a id="a-SC"></a>是三禅之正主也。<a id="a-SD"></a>二者四是自地立支。<a id="a-SE"></a>一望下地立慧念乐。<a id="a-SF"></a>一心约自地立。<a id="a-SG"></a>舍支约舍下地喜不悔立也。<a id="a-SH"></a>三者五支。<a id="a-SI"></a>通得说作方便支。<a id="a-SJ"></a>三如上说。<a id="a-SK"></a>下二何故亦得名方便邪。<a id="a-SL"></a>正言修乐增长能感后乐故。<a id="a-SM"></a>一心亦尔。<a id="a-SN"></a>复望第六默然定体五支例得名。<a id="a-SO"></a>因例得名方便。<a id="a-SP"></a>四者五支。<a id="a-SQ"></a>通得说为证支。<a id="a-SR"></a>所证乐定时。<a id="a-SS"></a>自然生舍爱念。<a id="a-ST"></a>乐定如母护子。<a id="a-SU"></a>不由人劝。<a id="a-SV"></a>等智自发。<a id="a-SW"></a>筹量调适。<a id="a-SX"></a>五支俱皆属证。<a id="a-SY"></a>问曰若尔前说并是方便。<a id="a-SZ"></a>后说是证得。<a id="a-Sa"></a>此意岂不硕相违反邪。<a id="a-Sb"></a>答曰。<a id="a-Sc"></a>并有其义。<a id="a-Sd"></a>细寻自见。<a id="a-Se"></a>第二明支前后不同者。<a id="a-Sf"></a>诸经及论各异。<a id="a-Sg"></a>立次第如成实论。<a id="a-Sh"></a>明五支次第者。<a id="a-Si"></a>舍念智受乐一心。<a id="a-Sj"></a>阿毗昙明次第。<a id="a-Sk"></a>慧念乐舍一心。<a id="a-Sl"></a>大集所出次第者。<a id="a-Sm"></a>念舍慧安定。<a id="a-Sn"></a>缨络经中明次第。<a id="a-So"></a>乐护念智一心。<a id="a-Sp"></a>释论明次第。<a id="a-Sq"></a>文则不定。<a id="a-Sr"></a>或与成论同。<a id="a-Ss"></a>或与缨络同。<a id="a-St"></a>问曰。<a id="a-Su"></a>何独此明支次第不定。<a id="a-Sv"></a>余禅不然邪。<a id="a-Sw"></a>答曰。<a id="a-Sx"></a>初禅等唯有一乐故。<a id="a-Sy"></a>今三禅有二种乐故。<a id="a-Sz"></a>由此二乐前后异故。<a id="a-T0"></a>中间回互不定。<a id="a-T1"></a>是故诸经次第各立不同。<a id="a-T2"></a>而悉有意。<a id="a-T3"></a>必须得所以。<a id="a-T4"></a>第三明体用。<a id="a-T5"></a>如缨络经云。<a id="a-T6"></a>五支为因。<a id="a-T7"></a>第六默然心为体。<a id="a-T8"></a>第四明浅深。<a id="a-T9"></a>五明进退。<a id="a-TA"></a>并如前释。<a id="a-TB"></a>第六门功德者。<a id="a-TC"></a>具有离过善心二德。<a id="a-TD"></a>如大集经说。<a id="a-TE"></a>所言离者。<a id="a-TF"></a>谓离五盖。<a id="a-TG"></a>具者谓具五支。<a id="a-TH"></a>据别则但三禅。<a id="a-TI"></a>独有离喜过之德。<a id="a-TJ"></a>余义类上可知。<a id="a-TK"></a>次释第四禅相。<a id="a-TL"></a>如经偈说。</p>
  <p id="aTM">圣人得能舍　　余人舍为难</p>
  <p id="aTN">若能知乐患　　见不动大安</p>
  <p id="aTO">忧喜先已除　　苦乐今亦断</p>
  <p id="aTP">舍念清净心　　入第四禅中</p>
  <p id="aTQ">第三禅中乐　　无常动故弃</p>
  <p id="aTR">欲界中断忧　　初二禅除苦</p>
  <p id="aTS">是故佛世尊　　第四禅中说</p>
  <p id="aTT">先已断忧苦　　今则除苦乐</p>
  <p id="aTU">今此四行偈。<a id="a-TV"></a>具明修证四禅之相。<a id="a-TW"></a>今释第四禅开为三意。<a id="a-TX"></a>一释名。<a id="a-TY"></a>二明修习方法。<a id="a-TZ"></a>三明发相。<a id="a-Ta"></a>第一释四禅名者。<a id="a-Tb"></a>禅名支林。<a id="a-Tc"></a>四禅揽四支成定。<a id="a-Td"></a>于第四心中证得故。<a id="a-Te"></a>名四禅。<a id="a-Tf"></a>犹是无觉无观三昧圣默然摄。<a id="a-Tg"></a>亦名不动定。<a id="a-Th"></a>地持经说名舍俱禅。<a id="a-Ti"></a>此定发时。<a id="a-Tj"></a>体无苦乐。<a id="a-Tk"></a>与微妙舍受俱发。<a id="a-Tl"></a>此定与舍根相应故。<a id="a-Tm"></a>名舍俱禅。<a id="a-Tn"></a>第二明修习方法者。<a id="a-To"></a>如上一行偈说。<a id="a-Tp"></a>是乐圣人得能舍。<a id="a-Tq"></a>余人舍为难。<a id="a-Tr"></a>若能知乐患。<a id="a-Ts"></a>见不动大安。<a id="a-Tt"></a>佛此偈具明修四禅方便。<a id="a-Tu"></a>所以者何。<a id="a-Tv"></a>行者欲得四禅。<a id="a-Tw"></a>当应深见三禅过患。<a id="a-Tx"></a>云何见过。<a id="a-Ty"></a>初欲得乐。<a id="a-Tz"></a>一心勤求。<a id="a-U0"></a>大为辛苦。<a id="a-U1"></a>既得守护爱着。<a id="a-U2"></a>是亦为苦。<a id="a-U3"></a>一旦失坏。<a id="a-U4"></a>则复受苦。<a id="a-U5"></a>是故经说。<a id="a-U6"></a>第三禅中乐无常动故苦。<a id="a-U7"></a>又此乐法。<a id="a-U8"></a>覆念令不清净。<a id="a-U9"></a>行者既深见三禅乐有大苦之患。<a id="a-UA"></a>应一心厌离求四禅种不动定。<a id="a-UB"></a>尔时于三禅边地。<a id="a-UC"></a>当修六行方法。<a id="a-UD"></a>例如前说。<a id="a-UE"></a>亦应用于三法除遣。<a id="a-UF"></a>一不着。<a id="a-UG"></a>二诃责。<a id="a-UH"></a>三观析。<a id="a-UI"></a>行此三法。<a id="a-UJ"></a>即三禅谢灭。<a id="a-UK"></a>而四禅未到中间。<a id="a-UL"></a>必有定前发。<a id="a-UM"></a>与观相应等相貌。<a id="a-UN"></a>并如上说不同。<a id="a-UO"></a>忧喜过如前说。<a id="a-UP"></a>第三释四禅发相。<a id="a-UQ"></a>此如上三行偈说证。<a id="a-UR"></a>例前开为六意。<a id="a-US"></a>一正明证四禅。<a id="a-UT"></a>二明支义。<a id="a-UU"></a>三明体用。<a id="a-UV"></a>四明浅深。<a id="a-UW"></a>五明进退。<a id="a-UX"></a>六明功德。<a id="a-UY"></a>第一明四禅发相。<a id="a-UZ"></a>行者因中间禅。<a id="a-Ua"></a>修行不止。<a id="a-Ub"></a>得入未到地。<a id="a-Uc"></a>心无动散。<a id="a-Ud"></a>即四禅方便定。<a id="a-Ue"></a>于后其心豁然开发。<a id="a-Uf"></a>定心安隐出入息断。<a id="a-Ug"></a>定发之时。<a id="a-Uh"></a>与舍俱生。<a id="a-Ui"></a>无苦无乐。<a id="a-Uj"></a>空明寂静。<a id="a-Uk"></a>善法眷属。<a id="a-Ul"></a>类如前说。<a id="a-Um"></a>但无事用喜乐动转之异。<a id="a-Un"></a>尔时心如明镜不动。<a id="a-Uo"></a>亦如净水无波。<a id="a-Up"></a>绝诸乱想。<a id="a-Uq"></a>正念坚固。<a id="a-Ur"></a>犹如虚空。<a id="a-Us"></a>是名世间真实禅定。<a id="a-Ut"></a>无诸垢染。<a id="a-Uu"></a>行者住是定中。<a id="a-Uv"></a>心不依善。<a id="a-Uw"></a>亦不附恶。<a id="a-Ux"></a>无所依倚。<a id="a-Uy"></a>无形无质。<a id="a-Uz"></a>亦无若干种种色相。<a id="a-V0"></a>而内成就净色之法。<a id="a-V1"></a>何以得知。<a id="a-V2"></a>若无净色根本。<a id="a-V3"></a>则不应于定中。<a id="a-V4"></a>对因缘时。<a id="a-V5"></a>发种种色。<a id="a-V6"></a>如通四无量心胜处一切处变化等色。<a id="a-V7"></a>并依四禅。<a id="a-V8"></a>若以不见诸色。<a id="a-V9"></a>谓言无色者。<a id="a-VA"></a>应如虚空处定。<a id="a-VB"></a>三种色灭。<a id="a-VC"></a>一切色法。<a id="a-VD"></a>悉不得现。<a id="a-VE"></a>今一切色法自在得现。<a id="a-VF"></a>而于定法无所损减者。<a id="a-VG"></a>当知是真色定。<a id="a-VH"></a>譬如明镜体是净色故。<a id="a-VI"></a>随对诸色一切得现。<a id="a-VJ"></a>若无净色为本者。<a id="a-VK"></a>终不于虚空中现诸色像。<a id="a-VL"></a>复次此四禅种智定一心故。<a id="a-VM"></a>念常清净。<a id="a-VN"></a>亦名不动定。<a id="a-VO"></a>亦名不动智慧。<a id="a-VP"></a>于此禅中。<a id="a-VQ"></a>若欲转缘学一切事。<a id="a-VR"></a>随意成就。<a id="a-VS"></a>一切神通变化霔雨说法。<a id="a-VT"></a>莫不从此定出。<a id="a-VU"></a>如经说。<a id="a-VV"></a>佛于四禅为根本。<a id="a-VW"></a>第二明支义。<a id="a-VX"></a>四禅有四支。<a id="a-VY"></a>一不苦不乐支。<a id="a-VZ"></a>二舍支。<a id="a-Va"></a>三念清净支。<a id="a-Vb"></a>四一心支。<a id="a-Vc"></a>不苦不乐支者。<a id="a-Vd"></a>此禅初发与舍受俱发。<a id="a-Ve"></a>舍受心数不与苦乐相应故。<a id="a-Vf"></a>言不苦不乐支。<a id="a-Vg"></a>二舍支者。<a id="a-Vh"></a>既得不苦不乐定。<a id="a-Vi"></a>舍下胜乐。<a id="a-Vj"></a>不生厌悔。<a id="a-Vk"></a>复次真定。<a id="a-Vl"></a>以发未得成就。<a id="a-Vm"></a>若心进胜定。<a id="a-Vn"></a>则便随念动转。<a id="a-Vo"></a>不名无动定。<a id="a-Vp"></a>是故定发心不念着。<a id="a-Vq"></a>自能舍离故。<a id="a-Vr"></a>名舍支。<a id="a-Vs"></a>禅定分明等智照了故。<a id="a-Vt"></a>名念清净支。<a id="a-Vu"></a>定心寂静。<a id="a-Vv"></a>虽对众缘心无动念。<a id="a-Vw"></a>名一心支。<a id="a-Vx"></a>若次第明支义。<a id="a-Vy"></a>如今说。<a id="a-Vz"></a>通而为论。<a id="a-W0"></a>于初一支。<a id="a-W1"></a>即具四支。<a id="a-W2"></a>问曰。<a id="a-W3"></a>何故大集明不苦不乐支为第三。<a id="a-W4"></a>此中云何为初。<a id="a-W5"></a>答曰。<a id="a-W6"></a>前后皆有所以。<a id="a-W7"></a>今约发说。<a id="a-W8"></a>彼据成就而立。<a id="a-W9"></a>例如三禅立乐支前后不定。<a id="a-WA"></a>第三体用者如缨络经说。<a id="a-WB"></a>四禅四支为用。<a id="a-WC"></a>第五默然为体。<a id="a-WD"></a>第四浅深。<a id="a-WE"></a>第五进退。<a id="a-WF"></a>例上可解。<a id="a-WG"></a>第六功德者。<a id="a-WH"></a>四禅亦具离过善心二种功德。<a id="a-WI"></a>如大集经说者。<a id="a-WJ"></a>离五盖具四支。<a id="a-WK"></a>而独四禅有离忧喜苦乐之过善心。<a id="a-WL"></a>敬信惭愧等及六善法。<a id="a-WM"></a>悉从不动定四禅而发功德善根。<a id="a-WN"></a>深厚倍胜于上。<a id="a-WO"></a>类前可解。<a id="a-WP"></a>问曰。<a id="a-WQ"></a>今明行菩萨道。<a id="a-WR"></a>应说诸法实相甚深空定等。<a id="a-WS"></a>何故说于凡夫四禅世间有漏生死虚诳之法。<a id="a-WT"></a>答曰。<a id="a-WU"></a>不然。<a id="a-WV"></a>如释论中设问答。<a id="a-WW"></a>曰是般若波罗蜜论义中。<a id="a-WX"></a>但说诸法相空。<a id="a-WY"></a>菩萨云何于空法中能起禅定。<a id="a-WZ"></a>答曰。<a id="a-Wa"></a>菩萨知诸五欲及五盖。<a id="a-Wb"></a>从因缘生。<a id="a-Wc"></a>无自性。<a id="a-Wd"></a>空无所有。<a id="a-We"></a>舍之甚易。<a id="a-Wf"></a>众生颠倒因缘。<a id="a-Wg"></a>着此欲事。<a id="a-Wh"></a>贪少弊乐。<a id="a-Wi"></a>而离禅中深妙定乐菩萨为是众生故。<a id="a-Wj"></a>起慈悲心。<a id="a-Wk"></a>修行禅定。<a id="a-Wl"></a>系心缘中。<a id="a-Wm"></a>离五欲除五盖。<a id="a-Wn"></a>入喜初禅。<a id="a-Wo"></a>灭觉观。<a id="a-Wp"></a>摄心深入内清净得微妙喜。<a id="a-Wq"></a>入第二禅。<a id="a-Wr"></a>以深喜散之故。<a id="a-Ws"></a>离一切喜。<a id="a-Wt"></a>得遍满乐。<a id="a-Wu"></a>入第三禅。<a id="a-Wv"></a>离一切苦乐。<a id="a-Ww"></a>一切忧喜。<a id="a-Wx"></a>及出入息自断。<a id="a-Wy"></a>以清净微妙舍。<a id="a-Wz"></a>而自庄严。<a id="a-X0"></a>入第四禅。<a id="a-X1"></a>是菩萨虽知诸法空无相。<a id="a-X2"></a>以众生不知故。<a id="a-X3"></a>以禅相教化众生。<a id="a-X4"></a>若有诸法空。<a id="a-X5"></a>是不名为空。<a id="a-X6"></a>亦不应舍五欲而得禅。<a id="a-X7"></a>无舍无得故。<a id="a-X8"></a>今诸法空相。<a id="a-X9"></a>亦不可得作是难言。<a id="a-XA"></a>若诸法空。<a id="a-XB"></a>何能得禅。<a id="a-XC"></a>复次若菩萨不以取相爱着故。<a id="a-XD"></a>行禅如人服药。<a id="a-XE"></a>欲以除病。<a id="a-XF"></a>不以为美。<a id="a-XG"></a>为戒清净。<a id="a-XH"></a>智慧成就故。<a id="a-XI"></a>行禅菩萨。<a id="a-XJ"></a>一一禅中行大慈观空。<a id="a-XK"></a>于禅无所依止。<a id="a-XL"></a>以五欲粗诳颠倒故。<a id="a-XM"></a>以细微妙虚空法治之。<a id="a-XN"></a>譬如毒能治诸毒。<a id="a-XO"></a>复次释论又说。<a id="a-XP"></a>譬如国王见子从高崖坠落。<a id="a-XQ"></a>恐必定死。<a id="a-XR"></a>即以软物接之。<a id="a-XS"></a>不令身命损毁。<a id="a-XT"></a>菩萨亦尔。<a id="a-XU"></a>见众生远离波若。<a id="a-XV"></a>颠倒坠落故。<a id="a-XW"></a>说四禅空法。<a id="a-XX"></a>以接众生。<a id="a-XY"></a>不令损失法身慧命。<a id="a-XZ"></a>是故今辨行菩萨道。<a id="a-Xa"></a>略明四禅。<a id="a-Xb"></a>于义无过也。</p>
 </body>
</html>