<!doctype html>
<html id="z3IBWbA1O0" data-ver="1822">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">释禅波罗蜜次第法门卷第二</h1>
  <h2 id="a2">分别禅波罗蜜前方便第六</h2>
  <p id="a3">(释此一段有三卷。<a id="a-4"></a>今之一卷正释外方便。<a id="a-5"></a>是中明调伏欲界粗心中。<a id="a-6"></a>浅近方便寻者。<a id="a-7"></a>想不便疑一向涉事浅近说易行难。<a id="a-8"></a>岂得即论理诸深方便也。<a id="a-9"></a>至下释第七大段修证中有十二卷。<a id="a-A"></a>乃当随禅事理深浅约证位之前。<a id="a-B"></a>节节明行行慧行二种善巧用心之相。<a id="a-C"></a>此文并未流传故记以知之)</p>
  <p id="aD">行人若能通达。<a id="a-E"></a>如前所辩五种。<a id="a-F"></a>明诸禅相。<a id="a-G"></a>则内信开发。<a id="a-H"></a>若欲安心习学。<a id="a-I"></a>必须善知方便。<a id="a-J"></a>今明修禅方便。<a id="a-K"></a>大开为二。<a id="a-L"></a>一者外方便即是定外用心之法。<a id="a-M"></a>二者内方便即是定内用心之法。<a id="a-N"></a>此二通言方便者。<a id="a-O"></a>善巧修学之异名。<a id="a-P"></a>行者于初缘中。<a id="a-Q"></a>善巧修习。<a id="a-R"></a>故名方便。<a id="a-S"></a>若细论。<a id="a-T"></a>外方便亦有通定内用。<a id="a-U"></a>内方便亦有得定外用。<a id="a-V"></a>今一往从多为论。<a id="a-W"></a>应如上分别。<a id="a-X"></a>就明外方便自有五种。<a id="a-Y"></a>第一具五缘。<a id="a-Z"></a>第二诃五欲。<a id="a-a"></a>第三弃五盖。<a id="a-b"></a>第四调五法。<a id="a-c"></a>第五行五法。<a id="a-d"></a>此五五凡有二十五法。<a id="a-e"></a>并是未得禅时。<a id="a-f"></a>初修心方便之相。<a id="a-g"></a>第一具五缘者。<a id="a-h"></a>一持戒清净。<a id="a-i"></a>二衣食具足。<a id="a-j"></a>三闲居静处。<a id="a-k"></a>四息诸缘务。<a id="a-l"></a>五得善知识。<a id="a-m"></a>此是修禅五缘也。<a id="a-n"></a>第一持戒清净者。<a id="a-o"></a>开为三意。<a id="a-p"></a>一明有戒无戒。<a id="a-q"></a>二明持犯。<a id="a-r"></a>三明忏悔。<a id="a-s"></a>第一明有戒无戒者。<a id="a-t"></a>出家受得禁戒故。<a id="a-u"></a>名有戒即为三意。<a id="a-v"></a>一明发戒机缘不同凡有十种。<a id="a-w"></a>何等为十。<a id="a-x"></a>一自然得戒即佛是其人。<a id="a-y"></a>无师自发。<a id="a-z"></a>二自誓得戒即迦葉。<a id="a-10"></a>是本辟支根性。<a id="a-11"></a>值佛出世堕声闻数中。<a id="a-12"></a>其答佛言。<a id="a-13"></a>佛是我师。<a id="a-14"></a>我是佛弟子。<a id="a-15"></a>作是言已即便发戒。<a id="a-16"></a>三见谛得戒即拘邻五人。<a id="a-17"></a>佛为转四谛法轮。<a id="a-18"></a>即悟初果因而发戒。<a id="a-19"></a>四者三归得戒。<a id="a-1A"></a>于时未有羯磨。<a id="a-1B"></a>闻佛三说即发戒品。<a id="a-1C"></a>以其根利故。<a id="a-1D"></a>五八敬得戒。<a id="a-1E"></a>即佛姨母。<a id="a-1F"></a>佛意不欲度女人出家。<a id="a-1G"></a>姨母苦求佛。<a id="a-1H"></a>令遥授八敬。<a id="a-1I"></a>即发具戒。<a id="a-1J"></a>六者论议得戒。<a id="a-1K"></a>即须陀耶沙弥与佛论义。<a id="a-1L"></a>佛问其无常等义。<a id="a-1M"></a>事事能答。<a id="a-1N"></a>后佛问汝家在何处。<a id="a-1O"></a>答佛言。<a id="a-1P"></a>三界皆空世尊。<a id="a-1Q"></a>云何乃问我家处。<a id="a-1R"></a>佛语阿难。<a id="a-1S"></a>将还僧中。<a id="a-1T"></a>为受具戒。<a id="a-1U"></a>于时年始七岁。<a id="a-1V"></a>七者善来得戒。<a id="a-1W"></a>道机时熟佛呼善来。<a id="a-1X"></a>即便得戒。<a id="a-1Y"></a>八者遣使得戒。<a id="a-1Z"></a>即半迦尸女。<a id="a-1a"></a>有好善容评。<a id="a-1b"></a>堪半迦尸国为人欲抄断。<a id="a-1c"></a>故令遣使僧中代受戒。<a id="a-1d"></a>后还尼寺为其受戒。<a id="a-1e"></a>九边地如法人少。<a id="a-1f"></a>听五人受得戒。<a id="a-1g"></a>十者中国人多。<a id="a-1h"></a>十人受具戒。<a id="a-1i"></a>此为十种得戒相。<a id="a-1j"></a>今时多用十人羯磨得戒。<a id="a-1k"></a>此辩有戒相。<a id="a-1l"></a>第二正明戒之体相者。<a id="a-1m"></a>有二种教门不同。<a id="a-1n"></a>若小乘教。<a id="a-1o"></a>辩戒是无作善法。<a id="a-1p"></a>受戒因缘具足。<a id="a-1q"></a>若发得无作戒。<a id="a-1r"></a>尔后睡眠入定。<a id="a-1s"></a>此善任运自生。<a id="a-1t"></a>不须身口意造作。<a id="a-1u"></a>以无作正为戒体。<a id="a-1v"></a>若萨婆多人。<a id="a-1w"></a>解无作戒。<a id="a-1x"></a>是无表色不可见无对。<a id="a-1y"></a>若昙无德人。<a id="a-1z"></a>明无作戒。<a id="a-20"></a>是第三聚非色非心法。<a id="a-21"></a>诸部既异。<a id="a-22"></a>虽不可偏执。<a id="a-23"></a>约小乘教门。<a id="a-24"></a>终是无作为戒体。<a id="a-25"></a>其义不差。<a id="a-26"></a>若大乘教门中。<a id="a-27"></a>说戒从心起。<a id="a-28"></a>即以善心为戒体。<a id="a-29"></a>此义如缨络经说。<a id="a-2A"></a>有师言。<a id="a-2B"></a>摩诃僧祇部人云。<a id="a-2C"></a>无作戒是心法。<a id="a-2D"></a>第三明有戒相不同。<a id="a-2E"></a>即有二意。<a id="a-2F"></a>一者若约小乘。<a id="a-2G"></a>七众发心。<a id="a-2H"></a>受戒作法不同故。<a id="a-2I"></a>得戒亦有优劣。<a id="a-2J"></a>如优婆塞优婆夷。<a id="a-2K"></a>在家有五戒相。<a id="a-2L"></a>若本未入佛法男子女人。<a id="a-2M"></a>不杀父害母。<a id="a-2N"></a>不作逆罪遇好良师教。<a id="a-2O"></a>归依三宝。<a id="a-2P"></a>为受五戒。<a id="a-2Q"></a>作法成就。<a id="a-2R"></a>即五戒无作起。<a id="a-2S"></a>名得五戒。<a id="a-2T"></a>从此名清信士女。<a id="a-2U"></a>复次明沙弥。<a id="a-2V"></a>有十戒相。<a id="a-2W"></a>若和尚。<a id="a-2X"></a>阿阇梨二师。<a id="a-2Y"></a>如法受人。<a id="a-2Z"></a>清净归依三宝。<a id="a-2a"></a>随佛出家。<a id="a-2b"></a>若二师作法成就。<a id="a-2c"></a>即发无作。<a id="a-2d"></a>名得沙弥戒。<a id="a-2e"></a>次明大僧有戒相。<a id="a-2f"></a>若作沙弥时。<a id="a-2g"></a>不犯重过。<a id="a-2h"></a>清净十师和尚阿阇梨作羯磨。<a id="a-2i"></a>如法成就。<a id="a-2j"></a>是名得大比丘具足戒。<a id="a-2k"></a>若沙弥尼。<a id="a-2l"></a>式叉摩尼。<a id="a-2m"></a>大戒尼有戒相亦尔。<a id="a-2n"></a>七人本虽犯重。<a id="a-2o"></a>若遇良缘。<a id="a-2p"></a>谓作大乘方等忏悔。<a id="a-2q"></a>得相成就后受戒亦得无作善发。<a id="a-2r"></a>异于上说名。<a id="a-2s"></a>不得戒亦名无戒。<a id="a-2t"></a>二者若菩萨行人。<a id="a-2u"></a>有戒无戒。<a id="a-2v"></a>则不可知。<a id="a-2w"></a>所以者何。<a id="a-2x"></a>菩萨世世已来。<a id="a-2y"></a>或初发心时。<a id="a-2z"></a>值遇良缘。<a id="a-30"></a>受得戒故。<a id="a-31"></a>第二明持犯自有三意。<a id="a-32"></a>一略明持犯。<a id="a-33"></a>二历别广明持犯。<a id="a-34"></a>三明覆发。<a id="a-35"></a>就初总明持犯有二。<a id="a-36"></a>一者持相。<a id="a-37"></a>二者犯相。<a id="a-38"></a>一持相者。<a id="a-39"></a>持者护持。<a id="a-3A"></a>如上所说。<a id="a-3B"></a>七种之人。<a id="a-3C"></a>受佛禁戒。<a id="a-3D"></a>为十利故。<a id="a-3E"></a>护持无犯十利者。<a id="a-3F"></a>如毗尼中说。<a id="a-3G"></a>一摄僧故。<a id="a-3H"></a>二极好摄故。<a id="a-3I"></a>三僧安乐住故。<a id="a-3J"></a>四折伏高心人故。<a id="a-3K"></a>五惭愧得安乐住故。<a id="a-3L"></a>六不信令信故。<a id="a-3M"></a>七已信增长信故。<a id="a-3N"></a>八遮今世漏故。<a id="a-3O"></a>九断后世恶故。<a id="a-3P"></a>十令梵行人久住故。<a id="a-3Q"></a>行者一心敬慎。<a id="a-3R"></a>不敢侵毁。<a id="a-3S"></a>如护浮囊。<a id="a-3T"></a>微尘不弃故名护持。<a id="a-3U"></a>亦名秉持。<a id="a-3V"></a>如持油钵之喻。<a id="a-3W"></a>是名持相。<a id="a-3X"></a>二明犯相者。<a id="a-3Y"></a>犯名违犯。<a id="a-3Z"></a>本受佛戒。<a id="a-3a"></a>欲出生死。<a id="a-3b"></a>愿求解脱。<a id="a-3c"></a>今遇恶缘。<a id="a-3d"></a>不能自制其心。<a id="a-3e"></a>中途违返。<a id="a-3f"></a>若重若轻。<a id="a-3g"></a>故名违犯。<a id="a-3h"></a>复次犯名犯触。<a id="a-3i"></a>犹如服药诫忌断食不随医教。<a id="a-3j"></a>而食恶食犯触药势。<a id="a-3k"></a>非唯不能愈病。<a id="a-3l"></a>翻致更增。<a id="a-3m"></a>或时至死。<a id="a-3n"></a>犯戒之相亦复如之。<a id="a-3o"></a>故名为犯。<a id="a-3p"></a>第二广明持犯者。<a id="a-3q"></a>从初心至佛果。<a id="a-3r"></a>以明持犯有十种。<a id="a-3s"></a>一时不缺戒。<a id="a-3t"></a>谓持初四重不犯。<a id="a-3u"></a>二持不破戒。<a id="a-3v"></a>谓对僧残不犯。<a id="a-3w"></a>三持不穿戒。<a id="a-3x"></a>谓对下三篇不犯。<a id="a-3y"></a>四持无瑕戒。<a id="a-3z"></a>亦名不杂戒。<a id="a-40"></a>谓不起谄心及诸恼觉观杂念。<a id="a-41"></a>亦名定共戒。<a id="a-42"></a>五持随道戒。<a id="a-43"></a>即是心行十六行观。<a id="a-44"></a>发苦忍智慧。<a id="a-45"></a>亦名道共戒。<a id="a-46"></a>六持无著戒。<a id="a-47"></a>即阿那含人。<a id="a-48"></a>若断欲界九品思惟尽。<a id="a-49"></a>名断律仪戒。<a id="a-4A"></a>乃至色爱无色爱等。<a id="a-4B"></a>诸结使尽。<a id="a-4C"></a>皆名无著戒。<a id="a-4D"></a>七持智所赞戒。<a id="a-4E"></a>发菩提心。<a id="a-4F"></a>为令一切众生。<a id="a-4G"></a>得涅槃故持戒。<a id="a-4H"></a>如是持戒。<a id="a-4I"></a>则为智所赞叹。<a id="a-4J"></a>亦可言持菩萨十重四十八轻戒。<a id="a-4K"></a>此戒能至佛果故。<a id="a-4L"></a>为智所赞叹。<a id="a-4M"></a>八持自在戒。<a id="a-4N"></a>菩萨持戒。<a id="a-4O"></a>于种种破戒缘中。<a id="a-4P"></a>而得自在。<a id="a-4Q"></a>亦可言菩萨知罪不罪不可得故。<a id="a-4R"></a>但随利益众生。<a id="a-4S"></a>而持戒心。<a id="a-4T"></a>无所执故。<a id="a-4U"></a>名自在戒。<a id="a-4V"></a>九持具足戒。<a id="a-4W"></a>菩萨能具一切众生戒法。<a id="a-4X"></a>及上地戒。<a id="a-4Y"></a>十持随定戒。<a id="a-4Z"></a>不起灭定现种种威仪戒法。<a id="a-4a"></a>以度众生。<a id="a-4b"></a>前四即是世间戒净。<a id="a-4c"></a>亦得出世间戒。<a id="a-4d"></a>义具如前说。<a id="a-4e"></a>善应分别中。<a id="a-4f"></a>二是出世间戒净。<a id="a-4g"></a>后四是出世间上上戒净。<a id="a-4h"></a>若能如上所说受持。<a id="a-4i"></a>是持戒相。<a id="a-4j"></a>异上所说。<a id="a-4k"></a>即是犯相。<a id="a-4l"></a>是名从初心至佛果浅深论持戒。<a id="a-4m"></a>及犯戒相故。<a id="a-4n"></a>经言唯佛一人具净戒。<a id="a-4o"></a>余人皆名破戒者。<a id="a-4p"></a>复次今明持戒者。<a id="a-4q"></a>但随分随力而修习。<a id="a-4r"></a>令增进渐渐清净。<a id="a-4s"></a>若不尔者。<a id="a-4t"></a>不能生诸禅定。<a id="a-4u"></a>复次顿行菩萨。<a id="a-4v"></a>能以慧方便。<a id="a-4w"></a>从初发心一念之中。<a id="a-4x"></a>即具持十种戒。<a id="a-4y"></a>是故经言。<a id="a-4z"></a>发心毕竟二不别。<a id="a-50"></a>第三明覆发。<a id="a-51"></a>就中自有二意。<a id="a-52"></a>一者正明覆发。<a id="a-53"></a>二者简定。<a id="a-54"></a>云何名覆发相。<a id="a-55"></a>行者持戒。<a id="a-56"></a>能发禅定破戒。<a id="a-57"></a>即覆禅定。<a id="a-58"></a>行者持世间戒净故。<a id="a-59"></a>即发世间禅。<a id="a-5A"></a>若持世间戒不净。<a id="a-5B"></a>即覆世间禅。<a id="a-5C"></a>出世间戒及出世间上上戒。<a id="a-5D"></a>持则发禅。<a id="a-5E"></a>毁则覆禅。<a id="a-5F"></a>类如是分别。<a id="a-5G"></a>二者简定覆发者。<a id="a-5H"></a>为众生现在修禅不定故。<a id="a-5I"></a>应作四句分别。<a id="a-5J"></a>一自有虽犯戒而发定。<a id="a-5K"></a>持而不发。<a id="a-5L"></a>二自有破戒而不发定。<a id="a-5M"></a>持戒而发。<a id="a-5N"></a>三自有持戒犯戒二俱发。<a id="a-5O"></a>四自有持犯俱不发。<a id="a-5P"></a>初一犯戒之人。<a id="a-5Q"></a>修禅定而发者。<a id="a-5R"></a>是过去习因。<a id="a-5S"></a>善根深厚。<a id="a-5T"></a>今虽有罪。<a id="a-5U"></a>过去善根力强故。<a id="a-5V"></a>亦以现前修禅定。<a id="a-5W"></a>重惭愧为缘故。<a id="a-5X"></a>譬如负债强者。<a id="a-5Y"></a>先牵所以得有发定之义。<a id="a-5Z"></a>二次持戒而不发定者。<a id="a-5a"></a>是人过去不种深禅定之因。<a id="a-5b"></a>今生虽复持戒修定。<a id="a-5c"></a>而不即发。<a id="a-5d"></a>三俱发。<a id="a-5e"></a>四俱不发。<a id="a-5f"></a>悉可类释。<a id="a-5g"></a>故有四种不同。<a id="a-5h"></a>寻其根源。<a id="a-5i"></a>要因持戒而发。<a id="a-5j"></a>犯戒终为遮障。<a id="a-5k"></a>何以故。<a id="a-5l"></a>若过去经得禅定。<a id="a-5m"></a>即知过去以曾持戒发定故。<a id="a-5n"></a>成今世之习因。<a id="a-5o"></a>今生复以惭愧忏悔清净为缘。<a id="a-5p"></a>是故得发宿世善根也。<a id="a-5q"></a>第三明忏悔中自有二意。<a id="a-5r"></a>一者先明运忏悔心。<a id="a-5s"></a>二者正明忏悔方法。<a id="a-5t"></a>第一云何名运忏悔之心。<a id="a-5u"></a>若人性自不作恶。<a id="a-5v"></a>则无罪可悔。<a id="a-5w"></a>行人既不能决定持戒。<a id="a-5x"></a>或于中间值遇恶缘。<a id="a-5y"></a>即便破毁。<a id="a-5z"></a>若轻若重。<a id="a-60"></a>以戒破故。<a id="a-61"></a>则尸罗不净。<a id="a-62"></a>三昧不生。<a id="a-63"></a>譬如衣有垢腻。<a id="a-64"></a>不受染色。<a id="a-65"></a>是故宜须忏悔。<a id="a-66"></a>以忏悔故。<a id="a-67"></a>则戒品清净。<a id="a-68"></a>三昧可生。<a id="a-69"></a>如衣垢污若浣。<a id="a-6A"></a>清洁染之可着。<a id="a-6B"></a>行者如是思惟。<a id="a-6C"></a>若戒不清净。<a id="a-6D"></a>决须忏悔。<a id="a-6E"></a>是故经云。<a id="a-6F"></a>佛法之中有二种健儿。<a id="a-6G"></a>一性不作恶。<a id="a-6H"></a>二作已能悔。<a id="a-6I"></a>今造过知悔。<a id="a-6J"></a>名健人也。<a id="a-6K"></a>夫忏悔者。<a id="a-6L"></a>忏名忏谢三宝及一切众生。<a id="a-6M"></a>悔名惭愧改过求哀。<a id="a-6N"></a>我今此罪。<a id="a-6O"></a>若得灭者。<a id="a-6P"></a>于将来时。<a id="a-6Q"></a>宁失身命。<a id="a-6R"></a>终不更造如斯苦业。<a id="a-6S"></a>如比丘白佛。<a id="a-6T"></a>我宁抱是炽然大火。<a id="a-6U"></a>终不敢毁犯如来净戒。<a id="a-6V"></a>生如是心。<a id="a-6W"></a>唯愿三宝证明摄受。<a id="a-6X"></a>是名忏悔。<a id="a-6Y"></a>复次忏名外不覆藏。<a id="a-6Z"></a>悔则内心克责。<a id="a-6a"></a>忏名知罪为恶。<a id="a-6b"></a>悔则恐受其报。<a id="a-6c"></a>如是众多今不广说。<a id="a-6d"></a>举要言之。<a id="a-6e"></a>若能知法虚妄。<a id="a-6f"></a>永息恶业。<a id="a-6g"></a>修行善道。<a id="a-6h"></a>是名忏悔。<a id="a-6i"></a>第二明忏悔方法即为三意。<a id="a-6j"></a>一正明忏悔法不同。<a id="a-6k"></a>二明罪灭阶降。<a id="a-6l"></a>三明复不复相。<a id="a-6m"></a>第一正明忏悔法不同者。<a id="a-6n"></a>灭罪之由。<a id="a-6o"></a>各有其法。<a id="a-6p"></a>如衣垢腻。<a id="a-6q"></a>若直以水浣。<a id="a-6r"></a>终不可脱早荚灰汁。<a id="a-6s"></a>则能去之。<a id="a-6t"></a>灭罪之法。<a id="a-6u"></a>亦复如是。<a id="a-6v"></a>今明忏悔方法。<a id="a-6w"></a>教门乃复众多。<a id="a-6x"></a>取要论之。<a id="a-6y"></a>不过三种。<a id="a-6z"></a>一作法忏悔。<a id="a-70"></a>此扶戒律。<a id="a-71"></a>以明忏悔。<a id="a-72"></a>二观相忏悔。<a id="a-73"></a>此扶定法。<a id="a-74"></a>以明忏悔。<a id="a-75"></a>三观无生忏悔。<a id="a-76"></a>此扶慧法。<a id="a-77"></a>以明忏悔。<a id="a-78"></a>此三种忏悔法。<a id="a-79"></a>义通三藏摩诃衍但从多为说。<a id="a-7A"></a>前一法多是小乘忏悔法。<a id="a-7B"></a>后二法多是大乘忏悔法。<a id="a-7C"></a>初明作法忏悔者。<a id="a-7D"></a>以作善事反恶事故。<a id="a-7E"></a>故名忏悔。<a id="a-7F"></a>如毗尼中。<a id="a-7G"></a>一向用此法灭罪。<a id="a-7H"></a>何以故如忏第二篇二十众作别住下意。<a id="a-7I"></a>出罪等羯磨作法成就。<a id="a-7J"></a>即名为灭。<a id="a-7K"></a>此不论见种种相貌。<a id="a-7L"></a>亦不论智慧观空。<a id="a-7M"></a>故知但是作法忏悔。<a id="a-7N"></a>羯磨此翻作法。<a id="a-7O"></a>如是乃至下三篇。<a id="a-7P"></a>并是作法。<a id="a-7Q"></a>此事易知。<a id="a-7R"></a>义如律中广明。<a id="a-7S"></a>但未明忏悔四重法。<a id="a-7T"></a>别有最妙初教经。<a id="a-7U"></a>出忏悔四重法。<a id="a-7V"></a>彼经云。<a id="a-7W"></a>当请三十清净比丘僧。<a id="a-7X"></a>于大众中。<a id="a-7Y"></a>犯罪比丘。<a id="a-7Z"></a>当自发露。<a id="a-7a"></a>僧为作羯磨成就。<a id="a-7b"></a>又于三宝前。<a id="a-7c"></a>作诸行法。<a id="a-7d"></a>及诵戒千遍。<a id="a-7e"></a>即得清净。<a id="a-7f"></a>亦云令取得相为证。<a id="a-7g"></a>而说罪灭清净。<a id="a-7h"></a>当知律中虽不出。<a id="a-7i"></a>经中有此羯磨明文。<a id="a-7j"></a>作法相貌。<a id="a-7k"></a>如彼经中广说。<a id="a-7l"></a>二明观相忏悔者。<a id="a-7m"></a>行人依诸经中忏悔方法。<a id="a-7n"></a>专心用意。<a id="a-7o"></a>于静心中。<a id="a-7p"></a>见种种诸相。<a id="a-7q"></a>如菩萨戒中所说若忏十重。<a id="a-7r"></a>要须见好相。<a id="a-7s"></a>乃灭相者。<a id="a-7t"></a>佛来摩顶。<a id="a-7u"></a>见光华种种瑞相已。<a id="a-7v"></a>罪即得灭。<a id="a-7w"></a>若不见相。<a id="a-7x"></a>虽忏无益。<a id="a-7y"></a>诸大乘方等陀罗尼行法中。<a id="a-7z"></a>多有此观相忏法。<a id="a-80"></a>三藏及杂阿含中。<a id="a-81"></a>亦说观相忏悔方法。<a id="a-82"></a>谓作地狱毒蛇白毫等观相。<a id="a-83"></a>成就即说罪灭。<a id="a-84"></a>此悉就定心中作故。<a id="a-85"></a>观相忏悔多依修定法说问曰。<a id="a-86"></a>见种种相。<a id="a-87"></a>云何知罪灭。<a id="a-88"></a>答曰。<a id="a-89"></a>经说不同。<a id="a-8A"></a>罪法轻重有异。<a id="a-8B"></a>不可定判。<a id="a-8C"></a>今但举要而明。<a id="a-8D"></a>相不出四种。<a id="a-8E"></a>一梦中见相。<a id="a-8F"></a>二于行道时闻空中声。<a id="a-8G"></a>或见异相及诸灵瑞。<a id="a-8H"></a>三坐中睹见善恶破戒持戒等相。<a id="a-8I"></a>四以内证种种法门道心开发等为相。<a id="a-8J"></a>此随轻重判之。<a id="a-8K"></a>不可定说。<a id="a-8L"></a>在下至验善恶根性。<a id="a-8M"></a>更当略出。<a id="a-8N"></a>问曰。<a id="a-8O"></a>魔罗亦能作此等相。<a id="a-8P"></a>云何可别。<a id="a-8Q"></a>答曰实尔。<a id="a-8R"></a>邪正难别。<a id="a-8S"></a>不可定取。<a id="a-8T"></a>若相现时。<a id="a-8U"></a>良师乃识。<a id="a-8V"></a>事须面决。<a id="a-8W"></a>非可文载。<a id="a-8X"></a>是故行者初忏悔时。<a id="a-8Y"></a>必须近善知识别邪正之人。<a id="a-8Z"></a>复次夫见相者。<a id="a-8a"></a>忽然而睹。<a id="a-8b"></a>尚邪正难知。<a id="a-8c"></a>若逐文作心求之。<a id="a-8d"></a>多着魔也。<a id="a-8e"></a>问曰。<a id="a-8f"></a>若尔者不应名观相忏悔答曰。<a id="a-8g"></a>言观相者。<a id="a-8h"></a>但用心行道。<a id="a-8i"></a>功成相现。<a id="a-8j"></a>取此判之。<a id="a-8k"></a>便知罪灭不灭。<a id="a-8l"></a>非谓行道之时心存相事而生取着。<a id="a-8m"></a>若如此用心。<a id="a-8n"></a>必定多来魔事。<a id="a-8o"></a>问曰。<a id="a-8p"></a>观相忏悔行法云何。<a id="a-8q"></a>答曰。<a id="a-8r"></a>方法出在诸大乘方等修多罗中。<a id="a-8s"></a>行者当自寻经依文而行。<a id="a-8t"></a>三明观无生忏悔者。<a id="a-8u"></a>如普贤观经中偈说。</p>
  <p id="a8v">一切业障海　　皆由妄想生</p>
  <p id="a8w">若欲忏悔者　　端坐念实相</p>
  <p id="a8x">众罪如霜露　　慧日能消除</p>
  <p id="a8y">是故至诚心　　忏悔六情根</p>
  <p id="a8z">夫行人欲行大忏悔者。<a id="a-90"></a>应当起大悲心怜愍一切。<a id="a-91"></a>深达罪源。<a id="a-92"></a>所以者何。<a id="a-93"></a>一切诸法本来空寂。<a id="a-94"></a>尚无有福。<a id="a-95"></a>况复罪耶。<a id="a-96"></a>但众生不善思惟。<a id="a-97"></a>妄执有为而起无明及与爱恚。<a id="a-98"></a>从此三毒。<a id="a-99"></a>广作无量无边一切重罪。<a id="a-9A"></a>皆从一念不了心生。<a id="a-9B"></a>若欲除灭。<a id="a-9C"></a>但当反观如此心者从何处。<a id="a-9D"></a>起若在过去。<a id="a-9E"></a>过去已灭。<a id="a-9F"></a>已灭之法则无所有。<a id="a-9G"></a>无所有法。<a id="a-9H"></a>不名为心。<a id="a-9I"></a>若在未来。<a id="a-9J"></a>未来未至。<a id="a-9K"></a>未至之法即是不有不有之法。<a id="a-9L"></a>亦无此心。<a id="a-9M"></a>若在现在。<a id="a-9N"></a>现在之中。<a id="a-9O"></a>刹那不住。<a id="a-9P"></a>无住相中。<a id="a-9Q"></a>心不可得。<a id="a-9R"></a>复次若言现在。<a id="a-9S"></a>现在者为在内外两中间耶。<a id="a-9T"></a>若言在内。<a id="a-9U"></a>则不待外。<a id="a-9V"></a>内自有故。<a id="a-9W"></a>若言在外。<a id="a-9X"></a>于我无过。<a id="a-9Y"></a>复次外尘无知。<a id="a-9Z"></a>岂得有心。<a id="a-9a"></a>既无内外。<a id="a-9b"></a>岂有中间。<a id="a-9c"></a>若无中间。<a id="a-9d"></a>则无停处。<a id="a-9e"></a>如是观之。<a id="a-9f"></a>不见相貌。<a id="a-9g"></a>不在方所。<a id="a-9h"></a>当知此心毕竟空寂。<a id="a-9i"></a>既不见心。<a id="a-9j"></a>不见非心。<a id="a-9k"></a>尚无所观。<a id="a-9l"></a>况有能观。<a id="a-9m"></a>无能无所。<a id="a-9n"></a>颠倒想断。<a id="a-9o"></a>既颠倒断。<a id="a-9p"></a>则无无明及以爱恚。<a id="a-9q"></a>无此三毒。<a id="a-9r"></a>罪从何生。<a id="a-9s"></a>复次一切万法。<a id="a-9t"></a>悉属于心。<a id="a-9u"></a>心性尚空。<a id="a-9v"></a>何况万法。<a id="a-9w"></a>若无万法。<a id="a-9x"></a>谁是罪业若不得罪。<a id="a-9y"></a>不得不罪。<a id="a-9z"></a>观罪无生。<a id="a-A0"></a>破一切罪。<a id="a-A1"></a>以一切诸罪根本性空常清净故。<a id="a-A2"></a>故维摩罗诘。<a id="a-A3"></a>谓优波离。<a id="a-A4"></a>彼自无罪。<a id="a-A5"></a>勿增其过。<a id="a-A6"></a>当直尔除灭。<a id="a-A7"></a>勿扰其心。<a id="a-A8"></a>又如普贤观经中说。<a id="a-A9"></a>观心无心。<a id="a-AA"></a>法不住法。<a id="a-AB"></a>我心自空。<a id="a-AC"></a>罪福无主。<a id="a-AD"></a>一切诸法。<a id="a-AE"></a>皆悉如是。<a id="a-AF"></a>无住无坏。<a id="a-AG"></a>作是忏悔。<a id="a-AH"></a>名大忏悔。<a id="a-AI"></a>名庄严忏悔。<a id="a-AJ"></a>名破坏心识忏悔。<a id="a-AK"></a>名无罪相忏悔。<a id="a-AL"></a>行此悔者。<a id="a-AM"></a>心如流水。<a id="a-AN"></a>念念之中。<a id="a-AO"></a>见普贤菩萨及十方佛。<a id="a-AP"></a>故知深观无生。<a id="a-AQ"></a>名大忏悔。<a id="a-AR"></a>于忏悔中。<a id="a-AS"></a>最尊最妙。<a id="a-AT"></a>一切大乘经中明忏悔法。<a id="a-AU"></a>悉以此观为主。<a id="a-AV"></a>若离此观。<a id="a-AW"></a>则不得名大方等忏也。<a id="a-AX"></a>问曰。<a id="a-AY"></a>观无生忏悔。<a id="a-AZ"></a>云何知罪灭相。<a id="a-Aa"></a>答曰。<a id="a-Ab"></a>如是用心。<a id="a-Ac"></a>于念念中。<a id="a-Ad"></a>即诸罪业念念自灭。<a id="a-Ae"></a>若欲知障道法转者。<a id="a-Af"></a>精勤不已。<a id="a-Ag"></a>诸相亦当自现。<a id="a-Ah"></a>观此可知。<a id="a-Ai"></a>如前观相中所说。<a id="a-Aj"></a>善梦灵瑞定慧开发等相。<a id="a-Ak"></a>此中应具明。<a id="a-Al"></a>复次若行者观心与理相应。<a id="a-Am"></a>即是罪灭之相。<a id="a-An"></a>不劳余求。<a id="a-Ao"></a>故普贤观经中言。<a id="a-Ap"></a>令此空慧与心相应。<a id="a-Aq"></a>当知于一念中能灭百万亿阿僧祇劫生死重罪。<a id="a-Ar"></a>以此为证。<a id="a-As"></a>若得无生忍慧。<a id="a-At"></a>则便究尽罪源。<a id="a-Au"></a>此则尸罗清净。<a id="a-Av"></a>可修禅定。<a id="a-Aw"></a>第二明罪灭阶降不同者。<a id="a-Ax"></a>忏法既有别异。<a id="a-Ay"></a>当知灭罪亦复不同。<a id="a-Az"></a>所以者何。<a id="a-B0"></a>罪有三品。<a id="a-B1"></a>一者违无作起障道罪。<a id="a-B2"></a>二者体性罪。<a id="a-B3"></a>三者无明烦恼根本罪。<a id="a-B4"></a>通称罪者。<a id="a-B5"></a>摧也现则摧损行人功德智慧。<a id="a-B6"></a>未来之世三涂受报。<a id="a-B7"></a>则能摧折行者色心。<a id="a-B8"></a>故名为罪。<a id="a-B9"></a>一明作法忏悔者。<a id="a-BA"></a>破违无作障道罪。<a id="a-BB"></a>二明观相忏者。<a id="a-BC"></a>破除体性恶业罪。<a id="a-BD"></a>故摩诃衍论云。<a id="a-BE"></a>若比丘犯杀生戒。<a id="a-BF"></a>虽复忏悔。<a id="a-BG"></a>得戒清净。<a id="a-BH"></a>障道罪灭。<a id="a-BI"></a>而杀报不灭。<a id="a-BJ"></a>此可以证前释后。<a id="a-BK"></a>当知观相忏悔。<a id="a-BL"></a>用功既大。<a id="a-BM"></a>能除体性之罪。<a id="a-BN"></a>三观无生忏悔罪灭者。<a id="a-BO"></a>破除无明一切烦恼习因之罪。<a id="a-BP"></a>此则究竟除罪源本。<a id="a-BQ"></a>第三明复本不复本相者。<a id="a-BR"></a>问曰。<a id="a-BS"></a>忏悔清净得复本不。<a id="a-BT"></a>答曰。<a id="a-BU"></a>解者不同。<a id="a-BV"></a>有言不复。<a id="a-BW"></a>如衣破更补。<a id="a-BX"></a>虽完终不如不破。<a id="a-BY"></a>有言得复如衣不净。<a id="a-BZ"></a>更浣净。<a id="a-Ba"></a>与本无异。<a id="a-Bb"></a>有言。<a id="a-Bc"></a>有复有不复。<a id="a-Bd"></a>如律中所明。<a id="a-Be"></a>初二篇不复。<a id="a-Bf"></a>后三篇可复。<a id="a-Bg"></a>初教经所明。<a id="a-Bh"></a>作羯磨忏悔四重悉复。<a id="a-Bi"></a>今言不必定尔。<a id="a-Bj"></a>应当对前三种忏法。<a id="a-Bk"></a>还为三义。<a id="a-Bl"></a>一者复义。<a id="a-Bm"></a>二者过本义。<a id="a-Bn"></a>三增上过本义。<a id="a-Bo"></a>今当借譬显之。<a id="a-Bp"></a>一者作法忏悔。<a id="a-Bq"></a>罪灭或复不复。<a id="a-Br"></a>如冷病人。<a id="a-Bs"></a>服于姜桂所患除差。<a id="a-Bt"></a>身有复不复。<a id="a-Bu"></a>二者观相忏悔。<a id="a-Bv"></a>非唯罪灭。<a id="a-Bw"></a>能发禅定。<a id="a-Bx"></a>此则过本。<a id="a-By"></a>何以故。<a id="a-Bz"></a>本无禅定故。<a id="a-C0"></a>如冷病人服石散等。<a id="a-C1"></a>非但冷除。<a id="a-C2"></a>亦复肥壮过本。<a id="a-C3"></a>三者观无生忏悔。<a id="a-C4"></a>非唯罪灭发诸禅定。<a id="a-C5"></a>乃得成道。<a id="a-C6"></a>此为增上过本如病服于仙药。<a id="a-C7"></a>非直病除。<a id="a-C8"></a>乃得仙通神变自在。<a id="a-C9"></a>此而推之。<a id="a-CA"></a>岂得一类。<a id="a-CB"></a>问曰。<a id="a-CC"></a>有戒者可然。<a id="a-CD"></a>其无戒者云何。<a id="a-CE"></a>答曰。<a id="a-CF"></a>无戒者当更受戒。<a id="a-CG"></a>或有因忏发戒。<a id="a-CH"></a>此如普贤观经中所说。<a id="a-CI"></a>复次若菩萨戒者。<a id="a-CJ"></a>众生世世以来。<a id="a-CK"></a>或已遇善知识。<a id="a-CL"></a>发菩提心。<a id="a-CM"></a>受菩萨戒。<a id="a-CN"></a>但于生死中。<a id="a-CO"></a>颠倒造罪。<a id="a-CP"></a>妄失违犯。<a id="a-CQ"></a>因今归依三宝。<a id="a-CR"></a>重更练之。<a id="a-CS"></a>兼复忏悔清净。<a id="a-CT"></a>用此本戒亦发禅定。<a id="a-CU"></a>是故虽无事戒。<a id="a-CV"></a>菩提本戒。<a id="a-CW"></a>或已有之。<a id="a-CX"></a>复次如摩诃衍论说。<a id="a-CY"></a>尸罗。<a id="a-CZ"></a>秦言好善。<a id="a-Ca"></a>好行善道。<a id="a-Cb"></a>不自放逸。<a id="a-Cc"></a>是名尸罗。<a id="a-Cd"></a>或受戒行善。<a id="a-Ce"></a>或不受戒行善。<a id="a-Cf"></a>皆名尸罗。<a id="a-Cg"></a>若不受戒行善。<a id="a-Ch"></a>名尸罗者。<a id="a-Ci"></a>既有尸罗。<a id="a-Cj"></a>岂不得发诸禅三昧耶。<a id="a-Ck"></a>问曰。<a id="a-Cl"></a>若尔者何用受戒为。<a id="a-Cm"></a>答曰不然。<a id="a-Cn"></a>一为助道。<a id="a-Co"></a>二定佛法外相。<a id="a-Cp"></a>岂可不依。<a id="a-Cq"></a>问曰。<a id="a-Cr"></a>上来所说。<a id="a-Cs"></a>初坐禅者。<a id="a-Ct"></a>必须忏悔。<a id="a-Cu"></a>亦有不然。<a id="a-Cv"></a>答曰。<a id="a-Cw"></a>不必一向。<a id="a-Cx"></a>如妙胜定经所明。<a id="a-Cy"></a>但能直心坐禅。<a id="a-Cz"></a>即是第一忏悔。<a id="a-D0"></a>若于坐中有难转。<a id="a-D1"></a>多不得用心者。<a id="a-D2"></a>必须忏悔。<a id="a-D3"></a>第二明衣食具足者。<a id="a-D4"></a>今明衣法有三种。<a id="a-D5"></a>一者如雪山大士等学道但畜一衣。<a id="a-D6"></a>即足以不游人间。<a id="a-D7"></a>堪忍力成故此上人也。<a id="a-D8"></a>二者如迦葉等。<a id="a-D9"></a>常受头陀法。<a id="a-DA"></a>但畜粪扫三衣不须余长。<a id="a-DB"></a>此是中人衣法。<a id="a-DC"></a>三者若多寒国土及下士不堪。<a id="a-DD"></a>如来更开畜百一物等。<a id="a-DE"></a>而要应说净作法。<a id="a-DF"></a>知量知足。<a id="a-DG"></a>若过贪求则于道有妨。<a id="a-DH"></a>具足食法者。<a id="a-DI"></a>食有四种。<a id="a-DJ"></a>若上人大士。<a id="a-DK"></a>深山绝人。<a id="a-DL"></a>果菜随得。<a id="a-DM"></a>趣以支命。<a id="a-DN"></a>二者常行头陀受乞食法。<a id="a-DO"></a>是乞食法。<a id="a-DP"></a>能破四种邪命。<a id="a-DQ"></a>依正命自活能生圣道。<a id="a-DR"></a>故名圣种。<a id="a-DS"></a>四邪命自活者。<a id="a-DT"></a>一下口食。<a id="a-DU"></a>二仰口食。<a id="a-DV"></a>三四维口食。<a id="a-DW"></a>四方口食。<a id="a-DX"></a>此是邪命之相。<a id="a-DY"></a>如舍利弗为青木女说。<a id="a-DZ"></a>是中应广分别。<a id="a-Da"></a>三者阿兰若受檀越送食。<a id="a-Db"></a>四者于僧中结净食。<a id="a-Dc"></a>有此等食。<a id="a-Dd"></a>名缘具足。<a id="a-De"></a>是名衣食具足。<a id="a-Df"></a>若无此资身因缘则心不宁。<a id="a-Dg"></a>于道有妨。<a id="a-Dh"></a>第三得闲居静处。<a id="a-Di"></a>闲者。<a id="a-Dj"></a>不作众事。<a id="a-Dk"></a>名之为闲。<a id="a-Dl"></a>无愦闹故。<a id="a-Dm"></a>名之为静。<a id="a-Dn"></a>此有三处可修禅定。<a id="a-Do"></a>一者深山绝人之处。<a id="a-Dp"></a>二者头陀兰若之处。<a id="a-Dq"></a>离于聚落极近二里。<a id="a-Dr"></a>此放牧声绝。<a id="a-Ds"></a>无诸愦闹。<a id="a-Dt"></a>三者远白衣舍处。<a id="a-Du"></a>清净伽蓝之中皆是闲居静处也。<a id="a-Dv"></a>第四息诸缘务者。<a id="a-Dw"></a>缘务众多。<a id="a-Dx"></a>略说有四。<a id="a-Dy"></a>一息生活缘务。<a id="a-Dz"></a>所谓不作一切有为事业。<a id="a-E0"></a>二息人事缘务。<a id="a-E1"></a>所谓不追寻俗人朋友亲识。<a id="a-E2"></a>断绝往还。<a id="a-E3"></a>三息工巧技术缘务。<a id="a-E4"></a>所谓不作世间工匠医方药咒卜相书数算计等事。<a id="a-E5"></a>四息学问缘务。<a id="a-E6"></a>所谓读诵听学义论等。<a id="a-E7"></a>悉皆弃舍。<a id="a-E8"></a>此为息诸缘务。<a id="a-E9"></a>所以者何。<a id="a-EA"></a>若多缘务。<a id="a-EB"></a>则于修定有废。<a id="a-EC"></a>心乱难摄。<a id="a-ED"></a>不得定也。<a id="a-EE"></a>第五近善知识。<a id="a-EF"></a>有三种。<a id="a-EG"></a>一外护善知识。<a id="a-EH"></a>经营供养。<a id="a-EI"></a>善能将护行人不相恼乱。<a id="a-EJ"></a>二者同行善知识。<a id="a-EK"></a>共修一道。<a id="a-EL"></a>互相劝发。<a id="a-EM"></a>不相扰乱。<a id="a-EN"></a>三者教授善知识。<a id="a-EO"></a>以内外方便禅定法门。<a id="a-EP"></a>示教利喜。<a id="a-EQ"></a>是则略明五缘具足。<a id="a-ER"></a>第二诃五欲及弃五盖者。<a id="a-ES"></a>经中说离欲及恶法。<a id="a-ET"></a>有觉并有观。<a id="a-EU"></a>离欲者。<a id="a-EV"></a>即是诃责五欲。<a id="a-EW"></a>恶法者。<a id="a-EX"></a>即是弃五盖。<a id="a-EY"></a>言五欲者。<a id="a-EZ"></a>即是世间上妙色声香味触等。<a id="a-Ea"></a>常能诳惑一切凡夫。<a id="a-Eb"></a>坏于善事。<a id="a-Ec"></a>若不明识过罪诃责厌离。<a id="a-Ed"></a>则诸禅三昧。<a id="a-Ee"></a>无由可获一。<a id="a-Ef"></a>诃色欲者。<a id="a-Eg"></a>所谓男子女人。<a id="a-Eh"></a>形貌端严。<a id="a-Ei"></a>修目高眉。<a id="a-Ej"></a>朱唇素齿。<a id="a-Ek"></a>及世间宝物。<a id="a-El"></a>青黄赤白。<a id="a-Em"></a>红紫缥绿。<a id="a-En"></a>种种妙色。<a id="a-Eo"></a>能令愚人见即生爱。<a id="a-Ep"></a>作诸恶业。<a id="a-Eq"></a>如频婆娑罗王。<a id="a-Er"></a>以色欲故。<a id="a-Es"></a>身入敌国。<a id="a-Et"></a>独在淫女阿梵婆罗房中。<a id="a-Eu"></a>优填王以色染故。<a id="a-Ev"></a>截五百仙人手足。<a id="a-Ew"></a>如是等种种因缘。<a id="a-Ex"></a>知色过罪。<a id="a-Ey"></a>如摩诃衍中广说。<a id="a-Ez"></a>二诃声欲者。<a id="a-F0"></a>所谓箜篌筝笛。<a id="a-F1"></a>丝竹金石。<a id="a-F2"></a>音乐之声。<a id="a-F3"></a>及男女歌咏赞颂等声。<a id="a-F4"></a>能令凡夫。<a id="a-F5"></a>闻即染着起诸恶业。<a id="a-F6"></a>如五百仙人雪山中住。<a id="a-F7"></a>闻甄迦罗女歌声。<a id="a-F8"></a>即失禅定。<a id="a-F9"></a>心醉狂乱如是等种种因缘。<a id="a-FA"></a>知声过罪。<a id="a-FB"></a>如摩诃衍中广说。<a id="a-FC"></a>三诃香欲者。<a id="a-FD"></a>所谓男女身香。<a id="a-FE"></a>世间饮食馨香。<a id="a-FF"></a>及一切熏香等。<a id="a-FG"></a>愚人不了香相。<a id="a-FH"></a>闻即爱着。<a id="a-FI"></a>开结使门。<a id="a-FJ"></a>如一比丘在莲华池边。<a id="a-FK"></a>闻华香气。<a id="a-FL"></a>心生爱乐。<a id="a-FM"></a>池神即大诃责。<a id="a-FN"></a>何故偷我香气。<a id="a-FO"></a>以着香故。<a id="a-FP"></a>令诸结使卧者。<a id="a-FQ"></a>皆起如是种种因缘。<a id="a-FR"></a>知香过恶。<a id="a-FS"></a>如摩诃衍中广说。<a id="a-FT"></a>四诃味欲者。<a id="a-FU"></a>所谓苦酸甘辛咸淡等。<a id="a-FV"></a>种种饮食肴膳美味。<a id="a-FW"></a>能令凡夫心生染着。<a id="a-FX"></a>起不善业。<a id="a-FY"></a>如一沙弥染着酪味。<a id="a-FZ"></a>命终后即生酪中。<a id="a-Fa"></a>受于虫身。<a id="a-Fb"></a>如是等种种知味过罪。<a id="a-Fc"></a>如摩诃衍中广说。<a id="a-Fd"></a>五诃触欲者。<a id="a-Fe"></a>男女身分。<a id="a-Ff"></a>柔软细滑。<a id="a-Fg"></a>寒时体温。<a id="a-Fh"></a>热时体凉。<a id="a-Fi"></a>及诸好触。<a id="a-Fj"></a>愚人无智。<a id="a-Fk"></a>为之沉没。<a id="a-Fl"></a>起障道业。<a id="a-Fm"></a>如独角仙人。<a id="a-Fn"></a>因触欲故。<a id="a-Fo"></a>退失神通。<a id="a-Fp"></a>为淫女骑颈。<a id="a-Fq"></a>如是等种种触欲过罪。<a id="a-Fr"></a>如摩诃衍中广说。<a id="a-Fs"></a>问曰。<a id="a-Ft"></a>云何诃五欲。<a id="a-Fu"></a>答曰。<a id="a-Fv"></a>诃欲之法。<a id="a-Fw"></a>如摩诃衍中。<a id="a-Fx"></a>哀哉众生。<a id="a-Fy"></a>常为五欲所恼。<a id="a-Fz"></a>而犹求之不已。<a id="a-G0"></a>此五欲者。<a id="a-G1"></a>得之转剧。<a id="a-G2"></a>如火益薪。<a id="a-G3"></a>其焰转炽。<a id="a-G4"></a>五欲无益。<a id="a-G5"></a>如狗啮枯骨。<a id="a-G6"></a>五欲增诤。<a id="a-G7"></a>如鸟竞肉。<a id="a-G8"></a>五欲烧人。<a id="a-G9"></a>如逆风执炬。<a id="a-GA"></a>五欲害人。<a id="a-GB"></a>如践恶蛇。<a id="a-GC"></a>五欲无实。<a id="a-GD"></a>如梦所得。<a id="a-GE"></a>五欲不久。<a id="a-GF"></a>亦如假借须臾。<a id="a-GG"></a>世人愚惑。<a id="a-GH"></a>贪着五欲。<a id="a-GI"></a>至死不舍。<a id="a-GJ"></a>为之后世受无量苦。<a id="a-GK"></a>此五欲法与众生同有。<a id="a-GL"></a>一切众生。<a id="a-GM"></a>常为五欲所使。<a id="a-GN"></a>名欲奴仆。<a id="a-GO"></a>坐此弊欲坠堕三涂。<a id="a-GP"></a>我今修禅。<a id="a-GQ"></a>复为障蔽。<a id="a-GR"></a>此为大贼。<a id="a-GS"></a>当急远之。<a id="a-GT"></a>如禅经中说偈。</p>
  <p id="aGU">生死不断绝　　贪欲嗜味故</p>
  <p id="aGV">养怨入丘冢　　广受诸辛苦</p>
  <p id="aGW">身臭如死尸　　九孔流不净</p>
  <p id="aGX">如厕虫乐粪　　愚贪身无异</p>
  <p id="aGY">智者应观身　　不贪染世间</p>
  <p id="aGZ">无累无所欲　　是名真涅槃</p>
  <p id="aGa">如诸佛所说　　一心一意行</p>
  <p id="aGb">数息在禅定　　是名行头陀</p>
  <p id="aGc">如是等种种因缘。<a id="a-Gd"></a>知五欲过罪。<a id="a-Ge"></a>心不亲近。<a id="a-Gf"></a>如离怨贼以远离故。<a id="a-Gg"></a>心无热恼。<a id="a-Gh"></a>欲想不生。<a id="a-Gi"></a>此为修禅之要。<a id="a-Gj"></a>诃五欲相。<a id="a-Gk"></a>如摩诃衍广说。<a id="a-Gl"></a>第三弃五盖者。<a id="a-Gm"></a>一者贪欲盖。<a id="a-Gn"></a>二嗔恚盖。<a id="a-Go"></a>三睡眠盖。<a id="a-Gp"></a>四掉悔盖。<a id="a-Gq"></a>五疑盖。<a id="a-Gr"></a>第一弃贪欲者。<a id="a-Gs"></a>前说外五尘中生欲。<a id="a-Gt"></a>今约内意根生欲。<a id="a-Gu"></a>所谓行者端坐修禅。<a id="a-Gv"></a>心生欲觉。<a id="a-Gw"></a>念念相续。<a id="a-Gx"></a>覆盖善心。<a id="a-Gy"></a>令不生长。<a id="a-Gz"></a>觉已应弃。<a id="a-H0"></a>所以者何。<a id="a-H1"></a>如术婆伽。<a id="a-H2"></a>欲心内发。<a id="a-H3"></a>尚能烧身。<a id="a-H4"></a>况复心生欲火而不烧诸善法。<a id="a-H5"></a>复次贪欲之人去道甚远。<a id="a-H6"></a>所以者何。<a id="a-H7"></a>欲为种种。<a id="a-H8"></a>恼乱住处。<a id="a-H9"></a>若心着欲。<a id="a-HA"></a>无由近道。<a id="a-HB"></a>如除盖偈说。</p>
  <p id="aHC">入道惭愧人　　持钵福众生</p>
  <p id="aHD">云何纵尘欲　　沉没于五情</p>
  <p id="aHE">已舍于五欲　　弃之而不顾</p>
  <p id="aHF">如何还欲得　　如愚自食吐</p>
  <p id="aHG">诸欲求时苦　　得时多怖畏</p>
  <p id="aHH">失时怀悲恼　　一切无乐处</p>
  <p id="aHI">诸欲患如是　　已诃能舍之</p>
  <p id="aHJ">得福禅定乐　　则不为所欺</p>
  <p id="aHK">如是等种种因缘。<a id="a-HL"></a>诃贪欲盖。<a id="a-HM"></a>如摩诃衍中诃欲偈说。<a id="a-HN"></a>第二弃嗔恚盖者。<a id="a-HO"></a>嗔是生诸不善法之根本。<a id="a-HP"></a>坠诸恶道之因缘。<a id="a-HQ"></a>法乐之怨家。<a id="a-HR"></a>善心之大贼。<a id="a-HS"></a>种种恶口之府藏。<a id="a-HT"></a>复次行者于坐时思惟。<a id="a-HU"></a>此人恼我及恼我亲。<a id="a-HV"></a>赞叹我怨。<a id="a-HW"></a>思惟过去未来。<a id="a-HX"></a>亦如是。<a id="a-HY"></a>是为九恼。<a id="a-HZ"></a>恼故生嗔。<a id="a-Ha"></a>嗔故生恨。<a id="a-Hb"></a>恨故生怨。<a id="a-Hc"></a>怨故欲加报恼。<a id="a-Hd"></a>彼嗔恨怨恼觉观覆心。<a id="a-He"></a>故名为盖。<a id="a-Hf"></a>当急弃之。<a id="a-Hg"></a>无令增长。<a id="a-Hh"></a>如释提婆那以偈问佛。</p>
  <p id="aHi">何物杀安隐　　何物杀无忧</p>
  <p id="aHj">何物毒之根　　吞灭一切善</p>
  <p id="aHk">佛以答言。</p>
  <p id="aHl">杀嗔则安隐　　杀嗔则无忧</p>
  <p id="aHm">嗔为毒之根　　嗔灭一切善</p>
  <p id="aHn">如是知已。<a id="a-Ho"></a>当修慈忍。<a id="a-Hp"></a>以除灭之。<a id="a-Hq"></a>令心清净。<a id="a-Hr"></a>如摩诃衍中佛教弟子诃嗔偈。<a id="a-Hs"></a>是中应广说。<a id="a-Ht"></a>第三诃睡眠盖者。<a id="a-Hu"></a>内心惛暗。<a id="a-Hv"></a>名为睡。<a id="a-Hw"></a>放恣支节。<a id="a-Hx"></a>委卧垂熟。<a id="a-Hy"></a>名为眠。<a id="a-Hz"></a>复次意识惛冥。<a id="a-I0"></a>名为唾五情闇蔽惛熟名为眠。<a id="a-I1"></a>以是因缘。<a id="a-I2"></a>名为睡眠盖。<a id="a-I3"></a>阿毗昙中说为增心数法。<a id="a-I4"></a>能破今世三事。<a id="a-I5"></a>谓乐利乐福德。<a id="a-I6"></a>又能破今世后世实乐。<a id="a-I7"></a>如此恶法。<a id="a-I8"></a>最为不善。<a id="a-I9"></a>何以故。<a id="a-IA"></a>余盖情觉可除。<a id="a-IB"></a>眠如死人。<a id="a-IC"></a>无所觉识。<a id="a-ID"></a>以不觉故。<a id="a-IE"></a>难可除灭。<a id="a-IF"></a>如有菩萨教睡眠弟子言。</p>
  <p id="aIG">汝起勿抱死尸卧　　种种不净假名人</p>
  <p id="aIH">如得重病箭入体　　诸苦痛集安可眠</p>
  <p id="aII">如人被缚将去杀　　灾害垂至安可眠</p>
  <p id="aIJ">结贼未灭害未除　　如共毒蛇同室居</p>
  <p id="aIK">亦如临阵白刃间　　尔时云何而可眠</p>
  <p id="aIL">眠为大暗无所见　　日日欺诳夺人明</p>
  <p id="aIM">以眠覆心无所见　　如是大失安可眠</p>
  <p id="aIN">如是等种种诃眠盖。<a id="a-IO"></a>警觉无常。<a id="a-IP"></a>灭损睡眠。<a id="a-IQ"></a>令无惛覆。<a id="a-IR"></a>若睡眠心。<a id="a-IS"></a>重当用禅镇禅杖等却之也。<a id="a-IT"></a>第四弃掉悔者。<a id="a-IU"></a>掉有三种。<a id="a-IV"></a>一身二口三心。<a id="a-IW"></a>身掉者。<a id="a-IX"></a>身好游走。<a id="a-IY"></a>诸杂戏谑。<a id="a-IZ"></a>坐不暂安。<a id="a-Ia"></a>口掉者好喜吟咏。<a id="a-Ib"></a>诤竞是非。<a id="a-Ic"></a>无益谈论。<a id="a-Id"></a>及世俗言话等。<a id="a-Ie"></a>心掉者。<a id="a-If"></a>心情放荡纵意攀缘。<a id="a-Ig"></a>思惟文艺世间才技。<a id="a-Ih"></a>诸恶觉观等。<a id="a-Ii"></a>名为心掉。<a id="a-Ij"></a>掉之为法。<a id="a-Ik"></a>破出家心。<a id="a-Il"></a>如人摄心。<a id="a-Im"></a>犹不得定。<a id="a-In"></a>何况掉散。<a id="a-Io"></a>掉散之人。<a id="a-Ip"></a>如无钩醉象穴鼻骆驼不可禁制如偈说。</p>
  <p id="aIq">汝已剃头着染衣　　执持瓦钵行乞食</p>
  <p id="aIr">云何乐着戏掉法　　放逸纵情失法利</p>
  <p id="aIs">既无法利。<a id="a-It"></a>又失世乐。<a id="a-Iu"></a>觉其过已。<a id="a-Iv"></a>当急弃之。<a id="a-Iw"></a>悔者若掉。<a id="a-Ix"></a>无悔则不成盖。<a id="a-Iy"></a>何以故。<a id="a-Iz"></a>掉时未在缘中故。<a id="a-J0"></a>后欲入定时。<a id="a-J1"></a>大悔前所作。<a id="a-J2"></a>忧恼覆心故名为盖。<a id="a-J3"></a>复次悔有二种。<a id="a-J4"></a>一者因掉后生悔。<a id="a-J5"></a>如前说。<a id="a-J6"></a>二者如大重罪人。<a id="a-J7"></a>常怀怖畏。<a id="a-J8"></a>悔箭入心。<a id="a-J9"></a>坚不可拔。<a id="a-JA"></a>如偈说。</p>
  <p id="aJB">不应作而作　　应作而不作</p>
  <p id="aJC">烦恼火所烧　　后世堕恶道</p>
  <p id="aJD">若人罪能悔　　悔已莫复忧</p>
  <p id="aJE">如是心安乐　　不应常念着</p>
  <p id="aJF">若有二种悔　　若应作不作</p>
  <p id="aJG">不应作而作　　是则愚人相</p>
  <p id="aJH">不以心悔故　　不作而能作</p>
  <p id="aJI">诸恶事已作　　不能令不作</p>
  <p id="aJJ">如是种种因缘。<a id="a-JK"></a>诃掉悔盖。<a id="a-JL"></a>心神清净。<a id="a-JM"></a>无有覆盖。<a id="a-JN"></a>常在善心。<a id="a-JO"></a>则寂然安乐。<a id="a-JP"></a>以是因缘。<a id="a-JQ"></a>心得法喜。<a id="a-JR"></a>第五弃疑盖者。<a id="a-JS"></a>以疑覆故。<a id="a-JT"></a>于诸法中不得定心。<a id="a-JU"></a>定心无故。<a id="a-JV"></a>于佛法中空无所获。<a id="a-JW"></a>譬如人入宝山。<a id="a-JX"></a>若无有手无所能取。<a id="a-JY"></a>复次通疑甚多。<a id="a-JZ"></a>未必障定。<a id="a-Ja"></a>今正障定疑者。<a id="a-Jb"></a>谓三种疑。<a id="a-Jc"></a>一者疑自。<a id="a-Jd"></a>二者疑师。<a id="a-Je"></a>三者疑法。<a id="a-Jf"></a>疑自者。<a id="a-Jg"></a>若人作是念。<a id="a-Jh"></a>我诸根暗钝。<a id="a-Ji"></a>罪垢深重。<a id="a-Jj"></a>非其器乎。<a id="a-Jk"></a>作此自疑定法终不发也。<a id="a-Jl"></a>欲去之者。<a id="a-Jm"></a>无得自轻以宿世善根难测故。<a id="a-Jn"></a>二疑师者。<a id="a-Jo"></a>彼人威仪相貌。<a id="a-Jp"></a>如是自尚无道。<a id="a-Jq"></a>何能教我。<a id="a-Jr"></a>作是疑慢。<a id="a-Js"></a>即为障定。<a id="a-Jt"></a>欲除之法。<a id="a-Ju"></a>如摩诃衍中说。<a id="a-Jv"></a>如臭皮囊中金。<a id="a-Jw"></a>以贪金故不可弃臭皮囊。<a id="a-Jx"></a>行者亦尔。<a id="a-Jy"></a>师虽不清净。<a id="a-Jz"></a>亦应生佛想。<a id="a-K0"></a>此事如摩诃衍中。<a id="a-K1"></a>释萨陀波沦。<a id="a-K2"></a>求善知识具明。<a id="a-K3"></a>是中应广说。<a id="a-K4"></a>三疑法者。<a id="a-K5"></a>世人多执本心。<a id="a-K6"></a>于所受之法。<a id="a-K7"></a>不能即信。<a id="a-K8"></a>故不敬心受行若心生犹豫。<a id="a-K9"></a>即法不染神。<a id="a-KA"></a>何以故。<a id="a-KB"></a>如诃疑偈中说。</p>
  <p id="aKC">如人在岐道　　疑惑无所取</p>
  <p id="aKD">诸法实相中　　疑亦复如是</p>
  <p id="aKE">疑故不勤求　　诸法之实相</p>
  <p id="aKF">是疑从痴生　　恶中之恶者</p>
  <p id="aKG">善不善法中　　生死及涅槃</p>
  <p id="aKH">定实真有法　　于中莫生疑</p>
  <p id="aKI">汝若怀疑惑　　死生狱吏缚</p>
  <p id="aKJ">如师子搏鹿　　不能得解脱</p>
  <p id="aKK">在世虽有疑　　当随妙善法</p>
  <p id="aKL">譬如观岐道　　利好者应逐</p>
  <p id="aKM">复次佛法之中。<a id="a-KN"></a>信为能入。<a id="a-KO"></a>若无信者。<a id="a-KP"></a>虽在佛法。<a id="a-KQ"></a>终无所获。<a id="a-KR"></a>如是等种种因缘。<a id="a-KS"></a>觉知疑过。<a id="a-KT"></a>当急弃之。<a id="a-KU"></a>问曰。<a id="a-KV"></a>不善法尘无量。<a id="a-KW"></a>何故。<a id="a-KX"></a>但弃五法。<a id="a-KY"></a>答曰。<a id="a-KZ"></a>此五盖中即有三毒。<a id="a-Ka"></a>等分为根本。<a id="a-Kb"></a>亦得摄八万四千尘劳门。<a id="a-Kc"></a>所以者何。<a id="a-Kd"></a>贪欲盖即贪毒。<a id="a-Ke"></a>嗔恚盖即嗔毒。<a id="a-Kf"></a>睡及疑。<a id="a-Kg"></a>此二盖共为痴毒。<a id="a-Kh"></a>当知即具三毒掉悔盖通从三毒起。<a id="a-Ki"></a>即等分摄。<a id="a-Kj"></a>合为四分烦恼。<a id="a-Kk"></a>一中即有二万一千。<a id="a-Kl"></a>四中合有八万四千。<a id="a-Km"></a>是故除此五盖。<a id="a-Kn"></a>即是除一切不善之法。<a id="a-Ko"></a>行者如是等种种因缘。<a id="a-Kp"></a>弃于五盖。<a id="a-Kq"></a>譬如负债得脱。<a id="a-Kr"></a>重病得差。<a id="a-Ks"></a>如饥饿之人得至丰国。<a id="a-Kt"></a>如于怨贼中得自免济安隐无患。<a id="a-Ku"></a>行者亦如是。<a id="a-Kv"></a>除此五盖。<a id="a-Kw"></a>其心安隐。<a id="a-Kx"></a>清净快乐。<a id="a-Ky"></a>譬如日月以五事覆翳。<a id="a-Kz"></a>烟云尘雾罗睺阿修罗手障。<a id="a-L0"></a>则不能照。<a id="a-L1"></a>人亦如是第四调五法者。<a id="a-L2"></a>一者调节饮食。<a id="a-L3"></a>二者调节眠睡。<a id="a-L4"></a>三者调身。<a id="a-L5"></a>四者调气息。<a id="a-L6"></a>五者调心。<a id="a-L7"></a>所以者何。<a id="a-L8"></a>今借近譬以况斯法。<a id="a-L9"></a>如世陶师。<a id="a-LA"></a>欲造众器。<a id="a-LB"></a>先须善巧调泥。<a id="a-LC"></a>令使不强不软。<a id="a-LD"></a>然后可就轮绳亦如弹琴。<a id="a-LE"></a>先应调弦。<a id="a-LF"></a>令宽急得所。<a id="a-LG"></a>方可入哢。<a id="a-LH"></a>出诸妙曲。<a id="a-LI"></a>行者修心亦复如是。<a id="a-LJ"></a>善调五事。<a id="a-LK"></a>必使和适。<a id="a-LL"></a>则三昧易生。<a id="a-LM"></a>若有所不调。<a id="a-LN"></a>多诸妨难。<a id="a-LO"></a>善根难发。<a id="a-LP"></a>第一调食者。<a id="a-LQ"></a>夫食之为法本欲资身进道。<a id="a-LR"></a>食若过饱。<a id="a-LS"></a>则气急身满。<a id="a-LT"></a>百脉不通。<a id="a-LU"></a>令心闭塞坐念不安。<a id="a-LV"></a>若食过少。<a id="a-LW"></a>则身羸心悬。<a id="a-LX"></a>意虑不固。<a id="a-LY"></a>此皆非得定之道。<a id="a-LZ"></a>复次若食秽浊之物。<a id="a-La"></a>令人心识惛迷。<a id="a-Lb"></a>若食不宜身物。<a id="a-Lc"></a>则动宿疾使四大违反。<a id="a-Ld"></a>此为修定之初。<a id="a-Le"></a>深须慎之。<a id="a-Lf"></a>故云身安则道隆。<a id="a-Lg"></a>经云。<a id="a-Lh"></a>饭食知节量。<a id="a-Li"></a>常乐在闲处。<a id="a-Lj"></a>心静乐精进。<a id="a-Lk"></a>是名诸佛教。<a id="a-Ll"></a>第二调睡眠者。<a id="a-Lm"></a>夫眠是无明惑覆之法。<a id="a-Ln"></a>虽不可纵之。<a id="a-Lo"></a>若都不眠则心神虚恍。<a id="a-Lp"></a>若其眠寐过多。<a id="a-Lq"></a>非唯废修圣法亦复空丧功夫。<a id="a-Lr"></a>令心暗晦善根沉没。<a id="a-Ls"></a>当觉悟无常调伏睡眠。<a id="a-Lt"></a>令神道清白。<a id="a-Lu"></a>念心明净。<a id="a-Lv"></a>如是乃可栖心圣境。<a id="a-Lw"></a>三昧现前。<a id="a-Lx"></a>故经云。<a id="a-Ly"></a>初夜后夜。<a id="a-Lz"></a>亦勿有废。<a id="a-M0"></a>无以睡眠因缘令一生空过无所得也。<a id="a-M1"></a>当念无常之火。<a id="a-M2"></a>烧诸世间。<a id="a-M3"></a>早求自度。<a id="a-M4"></a>勿睡眠也。<a id="a-M5"></a>第三调身。<a id="a-M6"></a>第四调息。<a id="a-M7"></a>第五调心。<a id="a-M8"></a>此应合用。<a id="a-M9"></a>不得别说。<a id="a-MA"></a>但有初中后方法不同。<a id="a-MB"></a>是则入住出相有异。<a id="a-MC"></a>第一入禅调三事者。<a id="a-MD"></a>行人欲入三昧。<a id="a-ME"></a>调身之宜。<a id="a-MF"></a>若在定外。<a id="a-MG"></a>行住进止。<a id="a-MH"></a>动静运为。<a id="a-MI"></a>悉须详审。<a id="a-MJ"></a>若所作粗犷。<a id="a-MK"></a>则气息随粗。<a id="a-ML"></a>以气粗故。<a id="a-MM"></a>则心散难录。<a id="a-MN"></a>兼复坐时烦愦。<a id="a-MO"></a>心不恬怡。<a id="a-MP"></a>是以虽在定外。<a id="a-MQ"></a>亦须用心逆作方便。<a id="a-MR"></a>后入禅时。<a id="a-MS"></a>须善安身得所。<a id="a-MT"></a>初至绳床。<a id="a-MU"></a>即前安坐处。<a id="a-MV"></a>每令安隐久久无妨。<a id="a-MW"></a>次当正脚。<a id="a-MX"></a>若半跏坐以左脚置右髀上。<a id="a-MY"></a>牵来近身。<a id="a-MZ"></a>令左脚指与右髀齐。<a id="a-Ma"></a>右脚指与左髀齐。<a id="a-Mb"></a>若欲全跏。<a id="a-Mc"></a>即上下右脚[跳-兆+必]置左脚上。<a id="a-Md"></a>次解宽衣带。<a id="a-Me"></a>周正不令坐时脱落。<a id="a-Mf"></a>次当安手。<a id="a-Mg"></a>以左掌置右手上。<a id="a-Mh"></a>重累手相对。<a id="a-Mi"></a>顿置左脚上。<a id="a-Mj"></a>牵近身当心。<a id="a-Mk"></a>而安正身。<a id="a-Ml"></a>先当挺动其身并诸支节。<a id="a-Mm"></a>作七八反。<a id="a-Mn"></a>如自按摩法。<a id="a-Mo"></a>勿令手足差异。<a id="a-Mp"></a>竟即正身端直。<a id="a-Mq"></a>令脊相对。<a id="a-Mr"></a>勿曲勿耸。<a id="a-Ms"></a>次正头颈。<a id="a-Mt"></a>令鼻与脐相对。<a id="a-Mu"></a>不偏不邪。<a id="a-Mv"></a>不低不昂。<a id="a-Mw"></a>平面正住。<a id="a-Mx"></a>次开口吐胸中秽气。<a id="a-My"></a>吐法开口放气自恣而出。<a id="a-Mz"></a>想身分中百脉不通处。<a id="a-N0"></a>教悉随气而出尽。<a id="a-N1"></a>闭口鼻中内清气。<a id="a-N2"></a>如是至三。<a id="a-N3"></a>若身息调和。<a id="a-N4"></a>但一亦足。<a id="a-N5"></a>次当闭口。<a id="a-N6"></a>唇齿才相拄着。<a id="a-N7"></a>舌向上齶。<a id="a-N8"></a>次当闭眼。<a id="a-N9"></a>才令断外光而已。<a id="a-NA"></a>当端身正坐。<a id="a-NB"></a>犹如奠石。<a id="a-NC"></a>无得身首四支窃尔搔动。<a id="a-ND"></a>是为初入禅定调身之法。<a id="a-NE"></a>举要言之。<a id="a-NF"></a>不宽不急。<a id="a-NG"></a>是身调相。<a id="a-NH"></a>第二初入禅调息法者。<a id="a-NI"></a>息调凡有四相。<a id="a-NJ"></a>一风二喘三气四息。<a id="a-NK"></a>前三为不调相。<a id="a-NL"></a>后一为调相。<a id="a-NM"></a>云何风相。<a id="a-NN"></a>坐时鼻中息。<a id="a-NO"></a>出入觉有声。<a id="a-NP"></a>云何喘相。<a id="a-NQ"></a>坐时虽无声而出入结滞不通。<a id="a-NR"></a>是喘相。<a id="a-NS"></a>云何气相。<a id="a-NT"></a>坐时虽无声。<a id="a-NU"></a>亦不结滞。<a id="a-NV"></a>而出入不细。<a id="a-NW"></a>是名气相。<a id="a-NX"></a>息相者。<a id="a-NY"></a>不声不结不粗。<a id="a-NZ"></a>出入绵绵若存若亡。<a id="a-Na"></a>资神安隐。<a id="a-Nb"></a>情抱悦豫。<a id="a-Nc"></a>此是息相。<a id="a-Nd"></a>守风则散。<a id="a-Ne"></a>守喘则结。<a id="a-Nf"></a>守气则劳。<a id="a-Ng"></a>守息则定。<a id="a-Nh"></a>复次坐时有风气等三相。<a id="a-Ni"></a>是名不调。<a id="a-Nj"></a>而用心者。<a id="a-Nk"></a>则为患也。<a id="a-Nl"></a>心亦难定。<a id="a-Nm"></a>若欲调之。<a id="a-Nn"></a>当依三法。<a id="a-No"></a>一者下着安心。<a id="a-Np"></a>二者宽身体。<a id="a-Nq"></a>三者想气遍毛孔。<a id="a-Nr"></a>出入通同无障。<a id="a-Ns"></a>若细其心。<a id="a-Nt"></a>令息微微。<a id="a-Nu"></a>然息调则众患不生。<a id="a-Nv"></a>其心易定。<a id="a-Nw"></a>是名行者初入定时调息方法。<a id="a-Nx"></a>举要言之。<a id="a-Ny"></a>不涩不滑。<a id="a-Nz"></a>是息调相。<a id="a-O0"></a>第三初入定调心者。<a id="a-O1"></a>调心有二义。<a id="a-O2"></a>一者调伏乱念不令越逸。<a id="a-O3"></a>二者当令沉浮宽急得所。<a id="a-O4"></a>何等为沈相。<a id="a-O5"></a>若坐时心中昏暗。<a id="a-O6"></a>无所记录。<a id="a-O7"></a>头好低垂。<a id="a-O8"></a>是为沈相。<a id="a-O9"></a>尔时当系念鼻端。<a id="a-OA"></a>令心住在缘中。<a id="a-OB"></a>无令散意。<a id="a-OC"></a>此可治沈。<a id="a-OD"></a>何等为浮相。<a id="a-OE"></a>若坐时心神飘动。<a id="a-OF"></a>身亦不安。<a id="a-OG"></a>念在异缘。<a id="a-OH"></a>此是浮相。<a id="a-OI"></a>尔时宜安心。<a id="a-OJ"></a>向下系缘。<a id="a-OK"></a>制诸乱念。<a id="a-OL"></a>心则定住。<a id="a-OM"></a>此则心易安静。<a id="a-ON"></a>举要言之。<a id="a-OO"></a>不沈不浮。<a id="a-OP"></a>是心调相。<a id="a-OQ"></a>问曰。<a id="a-OR"></a>心得有宽急相不。<a id="a-OS"></a>答曰。<a id="a-OT"></a>亦有此事。<a id="a-OU"></a>心急相者。<a id="a-OV"></a>由坐中撮心用念望得。<a id="a-OW"></a>因此入定。<a id="a-OX"></a>是故气上向。<a id="a-OY"></a>胸臆急痛。<a id="a-OZ"></a>当宽放其心。<a id="a-Oa"></a>想气流下。<a id="a-Ob"></a>患自差矣。<a id="a-Oc"></a>若心宽相者。<a id="a-Od"></a>觉心志游漫。<a id="a-Oe"></a>身好萎蛇。<a id="a-Of"></a>或口涎流。<a id="a-Og"></a>或时暗晦。<a id="a-Oh"></a>尔时应当敛身急念。<a id="a-Oi"></a>令心住在缘中。<a id="a-Oj"></a>身体相持。<a id="a-Ok"></a>以此为治。<a id="a-Ol"></a>心有涩滑之相。<a id="a-Om"></a>推之可知。<a id="a-On"></a>是为初入定时调心方法。<a id="a-Oo"></a>欲入定时。<a id="a-Op"></a>本是从粗入细。<a id="a-Oq"></a>是以身既为粗。<a id="a-Or"></a>息居其中。<a id="a-Os"></a>心最为细。<a id="a-Ot"></a>以善方便。<a id="a-Ou"></a>调粗就细。<a id="a-Ov"></a>令心安静。<a id="a-Ow"></a>此则入定初方便也。<a id="a-Ox"></a>第二住坐中调三事者。<a id="a-Oy"></a>当一坐之中。<a id="a-Oz"></a>随时长短。<a id="a-P0"></a>摄念用心。<a id="a-P1"></a>是中应善识身息心三事调不调相。<a id="a-P2"></a>若坐时上虽调身意。<a id="a-P3"></a>而令身或宽或急或偏或曲。<a id="a-P4"></a>低昂不俱。<a id="a-P5"></a>觉已随正。<a id="a-P6"></a>每令安隐中无宽急。<a id="a-P7"></a>平直正住。<a id="a-P8"></a>复次当坐之中。<a id="a-P9"></a>身虽调和。<a id="a-PA"></a>而气或不调。<a id="a-PB"></a>不调相者。<a id="a-PC"></a>如上所说。<a id="a-PD"></a>或风喘或气急。<a id="a-PE"></a>身中胀满。<a id="a-PF"></a>当用前法随治之。<a id="a-PG"></a>每令息道绵绵。<a id="a-PH"></a>如有如无。<a id="a-PI"></a>复次一坐时中。<a id="a-PJ"></a>身息虽调。<a id="a-PK"></a>而心或沈或浮。<a id="a-PL"></a>宽急不俱。<a id="a-PM"></a>尔时若觉。<a id="a-PN"></a>当用前法调令中适。<a id="a-PO"></a>此三事的。<a id="a-PP"></a>无前后随不调者。<a id="a-PQ"></a>而调适之。<a id="a-PR"></a>令一坐之中。<a id="a-PS"></a>身息心三事调适。<a id="a-PT"></a>无相乖越。<a id="a-PU"></a>和融不二。<a id="a-PV"></a>此则能除宿患。<a id="a-PW"></a>障妨不生。<a id="a-PX"></a>定道可克。<a id="a-PY"></a>第三若坐禅将竟。<a id="a-PZ"></a>欲出定时。<a id="a-Pa"></a>应前放心异缘开口放气。<a id="a-Pb"></a>想息从百脉随意而散。<a id="a-Pc"></a>然后微微动身。<a id="a-Pd"></a>次动肩胛及头颈。<a id="a-Pe"></a>次动两足悉令柔软。<a id="a-Pf"></a>然后以手遍摩诸毛孔。<a id="a-Pg"></a>次摩手令暖。<a id="a-Ph"></a>以掩两眼。<a id="a-Pi"></a>却手然后开目。<a id="a-Pj"></a>待身热汗稍歇。<a id="a-Pk"></a>方可随意出入。<a id="a-Pl"></a>若不尔者。<a id="a-Pm"></a>或得住心。<a id="a-Pn"></a>出既斗促。<a id="a-Po"></a>则细法未散。<a id="a-Pp"></a>住在身中。<a id="a-Pq"></a>令人头痛。<a id="a-Pr"></a>百骨节强。<a id="a-Ps"></a>犹如风劳。<a id="a-Pt"></a>于后坐中。<a id="a-Pu"></a>烦躁不安。<a id="a-Pv"></a>是故心不欲坐。<a id="a-Pw"></a>每须在意。<a id="a-Px"></a>此为出定调身息心方法。<a id="a-Py"></a>以从细出粗故。<a id="a-Pz"></a>是名善入出住。<a id="a-Q0"></a>如偈说。</p>
  <p id="aQ1">进止有次第　　粗细不相违</p>
  <p id="aQ2">譬如善调马　　欲去而欲住</p>
  <p id="aQ3">第五行五法者一欲二精进三念四巧慧五一心。<a id="a-Q4"></a>欲者。<a id="a-Q5"></a>行人初修禅时。<a id="a-Q6"></a>欲从欲界中出。<a id="a-Q7"></a>欲得初禅故。<a id="a-Q8"></a>亦名为志。<a id="a-Q9"></a>亦名为愿。<a id="a-QA"></a>亦名为乐是人内心志愿好乐诸禅定故。<a id="a-QB"></a>问曰。<a id="a-QC"></a>悕望心生于修禅中。<a id="a-QD"></a>则为妨碍。<a id="a-QE"></a>云何以此为方便耶答曰。<a id="a-QF"></a>夫欲者。<a id="a-QG"></a>秖是大志成就愿乐之心。<a id="a-QH"></a>故名为欲。<a id="a-QI"></a>不应于用心时。<a id="a-QJ"></a>起悕望忆想之念。<a id="a-QK"></a>若悕望心起。<a id="a-QL"></a>则不澄静。<a id="a-QM"></a>若心不澄静。<a id="a-QN"></a>则诸三昧无由得发矣。<a id="a-QO"></a>二精进者。<a id="a-QP"></a>有二种。<a id="a-QQ"></a>一身精进。<a id="a-QR"></a>二心精进。<a id="a-QS"></a>行者若能修十二头陀。<a id="a-QT"></a>即是具足身心精进。<a id="a-QU"></a>如佛告迦葉。<a id="a-QV"></a>阿兰若比丘远离二着。<a id="a-QW"></a>形心清净行头陀。<a id="a-QX"></a>头陀者有十二事。<a id="a-QY"></a>一阿兰若处。<a id="a-QZ"></a>二常行乞食。<a id="a-Qa"></a>三次第乞食。<a id="a-Qb"></a>四受一食法。<a id="a-Qc"></a>五节量食。<a id="a-Qd"></a>六中后不饮浆。<a id="a-Qe"></a>七着弊衣。<a id="a-Qf"></a>八但三衣。<a id="a-Qg"></a>九冢间住。<a id="a-Qh"></a>十树下止。<a id="a-Qi"></a>十一露地坐。<a id="a-Qj"></a>十二常坐不卧。<a id="a-Qk"></a>是名十二头陀。<a id="a-Ql"></a>如头陀经中所明。<a id="a-Qm"></a>是中应广说头陀者。<a id="a-Qn"></a>名抖擞。<a id="a-Qo"></a>抖擞身心诸不善法故。<a id="a-Qp"></a>若修禅时。<a id="a-Qq"></a>行此等法。<a id="a-Qr"></a>是名不放逸行。<a id="a-Qs"></a>具足身心精进。<a id="a-Qt"></a>当知此人能得三乘圣果。<a id="a-Qu"></a>何况世间禅定。<a id="a-Qv"></a>复次行者为修禅故。<a id="a-Qw"></a>持戒清净。<a id="a-Qx"></a>弃舍五盖。<a id="a-Qy"></a>初夜后夜专精不废。<a id="a-Qz"></a>譬如钻火未然终不休息。<a id="a-R0"></a>是名精进。<a id="a-R1"></a>如佛告阿难。<a id="a-R2"></a>诸佛一心勤精进故。<a id="a-R3"></a>得三菩提。<a id="a-R4"></a>何况余善道法。<a id="a-R5"></a>三念者。<a id="a-R6"></a>如摩诃衍中说。<a id="a-R7"></a>念欲界不净。<a id="a-R8"></a>欺诳可贱。<a id="a-R9"></a>念初禅为尊重可贵。<a id="a-RA"></a>此与六行意同。<a id="a-RB"></a>但立名异。<a id="a-RC"></a>六行观者。<a id="a-RD"></a>一厌下苦粗障为三。<a id="a-RE"></a>即是观欲不净欺诳可贱。<a id="a-RF"></a>攀上胜妙出为三。<a id="a-RG"></a>即是观初禅为尊重可贵。<a id="a-RH"></a>今释六法。<a id="a-RI"></a>自可为二意。<a id="a-RJ"></a>一约果明。<a id="a-RK"></a>二约因明。<a id="a-RL"></a>先约欲界果明。<a id="a-RM"></a>言厌下苦粗障者。<a id="a-RN"></a>厌患欲界底下色心粗重故。<a id="a-RO"></a>行者思惟。<a id="a-RP"></a>今感欲界报身。<a id="a-RQ"></a>饥渴寒热。<a id="a-RR"></a>病痛刀杖等。<a id="a-RS"></a>种种所逼故名苦。<a id="a-RT"></a>粗者。<a id="a-RU"></a>此身为三十六物屎尿臭秽之所成故名为粗。<a id="a-RV"></a>粗者丑陋故。<a id="a-RW"></a>障者此身质碍不得自在。<a id="a-RX"></a>为山河石壁所隔碍故名为障。<a id="a-RY"></a>次约色界果明。<a id="a-RZ"></a>攀上胜者。<a id="a-Ra"></a>行者思惟。<a id="a-Rb"></a>知色界乐为上胜故。<a id="a-Rc"></a>如欲界乐为苦。<a id="a-Rd"></a>色界乐为胜。<a id="a-Re"></a>得乐胜苦故名上胜。<a id="a-Rf"></a>妙者受得色界之身。<a id="a-Rg"></a>如镜中像。<a id="a-Rh"></a>虽有形色。<a id="a-Ri"></a>无有质碍故名为妙。<a id="a-Rj"></a>出者。<a id="a-Rk"></a>获得五通。<a id="a-Rl"></a>彻见障外等事。<a id="a-Rm"></a>山壁无碍故名为出。<a id="a-Rn"></a>二明因中六行者。<a id="a-Ro"></a>先约欲界因。<a id="a-Rp"></a>明厌下苦粗障者。<a id="a-Rq"></a>行者思惟。<a id="a-Rr"></a>若于报身中所起心数。<a id="a-Rs"></a>缘于贪欲。<a id="a-Rt"></a>不能出离。<a id="a-Ru"></a>如经说。<a id="a-Rv"></a>一切众生为爱奴仆故名为苦。<a id="a-Rw"></a>粗者。<a id="a-Rx"></a>缘欲界五尘。<a id="a-Ry"></a>散动起恶故名为粗。<a id="a-Rz"></a>障者。<a id="a-S0"></a>为烦恼盖覆故名为障。<a id="a-S1"></a>次约色界因。<a id="a-S2"></a>明攀上胜妙出者。<a id="a-S3"></a>行者思惟。<a id="a-S4"></a>初禅上胜之乐从乐内发故名为上胜。<a id="a-S5"></a>贪欲乐从外五尘生。<a id="a-S6"></a>恼热怨结。<a id="a-S7"></a>以为下劣。<a id="a-S8"></a>不如妙者。<a id="a-S9"></a>禅定之乐。<a id="a-SA"></a>心定不动而乐法成就故名为妙。<a id="a-SB"></a>贪欲之乐。<a id="a-SC"></a>心乱驰动故名为粗。<a id="a-SD"></a>出者。<a id="a-SE"></a>心得出离盖障。<a id="a-SF"></a>至初禅故名为出。<a id="a-SG"></a>亦如石泉不从外来。<a id="a-SH"></a>内自涌出。<a id="a-SI"></a>今因此六行释于念义。<a id="a-SJ"></a>意在可见。<a id="a-SK"></a>问曰。<a id="a-SL"></a>今说佛弟子修禅。<a id="a-SM"></a>何用说凡夫六行观法。<a id="a-SN"></a>答曰。<a id="a-SO"></a>既说三界共禅。<a id="a-SP"></a>亦应知其所行之因。<a id="a-SQ"></a>若佛弟子。<a id="a-SR"></a>用八圣种。<a id="a-SS"></a>起十六行观离欲。<a id="a-ST"></a>为念入初禅。<a id="a-SU"></a>则无过失。<a id="a-SV"></a>在下明无漏禅中。<a id="a-SW"></a>当广分别。<a id="a-SX"></a>四巧慧者筹量欲界乐。<a id="a-SY"></a>初禅乐。<a id="a-SZ"></a>得失轻重之相。<a id="a-Sa"></a>今翻覆作二释。<a id="a-Sb"></a>言筹量者。<a id="a-Sc"></a>即是用智慧思度之名。<a id="a-Sd"></a>得失者。<a id="a-Se"></a>欲界乐为失。<a id="a-Sf"></a>初禅乐为得。<a id="a-Sg"></a>初禅乐无过失故为得。<a id="a-Sh"></a>欲界乐过失故名为失。<a id="a-Si"></a>亦可言初禅为失。<a id="a-Sj"></a>欲界乐为得者。<a id="a-Sk"></a>欲界乐粗故。<a id="a-Sl"></a>计以为实。<a id="a-Sm"></a>生重得心。<a id="a-Sn"></a>初禅为失者。<a id="a-So"></a>觉身空寂。<a id="a-Sp"></a>受于细乐。<a id="a-Sq"></a>似若无故。<a id="a-Sr"></a>不可定取。<a id="a-Ss"></a>失乐相貌故名为失。<a id="a-St"></a>言轻重者。<a id="a-Su"></a>欲界为轻。<a id="a-Sv"></a>初禅为重。<a id="a-Sw"></a>欲界轻者。<a id="a-Sx"></a>五识相应所得乐迅速浅故为轻。<a id="a-Sy"></a>初禅所得乐重。<a id="a-Sz"></a>意识相应久住缘深故名重。<a id="a-T0"></a>重者。<a id="a-T1"></a>可贵宝重。<a id="a-T2"></a>亦得言欲界为重。<a id="a-T3"></a>初禅为轻者。<a id="a-T4"></a>欲界乐与烦恼俱心累重故。<a id="a-T5"></a>故名重。<a id="a-T6"></a>初禅乐心累少故名为轻。<a id="a-T7"></a>次有师言巧慧者。<a id="a-T8"></a>行人初修禅时。<a id="a-T9"></a>善识内外方便。<a id="a-TA"></a>巧而用之。<a id="a-TB"></a>不失其宜。<a id="a-TC"></a>疾得禅定故。<a id="a-TD"></a>名巧慧也。<a id="a-TE"></a>五一心者。<a id="a-TF"></a>行人已善能巧慧。<a id="a-TG"></a>筹量用心无谬。<a id="a-TH"></a>今但应专心守一而行故名一心。<a id="a-TI"></a>如人欲行。<a id="a-TJ"></a>善须识道路通塞之相。<a id="a-TK"></a>决定知已。<a id="a-TL"></a>即一心而去故。<a id="a-TM"></a>说非智不禅非禅不智。<a id="a-TN"></a>义在此也。</p>
 </body>
</html>