<!doctype html>
<html id="z3IBX7g1dY" data-ver="1124">
 <head>
  <meta charset="utf-8">
  <meta author="契嵩">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">传法正宗论卷下</h1>
  <h2 id="a2">第三篇</h2>
  <p id="a3">客有谓余曰。<a id="a-4"></a>我闻正宗以心传心而已矣。<a id="a-5"></a>而子必取乎禅经何谓也。<a id="a-6"></a>曰吾取禅经。<a id="a-7"></a>以其所出祖师名数备有微旨合吾正宗。<a id="a-8"></a>庐山大师祖述正宗尤详。<a id="a-9"></a>而慧观之序亦然。<a id="a-A"></a>吾书之推以为证耳。<a id="a-B"></a>吾非学禅经而专以为意也。<a id="a-C"></a>客曰。<a id="a-D"></a>祖师之名数则见之矣。<a id="a-E"></a>而庐山祖述尤详者何谓也。<a id="a-F"></a>曰按僧祐出三藏记所录曰。<a id="a-G"></a>庐山出修行方便禅经统序释慧远述。<a id="a-H"></a>及考其序求其统之之意者。<a id="a-I"></a>有曰。<a id="a-J"></a>夫三业之兴。<a id="a-K"></a>以禅智为宗。<a id="a-L"></a>有曰。<a id="a-M"></a>理玄数广道隐于文。<a id="a-N"></a>则是阿难曲承音诏(其经本。<a id="a-O"></a>或写为音韶。<a id="a-P"></a>盖后世传写者之笔误耳。<a id="a-Q"></a>余考远公匡山集。<a id="a-R"></a>见禅经统序。<a id="a-S"></a>实云旨诏圭峰普贤行愿疏。<a id="a-T"></a>亦称旨诏。<a id="a-U"></a>此必圭峰按周唐沙汰已前古本经序也。<a id="a-V"></a>既言曲承旨诏。<a id="a-W"></a>曲则细密之谓也。<a id="a-X"></a>若云音诏。<a id="a-Y"></a>则其义岂为微密耶。<a id="a-Z"></a>慧观法师不净观经序亦云。<a id="a-a"></a>曲奉圣旨。<a id="a-b"></a>不净观经即禅经也。<a id="a-c"></a>愚初未敢辄改大藏国本之文。<a id="a-d"></a>此后乃取旨诏为详。<a id="a-e"></a>请为百世之定准也)遇非其人。<a id="a-f"></a>必藏之灵府。<a id="a-g"></a>何者心无常规。<a id="a-h"></a>其变多方。<a id="a-i"></a>数无定象。<a id="a-j"></a>待感而应。<a id="a-k"></a>是故化行天竺。<a id="a-l"></a>缄之有匠。<a id="a-m"></a>幽关莫辟。<a id="a-n"></a>罕窥其庭。<a id="a-o"></a>从此而观。<a id="a-p"></a>理有行藏。<a id="a-q"></a>道不虚授。<a id="a-r"></a>良有以矣。<a id="a-s"></a>如来泥洹未久。<a id="a-t"></a>阿难传其共行弟子末田地。<a id="a-u"></a>末田地传舍那婆斯。<a id="a-v"></a>此三应真。<a id="a-w"></a>咸乘至愿冥契于昔。<a id="a-x"></a>功在言外经所不辩。<a id="a-y"></a>必闇轨元匠(元匠喻佛也)孱焉无差。<a id="a-z"></a>其后有优波崛。<a id="a-10"></a>弱而超悟。<a id="a-11"></a>智终世表。<a id="a-12"></a>才高应寡。<a id="a-13"></a>触理从简。<a id="a-14"></a>八万法藏所存唯要。<a id="a-15"></a>五部之分始自于此。<a id="a-16"></a>因斯而推。<a id="a-17"></a>固知形运以废兴自兆神用。<a id="a-18"></a>则幽步无迹妙动难寻涉粗生异。<a id="a-19"></a>可不慎乎可不察乎。<a id="a-1A"></a>自兹以来感于事变怀其旧典。<a id="a-1B"></a>五部之学并有其人。<a id="a-1C"></a>咸惧大法将颓。<a id="a-1D"></a>理深其慨。<a id="a-1E"></a>遂各述赞禅经。<a id="a-1F"></a>以隆其业(赞禅经。<a id="a-1G"></a>非经之文。<a id="a-1H"></a>乃其经之法要也)有曰。<a id="a-1I"></a>寻条求根者众。<a id="a-1J"></a>统本运末者寡。<a id="a-1K"></a>或将暨而不至。<a id="a-1L"></a>或守方而未变。<a id="a-1M"></a>有曰。<a id="a-1N"></a>原夫圣旨非徒全其长。<a id="a-1O"></a>亦所以救其短。<a id="a-1P"></a>若然五部殊业。<a id="a-1Q"></a>存乎其人。<a id="a-1R"></a>人不继世。<a id="a-1S"></a>道或隆替。<a id="a-1T"></a>废兴有时。<a id="a-1U"></a>则互相升降。<a id="a-1V"></a>小大之目其可定乎。<a id="a-1W"></a>又达节善变出处无际。<a id="a-1X"></a>晦名寄迹无闻无示。<a id="a-1Y"></a>若斯人者复不可以名部分。<a id="a-1Z"></a>既非名部之所分。<a id="a-1a"></a>亦不出乎其外。<a id="a-1b"></a>别有宗明矣。<a id="a-1c"></a>有曰。<a id="a-1d"></a>今之所译。<a id="a-1e"></a>出自达磨多罗与佛大先。<a id="a-1f"></a>其人西域之俊禅训之宗。<a id="a-1g"></a>搜集经要劝发大乘。<a id="a-1h"></a>有曰。<a id="a-1i"></a>非夫道冠三乘智通十地。<a id="a-1j"></a>孰能洞玄根于法身。<a id="a-1k"></a>归宗一于无相。<a id="a-1l"></a>静无遗照动不离寂者哉。<a id="a-1m"></a>今推此数端之说。<a id="a-1n"></a>岂非以阿难掬多曲承旨诏待其人而密相传受。<a id="a-1o"></a>所谓功在言外经所不辩者。<a id="a-1p"></a>统吾释迦文佛之一大教。<a id="a-1q"></a>其经者律者论者。<a id="a-1r"></a>其人之学是三者。<a id="a-1s"></a>莫不由此而为之至也。<a id="a-1t"></a>僧祐所谓统序者。<a id="a-1u"></a>此其所以然也。<a id="a-1v"></a>慧皎高僧传。<a id="a-1w"></a>谓佛驮跋陀去秦。<a id="a-1x"></a>而会远公于庐山。<a id="a-1y"></a>译出禅数诸经。<a id="a-1z"></a>僧祐出三藏记传跋陀亦曰。<a id="a-20"></a>尝与远公译此禅经。<a id="a-21"></a>而远公乃自跋陀传其法要。<a id="a-22"></a>跋陀则受之于达磨。<a id="a-23"></a>故其序述乃如此之广大微妙秘密者。<a id="a-24"></a>盖发明其经主之心耳。<a id="a-25"></a>此所谓识吾正宗之详者也。<a id="a-26"></a>大宋高僧传论禅科曰。<a id="a-27"></a>夫法演汉庭。<a id="a-28"></a>极证之名未着。<a id="a-29"></a>风行庐阜。<a id="a-2A"></a>禅那之学始萌。<a id="a-2B"></a>佛驮什秦摈而来。<a id="a-2C"></a>般若多晋朝而至。<a id="a-2D"></a>时远公也密传坐法。<a id="a-2E"></a>深斡玄机渐染施行。<a id="a-2F"></a>依违祖述。<a id="a-2G"></a>其所曰依者。<a id="a-2H"></a>谓其依法要也。<a id="a-2I"></a>违者谓其违教迹也。<a id="a-2J"></a>验此而远公传县要于跋陀。<a id="a-2K"></a>岂不果尔耶(传家所用佛驮般若。<a id="a-2L"></a>此二人似皆至庐山。<a id="a-2M"></a>则远公密传者。<a id="a-2N"></a>果得之于谁。<a id="a-2O"></a>以僧祐慧皎二传所列。<a id="a-2P"></a>亦不见有般若同至之说。<a id="a-2Q"></a>然传家所引。<a id="a-2R"></a>彼书恐未端审。<a id="a-2S"></a>宁公亦少思之。<a id="a-2T"></a>今以其译经断。<a id="a-2U"></a>而远公当传于跋陀。<a id="a-2V"></a>跋陀则得于达磨。<a id="a-2W"></a>慧观序明之详。<a id="a-2X"></a>然其般若多似与二十七祖名相近。<a id="a-2Y"></a>以传记证则二十七祖未闻来晋。<a id="a-2Z"></a>亦只灭在天竺。<a id="a-2a"></a>若其圣人忽来忽往。<a id="a-2b"></a>果先曾以通而来。<a id="a-2c"></a>为达磨禅宗张本。<a id="a-2d"></a>此在圣人则不可测也。<a id="a-2e"></a>不然则实自有一般若多。<a id="a-2f"></a>或诸祖支派者。<a id="a-2g"></a>先来露此禅旨也。<a id="a-2h"></a>后或有以此事迹论。<a id="a-2i"></a>请以吾注正之)当远公之时。<a id="a-2j"></a>达磨未至。<a id="a-2k"></a>密传极证之说。<a id="a-2l"></a>而华人未始稍闻。<a id="a-2m"></a>庐山虽自得之。<a id="a-2n"></a>辄发则骇众而谤生。<a id="a-2o"></a>料不可孤起。<a id="a-2p"></a>会其出经遂因而发之。<a id="a-2q"></a>然其说益玄。<a id="a-2r"></a>与其经之文或不相类。<a id="a-2s"></a>其意在其经之秘要耳。<a id="a-2t"></a>不宜专求于区区三数万文字之间而已矣。<a id="a-2u"></a>若其曰阿难曲承旨诏不类其经。<a id="a-2v"></a>而首称大迦葉者。<a id="a-2w"></a>是必特欲明阿难传佛经教之外而别受此之玄旨也。<a id="a-2x"></a>不尔则何辄与经相反耶。<a id="a-2y"></a>慧观之序。<a id="a-2z"></a>其大概虽与庐山之说同。<a id="a-30"></a>而其经题目与始说经之人。<a id="a-31"></a>暧昧不甚辩。<a id="a-32"></a>吾不尽推以为笃论但善慧观。<a id="a-33"></a>备殊祖师名数与吾正宗类。<a id="a-34"></a>又以其曰阿难曲奉圣旨流行千载。<a id="a-35"></a>又曰昙摩罗以此法要传与浮陀罗。<a id="a-36"></a>浮陀罗与佛陀斯那。<a id="a-37"></a>愍此旃丹无真习可师。<a id="a-38"></a>遂流此法至东州。<a id="a-39"></a>此似最近吾宗也。<a id="a-3A"></a>然当慧观之时。<a id="a-3B"></a>佛法入震旦。<a id="a-3C"></a>已三百七十余载矣。<a id="a-3D"></a>其所传来者洪经大论殆亦备矣。<a id="a-3E"></a>何藉一不净观经而为之师耶。<a id="a-3F"></a>其谓无真习可师。<a id="a-3G"></a>正以中华未始真有极证秘密之法。<a id="a-3H"></a>为此学教者之师轨耳。<a id="a-3I"></a>曰何谓禅经有微旨合吾之正宗乎。<a id="a-3J"></a>曰禅经曰。<a id="a-3K"></a>佛言。<a id="a-3L"></a>欲求阿鼻三摩耶(元注云。<a id="a-3M"></a>此是见道之名也)当作达磨摩那斯伽逻。<a id="a-3N"></a>常观其实义。<a id="a-3O"></a>以圣行刀断除阴贼。<a id="a-3P"></a>莫如劣夫不能报仇为彼所害。<a id="a-3Q"></a>乃至一切贤圣。<a id="a-3R"></a>皆应勤修如是正观。<a id="a-3S"></a>为现法乐故。<a id="a-3T"></a>为后世作大明故。<a id="a-3U"></a>断一切苦本故。<a id="a-3V"></a>饶益众生故。<a id="a-3W"></a>况于凡夫空无所得。<a id="a-3X"></a>而自放逸不勤修习。<a id="a-3Y"></a>其下乃解曰。<a id="a-3Z"></a>达磨谓世间第一法也。<a id="a-3a"></a>摩那斯伽逻谓一经心。<a id="a-3b"></a>译者义言思惟。<a id="a-3c"></a>夫禅经凡二卷。<a id="a-3d"></a>自初及终皆华言。<a id="a-3e"></a>唯此见道与世第一法一经心者。<a id="a-3f"></a>独用梵语。<a id="a-3g"></a>秘而不译。<a id="a-3h"></a>吾意经家如是乃含佛微旨。<a id="a-3i"></a>特欲以秘密感悟超拔。<a id="a-3j"></a>其循此而思惟道者耶。<a id="a-3k"></a>故其次此即列佛敕曰。<a id="a-3l"></a>常观真实义。<a id="a-3m"></a>若其所谓当以圣行刀断除阴贼者。<a id="a-3n"></a>按智度论云。<a id="a-3o"></a>十六圣行刀。<a id="a-3p"></a>其义不离三解脱门也。<a id="a-3q"></a>然三解脱门通大小乘。<a id="a-3r"></a>但以其所缘为优劣耳。<a id="a-3s"></a>大乘之三解脱门者。<a id="a-3t"></a>所缘诸法实相。<a id="a-3u"></a>小乘则异于是。<a id="a-3v"></a>今此果缘真实义。<a id="a-3w"></a>而使以圣行刀验其所观者。<a id="a-3x"></a>诚大乘之妙微密法矣。<a id="a-3y"></a>又其经之胜道决定分结句曰。<a id="a-3z"></a>我以少慧力。<a id="a-40"></a>略说诸法性。<a id="a-41"></a>如其究竟义。<a id="a-42"></a>十力智境界。<a id="a-43"></a>又其下卷之末说偈曰。<a id="a-44"></a>方便治地行。<a id="a-45"></a>乃至究竟处。<a id="a-46"></a>无上法施主。<a id="a-47"></a>施是传至今。<a id="a-48"></a>其结又曰。<a id="a-49"></a>惟彼已度者。<a id="a-4A"></a>然后乃究竟。<a id="a-4B"></a>此岂不谓其究竟处。<a id="a-4C"></a>乃佛佛妙微密心。<a id="a-4D"></a>不可以情识状。<a id="a-4E"></a>唯以此证者乃相应耳。<a id="a-4F"></a>此其与吾正宗合者也。<a id="a-4G"></a>昔涅槃经时。<a id="a-4H"></a>诸比丘既闻其离四倒之说。<a id="a-4I"></a>遂更求佛久住于世。<a id="a-4J"></a>以为其教导。<a id="a-4K"></a>如来将正其知见乃曰。<a id="a-4L"></a>我今所有无上正法悉已付嘱摩诃迦葉。<a id="a-4M"></a>是迦葉者当为汝等作大依止。<a id="a-4N"></a>犹如如来为诸众生作依止处。<a id="a-4O"></a>智度论曰。<a id="a-4P"></a>佛将入涅槃。<a id="a-4Q"></a>北首卧时。<a id="a-4R"></a>先告阿难。<a id="a-4S"></a>若今现前若我过去后。<a id="a-4T"></a>比丘当自依止法。<a id="a-4U"></a>夫自依止法者。<a id="a-4V"></a>谓内观身常念一心智慧勤修精进云云。<a id="a-4W"></a>盖教不余依止。<a id="a-4X"></a>次谓以戒经为师。<a id="a-4Y"></a>及其所集法宝藏之事(涅槃后分经亦)然夫涅槃。<a id="a-4Z"></a>所谓无上正法者。<a id="a-4a"></a>乃是直指如来所证法性。<a id="a-4b"></a>已付大迦葉矣。<a id="a-4c"></a>欲众学法之者。<a id="a-4d"></a>依以为其所正之处耳然资其主教法于后世。<a id="a-4e"></a>非付法印使持之。<a id="a-4f"></a>则何以为之主耶。<a id="a-4g"></a>今其谓已付大迦葉者。<a id="a-4h"></a>岂非使其以法而轨正印证乎奉教而修证者耶。<a id="a-4i"></a>又其经曰。<a id="a-4j"></a>四人出世护持法者。<a id="a-4k"></a>应当证知而为依止。<a id="a-4l"></a>是人善解如来微密深奥藏。<a id="a-4m"></a>又曰。<a id="a-4n"></a>能解如来密语及能说故。<a id="a-4o"></a>是岂不然哉。<a id="a-4p"></a>大论先教依止法者。<a id="a-4q"></a>其意与四依相近也。<a id="a-4r"></a>禅经谓。<a id="a-4s"></a>大迦葉相承吾佛。<a id="a-4t"></a>佛灭后以此次第传之。<a id="a-4u"></a>固亦验矣。<a id="a-4v"></a>远公曰。<a id="a-4w"></a>曲承旨诏。<a id="a-4x"></a>与夫所谓密语岂远乎哉。<a id="a-4y"></a>学者必以心通。<a id="a-4z"></a>则其付无上正法之深旨可求也。<a id="a-50"></a>此固与其经他卷以法付于王臣四部之众者。<a id="a-51"></a>事同而意异也。<a id="a-52"></a>又大论嘱累品问曰。<a id="a-53"></a>更有何法甚深胜般若者。<a id="a-54"></a>而以般若嘱累阿难。<a id="a-55"></a>而余经嘱累菩萨(余经。<a id="a-56"></a>即其论前文云。<a id="a-57"></a>法华经诸余方等经。<a id="a-58"></a>嘱累喜王诸菩萨等)答曰。<a id="a-59"></a>般若波罗蜜非秘密法(此岂不谓秘密法乃胜乎般若耶。<a id="a-5A"></a>比明龙本离经而又传其秘密之旨必矣。<a id="a-5B"></a>安可以教部论。<a id="a-5C"></a>余奏记后。<a id="a-5D"></a>盖见其微意。<a id="a-5E"></a>不敢辄改已奏之文。<a id="a-5F"></a>更出此实。<a id="a-5G"></a>欲学者省之耳)而法华等诸经。<a id="a-5H"></a>说阿罗汉受决作佛大菩萨能受持用。<a id="a-5I"></a>譬如大药师能以毒为药。<a id="a-5J"></a>若其论始尊大乎。<a id="a-5K"></a>般若曰。<a id="a-5L"></a>摩诃般若波罗蜜经。<a id="a-5M"></a>诸经中第一大。<a id="a-5N"></a>又曰。<a id="a-5O"></a>般若波罗蜜名三世诸佛母。<a id="a-5P"></a>能示一切法实相。<a id="a-5Q"></a>又曰。<a id="a-5R"></a>诸法实相即是般若波罗蜜。<a id="a-5S"></a>又曰。<a id="a-5T"></a>除诸法实相。<a id="a-5U"></a>余残一切法相。<a id="a-5V"></a>尽名为魔。<a id="a-5W"></a>又涅槃经曰。<a id="a-5X"></a>摩诃般若成秘密藏。<a id="a-5Y"></a>今其于嘱累乎声闻菩萨众经之后。<a id="a-5Z"></a>乃特曰。<a id="a-5a"></a>般若波罗蜜非秘密法。<a id="a-5b"></a>是岂非龙本(本字避御名其下仿此)承大迦葉阿难为传法大祖。<a id="a-5c"></a>而经外又真得其实相。<a id="a-5d"></a>欲席此而稍发之耶。<a id="a-5e"></a>不尔何辄以大般若而为非秘密法乎。<a id="a-5f"></a>吾研其能以毒为药之喻者。<a id="a-5g"></a>益见其玄旨有在此。<a id="a-5h"></a>又未易以教部断之(其论又云。<a id="a-5i"></a>以细微妙虚妄法治。<a id="a-5j"></a>譬如有毒能治众毒。<a id="a-5k"></a>又古德云。<a id="a-5l"></a>四教皆是权巧化物。<a id="a-5m"></a>乃引经云。<a id="a-5n"></a>空拳诳小儿。<a id="a-5o"></a>为证此可求其以毒为药之义也)若远公序曰。<a id="a-5p"></a>阿难曲承旨诏。<a id="a-5q"></a>遇非其人。<a id="a-5r"></a>必藏之灵府。<a id="a-5s"></a>又曰。<a id="a-5t"></a>功在言外经所不辩。<a id="a-5u"></a>是亦龙本之意耳。<a id="a-5v"></a>曰子前谓涅槃付嘱摩诃迦葉者。<a id="a-5w"></a>乃传其秘密之法。<a id="a-5x"></a>与此嘱累阿难不亦同矣。<a id="a-5y"></a>何故涅槃之时不皆言耶。<a id="a-5z"></a>曰阿难在弟子为次。<a id="a-60"></a>又专传佛经论。<a id="a-61"></a>苟越次显称阿难。<a id="a-62"></a>则不别乎经外。<a id="a-63"></a>而曲有所传也。<a id="a-64"></a>指之迦葉。<a id="a-65"></a>乃专乎付长。<a id="a-66"></a>而所以尊其秘密心传之谓也。<a id="a-67"></a>虽嘱之阿难。<a id="a-68"></a>当此固亦存而不言耳。<a id="a-69"></a>传灯录曰。<a id="a-6A"></a>并敕阿难。<a id="a-6B"></a>副贰传化。<a id="a-6C"></a>岂非专在乎大迦葉耶。<a id="a-6D"></a>然此大经大论。<a id="a-6E"></a>与夫禅经所谓佛灭度后尊者大迦葉尊者阿难乃至尊者不若蜜多罗诸持法者。<a id="a-6F"></a>以此慧灯次第传受。<a id="a-6G"></a>又与乎远公慧观二序曰。<a id="a-6H"></a>阿难曲承旨诏藏之灵府。<a id="a-6I"></a>遇其人而后传者。<a id="a-6J"></a>固亦同矣。<a id="a-6K"></a>今以此五者之说。<a id="a-6L"></a>而验乎宝林传灯。<a id="a-6M"></a>所谓如来将化。<a id="a-6N"></a>乃命摩诃迦葉云。<a id="a-6O"></a>吾以清净法眼涅槃妙心实相无相微妙正法今付于汝。<a id="a-6P"></a>汝当护持。<a id="a-6Q"></a>并敕阿难。<a id="a-6R"></a>副贰传化无令断绝。<a id="a-6S"></a>又近世李令公遵勖。<a id="a-6T"></a>广灯录称。<a id="a-6U"></a>大迦葉谓阿难曰。<a id="a-6V"></a>婆伽婆未圆寂时。<a id="a-6W"></a>多子塔前以正法眼藏密付于我。<a id="a-6X"></a>我今传付于汝。<a id="a-6Y"></a>而其本末何尝异耶。<a id="a-6Z"></a>古今所谓言教之外其别传正法者。<a id="a-6a"></a>岂不灼然至是乎。<a id="a-6b"></a>客曰。<a id="a-6c"></a>子所推详也。<a id="a-6d"></a>且若禅经所见但三十七品四念处。<a id="a-6e"></a>此皆小乘行相耳。<a id="a-6f"></a>而子谓其出于菩提达磨。<a id="a-6g"></a>岂其宜耶。<a id="a-6h"></a>吾甚疑之何如。<a id="a-6i"></a>曰夫三十七品四念处者。<a id="a-6j"></a>固通乎大小乘。<a id="a-6k"></a>子且善听。<a id="a-6l"></a>按智度论曰。<a id="a-6m"></a>佛说四念处乃至八圣道分。<a id="a-6n"></a>是摩诃衍。<a id="a-6o"></a>三藏中亦不说三十七品。<a id="a-6p"></a>独是小乘法。<a id="a-6q"></a>又曰。<a id="a-6r"></a>六波罗蜜三十七道法中。<a id="a-6s"></a>生过去未来现在十方诸佛。<a id="a-6t"></a>是故须菩提。<a id="a-6u"></a>菩萨欲得阿耨多罗三藐三菩提。<a id="a-6v"></a>佛世界成就众生。<a id="a-6w"></a>当学六波罗蜜三十七道法。<a id="a-6x"></a>又曰。<a id="a-6y"></a>佛告须菩提。<a id="a-6z"></a>菩萨摩诃萨如是学。<a id="a-70"></a>为学六波罗蜜。<a id="a-71"></a>为学四念处。<a id="a-72"></a>如是学为学尽诸学道。<a id="a-73"></a>如是学为学佛所行处。<a id="a-74"></a>如是学为开甘露门。<a id="a-75"></a>如是学为示无为性。<a id="a-76"></a>须菩提。<a id="a-77"></a>下劣之人不能作是学。<a id="a-78"></a>佛意其如此也。<a id="a-79"></a>孰谓三十七品四念处唯是小乘行相乎。<a id="a-7A"></a>今菩提达磨方以大菩萨僧。<a id="a-7B"></a>传法为祖。<a id="a-7C"></a>演禅经行其大乘之法。<a id="a-7D"></a>正其宜矣。<a id="a-7E"></a>又何疑哉。<a id="a-7F"></a>借令四念处唯是小乘之道。<a id="a-7G"></a>而其论又曰。<a id="a-7H"></a>须菩提。<a id="a-7I"></a>菩萨如是学一切法中得清净。<a id="a-7J"></a>所谓声闻辟支佛心。<a id="a-7K"></a>又曰。<a id="a-7L"></a>菩萨如是为了知一切众生心所趣向。<a id="a-7M"></a>又曰。<a id="a-7N"></a>三十七品是声闻辟支佛涅槃道。<a id="a-7O"></a>佛劝菩萨应行是道。<a id="a-7P"></a>如此则菩萨亦得以声闻法而进人明矣。<a id="a-7Q"></a>今禅经演之。<a id="a-7R"></a>岂不奉佛意耶。<a id="a-7S"></a>何谓而不可也。<a id="a-7T"></a>况其未果以小乘而待人乎。<a id="a-7U"></a>夫禅经乃达磨祖师。<a id="a-7V"></a>初以方便教化乎三乘之修行者。<a id="a-7W"></a>欲因其浅而导之深耳。<a id="a-7X"></a>其经云。<a id="a-7Y"></a>如来境界不可思议。<a id="a-7Z"></a>此之例是也。<a id="a-7a"></a>远公序曰。<a id="a-7b"></a>撮诸经要劝发大乘详矣。<a id="a-7c"></a>曰若尔则禅经首列乎传法诸祖。<a id="a-7d"></a>岂古诸祖亦传乎经教耶。<a id="a-7e"></a>曰是也。<a id="a-7f"></a>古之传法所以证其行教也。<a id="a-7g"></a>而以教入道者。<a id="a-7h"></a>必以祖师所传为之印正矣。<a id="a-7i"></a>禅源诠谓。<a id="a-7j"></a>传法诸祖初以三藏教乘兼行。<a id="a-7k"></a>后之祖师观机乃特显宗破执。<a id="a-7l"></a>益更单传其心印也。<a id="a-7m"></a>客曰。<a id="a-7n"></a>吾又闻般若多罗唯以大法药付之达磨。<a id="a-7o"></a>令其直接上机。<a id="a-7p"></a>乃在乎经教之外。<a id="a-7q"></a>不立文字直指人心成究竟觉。<a id="a-7r"></a>未闻其复循大小乘行相以为其说乎。<a id="a-7s"></a>曰然。<a id="a-7t"></a>般若达磨之付受者。<a id="a-7u"></a>此诚佛祖之正传者也。<a id="a-7v"></a>然学者亦当更求先圣嘱累之本末究其行化机宜之意也。<a id="a-7w"></a>不应白执其一时之言而相发难。<a id="a-7x"></a>夫以大法药直接上机。<a id="a-7y"></a>不立文字直指人心成究竟觉者。<a id="a-7z"></a>此盖般若多罗初诫达磨。<a id="a-80"></a>宜游方观机以行其正传之法耳。<a id="a-81"></a>意谓须其灭度后(般若多罗灭度之后也)更六十七年。<a id="a-82"></a>震旦国始有上机者。<a id="a-83"></a>与达磨缘会。<a id="a-84"></a>其时乃当施大法药直接此机之人也。<a id="a-85"></a>今禅经自达磨未入中华百余载已前。<a id="a-86"></a>方在西域。<a id="a-87"></a>以其正传之时未至上机者少。<a id="a-88"></a>且顺彼人机方便傍大小乘。<a id="a-89"></a>而义说之耳(宝林传亦云。<a id="a-8A"></a>达磨先在南天竺。<a id="a-8B"></a>以小乘法化道若干人)此亦达磨且行其前。<a id="a-8C"></a>所谓菩萨为尽诸学道。<a id="a-8D"></a>为了知一切众生心所趣向者也。<a id="a-8E"></a>而祖师之道非止乎是而已矣。<a id="a-8F"></a>若其不立文字直指人心而接上机者。<a id="a-8G"></a>禅经一但蕴之。<a id="a-8H"></a>而未始发。<a id="a-8I"></a>及其时适至。<a id="a-8J"></a>达磨乃翻然东来。<a id="a-8K"></a>乘震旦有大乘气。<a id="a-8L"></a>所谓其正传者。<a id="a-8M"></a>遂大振于梁魏之世矣。<a id="a-8N"></a>学者浅悟。<a id="a-8O"></a>徒见其在文字谈说三乘止观。<a id="a-8P"></a>即谓非菩提达磨之言。<a id="a-8Q"></a>何其易也。<a id="a-8R"></a>若禅经其胜决定分结句云。<a id="a-8S"></a>我以少慧力。<a id="a-8T"></a>略说诸法性。<a id="a-8U"></a>如其究竟义。<a id="a-8V"></a>十力智境界。<a id="a-8W"></a>此盖祖师自谦意谓。<a id="a-8X"></a>今经乃我聊略说此法性耳。<a id="a-8Y"></a>若其究竟之理。<a id="a-8Z"></a>则佛之境界秘密微妙。<a id="a-8a"></a>非文字义说可宣。<a id="a-8b"></a>必密传妙证可以至矣。<a id="a-8c"></a>又其经之末说偈曰。<a id="a-8d"></a>方便治地行。<a id="a-8e"></a>乃至究竟处。<a id="a-8f"></a>最上法施主。<a id="a-8g"></a>施是传至今。<a id="a-8h"></a>其结句又曰。<a id="a-8i"></a>惟彼已度者。<a id="a-8j"></a>然彼乃究竟。<a id="a-8k"></a>其曰方便治地行者。<a id="a-8l"></a>乃其且以义而演禅经之谓也。<a id="a-8m"></a>其曰乃至究竟处者。<a id="a-8n"></a>盖其正传大法直接上机之谓也。<a id="a-8o"></a>其曰最上法施主施是传至今者。<a id="a-8p"></a>乃达磨自谓。<a id="a-8q"></a>其承佛所传。<a id="a-8r"></a>而迄至于今也。<a id="a-8s"></a>其曰唯彼已度者然后乃究竟者。<a id="a-8t"></a>盖谓此法秘密无言无示难信难到。<a id="a-8u"></a>唯是以此己证之者。<a id="a-8v"></a>然后乃知其所以为究竟也。<a id="a-8w"></a>如此其意岂非经之外而自有旨哉。<a id="a-8x"></a>岂非不假文字而待人直以心证乎。<a id="a-8y"></a>洎乎远公承达磨之徒。<a id="a-8z"></a>而密传之。<a id="a-90"></a>乃序禅经曰。<a id="a-91"></a>阿难曲承旨诏。<a id="a-92"></a>遇非其人必藏之灵府。<a id="a-93"></a>又曰。<a id="a-94"></a>功在言外经所不辩。<a id="a-95"></a>又曰。<a id="a-96"></a>若斯人也无闻无示。<a id="a-97"></a>别有宗明矣。<a id="a-98"></a>如此而远公所得亦何尝在乎经教语言文字之间耶。<a id="a-99"></a>呜呼末学寡识。<a id="a-9A"></a>安知古德先传此禅经。<a id="a-9B"></a>乃达磨正统之张本也。<a id="a-9C"></a>得以为吾宗衰微之明证乎。<a id="a-9D"></a>曰他宗之师亦有名乎达磨多罗者。<a id="a-9E"></a>今子谓达磨多罗。<a id="a-9F"></a>即禅宗之菩提达磨。<a id="a-9G"></a>何以为之正耶。<a id="a-9H"></a>曰吾前论以禅经二十八祖数证之已详。<a id="a-9I"></a>又达公序曰。<a id="a-9J"></a>达磨多罗西域之俊禅训之宗。<a id="a-9K"></a>此非吾祖师谁欤。<a id="a-9L"></a>他宗之同名者。<a id="a-9M"></a>安得辙预此耶。<a id="a-9N"></a>然其发挥禅经者。<a id="a-9O"></a>乃跋陀三藏与庐山大师。<a id="a-9P"></a>而慧观亦预焉。<a id="a-9Q"></a>此三人者皆谓其具大乘圆顿之意。<a id="a-9R"></a>其言岂缪乎。<a id="a-9S"></a>若远公者乃古今天下所谓安远者也。<a id="a-9T"></a>吾佛教大盛于中国。<a id="a-9U"></a>盖自此二公之始。<a id="a-9V"></a>尤大法师也。<a id="a-9W"></a>吾尝谓。<a id="a-9X"></a>远公识最高量最远。<a id="a-9Y"></a>其为释子有文有质。<a id="a-9Z"></a>仪形僧宝而其风烈卓然。<a id="a-9a"></a>乃为儒之圣贤百世景伏。<a id="a-9b"></a>在古今高僧远公绝出。<a id="a-9c"></a>是盖不可测之人也。<a id="a-9d"></a>跋陀尊者该通三藏尤强记。<a id="a-9e"></a>在西域谓博极其内外经书。<a id="a-9f"></a>号为异僧。<a id="a-9g"></a>僧肇乃尊曰。<a id="a-9h"></a>大乘禅师。<a id="a-9i"></a>慧观其义学才俊。<a id="a-9j"></a>当时与生肇融睿等夷。<a id="a-9k"></a>亦古有名之法师也。<a id="a-9l"></a>而其三人者如此皆尊夫禅要。<a id="a-9m"></a>而达磨之道恐亦至矣。<a id="a-9n"></a>吾又闻智度论曰。<a id="a-9o"></a>禅最大如王。<a id="a-9p"></a>言禅则一切皆摄。<a id="a-9q"></a>佛菩萨诸三昧及佛得道舍寿。<a id="a-9r"></a>如是等种种胜妙功德皆在禅中。<a id="a-9s"></a>而化卷又谓此义曰。<a id="a-9t"></a>解脱禅三昧皆名为定。<a id="a-9u"></a>定名为心其所谓心者。<a id="a-9v"></a>乃诸禅祖之所传者也。<a id="a-9w"></a>古者谓禅门为宗门。<a id="a-9x"></a>此亦龙木祖师之意耳。<a id="a-9y"></a>亦谓吾宗门乃释迦文一佛教之大宗正趣矣。<a id="a-9z"></a>但其所谓宗门之意义者散在众经。<a id="a-A0"></a>隐覆古今。<a id="a-A1"></a>未始章章见于天下也。<a id="a-A2"></a>吾平日尝考此断。<a id="a-A3"></a>自如来付法入灭而来。<a id="a-A4"></a>所见于大藏之间者。<a id="a-A5"></a>适且以远公统序与禅经智度论涅槃经四者之说。<a id="a-A6"></a>推其奥旨。<a id="a-A7"></a>而验核之。<a id="a-A8"></a>然斯佛法大事。<a id="a-A9"></a>岂余下士而辄以臆裁。<a id="a-AA"></a>幸且发乎前世贤圣之所蕴耳。<a id="a-AB"></a>识者以谓何如。<a id="a-AC"></a>若远公曰。<a id="a-AD"></a>夫三业之兴以禅智为宗。<a id="a-AE"></a>是岂非谓禅为经律论三学者之所宗乎。<a id="a-AF"></a>又曰。<a id="a-AG"></a>每慨此大教东流。<a id="a-AH"></a>禅数尤寡。<a id="a-AI"></a>三业无统。<a id="a-AJ"></a>斯道殆废。<a id="a-AK"></a>是岂非谓戒定慧必统于禅要乎。<a id="a-AL"></a>又曰。<a id="a-AM"></a>达节善变出处无际。<a id="a-AN"></a>晦名寄迹无闻无示。<a id="a-AO"></a>若斯人者不可以名部分。<a id="a-AP"></a>既非名部之所分。<a id="a-AQ"></a>亦不出乎其外。<a id="a-AR"></a>别有宗明矣。<a id="a-AS"></a>是岂非谓圣乃达节变而通之纯以密证妙用别为众部之宗乎。<a id="a-AT"></a>又曰。<a id="a-AU"></a>八万法藏所存唯要。<a id="a-AV"></a>是岂非谓虽佛八万四千法聚莫不以此密传极证为之真要乎。<a id="a-AW"></a>又曰。<a id="a-AX"></a>寻条求根者众。<a id="a-AY"></a>统本运末者寡。<a id="a-AZ"></a>或将暨而未至。<a id="a-Aa"></a>或守方而未变。<a id="a-Ab"></a>是岂非谓其先末而后本。<a id="a-Ac"></a>恶夫学者之倒错执方而不知圆变乎。<a id="a-Ad"></a>又曰。<a id="a-Ae"></a>原夫圣旨非徒全其长。<a id="a-Af"></a>亦所以救其短。<a id="a-Ag"></a>是岂非谓佛之圣旨不唯全其妙本之优长亦乃极救其徇末者之闇短乎。<a id="a-Ah"></a>又曰。<a id="a-Ai"></a>此三应真咸冥契于昔。<a id="a-Aj"></a>功在言外经所不辩。<a id="a-Ak"></a>是岂非谓迦葉阿难与掬多者(却以迦葉掬多。<a id="a-Al"></a>而释乎三应真者。<a id="a-Am"></a>广其冥契之意耳)曲奉默传皆契合乎吾佛昔之妙微密心。<a id="a-An"></a>而超然出乎经教之外耶。<a id="a-Ao"></a>禅经摩那斯伽逻一经心秘而不译者。<a id="a-Ap"></a>其下曰。<a id="a-Aq"></a>乃至一切贤圣。<a id="a-Ar"></a>皆应勤。<a id="a-As"></a>修如是正观。<a id="a-At"></a>是岂非谓大凡其人预吾教者尽当务此秘密极证乃为之正见乎。<a id="a-Au"></a>涅槃曰。<a id="a-Av"></a>我今所有无上正法。<a id="a-Aw"></a>悉以付嘱摩诃迦葉。<a id="a-Ax"></a>是迦葉能为汝等作大依止。<a id="a-Ay"></a>是岂非谓而今而后皆可依止乎迦葉无上妙微密法而为之正乎。<a id="a-Az"></a>又曰。<a id="a-B0"></a>四人出世护持法者。<a id="a-B1"></a>应当证知而为依止。<a id="a-B2"></a>是四人即名如来。<a id="a-B3"></a>何以故。<a id="a-B4"></a>能解如来密语及能说故。<a id="a-B5"></a>是岂非谓代代四依之人出世者乃据是妙心密语以为后之明证乎。<a id="a-B6"></a>若智度论曰。<a id="a-B7"></a>般若波罗蜜非秘密法者。<a id="a-B8"></a>其旨亦验在禅中矣。<a id="a-B9"></a>适且略之不复解也。<a id="a-BA"></a>校此则大圣人遗意。<a id="a-BB"></a>岂不果以妙微密清净禅为其教之大宗也。<a id="a-BC"></a>欲世世三学之者资之以为其入道之印验标正耶。<a id="a-BD"></a>古者命吾禅门谓之宗门。<a id="a-BE"></a>而尊于教迹之外殊是也。<a id="a-BF"></a>然此禅要既是吾一佛教之宗则其传法要者。<a id="a-BG"></a>三十三祖。<a id="a-BH"></a>自大迦葉至乎曹溪。<a id="a-BI"></a>乃皆一释教之祖也。<a id="a-BJ"></a>而浅识者妄分达磨曹溪。<a id="a-BK"></a>独为禅门之祖。<a id="a-BL"></a>不亦甚谬乎。<a id="a-BM"></a>夫道固无外。<a id="a-BN"></a>法与文字未始异也。<a id="a-BO"></a>孰为表里。<a id="a-BP"></a>但且略其言方语本十二部之云云者。<a id="a-BQ"></a>直截以全心性人。<a id="a-BR"></a>盖提本以正其迹。<a id="a-BS"></a>示亲以别其疏也。<a id="a-BT"></a>使其即兹极证。<a id="a-BU"></a>不复弊其毫发迂曲矣。<a id="a-BV"></a>然此未易以口舌辩。<a id="a-BW"></a>未可以智解到。<a id="a-BX"></a>犹圆觉曰。<a id="a-BY"></a>但诸声闻所圆境界。<a id="a-BZ"></a>身心语言悉皆断灭。<a id="a-Ba"></a>终不能至彼之亲证所现涅槃。<a id="a-Bb"></a>岂不然哉。<a id="a-Bc"></a>昔马鸣曰。<a id="a-Bd"></a>离念境界唯证相应。<a id="a-Be"></a>故龙树曰。<a id="a-Bf"></a>不可说者是实义。<a id="a-Bg"></a>可说者皆是名字。<a id="a-Bh"></a>斯亦二祖师。<a id="a-Bi"></a>尊其心证之亲密。<a id="a-Bj"></a>以别其循迹而情解者也。<a id="a-Bk"></a>欲人轨此而为之正矣。<a id="a-Bl"></a>隋智者称。<a id="a-Bm"></a>如来尝命诸弟子。<a id="a-Bn"></a>使各述其昔为维摩诘所诃之言。<a id="a-Bo"></a>而佛乃默印正之。<a id="a-Bp"></a>然此固与净名默印乎三十二大士之圣说法者同也。<a id="a-Bq"></a>按是则大圣人。<a id="a-Br"></a>果以其正宗默证微密。<a id="a-Bs"></a>遗后世为其标正印验者。<a id="a-Bt"></a>固亦已见于佛之当时矣。<a id="a-Bu"></a>学者亦可尊而信之也。<a id="a-Bv"></a>呜呼今吾辈比丘。<a id="a-Bw"></a>其所修戒定慧者。<a id="a-Bx"></a>孰不预释迦文之教耶。<a id="a-By"></a>其所学经律论者。<a id="a-Bz"></a>孰不预夫八万四千之法藏乎。<a id="a-C0"></a>乃各私师习。<a id="a-C1"></a>而党其所学。<a id="a-C2"></a>不顾法要。<a id="a-C3"></a>不审求其大宗正趣。<a id="a-C4"></a>反忽乎达磨祖师之所传者。<a id="a-C5"></a>谓不如吾师之道也。<a id="a-C6"></a>是不唯违叛佛意。<a id="a-C7"></a>亦乃自昧其道本。<a id="a-C8"></a>可叹也夫。<a id="a-C9"></a>若今禅者之所示。<a id="a-CA"></a>或语或默或动用。<a id="a-CB"></a>皆先佛之妙用也。<a id="a-CC"></a>但不可辄见。<a id="a-CD"></a>虽其本源有在。<a id="a-CE"></a>吾省烦不复发之。<a id="a-CF"></a>然此妙用恐圣意独遗属吾密传之宗。<a id="a-CG"></a>乃得发明耳。<a id="a-CH"></a>何则以其相宜故也。<a id="a-CI"></a>不然奚自达磨祖师已来而其风大振耶。<a id="a-CJ"></a>经曰。<a id="a-CK"></a>正言似反。<a id="a-CL"></a>谁其信者。<a id="a-CM"></a>昔龙树祖师大论所现曰。<a id="a-CN"></a>持戒皮禅定肉智慧骨微妙善心髓。<a id="a-CO"></a>夫微妙心者亦其承佛而密传者也。<a id="a-CP"></a>及达磨祖师品其弟子所证之浅深。<a id="a-CQ"></a>乃特引之曰。<a id="a-CR"></a>汝得吾皮得吾肉得吾骨汝得吾髓。<a id="a-CS"></a>于此而佛之心印益效也。<a id="a-CT"></a>其不言戒定慧妙心与其义者。<a id="a-CU"></a>此故略之。<a id="a-CV"></a>而存其微旨耳。<a id="a-CW"></a>其后垂百年。<a id="a-CX"></a>隋之智者顗禅师。<a id="a-CY"></a>因其申经乃更以义而分辩此四者之说。<a id="a-CZ"></a>至乎微妙善心髓。<a id="a-Ca"></a>谓是诸佛行处。<a id="a-Cb"></a>言语道断心行处灭。<a id="a-Cc"></a>不一不二微妙中道也。<a id="a-Cd"></a>然而龙树达磨其道。<a id="a-Ce"></a>及智者论之。<a id="a-Cf"></a>而益尊且辩矣。<a id="a-Cg"></a>斯心微密。<a id="a-Ch"></a>真所谓不可思议也。<a id="a-Ci"></a>非言非默。<a id="a-Cj"></a>识识所不及也。<a id="a-Ck"></a>智知所不到也。<a id="a-Cl"></a>吾少尝传闻于先善知识。<a id="a-Cm"></a>谓道育云。<a id="a-Cn"></a>四大本空五阴非有。<a id="a-Co"></a>而我见处无一法可得。<a id="a-Cp"></a>言语道断心行处灭。<a id="a-Cq"></a>而达磨曰汝得吾骨。<a id="a-Cr"></a>及二祖拜已归位而立。<a id="a-Cs"></a>乃曰。<a id="a-Ct"></a>汝得吾髓。<a id="a-Cu"></a>旨乎其尤极矣祖师之言也。<a id="a-Cv"></a>兹所以为县学之宗也。<a id="a-Cw"></a>唐僧神清讥禅者辄曰。<a id="a-Cx"></a>其传法贤圣。<a id="a-Cy"></a>间以声闻。<a id="a-Cz"></a>如大迦葉。<a id="a-D0"></a>虽即回心尚为小智。<a id="a-D1"></a>岂能传佛心印乎。<a id="a-D2"></a>清何其不思耶。<a id="a-D3"></a>涅槃曰。<a id="a-D4"></a>我今所有无上正法。<a id="a-D5"></a>悉已付嘱摩诃迦葉。<a id="a-D6"></a>如清之言。<a id="a-D7"></a>则大圣人乃妄付其法耳。<a id="a-D8"></a>此吾记内拒之已详。<a id="a-D9"></a>不复多云。<a id="a-DA"></a>验神清浅谬。<a id="a-DB"></a>不及智者之藩篱远矣。<a id="a-DC"></a>世称神清善学岂然。<a id="a-DD"></a>学所以求大道。<a id="a-DE"></a>路所以通天下。<a id="a-DF"></a>及其迷学而蔽道迷路而忘返。<a id="a-DG"></a>夫学与路亦为患矣。<a id="a-DH"></a>故至人不贵多学。<a id="a-DI"></a>不欲多岐也。<a id="a-DJ"></a>而后学之者愚陋。<a id="a-DK"></a>或妄评乎达磨祖师所谓得吾髓者。<a id="a-DL"></a>何其渎乱夫智者之说耶。</p>
  <p data-pb></p>
  <h2 id="aDM">第四篇</h2>
  <p id="aDN">客曰。<a id="a-DO"></a>教既载道。<a id="a-DP"></a>何必外教而传道耶。<a id="a-DQ"></a>又闻。<a id="a-DR"></a>夫圆顿教者。<a id="a-DS"></a>教与证一也。<a id="a-DT"></a>今乃教道相异。<a id="a-DU"></a>岂为圆乎哉。<a id="a-DV"></a>曰子未心通。<a id="a-DW"></a>宜善听之。<a id="a-DX"></a>古所谓教证一者。<a id="a-DY"></a>盖以文字之性亦有空分与正理贯耳。<a id="a-DZ"></a>非谓黄卷赤轴间言声字色摐然之有状者直与实相无相一也。<a id="a-Da"></a>若夫十二部之教。<a id="a-Db"></a>乃大圣人权巧应机垂迹。<a id="a-Dc"></a>而张本且假世名字语言发理。<a id="a-Dd"></a>以待人悟耳。<a id="a-De"></a>然理妙无所教。<a id="a-Df"></a>虽说及而语终不极。<a id="a-Dg"></a>其所谓教外别传者。<a id="a-Dh"></a>非果别于佛教也。<a id="a-Di"></a>正其教迹所不到者也。<a id="a-Dj"></a>犹大论曰。<a id="a-Dk"></a>言似言及。<a id="a-Dl"></a>而玄旨幽邃。<a id="a-Dm"></a>寻之虽深。<a id="a-Dn"></a>而失之愈远。<a id="a-Do"></a>其此谓也。<a id="a-Dp"></a>昔隋之智者顗公。<a id="a-Dq"></a>最为知教者也。<a id="a-Dr"></a>岂不曰。<a id="a-Ds"></a>佛法至理。<a id="a-Dt"></a>不可以言宣。<a id="a-Du"></a>岂存言方语本十二部乎。<a id="a-Dv"></a>按智度论曰。<a id="a-Dw"></a>诸佛断法爱。<a id="a-Dx"></a>不立经书。<a id="a-Dy"></a>亦不庄严语言。<a id="a-Dz"></a>如此则大圣人其意何尝必在于教乎。<a id="a-E0"></a>经曰。<a id="a-E1"></a>我坐道场时。<a id="a-E2"></a>不得一法。<a id="a-E3"></a>实空拳诳小儿。<a id="a-E4"></a>以度于一切。<a id="a-E5"></a>是岂非大圣人以教为权而不必专之乎。<a id="a-E6"></a>又经云。<a id="a-E7"></a>修多罗教如标月指。<a id="a-E8"></a>若复见月了知所标毕竟非月。<a id="a-E9"></a>是岂使人执其教迹耶。<a id="a-EA"></a>又经曰。<a id="a-EB"></a>始从鹿野苑终至跋提河。<a id="a-EC"></a>中间五十年。<a id="a-ED"></a>未曾说一字。<a id="a-EE"></a>斯固其教外之谓也。<a id="a-EF"></a>然此极此奥密。<a id="a-EG"></a>虽载于经亦但说耳。<a id="a-EH"></a>圣人验此故命以心相传。<a id="a-EI"></a>而禅者所谓教外别传乃此也。<a id="a-EJ"></a>当是可谓教证一乎非耶。<a id="a-EK"></a>圆哉非圆欤。<a id="a-EL"></a>曰夫十二部者。<a id="a-EM"></a>皆佛实语。<a id="a-EN"></a>岂尽权而果可外乎。<a id="a-EO"></a>曰汝悟乃自知之也。<a id="a-EP"></a>曰若古之禅德者。<a id="a-EQ"></a>有尽措经像而不复务之何谓也。<a id="a-ER"></a>曰此但毁相泯心者。<a id="a-ES"></a>亦犹经曰。<a id="a-ET"></a>唯除顿觉人并法不随顺。<a id="a-EU"></a>吾前所谓初诸祖师亦兼经教而行之者。<a id="a-EV"></a>佛子自宜以此两端量力而处之可也。<a id="a-EW"></a>若祖师以正宗而入震旦。<a id="a-EX"></a>与乎义学之者。<a id="a-EY"></a>息其争锋竞锐之心者有之矣。<a id="a-EZ"></a>与乎学者直指其心。<a id="a-Ea"></a>而免其章句之劳者有之矣。<a id="a-Eb"></a>与夫学者他悟。<a id="a-Ec"></a>而正验其是否者有之矣。<a id="a-Ed"></a>与其专以正宗而得法喜者。<a id="a-Ee"></a>五百余载其人固不可胜数也。<a id="a-Ef"></a>而如来遗后世标正印验。<a id="a-Eg"></a>其微旨不亦效乎。<a id="a-Eh"></a>祖师德被于世。<a id="a-Ei"></a>其亦至矣。<a id="a-Ej"></a>然正宗至微至密。<a id="a-Ek"></a>必得真道眼乃见。<a id="a-El"></a>苟以意解而强辩。<a id="a-Em"></a>虽益辩益差也。<a id="a-En"></a>吾无如之何。<a id="a-Eo"></a>龙树论曰。<a id="a-Ep"></a>若分别忆想。<a id="a-Eq"></a>即是魔罗网。<a id="a-Er"></a>不动不依止。<a id="a-Es"></a>是则为法印。<a id="a-Et"></a>待子洁清其分别戏论之心。<a id="a-Eu"></a>始可信吾教外所传乃真佛法印也。<a id="a-Ev"></a>曰既谓教外别传。<a id="a-Ew"></a>则与教不相关也。<a id="a-Ex"></a>而子必引涅槃之言为据。<a id="a-Ey"></a>岂其宜耶。<a id="a-Ez"></a>曰然。<a id="a-F0"></a>其意虽教外别传。<a id="a-F1"></a>而其事必教内所指。<a id="a-F2"></a>非指自佛教之内。<a id="a-F3"></a>则何表乎佛于教外而别有所传者耶。<a id="a-F4"></a>故如来示其事于垂终之言。<a id="a-F5"></a>亦谓其妙心吾已尝传之矣。<a id="a-F6"></a>孰谓不与教相关耶。<a id="a-F7"></a>而吾引涅槃不亦然乎。<a id="a-F8"></a>远公曰。<a id="a-F9"></a>既非名部之所分。<a id="a-FA"></a>亦不出乎其外。<a id="a-FB"></a>别有宗明矣。<a id="a-FC"></a>此言可思也。<a id="a-FD"></a>曰子谓必世世传受心印。<a id="a-FE"></a>永以为标正印验。<a id="a-FF"></a>何古之相承者。<a id="a-FG"></a>至乎曹溪而其祖遂绝耶。<a id="a-FH"></a>曰祖岂果绝乎。<a id="a-FI"></a>但正宗入正旦。<a id="a-FJ"></a>至曹溪历年已久。<a id="a-FK"></a>其人习知此法。<a id="a-FL"></a>其机缘纯熟者众。<a id="a-FM"></a>正宗得以而普传。<a id="a-FN"></a>虽其枝泒益分。<a id="a-FO"></a>而累累相承。<a id="a-FP"></a>亦各为其祖。<a id="a-FQ"></a>以法而递相标正印验。<a id="a-FR"></a>何尝阙然。<a id="a-FS"></a>亦犹世俗百氏得姓各为其家。<a id="a-FT"></a>而子孙相承继为祖祢。<a id="a-FU"></a>则未始无也。<a id="a-FV"></a>但此承法虽有支祖。<a id="a-FW"></a>而不如其正祖之盛也。<a id="a-FX"></a>曰吾以教而亦能见道。<a id="a-FY"></a>何必尔宗所传。<a id="a-FZ"></a>乃以为至乎。<a id="a-Fa"></a>曰子必以教而见道。<a id="a-Fb"></a>是见说也非见道也。<a id="a-Fc"></a>夫真见道者。<a id="a-Fd"></a>所谓穷理者也。<a id="a-Fe"></a>穷则能变。<a id="a-Ff"></a>变则能通。<a id="a-Fg"></a>善为变通乃为见道也。<a id="a-Fh"></a>夫变而通之者。<a id="a-Fi"></a>其始发于吾之正宗耳。<a id="a-Fj"></a>佛子苟能变通。<a id="a-Fk"></a>即预乎吾宗矣。<a id="a-Fl"></a>何谓何必尔宗乃为至耶。<a id="a-Fm"></a>况子辈未始知变。<a id="a-Fn"></a>岂为见道乎。<a id="a-Fo"></a>远公曰。<a id="a-Fp"></a>或将暨而不至。<a id="a-Fq"></a>或守方而未变。<a id="a-Fr"></a>盖子之谓乎。<a id="a-Fs"></a>若其世世之帝王公侯卿士大夫儒者之圣贤。<a id="a-Ft"></a>服膺而推敬此宗门者。<a id="a-Fu"></a>不可殚纪。<a id="a-Fv"></a>其略如吾宋之太宗真宗。<a id="a-Fw"></a>皆阅意最深。<a id="a-Fx"></a>而章圣皇帝为之修心诗曰。<a id="a-Fy"></a>初祖安禅在少林。<a id="a-Fz"></a>不传经教但传心。<a id="a-G0"></a>后人若悟真如性。<a id="a-G1"></a>密印由来妙理深。<a id="a-G2"></a>迄于今也而上留神。<a id="a-G3"></a>益专以此为偈为颂。<a id="a-G4"></a>方布满天下又益为祖师传法授衣之图。<a id="a-G5"></a>以正其宗祖者也。<a id="a-G6"></a>唐书曰(刘煦唐书也)达磨本以护国出家。<a id="a-G7"></a>入南海得禅宗妙法。<a id="a-G8"></a>自释迦文佛相传有衣钵为记。<a id="a-G9"></a>以世相传受。<a id="a-GA"></a>斐相国休为唐之圭峰传法碑曰。<a id="a-GB"></a>释迦如来最后以法眼付大迦葉。<a id="a-GC"></a>令祖祖相传别行于世。<a id="a-GD"></a>非私于迦葉而外人天声闻菩萨也。<a id="a-GE"></a>自迦葉至于达磨。<a id="a-GF"></a>凡二十八祖。<a id="a-GG"></a>达磨传之又至于能为六祖矣。<a id="a-GH"></a>昔李华吏部尝习知乎天台止观。<a id="a-GI"></a>及湛然禅师与诸僧命李为左溪朗师之碑。<a id="a-GJ"></a>而其文首引菩提达磨。<a id="a-GK"></a>谓二十九世相承。<a id="a-GL"></a>大迦葉传佛心法。<a id="a-GM"></a>未闻有非之者。<a id="a-GN"></a>而隋之智者顗公。<a id="a-GO"></a>亦尝引此禅经四随之义。<a id="a-GP"></a>以证其教之四悉檀者。<a id="a-GQ"></a>若智者特能区别四教。<a id="a-GR"></a>乃不世之大法师也。<a id="a-GS"></a>苟昙摩多罗其道不至。<a id="a-GT"></a>其人非祖。<a id="a-GU"></a>彼岂肯推其言而为据乎。<a id="a-GV"></a>永嘉大师玄觉。<a id="a-GW"></a>本学天台三观。<a id="a-GX"></a>义解精修。<a id="a-GY"></a>其殆异僧也(其学三观所证。<a id="a-GZ"></a>见天台四教仪及永嘉集)及其着证道歌乃曰。<a id="a-Ga"></a>明明佛敕曹溪是。<a id="a-Gb"></a>清凉国师澄观大法师也。<a id="a-Gc"></a>其尝谓曰。<a id="a-Gd"></a>果海离念而心传。<a id="a-Ge"></a>圭峰乃释之曰。<a id="a-Gf"></a>此即达磨以心传心。<a id="a-Gg"></a>不立文字之意也。<a id="a-Gh"></a>禅源诠祖图云。<a id="a-Gi"></a>观公尝参问大禅德曰。<a id="a-Gj"></a>浮杯或曰。<a id="a-Gk"></a>又学于五台亡名禅师者。<a id="a-Gl"></a>故其言乃尔也。<a id="a-Gm"></a>维扬法慎大律师也亦曰。<a id="a-Gn"></a>天台止观包一切经义。<a id="a-Go"></a>东山法门是一切佛乘。<a id="a-Gp"></a>色空两忘慧定双照。<a id="a-Gq"></a>不可得而称也。<a id="a-Gr"></a>苟吾正宗其道不大至。<a id="a-Gs"></a>而我朝之三大圣人。<a id="a-Gt"></a>岂肯从事如是之盛耶。<a id="a-Gu"></a>自昔预其从者。<a id="a-Gv"></a>若牛头融祖。<a id="a-Gw"></a>若安公秀公一行大师嵩山圭公。<a id="a-Gx"></a>若南阳国师江西大寂。<a id="a-Gy"></a>如此诸公不可胜数。<a id="a-Gz"></a>皆道风天下。<a id="a-H0"></a>德贯神明。<a id="a-H1"></a>虽万乘拜伏师敬而不自喜。<a id="a-H2"></a>巍巍乎柱础。<a id="a-H3"></a>佛氏万世光贲大教。<a id="a-H4"></a>是亦可以卜其法之如何耳。<a id="a-H5"></a>而纵其道极玄。<a id="a-H6"></a>彼学者不能见之。<a id="a-H7"></a>胡不稍思。<a id="a-H8"></a>今至圣天子与夫隋唐诸大义学之师。<a id="a-H9"></a>其所为意者以自警乎。<a id="a-HA"></a>初宣律师以达磨预之习禅高僧。<a id="a-HB"></a>而降之已甚复不列其承法师宗者。<a id="a-HC"></a>蒙尝患其不公。<a id="a-HD"></a>而吾宗赞宁僧录。<a id="a-HE"></a>继宣为传。<a id="a-HF"></a>其评三教乃曰。<a id="a-HG"></a>心教义加(谓三乘经律论。<a id="a-HH"></a>为显教。<a id="a-HI"></a>谓瑜珈五部曼荼罗法。<a id="a-HJ"></a>为密教。<a id="a-HK"></a>谓禅宗直指人心见性成佛。<a id="a-HL"></a>为心教也)故其论习禅科。<a id="a-HM"></a>尤尊乎达磨之宗曰。<a id="a-HN"></a>如此修证是最上乘禅也。<a id="a-HO"></a>又曰。<a id="a-HP"></a>禅之为物也。<a id="a-HQ"></a>其大矣哉。<a id="a-HR"></a>诸佛得之升等妙。<a id="a-HS"></a>率由速疾之门。<a id="a-HT"></a>无过此也。<a id="a-HU"></a>及考宁所撰鹫峰圣贤录者。<a id="a-HV"></a>虽论传法宗祖。<a id="a-HW"></a>盖亦傍乎宝林付法藏二传矣。<a id="a-HX"></a>非有异闻也。<a id="a-HY"></a>然其所断浮泛。<a id="a-HZ"></a>是非不明。<a id="a-Ha"></a>终不能深推大经大论而验实佛意。<a id="a-Hb"></a>使后世学者益以相疑。<a id="a-Hc"></a>是亦二古之短也。<a id="a-Hd"></a>方今宗门虽衰师表者混滥鲜得其人。<a id="a-He"></a>而彼学之者有识。<a id="a-Hf"></a>自当尊奉先佛圣意。<a id="a-Hg"></a>岂宜幸其衰乘其无人不顾其大宗大祖而渎乱乎法门事体。<a id="a-Hh"></a>是可谓有识乎。<a id="a-Hi"></a>世书曰。<a id="a-Hj"></a>赐也尔爱其羊。<a id="a-Hk"></a>我爱其礼。<a id="a-Hl"></a>是亦不忘其圣人之道者也。<a id="a-Hm"></a>彼学之者亦少宜思之。<a id="a-Hn"></a>始达磨道显于魏。<a id="a-Ho"></a>而梁之武帝遗魏书曰。<a id="a-Hp"></a>共赖观音分化。<a id="a-Hq"></a>又曰。<a id="a-Hr"></a>圣胄大师慧远法师。<a id="a-Hs"></a>序其禅经曰。<a id="a-Ht"></a>非夫道冠三乘智通十地。<a id="a-Hu"></a>孰能洞玄根于法身。<a id="a-Hv"></a>归宗一于无相。<a id="a-Hw"></a>如此则达磨果圣人也。<a id="a-Hx"></a>以梁武之尊远公之贤圣。<a id="a-Hy"></a>其所称之亦可信矣。<a id="a-Hz"></a>吾见其辄以达磨而为戏者。<a id="a-I0"></a>何其不知量也。<a id="a-I1"></a>若达磨出于如来之后世。<a id="a-I2"></a>而乃称禅经者。<a id="a-I3"></a>盖其采众经。<a id="a-I4"></a>始欲以佛言为量以发后人之信心耳。<a id="a-I5"></a>故远公序曰。<a id="a-I6"></a>撮诸经要劝发大乘。<a id="a-I7"></a>此其证矣。</p>
 </body>
</html>