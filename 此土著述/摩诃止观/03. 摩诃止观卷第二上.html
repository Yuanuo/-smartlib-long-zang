<!doctype html>
<html id="z3IBWZX1ND" data-ver="988">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第二上</h1>
  <p id="a2">二劝进四种三昧入菩萨位。<a id="a-3"></a>说是止观者。<a id="a-4"></a>夫欲登妙位非行不阶。<a id="a-5"></a>善解钻摇醍醐可获。<a id="a-6"></a>法华云。<a id="a-7"></a>又见佛子修种种行以求佛道。<a id="a-8"></a>行法众多略言其四。<a id="a-9"></a>一常坐。<a id="a-A"></a>二常行。<a id="a-B"></a>三半行半坐。<a id="a-C"></a>四非行非坐。<a id="a-D"></a>通称三昧者。<a id="a-E"></a>调直定也。<a id="a-F"></a>大论云。<a id="a-G"></a>善心一处住不动。<a id="a-H"></a>是名三昧。<a id="a-I"></a>法界是一处。<a id="a-J"></a>正观能住不动。<a id="a-K"></a>四行为缘。<a id="a-L"></a>观心藉缘调直。<a id="a-M"></a>故称三昧也。<a id="a-N"></a>一常坐者。<a id="a-O"></a>出文殊说文殊问两般若。<a id="a-P"></a>名为一行三昧。<a id="a-Q"></a>今初明方法。<a id="a-R"></a>次明劝修。<a id="a-S"></a>方法者。<a id="a-T"></a>身论开遮。<a id="a-U"></a>口论说默。<a id="a-V"></a>意论止观。<a id="a-W"></a>身开常坐遮行住卧。<a id="a-X"></a>或可处众独则弥善。<a id="a-Y"></a>居一静室或空闲地。<a id="a-Z"></a>离诸喧闹。<a id="a-a"></a>安一绳床傍无余座。<a id="a-b"></a>九十日为一期。<a id="a-c"></a>结跏正坐项脊端直。<a id="a-d"></a>不动不摇不萎不倚。<a id="a-e"></a>以坐自誓。<a id="a-f"></a>肋不拄床。<a id="a-g"></a>况复尸卧游戏住立。<a id="a-h"></a>除经行食便利。<a id="a-i"></a>随一佛方面端坐正向。<a id="a-j"></a>时刻相续无须臾废。<a id="a-k"></a>所开者专坐。<a id="a-l"></a>所遮者勿犯。<a id="a-m"></a>不欺佛不负心不诳众生。<a id="a-n"></a>口说默者。<a id="a-o"></a>若坐疲极。<a id="a-p"></a>或疾病所困。<a id="a-q"></a>或睡盖所覆。<a id="a-r"></a>内外障侵夺正念心不能遣却。<a id="a-s"></a>当专称一佛名字惭愧忏悔以命自归。<a id="a-t"></a>与称十方佛名功德正等。<a id="a-u"></a>所以者何。<a id="a-v"></a>如人忧喜郁怫举声歌哭悲笑则畅。<a id="a-w"></a>行人亦尔。<a id="a-x"></a>风触七处成身业。<a id="a-y"></a>声响出唇成口业。<a id="a-z"></a>二能助意成机感佛俯降。<a id="a-10"></a>如人引重自力不前。<a id="a-11"></a>假傍救助则蒙轻举。<a id="a-12"></a>行人亦尔。<a id="a-13"></a>心弱不能排障。<a id="a-14"></a>称名请护恶缘不能坏。<a id="a-15"></a>若于法门未了。<a id="a-16"></a>当亲近解般若者。<a id="a-17"></a>如闻修学。<a id="a-18"></a>能入一行三昧面见诸佛上菩萨位。<a id="a-19"></a>诵经诵咒尚喧于静。<a id="a-1A"></a>况世俗言语耶。<a id="a-1B"></a>意止观者。<a id="a-1C"></a>端坐正念。<a id="a-1D"></a>蠲除恶觉舍诸乱想。<a id="a-1E"></a>莫杂思惟不取相貌。<a id="a-1F"></a>但专系缘法界一念法界。<a id="a-1G"></a>系缘是止。<a id="a-1H"></a>一念是观。<a id="a-1I"></a>信一切法皆是佛法。<a id="a-1J"></a>无前无后无复际畔。<a id="a-1K"></a>无知者无说者。<a id="a-1L"></a>若无知无说则非有非无。<a id="a-1M"></a>非知者非不知者。<a id="a-1N"></a>离此二边住无所住。<a id="a-1O"></a>如诸佛住安处寂灭法界。<a id="a-1P"></a>闻此深法勿生惊怖。<a id="a-1Q"></a>此法界亦名菩提。<a id="a-1R"></a>亦名不可思议境界。<a id="a-1S"></a>亦名般若。<a id="a-1T"></a>亦名不生不灭。<a id="a-1U"></a>如是等一切法与法界无二无别。<a id="a-1V"></a>闻无二无别勿生疑惑。<a id="a-1W"></a>能如是观者。<a id="a-1X"></a>是观如来十号。<a id="a-1Y"></a>观如来时不谓如来为如来。<a id="a-1Z"></a>无有如来为如来。<a id="a-1a"></a>亦无如来智能知如来者。<a id="a-1b"></a>如来及如来智。<a id="a-1c"></a>无二相。<a id="a-1d"></a>无动相。<a id="a-1e"></a>不作相。<a id="a-1f"></a>不在方不离方。<a id="a-1g"></a>非三世非不三世。<a id="a-1h"></a>非二相非不二相。<a id="a-1i"></a>非垢相非净相。<a id="a-1j"></a>此观如来甚为希有。<a id="a-1k"></a>犹如虚空无有过失增长正念。<a id="a-1l"></a>见佛相好如照水镜自见其形。<a id="a-1m"></a>初见一佛。<a id="a-1n"></a>次见十方佛。<a id="a-1o"></a>不用神通往见佛。<a id="a-1p"></a>唯住此处见诸佛闻佛说法。<a id="a-1q"></a>得如实义为一切众生见如来。<a id="a-1r"></a>而不取如来相。<a id="a-1s"></a>化一切众生向涅槃而不取涅槃相。<a id="a-1t"></a>为一切众生发大庄严而不见庄严相。<a id="a-1u"></a>无形无相无见闻知。<a id="a-1v"></a>佛不证得是为希有。<a id="a-1w"></a>何以故。<a id="a-1x"></a>佛即法界。<a id="a-1y"></a>若以法界证法界即是诤论。<a id="a-1z"></a>无证无得。<a id="a-20"></a>观众生相如诸佛相。<a id="a-21"></a>众生界量如诸佛界量。<a id="a-22"></a>诸佛界量不可思议。<a id="a-23"></a>众生界量亦不可思议。<a id="a-24"></a>众生界住如虚空住。<a id="a-25"></a>以不住法以无相法住般若中。<a id="a-26"></a>不见凡法云何舍。<a id="a-27"></a>不见圣法云何取。<a id="a-28"></a>生死涅槃垢净亦如是。<a id="a-29"></a>不舍不取但住实际。<a id="a-2A"></a>如此观众生真佛法界。<a id="a-2B"></a>观贪欲嗔痴诸烦恼。<a id="a-2C"></a>恒是寂灭行。<a id="a-2D"></a>是无动行。<a id="a-2E"></a>非生死法非涅槃法。<a id="a-2F"></a>不舍诸见不舍无为。<a id="a-2G"></a>而修佛道。<a id="a-2H"></a>非修道非不修道。<a id="a-2I"></a>是名正住烦恼法界也。<a id="a-2J"></a>观业重者。<a id="a-2K"></a>无出五逆。<a id="a-2L"></a>五逆即是菩提。<a id="a-2M"></a>菩提五逆无二相。<a id="a-2N"></a>无觉者。<a id="a-2O"></a>无知者。<a id="a-2P"></a>无分别者。<a id="a-2Q"></a>逆罪相实相相。<a id="a-2R"></a>皆不可思议不可坏。<a id="a-2S"></a>本无本性。<a id="a-2T"></a>一切业缘皆住实际。<a id="a-2U"></a>不来不去非因非果。<a id="a-2V"></a>是为观业即是法界印。<a id="a-2W"></a>法界印四魔所不能坏魔不得便。<a id="a-2X"></a>何以故。<a id="a-2Y"></a>魔即法界印。<a id="a-2Z"></a>法界印云何毁法界印。<a id="a-2a"></a>以此意历一切法亦应可解。<a id="a-2b"></a>上所说者皆是经文。<a id="a-2c"></a>劝修者。<a id="a-2d"></a>称实功德奖于行者。<a id="a-2e"></a>法界法是佛真法。<a id="a-2f"></a>是菩萨印。<a id="a-2g"></a>闻此法不惊不畏。<a id="a-2h"></a>乃从百千万亿佛所久植德本。<a id="a-2i"></a>譬如长者失摩尼珠后还得之。<a id="a-2j"></a>心甚欢喜。<a id="a-2k"></a>四众不闻此法。<a id="a-2l"></a>心则苦恼。<a id="a-2m"></a>若闻信解欢喜亦然。<a id="a-2n"></a>当知此人即是见佛。<a id="a-2o"></a>已曾从文殊闻是法。<a id="a-2p"></a>身子曰。<a id="a-2q"></a>谛了此义是名菩萨摩诃萨。<a id="a-2r"></a>弥勒云。<a id="a-2s"></a>是人近佛座佛觉此法故。<a id="a-2t"></a>故文殊云。<a id="a-2u"></a>闻此法不惊即是见佛。<a id="a-2v"></a>佛言。<a id="a-2w"></a>即住不退地具六波罗蜜。<a id="a-2x"></a>具一切佛法矣。<a id="a-2y"></a>若人欲得一切佛法相好威仪说法音声十力无畏者。<a id="a-2z"></a>当行此一行三昧。<a id="a-30"></a>勤行不懈则能得入。<a id="a-31"></a>如治摩尼珠随磨随光。<a id="a-32"></a>证不可思议功德。<a id="a-33"></a>菩萨能知速得菩提。<a id="a-34"></a>比丘比丘尼闻不惊。<a id="a-35"></a>即随佛出家。<a id="a-36"></a>信士信女闻不惊。<a id="a-37"></a>即真归依。<a id="a-38"></a>此之称誉出彼两经(云云)</p>
  <p id="a39">○二常行三昧者。<a id="a-3A"></a>先方法。<a id="a-3B"></a>次劝修。<a id="a-3C"></a>方法者。<a id="a-3D"></a>身开遮。<a id="a-3E"></a>口说默。<a id="a-3F"></a>意止观。<a id="a-3G"></a>此法出般舟三昧经翻为佛立。<a id="a-3H"></a>佛立三义。<a id="a-3I"></a>一佛威力。<a id="a-3J"></a>二三昧力。<a id="a-3K"></a>三行者本功德力。<a id="a-3L"></a>能于定中见十方现在佛在其前立。<a id="a-3M"></a>如明眼人清夜观星。<a id="a-3N"></a>见十方佛亦如是多。<a id="a-3O"></a>故名佛立三昧。<a id="a-3P"></a>十住婆沙偈云。<a id="a-3Q"></a>是三昧住处。<a id="a-3R"></a>少中多差别。<a id="a-3S"></a>如是种种相。<a id="a-3T"></a>亦应须论议。<a id="a-3U"></a>住处者。<a id="a-3V"></a>或于初禅二三四中间。<a id="a-3W"></a>发是势力能生三昧故名住处。<a id="a-3X"></a>初禅少二禅中三四多。<a id="a-3Y"></a>或少时住名少。<a id="a-3Z"></a>或见世界少。<a id="a-3a"></a>或见佛少故名少。<a id="a-3b"></a>中多亦如是。<a id="a-3c"></a>身开常行。<a id="a-3d"></a>行此法时避恶知识及痴人亲属乡里。<a id="a-3e"></a>常独处止不得希望他人有所求索。<a id="a-3f"></a>常乞食不受别请。<a id="a-3g"></a>严饰道场备诸供具香肴甘果。<a id="a-3h"></a>盥沐其身。<a id="a-3i"></a>左右出入改换衣服。<a id="a-3j"></a>唯专行旋。<a id="a-3k"></a>九十日为一期。<a id="a-3l"></a>须明师善内外律能开除妨障。<a id="a-3m"></a>于所闻三昧处如视世尊。<a id="a-3n"></a>不嫌不恚不见短长。<a id="a-3o"></a>当割肌肉供养师。<a id="a-3p"></a>况复余耶。<a id="a-3q"></a>承事师如仆奉大家。<a id="a-3r"></a>若于师生恶。<a id="a-3s"></a>求是三昧终难得。<a id="a-3t"></a>须外护如母养子。<a id="a-3u"></a>须同行如共涉险。<a id="a-3v"></a>须要期誓愿使我筋骨枯朽。<a id="a-3w"></a>学是三昧不得终不休息。<a id="a-3x"></a>起大信无能坏者。<a id="a-3y"></a>起大精进无能及者。<a id="a-3z"></a>所入智无能逮者。<a id="a-40"></a>常与善师从事。<a id="a-41"></a>终竟三月不得念世间想欲如弹指顷。<a id="a-42"></a>三月终竟不得卧出如弹指顷。<a id="a-43"></a>终竟三月行不得休息。<a id="a-44"></a>除坐食左右。<a id="a-45"></a>为人说经不得希望衣食。<a id="a-46"></a>婆沙偈云。<a id="a-47"></a>亲近善知识。<a id="a-48"></a>精进无懈怠。<a id="a-49"></a>智慧甚坚牢。<a id="a-4A"></a>信力无妄动。<a id="a-4B"></a>口说默者。<a id="a-4C"></a>九十日身常行无休息。<a id="a-4D"></a>九十日口常唱阿弥陀佛名无休息。<a id="a-4E"></a>九十日心常念阿弥陀佛无休息或唱念俱运。<a id="a-4F"></a>或先念后唱。<a id="a-4G"></a>或先唱后念。<a id="a-4H"></a>唱念相继无休息时。<a id="a-4I"></a>若唱弥陀即是唱十方佛功德等。<a id="a-4J"></a>但专以弥陀为法门主。<a id="a-4K"></a>举要言之。<a id="a-4L"></a>步步声声念念唯在阿弥陀佛。<a id="a-4M"></a>意论止观者。<a id="a-4N"></a>念西方阿弥陀佛。<a id="a-4O"></a>去此十万亿佛刹。<a id="a-4P"></a>在宝地宝池宝树宝堂。<a id="a-4Q"></a>众菩萨中央坐说经。<a id="a-4R"></a>三月常念佛。<a id="a-4S"></a>云何念。<a id="a-4T"></a>念三十二相。<a id="a-4U"></a>从足下千辐轮相。<a id="a-4V"></a>一一逆缘念诸相乃至无见顶。<a id="a-4W"></a>亦应从顶相顺缘。<a id="a-4X"></a>乃至千辐轮。<a id="a-4Y"></a>令我亦逮是相。<a id="a-4Z"></a>又念我当从心得佛从身得佛。<a id="a-4a"></a>佛不用心得不用身得。<a id="a-4b"></a>不用心得佛色。<a id="a-4c"></a>不用色得佛心。<a id="a-4d"></a>何以故。<a id="a-4e"></a>心者佛无心。<a id="a-4f"></a>色者佛无色。<a id="a-4g"></a>故不用色心得三菩提。<a id="a-4h"></a>佛色已尽乃至识已尽。<a id="a-4i"></a>佛所说尽者痴人不知智者晓了。<a id="a-4j"></a>不用身口得佛。<a id="a-4k"></a>不用智慧得佛。<a id="a-4l"></a>何以故。<a id="a-4m"></a>智慧索不可得。<a id="a-4n"></a>自索我了不可得。<a id="a-4o"></a>亦无所见。<a id="a-4p"></a>一切法本无所有坏本绝本(其一)如梦见七宝亲属欢乐。<a id="a-4q"></a>觉已追念不知在何处。<a id="a-4r"></a>如是念佛。<a id="a-4s"></a>又如舍卫有女名须门。<a id="a-4t"></a>闻之心喜。<a id="a-4u"></a>夜梦从事。<a id="a-4v"></a>觉已念之。<a id="a-4w"></a>彼不来我不往。<a id="a-4x"></a>而乐事宛然。<a id="a-4y"></a>当如是念佛。<a id="a-4z"></a>如人行大泽饥渴梦得美食觉已腹空。<a id="a-50"></a>自念一切所有法皆如梦。<a id="a-51"></a>当如是念佛。<a id="a-52"></a>数数念莫得休息。<a id="a-53"></a>用是念当生阿弥陀佛国。<a id="a-54"></a>是名如相念。<a id="a-55"></a>如人以宝倚琉璃上影现其中。<a id="a-56"></a>亦如比丘观骨骨起种种光。<a id="a-57"></a>此无持来者。<a id="a-58"></a>亦无有是骨。<a id="a-59"></a>是意作耳。<a id="a-5A"></a>如镜中像不外来不中生。<a id="a-5B"></a>以镜净故自见其形。<a id="a-5C"></a>行人色清净所有者清净。<a id="a-5D"></a>欲见佛即见佛。<a id="a-5E"></a>见即问问即报。<a id="a-5F"></a>闻经大欢喜(其二)自念佛从何所来。<a id="a-5G"></a>我亦无所至。<a id="a-5H"></a>我所念即见。<a id="a-5I"></a>心作佛心自见心见佛心。<a id="a-5J"></a>是佛心是我心见佛。<a id="a-5K"></a>心不自知心心不自见心。<a id="a-5L"></a>心有想为痴心无想是泥洹。<a id="a-5M"></a>是法无可示者皆念所为。<a id="a-5N"></a>设有念亦了无所有空耳(其三)偈云。<a id="a-5O"></a>心者不知心。<a id="a-5P"></a>有心不见心。<a id="a-5Q"></a>心起想即痴无想即泥洹。<a id="a-5R"></a>诸佛从心得解脱。<a id="a-5S"></a>心者无垢名清净。<a id="a-5T"></a>五道鲜洁不受色。<a id="a-5U"></a>有解此者成大道。<a id="a-5V"></a>是名佛印。<a id="a-5W"></a>无所贪无所著。<a id="a-5X"></a>无所求无所想。<a id="a-5Y"></a>所有尽所欲尽。<a id="a-5Z"></a>无所从生无所可灭。<a id="a-5a"></a>无所坏败。<a id="a-5b"></a>道要道本。<a id="a-5c"></a>是印二乘不能坏。<a id="a-5d"></a>何况魔邪(云云)。<a id="a-5e"></a>婆沙明新发意菩萨。<a id="a-5f"></a>先念佛色相相体相业相果相用得下势力。<a id="a-5g"></a>次念佛四十不共法心得中势力。<a id="a-5h"></a>次念实佛得佛上势力。<a id="a-5i"></a>而不着色法二身。<a id="a-5j"></a>偈云。<a id="a-5k"></a>不贪着色身。<a id="a-5l"></a>法身亦不着。<a id="a-5m"></a>善知一切法永寂如虚空。<a id="a-5n"></a>劝修者。<a id="a-5o"></a>若人欲得智慧如大海。<a id="a-5p"></a>令无能为我作师者。<a id="a-5q"></a>于此坐不运神通。<a id="a-5r"></a>悉见诸佛。<a id="a-5s"></a>悉闻所说。<a id="a-5t"></a>悉能受持者。<a id="a-5u"></a>常行三昧。<a id="a-5v"></a>于诸功德最为第一。<a id="a-5w"></a>此三昧是诸佛母。<a id="a-5x"></a>佛眼佛父无生大悲母。<a id="a-5y"></a>一切诸如来从是二法生。<a id="a-5z"></a>碎大千地及草木为尘。<a id="a-60"></a>一尘为一佛刹。<a id="a-61"></a>满尔世界中宝用布施其福甚多。<a id="a-62"></a>不如闻此三昧不惊不畏。<a id="a-63"></a>况信受持读诵为人说。<a id="a-64"></a>况定心修习如[(殼-一)/牛]牛乳顷。<a id="a-65"></a>况能成是三昧。<a id="a-66"></a>故无量无量。<a id="a-67"></a>婆沙云。<a id="a-68"></a>劫火官贼怨毒龙兽众病侵是人者无有是处。<a id="a-69"></a>此人常为天龙八部诸佛皆共护念称赞。<a id="a-6A"></a>皆共欲见共来其所。<a id="a-6B"></a>若闻此三昧如上四番功德皆随喜。<a id="a-6C"></a>三世诸佛菩萨皆随喜。<a id="a-6D"></a>复胜上四番功德。<a id="a-6E"></a>若不修如是法失无量重宝。<a id="a-6F"></a>人天为之忧悲。<a id="a-6G"></a>如齆人把栴檀而不嗅。<a id="a-6H"></a>如田家子以摩尼珠博一头牛(云云)。</p>
  <p id="a6I">○三明半行半坐。<a id="a-6J"></a>亦先方法次劝修。<a id="a-6K"></a>方法者。<a id="a-6L"></a>身开遮。<a id="a-6M"></a>口说默。<a id="a-6N"></a>意止观。<a id="a-6O"></a>此出二经。<a id="a-6P"></a>方等云。<a id="a-6Q"></a>旋百二十匝却坐思惟。<a id="a-6R"></a>法华云。<a id="a-6S"></a>其人若行若立读诵是经。<a id="a-6T"></a>若坐思惟是经。<a id="a-6U"></a>我乘六牙白象现其人前。<a id="a-6V"></a>故知俱用半行半坐为方法也。<a id="a-6W"></a>方等至尊不可聊尔。<a id="a-6X"></a>若欲修习神明为证。<a id="a-6Y"></a>先求梦王。<a id="a-6Z"></a>若得见一是许忏悔。<a id="a-6a"></a>于闲静处庄严道场。<a id="a-6b"></a>香泥涂地及室内外。<a id="a-6c"></a>作圆坛彩画悬五色幡。<a id="a-6d"></a>烧海岸香然灯敷高座。<a id="a-6e"></a>请二十四尊像多亦无妨。<a id="a-6f"></a>设肴馔尽心力。<a id="a-6g"></a>须新净衣鞋屩。<a id="a-6h"></a>无新浣故。<a id="a-6i"></a>出入着脱无令参杂。<a id="a-6j"></a>七日长斋。<a id="a-6k"></a>日三时洗浴。<a id="a-6l"></a>初日供养僧随意多少。<a id="a-6m"></a>别请一明了内外律者为师。<a id="a-6n"></a>受二十四戒及陀罗尼咒。<a id="a-6o"></a>对师说罪。<a id="a-6p"></a>要用月八日十五日。<a id="a-6q"></a>当以七日为一期。<a id="a-6r"></a>决不可减。<a id="a-6s"></a>若能更进随意堪任。<a id="a-6t"></a>十人已还不得出此。<a id="a-6u"></a>俗人亦许。<a id="a-6v"></a>须办单缝三衣备佛法式也。<a id="a-6w"></a>口说默者。<a id="a-6x"></a>预诵陀罗尼咒一篇使利。<a id="a-6y"></a>于初日分异口同音。<a id="a-6z"></a>三遍召请三宝十佛。<a id="a-70"></a>方等父母。<a id="a-71"></a>十法王子。<a id="a-72"></a>召请法在国清百录中。<a id="a-73"></a>请竟烧香运念三业供养。<a id="a-74"></a>供养讫礼前所请三宝。<a id="a-75"></a>礼竟以志诚心悲泣雨泪。<a id="a-76"></a>陈悔罪咎竟。<a id="a-77"></a>起旋百二十匝。<a id="a-78"></a>一旋一咒不迟不疾不高不下。<a id="a-79"></a>旋咒竟礼十佛方等十法王子。<a id="a-7A"></a>如是作已。<a id="a-7B"></a>却坐思惟。<a id="a-7C"></a>思惟讫。<a id="a-7D"></a>更起旋咒。<a id="a-7E"></a>旋咒竟。<a id="a-7F"></a>更却坐思惟。<a id="a-7G"></a>周而复始。<a id="a-7H"></a>终竟七日。<a id="a-7I"></a>其法如是。<a id="a-7J"></a>从第二时略召请。<a id="a-7K"></a>余悉如常。<a id="a-7L"></a>意止观者。<a id="a-7M"></a>经令思惟。<a id="a-7N"></a>思惟摩诃袒持陀罗尼。<a id="a-7O"></a>翻为大秘要遮恶持善。<a id="a-7P"></a>秘要秖是实相中道正空。<a id="a-7Q"></a>经言。<a id="a-7R"></a>吾从真实中来。<a id="a-7S"></a>真实者寂灭相。<a id="a-7T"></a>寂灭相者无有所求。<a id="a-7U"></a>求者亦空。<a id="a-7V"></a>得者著者。<a id="a-7W"></a>实者来者。<a id="a-7X"></a>语者问者悉空。<a id="a-7Y"></a>寂灭涅槃亦复皆空。<a id="a-7Z"></a>一切虚空分界亦复皆空(其一)无所求中吾故求之。<a id="a-7a"></a>如是空空真实之法。<a id="a-7b"></a>当于何求。<a id="a-7c"></a>六波罗蜜中求(其二)此与大品十八空同。<a id="a-7d"></a>大经迦毗罗城空。<a id="a-7e"></a>如来空大涅槃空。<a id="a-7f"></a>更无有异。<a id="a-7g"></a>以此空慧历一切事无不成观。<a id="a-7h"></a>方等者。<a id="a-7i"></a>或言广平。<a id="a-7j"></a>今言。<a id="a-7k"></a>方者法也。<a id="a-7l"></a>般若有四种方法。<a id="a-7m"></a>谓四门入清凉池即方也。<a id="a-7n"></a>所契之理平等大慧即等也。<a id="a-7o"></a>令求梦王。<a id="a-7p"></a>即二观前方便也。<a id="a-7q"></a>道场即清净境界也。<a id="a-7r"></a>治五住糠显实相米。<a id="a-7s"></a>亦是定慧用庄严法身也。<a id="a-7t"></a>香涂者。<a id="a-7u"></a>即无上尸罗也。<a id="a-7v"></a>五色盖者。<a id="a-7w"></a>观五阴免子缚起大慈悲覆法界也。<a id="a-7x"></a>圆坛者。<a id="a-7y"></a>即实相不动地也。<a id="a-7z"></a>缯旛即翻法界上迷生动出之解。<a id="a-80"></a>旛坛不相离。<a id="a-81"></a>即动出不动出不相离也。<a id="a-82"></a>香灯即戒慧也。<a id="a-83"></a>高座者诸法空也。<a id="a-84"></a>一切佛皆栖此空。<a id="a-85"></a>二十四像者。<a id="a-86"></a>即是逆顺观十二因缘觉了智也。<a id="a-87"></a>肴馔者。<a id="a-88"></a>即是无常苦酢助道观也。<a id="a-89"></a>新净衣者。<a id="a-8A"></a>即寂灭忍也。<a id="a-8B"></a>嗔惑重积称故。<a id="a-8C"></a>翻嗔起忍名为新。<a id="a-8D"></a>七日即七觉也。<a id="a-8E"></a>一日即一实谛也。<a id="a-8F"></a>三洗即观一实修三观荡三障净三智也。<a id="a-8G"></a>一师者。<a id="a-8H"></a>即一实谛也。<a id="a-8I"></a>二十四戒者。<a id="a-8J"></a>逆顺十二因缘发道共戒也。<a id="a-8K"></a>咒者嘱对也。<a id="a-8L"></a>璎珞明十二因缘有十种。<a id="a-8M"></a>即有一百二十支。<a id="a-8N"></a>一咒一支。<a id="a-8O"></a>束而言之秖是三道。<a id="a-8P"></a>谓苦业烦恼也。<a id="a-8Q"></a>今咒此因缘即是咒于三道而论忏悔。<a id="a-8R"></a>事忏忏苦道业道。<a id="a-8S"></a>理忏忏烦恼道。<a id="a-8T"></a>文云。<a id="a-8U"></a>犯沙弥戒乃至大比丘戒。<a id="a-8V"></a>若不还生无有是处。<a id="a-8W"></a>即忏业道文也。<a id="a-8X"></a>眼耳诸根清净即忏苦道文也。<a id="a-8Y"></a>第七日见十方佛闻法得不退转。<a id="a-8Z"></a>即忏烦恼道文也。<a id="a-8a"></a>三障去即十二因缘树坏。<a id="a-8b"></a>亦是五阴舍空。<a id="a-8c"></a>思惟实相正破于此。<a id="a-8d"></a>故名诸佛实法忏悔也。<a id="a-8e"></a>劝修者。<a id="a-8f"></a>诸佛得道皆由此法。<a id="a-8g"></a>是佛父母世间无上大宝。<a id="a-8h"></a>若能修行得全分宝。<a id="a-8i"></a>但能读诵得中分宝。<a id="a-8j"></a>华香供养得下分宝。<a id="a-8k"></a>佛与文殊说下分宝所不能尽。<a id="a-8l"></a>况中上耶。<a id="a-8m"></a>若从地积宝至梵天以奉于佛。<a id="a-8n"></a>不如施持经者一食充躯。<a id="a-8o"></a>如经广说(云云)。<a id="a-8p"></a>约法华亦明方法劝修。<a id="a-8q"></a>方法者。<a id="a-8r"></a>身开遮。<a id="a-8s"></a>口说默。<a id="a-8t"></a>意止观。<a id="a-8u"></a>身开为十。<a id="a-8v"></a>一严净道场。<a id="a-8w"></a>二净身。<a id="a-8x"></a>三三业供养。<a id="a-8y"></a>四请佛。<a id="a-8z"></a>五礼佛。<a id="a-90"></a>六六根忏悔。<a id="a-91"></a>七绕旋。<a id="a-92"></a>八诵经。<a id="a-93"></a>九坐禅。<a id="a-94"></a>十证相。<a id="a-95"></a>别有一卷名法华三昧。<a id="a-96"></a>是天台师所著流传于世。<a id="a-97"></a>行者宗之。<a id="a-98"></a>此则兼于说默。<a id="a-99"></a>不复别论也。<a id="a-9A"></a>意止观者。<a id="a-9B"></a>普贤观云专诵大乘不入三昧。<a id="a-9C"></a>日夜六时忏六根罪。<a id="a-9D"></a>安乐行品云。<a id="a-9E"></a>于诸法无所行。<a id="a-9F"></a>亦不行不分别。<a id="a-9G"></a>二经本为相成。<a id="a-9H"></a>岂可执文拒竞。<a id="a-9I"></a>盖乃为缘前后互出。<a id="a-9J"></a>非硕异也。<a id="a-9K"></a>安乐行品护持读诵解说深心礼拜等。<a id="a-9L"></a>岂非事耶。<a id="a-9M"></a>观经明无相忏悔。<a id="a-9N"></a>我心自空罪福无主。<a id="a-9O"></a>慧日能消除。<a id="a-9P"></a>岂非理耶。<a id="a-9Q"></a>南岳师云。<a id="a-9R"></a>有相安乐行无相安乐行。<a id="a-9S"></a>岂非就事理得如是名。<a id="a-9T"></a>持是行人涉事修六根忏。<a id="a-9U"></a>为悟入弄引。<a id="a-9V"></a>故名有相。<a id="a-9W"></a>若直观一切法空为方便者。<a id="a-9X"></a>故言无相。<a id="a-9Y"></a>妙证之时悉皆两舍。<a id="a-9Z"></a>若得此意。<a id="a-9a"></a>于二经无疑。<a id="a-9b"></a>今历文修观。<a id="a-9c"></a>言六牙白象者。<a id="a-9d"></a>是菩萨无漏六神通。<a id="a-9e"></a>牙有利用如通之捷疾。<a id="a-9f"></a>象有大力表法身荷负。<a id="a-9g"></a>无漏无染称之为白。<a id="a-9h"></a>头上三人一持金刚杵。<a id="a-9i"></a>一持金刚轮。<a id="a-9j"></a>一持如意珠。<a id="a-9k"></a>表三智居无漏顶(云云)。<a id="a-9l"></a>杵拟象能行表慧导行。<a id="a-9m"></a>轮转表出假。<a id="a-9n"></a>如意表中。<a id="a-9o"></a>牙上有池表八解是禅体。<a id="a-9p"></a>通是定用。<a id="a-9q"></a>体用不相离故。<a id="a-9r"></a>牙端有池池中有华华表妙因。<a id="a-9s"></a>以神通力净佛国土利益众生。<a id="a-9t"></a>即是因。<a id="a-9u"></a>因从通生如华由池发。<a id="a-9v"></a>华中有女女表慈。<a id="a-9w"></a>若无无缘慈。<a id="a-9x"></a>岂能以神通力促身令小入此娑婆。<a id="a-9y"></a>通由慈运如华擎女。<a id="a-9z"></a>女执乐器表四摄也。<a id="a-A0"></a>慈修身口现种种同事利行。<a id="a-A1"></a>财法二施引物多端。<a id="a-A2"></a>如五百乐器音声无量也。<a id="a-A3"></a>示喜见身者。<a id="a-A4"></a>是普现色身三昧也。<a id="a-A5"></a>随所宜乐而为现之。<a id="a-A6"></a>未必纯作白玉之像。<a id="a-A7"></a>语言陀罗尼者。<a id="a-A8"></a>即是慈熏口说种种法也。<a id="a-A9"></a>皆法华三昧之异名。<a id="a-AA"></a>得此意。<a id="a-AB"></a>于象身上自在作法门也。<a id="a-AC"></a>劝修者。<a id="a-AD"></a>普贤观曰。<a id="a-AE"></a>若七众犯戒。<a id="a-AF"></a>欲一弹指顷除灭百千万亿阿僧祇劫生死之罪者。<a id="a-AG"></a>欲发菩提心不断烦恼而入涅槃。<a id="a-AH"></a>不离五欲而净诸根。<a id="a-AI"></a>见障外事。<a id="a-AJ"></a>欲见分身多宝释迦佛者。<a id="a-AK"></a>欲得法华三昧一切语言陀罗尼。<a id="a-AL"></a>入如来室着如来衣坐如来座。<a id="a-AM"></a>于天龙八部众中说法者。<a id="a-AN"></a>欲得文殊药王诸大菩萨持华香住立空中侍奉者。<a id="a-AO"></a>应当修习此法华经。<a id="a-AP"></a>读诵大乘念大乘事。<a id="a-AQ"></a>令此空慧与心相应。<a id="a-AR"></a>念诸菩萨母。<a id="a-AS"></a>无上胜方便从思实相生。<a id="a-AT"></a>众罪如霜露慧日能消除。<a id="a-AU"></a>成办如此诸事无不具足。<a id="a-AV"></a>能持此经者。<a id="a-AW"></a>则为得见我亦见于汝。<a id="a-AX"></a>亦供养多宝及分身。<a id="a-AY"></a>令诸佛欢喜。<a id="a-AZ"></a>如经广说。<a id="a-Aa"></a>谁闻如是法不发菩提心。<a id="a-Ab"></a>除彼不肖人痴瞑无智者耳。</p>
  <p id="aAc">四非行非坐三昧者。<a id="a-Ad"></a>上一向用行坐。<a id="a-Ae"></a>此既异上。<a id="a-Af"></a>为成四句故名非行非坐。<a id="a-Ag"></a>实通行坐及一切事。<a id="a-Ah"></a>而南岳师呼为随自意。<a id="a-Ai"></a>意起即修三昧。<a id="a-Aj"></a>大品称觉意三昧。<a id="a-Ak"></a>意之趣向皆觉识明了。<a id="a-Al"></a>虽复三名实是一法。<a id="a-Am"></a>今依经释名。<a id="a-An"></a>觉者照了也。<a id="a-Ao"></a>意者心数也。<a id="a-Ap"></a>三昧如前释。<a id="a-Aq"></a>行者心数起时反照观察。<a id="a-Ar"></a>不见动转根原终末。<a id="a-As"></a>来处去处。<a id="a-At"></a>故名觉意。<a id="a-Au"></a>诸数无量。<a id="a-Av"></a>何故对意论觉。<a id="a-Aw"></a>穷诸法源皆由意造。<a id="a-Ax"></a>故以意为言端。<a id="a-Ay"></a>对境觉知异乎木石名为心。<a id="a-Az"></a>次心筹量名为意。<a id="a-B0"></a>了了别知名为识。<a id="a-B1"></a>如是分别堕心想见倒中。<a id="a-B2"></a>岂名为觉。<a id="a-B3"></a>觉者。<a id="a-B4"></a>了知心中非有意亦非不有意。<a id="a-B5"></a>心中非有识亦非不有识。<a id="a-B6"></a>意中非有心亦非不有心。<a id="a-B7"></a>意中非有识。<a id="a-B8"></a>亦非不有识。<a id="a-B9"></a>识中非有意亦非不有意。<a id="a-BA"></a>识中非有心亦非不有心。<a id="a-BB"></a>心意识非一故立三名。<a id="a-BC"></a>非三故说一性。<a id="a-BD"></a>若知名非名则性亦非性。<a id="a-BE"></a>非名故不三非性故不一。<a id="a-BF"></a>非三故不散非一故不合。<a id="a-BG"></a>不合故不空不散故不有。<a id="a-BH"></a>非有故不常非空故不断。<a id="a-BI"></a>若不见常断终不见一异。<a id="a-BJ"></a>若观意者则摄心识。<a id="a-BK"></a>一切法亦尔。<a id="a-BL"></a>若破意无明则坏余使皆去。<a id="a-BM"></a>故诸法虽多但举意以明三昧。<a id="a-BN"></a>观则调直故言觉意三昧也。<a id="a-BO"></a>随自意非行非坐准此可解。<a id="a-BP"></a>就此为四。<a id="a-BQ"></a>一约诸经。<a id="a-BR"></a>二约诸善。<a id="a-BS"></a>三约诸恶。<a id="a-BT"></a>四约诸无记。<a id="a-BU"></a>诸经行法上三不摄者。<a id="a-BV"></a>即属随自意也。<a id="a-BW"></a>且约请观音示其相。<a id="a-BX"></a>于静处严道场。<a id="a-BY"></a>旛盖香灯请弥陀像观音势至二菩萨像安于西方。<a id="a-BZ"></a>设杨枝净水。<a id="a-Ba"></a>若便利左右以香涂身澡浴清净。<a id="a-Bb"></a>着新净衣。<a id="a-Bc"></a>斋日建首。<a id="a-Bd"></a>当正向西方五体投地礼三宝七佛释尊弥陀。<a id="a-Be"></a>三陀罗尼二菩萨圣众。<a id="a-Bf"></a>礼已胡跪烧香散华。<a id="a-Bg"></a>至心运想如常法。<a id="a-Bh"></a>供养已端身正心结跏趺坐。<a id="a-Bi"></a>系念数息十息为一念十念成就已起烧香。<a id="a-Bj"></a>为众生故。<a id="a-Bk"></a>三遍请上三宝。<a id="a-Bl"></a>请竟三称三宝名。<a id="a-Bm"></a>加称观世音。<a id="a-Bn"></a>合十指掌诵四行偈竟。<a id="a-Bo"></a>又诵三篇咒。<a id="a-Bp"></a>或一遍。<a id="a-Bq"></a>或七遍。<a id="a-Br"></a>看时早晚。<a id="a-Bs"></a>诵咒竟披陈忏悔。<a id="a-Bt"></a>自忆所犯。<a id="a-Bu"></a>发露洗浣已礼上所请。<a id="a-Bv"></a>礼已一人登高座。<a id="a-Bw"></a>若唱若诵此经文。<a id="a-Bx"></a>余人谛听。<a id="a-By"></a>午前初夜其方法如此。<a id="a-Bz"></a>余时如常仪。<a id="a-C0"></a>若嫌阙略可寻经补益(云云)。<a id="a-C1"></a>经云。<a id="a-C2"></a>眼与色相应云何摄住。<a id="a-C3"></a>乃至意与攀缘相应。<a id="a-C4"></a>云何摄住者。<a id="a-C5"></a>大集云。<a id="a-C6"></a>如心住。<a id="a-C7"></a>如即空也。<a id="a-C8"></a>此文一一皆入如实之际。<a id="a-C9"></a>即是如空之异名耳。<a id="a-CA"></a>地无坚者。<a id="a-CB"></a>若谓地是有。<a id="a-CC"></a>有即实。<a id="a-CD"></a>实是坚义。<a id="a-CE"></a>若谓地是无。<a id="a-CF"></a>是亦有亦无非有非无。<a id="a-CG"></a>是事实。<a id="a-CH"></a>皆是坚义。<a id="a-CI"></a>今明毕竟不可得亡其坚性也。<a id="a-CJ"></a>水性不住者。<a id="a-CK"></a>谓水为有。<a id="a-CL"></a>有即是住。<a id="a-CM"></a>乃至谓水是非有非无。<a id="a-CN"></a>亦即是住。<a id="a-CO"></a>今不住有四句。<a id="a-CP"></a>亦不住无四句中。<a id="a-CQ"></a>亦不住不可说中。<a id="a-CR"></a>故言水性不住。<a id="a-CS"></a>风性无碍者。<a id="a-CT"></a>观风为有有即是碍。<a id="a-CU"></a>乃至谓风非有非无。<a id="a-CV"></a>亦无无四句。<a id="a-CW"></a>故言风性无碍。<a id="a-CX"></a>火大不实者。<a id="a-CY"></a>火不从自生。<a id="a-CZ"></a>乃至不从无因生。<a id="a-Ca"></a>本无自性赖缘而有。<a id="a-Cb"></a>故言不实。<a id="a-Cc"></a>观色既尔。<a id="a-Cd"></a>受想行识一一皆入如实之际。<a id="a-Ce"></a>观阴既尔。<a id="a-Cf"></a>十二因缘如谷响。<a id="a-Cg"></a>如芭蕉坚露电等。<a id="a-Ch"></a>一时运念令空观成。<a id="a-Ci"></a>勤须修习使得相应。<a id="a-Cj"></a>观慧之本不可阙也。<a id="a-Ck"></a>销伏毒害陀罗尼能破报障。<a id="a-Cl"></a>毗舍离人平复如本。<a id="a-Cm"></a>破恶业陀罗尼能破业障。<a id="a-Cn"></a>破梵行人荡除粪秽令得清净。<a id="a-Co"></a>六字章句陀罗尼能破烦恼障。<a id="a-Cp"></a>净于三毒根成佛道无疑。<a id="a-Cq"></a>六字即是六观世音。<a id="a-Cr"></a>能破六道三障。<a id="a-Cs"></a>所谓大悲观世音破地狱道三障。<a id="a-Ct"></a>此道苦重宜用大悲。<a id="a-Cu"></a>大慈观世音破饿鬼道三障。<a id="a-Cv"></a>此道饥渴宜用大慈。<a id="a-Cw"></a>师子无畏观世音破畜生道三障。<a id="a-Cx"></a>兽王威猛宜用无畏也。<a id="a-Cy"></a>大光普照观世音破阿修罗道三障。<a id="a-Cz"></a>其道猜忌嫉疑偏宜用普照也。<a id="a-D0"></a>天人丈夫观世音破人道三障。<a id="a-D1"></a>人道有事理。<a id="a-D2"></a>事伏憍慢称天人。<a id="a-D3"></a>理则见佛性故称丈夫。<a id="a-D4"></a>大梵深远观世音破天道三障。<a id="a-D5"></a>梵是天主标主得臣也。<a id="a-D6"></a>广六观世音即是二十五三昧。<a id="a-D7"></a>大悲即是无垢三昧。<a id="a-D8"></a>大慈即是心乐三昧。<a id="a-D9"></a>师子即是不退三昧。<a id="a-DA"></a>大光即是欢喜三昧。<a id="a-DB"></a>丈夫即是如幻等四三昧。<a id="a-DC"></a>大梵即是不动等十七三昧。<a id="a-DD"></a>自思之可见(云云)。<a id="a-DE"></a>此经通三乘人忏悔。<a id="a-DF"></a>若自调自度杀诸结贼成阿罗汉。<a id="a-DG"></a>若福厚根利观无明行等成缘觉道。<a id="a-DH"></a>若起大悲身如琉璃毛孔见佛。<a id="a-DI"></a>得首楞严住不退转。<a id="a-DJ"></a>诸大乘经有此流类。<a id="a-DK"></a>或七佛八菩萨忏。<a id="a-DL"></a>或虚空藏八百日涂厕。<a id="a-DM"></a>如此等皆是随自意摄(云云)</p>
  <p id="aDN">○二历诸善即为二。<a id="a-DO"></a>先分别四运次历众善。<a id="a-DP"></a>初明四运者。<a id="a-DQ"></a>夫心识无形不可见。<a id="a-DR"></a>约四相分别。<a id="a-DS"></a>谓未念欲念念念已。<a id="a-DT"></a>未念名心未起。<a id="a-DU"></a>欲念名心欲起。<a id="a-DV"></a>念名正缘境住。<a id="a-DW"></a>念已名缘境谢。<a id="a-DX"></a>若能了达此四。<a id="a-DY"></a>即入一相无相。<a id="a-DZ"></a>问。<a id="a-Da"></a>未念未起。<a id="a-Db"></a>已念已谢。<a id="a-Dc"></a>此二皆无心。<a id="a-Dd"></a>无心则无相。<a id="a-De"></a>云何可观。<a id="a-Df"></a>答。<a id="a-Dg"></a>未念虽未起非毕竟无。<a id="a-Dh"></a>如人未作作后便作作。<a id="a-Di"></a>不可以未作作故便言无人。<a id="a-Dj"></a>若定无人后谁作作。<a id="a-Dk"></a>以有未作作人。<a id="a-Dl"></a>则将有作作。<a id="a-Dm"></a>心亦如是。<a id="a-Dn"></a>因未念故得有欲念。<a id="a-Do"></a>若无未念何得有欲念。<a id="a-Dp"></a>是故未念虽未有不得毕竟无念也。<a id="a-Dq"></a>念已虽灭亦可观察。<a id="a-Dr"></a>如人作竟不得言无。<a id="a-Ds"></a>若定无人前谁作作。<a id="a-Dt"></a>念已心灭亦复如是。<a id="a-Du"></a>不得言永灭。<a id="a-Dv"></a>若永灭者则是断见无因无果。<a id="a-Dw"></a>是故念已虽灭亦可得观。<a id="a-Dx"></a>问。<a id="a-Dy"></a>过去已去。<a id="a-Dz"></a>未来未至。<a id="a-E0"></a>现在不住。<a id="a-E1"></a>若离三世则无别心。<a id="a-E2"></a>观何等心。<a id="a-E3"></a>答汝问非也。<a id="a-E4"></a>若过去永灭毕竟不可知。<a id="a-E5"></a>未来未起不可知。<a id="a-E6"></a>现在无住不可知。<a id="a-E7"></a>云何诸圣人知三世心。<a id="a-E8"></a>鬼神尚知自他三世。<a id="a-E9"></a>云何佛法行人起断灭龟毛兔角见。<a id="a-EA"></a>当知三世心虽无定实亦可得知。<a id="a-EB"></a>故偈云诸佛之所说。<a id="a-EC"></a>虽空亦不断。<a id="a-ED"></a>相续亦不常。<a id="a-EE"></a>罪福亦不失。<a id="a-EF"></a>若起断灭如盲对色。<a id="a-EG"></a>于佛法中无正观眼空无所获。<a id="a-EH"></a>行者既知心有四相。<a id="a-EI"></a>随心所起善恶诸念。<a id="a-EJ"></a>以无住着智反照观察也。<a id="a-EK"></a>次历善事。<a id="a-EL"></a>善事众多。<a id="a-EM"></a>且约六度。<a id="a-EN"></a>若有诸尘须舍六受。<a id="a-EO"></a>若无财物须运六作。<a id="a-EP"></a>舍运共论有十二事。<a id="a-EQ"></a>初论眼受色时。<a id="a-ER"></a>未见欲见见见已。<a id="a-ES"></a>四运心皆不可见。<a id="a-ET"></a>亦不得不见。<a id="a-EU"></a>又反观觉色之心。<a id="a-EV"></a>不从外来。<a id="a-EW"></a>外来于我无预。<a id="a-EX"></a>不从内出。<a id="a-EY"></a>内出不待因缘。<a id="a-EZ"></a>既无内外亦无中间。<a id="a-Ea"></a>不常自有。<a id="a-Eb"></a>当知觉色者毕竟空寂。<a id="a-Ec"></a>所观色与空等能观色者与盲等。<a id="a-Ed"></a>乃至意缘法。<a id="a-Ee"></a>未缘欲缘缘缘已。<a id="a-Ef"></a>四心皆不可得。<a id="a-Eg"></a>反观觉法之心。<a id="a-Eh"></a>不外来不内出。<a id="a-Ei"></a>无法尘无法者悉与空等。<a id="a-Ej"></a>是为觉六受观(云云)。<a id="a-Ek"></a>眼根色尘空明。<a id="a-El"></a>各各无见亦无分别。<a id="a-Em"></a>因缘和合生眼识。<a id="a-En"></a>眼识因缘生意识。<a id="a-Eo"></a>意识生时即能分别。<a id="a-Ep"></a>依意识则有眼识。<a id="a-Eq"></a>眼识能见。<a id="a-Er"></a>见已生贪。<a id="a-Es"></a>贪染于色毁所受戒。<a id="a-Et"></a>此是地狱四运。<a id="a-Eu"></a>意实爱色覆讳言不。<a id="a-Ev"></a>此鬼道四运。<a id="a-Ew"></a>于色生着而计我我所。<a id="a-Ex"></a>畜生四运。<a id="a-Ey"></a>我色他色我胜他劣阿修罗四运。<a id="a-Ez"></a>他惠我色不与不取。<a id="a-F0"></a>于此色上起仁让贞信明等五戒十善。<a id="a-F1"></a>人天四运。<a id="a-F2"></a>观四运心。<a id="a-F3"></a>心相生灭。<a id="a-F4"></a>心心不住。<a id="a-F5"></a>心心三受。<a id="a-F6"></a>心心不自在。<a id="a-F7"></a>心心属因缘。<a id="a-F8"></a>二乘四运。<a id="a-F9"></a>观己四运过患如此。<a id="a-FA"></a>观他四运亦复如是。<a id="a-FB"></a>即起慈悲而行六度。<a id="a-FC"></a>所以者何。<a id="a-FD"></a>六受之尘性相如此。<a id="a-FE"></a>无量劫来顽愚保着而不能舍。<a id="a-FF"></a>舍不能亡。<a id="a-FG"></a>今观尘非尘于尘无受。<a id="a-FH"></a>观根非根于己无著。<a id="a-FI"></a>观人叵得亦无受者。<a id="a-FJ"></a>三事皆空名檀波罗蜜。<a id="a-FK"></a>金刚般若云。<a id="a-FL"></a>若住色声香味触法布施。<a id="a-FM"></a>是名住相布施。<a id="a-FN"></a>如人入闇则无所见。<a id="a-FO"></a>不住声味布施。<a id="a-FP"></a>是无相施。<a id="a-FQ"></a>如人有目日光明照见种种色。<a id="a-FR"></a>直言不见相略犹难解。<a id="a-FS"></a>今不见色有相无相。<a id="a-FT"></a>亦有无相非有无相。<a id="a-FU"></a>若处处着相。<a id="a-FV"></a>引之令得出。<a id="a-FW"></a>不起六十二见。<a id="a-FX"></a>乃名无相檀到于彼岸。<a id="a-FY"></a>一切法趣檀成摩诃衍。<a id="a-FZ"></a>是菩萨四运。<a id="a-Fa"></a>又观四运与虚空等即常。<a id="a-Fb"></a>不受四运即乐。<a id="a-Fc"></a>不为四运起业即我。<a id="a-Fd"></a>四运不能染即净。<a id="a-Fe"></a>是佛法四运。<a id="a-Ff"></a>如是四运虽空。<a id="a-Fg"></a>空中具见种种四运。<a id="a-Fh"></a>乃至遍见恒沙佛法成摩诃衍。<a id="a-Fi"></a>是为假名四运。<a id="a-Fj"></a>若空不应具十法界。<a id="a-Fk"></a>法界从因缘生。<a id="a-Fl"></a>体复非有。<a id="a-Fm"></a>非有故空。<a id="a-Fn"></a>非空故有。<a id="a-Fo"></a>不得空有双照空有。<a id="a-Fp"></a>三谛宛然。<a id="a-Fq"></a>备佛知见。<a id="a-Fr"></a>于四运心具足明了。<a id="a-Fs"></a>观声香味触法五受四运心。<a id="a-Ft"></a>圆觉三谛不可思议亦复如是。<a id="a-Fu"></a>准前可知。<a id="a-Fv"></a>不复烦记。</p>
 </body>
</html>