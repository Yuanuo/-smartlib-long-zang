<!doctype html>
<html id="z3IBWZz1NQ" data-ver="1377">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第八下</h1>
  <p id="a2">若善修四三昧调和得所。<a id="a-3"></a>以道力故必无众病。<a id="a-4"></a>设小违返冥刀扶持。<a id="a-5"></a>自当销愈。<a id="a-6"></a>假令众障峰起。<a id="a-7"></a>当推死殉命残生余息。<a id="a-8"></a>誓毕道场舍心决定。<a id="a-9"></a>何罪不灭何业不转。<a id="a-A"></a>陈针开善(云云)。<a id="a-B"></a>岂有四大五藏而不调差。<a id="a-C"></a>如帝释堂小鬼敬避。<a id="a-D"></a>道场神大无妄侵挠。<a id="a-E"></a>又城主刚守者强。<a id="a-F"></a>城主恇守者忙。<a id="a-G"></a>心是身主。<a id="a-H"></a>同名同生天是神能守护人。<a id="a-I"></a>心固则强身神尚尔。<a id="a-J"></a>况道场神耶。<a id="a-K"></a>如大论释精进鬼黏五处(云云)。<a id="a-L"></a>但一心修三昧众病销矣。<a id="a-M"></a>五修止观例前为十(云云)。<a id="a-N"></a>先简思议者。<a id="a-O"></a>病因缘故生十法界。<a id="a-P"></a>如为病故退失本心。<a id="a-Q"></a>弃废禅定诽谤三宝。<a id="a-R"></a>不惟先罪招祸。<a id="a-S"></a>而言修善无福起大邪见。<a id="a-T"></a>又惜身养命鱼肉辛酒非时无度。<a id="a-U"></a>或病差身壮五欲恣情。<a id="a-V"></a>善心都尽恶业炽盛。<a id="a-W"></a>起上中下罪。<a id="a-X"></a>是为因病造三恶法界。<a id="a-Y"></a>若人自念此病困苦。<a id="a-Z"></a>皆由往日不善折致。<a id="a-a"></a>深生惭愧不敢为非。<a id="a-b"></a>虽婴困笃而善心无改。<a id="a-c"></a>起上中下善。<a id="a-d"></a>是为因病造三善法界。<a id="a-e"></a>若遭疾病因怖畏生死。<a id="a-f"></a>知此病身酬于前业。<a id="a-g"></a>若构生死将来流转复何穷极。<a id="a-h"></a>苦集危脆世世相随为之受恼。<a id="a-i"></a>当求寂灭无相涅槃。<a id="a-j"></a>是为因病起声闻法界。<a id="a-k"></a>又观此病病我色心。<a id="a-l"></a>因于此病而致老死。<a id="a-m"></a>死由于生生由昔有。<a id="a-n"></a>有从取生。<a id="a-o"></a>取从爱生。<a id="a-p"></a>爱从受生。<a id="a-q"></a>受从触生。<a id="a-r"></a>触从六入生。<a id="a-s"></a>六入从名色生。<a id="a-t"></a>色即四大五根名即四心。<a id="a-u"></a>观此根大复从何生。<a id="a-v"></a>青色从木生。<a id="a-w"></a>黄色从地生。<a id="a-x"></a>赤色从火生。<a id="a-y"></a>白色从风生。<a id="a-z"></a>黑色从水生。<a id="a-10"></a>又观木从水生。<a id="a-11"></a>水从风生。<a id="a-12"></a>风从地阳气生。<a id="a-13"></a>地从火生。<a id="a-14"></a>火从木生。<a id="a-15"></a>木还从水生。<a id="a-16"></a>如是追逐周而复始。<a id="a-17"></a>无自生者。<a id="a-18"></a>观外五行既尔。<a id="a-19"></a>内五藏色亦复如是。<a id="a-1A"></a>肝从青气生。<a id="a-1B"></a>心从赤气生。<a id="a-1C"></a>肺从白气生。<a id="a-1D"></a>肾从黑气生。<a id="a-1E"></a>脾从黄气生。<a id="a-1F"></a>此之肝藏为自体生。<a id="a-1G"></a>为从他生。<a id="a-1H"></a>即知肝藏从肾生。<a id="a-1I"></a>肾从肺生。<a id="a-1J"></a>肺从脾生。<a id="a-1K"></a>脾从心生。<a id="a-1L"></a>心从肝生。<a id="a-1M"></a>肝不自生。<a id="a-1N"></a>还从肾生。<a id="a-1O"></a>如是内求四大五藏。<a id="a-1P"></a>既其无体何故不坏。<a id="a-1Q"></a>四心持之。<a id="a-1R"></a>识心持地想心持风。<a id="a-1S"></a>受心持火行心持水。<a id="a-1T"></a>是故不坏。<a id="a-1U"></a>此之四心为自生为不自生。<a id="a-1V"></a>即知行心从受生。<a id="a-1W"></a>受心从想生。<a id="a-1X"></a>想心从识生。<a id="a-1Y"></a>识从过去行生。<a id="a-1Z"></a>过去行从无明生。<a id="a-1a"></a>无明从妄想生。<a id="a-1b"></a>妄想还从妄想生。<a id="a-1c"></a>经云。<a id="a-1d"></a>妄想生妄想轮回十二缘。<a id="a-1e"></a>如狂渴人见焰为水。<a id="a-1f"></a>南向逐之。<a id="a-1g"></a>逐之不得大唤言水。<a id="a-1h"></a>空中响应谓己大南。<a id="a-1i"></a>水应在北回头北走。<a id="a-1j"></a>如是四方皆逐不得。<a id="a-1k"></a>遂大懊恼。<a id="a-1l"></a>谓水入地爮地吼唤。<a id="a-1m"></a>身体疲极转更至闇。<a id="a-1n"></a>亦复不得。<a id="a-1o"></a>南走喻舌逐味。<a id="a-1p"></a>北走喻耳逐声。<a id="a-1q"></a>西走喻鼻逐香。<a id="a-1r"></a>东走喻眼逐色。<a id="a-1s"></a>爮地喻身逐触。<a id="a-1t"></a>到闇喻意逐无明。<a id="a-1u"></a>如是六根遍走诸尘无一可得。<a id="a-1v"></a>亦不得因缘和合之相。<a id="a-1w"></a>但自疲苦。<a id="a-1x"></a>既觉知已不复更走。<a id="a-1y"></a>以不走故身心定住。<a id="a-1z"></a>心定住故豁尔悟解。<a id="a-20"></a>发得因缘正智。<a id="a-21"></a>知此色心等从本已来体性寂静。<a id="a-22"></a>非生非灭。<a id="a-23"></a>妄想颠倒谓有生灭。<a id="a-24"></a>若不随妄想则无明灭乃至老死灭。<a id="a-25"></a>毕故不造新。<a id="a-26"></a>如不然火是则无烟。<a id="a-27"></a>既不得无明老死病为病谁。<a id="a-28"></a>是名观病起缘觉法界。<a id="a-29"></a>又观此病。<a id="a-2A"></a>皆由爱惜身命财物致受众恼。<a id="a-2B"></a>亦是持戒不完多病短命。<a id="a-2C"></a>亦是心志劣弱不能安忍。<a id="a-2D"></a>身神不护。<a id="a-2E"></a>亦是精进力薄。<a id="a-2F"></a>无善补禳。<a id="a-2G"></a>亦是无禅定力。<a id="a-2H"></a>为病所动。<a id="a-2I"></a>亦是心少智慧。<a id="a-2J"></a>不达无常苦空无我。<a id="a-2K"></a>致婴此疾。<a id="a-2L"></a>今以己疾愍于彼疾。<a id="a-2M"></a>即起慈悲发于愿行。<a id="a-2N"></a>舍无遗吝顺理安耐。<a id="a-2O"></a>勤加正意觉悟无常。<a id="a-2P"></a>是为因病起六度菩萨界。<a id="a-2Q"></a>又观此病。<a id="a-2R"></a>知从前世妄想颠倒诸烦恼生。<a id="a-2S"></a>如是妄想无有真实。<a id="a-2T"></a>我及涅槃是二皆空。<a id="a-2U"></a>是名因病起通教菩萨界。<a id="a-2V"></a>又观此病虽毕竟空。<a id="a-2W"></a>空无所受而受诸受。<a id="a-2X"></a>未具佛法不应灭受取证。<a id="a-2Y"></a>是为因病起别教菩萨界。<a id="a-2Z"></a>如是等法因于病患次第出生。<a id="a-2a"></a>是名思议境非今所观也。<a id="a-2b"></a>不思议境者。<a id="a-2c"></a>一念病心非真非有。<a id="a-2d"></a>即是法性法界。<a id="a-2e"></a>一切法趣病是趣不过。<a id="a-2f"></a>唯法界之都无九界差别。<a id="a-2g"></a>如如意珠不空不有不前不后。<a id="a-2h"></a>病亦如是。<a id="a-2i"></a>绝言离相寂灭清净。<a id="a-2j"></a>故名不可思议。<a id="a-2k"></a>达病实际何喜何忧。<a id="a-2l"></a>作是观时豁尔消差。<a id="a-2m"></a>金光明云。<a id="a-2n"></a>直闻是言病即除愈。<a id="a-2o"></a>即初观意耳。<a id="a-2p"></a>复有深重难除差者。<a id="a-2q"></a>至长者所为合众药。<a id="a-2r"></a>病乃得差。<a id="a-2s"></a>即后九观意也。<a id="a-2t"></a>一切众生皆具此理而不能识。<a id="a-2u"></a>随见思流没分段海。<a id="a-2v"></a>深生悲愍。<a id="a-2w"></a>欲与非有即空道灭之乐。<a id="a-2x"></a>是为有疾菩萨能以空观调伏其心。<a id="a-2y"></a>心调伏故实疾除愈。<a id="a-2z"></a>以慈悲故权疾则生。<a id="a-30"></a>生分段土。<a id="a-31"></a>视分段人犹如一子。<a id="a-32"></a>子既有病父母亦病。<a id="a-33"></a>因以身疾而慰喻之。<a id="a-34"></a>子病若愈父母亦愈。<a id="a-35"></a>是名体析慰喻有疾菩萨也。<a id="a-36"></a>又观此病虽即空寂。<a id="a-37"></a>是诸众生不纯因空而得度脱。<a id="a-38"></a>当识空病种种法门。<a id="a-39"></a>声闻二乘以不识故。<a id="a-3A"></a>随无明无知流没变易海。<a id="a-3B"></a>不能分别诸病差品。<a id="a-3C"></a>是故佛法不得现前。<a id="a-3D"></a>众生净土皆不成就。<a id="a-3E"></a>为是义故即起慈悲拔无知苦。<a id="a-3F"></a>与道种智分别之乐。<a id="a-3G"></a>是名有疾菩萨能以假观调伏其心。<a id="a-3H"></a>心调伏故实疾除愈。<a id="a-3I"></a>以慈悲故权病则生。<a id="a-3J"></a>生方便土。<a id="a-3K"></a>观方便人犹如一子。<a id="a-3L"></a>其子病故父母亦病。<a id="a-3M"></a>因以身疾慰喻其子。<a id="a-3N"></a>子无知愈父母亦愈。<a id="a-3O"></a>是名别教慰喻有疾菩萨。<a id="a-3P"></a>又观此病虽即法界。<a id="a-3Q"></a>而诸众生不即中道。<a id="a-3R"></a>此理未显随无明流没变易海。<a id="a-3S"></a>经云。<a id="a-3T"></a>三贤十圣住果报。<a id="a-3U"></a>即是实报因果病也。<a id="a-3V"></a>为是义故而起慈悲拔无明苦。<a id="a-3W"></a>与究竟乐。<a id="a-3X"></a>是为有疾菩萨用中道观调伏其心。<a id="a-3Y"></a>心调伏故实疾除愈。<a id="a-3Z"></a>以慈悲故权病则生。<a id="a-3a"></a>生实报土。<a id="a-3b"></a>视变易人犹如一子。<a id="a-3c"></a>子既有病父母亦病。<a id="a-3d"></a>因以身疾慰喻其子。<a id="a-3e"></a>子无明愈父母亦愈。<a id="a-3f"></a>是名圆教慰喻有疾菩萨也。<a id="a-3g"></a>如是三疾一心中生。<a id="a-3h"></a>如是调伏一观调伏。<a id="a-3i"></a>如是慈悲圆普慈悲。<a id="a-3j"></a>如是示现普门示现。<a id="a-3k"></a>如是慰喻一音演说。<a id="a-3l"></a>为易解故如前分别。<a id="a-3m"></a>实而论之即不思议慈悲。<a id="a-3n"></a>唯彼净名具如此法。<a id="a-3o"></a>三实圆除三权普现。<a id="a-3p"></a>彼上人者难为酬对。<a id="a-3q"></a>国王长者实疾全在。<a id="a-3r"></a>不堪顾命。<a id="a-3s"></a>二乘虽除取相辞不堪行。<a id="a-3t"></a>菩萨乃却客尘往往致屈。<a id="a-3u"></a>唯彼文殊道力相邻。<a id="a-3v"></a>扣机承旨故其能也。<a id="a-3w"></a>问云。<a id="a-3x"></a>居士。<a id="a-3y"></a>此疾何所因起。<a id="a-3z"></a>其生久如。<a id="a-40"></a>当云何灭。<a id="a-41"></a>居士答云。<a id="a-42"></a>今我病者从大悲起。<a id="a-43"></a>以众生病是故我病。<a id="a-44"></a>众生病愈是故我愈。<a id="a-45"></a>夫众生实疾从痴爱生。<a id="a-46"></a>痴爱才生大悲亦起。<a id="a-47"></a>痴爱才灭大悲亦灭。<a id="a-48"></a>众生有愈有不愈。<a id="a-49"></a>菩萨有疾有不疾。<a id="a-4A"></a>若无疾者知其子愈。<a id="a-4B"></a>若有疾者化道未休。<a id="a-4C"></a>故方丈问疾茅城背痛。<a id="a-4D"></a>皆此义也誓愿既等虚空。<a id="a-4E"></a>有疾亦弥法界。<a id="a-4F"></a>是名不思议慈悲也。<a id="a-4G"></a>慈悲力大。<a id="a-4H"></a>菩萨适发此心疾即除愈。<a id="a-4I"></a>不俟更修下法。<a id="a-4J"></a>法喜天台(云云)。<a id="a-4K"></a>若发心不真欺众生要三宝。<a id="a-4L"></a>有所规求病亦不差。<a id="a-4M"></a>若能真诚有大势力。<a id="a-4N"></a>安心者。<a id="a-4O"></a>若人道场病时如上所说。<a id="a-4P"></a>体解发心端身正念。<a id="a-4Q"></a>唯止唯观。<a id="a-4R"></a>善巧悉檀调适得所。<a id="a-4S"></a>一上坐即觉清凉。<a id="a-4T"></a>或顿损或渐损。<a id="a-4U"></a>是名大药。<a id="a-4V"></a>更不纷扰修余治法也。<a id="a-4W"></a>破法遍者。<a id="a-4X"></a>行人病时观病。<a id="a-4Y"></a>为因色病为因心病。<a id="a-4Z"></a>若色是病者。<a id="a-4a"></a>外山林等皆应是病。<a id="a-4b"></a>死人亦应是病。<a id="a-4c"></a>尸及山林未曾受恼。<a id="a-4d"></a>当知色非病也。<a id="a-4e"></a>只由心想计有此病。<a id="a-4f"></a>今观病心不自不他四句叵得。<a id="a-4g"></a>非内非外毕竟清净。<a id="a-4h"></a>心如虚空谁是于病。<a id="a-4i"></a>净名云。<a id="a-4j"></a>非地大不离地大。<a id="a-4k"></a>非身合身相不可得故。<a id="a-4l"></a>非心合心如幻故。<a id="a-4m"></a>不得病心生。<a id="a-4n"></a>不得病心无生。<a id="a-4o"></a>亦生亦无生。<a id="a-4p"></a>非生非无生。<a id="a-4q"></a>单复具足皆如上破阴入中说。<a id="a-4r"></a>识通塞者。<a id="a-4s"></a>观于病法。<a id="a-4t"></a>句句之中识谛缘度。<a id="a-4u"></a>观病观智句句识谛缘度。<a id="a-4v"></a>了了分明而无疑惑。<a id="a-4w"></a>解字非字知得知失例如上说也。<a id="a-4x"></a>道品调适者。<a id="a-4y"></a>若观病是四大病是不净。<a id="a-4z"></a>病若离四大病即是净病非四大非离四大。<a id="a-50"></a>病即非净非不净。<a id="a-51"></a>有真非有非真。<a id="a-52"></a>空假非空非假。<a id="a-53"></a>枯荣非枯非荣。<a id="a-54"></a>如是等义皆与身念处无二无别。<a id="a-55"></a>如此病受非苦非乐。<a id="a-56"></a>病之想行非我非无我。<a id="a-57"></a>病心非常非无常。<a id="a-58"></a>例如上义。<a id="a-59"></a>三十七品于枕席间皆得成就。<a id="a-5A"></a>解苦无苦入清凉池。<a id="a-5B"></a>助道者。<a id="a-5C"></a>若修正观未得差者。<a id="a-5D"></a>当借前来六种之治。<a id="a-5E"></a>正助合行尚能入道。<a id="a-5F"></a>何况身疾而不消除。<a id="a-5G"></a>作此观时虽滞床枕深识次位。<a id="a-5H"></a>我观病患道理宛然。<a id="a-5I"></a>如彼琉璃在深潭底。<a id="a-5J"></a>我此观智但是名字。<a id="a-5K"></a>因疾未除果疾是分。<a id="a-5L"></a>若似解之位。<a id="a-5M"></a>因疾少轻道心转熟。<a id="a-5N"></a>果疾犹重不免众灾。<a id="a-5O"></a>若入无生法忍。<a id="a-5P"></a>因疾虽尽犹有果疾。<a id="a-5Q"></a>我今不应非位起慢。<a id="a-5R"></a>言我病行均彼上人。<a id="a-5S"></a>安忍者。<a id="a-5T"></a>但勤正助。<a id="a-5U"></a>莫为内外障缘阻碍休息。<a id="a-5V"></a>答正助稽留。<a id="a-5W"></a>疾成道废。<a id="a-5X"></a>能安心在疾。<a id="a-5Y"></a>不动不退所作办也。<a id="a-5Z"></a>设得病损行观明净。<a id="a-5a"></a>不生贪着莫起爱染。<a id="a-5b"></a>十法成就疾入法流。<a id="a-5c"></a>是名病患境修大乘观获无生忍得一大车。<a id="a-5d"></a>例前可知(云云)。</p>
  <p id="a5e">○第四观业相境者。<a id="a-5f"></a>行人无量劫来所作善恶诸业。<a id="a-5g"></a>或已受报或未受报。<a id="a-5h"></a>若平平运心相则不现。<a id="a-5i"></a>今修止观能动诸业。<a id="a-5j"></a>故善恶相现。<a id="a-5k"></a>疑者言。<a id="a-5l"></a>大乘平等何相可论。<a id="a-5m"></a>今言不尔。<a id="a-5n"></a>只由平等镜净故诸业像现。<a id="a-5o"></a>光明云。<a id="a-5p"></a>将证十地相皆前现。<a id="a-5q"></a>阿含云。<a id="a-5r"></a>将证初果八十八头蛇于其前死。<a id="a-5s"></a>大小两乘相文甚多。<a id="a-5t"></a>又法华云。<a id="a-5u"></a>深达罪福相遍照于十方。<a id="a-5v"></a>罪福只是善恶业耳。<a id="a-5w"></a>净名云。<a id="a-5x"></a>于第一义而不动善能分别诸法相。<a id="a-5y"></a>故汝难非也。<a id="a-5z"></a>明业相为四。<a id="a-60"></a>一相发因缘。<a id="a-61"></a>二正发相。<a id="a-62"></a>三料简。<a id="a-63"></a>四止观。<a id="a-64"></a>因缘者。<a id="a-65"></a>有内有外。<a id="a-66"></a>内者。<a id="a-67"></a>止观研心。<a id="a-68"></a>心渐明净照诸善恶。<a id="a-69"></a>或可以止止恶恶方欲灭。<a id="a-6A"></a>以观观善善方欲生。<a id="a-6B"></a>或可以止止恶恶因静生。<a id="a-6C"></a>以观观善善因观灭。<a id="a-6D"></a>无量业相出止观中。<a id="a-6E"></a>如镜被磨万像自现。<a id="a-6F"></a>外者。<a id="a-6G"></a>诸佛慈悲常应一切。<a id="a-6H"></a>众生无机不能得睹。<a id="a-6I"></a>以止观力能感诸佛。<a id="a-6J"></a>示善恶禅诸业则现。<a id="a-6K"></a>如持花鬘示于大众。<a id="a-6L"></a>是名内外因缘。<a id="a-6M"></a>若得此意。<a id="a-6N"></a>细判罪福皂白无滥。<a id="a-6O"></a>堪为方等师调伏于他。<a id="a-6P"></a>今但研心止观令业谢行成。<a id="a-6Q"></a>一心取道何用曲辨相耶。<a id="a-6R"></a>二明业相发者。<a id="a-6S"></a>发无前后且逐语便先明善发。<a id="a-6T"></a>其相有六。<a id="a-6U"></a>一报果相现。<a id="a-6V"></a>二习因相现。<a id="a-6W"></a>三报前现习后现。<a id="a-6X"></a>四习前现报后现。<a id="a-6Y"></a>五习报俱时现。<a id="a-6Z"></a>六前后不定。<a id="a-6a"></a>诸业现时参差万品。<a id="a-6b"></a>识此六意分别无谬。<a id="a-6c"></a>云何名习因习果。<a id="a-6d"></a>阿毗昙人云。<a id="a-6e"></a>习因是自分因。<a id="a-6f"></a>习果是依果。<a id="a-6g"></a>又习名习续。<a id="a-6h"></a>自分种子相生。<a id="a-6i"></a>后念心起习续于前。<a id="a-6j"></a>前念为因后念为果。<a id="a-6k"></a>此义通三性。<a id="a-6l"></a>论家但在善恶无记无习续也。<a id="a-6m"></a>报因报果者。<a id="a-6n"></a>此就异世。<a id="a-6o"></a>前习因习果皆名报因。<a id="a-6p"></a>此因牵来果故以报目之。<a id="a-6q"></a>名为报因。<a id="a-6r"></a>后受五道身即是报果也。<a id="a-6s"></a>就今果报身上复起善恶习续。<a id="a-6t"></a>习因习果总望前世此习续是果。<a id="a-6u"></a>若望后世此习续是因。<a id="a-6v"></a>数家明报得鸽雀身是报果。<a id="a-6w"></a>多淫是习果。<a id="a-6x"></a>论家鸽身及多淫俱是报果。<a id="a-6y"></a>淫由贪起。<a id="a-6z"></a>贪是习果。<a id="a-70"></a>又今生烦恼起名习因。<a id="a-71"></a>成业即报因。<a id="a-72"></a>后生起烦恼名习果。<a id="a-73"></a>苦痛名报果。<a id="a-74"></a>若坐禅中但见诸相此名报果相现。<a id="a-75"></a>由昔因故亦得言报因。<a id="a-76"></a>又能起因牵于后报互受名耳。<a id="a-77"></a>今但判为报果相也。<a id="a-78"></a>若于坐中不见诸相。<a id="a-79"></a>郁尔起心是发习因能牵来果故。<a id="a-7A"></a>亦得名习果酬昔因故。<a id="a-7B"></a>互受其名。<a id="a-7C"></a>今但判为习因也。<a id="a-7D"></a>善相众多且约六度。<a id="a-7E"></a>檀相发者。<a id="a-7F"></a>若于坐中忽见福田胜境三宝形像。<a id="a-7G"></a>圣众大德父母师僧。<a id="a-7H"></a>有行之人。<a id="a-7I"></a>受己供养。<a id="a-7J"></a>或见悲田受供养。<a id="a-7K"></a>或见两田虽不受供养而皆欢喜。<a id="a-7L"></a>或不见诸田受与不受。<a id="a-7M"></a>但见所施具罗列布满。<a id="a-7N"></a>或不见施物但见净地。<a id="a-7O"></a>或表今生施报相。<a id="a-7P"></a>或表昔生施报相。<a id="a-7Q"></a>或见好行檀人。<a id="a-7R"></a>来至其前称赞檀舍。<a id="a-7S"></a>如是等事皆是报果发相。<a id="a-7T"></a>次都不见诸相。<a id="a-7U"></a>但心郁然欲行惠施恭敬供养三宝父母师僧。<a id="a-7V"></a>或悲伤贫苦而欲救济。<a id="a-7W"></a>或于檀施法门通达偏自明了。<a id="a-7X"></a>如是等心皆是习因发相。<a id="a-7Y"></a>或先起此心却见报相。<a id="a-7Z"></a>或先见报相却发此心。<a id="a-7a"></a>或俱发或不定发。<a id="a-7b"></a>可以意知。<a id="a-7c"></a>戒相发时亦有六意。<a id="a-7d"></a>若见十师衣钵坛场羯磨欢喜爱念。<a id="a-7e"></a>或虽不见此相。<a id="a-7f"></a>而见自身衣裳净洁威仪盖众。<a id="a-7g"></a>又见常持戒人面目光泽。<a id="a-7h"></a>举动安详来称赞戒。<a id="a-7i"></a>如是等相皆是持戒报果发也。<a id="a-7j"></a>或时皆不见此相郁然持戒心生。<a id="a-7k"></a>自言戒净篇聚不足可持。<a id="a-7l"></a>或欲匡正诸破戒者皆令如法。<a id="a-7m"></a>自解律文精通戒部。<a id="a-7n"></a>是为习因发相。<a id="a-7o"></a>或先后俱杂可以意知。<a id="a-7p"></a>忍相发者。<a id="a-7q"></a>或见能忍人。<a id="a-7r"></a>或见身行忍事。<a id="a-7s"></a>或自见其身端正净洁手脚严整。<a id="a-7t"></a>世所希有。<a id="a-7u"></a>或见端正忍人来称赞忍。<a id="a-7v"></a>是忍报果相。<a id="a-7w"></a>或直发忍心。<a id="a-7x"></a>又解忍法门。<a id="a-7y"></a>是名忍习因发相。<a id="a-7z"></a>前后俱杂可以意知。<a id="a-80"></a>精进相者。<a id="a-81"></a>或见精进人。<a id="a-82"></a>或见己精进事。<a id="a-83"></a>见身多气力盛壮英雄。<a id="a-84"></a>或见常行精进人昼夜无废称赞精进。<a id="a-85"></a>是进报果相。<a id="a-86"></a>或不见相但发精进心。<a id="a-87"></a>初中后夜不自惜身。<a id="a-88"></a>或通达精进法门。<a id="a-89"></a>是名精进习因相。<a id="a-8A"></a>前后俱杂可以意知。<a id="a-8B"></a>禅相者后境中广说。<a id="a-8C"></a>智慧相者菩萨境中当广说。<a id="a-8D"></a>六度习报既有六种。<a id="a-8E"></a>一切善法亦如是。<a id="a-8F"></a>若细寻此法。<a id="a-8G"></a>逾久逾明。<a id="a-8H"></a>不烦多说亦不得多说。<a id="a-8I"></a>面受口决随意广论。<a id="a-8J"></a>诸方等师相传云。<a id="a-8K"></a>负三宝物其相现时决应须偿。<a id="a-8L"></a>南岳师云。<a id="a-8M"></a>若自有物偿者善。<a id="a-8N"></a>若自无物欲废行法四方驰求。<a id="a-8O"></a>此有二义。<a id="a-8P"></a>众生昔罪何量。<a id="a-8Q"></a>负贷三宝非止一条。<a id="a-8R"></a>如罗汉先直取道未遑偿业。<a id="a-8S"></a>故名抵责。<a id="a-8T"></a>行者若废道场而行乞丐。<a id="a-8U"></a>纷动数年岂非魔事。<a id="a-8V"></a>今且未偿。<a id="a-8W"></a>但决志修行诸佛实法展我成立。<a id="a-8X"></a>成者。<a id="a-8Y"></a>待破烦恼入无生忍。<a id="a-8Z"></a>于法身地广供养一切三宝。<a id="a-8a"></a>还入生死以偿众生。<a id="a-8b"></a>菩萨弥时不名抵责。<a id="a-8c"></a>立者。<a id="a-8d"></a>待功夫着满名行竖立。<a id="a-8e"></a>果报自至时当偿三宝。<a id="a-8f"></a>非是抵负不作偿心。<a id="a-8g"></a>小乞申延期于展立耳此岂非好事。<a id="a-8h"></a>若废行法出于道场。<a id="a-8i"></a>此决须偿。<a id="a-8j"></a>不得读诵听学营私众务。<a id="a-8k"></a>决应方便求财偿之。<a id="a-8l"></a>此释与优婆塞戒经同。<a id="a-8m"></a>经云。<a id="a-8n"></a>若负三宝物人正事修道。<a id="a-8o"></a>欲求须陀洹乃至阿罗汉者。<a id="a-8p"></a>则不须偿也。<a id="a-8q"></a>不学道应急偿也。<a id="a-8r"></a>阿罗汉人若用佛物此则无罪。<a id="a-8s"></a>次明恶相者。<a id="a-8t"></a>诸恶甚多且约六蔽。<a id="a-8u"></a>于一一蔽皆有六意。<a id="a-8v"></a>悭蔽相者。<a id="a-8w"></a>若见三宝师僧父母。<a id="a-8x"></a>或形容憔悴或裸袒。<a id="a-8y"></a>或衣裳蓝缕。<a id="a-8z"></a>或饥饿惙然。<a id="a-90"></a>寺宇空荒。<a id="a-91"></a>或见一切物皆被守护封缄闭塞。<a id="a-92"></a>与前为异。<a id="a-93"></a>前人对物欢喜。<a id="a-94"></a>今见乞人对物嗔诟。<a id="a-95"></a>前物表施具今物表悭具。<a id="a-96"></a>或见悭人来至其前。<a id="a-97"></a>是名悭蔽报果发相。<a id="a-98"></a>具有六种。<a id="a-99"></a>例前可知(云云)。<a id="a-9A"></a>破戒相者。<a id="a-9B"></a>若见三宝形像师僧尊长及以父母。<a id="a-9C"></a>头首断绝地陷不胜。<a id="a-9D"></a>或身体破裂鞭打苦恼。<a id="a-9E"></a>或见身首异处寺舍零落。<a id="a-9F"></a>或见父母诟骂三宝呵责。<a id="a-9G"></a>或见喜杀屠儿来住其前。<a id="a-9H"></a>又恶禽毒虫缘其身首。<a id="a-9I"></a>皆是嗔蔽报相也。<a id="a-9J"></a>亦有六意例前(云云)。<a id="a-9K"></a>若见不净屎尿死尸臭物当道。<a id="a-9L"></a>深水横路行不得前。<a id="a-9M"></a>或见交昔淫人。<a id="a-9N"></a>又示不净相秽恶可耻。<a id="a-9O"></a>或见己身身体臭处。<a id="a-9P"></a>或见多淫人来说放逸事。<a id="a-9Q"></a>或见禽兽人等交。<a id="a-9R"></a>此皆是淫罪报相。<a id="a-9S"></a>亦有六意(云云)。<a id="a-9T"></a>若见一生所盗物处。<a id="a-9U"></a>所盗物主来嗔诟缚切此物。<a id="a-9V"></a>或见好盗人来劝说盗事。<a id="a-9W"></a>皆是盗相果报也。<a id="a-9X"></a>六意例前(云云)。<a id="a-9Y"></a>若见父母师僧及外人。<a id="a-9Z"></a>诤计嗔毒种种间构诽谤于己或见多口过人来。<a id="a-9a"></a>即是口四过报果相。<a id="a-9b"></a>六种(云云)。<a id="a-9c"></a>或见醉人吐卧狼藉。<a id="a-9d"></a>或见己身沉昏等。<a id="a-9e"></a>皆是饮酒报果相。<a id="a-9f"></a>亦六意。<a id="a-9g"></a>是等皆是破戒蔽报果相也。<a id="a-9h"></a>余四蔽例此可知。<a id="a-9i"></a>故不委记(云云)。<a id="a-9j"></a>复次内心苦痛是杀习。<a id="a-9k"></a>内心沉重是盗习。<a id="a-9l"></a>内心烦躁是淫习。<a id="a-9m"></a>俱有是等分习。<a id="a-9n"></a>三料简善恶相现为障不同或非障而障。<a id="a-9o"></a>障而非障。<a id="a-9p"></a>障非障俱障。<a id="a-9q"></a>障非障俱不障。<a id="a-9r"></a>非障而障者。<a id="a-9s"></a>若人先发善相当时欢喜。<a id="a-9t"></a>后起爱慢轻忽于他。<a id="a-9u"></a>恃此证相作贡高本。<a id="a-9v"></a>渐染名利过患转生。<a id="a-9w"></a>心退法坏舍戒还俗。<a id="a-9x"></a>无恶不造。<a id="a-9y"></a>岂非初因不障之善。<a id="a-9z"></a>后致大障之恶耶。<a id="a-A0"></a>障而非障者。<a id="a-A1"></a>如先发恶相惭愧怖畏。<a id="a-A2"></a>勤忏此恶。<a id="a-A3"></a>断相续心永不起罪。<a id="a-A4"></a>勤行众善至办大事。<a id="a-A5"></a>岂非初因于障后致不障耶。<a id="a-A6"></a>俱障俱不障例可知(云云)。<a id="a-A7"></a>若非障而障者。<a id="a-A8"></a>此是善将灭而相现。<a id="a-A9"></a>此善灭表恶生。<a id="a-AA"></a>若障非障者。<a id="a-AB"></a>此是恶将灭而相现。<a id="a-AC"></a>此恶表善生。<a id="a-AD"></a>若障不障俱不障者。<a id="a-AE"></a>此相表善不灭恶不生。<a id="a-AF"></a>若障不障俱障者。<a id="a-AG"></a>此表恶不灭善不生。<a id="a-AH"></a>此约初善为语。<a id="a-AI"></a>谓善不障恶为障如上分别。<a id="a-AJ"></a>若约真谛为言者。<a id="a-AK"></a>上诸善恶悉皆是障。<a id="a-AL"></a>故净业障经云。<a id="a-AM"></a>一切恶障一切善障。<a id="a-AN"></a>若约假为语。<a id="a-AO"></a>真谛善恶俱皆是障。<a id="a-AP"></a>若约中为语。<a id="a-AQ"></a>假上善恶俱皆是障。<a id="a-AR"></a>故障不可尽。<a id="a-AS"></a>复次善恶习因心起。<a id="a-AT"></a>是则易知。<a id="a-AU"></a>善恶报果相起。<a id="a-AV"></a>是则难知。<a id="a-AW"></a>若善报相扶善习因心起。<a id="a-AX"></a>或前或后现者。<a id="a-AY"></a>多是性善相。<a id="a-AZ"></a>孤然起者。<a id="a-Aa"></a>多是无作善相。<a id="a-Ab"></a>恶报果相扶恶习因心起。<a id="a-Ac"></a>或前或后多是性恶。<a id="a-Ad"></a>不扶习起。<a id="a-Ae"></a>多是违无作恶。<a id="a-Af"></a>复次善恶报果孤然起者。<a id="a-Ag"></a>虽以无作往判理复难明。<a id="a-Ah"></a>多好杂魔。<a id="a-Ai"></a>若欲分别。<a id="a-Aj"></a>须细意捡挍。<a id="a-Ak"></a>用空明善恶等十法往验。<a id="a-Al"></a>若过不及则是魔相。<a id="a-Am"></a>异此乃是无作也。<a id="a-An"></a>又三相往验。<a id="a-Ao"></a>所谓久久住数数来。<a id="a-Ap"></a>又坏禅心。<a id="a-Aq"></a>此三是魔相也。<a id="a-Ar"></a>无此三是无作。<a id="a-As"></a>复次诸恶相现时。<a id="a-At"></a>初现嗔怒。<a id="a-Au"></a>再来平平。<a id="a-Av"></a>三现欢喜。<a id="a-Aw"></a>或人谏晓。<a id="a-Ax"></a>或人驱逐。<a id="a-Ay"></a>当知皆是恶欲灭相也。<a id="a-Az"></a>夫发心真正慧解分明。<a id="a-B0"></a>善识诸相一一无谬。<a id="a-B1"></a>不为诸障所惑。<a id="a-B2"></a>打心入理更增其明。<a id="a-B3"></a>行有余力分别业门。<a id="a-B4"></a>虽通达自在。<a id="a-B5"></a>兼以化他。<a id="a-B6"></a>若分别业相不能缕碎。<a id="a-B7"></a>但总知是障无所取着。<a id="a-B8"></a>直打心观理业不能碍。<a id="a-B9"></a>若本无解心又发意邪僻。<a id="a-BA"></a>见此相已而生爱着。<a id="a-BB"></a>魔得其便入示吉凶。<a id="a-BC"></a>更相因倚贸易财食死堕鬼道。<a id="a-BD"></a>此非鬼禅更谓谁耶。<a id="a-BE"></a>若自正正他。<a id="a-BF"></a>须得其意亲自行证。<a id="a-BG"></a>又师氏口决。<a id="a-BH"></a>方可彰言。<a id="a-BI"></a>莫辄媒炫。<a id="a-BJ"></a>妄作寒热。<a id="a-BK"></a>祸则大矣。<a id="a-BL"></a>深嘱深嘱。<a id="a-BM"></a>后生慎之。<a id="a-BN"></a>问。<a id="a-BO"></a>道场神护怨责那得扰动。<a id="a-BP"></a>答。<a id="a-BQ"></a>实尔。<a id="a-BR"></a>如世游军虞候。<a id="a-BS"></a>但觇非防恶。<a id="a-BT"></a>责主切物所不能遮。<a id="a-BU"></a>业来责报准此可解。<a id="a-BV"></a>复次诸业名教体相具如毗昙成实论。<a id="a-BW"></a>若作观破业具如中论。<a id="a-BX"></a>彼二家者互有长短。<a id="a-BY"></a>今意异彼。<a id="a-BZ"></a>但明善恶不滥于事即足。<a id="a-Ba"></a>若广分别妨于正道。<a id="a-Bb"></a>若直破而已。<a id="a-Bc"></a>全不识道品正助调停。<a id="a-Bd"></a>方法未具。<a id="a-Be"></a>今之止观明业相不足。<a id="a-Bf"></a>观法有余。<a id="a-Bg"></a>四修止观者。<a id="a-Bh"></a>即为十意。<a id="a-Bi"></a>云何思议业境。<a id="a-Bj"></a>若业能招三恶道报有上中下。<a id="a-Bk"></a>若业能招三善道报谓上中下。<a id="a-Bl"></a>不动业招色无色报。<a id="a-Bm"></a>如是等业招于色心。<a id="a-Bn"></a>还迷色心起四颠倒。<a id="a-Bo"></a>生死不绝良由于此。<a id="a-Bp"></a>今观业无业倒惑不生以至漏尽。<a id="a-Bq"></a>是名声闻观业也。<a id="a-Br"></a>若观业由无明无明故业。<a id="a-Bs"></a>业故名色乃至老死。<a id="a-Bt"></a>若知无明不起取有。<a id="a-Bu"></a>无明灭故诸行灭。<a id="a-Bv"></a>是缘觉观业。<a id="a-Bw"></a>若观业行幻化。<a id="a-Bx"></a>幻化即空空即涅槃。<a id="a-By"></a>是名通教观业。<a id="a-Bz"></a>若观业如大地能生种种芽。<a id="a-C0"></a>十法界法皆从业起。<a id="a-C1"></a>是名别教观业。<a id="a-C2"></a>悉是思议境非今所用也。<a id="a-C3"></a>不思议境者。<a id="a-C4"></a>如经云深达罪福相者。<a id="a-C5"></a>罪即三恶福即三善。<a id="a-C6"></a>但解三恶业相。<a id="a-C7"></a>不达人天三善业相。<a id="a-C8"></a>则非深达。<a id="a-C9"></a>达恶达善乃为深达。<a id="a-CA"></a>若达善恶业相但是善恶。<a id="a-CB"></a>不名深达。<a id="a-CC"></a>又善恶俱是恶。<a id="a-CD"></a>离善离恶皆是善。<a id="a-CE"></a>是为深达。<a id="a-CF"></a>又达人天善恶是生死边。<a id="a-CG"></a>达二乘离善离恶涅槃空边。<a id="a-CH"></a>但是二边不名深达。<a id="a-CI"></a>又二边皆是恶。<a id="a-CJ"></a>亦不名深达。<a id="a-CK"></a>别教菩萨能达二边之浅渐渐深达。<a id="a-CL"></a>故名深达。<a id="a-CM"></a>又别教渐深亦非深达。<a id="a-CN"></a>圆教即于浅业达于深业。<a id="a-CO"></a>方乃得名深达罪福相。<a id="a-CP"></a>遍照于十方。<a id="a-CQ"></a>如是深达实不曲辨于三界。<a id="a-CR"></a>亦不径侹而入空。<a id="a-CS"></a>即此意也。<a id="a-CT"></a>观一念起即具十界名十方。<a id="a-CU"></a>十方是依报。<a id="a-CV"></a>十界是正报。<a id="a-CW"></a>若无依报亦无正报。<a id="a-CX"></a>既有正报即有性相本末等百法。<a id="a-CY"></a>亦名百方。<a id="a-CZ"></a>如是等法即一念业。<a id="a-Ca"></a>故名一业一切业。<a id="a-Cb"></a>华严云。<a id="a-Cc"></a>佛子。<a id="a-Cd"></a>心性是一云何能生种种诸业。<a id="a-Ce"></a>答云。<a id="a-Cf"></a>譬如大地一能生种种芽。<a id="a-Cg"></a>地若得雨。<a id="a-Ch"></a>毒药众芽一时沸发。<a id="a-Ci"></a>今法性地得行道雨。<a id="a-Cj"></a>善恶业芽一念竞起。<a id="a-Ck"></a>业名法界诸法之都。<a id="a-Cl"></a>故称不思议境。<a id="a-Cm"></a>既深达业境善恶共都。<a id="a-Cn"></a>即起慈悲。<a id="a-Co"></a>罪福之理非违非顺。<a id="a-Cp"></a>违之成罪。<a id="a-Cq"></a>顺之成福。<a id="a-Cr"></a>如世谛名色及诸质碍。<a id="a-Cs"></a>亦非违非顺。<a id="a-Ct"></a>若盗之成罪则有三途恶业。<a id="a-Cu"></a>若舍之成福即有三善道业。<a id="a-Cv"></a>菩萨深达如此非违非顺。<a id="a-Cw"></a>于违起悲于顺起慈。<a id="a-Cx"></a>即空真谛无言说道亦非违非顺。<a id="a-Cy"></a>违之则成六道有漏之业。<a id="a-Cz"></a>顺之则成三乘无漏之业。<a id="a-D0"></a>菩萨深达即空非违非顺。<a id="a-D1"></a>于违起悲于顺起慈。<a id="a-D2"></a>也中道之谛亦非违非顺违之则有漏无漏二边之业。<a id="a-D3"></a>顺之则有非漏非无漏中道之业。<a id="a-D4"></a>法华云。<a id="a-D5"></a>久修业所得。<a id="a-D6"></a>即此业也。<a id="a-D7"></a>菩萨深达中道实相非违非顺。<a id="a-D8"></a>于违起悲于顺起慈。<a id="a-D9"></a>若深达者。<a id="a-DA"></a>只是一念心非违非顺无三差别。<a id="a-DB"></a>亦是一念慈悲非前非后。<a id="a-DC"></a>故名真正菩提心也。<a id="a-DD"></a>安心业空则善顺而恶息。<a id="a-DE"></a>恶息故名止。<a id="a-DF"></a>善顺故名观。<a id="a-DG"></a>安心业假恶息善顺。<a id="a-DH"></a>安心业中恶息善顺。<a id="a-DI"></a>顺故名观息故名止。<a id="a-DJ"></a>是名观业善巧安心。<a id="a-DK"></a>破法遍者。<a id="a-DL"></a>若阿毗昙云。<a id="a-DM"></a>业谢入过去。<a id="a-DN"></a>得绳系属行人。<a id="a-DO"></a>未来受报。<a id="a-DP"></a>成实云。<a id="a-DQ"></a>业从现在入未来。<a id="a-DR"></a>未来受报。<a id="a-DS"></a>今观此业。<a id="a-DT"></a>业若过去。<a id="a-DU"></a>过去已谢故云何有业。<a id="a-DV"></a>业若未来。<a id="a-DW"></a>未来未有云何有业。<a id="a-DX"></a>业若现在。<a id="a-DY"></a>现在念念不住。<a id="a-DZ"></a>念若已去即属过去。<a id="a-Da"></a>念若未至即属未来。<a id="a-Db"></a>即起即灭何者现在。<a id="a-Dc"></a>若言去时有业名现在者。<a id="a-Dd"></a>去时是业。<a id="a-De"></a>去者是业。<a id="a-Df"></a>为当去时去。<a id="a-Dg"></a>去者去。<a id="a-Dh"></a>现在既无。<a id="a-Di"></a>业亦叵得。<a id="a-Dj"></a>三世推检横竖搜求。<a id="a-Dk"></a>善恶诸业俱不可得。<a id="a-Dl"></a>毕竟清净。<a id="a-Dm"></a>而言善恶业者但以世间文字假名分别。<a id="a-Dn"></a>不可闻名而谓为实所以者何。<a id="a-Do"></a>本求理实不求虚名。<a id="a-Dp"></a>虚名无性虽强分别如指虚空。<a id="a-Dq"></a>业无作受三谛俱寂。<a id="a-Dr"></a>故名破法遍也。<a id="a-Ds"></a>识通塞者。<a id="a-Dt"></a>于业非业。<a id="a-Du"></a>亦业亦非业。<a id="a-Dv"></a>非业非非业。<a id="a-Dw"></a>句句之中。<a id="a-Dx"></a>明识苦集。<a id="a-Dy"></a>一一心内了知道灭。<a id="a-Dz"></a>审的成就终不虫字。<a id="a-E0"></a>故言识通塞也。<a id="a-E1"></a>道品调适者。<a id="a-E2"></a>成论人云。<a id="a-E3"></a>意业单起未得成业。<a id="a-E4"></a>意得实法想得假名。<a id="a-E5"></a>行则同缘。<a id="a-E6"></a>是时意业得成。<a id="a-E7"></a>是则有三念处也。<a id="a-E8"></a>就身口两业是色。<a id="a-E9"></a>名身念处。<a id="a-EA"></a>毗昙人云。<a id="a-EB"></a>心数心王同时而起。<a id="a-EC"></a>王即心念处。<a id="a-ED"></a>受数即受念处。<a id="a-EE"></a>想及余数皆行阴。<a id="a-EF"></a>即法念处。<a id="a-EG"></a>王数依色而起。<a id="a-EH"></a>即身念处。<a id="a-EI"></a>若一时异时皆有四念也。<a id="a-EJ"></a>今观此业具十法界五阴。<a id="a-EK"></a>即是具一切四念处。<a id="a-EL"></a>一切业同类之色。<a id="a-EM"></a>是身念处。<a id="a-EN"></a>此身非净非不净。<a id="a-EO"></a>同类四阴。<a id="a-EP"></a>是三念处。<a id="a-EQ"></a>此三非苦非乐非我非无我非常非无常。<a id="a-ER"></a>即是非荣非枯双树涅槃。<a id="a-ES"></a>乃至三解脱。<a id="a-ET"></a>是名道品也。<a id="a-EU"></a>助道对治者。<a id="a-EV"></a>当念应佛三十二相等。<a id="a-EW"></a>念报佛无量功德。<a id="a-EX"></a>共破习因恶业。<a id="a-EY"></a>念法门佛破习因。<a id="a-EZ"></a>念三十二相。<a id="a-Ea"></a>破报果(云云)。<a id="a-Eb"></a>念法门佛助破报果恶业。<a id="a-Ec"></a>念佛力故恶业障转则入涅槃门也。<a id="a-Ed"></a>如是观时不叨上圣。<a id="a-Ee"></a>又当安忍内外诸障令得无碍。<a id="a-Ef"></a>若发似道未是真解。<a id="a-Eg"></a>勿生法爱。<a id="a-Eh"></a>法爱不起则任运无滞。<a id="a-Ei"></a>自然流入清凉之地。<a id="a-Ej"></a>是大乘十观。<a id="a-Ek"></a>得无量无漏清净果报。<a id="a-El"></a>获得无上报获得自在业。<a id="a-Em"></a>深达罪福究竟无染故名清净。<a id="a-En"></a>即是法身。<a id="a-Eo"></a>反本还源智照圆极。<a id="a-Ep"></a>故名无上。<a id="a-Eq"></a>即是报身。<a id="a-Er"></a>垂形九道普门示现。<a id="a-Es"></a>故名自在。<a id="a-Et"></a>即是应身。<a id="a-Eu"></a>如是三身即是大乘高广直至道场。<a id="a-Ev"></a>余如上说(云云)</p>
  <p id="aEw">○第五观魔事境者。<a id="a-Ex"></a>行人修四三昧。<a id="a-Ey"></a>恶将谢善欲生。<a id="a-Ez"></a>魔恐回出其境。<a id="a-F0"></a>又当化度于他。<a id="a-F1"></a>失我民属空我宫殿。<a id="a-F2"></a>又虑其得大神力大智慧力。<a id="a-F3"></a>复当与我兴大战诤。<a id="a-F4"></a>调伏控制触恼于我。<a id="a-F5"></a>遽其未成坏彼善根。<a id="a-F6"></a>故有魔事也。<a id="a-F7"></a>行者道弱未动波旬。<a id="a-F8"></a>一切鬼神属六天管。<a id="a-F9"></a>当界防戍正应动此耳。<a id="a-FA"></a>经云。<a id="a-FB"></a>魔事魔罪不说者。<a id="a-FC"></a>是菩萨恶知识。<a id="a-FD"></a>若达邪正怀抱淡然。<a id="a-FE"></a>知魔界如佛界如。<a id="a-FF"></a>一如无二如平等一相。<a id="a-FG"></a>不以魔为戚佛为欣。<a id="a-FH"></a>安之实际。<a id="a-FI"></a>若能如是邪不干正。<a id="a-FJ"></a>恼乱设起魔来甚善也。<a id="a-FK"></a>今明魔为五。<a id="a-FL"></a>一分别同异。<a id="a-FM"></a>二明发相。<a id="a-FN"></a>三明妨损。<a id="a-FO"></a>四明治法。<a id="a-FP"></a>五修止观。<a id="a-FQ"></a>同异者。<a id="a-FR"></a>阴魔已属阴界入境。<a id="a-FS"></a>烦恼魔已属烦恼境。<a id="a-FT"></a>死魔病是死因。<a id="a-FU"></a>已属病患境。<a id="a-FV"></a>今正明天子魔也。<a id="a-FW"></a>然四倒与四魔异者。<a id="a-FX"></a>四倒只是烦恼魔烦恼魔故即有阴入魔。<a id="a-FY"></a>阴入魔故即有死魔。<a id="a-FZ"></a>既未出三界即属天子魔。<a id="a-Fa"></a>若界外同异者。<a id="a-Fb"></a>破界内四倒分段诸魔悉过。<a id="a-Fc"></a>唯有无常等四倒。<a id="a-Fd"></a>此是界外烦恼魔。<a id="a-Fe"></a>烦恼魔故即有无等等色。<a id="a-Ff"></a>即界外阴魔。<a id="a-Fg"></a>阴魔即有死。<a id="a-Fh"></a>三贤十圣住果报。<a id="a-Fi"></a>乃至等觉三魔已过。<a id="a-Fj"></a>唯有一分死魔在。<a id="a-Fk"></a>是为界外三魔无第六天魔。<a id="a-Fl"></a>但赤色三昧未究竟名天子魔。<a id="a-Fm"></a>若妙觉理圆无明已尽。<a id="a-Fn"></a>故无烦恼。<a id="a-Fo"></a>不住果报故亦无死。<a id="a-Fp"></a>赤色三昧满。<a id="a-Fq"></a>乃是究竟魔事。<a id="a-Fr"></a>若华严明十魔。<a id="a-Fs"></a>亦何得出此意耶。<a id="a-Ft"></a>二明魔发相者。<a id="a-Fu"></a>通是管属皆称为魔。<a id="a-Fv"></a>细寻枝异不出三种。<a id="a-Fw"></a>一者[怡-台+追]惕鬼。<a id="a-Fx"></a>二时媚鬼。<a id="a-Fy"></a>三魔罗鬼。<a id="a-Fz"></a>三种发相各各不同。<a id="a-G0"></a>[怡-台+追]惕发者。<a id="a-G1"></a>若人坐时或缘头面或缘人身体。<a id="a-G2"></a>堕而复上翻覆不已虽无苦痛而屑屑难耐。<a id="a-G3"></a>或钻人耳眼鼻或抱持击擽。<a id="a-G4"></a>似如有物捉不可得。<a id="a-G5"></a>驱已复来。<a id="a-G6"></a>啾[口*祭]作声闹人耳。<a id="a-G7"></a>此鬼面似琵琶四目两口(云云)。<a id="a-G8"></a>二时媚发者。<a id="a-G9"></a>大集明。<a id="a-GA"></a>十二兽在宝山中修法缘慈。<a id="a-GB"></a>此是精媚之主。<a id="a-GC"></a>权应者未必为恼。<a id="a-GD"></a>实者能乱行人。<a id="a-GE"></a>若邪想坐禅多着时媚。<a id="a-GF"></a>或作少男少女老男老女禽兽之像。<a id="a-GG"></a>殊形异貌种种不同。<a id="a-GH"></a>或娱乐人。<a id="a-GI"></a>或教诏人。<a id="a-GJ"></a>今欲分别时兽者。<a id="a-GK"></a>当察十二时何时数来。<a id="a-GL"></a>随其时来即此兽也若寅是虎乃至丑是牛。<a id="a-GM"></a>又一时为三。<a id="a-GN"></a>十二时即有三十六兽。<a id="a-GO"></a>寅有三。<a id="a-GP"></a>初是狸。<a id="a-GQ"></a>次是豹。<a id="a-GR"></a>次是虎。<a id="a-GS"></a>卯有三。<a id="a-GT"></a>狐兔貉。<a id="a-GU"></a>辰有三。<a id="a-GV"></a>龙蛟鱼。<a id="a-GW"></a>此九属东方木也。<a id="a-GX"></a>九物依孟仲季传作前后。<a id="a-GY"></a>已有三。<a id="a-GZ"></a>蝉鲤蛇。<a id="a-Ga"></a>午有三。<a id="a-Gb"></a>鹿马獐。<a id="a-Gc"></a>未有三。<a id="a-Gd"></a>羊雁鹰。<a id="a-Ge"></a>此九属南方火也。<a id="a-Gf"></a>申有三。<a id="a-Gg"></a>狖猿猴。<a id="a-Gh"></a>酉有三。<a id="a-Gi"></a>乌鸡雉戌有三狗狼豺。<a id="a-Gj"></a>此九属西方金也。<a id="a-Gk"></a>亥有三。<a id="a-Gl"></a>豕貐猪。<a id="a-Gm"></a>子有三。<a id="a-Gn"></a>猫鼠伏翼。<a id="a-Go"></a>丑有三。<a id="a-Gp"></a>牛蟹鳖。<a id="a-Gq"></a>此九属北方水也中央土王四季。<a id="a-Gr"></a>若四方行用即是用土也。<a id="a-Gs"></a>即是鱼鹰豺鳖三转即有三十六。<a id="a-Gt"></a>更于一中开三。<a id="a-Gu"></a>即有一百八时兽。<a id="a-Gv"></a>深得此意依时唤名。<a id="a-Gw"></a>媚当消去。<a id="a-Gx"></a>若受着稍久。<a id="a-Gy"></a>令人猖狂恍惚妄说吉凶不避水火(云云)。<a id="a-Gz"></a>次明魔罗者。<a id="a-H0"></a>为破二善增二恶故。<a id="a-H1"></a>喜从五根作强软来破。<a id="a-H2"></a>大论云。<a id="a-H3"></a>魔名花箭。<a id="a-H4"></a>亦名五箭。<a id="a-H5"></a>各射五根共坏于意。<a id="a-H6"></a>五根各一刹那。<a id="a-H7"></a>刹那若转即属意根。<a id="a-H8"></a>意根若坏五根岂存。<a id="a-H9"></a>眼见可爱色名花箭。<a id="a-HA"></a>是软贼。<a id="a-HB"></a>见可畏色名毒箭。<a id="a-HC"></a>是强贼。<a id="a-HD"></a>见平平色不强不软贼。<a id="a-HE"></a>余四根亦如是。<a id="a-HF"></a>合十八箭。<a id="a-HG"></a>亦名十八受。<a id="a-HH"></a>以是义故。<a id="a-HI"></a>不应受着。<a id="a-HJ"></a>着则成病病则难治。<a id="a-HK"></a>永妨禅定死堕魔道。<a id="a-HL"></a>复次魔内射不入。<a id="a-HM"></a>当外扇檀越师僧同学弟子。<a id="a-HN"></a>放十八箭。<a id="a-HO"></a>昔诸比丘得魔内恼。<a id="a-HP"></a>又得檀越誉毁强软不捷。<a id="a-HQ"></a>魔即哭去。<a id="a-HR"></a>行者善觉师徒檀越。<a id="a-HS"></a>或法主异语徒众即嗔。<a id="a-HT"></a>徒众怨言法主则怪。<a id="a-HU"></a>如是因缘广说如大品。<a id="a-HV"></a>又魔善巧初令乖善起恶。<a id="a-HW"></a>若不随者即纯令堕善。<a id="a-HX"></a>起塔造寺使散妨定。<a id="a-HY"></a>若不随者令堕二乘。<a id="a-HZ"></a>魔实不解二乘。<a id="a-Ha"></a>但行当之使不入大耳。<a id="a-Hb"></a>如童蒙人初被行当舍大乘习小。<a id="a-Hc"></a>功夫已多后悔无益。<a id="a-Hd"></a>能行当者实不解大小。<a id="a-He"></a>又化人入无方便空。<a id="a-Hf"></a>谓无佛无众生。<a id="a-Hg"></a>堕偏空裹。<a id="a-Hh"></a>或偏假裹。<a id="a-Hi"></a>种种蹊径令不入圆。<a id="a-Hj"></a>阿难笈多学阿鞞跋者。<a id="a-Hk"></a>皆为魔所恼。<a id="a-Hl"></a>何况初心宁免自他三十六箭。<a id="a-Hm"></a>若知魔佛皆入实际。<a id="a-Hn"></a>则无怖畏。<a id="a-Ho"></a>大经云。<a id="a-Hp"></a>为声闻人说有调魔。<a id="a-Hq"></a>为大乘者不说调魔。<a id="a-Hr"></a>一心入理谁论强软耶。<a id="a-Hs"></a>三明妨乱者。<a id="a-Ht"></a>但强软等箭。<a id="a-Hu"></a>初射五根有三过患。<a id="a-Hv"></a>一令人病。<a id="a-Hw"></a>二失观心。<a id="a-Hx"></a>三得邪法。<a id="a-Hy"></a>病有种种相。<a id="a-Hz"></a>从眼入者病肝。<a id="a-I0"></a>余根可知。<a id="a-I1"></a>身遭病苦心则迷荒。<a id="a-I2"></a>丧禅致死。<a id="a-I3"></a>失观心者。<a id="a-I4"></a>本所修观善法安隐。<a id="a-I5"></a>从五根见闻已后。<a id="a-I6"></a>心地昏忽无复次序。<a id="a-I7"></a>邪法者。<a id="a-I8"></a>当约十种正法简出邪相。<a id="a-I9"></a>有者。<a id="a-IA"></a>色从眼入见山河星辰日月居宫。<a id="a-IB"></a>亦见幽中种种相貌指点方面。<a id="a-IC"></a>是有太过。<a id="a-ID"></a>无者。<a id="a-IE"></a>色从眼入。<a id="a-IF"></a>便谓诸法犹如断空。<a id="a-IG"></a>说灰无法甚可怖畏。<a id="a-IH"></a>是无太过。<a id="a-II"></a>明者。<a id="a-IJ"></a>色入已豁豁常明如日月照。<a id="a-IK"></a>闇者。<a id="a-IL"></a>昏闇漆黑铿然不晓。<a id="a-IM"></a>定者。<a id="a-IN"></a>色入已心如木石块然直住。<a id="a-IO"></a>乱者。<a id="a-IP"></a>色入已狡掷攀缘。<a id="a-IQ"></a>愚者。<a id="a-IR"></a>色入已闇短鄙拙脱裸无耻。<a id="a-IS"></a>智者。<a id="a-IT"></a>色入已聪黠捷疾。<a id="a-IU"></a>悲者。<a id="a-IV"></a>色入已忧恼泣泪。<a id="a-IW"></a>喜者。<a id="a-IX"></a>色入已歌逸恒欢苦者。<a id="a-IY"></a>百节疼痛如被火炙。<a id="a-IZ"></a>乐者。<a id="a-Ia"></a>身体畅醉如五欲乐。<a id="a-Ib"></a>祸者。<a id="a-Ic"></a>自恒招祸。<a id="a-Id"></a>亦为他作祸亦知他祸祟。<a id="a-Ie"></a>福者。<a id="a-If"></a>恒自招福亦能为他作福恶者。<a id="a-Ig"></a>无恶不造。<a id="a-Ih"></a>又令他作恶。<a id="a-Ii"></a>善者。<a id="a-Ij"></a>自行檀等亦令他行檀。<a id="a-Ik"></a>憎者。<a id="a-Il"></a>不耐见人远他独住。<a id="a-Im"></a>爱者。<a id="a-In"></a>恋重缠着。<a id="a-Io"></a>强者。<a id="a-Ip"></a>其心刚强出入不得自在。<a id="a-Iq"></a>犹如瓦石难可回变不顺善道。<a id="a-Ir"></a>软者。<a id="a-Is"></a>心志软弱易可败坏。<a id="a-It"></a>犹若软泥不堪为器。<a id="a-Iu"></a>以是等若过若不及悉名邪相。<a id="a-Iv"></a>一根有三受。<a id="a-Iw"></a>一受有二十邪法。<a id="a-Ix"></a>三受合六十邪法。<a id="a-Iy"></a>历五根合三百邪法。<a id="a-Iz"></a>虽九十五种种种异邪。<a id="a-J0"></a>而其初入必因五根。<a id="a-J1"></a>细寻三百必与彼相应也。<a id="a-J2"></a>夫[怡-台+追]惕多令禅观丧失。<a id="a-J3"></a>时媚多令人得邪法。<a id="a-J4"></a>魔罗备此二损也。<a id="a-J5"></a>四明治法。<a id="a-J6"></a>若治[怡-台+追]惕者。<a id="a-J7"></a>须知拘那含佛末法比丘好恼乱众僧。<a id="a-J8"></a>僧摈驱之即生恶誓。<a id="a-J9"></a>常恼坐禅人。<a id="a-JA"></a>此是源祖之鬼。<a id="a-JB"></a>报或已谢而同业生者。<a id="a-JC"></a>亦能恼乱。<a id="a-JD"></a>今呵其宗祖闻即羞去。<a id="a-JE"></a>呵云。<a id="a-JF"></a>我识汝名字。<a id="a-JG"></a>汝是[怡-台+追]惕恶夜叉。<a id="a-JH"></a>拘那含佛时。<a id="a-JI"></a>破戒偷腊吉支贪食嗅香。<a id="a-JJ"></a>我今持戒不畏于汝。<a id="a-JK"></a>如是呵已即应去。<a id="a-JL"></a>若其不去当密诵戒序及戒。<a id="a-JM"></a>戒神还守破戒鬼去。<a id="a-JN"></a>治时媚鬼者。<a id="a-JO"></a>须善识十二时三十六时兽。<a id="a-JP"></a>知时唱名媚即去也。<a id="a-JQ"></a>隐士头陀人多畜方镜挂之座后。<a id="a-JR"></a>媚不能变镜中色像。<a id="a-JS"></a>览镜识之可以自遣。<a id="a-JT"></a>此则内外两治也。<a id="a-JU"></a>治魔罗有三。<a id="a-JV"></a>一初觉呵。<a id="a-JW"></a>如守门人遮恶不进。<a id="a-JX"></a>如佛告比丘。<a id="a-JY"></a>一切他物不受。<a id="a-JZ"></a>不受之术能治一切自他魔事。<a id="a-Ja"></a>二若已受入当从头至足。<a id="a-Jb"></a>一一谛观。<a id="a-Jc"></a>求魔叵得又求心叵得。<a id="a-Jd"></a>魔从何来欲恼何等。<a id="a-Je"></a>如恶人入舍处处照检不令得住。<a id="a-Jf"></a>三观若不去强心抵捍。<a id="a-Jg"></a>以死为期不共尔住。<a id="a-Jh"></a>善巧回转如是三治不须多说。<a id="a-Ji"></a>五止观者。<a id="a-Jj"></a>例为十法。<a id="a-Jk"></a>思议境者。<a id="a-Jl"></a>若魔事起随顺魔行。<a id="a-Jm"></a>作诸恶业成三途法。<a id="a-Jn"></a>若随魔起善所谓他属而行布施。<a id="a-Jo"></a>虽生善道世世相染。<a id="a-Jp"></a>或时附着倚托言语。<a id="a-Jq"></a>若舍身命即受彼报。<a id="a-Jr"></a>设欲修道遮障万端。<a id="a-Js"></a>经云。<a id="a-Jt"></a>有菩萨有魔无魔。<a id="a-Ju"></a>即此意也。<a id="a-Jv"></a>是为三善法界。<a id="a-Jw"></a>魔又化令自入涅槃。<a id="a-Jx"></a>众生何预汝事。<a id="a-Jy"></a>唐受辛苦不如取证是名二乘法界。<a id="a-Jz"></a>魔又令人纡回拙度不速入菩提道。<a id="a-K0"></a>如是浅深历别。<a id="a-K1"></a>皆是思议境也。<a id="a-K2"></a>若即此魔事具十界百法。<a id="a-K3"></a>在一念中。<a id="a-K4"></a>一切法趣魔。<a id="a-K5"></a>如一梦法具一切事。<a id="a-K6"></a>一魔一切魔一切魔一魔。<a id="a-K7"></a>非一非一切。<a id="a-K8"></a>亦是一魔一切魔。<a id="a-K9"></a>一佛一切佛。<a id="a-KA"></a>不出佛界即是魔界。<a id="a-KB"></a>不二不别。<a id="a-KC"></a>如此观者降魔是道场。<a id="a-KD"></a>上根利智治魔显理以魔为侍于魔不怖如薪益火。<a id="a-KE"></a>缘修不能寂照。<a id="a-KF"></a>持世不觉魔谋。<a id="a-KG"></a>谓言善来。<a id="a-KH"></a>真修寂照。<a id="a-KI"></a>不待观而后鉴。<a id="a-KJ"></a>即知是魔非帝释也。<a id="a-KK"></a>别教不耐非法。<a id="a-KL"></a>故云非我所宜。<a id="a-KM"></a>圆教安之实际。<a id="a-KN"></a>故言如我应受。<a id="a-KO"></a>不畏非人于生死有勇。<a id="a-KP"></a>是名不思议境也。<a id="a-KQ"></a>魔界即佛界而众生不知。<a id="a-KR"></a>迷于佛界横起魔界。<a id="a-KS"></a>于菩提中而生烦恼。<a id="a-KT"></a>是故起悲欲令众生于魔界即佛界。<a id="a-KU"></a>于烦恼即菩提是故起慈。<a id="a-KV"></a>慈无量佛悲无量魔。<a id="a-KW"></a>无量慈悲即无缘一大慈悲也。<a id="a-KX"></a>欲满此愿显此理。<a id="a-KY"></a>应降魔作道场。<a id="a-KZ"></a>八十亿众不能动心名止。<a id="a-Ka"></a>达魔界即佛界名观。<a id="a-Kb"></a>但以四悉止观安心。<a id="a-Kc"></a>随魔事起即以四句破之。<a id="a-Kd"></a>横竖单复破悉无滞。<a id="a-Ke"></a>三藏初伏四魔坐道场。<a id="a-Kf"></a>破烦恼魔得菩提道。<a id="a-Kg"></a>又得法性身破阴入魔。<a id="a-Kh"></a>此两共破死魔。<a id="a-Ki"></a>道树下得不动三昧。<a id="a-Kj"></a>变三玉女破八十亿兵。<a id="a-Kk"></a>冠盖剑各堕者是破天子魔。<a id="a-Kl"></a>通教初得无生忍。<a id="a-Km"></a>至六地得菩提道如前。<a id="a-Kn"></a>八地道观双流是不动三昧。<a id="a-Ko"></a>破天子魔。<a id="a-Kp"></a>两处声闻止破三魔。<a id="a-Kq"></a>笈多恒为所恼。<a id="a-Kr"></a>后得神通伏而非破(云云)。<a id="a-Ks"></a>别教十住已破界内四魔。<a id="a-Kt"></a>登地分得菩提道破烦恼魔。<a id="a-Ku"></a>分得法身破阴魔。<a id="a-Kv"></a>分得赤色三昧破天子魔。<a id="a-Kw"></a>若璎珞云。<a id="a-Kx"></a>等觉三魔已尽唯一分死魔在。<a id="a-Ky"></a>三不应前尽一不应独余。<a id="a-Kz"></a>此乃别教方便说耳。<a id="a-L0"></a>圆教初住俱破八魔。<a id="a-L1"></a>得菩提道破烦恼魔(云云)。<a id="a-L2"></a>乃至妙觉八魔究竟永尽。<a id="a-L3"></a>虽初住破非初住破。<a id="a-L4"></a>虽后觉破非后觉破。<a id="a-L5"></a>而不离初住后觉。<a id="a-L6"></a>是为破法遍也。<a id="a-L7"></a>于上一一破魔法中。<a id="a-L8"></a>皆识苦集无明蔽度知字非字。<a id="a-L9"></a>道品者。<a id="a-LA"></a>魔界具一切色。<a id="a-LB"></a>色即是空色即不净色即是假。<a id="a-LC"></a>此名为净。<a id="a-LD"></a>色即是中非净非不净。<a id="a-LE"></a>余四阴亦如是。<a id="a-LF"></a>是名一念处一切念处。<a id="a-LG"></a>乃至三解脱门。<a id="a-LH"></a>门若未开必由事障。<a id="a-LI"></a>久远劫来为魔所使。<a id="a-LJ"></a>起于魔檀为有报故。<a id="a-LK"></a>持于魔戒要利养故。<a id="a-LL"></a>行于魔忍为畏他故。<a id="a-LM"></a>习魔精进求名闻故。<a id="a-LN"></a>得于魔禅昧于鬼法。<a id="a-LO"></a>乐于魔慧分别见网。<a id="a-LP"></a>如是六法虽名为善其实是魔。<a id="a-LQ"></a>由此邪蔽蔽三脱门。<a id="a-LR"></a>今用正度对治六蔽。<a id="a-LS"></a>蔽去度成如油多明盛。<a id="a-LT"></a>若杂烦恼当用前四分观助治。<a id="a-LU"></a>杂业借念二佛助治。<a id="a-LV"></a>若小乘伏道遍名为闻慧。<a id="a-LW"></a>乃至圆教五品是闻慧位。<a id="a-LX"></a>此尚未成岂可滥真起增上慢。<a id="a-LY"></a>若欲入真。<a id="a-LZ"></a>当一心安忍勿更为魔之所动乱。<a id="a-La"></a>穷微观照强心呵抵。<a id="a-Lb"></a>若入似位得法赏赐。<a id="a-Lc"></a>勿生高心爱心。<a id="a-Ld"></a>譬如大勋黜为小县。<a id="a-Le"></a>或失禄或失命。<a id="a-Lf"></a>若起法爱是犯罪。<a id="a-Lg"></a>但发似解如小县失似解如失禄。<a id="a-Lh"></a>堕二乘地如失命。<a id="a-Li"></a>大乘家业宗社灭故。<a id="a-Lj"></a>若无法爱从相似入真实。<a id="a-Lk"></a>调魔为侍直至道场。<a id="a-Ll"></a>复次退慧如失勋。<a id="a-Lm"></a>退定如失禄。<a id="a-Ln"></a>俱退如失命。<a id="a-Lo"></a>复次通用一意为观者。<a id="a-Lp"></a>行人根钝先解通意度曲入别。<a id="a-Lq"></a>中论品品别意而俱会无生。<a id="a-Lr"></a>通别互举得意相成也。<a id="a-Ls"></a>问。<a id="a-Lt"></a>魔动竟好法后起。<a id="a-Lu"></a>为是法尔寒过春来耶。<a id="a-Lv"></a>答。<a id="a-Lw"></a>未必并然。<a id="a-Lx"></a>自有过难好法亦不发。<a id="a-Ly"></a>魔是恶缘所感。<a id="a-Lz"></a>善是心力所致。<a id="a-M0"></a>释论云。<a id="a-M1"></a>释迦往昔在恶世。<a id="a-M2"></a>世无佛。<a id="a-M3"></a>求法精进了不能得。<a id="a-M4"></a>魔变化作婆罗门诡言。<a id="a-M5"></a>有佛一偈。<a id="a-M6"></a>汝能皮为纸骨为笔血为墨当以与汝。<a id="a-M7"></a>菩萨乐法。<a id="a-M8"></a>即自剥皮曝令干拟书偈。<a id="a-M9"></a>魔即隐去。<a id="a-MA"></a>佛知其心从下方涌出。<a id="a-MB"></a>为说深经得无生忍。<a id="a-MC"></a>可以为证(云云)。</p>
 </body>
</html>