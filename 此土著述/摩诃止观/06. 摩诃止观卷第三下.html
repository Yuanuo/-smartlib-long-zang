<!doctype html>
<html id="z3IBWZh1NG" data-ver="1309">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第三下</h1>
  <p id="a2">次圆教但明一实谛。<a id="a-3"></a>大经云。<a id="a-4"></a>实是一谛方便说三。<a id="a-5"></a>今亦例此。<a id="a-6"></a>实是一谛方便说三。<a id="a-7"></a>法华云。<a id="a-8"></a>更以异方便助显第一义耳。<a id="a-9"></a>是为圆教二谛三谛一谛离合之相也。<a id="a-A"></a>次明四谛离合者。<a id="a-B"></a>前三谛二谛一谛皆竖辩。<a id="a-C"></a>四谛则横论。<a id="a-D"></a>则有四种四谛。<a id="a-E"></a>谓生灭无生灭无量无作等。<a id="a-F"></a>生灭四谛即是横开三藏二谛也。<a id="a-G"></a>无生四谛即是横开通教二谛也。<a id="a-H"></a>无量四谛即是横开别教二谛也。<a id="a-I"></a>无作四谛即是横开圆教一实谛也。<a id="a-J"></a>今将中观论。<a id="a-K"></a>合此四番四谛。<a id="a-L"></a>论云因缘所生法者。<a id="a-M"></a>即生灭四谛也。<a id="a-N"></a>我说即是空。<a id="a-O"></a>即无生四谛也。<a id="a-P"></a>亦为是假名。<a id="a-Q"></a>即无量四谛也。<a id="a-R"></a>亦名中道义。<a id="a-S"></a>即无作四谛也。<a id="a-T"></a>二明智离合者。<a id="a-U"></a>诸经。<a id="a-V"></a>或说一智二三四乃至十一智等。<a id="a-W"></a>若说三智可用观三谛。<a id="a-X"></a>如其增减当云何观。<a id="a-Y"></a>一智者。<a id="a-Z"></a>经云。<a id="a-a"></a>一切诸如来同共一法身。<a id="a-b"></a>一心一智慧。<a id="a-c"></a>力无畏亦然。<a id="a-d"></a>唯一佛智即一切种智。<a id="a-e"></a>一相寂灭相种种行类相貌皆知。<a id="a-f"></a>名一切种智。<a id="a-g"></a>此智观三谛者。<a id="a-h"></a>若言一相寂灭相。<a id="a-i"></a>即是观于中道。<a id="a-j"></a>若言种种行类相貌皆知者。<a id="a-k"></a>即是双照二谛也。<a id="a-l"></a>若二智者所谓权实。<a id="a-m"></a>权即一切智道种智。<a id="a-n"></a>观于有无两谛也。<a id="a-o"></a>实即一切种智观于中道谛也。<a id="a-p"></a>三智观三谛可解不说。<a id="a-q"></a>四智者。<a id="a-r"></a>如大品明道慧道种慧一切智一切种智。<a id="a-s"></a>释论解此有多种。<a id="a-t"></a>或因中但有理体。<a id="a-u"></a>名为道慧道种慧。<a id="a-v"></a>果上事理皆满。<a id="a-w"></a>名一切智一切种智。<a id="a-x"></a>或言。<a id="a-y"></a>因中权实故言道慧道种慧。<a id="a-z"></a>入空为实慧入假为权慧。<a id="a-10"></a>或言。<a id="a-11"></a>果上权实故言一切智一切种智。<a id="a-12"></a>直缘中道名一切智。<a id="a-13"></a>双照二谛名一切种智。<a id="a-14"></a>或言。<a id="a-15"></a>因中总别果上总别。<a id="a-16"></a>或言。<a id="a-17"></a>道慧道种慧是单明权实。<a id="a-18"></a>一切智一切种智是复明权实。<a id="a-19"></a>如是等种种释四智。<a id="a-1A"></a>四智秖是照三谛也。<a id="a-1B"></a>若经中有明五谛六七八九乃至无量者。<a id="a-1C"></a>但得此意释之使入三谛也。<a id="a-1D"></a>十一智者。<a id="a-1E"></a>世智他心智两种照俗谛。<a id="a-1F"></a>八智观真谛。<a id="a-1G"></a>如实智观中道。<a id="a-1H"></a>是名智有离合而三谛不动。<a id="a-1I"></a>复次智谛俱开者。<a id="a-1J"></a>随其多少自相摄。<a id="a-1K"></a>如三谛即有三智。<a id="a-1L"></a>二谛即有二智。<a id="a-1M"></a>此义可解。<a id="a-1N"></a>又智谛俱不开者。<a id="a-1O"></a>且据一谛一智不增不减。<a id="a-1P"></a>此亦可解。<a id="a-1Q"></a>若智虽开合终是实智能显实体也。<a id="a-1R"></a>次约谛智合辩者。<a id="a-1S"></a>三藏真谛发一眼一智。<a id="a-1T"></a>俗谛发一眼一智。<a id="a-1U"></a>两谛共发一眼一智。<a id="a-1V"></a>慧眼一切智缘真谛。<a id="a-1W"></a>法眼道种智缘俗谛。<a id="a-1X"></a>佛眼一切种智共缘真俗两谛。<a id="a-1Y"></a>不得道双照秖得道前后共照耳。<a id="a-1Z"></a>通教真谛发二眼二智。<a id="a-1a"></a>俗谛发一眼一智。<a id="a-1b"></a>一切智一切种智共缘真谛。<a id="a-1c"></a>道种智缘俗谛。<a id="a-1d"></a>若作别接通者。<a id="a-1e"></a>俗谛发一眼一智。<a id="a-1f"></a>真谛发一眼一智。<a id="a-1g"></a>开真出中发一眼一智。<a id="a-1h"></a>智缘谛亦如是。<a id="a-1i"></a>别教三谛一一谛各发一眼一智。<a id="a-1j"></a>智缘谛亦如是。<a id="a-1k"></a>若别教作二谛者。<a id="a-1l"></a>俗中空发一眼一智。<a id="a-1m"></a>俗中有发一眼一智。<a id="a-1n"></a>真谛发一眼一智。<a id="a-1o"></a>智缘谛亦如是。<a id="a-1p"></a>圆教者一实谛发三眼三智。<a id="a-1q"></a>智缘谛亦如是。<a id="a-1r"></a>问。<a id="a-1s"></a>云何以别接通。<a id="a-1t"></a>答。<a id="a-1u"></a>初空假二观破真俗上惑尽。<a id="a-1v"></a>方闻中道。<a id="a-1w"></a>仍须修观破无明。<a id="a-1x"></a>能八相作佛。<a id="a-1y"></a>此佛是果仍前二观为因。<a id="a-1z"></a>故言以别接通耳。<a id="a-20"></a>不以此佛果接三阿僧祇百劫种相之因。<a id="a-21"></a>故不接三藏。<a id="a-22"></a>不将此果接十地之因。<a id="a-23"></a>故不接别。<a id="a-24"></a>不将此果接十住断无明。<a id="a-25"></a>故不接圆。<a id="a-26"></a>唯得以别接通。<a id="a-27"></a>其义如此。</p>
  <p id="a28">○四明得失者。<a id="a-29"></a>失即思议。<a id="a-2A"></a>得即不思议也。<a id="a-2B"></a>若言智由心生自然照境如炬照物。<a id="a-2C"></a>若照未照此物本有。<a id="a-2D"></a>若观不观境自天然。<a id="a-2E"></a>谛智不相由藉。<a id="a-2F"></a>若言智不自智由境故智。<a id="a-2G"></a>境不自境由智故境。<a id="a-2H"></a>如长短相待。<a id="a-2I"></a>此是相由而有。<a id="a-2J"></a>若言境不自境亦不由智故境。<a id="a-2K"></a>境智因缘故境。<a id="a-2L"></a>智亦例然。<a id="a-2M"></a>此是共合得名。<a id="a-2N"></a>若言皆不如上三种但自然而尔。<a id="a-2O"></a>即是无因境智。<a id="a-2P"></a>此四解皆有过。<a id="a-2Q"></a>所以者何。<a id="a-2R"></a>有四取则有依倚。<a id="a-2S"></a>依倚则是非。<a id="a-2T"></a>是非则爱恚爱恚生一切烦恼。<a id="a-2U"></a>烦恼生故戏论诤竞生。<a id="a-2V"></a>诤竞生故起身口意业。<a id="a-2W"></a>业生故轮回苦海无解脱期。<a id="a-2X"></a>当知四取是生死本。<a id="a-2Y"></a>故龙树伐之。<a id="a-2Z"></a>诸法不自生。<a id="a-2a"></a>那得自境智。<a id="a-2b"></a>无他生。<a id="a-2c"></a>那得相由境智。<a id="a-2d"></a>无共生。<a id="a-2e"></a>那得因缘境智。<a id="a-2f"></a>无无因生。<a id="a-2g"></a>那得自然境智。<a id="a-2h"></a>若执四见着。<a id="a-2i"></a>愚惑纷纶何谓为智。<a id="a-2j"></a>今以不自生等破四性。<a id="a-2k"></a>性破故无依倚乃至无业苦等。<a id="a-2l"></a>清净心常一则能见般若。<a id="a-2m"></a>以是义故自境智苦集不生。<a id="a-2n"></a>即是生生不可说。<a id="a-2o"></a>故身子默然。<a id="a-2p"></a>乃至无因境智苦集不生。<a id="a-2q"></a>即是不生不生不可说。<a id="a-2r"></a>故净名杜口。<a id="a-2s"></a>言语道断心行处灭。<a id="a-2t"></a>虽不可说有四悉檀因缘故亦可得说。<a id="a-2u"></a>或说自生境智。<a id="a-2v"></a>乃至或说无因境智。<a id="a-2w"></a>虽作四说性执久破。<a id="a-2x"></a>如前。<a id="a-2y"></a>但有名字。<a id="a-2z"></a>名字无性。<a id="a-30"></a>无性之字是字不住。<a id="a-31"></a>亦不不住。<a id="a-32"></a>是为不可思议。<a id="a-33"></a>故金光明云。<a id="a-34"></a>不可思议智境不可思议智照。<a id="a-35"></a>即此意也。<a id="a-36"></a>若破四性境智。<a id="a-37"></a>此名实慧。<a id="a-38"></a>若四悉檀赴缘说四境智者。<a id="a-39"></a>此名权慧。<a id="a-3A"></a>如是境智凡夫两失。<a id="a-3B"></a>二乘一得一失。<a id="a-3C"></a>菩萨两得。<a id="a-3D"></a>何以故。<a id="a-3E"></a>凡夫有四性自行为失。<a id="a-3F"></a>无四悉檀化他为失。<a id="a-3G"></a>二乘破四性入第一义。<a id="a-3H"></a>自行为得。<a id="a-3I"></a>不度众生化他为失。<a id="a-3J"></a>菩萨具足。<a id="a-3K"></a>是故两得。<a id="a-3L"></a>又凡夫两失。<a id="a-3M"></a>是思议失。<a id="a-3N"></a>二乘一得一失。<a id="a-3O"></a>俱是思议。<a id="a-3P"></a>菩萨两得。<a id="a-3Q"></a>俱不思议。<a id="a-3R"></a>此约通教辩得失。<a id="a-3S"></a>若别望通通教两得。<a id="a-3T"></a>俱是思议。<a id="a-3U"></a>别教两得。<a id="a-3V"></a>俱不思议。<a id="a-3W"></a>若圆望别。<a id="a-3X"></a>别教教道两得。<a id="a-3Y"></a>俱是思议。<a id="a-3Z"></a>何以故。<a id="a-3a"></a>教门方便。<a id="a-3b"></a>或言无明生一切法。<a id="a-3c"></a>或言法性生一切法。<a id="a-3d"></a>或言缘修显真修。<a id="a-3e"></a>或言真自显。<a id="a-3f"></a>执此还成性过堕可思议中也。<a id="a-3g"></a>若证道者即不思议也。<a id="a-3h"></a>若圆教教证俱不思议。<a id="a-3i"></a>何故尔。<a id="a-3j"></a>至理无说为缘四说。<a id="a-3k"></a>但有假名。<a id="a-3l"></a>假名之名名即无生。<a id="a-3m"></a>故教证俱不可思议也。<a id="a-3n"></a>无思无念故无依倚戏论结业。<a id="a-3o"></a>无业故无生死。<a id="a-3p"></a>是名自行为得。<a id="a-3q"></a>得于实体能以不可说说化导众生。<a id="a-3r"></a>令出生死得于实体。<a id="a-3s"></a>是为自他俱得体也第四明摄法者。<a id="a-3t"></a>疑者谓止观名略摄法不周。<a id="a-3u"></a>今则不然。<a id="a-3v"></a>止观总持遍收诸法。<a id="a-3w"></a>何者。<a id="a-3x"></a>止能寂诸法。<a id="a-3y"></a>如炙病得穴众患皆除。<a id="a-3z"></a>观能照理如得珠王众宝皆获。<a id="a-40"></a>具足一切佛法。<a id="a-41"></a>大品有百二十条及一切法。<a id="a-42"></a>皆言当学般若。<a id="a-43"></a>般若秖是观智。<a id="a-44"></a>观智已摄一切法。<a id="a-45"></a>又止是王三昧。<a id="a-46"></a>一切三昧悉入其中。<a id="a-47"></a>今更广论摄法即为六意。<a id="a-48"></a>一摄一切理。<a id="a-49"></a>二摄一切惑。<a id="a-4A"></a>三摄一切智。<a id="a-4B"></a>四摄一切行。<a id="a-4C"></a>五摄一切位。<a id="a-4D"></a>六摄一切教。<a id="a-4E"></a>此六次第者。<a id="a-4F"></a>有佛无佛理性常住。<a id="a-4G"></a>由迷理故起生死惑。<a id="a-4H"></a>顺理而观是故论智。<a id="a-4I"></a>解故立行由行故证位。<a id="a-4J"></a>位满故教他。<a id="a-4K"></a>事理解行因果自他等次第。<a id="a-4L"></a>皆止观摄尽也。</p>
  <p id="a4M">○一以三止三观摄一切理者。<a id="a-4N"></a>理是谛法如上开合偏圆不同。<a id="a-4O"></a>权实之外更无别理。<a id="a-4P"></a>除摩黎山余无栴檀。<a id="a-4Q"></a>若更有者即是妄语。<a id="a-4R"></a>既以止观显体。<a id="a-4S"></a>即摄一切理也。</p>
  <p id="a4T">○二止观摄一切惑者。<a id="a-4U"></a>以迷谛故起生死惑。<a id="a-4V"></a>迷即无明。<a id="a-4W"></a>若迷权理则有界内相应独头等无明。<a id="a-4X"></a>与见思诸使合者。<a id="a-4Y"></a>名相应。<a id="a-4Z"></a>不相应者名独头。<a id="a-4a"></a>是事不知故起贪。<a id="a-4b"></a>不知者是无明。<a id="a-4c"></a>起贪是行。<a id="a-4d"></a>贪者是识。<a id="a-4e"></a>识共四阴起是名色。<a id="a-4f"></a>色动诸根是六入。<a id="a-4g"></a>六入所著是触。<a id="a-4h"></a>触随顺尘是受。<a id="a-4i"></a>受所喜乐是爱。<a id="a-4j"></a>爱俱生缠是取。<a id="a-4k"></a>造当来生业是有。<a id="a-4l"></a>未来阴起是生。<a id="a-4m"></a>阴熟是老。<a id="a-4n"></a>舍阴是死。<a id="a-4o"></a>是十二轮更互为因果。<a id="a-4p"></a>烦恼通业。<a id="a-4q"></a>业通苦。<a id="a-4r"></a>苦通烦恼。<a id="a-4s"></a>故名三道。<a id="a-4t"></a>成论云。<a id="a-4u"></a>前行后三中。<a id="a-4v"></a>后行前七中。<a id="a-4w"></a>七是业复是道。<a id="a-4x"></a>能通后世。<a id="a-4y"></a>后三非业而能通七亦得是道。<a id="a-4z"></a>经中亦呼为十二牵连十二轮。<a id="a-50"></a>束缚不穷故名为轮。<a id="a-51"></a>三世间隔故名分段。<a id="a-52"></a>覆真谛理不得解脱。<a id="a-53"></a>此即是病说病即知药。<a id="a-54"></a>药即从假入空止观。<a id="a-55"></a>观药即知病。<a id="a-56"></a>故此惑为入空止观所摄也。<a id="a-57"></a>若迷实理则有界外相应独头等无明。<a id="a-58"></a>所以者何。<a id="a-59"></a>界内虽断相应独头而习气犹在。<a id="a-5A"></a>小乘中习非正使。<a id="a-5B"></a>大乘实说习即别惑。<a id="a-5C"></a>是界外无明也。<a id="a-5D"></a>故宝性论云。<a id="a-5E"></a>二乘之人虽有无常苦空无我等对治。<a id="a-5F"></a>于佛法身犹是颠倒。<a id="a-5G"></a>颠倒即是无明独头。<a id="a-5H"></a>无漏智业为行三种意生身。<a id="a-5I"></a>亦是五种意生身。<a id="a-5J"></a>意即是识。<a id="a-5K"></a>身即名色六入触受。<a id="a-5L"></a>无明细惑戏论未究竟灭。<a id="a-5M"></a>即是爱取烦恼染业染生染未究竟。<a id="a-5N"></a>即是有。<a id="a-5O"></a>三种意因移即是生。<a id="a-5P"></a>其果变易即是老死。<a id="a-5Q"></a>束此十二是无漏界中四种障。<a id="a-5R"></a>谓缘相生坏。<a id="a-5S"></a>缘即烦恼道。<a id="a-5T"></a>相即业道。<a id="a-5U"></a>生坏即苦道。<a id="a-5V"></a>故知界外有十二因缘。<a id="a-5W"></a>所以者何。<a id="a-5X"></a>降佛已下皆有无明。<a id="a-5Y"></a>无明润业业既被润那得无苦。<a id="a-5Z"></a>此十二轮虽不退界堕下。<a id="a-5a"></a>不妨从无明轮至老死。<a id="a-5b"></a>从老死轮至无明。<a id="a-5c"></a>障于实理良由此惑。<a id="a-5d"></a>此惑为入假入中两观所治。<a id="a-5e"></a>更料简之。<a id="a-5f"></a>何以故。<a id="a-5g"></a>三种意生身凡有多种。<a id="a-5h"></a>若析体二乘及通菩萨等。<a id="a-5i"></a>先断界内惑尽。<a id="a-5j"></a>而未曾修习假中者。<a id="a-5k"></a>生于界外。<a id="a-5l"></a>界外惑全未被伏其根则钝。<a id="a-5m"></a>若于彼习观时。<a id="a-5n"></a>必须次第历劫修行学恒沙佛法。<a id="a-5o"></a>先破尘沙。<a id="a-5p"></a>尘沙虽不润生。<a id="a-5q"></a>能障化道故须前断。<a id="a-5r"></a>断此惑者。<a id="a-5s"></a>止是调心方便。<a id="a-5t"></a>伏界外惑。<a id="a-5u"></a>进断三道相应独头枝本皆去。<a id="a-5v"></a>故知假观正摄得尘沙。<a id="a-5w"></a>亦摄得无明。<a id="a-5x"></a>若别圆二人通惑先尽别惑被伏。<a id="a-5y"></a>生彼界者神根即利。<a id="a-5z"></a>但修中观治彼三道。<a id="a-60"></a>从于初地乃至后地。<a id="a-61"></a>地地中皆有三道。<a id="a-62"></a>地地无明分分灭。<a id="a-63"></a>业灭苦灭。<a id="a-64"></a>地地相应去时独头亦去。<a id="a-65"></a>地地虽有智智与无明杂。<a id="a-66"></a>杂故亦得呼为智障。<a id="a-67"></a>障上分智故。<a id="a-68"></a>唯佛心中无无明则烦恼道尽。<a id="a-69"></a>烦恼道尽故业尽。<a id="a-6A"></a>业尽故苦尽。<a id="a-6B"></a>三道究竟唯在如来。<a id="a-6C"></a>是故中观摄得界外惑也。</p>
  <p id="a6D">○三止观摄一切智者。<a id="a-6E"></a>诸智离合如前所说。<a id="a-6F"></a>三观往收无不毕尽。<a id="a-6G"></a>世智不照理十一智中已摄。<a id="a-6H"></a>若广明二十智者。<a id="a-6I"></a>亦为三观所摄也。</p>
  <p id="a6J">○四止观摄一切行者。<a id="a-6K"></a>前智是解。<a id="a-6L"></a>解而无行终无所至。<a id="a-6M"></a>行有两种。<a id="a-6N"></a>所谓慧行行行。<a id="a-6O"></a>若三藏中慧行行行。<a id="a-6P"></a>乃至圆中慧行行行。<a id="a-6Q"></a>慧行是正行。<a id="a-6R"></a>行行是助行。<a id="a-6S"></a>毗婆舍那能破烦恼。<a id="a-6T"></a>复须奢摩他力助正知见。<a id="a-6U"></a>正助两行随智而转。<a id="a-6V"></a>如足随眼。<a id="a-6W"></a>若三藏中无常析观是慧行。<a id="a-6X"></a>不净慈心等是行行。<a id="a-6Y"></a>此两行随析智入空也。<a id="a-6Z"></a>若通中体法如幻化是慧行。<a id="a-6a"></a>历一切法数息念处缘事止观是行行。<a id="a-6b"></a>此两行随体法智入空也若为化众生修道种智缘俗理属慧行。<a id="a-6c"></a>缘俗事者属行行。<a id="a-6d"></a>此两行随道种智入假也。<a id="a-6e"></a>若中道缘于实相。<a id="a-6f"></a>一道清净是慧行。<a id="a-6g"></a>历一切法门诸度皆是摩诃衍。<a id="a-6h"></a>十二因缘即是佛性。<a id="a-6i"></a>念处即是坐道场等是行行。<a id="a-6j"></a>此两行随中智入实相也。<a id="a-6k"></a>复次根本四禅定慧等故两摄。<a id="a-6l"></a>欲界定少慧多观摄。<a id="a-6m"></a>中间亦尔。<a id="a-6n"></a>四空定多慧少止摄。<a id="a-6o"></a>四无量心前三心观摄。<a id="a-6p"></a>舍心止摄。<a id="a-6q"></a>九想八念十想观摄。<a id="a-6r"></a>八背舍前三背舍观摄。<a id="a-6s"></a>后五止摄。<a id="a-6t"></a>九次第定师子奋迅超越等是止摄。<a id="a-6u"></a>四念处是慧性观摄。<a id="a-6v"></a>若作四意止说者。<a id="a-6w"></a>作心记录不净等。<a id="a-6x"></a>此属止摄而终是观为主。<a id="a-6y"></a>四正勤为成念处一往观摄。<a id="a-6z"></a>若两恶不生止摄。<a id="a-70"></a>两善为生观摄。<a id="a-71"></a>四如意足从四因缘得定即果为名止摄。<a id="a-72"></a>五根信进慧三根观摄。<a id="a-73"></a>念定止摄。<a id="a-74"></a>又信念两属。<a id="a-75"></a>五力亦如是。<a id="a-76"></a>七觉分择法喜进等观摄。<a id="a-77"></a>除舍定止摄。<a id="a-78"></a>念通两处。<a id="a-79"></a>八正正见正思惟观摄。<a id="a-7A"></a>正业正语正命属戒即止摄。<a id="a-7B"></a>正念正定正精进止摄。<a id="a-7C"></a>四谛三谛是有为行属观门。<a id="a-7D"></a>灭谛是无为行属止门。<a id="a-7E"></a>十六行皆是观门。<a id="a-7F"></a>四弘誓依四谛起如彼。<a id="a-7G"></a>十八不共法三业随智慧行观摄。<a id="a-7H"></a>三无失止摄。<a id="a-7I"></a>知三世观摄。<a id="a-7J"></a>余可知。<a id="a-7K"></a>四无畏者。<a id="a-7L"></a>一切智无畏属观摄。<a id="a-7M"></a>漏尽止摄。<a id="a-7N"></a>至处道观摄。<a id="a-7O"></a>障道止摄。<a id="a-7P"></a>三三昧门止摄。<a id="a-7Q"></a>三解脱门观摄。<a id="a-7R"></a>六度者。<a id="a-7S"></a>前三是功德止摄。<a id="a-7T"></a>后三是智慧观摄。<a id="a-7U"></a>又五度功德止摄。<a id="a-7V"></a>般若观摄。<a id="a-7W"></a>又六度皆是功德庄严止摄。<a id="a-7X"></a>乃至九种大禅百八三昧皆属止摄。<a id="a-7Y"></a>十八空十喻五百陀罗尼皆观摄。<a id="a-7Z"></a>如是等一切慧行行行。<a id="a-7a"></a>无不为止观所摄。<a id="a-7b"></a>当知止观名略摄义则广。</p>
  <p id="a7c">○五摄一切位者。<a id="a-7d"></a>若云一地即二地。<a id="a-7e"></a>二地即三地。<a id="a-7f"></a>寂灭真如有何次位。<a id="a-7g"></a>此则无有次位。<a id="a-7h"></a>又大乘经中处处皆说一切地位。<a id="a-7i"></a>良以无生无灭正慧无所得。<a id="a-7j"></a>能治烦恼业苦。<a id="a-7k"></a>三道若净于无为法中而有差别次位何嫌。<a id="a-7l"></a>若析法入空有无二门所断三道。<a id="a-7m"></a>如毗昙所明七贤七圣四沙门果。<a id="a-7n"></a>成论所明二十七贤圣等差别位相。<a id="a-7o"></a>乃至非有非无门位。<a id="a-7p"></a>皆为析空观。<a id="a-7q"></a>摄。<a id="a-7r"></a>若体法四门入空所断三道。<a id="a-7s"></a>如大品明三乘共位。<a id="a-7t"></a>干慧乃至八地悉同入空止观摄。<a id="a-7u"></a>若从空入假修历别行。<a id="a-7v"></a>不得意者成三十心伏惑之位。<a id="a-7w"></a>即用空假两观摄。<a id="a-7x"></a>若得意能破三道成十地位。<a id="a-7y"></a>即第三观摄。<a id="a-7z"></a>或纯用假观摄。<a id="a-80"></a>乃至四门亦如是。<a id="a-81"></a>若圆信解行即事而真。<a id="a-82"></a>从观行入相似。<a id="a-83"></a>进破无明开示悟入佛之知见。<a id="a-84"></a>凡四十二位。<a id="a-85"></a>同乘宝乘直至道场。<a id="a-86"></a>涅槃说十五日月光用转显譬其智德。<a id="a-87"></a>十六日月光用渐减譬其断德。<a id="a-88"></a>亦如十四般若是因位。<a id="a-89"></a>十五如妙觉是果位。<a id="a-8A"></a>皆用中观摄。<a id="a-8B"></a>乃至四门亦如是。<a id="a-8C"></a>问。<a id="a-8D"></a>大乘不明地位止观何所摄耶答。<a id="a-8E"></a>大乘经论皆明地位。<a id="a-8F"></a>汝畏地位入无地位。<a id="a-8G"></a>不免无缚。<a id="a-8H"></a>文字性离即是解脱。<a id="a-8I"></a>虽说地位即无地位。<a id="a-8J"></a>中论云。<a id="a-8K"></a>如外人破世间因果则无今世后世。<a id="a-8L"></a>破出世因果则无三宝四谛四沙门果。<a id="a-8M"></a>无何等三宝。<a id="a-8N"></a>见既不灭则无三藏中三宝四谛四沙门果。<a id="a-8O"></a>尚不得拙度道果。<a id="a-8P"></a>何处有后三番三宝四谛四沙门果。<a id="a-8Q"></a>此斥外道全无四番三宝等也。<a id="a-8R"></a>若斥拙度者。<a id="a-8S"></a>但有三藏中三宝四谛四沙门果。<a id="a-8T"></a>无后三番道果也。<a id="a-8U"></a>如我所破者。<a id="a-8V"></a>即有三宝四谛四沙门果。<a id="a-8W"></a>何者。<a id="a-8X"></a>析破界内烦恼业苦。<a id="a-8Y"></a>即有三藏三宝四谛四沙门果。<a id="a-8Z"></a>若体破者。<a id="a-8a"></a>即有三番三宝四谛四沙门果。<a id="a-8b"></a>点此一语治内之留滞破外以闲邪。<a id="a-8c"></a>去二边之邪小。<a id="a-8d"></a>正三宝四谛则立。<a id="a-8e"></a>云何言无邪。<a id="a-8f"></a>但有位无位非证不了。<a id="a-8g"></a>今但信教教有则阶位宛然。<a id="a-8h"></a>教无则豁同空净。<a id="a-8i"></a>无句义是菩萨句义。<a id="a-8j"></a>点空论位位不可得。<a id="a-8k"></a>不应生诤也。<a id="a-8l"></a>又约中论偈四句亦得有地位义。<a id="a-8m"></a>偈云。<a id="a-8n"></a>因缘所生法。<a id="a-8o"></a>我说即是空者。<a id="a-8p"></a>即破烦恼业苦。<a id="a-8q"></a>便有须陀洹若智若断。<a id="a-8r"></a>是菩萨无生法忍。<a id="a-8s"></a>六地齐二乘。<a id="a-8t"></a>七地为方便。<a id="a-8u"></a>十地为如佛。<a id="a-8v"></a>此位自明。<a id="a-8w"></a>云何言无。<a id="a-8x"></a>偈亦名为假名者。<a id="a-8y"></a>是渐次破界外三道。<a id="a-8z"></a>即有四十二贤圣位。<a id="a-90"></a>云何言无。<a id="a-91"></a>偈亦名中道义。<a id="a-92"></a>即是圆破五住。<a id="a-93"></a>便有六即之位。<a id="a-94"></a>云何言无。<a id="a-95"></a>秖用四句摄一切位。<a id="a-96"></a>一切位不出四句。<a id="a-97"></a>四句不出止观。<a id="a-98"></a>故言摄位也。</p>
  <p id="a99">○六摄一切教者。<a id="a-9A"></a>毗婆沙云。<a id="a-9B"></a>心能为一切法作名字。<a id="a-9C"></a>若无心则无一切名字。<a id="a-9D"></a>当知世出世名字。<a id="a-9E"></a>悉从心起。<a id="a-9F"></a>若观心僻越顺无明流。<a id="a-9G"></a>则有一切诸恶教起。<a id="a-9H"></a>所谓僧法卫世九十五种邪见教生。<a id="a-9I"></a>亦有诸善教起。<a id="a-9J"></a>五行六甲。<a id="a-9K"></a>阴阳八卦。<a id="a-9L"></a>五经子史。<a id="a-9M"></a>世智无道名教。<a id="a-9N"></a>皆从心起。<a id="a-9O"></a>云何出世名教皆从心起。<a id="a-9P"></a>坚意宝性论云。<a id="a-9Q"></a>有一大经卷如三千大千世界大。<a id="a-9R"></a>记大千世界事。<a id="a-9S"></a>如中如小四天下三界等大者。<a id="a-9T"></a>皆记其事在一微尘中。<a id="a-9U"></a>一尘既然一切尘亦尔。<a id="a-9V"></a>一人出世以净天眼见此大经卷。<a id="a-9W"></a>而作是念。<a id="a-9X"></a>云何大经在微尘内而不饶益一切众生。<a id="a-9Y"></a>即以方便破出此经以益于他。<a id="a-9Z"></a>如来无碍智慧经卷具在众生身中。<a id="a-9a"></a>颠倒覆之不信不见。<a id="a-9b"></a>佛教众生修八圣道。<a id="a-9c"></a>破一切虚妄见己智慧与如来等。<a id="a-9d"></a>此约微尘附有为喻。<a id="a-9e"></a>又约空为喻者。<a id="a-9f"></a>发菩提心论云。<a id="a-9g"></a>譬如有人见佛法灭。<a id="a-9h"></a>以如来十二部经仰书虚空宛然具足。<a id="a-9i"></a>一切众生无有知者。<a id="a-9j"></a>久久之后。<a id="a-9k"></a>更有一人游行于空。<a id="a-9l"></a>见经嗟咄。<a id="a-9m"></a>云何众生不知不见。<a id="a-9n"></a>即便写取示导众生。<a id="a-9o"></a>云何写经。<a id="a-9p"></a>谓令众生修八正道破虚妄等。<a id="a-9q"></a>修有多种。<a id="a-9r"></a>若观心因缘生灭无常修八正道者。<a id="a-9s"></a>即写三藏之经。<a id="a-9t"></a>若观心因缘即空修八圣道。<a id="a-9u"></a>即写通教之经。<a id="a-9v"></a>若观心分别校计有无量种。<a id="a-9w"></a>凡夫二乘所不能测。<a id="a-9x"></a>法眼菩萨乃能见之。<a id="a-9y"></a>是修无量八正道。<a id="a-9z"></a>即写别教之经。<a id="a-A0"></a>若观心即是佛性圆修八正道。<a id="a-A1"></a>即写中道之经。<a id="a-A2"></a>明一切法悉出心中。<a id="a-A3"></a>心即大乘心即佛性。<a id="a-A4"></a>自见己智慧与如来等。<a id="a-A5"></a>又观心即假即中者。<a id="a-A6"></a>即摄华严之经。<a id="a-A7"></a>若观心因缘生法生灭者。<a id="a-A8"></a>即摄三藏四阿含教如乳之经。<a id="a-A9"></a>若观心即空者。<a id="a-AA"></a>即摄共般若如酪之经。<a id="a-AB"></a>若具观心因缘生法即空即假即中者。<a id="a-AC"></a>即摄方等生酥之经。<a id="a-AD"></a>若但用即空即假即中者。<a id="a-AE"></a>即摄大品熟酥之经。<a id="a-AF"></a>若用即中观心者。<a id="a-AG"></a>即摄法华开佛知见大事正直醍醐之经。<a id="a-AH"></a>若用四句相即观心。<a id="a-AI"></a>即有涅槃同见佛性醍醐之经。<a id="a-AJ"></a>又若观因缘。<a id="a-AK"></a>又观因缘即是佛性。<a id="a-AL"></a>佛性即是如来。<a id="a-AM"></a>是名乳中杀人。<a id="a-AN"></a>若观析空又观析空即是佛性。<a id="a-AO"></a>佛性即是如来。<a id="a-AP"></a>是名酪中杀人。<a id="a-AQ"></a>若观即空。<a id="a-AR"></a>又观即空即是佛性。<a id="a-AS"></a>是名生酥杀人。<a id="a-AT"></a>若观假名。<a id="a-AU"></a>又观假名即是佛性。<a id="a-AV"></a>是为熟酥杀人。<a id="a-AW"></a>若观即中又观即中即是佛性。<a id="a-AX"></a>是名醍醐杀人。<a id="a-AY"></a>今通言杀人者。<a id="a-AZ"></a>即二死已断三道清净。<a id="a-Aa"></a>名为杀人。<a id="a-Ab"></a>是为止观摄不定教。<a id="a-Ac"></a>略摄如上。<a id="a-Ad"></a>广摄者。<a id="a-Ae"></a>絓一切经教悉用止观摄之。<a id="a-Af"></a>无不毕尽也。<a id="a-Ag"></a>复次心摄诸教略有两意。<a id="a-Ah"></a>一者一切众生心中具足一切法门。<a id="a-Ai"></a>如来明审照其心法。<a id="a-Aj"></a>按彼心说。<a id="a-Ak"></a>无量教法从心而出。<a id="a-Al"></a>二者如来往昔曾作渐顿观心偏圆具足。<a id="a-Am"></a>依此心观为众生说。<a id="a-An"></a>教化弟子令学如来破尘出卷仰写空经。<a id="a-Ao"></a>故有一切经卷。<a id="a-Ap"></a>悉为三止三观所摄也。</p>
  <p id="aAq">○上六意摄法次第可解。<a id="a-Ar"></a>今直以一法摄一切法者。<a id="a-As"></a>一理摄一切理一切惑。<a id="a-At"></a>一切智一切行。<a id="a-Au"></a>一切位一切教也。<a id="a-Av"></a>又一惑摄一切理智行位教也。<a id="a-Aw"></a>又一智摄一切理惑行位教也。<a id="a-Ax"></a>又一行摄一切理惑智位教也。<a id="a-Ay"></a>又一位摄一切理惑智行教也。<a id="a-Az"></a>又一教摄一切理惑智行位也。</p>
  <p id="aB0">○第五明偏圆者。<a id="a-B1"></a>行人既知止观无法不收。<a id="a-B2"></a>收法既多。<a id="a-B3"></a>须识大小共不共意。<a id="a-B4"></a>权实思议不思议意故简偏圆。<a id="a-B5"></a>就此为五。<a id="a-B6"></a>一明大小。<a id="a-B7"></a>二明半满。<a id="a-B8"></a>三明偏圆。<a id="a-B9"></a>四明渐顿。<a id="a-BA"></a>五明权实。<a id="a-BB"></a>夫至理不大不小乃至非权非实。<a id="a-BC"></a>大小权实皆不可说。<a id="a-BD"></a>若有因缘大小等皆可得说。<a id="a-BE"></a>以小方便力为五比丘说小。<a id="a-BF"></a>以大方便力为诸菩萨说大。<a id="a-BG"></a>大小虽俱方便须识所以。<a id="a-BH"></a>故用五双料简使无混滥。<a id="a-BI"></a>小者小乘也。<a id="a-BJ"></a>智慧力弱。<a id="a-BK"></a>但堪修析法止观析于色心。<a id="a-BL"></a>如释论解檀波罗蜜。<a id="a-BM"></a>破外道邻虚云。<a id="a-BN"></a>此尘为有为无。<a id="a-BO"></a>若有极微色则有十方分。<a id="a-BP"></a>若无极微色。<a id="a-BQ"></a>则无十方分。<a id="a-BR"></a>若析极微色不尽。<a id="a-BS"></a>则成常见有见。<a id="a-BT"></a>若析极微尽。<a id="a-BU"></a>则成断见无见。<a id="a-BV"></a>此外道析色也。<a id="a-BW"></a>析心亦如是。<a id="a-BX"></a>若计有心无心皆堕断常。<a id="a-BY"></a>此皆外道析色心也。<a id="a-BZ"></a>论文仍明三藏析法之观云。<a id="a-Ba"></a>色若粗若细总而观之无常无我。<a id="a-Bb"></a>何以故。<a id="a-Bc"></a>粗细色等从无明生。<a id="a-Bd"></a>无明不实故粗细皆假。<a id="a-Be"></a>假故无常无性即得入空。<a id="a-Bf"></a>又介尔心起必藉根尘。<a id="a-Bg"></a>无有一法不从缘生。<a id="a-Bh"></a>从缘生者悉皆无常。<a id="a-Bi"></a>或言。<a id="a-Bj"></a>一念心六十刹那。<a id="a-Bk"></a>或言。<a id="a-Bl"></a>三百亿刹那。<a id="a-Bm"></a>刹那不住念念无常。<a id="a-Bn"></a>无常无主烦恼本坏。<a id="a-Bo"></a>无业无苦生死灭故。<a id="a-Bp"></a>名为涅槃。<a id="a-Bq"></a>是名析色心观意也。<a id="a-Br"></a>析名本于外道。<a id="a-Bs"></a>对破邪析而明正析。<a id="a-Bt"></a>何但外邪应须正析。<a id="a-Bu"></a>若佛弟子执佛教门而生见着亦须正析。<a id="a-Bv"></a>所谓三藏四门生四见着。<a id="a-Bw"></a>乃至圆教四门生四见着。<a id="a-Bx"></a>戏论诤竞自是非他。<a id="a-By"></a>皆服甘露伤命早夭。<a id="a-Bz"></a>金锁自系流转生死。<a id="a-C0"></a>宜须正析。<a id="a-C1"></a>故大论云。<a id="a-C2"></a>破涅槃者不破圣人所得涅槃。<a id="a-C3"></a>但为学者未得涅槃执成戏论。<a id="a-C4"></a>故言破涅槃。<a id="a-C5"></a>若尔。<a id="a-C6"></a>皆用析法方便破之。<a id="a-C7"></a>凡有四门。<a id="a-C8"></a>于一一门具足十法。<a id="a-C9"></a>识正因缘乃至不起法爱。<a id="a-CA"></a>能于诸门见第一义。<a id="a-CB"></a>故知三藏四门析法止观。<a id="a-CC"></a>断奠是小乘也。<a id="a-CD"></a>次明大者大乘也。<a id="a-CE"></a>智慧深利修不生不灭体法止观。<a id="a-CF"></a>大人所行故名大乘。<a id="a-CG"></a>中论明即空者。<a id="a-CH"></a>申摩诃衍。<a id="a-CI"></a>摩诃衍即大也。<a id="a-CJ"></a>衍中云。<a id="a-CK"></a>欲得声闻当学般若者。<a id="a-CL"></a>元此是菩萨法。<a id="a-CM"></a>大能兼小傍挟声闻。<a id="a-CN"></a>譬如朱雀门天家所立。<a id="a-CO"></a>正通王事不妨群小由之出入。<a id="a-CP"></a>虽通小人终是天门。<a id="a-CQ"></a>今摩诃衍亦如是。<a id="a-CR"></a>正为菩萨体法入空。<a id="a-CS"></a>虽有小乘终名为大。<a id="a-CT"></a>例如三藏析法。<a id="a-CU"></a>虽有佛菩萨终是小乘。<a id="a-CV"></a>所言大乘体法观者异于三藏。<a id="a-CW"></a>三藏名假而法实。<a id="a-CX"></a>析实使空。<a id="a-CY"></a>譬如破柱令空。<a id="a-CZ"></a>今大乘体意名实皆假。<a id="a-Ca"></a>自相是空本来虚寂。<a id="a-Cb"></a>譬如镜柱本自非柱。<a id="a-Cc"></a>不待柱灭方空(天)即影是空。<a id="a-Cd"></a>不生不灭不同实柱。<a id="a-Ce"></a>又大论明摩诃衍人体法观者。<a id="a-Cf"></a>引佛在一方木上告诸比丘。<a id="a-Cg"></a>譬如比丘得禅定时。<a id="a-Ch"></a>变土为金变金为土。<a id="a-Ci"></a>实非金土变化所为。<a id="a-Cj"></a>色心亦如是。<a id="a-Ck"></a>非生非灭无明变耳。<a id="a-Cl"></a>本自不生今那得灭。<a id="a-Cm"></a>又引观一端氎即具十八空。<a id="a-Cn"></a>是名体法观。<a id="a-Co"></a>复次三藏所析名为随情观色心。<a id="a-Cp"></a>析有之观亦是事观。<a id="a-Cq"></a>所入之真。<a id="a-Cr"></a>真非佛性。<a id="a-Cs"></a>不会实理。<a id="a-Ct"></a>但随情为真耳。<a id="a-Cu"></a>大乘体法名随理观色心。<a id="a-Cv"></a>如寻幻得幻师。<a id="a-Cw"></a>寻幻师得幻法。<a id="a-Cx"></a>亦如寻梦得眠寻眠得心。<a id="a-Cy"></a>寻幻色心得无明寻无明得佛性。<a id="a-Cz"></a>体法通理故名随理观。<a id="a-D0"></a>体法止观凡有四门。<a id="a-D1"></a>于一一门皆具十法成观。<a id="a-D2"></a>此观非但体外道果报色心。<a id="a-D3"></a>絓预一切执计三藏四门。<a id="a-D4"></a>乃至圆四门未得入者。<a id="a-D5"></a>执门成见皆体如幻。<a id="a-D6"></a>断奠名大乘止观也。<a id="a-D7"></a>若得今之用观意。<a id="a-D8"></a>大乘诸门生执尚须空破。<a id="a-D9"></a>终不同彼世间法师禅师。<a id="a-DA"></a>称老子道德庄氏逍遥与佛法齐。<a id="a-DB"></a>是义不然。<a id="a-DC"></a>圆门生着尚为三藏初门所破。<a id="a-DD"></a>犹不入小乘况复凡鄙见心。<a id="a-DE"></a>萤日悬殊山毫相绝。<a id="a-DF"></a>自言道真慢瞿昙者宁不破耶。</p>
  <p id="aDG">○二明半满。<a id="a-DH"></a>半者明九部法也。<a id="a-DI"></a>满者明十二部法也。<a id="a-DJ"></a>世传。<a id="a-DK"></a>涅槃常住始复是满。<a id="a-DL"></a>余者悉半。<a id="a-DM"></a>菩提流支云。<a id="a-DN"></a>三藏是半般若去皆满。<a id="a-DO"></a>今明半满之语直是扶成大小。<a id="a-DP"></a>前已析体判大小。<a id="a-DQ"></a>今亦以体析判半满。<a id="a-DR"></a>如前云云。</p>
  <p id="aDS">○三明偏圆者。<a id="a-DT"></a>偏名偏僻圆名圆满。<a id="a-DU"></a>通途一往唤小为偏。<a id="a-DV"></a>于何不得。<a id="a-DW"></a>别义分别。<a id="a-DX"></a>意则不可。<a id="a-DY"></a>半小两名克定局短引不得长。<a id="a-DZ"></a>偏义亘通从小之大。<a id="a-Da"></a>譬如半月齐上下弦。<a id="a-Db"></a>渐月不尔。<a id="a-Dc"></a>始自弓娥终十四夜皆称为渐。<a id="a-Dd"></a>唯十五夜乃称圆满月。<a id="a-De"></a>小半亦尔。<a id="a-Df"></a>齐于析法半字小乘不得名大。<a id="a-Dg"></a>偏意则远。<a id="a-Dh"></a>从初三藏析法止观已上。<a id="a-Di"></a>别教止观去边入中已还。<a id="a-Dj"></a>皆名为偏。<a id="a-Dk"></a>故大经云。<a id="a-Dl"></a>自此之前。<a id="a-Dm"></a>我等皆名邪见人也。<a id="a-Dn"></a>唯此圆教止观一心三谛随自意语。<a id="a-Do"></a>独当圆称也。</p>
  <p id="aDp">○四明渐顿者。<a id="a-Dq"></a>渐名次第藉浅由深。<a id="a-Dr"></a>顿名顿足顿极。<a id="a-Ds"></a>此亦无别意还扶成偏圆。<a id="a-Dt"></a>三教止观悉皆是渐。<a id="a-Du"></a>圆教止观名之为顿。<a id="a-Dv"></a>此是按名解释其义已显。<a id="a-Dw"></a>今更广料简使无遗滞。<a id="a-Dx"></a>若前二教止观是渐而非顿。<a id="a-Dy"></a>力不及远但契偏真。<a id="a-Dz"></a>圆教止观是顿而非渐。<a id="a-E0"></a>行大直道即边而中。<a id="a-E1"></a>别教止观亦渐亦顿。<a id="a-E2"></a>何以故。<a id="a-E3"></a>初心知中故名亦顿。<a id="a-E4"></a>涉方便入故名亦渐。<a id="a-E5"></a>复次前两观观教行证皆名为渐。<a id="a-E6"></a>别教教观行皆名为渐。<a id="a-E7"></a>证道是顿。<a id="a-E8"></a>圆教教观行证皆名为顿。<a id="a-E9"></a>何故尔。<a id="a-EA"></a>前二观是方便说。<a id="a-EB"></a>草庵曲径故教观四种俱渐。<a id="a-EC"></a>别观带方便说。<a id="a-ED"></a>若依方便行先破通惑。<a id="a-EE"></a>故三种皆渐。<a id="a-EF"></a>后破无明见于佛性。<a id="a-EG"></a>故证道是顿也。<a id="a-EH"></a>圆观正直舍方便但说无上道。<a id="a-EI"></a>唯此一事实。<a id="a-EJ"></a>余二则非真。<a id="a-EK"></a>说最实事是名教实。<a id="a-EL"></a>行如来行入如来室衣座等。<a id="a-EM"></a>复有一行是如来行。<a id="a-EN"></a>是名行实。<a id="a-EO"></a>所见中道即一究竟。<a id="a-EP"></a>同于如来所得法身无异无别。<a id="a-EQ"></a>是名证实。<a id="a-ER"></a>前两观因中有教行证人。<a id="a-ES"></a>果上但有其教无行证人。<a id="a-ET"></a>何以故。<a id="a-EU"></a>因中之人灰身入寂沈空尽灭。<a id="a-EV"></a>不得成于果头之佛。<a id="a-EW"></a>直是方便之说。<a id="a-EX"></a>故有其教无行证人。<a id="a-EY"></a>别教因中有教行证人。<a id="a-EZ"></a>若就果者但有其教无行证人。<a id="a-Ea"></a>何以故。<a id="a-Eb"></a>若破无明登初地时。<a id="a-Ec"></a>即是圆家初住位。<a id="a-Ed"></a>非复别家初地位也。<a id="a-Ee"></a>初地尚尔。<a id="a-Ef"></a>何况后地后果。<a id="a-Eg"></a>故知因人不到于果。<a id="a-Eh"></a>故云果头无人。<a id="a-Ei"></a>圆教因中教行证人悉从因以至果。<a id="a-Ej"></a>俱是真实。<a id="a-Ek"></a>故言实有人也。<a id="a-El"></a>复次前三止观教行证人未被会时。<a id="a-Em"></a>尚不知圆何况入圆。<a id="a-En"></a>佛若会宗开渐显顿悉皆通入。<a id="a-Eo"></a>虽非即顿而是渐顿。<a id="a-Ep"></a>故法华云。<a id="a-Eq"></a>汝等所行是菩萨道。<a id="a-Er"></a>各乘宝车适子本愿。<a id="a-Es"></a>决了声闻法是诸经之王。<a id="a-Et"></a>开通渐法悉令得入以别理接之。<a id="a-Eu"></a>故涅槃中得二乘道果不隔圆常。<a id="a-Ev"></a>因是修学皆当作佛。<a id="a-Ew"></a>即是从渐入圆亦名开渐显顿意也。<a id="a-Ex"></a>复次四种止观入圆不必并待行成入圆。<a id="a-Ey"></a>不必并待开渐显顿入圆。<a id="a-Ez"></a>入则不定。<a id="a-F0"></a>所以者何。<a id="a-F1"></a>一切众生心性正因譬之于乳。<a id="a-F2"></a>闻了因法名为置毒。<a id="a-F3"></a>正因不断如乳四微五味虽变四微恒在。<a id="a-F4"></a>是故毒随四微味味杀人。<a id="a-F5"></a>众生心性亦复如是。<a id="a-F6"></a>正因不坏了因之毒随正奢促处处得发。<a id="a-F7"></a>或理发或教发。<a id="a-F8"></a>或行发成证发。<a id="a-F9"></a>如辟支佛利智善根熟。<a id="a-FA"></a>出无佛世自然得悟。<a id="a-FB"></a>理发亦尔。<a id="a-FC"></a>久植善根今生虽不闻圆教。<a id="a-FD"></a>了因之毒任运自发。<a id="a-FE"></a>此是理发也。<a id="a-FF"></a>若闻华严日照高山即得悟者。<a id="a-FG"></a>此是教发也闻已思惟。<a id="a-FH"></a>思惟即悟。<a id="a-FI"></a>是为观行发也。<a id="a-FJ"></a>若是六根净位进破无明。<a id="a-FK"></a>是相似证发。<a id="a-FL"></a>若更增道损生亦是证发也。<a id="a-FM"></a>此约圆家论入不定也。<a id="a-FN"></a>若前三教行人。<a id="a-FO"></a>各在凡地发者。<a id="a-FP"></a>即是理发。<a id="a-FQ"></a>若闻于教是为教发。<a id="a-FR"></a>若修方便即是观行发。<a id="a-FS"></a>若于贤圣位中发。<a id="a-FT"></a>即是证发。<a id="a-FU"></a>此约三家入则不定也。<a id="a-FV"></a>复有不定而非杀人。<a id="a-FW"></a>如修无漏时有漏不求自发全不杀二死。<a id="a-FX"></a>若修中道发得无漏。<a id="a-FY"></a>长别三界苦轮海。<a id="a-FZ"></a>乃是一死而非二死。<a id="a-Fa"></a>亦名不定。<a id="a-Fb"></a>复次四种止观当分圆渐。<a id="a-Fc"></a>三藏中有从初心方便来入真位。<a id="a-Fd"></a>此名为渐。<a id="a-Fe"></a>三十四心断结成果。<a id="a-Ff"></a>岂不名圆。<a id="a-Fg"></a>通别中初心乃至后心。<a id="a-Fh"></a>岂无渐圆。<a id="a-Fi"></a>圆中当体理极称圆。<a id="a-Fj"></a>亦有初心乃至四十一地。<a id="a-Fk"></a>岂不是渐。<a id="a-Fl"></a>妙觉究竟岂不是圆。<a id="a-Fm"></a>圆圆非渐圆圆渐非渐渐。<a id="a-Fn"></a>故知当分皆具二义也。<a id="a-Fo"></a>法华疏中应广说。<a id="a-Fp"></a>然渐渐非圆渐可得成圆渐。<a id="a-Fq"></a>渐圆非圆圆。<a id="a-Fr"></a>不可得成圆圆。<a id="a-Fs"></a>何者。<a id="a-Ft"></a>法华云。<a id="a-Fu"></a>汝等所行是菩萨道。<a id="a-Fv"></a>故渐渐成圆渐。<a id="a-Fw"></a>渐圆权设三教之果。<a id="a-Fx"></a>不可更成妙觉之佛。<a id="a-Fy"></a>例小小非大小可得成大小。<a id="a-Fz"></a>小大非大大不可得成大大。<a id="a-G0"></a>权权非实权可得成实权。<a id="a-G1"></a>权实非实实不可得成实实。<a id="a-G2"></a>何者。<a id="a-G3"></a>三教果头有教无人。<a id="a-G4"></a>故权实不可成实实。<a id="a-G5"></a>半满渐顿例应如此分别。<a id="a-G6"></a>不复烦文也。<a id="a-G7"></a>观心往推法相应尔。<a id="a-G8"></a>而人多不信。<a id="a-G9"></a>今用涅槃五譬释成此意。<a id="a-GA"></a>第六云。<a id="a-GB"></a>凡夫如乳。<a id="a-GC"></a>须陀洹如酪。<a id="a-GD"></a>斯陀含如生酥阿那含如熟酥。<a id="a-GE"></a>阿罗汉辟支佛佛如醍醐。<a id="a-GF"></a>大论云。<a id="a-GG"></a>声闻经中称阿罗汉名为佛地。<a id="a-GH"></a>故三人同是醍醐。<a id="a-GI"></a>此譬岂非释三藏中五味渐圆意。<a id="a-GJ"></a>类此得成。<a id="a-GK"></a>三十二云。<a id="a-GL"></a>众生如杂血乳。<a id="a-GM"></a>须陀洹斯陀含如净乳。<a id="a-GN"></a>阿那含如酪。<a id="a-GO"></a>阿罗汉如生酥。<a id="a-GP"></a>辟支佛菩萨如熟酥。<a id="a-GQ"></a>佛如醍醐。<a id="a-GR"></a>此譬岂不释通教中五味。<a id="a-GS"></a>支佛侵习小胜声闻。<a id="a-GT"></a>故与菩萨同为熟酥。<a id="a-GU"></a>佛正习尽名为醍醐。<a id="a-GV"></a>借此类通教当分渐圆义显。<a id="a-GW"></a>第九云。<a id="a-GX"></a>众生如牛新生血乳未别。<a id="a-GY"></a>声闻如乳。<a id="a-GZ"></a>缘觉如酪。<a id="a-Ga"></a>菩萨如生熟酥。<a id="a-Gb"></a>佛如醍醐。<a id="a-Gc"></a>此譬岂不是别教五味意。<a id="a-Gd"></a>十住初中能断通见思尽名乳。<a id="a-Ge"></a>总拟声闻。<a id="a-Gf"></a>十住后心小深故拟支佛如酪。<a id="a-Gg"></a>十行十向如生熟酥。<a id="a-Gh"></a>十地之初已名为佛故如醍醐。<a id="a-Gi"></a>借此显成别观当分渐圆意。<a id="a-Gj"></a>二十七云。<a id="a-Gk"></a>雪山有草名为忍辱。<a id="a-Gl"></a>牛若食者即成醍醐。<a id="a-Gm"></a>草喻正道。<a id="a-Gn"></a>若能修正道即见佛性。<a id="a-Go"></a>此譬岂不是圆意。<a id="a-Gp"></a>不历四味即成醍醐。<a id="a-Gq"></a>借此类成渐圆等之位。<a id="a-Gr"></a>第八云。<a id="a-Gs"></a>置毒乳中遍于五味皆能杀人。<a id="a-Gt"></a>此譬岂不譬于不定。<a id="a-Gu"></a>即成四种理教行证而得入圆。<a id="a-Gv"></a>今约渐顿作如此料简。<a id="a-Gw"></a>前三科后一科。<a id="a-Gx"></a>亦应如是。<a id="a-Gy"></a>但小大半满齐分克定不得同耳。</p>
  <p id="aGz">○五明权实者。<a id="a-H0"></a>权是权谋暂用还废。<a id="a-H1"></a>实是实录究竟旨归。<a id="a-H2"></a>立权略为三意。<a id="a-H3"></a>一为实施权。<a id="a-H4"></a>二开权显实。<a id="a-H5"></a>三废权显实。<a id="a-H6"></a>如法华中莲华三譬。<a id="a-H7"></a>诸佛即一大事出世。<a id="a-H8"></a>元为圆顿一实止观。<a id="a-H9"></a>而施三权止观也。<a id="a-HA"></a>权非本意。<a id="a-HB"></a>意亦不在权外。<a id="a-HC"></a>只开三权止观而显圆顿一实止观也。<a id="a-HD"></a>为实施权实今已立。<a id="a-HE"></a>开权显实权即是实无权可论。<a id="a-HF"></a>是故废权显实权废实存。<a id="a-HG"></a>暂用释名其义为允。<a id="a-HH"></a>问。<a id="a-HI"></a>何意用此权实。<a id="a-HJ"></a>答。<a id="a-HK"></a>佛知众生种种性欲。<a id="a-HL"></a>以四悉檀而成熟之。<a id="a-HM"></a>若人欲闻正因缘。<a id="a-HN"></a>为说三藏。<a id="a-HO"></a>欲闻因缘即空为说通观。<a id="a-HP"></a>欲闻历劫修行为说别观。<a id="a-HQ"></a>欲闻即中为说圆观。<a id="a-HR"></a>是名随世界悉檀亦名随乐欲。<a id="a-HS"></a>为实施权说权实止观也。<a id="a-HT"></a>为生扶真之事善说三藏观。<a id="a-HU"></a>为生扶真之理善为说通观。<a id="a-HV"></a>为生扶中之事善为说别观。<a id="a-HW"></a>为生扶中之理善为说圆观。<a id="a-HX"></a>是名随为人悉檀。<a id="a-HY"></a>亦名随便宜而说权实止观也。<a id="a-HZ"></a>为破邪因缘无因缘说三藏观。<a id="a-Ha"></a>为破拙度故说通观。<a id="a-Hb"></a>为破共法故说别观。<a id="a-Hc"></a>为破带方便故说圆观。<a id="a-Hd"></a>是为对治悉檀说权实止观也。<a id="a-He"></a>为思议钝根拙度令入真谛说三藏观。<a id="a-Hf"></a>为思议利根巧度令入真谛故说通观。<a id="a-Hg"></a>为不思议钝根拙度令入见中故说别观。<a id="a-Hh"></a>为不思议利根巧度令入见中故说圆观。<a id="a-Hi"></a>是名为一实而施三权。<a id="a-Hj"></a>权实相对则有四种止观。<a id="a-Hk"></a>为实施权意齐此也。<a id="a-Hl"></a>权实既兴良由悉檀。<a id="a-Hm"></a>权实可废亦由悉檀。<a id="a-Hn"></a>何者。<a id="a-Ho"></a>众生烦恼结使厚。<a id="a-Hp"></a>利智善根薄。<a id="a-Hq"></a>故兴初观生其事善。<a id="a-Hr"></a>事善若生烦恼伏薄。<a id="a-Hs"></a>即废三藏观。<a id="a-Ht"></a>为生理善兴于通观。<a id="a-Hu"></a>理善已生即废通观。<a id="a-Hv"></a>为生界外事善即兴别观。<a id="a-Hw"></a>界外事善已生即废别观。<a id="a-Hx"></a>为生界外理善即兴圆观。<a id="a-Hy"></a>是为兴废因缘故说于权实止观也。<a id="a-Hz"></a>余三悉檀兴废可解。<a id="a-I0"></a>若约五味教论兴废者。<a id="a-I1"></a>华严为大行人。<a id="a-I2"></a>废两权兴一权一实。<a id="a-I3"></a>三藏废两权一实但兴一权。<a id="a-I4"></a>方等四种俱兴。<a id="a-I5"></a>般若废一权兴两权一实。<a id="a-I6"></a>法华废三权兴一实。<a id="a-I7"></a>涅槃还兴四种皆入佛性无所可隔。<a id="a-I8"></a>是故如来巧用悉檀。<a id="a-I9"></a>兴废适时顺机而作。<a id="a-IA"></a>皆益众生。<a id="a-IB"></a>是故如来不空说法。<a id="a-IC"></a>为度人故应兴应废也。<a id="a-ID"></a>对三权说一实。<a id="a-IE"></a>实存权废。<a id="a-IF"></a>已如前说。<a id="a-IG"></a>今更料简四种止观皆实不虚。<a id="a-IH"></a>所以者何。<a id="a-II"></a>若不开决则无入理。<a id="a-IJ"></a>今决了声闻法是诸经之王。<a id="a-IK"></a>开方便门示真实相。<a id="a-IL"></a>一一止观皆得入圆。<a id="a-IM"></a>如快马见鞭影即得正路。<a id="a-IN"></a>故四种皆实也。<a id="a-IO"></a>又四种皆权。<a id="a-IP"></a>何以故。<a id="a-IQ"></a>四理皆不可说。<a id="a-IR"></a>权不可说故非权。<a id="a-IS"></a>实不可说故非实。<a id="a-IT"></a>非权而强说为权。<a id="a-IU"></a>非实而强说为实。<a id="a-IV"></a>等是强说。<a id="a-IW"></a>何意不名权为实耶。<a id="a-IX"></a>以有说故。<a id="a-IY"></a>故皆是权。<a id="a-IZ"></a>又此权实悉是非权非实。<a id="a-Ia"></a>何以故。<a id="a-Ib"></a>皆不可说故。<a id="a-Ic"></a>此非权非实。<a id="a-Id"></a>不得异于向实。<a id="a-Ie"></a>向以见理为实。<a id="a-If"></a>实秖是非权非实。<a id="a-Ig"></a>此义不异。<a id="a-Ih"></a>若异者应有别慧。<a id="a-Ii"></a>应照别理。<a id="a-Ij"></a>理惑既同不可使异。<a id="a-Ik"></a>对权故说实。<a id="a-Il"></a>废教故说理。<a id="a-Im"></a>故言非权非实。<a id="a-In"></a>即教而理。<a id="a-Io"></a>权实即非权非实。<a id="a-Ip"></a>无二无别不合不散。<a id="a-Iq"></a>非权非实理性常寂名之为止。<a id="a-Ir"></a>寂而常照亦权亦实。<a id="a-Is"></a>名之为观观故称智称般若。<a id="a-It"></a>止故称眼称首楞严。<a id="a-Iu"></a>如是等名不二不别不合不散。<a id="a-Iv"></a>即不可思议之止观也。<a id="a-Iw"></a>此非但开实是非权非实。<a id="a-Ix"></a>开权亦是非权非实。<a id="a-Iy"></a>犹属开权显实意耳。<a id="a-Iz"></a>问。<a id="a-J0"></a>为一实施三权。<a id="a-J1"></a>唯有四种止观。<a id="a-J2"></a>若以别接通止观者。<a id="a-J3"></a>为权为实。<a id="a-J4"></a>复何意不预四数。<a id="a-J5"></a>何意但言接通。<a id="a-J6"></a>何位被接。<a id="a-J7"></a>接入何位。<a id="a-J8"></a>答。<a id="a-J9"></a>接得入教此则属权。<a id="a-JA"></a>接得入证此则属实也。<a id="a-JB"></a>四教论其始终接但终而无始。<a id="a-JC"></a>故不入四数。<a id="a-JD"></a>诸教皆接亦应有之。<a id="a-JE"></a>此义不用者。<a id="a-JF"></a>二教明界内理。<a id="a-JG"></a>二教明界外理。<a id="a-JH"></a>两处交际须安一接。<a id="a-JI"></a>故但以别接通。<a id="a-JJ"></a>若齐通为言不论破无明。<a id="a-JK"></a>八地名支佛地。<a id="a-JL"></a>从此被接知有中道。<a id="a-JM"></a>九地伏无明。<a id="a-JN"></a>十地破无明。<a id="a-JO"></a>即名为佛。<a id="a-JP"></a>但一品破。<a id="a-JQ"></a>那得是极。<a id="a-JR"></a>故知接入别也。<a id="a-JS"></a>若望别教是入初地位行也。<a id="a-JT"></a>若就谛论接者。<a id="a-JU"></a>通教真谛空中合论。<a id="a-JV"></a>从初已来但观真中之空。<a id="a-JW"></a>破见思惑尽到第八地。<a id="a-JX"></a>方为说真内之中。<a id="a-JY"></a>故云智者见空及与不空。<a id="a-JZ"></a>被接方闻。<a id="a-Ja"></a>闻已见理。<a id="a-Jb"></a>即是入别位也。<a id="a-Jc"></a>三藏菩萨明位不尔。<a id="a-Jd"></a>故不论接。<a id="a-Je"></a>别圆发心已知中道更将何接。<a id="a-Jf"></a>故知接但在通也。<a id="a-Jg"></a>问。<a id="a-Jh"></a>三权皆得知实不。<a id="a-Ji"></a>答。<a id="a-Jj"></a>别教初知。<a id="a-Jk"></a>通教后知。<a id="a-Jl"></a>三藏初后俱不知。<a id="a-Jm"></a>问。<a id="a-Jn"></a>若知何意名权。<a id="a-Jo"></a>若不知二经相违。<a id="a-Jp"></a>答。<a id="a-Jq"></a>别虽初知带方便闻。<a id="a-Jr"></a>教犹是权。<a id="a-Js"></a>通虽后知可接者知。<a id="a-Jt"></a>教终是权。<a id="a-Ju"></a>其意可见。<a id="a-Jv"></a>若言三藏不知违二经者。<a id="a-Jw"></a>大经云。<a id="a-Jx"></a>阿罗汉不知三宝常住不变者。<a id="a-Jy"></a>所有禁戒亦不具足。<a id="a-Jz"></a>不能得声闻之道。<a id="a-K0"></a>此义今当通。<a id="a-K1"></a>任罗汉自力不应知见常住。<a id="a-K2"></a>譬如天眼未开不见障外。<a id="a-K3"></a>不闻他说亦不能知。<a id="a-K4"></a>罗汉。<a id="a-K5"></a>佛眼未开又不闻佛说。<a id="a-K6"></a>那得自知常住。<a id="a-K7"></a>故法华云。<a id="a-K8"></a>于自所得功德生灭度想。<a id="a-K9"></a>若遇余佛便得决了。<a id="a-KA"></a>又云。<a id="a-KB"></a>声闻缘觉不退菩萨亦不能知。<a id="a-KC"></a>当知不闻则不知也经称知者齐知己理真谛无为。<a id="a-KD"></a>亦是于常一相无变。<a id="a-KE"></a>若人分别真谛二相迁动者。<a id="a-KF"></a>不能发真。<a id="a-KG"></a>要须观空方入无漏。<a id="a-KH"></a>如须菩提观空。<a id="a-KI"></a>憍陈如证无生智。<a id="a-KJ"></a>又律仪不具足者。<a id="a-KK"></a>若能观空得道共戒。<a id="a-KL"></a>此是具足戒也。<a id="a-KM"></a>故华严云。<a id="a-KN"></a>诸法实性相常住不变异。<a id="a-KO"></a>二乘亦皆得而不名为佛。<a id="a-KP"></a>故知常住语通得作此释。<a id="a-KQ"></a>若不作此释。<a id="a-KR"></a>三藏不说大乘常住。<a id="a-KS"></a>声闻那得具声闻道具禁戒耶。<a id="a-KT"></a>若作此释。<a id="a-KU"></a>道共戒无失弥益其美。<a id="a-KV"></a>又举例释者。<a id="a-KW"></a>如大品云。<a id="a-KX"></a>淫欲障生梵天何况菩提。<a id="a-KY"></a>为生梵天须断欲。<a id="a-KZ"></a>欲得菩提断二边欲。<a id="a-Ka"></a>欲名虽同其意则异。<a id="a-Kb"></a>此义亦尔。<a id="a-Kc"></a>欲入真谛。<a id="a-Kd"></a>须知无为常不变易。<a id="a-Ke"></a>欲入实相亦知常住一相不变。<a id="a-Kf"></a>知常语同大小则异。<a id="a-Kg"></a>故三藏止观不知圆实不违经。<a id="a-Kh"></a>胜鬘云。<a id="a-Ki"></a>若不知常住。<a id="a-Kj"></a>所有三归皆不成就。<a id="a-Kk"></a>此云何通。<a id="a-Kl"></a>远寻根本三乘初业不愚于法。<a id="a-Km"></a>若取四念处闻慧为初者。<a id="a-Kn"></a>此初知真谛常住。<a id="a-Ko"></a>不起六十二见。<a id="a-Kp"></a>以无倚着心贤圣成就。<a id="a-Kq"></a>此释同前意也。<a id="a-Kr"></a>若古昔为初业者。<a id="a-Ks"></a>先发菩提心早知常住。<a id="a-Kt"></a>畏怖生死退大取小。<a id="a-Ku"></a>法才王子及涅槃中退转菩萨。<a id="a-Kv"></a>从初已来归依一体三宝熏修戒善。<a id="a-Kw"></a>有受法无舍法。<a id="a-Kx"></a>心无尽故戒亦无尽。<a id="a-Ky"></a>一切戒善为此所熏。<a id="a-Kz"></a>譬如大地冥益树木。<a id="a-L0"></a>树木萌芽悉得成就小乘归戒不离菩萨戒。<a id="a-L1"></a>菩萨戒力能成就之。<a id="a-L2"></a>即此义也。<a id="a-L3"></a>若不作初业知常。<a id="a-L4"></a>三藏归戒羯磨悉不成就。<a id="a-L5"></a>若作此释。<a id="a-L6"></a>于大小两经义无相违。</p>
 </body>
</html>