<!doctype html>
<html id="z3IBWZw1NO" data-ver="1379">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第七下</h1>
  <p id="a2">又复当观无量劫来。<a id="a-3"></a>多约名色及以想行而计我人。<a id="a-4"></a>若其执作忽闻赞骂。<a id="a-5"></a>云赞骂我。<a id="a-6"></a>立行住坐卧一切事物皆计于我。<a id="a-7"></a>如胶涂手随执随着。<a id="a-8"></a>经云。<a id="a-9"></a>凡夫若离我心无有是处。<a id="a-A"></a>若遭贫穷失于本心。<a id="a-B"></a>亦计我不息。<a id="a-C"></a>若得富贵恣势纵毒酷害天下。<a id="a-D"></a>赫怒隆盛怨枉无辜。<a id="a-E"></a>诸业兴起皆我所为。<a id="a-F"></a>谁代当者。<a id="a-G"></a>逆风执火岂不烧手。<a id="a-H"></a>如彼夜房谓言有鬼。<a id="a-I"></a>天明照了乃本旧人。<a id="a-J"></a>又无智慧故计言有我。<a id="a-K"></a>以慧观之实无有我。<a id="a-L"></a>我在何处。<a id="a-M"></a>头足支节一一谛观。<a id="a-N"></a>了不见我。<a id="a-O"></a>何处有人及以众生。<a id="a-P"></a>业力机关假为空聚。<a id="a-Q"></a>从众缘生无有宰主。<a id="a-R"></a>如宿空亭二鬼争尸。<a id="a-S"></a>如此观时我倒休息。<a id="a-T"></a>若修四观破四颠倒。<a id="a-U"></a>道心郁起生大怖畏。<a id="a-V"></a>如为怨逐如叛怨国。<a id="a-W"></a>如行险道念念周慞只求出路。<a id="a-X"></a>獐闻猎围霍惊绝走。<a id="a-Y"></a>虽遇水草何暇饮啖。<a id="a-Z"></a>志在免脱。<a id="a-a"></a>声闻如是。<a id="a-b"></a>若鹿透围小得免难。<a id="a-c"></a>并驰并顾。<a id="a-d"></a>悲鸣呦咽痛恋本群。<a id="a-e"></a>虽复踟蹰更知何益。<a id="a-f"></a>茹气吞声衔悲前进。<a id="a-g"></a>缘觉如是。<a id="a-h"></a>自出生死愍念众生。<a id="a-i"></a>虽悲悼哀伤不能救拔。<a id="a-j"></a>若大象王虽闻围合不忍独去。<a id="a-k"></a>自知力大堪遮刀箭守护其子。<a id="a-l"></a>令群安隐得免伤害。<a id="a-m"></a>菩萨如是。<a id="a-n"></a>无常无我诸观明时。<a id="a-o"></a>怖畏切心如蹈水火。<a id="a-p"></a>又起慈悲如母念子。<a id="a-q"></a>众生盲冥不觉苦烧。<a id="a-r"></a>我今云何弃之独去。<a id="a-s"></a>安耐生死。<a id="a-t"></a>以智方便教化淳熟作得度因缘。<a id="a-u"></a>于自功德法身慧命展转增长。<a id="a-v"></a>有缘机熟即坐道场成佛。<a id="a-w"></a>与众生共出三界。<a id="a-x"></a>如彼大象自他俱安。<a id="a-y"></a>若小象子虽捍刀箭。<a id="a-z"></a>必为所中自他无益。<a id="a-10"></a>初心菩萨欲入生死。<a id="a-11"></a>生死触之失退善根法身破坏。<a id="a-12"></a>虽然发大悲心功德可叹。<a id="a-13"></a>故菩萨虽怖生死。<a id="a-14"></a>而恒求善本荷负众生。<a id="a-15"></a>不同二乘。<a id="a-16"></a>虽住生死非贪五欲。<a id="a-17"></a>但为兼济不同凡夫。<a id="a-18"></a>经云。<a id="a-19"></a>不住调伏不住不调伏。<a id="a-1A"></a>虽知无我而诲人不倦。<a id="a-1B"></a>虽知涅槃而不永灭。<a id="a-1C"></a>虽知不净不说厌离。<a id="a-1D"></a>即此义也。<a id="a-1E"></a>多修六度功德善本。<a id="a-1F"></a>似羊身肥。<a id="a-1G"></a>勤观无常诸恶业坏。<a id="a-1H"></a>恒被狼怖如羊无脂。<a id="a-1I"></a>是名修事般若相。<a id="a-1J"></a>自行教他赞法赞者称十方佛为证为救。<a id="a-1K"></a>诸佛威加离障解脱。<a id="a-1L"></a>即与四种十慧相应。<a id="a-1M"></a>是为事油助增道明(云云)。<a id="a-1N"></a>若全无理观又无事忏。<a id="a-1O"></a>辄望佛印希利规名。<a id="a-1P"></a>若佛印者无有是处。<a id="a-1Q"></a>若理观无间借事破蔽。<a id="a-1R"></a>真实心忏。<a id="a-1S"></a>印有是处。<a id="a-1T"></a>所以须事助道者。<a id="a-1U"></a>如二万亿佛所系珠。<a id="a-1V"></a>中忘大乘即不以大化。<a id="a-1W"></a>更六百劫以小起之。<a id="a-1X"></a>令怖畏生死渐向父舍。<a id="a-1Y"></a>故知应借小助大。<a id="a-1Z"></a>又佛初欲大化诸佛不印。<a id="a-1a"></a>若思方便即称善哉。<a id="a-1b"></a>如富家子病应用黄龙汤。<a id="a-1c"></a>父母岂惜好药。<a id="a-1d"></a>宜强之耳。<a id="a-1e"></a>服已病差。<a id="a-1f"></a>佛有本愿令众如我。<a id="a-1g"></a>岂惜大乘。<a id="a-1h"></a>事不获已逗机对治。<a id="a-1i"></a>助道开门。<a id="a-1j"></a>义亦如是。<a id="a-1k"></a>问曰。<a id="a-1l"></a>不修助道三昧不成。<a id="a-1m"></a>六度应胜道品耶。<a id="a-1n"></a>答。<a id="a-1o"></a>此有三句。<a id="a-1p"></a>六度破道品道品破六度。<a id="a-1q"></a>六度修道品道品修六度。<a id="a-1r"></a>六度即道品道品即六度。<a id="a-1s"></a>如上道品不能契真。<a id="a-1t"></a>若修六度即能破蔽。<a id="a-1u"></a>岂非六度破道品。<a id="a-1v"></a>有时六度不能到彼岸。<a id="a-1w"></a>若修道品即得悟入。<a id="a-1x"></a>是为道品破六度。<a id="a-1y"></a>若修六度。<a id="a-1z"></a>先破六蔽。<a id="a-20"></a>进修道品任运可成。<a id="a-21"></a>是为六度修道品。<a id="a-22"></a>如上所说。<a id="a-23"></a>即是道品修六度。<a id="a-24"></a>六度道品相即者。<a id="a-25"></a>檀即摩诃衍。<a id="a-26"></a>四念处亦即摩诃衍。<a id="a-27"></a>檀与道品无二无别。<a id="a-28"></a>不可得故。<a id="a-29"></a>通论诸法于行无益互有相破。<a id="a-2A"></a>于行有益互有相修。<a id="a-2B"></a>约理互有相即。<a id="a-2C"></a>若四谛因缘有无非有无。<a id="a-2D"></a>广历一切法皆有三番。<a id="a-2E"></a>若得此意自在说(云云)。<a id="a-2F"></a>云何六度摄调伏诸根义。<a id="a-2G"></a>若六根不受六尘。<a id="a-2H"></a>即合诸道品中舍除觉分。<a id="a-2I"></a>即是檀度调伏诸根也。<a id="a-2J"></a>六根不为六尘所伤即合道品正业正语正命。<a id="a-2K"></a>即是戒度调伏诸根也。<a id="a-2L"></a>违情六尘安忍不动。<a id="a-2M"></a>即合道品四种之念。<a id="a-2N"></a>是名忍度调伏诸根也。<a id="a-2O"></a>守护根尘常不懈怠。<a id="a-2P"></a>即合道品八种精进。<a id="a-2Q"></a>是名进度调伏诸根。<a id="a-2R"></a>定心不乱不为六尘所惑。<a id="a-2S"></a>即合道品八种之定。<a id="a-2T"></a>是名禅度调伏诸根。<a id="a-2U"></a>知六尘无常苦空寂灭。<a id="a-2V"></a>即合道品十种之慧。<a id="a-2W"></a>是名智度调伏诸根也。<a id="a-2X"></a>此乃三藏调伏诸根满足六度。<a id="a-2Y"></a>复次知眼空不受眼。<a id="a-2Z"></a>色空不受色。<a id="a-2a"></a>根尘空故。<a id="a-2b"></a>名常舍行。<a id="a-2c"></a>乃至意空不受意。<a id="a-2d"></a>法空不受法名常舍行。<a id="a-2e"></a>即合道品除舍觉分。<a id="a-2f"></a>是名檀度调伏诸根。<a id="a-2g"></a>色空不能伤眼空。<a id="a-2h"></a>眼空不能伤色空。<a id="a-2i"></a>乃至法空不得意便。<a id="a-2j"></a>意空不得法便。<a id="a-2k"></a>即合道品正语正业正命。<a id="a-2l"></a>是名尸度调伏诸根。<a id="a-2m"></a>又眼色空故。<a id="a-2n"></a>则无违无顺无忍不忍。<a id="a-2o"></a>乃至意法空故。<a id="a-2p"></a>无违无顺无忍不忍。<a id="a-2q"></a>即合道品四种之念。<a id="a-2r"></a>是名忍度调伏诸根。<a id="a-2s"></a>眼色常空无不空时。<a id="a-2t"></a>如是习应与般若相应。<a id="a-2u"></a>乃至意法常空无不空时。<a id="a-2v"></a>是名与般若相应。<a id="a-2w"></a>即合道品八种精进。<a id="a-2x"></a>是名进度调伏诸根。<a id="a-2y"></a>眼色空故不乱不味。<a id="a-2z"></a>乃至意法空故不乱不味。<a id="a-30"></a>即合道品诸定。<a id="a-31"></a>是名禅度调伏诸根。<a id="a-32"></a>眼色空故不愚不智。<a id="a-33"></a>乃至意法空故不愚不智。<a id="a-34"></a>即合道品十种之智。<a id="a-35"></a>是名智度调伏诸根。<a id="a-36"></a>此是通教调伏诸根满足六度也。<a id="a-37"></a>若眼色具十法界。<a id="a-38"></a>十法界各有果报胜劣不同。<a id="a-39"></a>各各修因深浅有异。<a id="a-3A"></a>因果无量不可穷尽。<a id="a-3B"></a>除却无知分别法相无所受着。<a id="a-3C"></a>乃至意法具十法界分别无著。<a id="a-3D"></a>即合道品除舍觉分。<a id="a-3E"></a>是名檀度调伏诸根。<a id="a-3F"></a>分别眼色乃至意法无量相貌。<a id="a-3G"></a>未曾差机伤他善根。<a id="a-3H"></a>自亦不为无量根尘所伤。<a id="a-3I"></a>即合道品正业语命。<a id="a-3J"></a>是名戒度调伏诸根。<a id="a-3K"></a>又于十界根尘若违若顺。<a id="a-3L"></a>其心不动安住假中能忍成道事。<a id="a-3M"></a>即合道品诸念。<a id="a-3N"></a>是名忍度调伏诸根。<a id="a-3O"></a>又分别一切根尘。<a id="a-3P"></a>若起难心苦心。<a id="a-3Q"></a>亦不中退。<a id="a-3R"></a>于生死有勇。<a id="a-3S"></a>即合道品精进。<a id="a-3T"></a>是名进度调伏诸根。<a id="a-3U"></a>又分别一切根尘。<a id="a-3V"></a>心不坏乱不动不僻。<a id="a-3W"></a>即合道品诸定。<a id="a-3X"></a>是名禅度调伏诸根。<a id="a-3Y"></a>又分别一切根尘。<a id="a-3Z"></a>道种智力授药当宜。<a id="a-3a"></a>方便善巧亦无染着。<a id="a-3b"></a>即合道品诸慧。<a id="a-3c"></a>是名智度调伏诸根。<a id="a-3d"></a>此则别教调伏诸根满足六度。<a id="a-3e"></a>复次若如殃掘摩罗经云。<a id="a-3f"></a>所谓彼眼根于诸如来常。<a id="a-3g"></a>具足无减修。<a id="a-3h"></a>了了分明见者。<a id="a-3i"></a>彼是九法界眼根也。<a id="a-3j"></a>于如来常者。<a id="a-3k"></a>九界自谓各各非真。<a id="a-3l"></a>如来观之。<a id="a-3m"></a>即佛法界无二无别。<a id="a-3n"></a>无减修者。<a id="a-3o"></a>观诸眼即佛眼。<a id="a-3p"></a>一心三谛圆因具足无有缺减也。<a id="a-3q"></a>了了分明见者。<a id="a-3r"></a>照实为了了照权为分明。<a id="a-3s"></a>三智一心中五眼具足圆照。<a id="a-3t"></a>名为了了见佛性也。<a id="a-3u"></a>见论圆证修论圆因。<a id="a-3v"></a>又具足修者。<a id="a-3w"></a>观于眼根舍二边漏名为檀。<a id="a-3x"></a>眼根不为二边所伤名为尸。<a id="a-3y"></a>眼根寂灭不为二边所动名为羼提。<a id="a-3z"></a>眼根及识自然流入萨婆若海名为精进。<a id="a-40"></a>观眼实性名为上定。<a id="a-41"></a>以一切种智照眼中道名为智慧。<a id="a-42"></a>是为眼根具足无减修。<a id="a-43"></a>无减故了了分明见眼法界。<a id="a-44"></a>乃至彼意根于诸如来常具足无减修。<a id="a-45"></a>了了分明知。<a id="a-46"></a>于一一根即空即假即中。<a id="a-47"></a>三观一心名无减修。<a id="a-48"></a>证慧眼法眼佛眼一心中得。<a id="a-49"></a>名了了见。<a id="a-4A"></a>皆如上说。<a id="a-4B"></a>根既如此尘亦复然。<a id="a-4C"></a>一切诸法亦复如是。<a id="a-4D"></a>是为圆教调伏诸根满足六度。<a id="a-4E"></a>此则究竟调伏究竟满足。<a id="a-4F"></a>如是助道助究竟道。<a id="a-4G"></a>当知六度遍能调伏一切诸根也。<a id="a-4H"></a>大品云。<a id="a-4I"></a>施者受者财物不可得故。<a id="a-4J"></a>具足檀波罗蜜。<a id="a-4K"></a>亡三事无所著正当檀体。<a id="a-4L"></a>应是具足者。<a id="a-4M"></a>行于财法二施檀名具足。<a id="a-4N"></a>事理二圆。<a id="a-4O"></a>自他俱益故名具足。<a id="a-4P"></a>事则破其悭法而能舍财。<a id="a-4Q"></a>理则破其悭心而能舍法。<a id="a-4R"></a>二破二舍体用具足名波罗蜜也。<a id="a-4S"></a>云何六度摄佛威仪。<a id="a-4T"></a>佛以十力无畏不共法等为威仪。<a id="a-4U"></a>一心中修四道品名修佛威仪。<a id="a-4V"></a>证佛眼佛智名得佛威仪。<a id="a-4W"></a>今逐语便约道品明摄十力者。<a id="a-4X"></a>若四种道品即是四种四谛智决定因果。<a id="a-4Y"></a>知生灭之集决受三界之苦斯有是处。<a id="a-4Z"></a>生灭之集若至无余涅槃斯无是处。<a id="a-4a"></a>若生灭之道能尽苦入涅槃斯有是处。<a id="a-4b"></a>生灭之道若至三界斯无是处。<a id="a-4c"></a>乃至无作之集通至变易斯有是处。<a id="a-4d"></a>若通至无上涅槃无有是处。<a id="a-4e"></a>若无作道灭通至一切种智斯有是处。<a id="a-4f"></a>若通至二乘无有是处。<a id="a-4g"></a>是四因果一心中知决判明断。<a id="a-4h"></a>名是处非处力。<a id="a-4i"></a>故如来于佛法中作师子吼。<a id="a-4j"></a>独我法中有四沙门果。<a id="a-4k"></a>即此义也。<a id="a-4l"></a>业报智力者。<a id="a-4m"></a>知四种集是知业。<a id="a-4n"></a>知苦是知报。<a id="a-4o"></a>道灭亦尔。<a id="a-4p"></a>分别四种业报浅深不谬。<a id="a-4q"></a>是二力也。<a id="a-4r"></a>知禅定力者。<a id="a-4s"></a>四种道谛中八定。<a id="a-4t"></a>分别深浅照了不差。<a id="a-4u"></a>是三力也。<a id="a-4v"></a>知根欲性力者。<a id="a-4w"></a>知过去苦集不同名根力。<a id="a-4x"></a>知现在苦集乐欲不同名欲力。<a id="a-4y"></a>知未来苦集得失不同名性力。<a id="a-4z"></a>是四五六力也。<a id="a-50"></a>知至处道力者。<a id="a-51"></a>知四道谛所至之处。<a id="a-52"></a>是七力也。<a id="a-53"></a>知宿命天眼力者。<a id="a-54"></a>照过去一世多世种性好恶寿命长短。<a id="a-55"></a>名宿命力。<a id="a-56"></a>照未来生处好丑。<a id="a-57"></a>名天眼力。<a id="a-58"></a>是名八九力也。<a id="a-59"></a>漏尽力者。<a id="a-5A"></a>四种灭谛所证无漏心慧等解脱也。<a id="a-5B"></a>是一法门而有四种者。<a id="a-5C"></a>如王密语智臣解意。<a id="a-5D"></a>佛说十力赴四种机。<a id="a-5E"></a>不令小者谤大伤其功德。<a id="a-5F"></a>不令大者得小抑其善根。<a id="a-5G"></a>彼彼独闻各各获利。<a id="a-5H"></a>无谋权巧故号能仁。<a id="a-5I"></a>菩萨智臣深解密语。<a id="a-5J"></a>知意在三藏即问生灭。<a id="a-5K"></a>郑重咨询令有缘疾悟。<a id="a-5L"></a>乃至知意在圆。<a id="a-5M"></a>或颂无作或问无作。<a id="a-5N"></a>令他得解。<a id="a-5O"></a>一音殊唱万听咸悦。<a id="a-5P"></a>口密无边义不可尽。<a id="a-5Q"></a>上作四释何足致疑耶。<a id="a-5R"></a>问十力是佛威仪。<a id="a-5S"></a>初心云何能学云何能得。<a id="a-5T"></a>答。<a id="a-5U"></a>大论云。<a id="a-5V"></a>菩萨行般若十力无畏不应住。<a id="a-5W"></a>若佛于佛法无有过失是则应住。<a id="a-5X"></a>若菩萨无佛法何所论住。<a id="a-5Y"></a>释云。<a id="a-5Z"></a>菩萨修佛功德多生重着。<a id="a-5a"></a>破此重心故言不应住。<a id="a-5b"></a>又菩萨分得十力无畏。<a id="a-5c"></a>既未究竟故不应住。<a id="a-5d"></a>若尔。<a id="a-5e"></a>前虽修而未得。<a id="a-5f"></a>后语入位何关初心。<a id="a-5g"></a>若依华严十住品云。<a id="a-5h"></a>菩萨因初发心得十力分正念天子问法慧云。<a id="a-5i"></a>初心大士修十力方便。<a id="a-5j"></a>云何知家非家出家学道。<a id="a-5k"></a>云何方便修习梵行具十住道速成菩提。<a id="a-5l"></a>答云。<a id="a-5m"></a>菩萨先当分别十种之法。<a id="a-5n"></a>谓三业及佛法僧戒。<a id="a-5o"></a>若身是梵行。<a id="a-5p"></a>梵行浑浊八万户虫。<a id="a-5q"></a>若身业是梵行。<a id="a-5r"></a>四仪顾眄举足下足。<a id="a-5s"></a>若口是梵行。<a id="a-5t"></a>音声触心唇齿舌动。<a id="a-5u"></a>若口业是梵行。<a id="a-5v"></a>则是语言。<a id="a-5w"></a>乃至戒是梵行。<a id="a-5x"></a>戒场。<a id="a-5y"></a>十众问清净。<a id="a-5z"></a>戒师白四羯磨剃发乞食等。<a id="a-60"></a>皆非梵行。<a id="a-61"></a>梵行为在何处。<a id="a-62"></a>谁有梵行。<a id="a-63"></a>三世平等犹如虚空。<a id="a-64"></a>是名方便。<a id="a-65"></a>又更修习增上十法。<a id="a-66"></a>所谓十力甚深无量。<a id="a-67"></a>如是观者。<a id="a-68"></a>疾得一切诸佛功德。<a id="a-69"></a>初发心时便成正觉。<a id="a-6A"></a>知一切法真实之性具足慧身。<a id="a-6B"></a>不由他悟。<a id="a-6C"></a>如此明文岂非初心修证十力。<a id="a-6D"></a>又地持云。<a id="a-6E"></a>菩萨知如来藏。<a id="a-6F"></a>闻思前行修自性禅。<a id="a-6G"></a>得入一切禅。<a id="a-6H"></a>一切禅有三种。<a id="a-6I"></a>一现法乐。<a id="a-6J"></a>现法乐故称欢喜地。<a id="a-6K"></a>二出生十力种性三摩跋提及二乘除入。<a id="a-6L"></a>三利益众生禅也。<a id="a-6M"></a>十住名闻慧。<a id="a-6N"></a>十行名思慧。<a id="a-6O"></a>此闻思前以修自性。<a id="a-6P"></a>入一切禅得具三法。<a id="a-6Q"></a>岂非初心有修有证。<a id="a-6R"></a>三据明矣。<a id="a-6S"></a>道品六度及佛十力宛转相摄。<a id="a-6T"></a>皆如上说。<a id="a-6U"></a>若修道品六度。<a id="a-6V"></a>即是修佛十力。<a id="a-6W"></a>若调伏诸根满足六度。<a id="a-6X"></a>即是满足十力住佛威仪无异也。<a id="a-6Y"></a>十住毗婆沙云。<a id="a-6Z"></a>力名扶助气力不可穷尽。<a id="a-6a"></a>地持云。<a id="a-6b"></a>得胜堪能名为力。<a id="a-6c"></a>于十处悉如实离虚妄胜于魔。<a id="a-6d"></a>自行故名得胜。<a id="a-6e"></a>能以方便利益众生故言堪能。<a id="a-6f"></a>然佛力无量。<a id="a-6g"></a>何止言十。<a id="a-6h"></a>实是一智缘十事故言十。<a id="a-6i"></a>此十化众生足。<a id="a-6j"></a>举十余亦可知。<a id="a-6k"></a>殃掘云。<a id="a-6l"></a>十力是声闻宗非摩诃衍。<a id="a-6m"></a>大乘有无量力。<a id="a-6n"></a>此二释弥显四种十力意。<a id="a-6o"></a>云何道品摄四无所畏。<a id="a-6p"></a>一切智无畏者。<a id="a-6q"></a>即是备知四种苦谛。<a id="a-6r"></a>为他分别明示过患。<a id="a-6s"></a>决定师子吼无微畏相。<a id="a-6t"></a>无能难言是法非法。<a id="a-6u"></a>障道无畏者。<a id="a-6v"></a>四种集谛障四道灭。<a id="a-6w"></a>决定师子吼无微畏相。<a id="a-6x"></a>无能难言此非障道。<a id="a-6y"></a>尽苦道无畏者。<a id="a-6z"></a>四种道谛能行是道。<a id="a-70"></a>得尽苦出世间。<a id="a-71"></a>决定师子吼无微畏相。<a id="a-72"></a>无漏无畏者。<a id="a-73"></a>即四种灭谛各有所证各有所灭。<a id="a-74"></a>决定师子吼无微畏相。<a id="a-75"></a>道品无畏宛转相摄。<a id="a-76"></a>若修道品六度。<a id="a-77"></a>即是修无畏住佛威仪也。<a id="a-78"></a>大论云。<a id="a-79"></a>内心具足名为力。<a id="a-7A"></a>外用无怯名无畏。<a id="a-7B"></a>十住毗婆沙云。<a id="a-7C"></a>一法名无畏云何言四。<a id="a-7D"></a>于四事中无疑故名四。<a id="a-7E"></a>佛应于一切法无畏。<a id="a-7F"></a>云何但四。<a id="a-7G"></a>举大要开事端。<a id="a-7H"></a>余亦无畏也。<a id="a-7I"></a>摄十八不共法者。<a id="a-7J"></a>初身口无失。<a id="a-7K"></a>此二。<a id="a-7L"></a>是四种道品正业语命也。<a id="a-7M"></a>得供不高逢毁不下名无不定心。<a id="a-7N"></a>四威仪恒在定。<a id="a-7O"></a>名无不知已舍。<a id="a-7P"></a>此二法。<a id="a-7Q"></a>是四种道品中八种定也。<a id="a-7R"></a>修身戒心慧不可尽。<a id="a-7S"></a>名欲无减。<a id="a-7T"></a>慈悲度人安住寂灭不增不减。<a id="a-7U"></a>名精进无减。<a id="a-7V"></a>无量劫为切一众生受苦。<a id="a-7W"></a>不疲不厌。<a id="a-7X"></a>名念无减。<a id="a-7Y"></a>此三法。<a id="a-7Z"></a>是四种道品中八种精进也。<a id="a-7a"></a>常照三世众生心。<a id="a-7b"></a>不须更观而为说法不失先念。<a id="a-7c"></a>名慧无减。<a id="a-7d"></a>忆三世事不忘。<a id="a-7e"></a>名解脱无减。<a id="a-7f"></a>自然觉悟不同二乘。<a id="a-7g"></a>名解脱知见无减。<a id="a-7h"></a>一切身业智慧为本。<a id="a-7i"></a>得无碍智说不可尽。<a id="a-7j"></a>名身业共智慧行。<a id="a-7k"></a>口意共智慧亦如是。<a id="a-7l"></a>凡十一法是四种道品中十种之慧。<a id="a-7m"></a>结成摄法意如上说。<a id="a-7n"></a>摄四无碍智者。<a id="a-7o"></a>法无碍是四种四谛名字之法。<a id="a-7p"></a>名字从心分别。<a id="a-7q"></a>若无心者谁为作名。<a id="a-7r"></a>既达一心无量心。<a id="a-7s"></a>亦知一名无量名。<a id="a-7t"></a>名不可尽。<a id="a-7u"></a>是名法无碍。<a id="a-7v"></a>义无碍者。<a id="a-7w"></a>诸法诸名皆归一义。<a id="a-7x"></a>所谓如实义名义无碍。<a id="a-7y"></a>辞无碍者。<a id="a-7z"></a>十法界众生言辞不同皆悉解了。<a id="a-80"></a>十界音辞入一音辞。<a id="a-81"></a>知一界即解十界无有挂碍。<a id="a-82"></a>名辞无碍。<a id="a-83"></a>又法是四谛法门。<a id="a-84"></a>义是四种道谛。<a id="a-85"></a>辞是四种苦谛(云云)。<a id="a-86"></a>乐说无碍者。<a id="a-87"></a>以四种四谛巧赴机缘。<a id="a-88"></a>旋转交络说不可尽。<a id="a-89"></a>令他乐闻。<a id="a-8A"></a>于一字中说一切字。<a id="a-8B"></a>一切义赴一切音。<a id="a-8C"></a>当其根性各沾利益。<a id="a-8D"></a>结摄意如上说。<a id="a-8E"></a>摄六通者。<a id="a-8F"></a>眼耳如意三通。<a id="a-8G"></a>如调伏诸根中说。<a id="a-8H"></a>他心宿命漏尽如十力中说。<a id="a-8I"></a>摄三明者如六通中说。<a id="a-8J"></a>摄四摄者。<a id="a-8K"></a>若布施摄即四种道品中除舍觉分也。<a id="a-8L"></a>爱语即四种道品中正业语命也。<a id="a-8M"></a>利行同事即四种道品八定。<a id="a-8N"></a>定有神力故能利行同事(云云)。<a id="a-8O"></a>摄陀罗尼者。<a id="a-8P"></a>持诸善法如完器盛水。<a id="a-8Q"></a>遮诸恶法如棘援防果。<a id="a-8R"></a>即是四种道品中四正勤。<a id="a-8S"></a>勤遮二恶勤生二善。<a id="a-8T"></a>故十住毗婆沙偈云。</p>
  <p id="a8U">断已生恶法　　犹如除毒蛇</p>
  <p id="a8V">断未生恶法　　如预防流水</p>
  <p id="a8W">增长已生善　　如溉甘果栽</p>
  <p id="a8X">未生善为生　　如钻木出火</p>
  <p id="a8Y">摄三十二相者。<a id="a-8Z"></a>婆沙云。<a id="a-8a"></a>阿毗昙相品中一一相三种分别。<a id="a-8b"></a>谓相体相业相果也。<a id="a-8c"></a>大论云。<a id="a-8d"></a>百劫种三十二相。<a id="a-8e"></a>即其义也。<a id="a-8f"></a>还用三藏道品六度望之。<a id="a-8g"></a>终不出施戒慧等。<a id="a-8h"></a>文烦不委摄意可知。<a id="a-8i"></a>若通教相体业果者。<a id="a-8j"></a>不同上也。<a id="a-8k"></a>若以相求佛转轮圣王即是如来。<a id="a-8l"></a>是人行邪道。<a id="a-8m"></a>佛说三十二相即非三十二相。<a id="a-8n"></a>一一悉用空心荡净。<a id="a-8o"></a>与空相应乃名为相也。<a id="a-8p"></a>毗婆沙亦云。<a id="a-8q"></a>菩萨一心修习三十二相业。<a id="a-8r"></a>皆以慧为本。<a id="a-8s"></a>即空慧也。<a id="a-8t"></a>若尔。<a id="a-8u"></a>三十二相皆为道品十慧及智度所摄。<a id="a-8v"></a>即通教意也。<a id="a-8w"></a>复次前两道品教门明因得修相业论果得有相体。<a id="a-8x"></a>但此相小胜轮王魔能化作。<a id="a-8y"></a>故非奇特。<a id="a-8z"></a>入无余涅槃相则永灭。<a id="a-90"></a>譬如得铜不能照面二乘共三藏佛俱得真。<a id="a-91"></a>无法界像。<a id="a-92"></a>当知前两道品非修相法。<a id="a-93"></a>若后两道品是修相法。<a id="a-94"></a>法华云。<a id="a-95"></a>深达罪福相遍照于十方。<a id="a-96"></a>微妙净法身具相三十二。<a id="a-97"></a>若证中道。<a id="a-98"></a>中道即具此相。<a id="a-99"></a>如法华中二乘开示悟入妙会中道。<a id="a-9A"></a>即与八相佛记。<a id="a-9B"></a>譬如得镜万像必形。<a id="a-9C"></a>大乘得中靡所不现。<a id="a-9D"></a>法身相者。<a id="a-9E"></a>名为真相。<a id="a-9F"></a>净名云。<a id="a-9G"></a>已舍世间所有相好。<a id="a-9H"></a>轮王魔罗世相严身皆是虚妄。<a id="a-9I"></a>故言已舍。<a id="a-9J"></a>中道明镜本无诸相。<a id="a-9K"></a>无相而相者妍丑由彼。<a id="a-9L"></a>多少住缘。<a id="a-9M"></a>普现色身即真相也。<a id="a-9N"></a>无量寿观云。<a id="a-9O"></a>何弥陀佛八万四千相。<a id="a-9P"></a>一一相八万四千好。<a id="a-9Q"></a>萨遮华严皆云。<a id="a-9R"></a>相为大相海好为小相海。<a id="a-9S"></a>既言相海岂局三十二耶。<a id="a-9T"></a>为缘不同多少在彼。<a id="a-9U"></a>此真实之相为别圆两道品所摄。<a id="a-9V"></a>义自可知。<a id="a-9W"></a>不能委记。<a id="a-9X"></a>当知六度助道摄诸善法无量无边。<a id="a-9Y"></a>举上十二条以示义端。<a id="a-9Z"></a>知余亦摄。<a id="a-9a"></a>助道尚尔何况正道(云云)</p>
  <p id="a9b">○第八明次位者。<a id="a-9c"></a>夫真似二位有解脱知见朱紫分明。<a id="a-9d"></a>终不谬。<a id="a-9e"></a>谓未得谓得。<a id="a-9f"></a>计四善根以为初果。<a id="a-9g"></a>初果为无学。<a id="a-9h"></a>自知所断证未断证。<a id="a-9i"></a>虽四门名位有殊。<a id="a-9j"></a>断及谛理孱然不异。<a id="a-9k"></a>二乘多论一生断结时节既促。<a id="a-9l"></a>教门所明大同小异。<a id="a-9m"></a>不过迭动。<a id="a-9n"></a>菩萨教门非但时长行远智断亦别。<a id="a-9o"></a>径路乃殊归途一也。<a id="a-9p"></a>六度初僧祇未知作佛。<a id="a-9q"></a>二僧祇知而不说。<a id="a-9r"></a>三僧祇自知亦说。<a id="a-9s"></a>百劫种大人相具五功德。<a id="a-9t"></a>名不退地。<a id="a-9u"></a>皆似位也。<a id="a-9v"></a>坐道场成佛方名真位。<a id="a-9w"></a>此教初浅尚有次位。<a id="a-9x"></a>岂有凡夫造心即言上位。<a id="a-9y"></a>此非增上慢推与谁乎。<a id="a-9z"></a>通教二乘真似之位。<a id="a-A0"></a>智异三藏。<a id="a-A1"></a>断位不殊。<a id="a-A2"></a>若菩萨位条然不同。<a id="a-A3"></a>简名义通别如法华玄(云云)。<a id="a-A4"></a>别教惑断智位。<a id="a-A5"></a>二乘聋哑非其境界。<a id="a-A6"></a>故名为别。<a id="a-A7"></a>一往望摄论华严所明地位。<a id="a-A8"></a>即是其义。<a id="a-A9"></a>但别义多途赴机异说。<a id="a-AA"></a>横则四门不同。<a id="a-AB"></a>竖则阶降深浅。<a id="a-AC"></a>不可定执一经而相是非。<a id="a-AD"></a>又菩萨或造通论释经。<a id="a-AE"></a>或造别论释经。<a id="a-AF"></a>如龙树作千部论。<a id="a-AG"></a>天亲及诸菩萨论复何量。<a id="a-AH"></a>度此者少。<a id="a-AI"></a>那得苦专一意非拨余门。<a id="a-AJ"></a>若苟且抑扬失佛方便自招毁损。<a id="a-AK"></a>欲望通途翻成哽塞。<a id="a-AL"></a>今明别位四门异说种种不同。<a id="a-AM"></a>虽阡陌经纬其致一也。<a id="a-AN"></a>此方虽未有多论而前四门推之。<a id="a-AO"></a>若通教说种种位知其同是真谛。<a id="a-AP"></a>别教说种种位。<a id="a-AQ"></a>知其同是中道。<a id="a-AR"></a>经言。<a id="a-AS"></a>虽说种种道其实为一乘。<a id="a-AT"></a>其所说法皆悉到于一切智地。<a id="a-AU"></a>得此意者狐疑易息斗诤不生。<a id="a-AV"></a>上破思假中已略说诸位。<a id="a-AW"></a>若欲知者往彼寻看(云云)。<a id="a-AX"></a>又今有十意融通佛法。<a id="a-AY"></a>一明道理。<a id="a-AZ"></a>寂绝亡离不可思议。<a id="a-Aa"></a>即是四谛三二一无随情智等。<a id="a-Ab"></a>或开或合。<a id="a-Ac"></a>若识此意权实道理冷然自照。<a id="a-Ad"></a>二教门纲格匡骨盘峙。<a id="a-Ae"></a>包括密露泾渭大小。<a id="a-Af"></a>即是渐顿不定秘密藏通别圆。<a id="a-Ag"></a>若得此意声教开合化道可知。<a id="a-Ah"></a>三经论矛盾言义相乖。<a id="a-Ai"></a>不可以情通不可以博解。<a id="a-Aj"></a>古来执诤连代不消。<a id="a-Ak"></a>若得四悉檀意则结滞开融。<a id="a-Al"></a>怀抱琐析拔掷自在。<a id="a-Am"></a>不惑此疑彼也。<a id="a-An"></a>四若知谬执而生塞着。<a id="a-Ao"></a>巧破尽净。<a id="a-Ap"></a>单复具足无言穷逐。<a id="a-Aq"></a>能破如所破有何所得耶。<a id="a-Ar"></a>五结正法门对当行位。<a id="a-As"></a>修有方便证有阶差。<a id="a-At"></a>权实大小贤圣不滥。<a id="a-Au"></a>增上慢罪从何而生。<a id="a-Av"></a>六于一法门纵横无碍。<a id="a-Aw"></a>纶绪次第亹亹成章。<a id="a-Ax"></a>七开章科段。<a id="a-Ay"></a>钩锁相承生起可爱。<a id="a-Az"></a>八帖释经文婉转绣媚。<a id="a-B0"></a>总用上诸方法随语消释。<a id="a-B1"></a>义顺而文当九翻译梵汉。<a id="a-B2"></a>名数兼通使方言不壅。<a id="a-B3"></a>十一一句偈。<a id="a-B4"></a>如闻而修入心成观。<a id="a-B5"></a>观与经合。<a id="a-B6"></a>观则有印。<a id="a-B7"></a>印心作观非数他宝。<a id="a-B8"></a>唯翻译名数未暇广寻。<a id="a-B9"></a>九意不与世间文字法师共。<a id="a-BA"></a>亦不与事相禅师共。<a id="a-BB"></a>一种禅师唯有观心一意。<a id="a-BC"></a>或浅或伪余九全无。<a id="a-BD"></a>此非虚言。<a id="a-BE"></a>后贤有眼者当证知也。<a id="a-BF"></a>次位者十意之一也。<a id="a-BG"></a>若圆教次位者。<a id="a-BH"></a>于菩萨境中应广分别。<a id="a-BI"></a>但彼证今修故须略辨。<a id="a-BJ"></a>若四种三昧修习方便。<a id="a-BK"></a>通如上说。<a id="a-BL"></a>唯法华别约六时五悔重作方便。<a id="a-BM"></a>今就五悔明其位相。<a id="a-BN"></a>先知逆顺十心而系缘实相。<a id="a-BO"></a>是第一忏。<a id="a-BP"></a>常忏悔无不忏时。<a id="a-BQ"></a>但心理微密观用轻疏。<a id="a-BR"></a>黑恶覆障卒难开晓。<a id="a-BS"></a>重运身口助发意业。<a id="a-BT"></a>使疾相应更加五悔耳。<a id="a-BU"></a>忏名陈露先恶悔名改往修来。<a id="a-BV"></a>佛智遍照佛慈普摄。<a id="a-BW"></a>我以身口投佛足下。<a id="a-BX"></a>愿世间眼证我忏悔。<a id="a-BY"></a>我无始无量遮佛道罪。<a id="a-BZ"></a>无明所逼不识正真。<a id="a-Ba"></a>从三界系动身口意起十恶罪。<a id="a-Bb"></a>三宝六亲四生五道。<a id="a-Bc"></a>作不饶益事。<a id="a-Bd"></a>破发三乘心人造五七逆。<a id="a-Be"></a>自作教他见作随喜。<a id="a-Bf"></a>应现生后受诸苦恼。<a id="a-Bg"></a>如三世菩萨求佛道时忏悔。<a id="a-Bh"></a>我亦如是。<a id="a-Bi"></a>伤已昏沉无智慧眼。<a id="a-Bj"></a>发是语时声泪俱下。<a id="a-Bk"></a>至诚真实。<a id="a-Bl"></a>五体投地如树崩倒。<a id="a-Bm"></a>摧折我人众恶倾殄。<a id="a-Bn"></a>是名忏悔。<a id="a-Bo"></a>劝请者。<a id="a-Bp"></a>名为祈求。<a id="a-Bq"></a>声闻自度直忏己罪。<a id="a-Br"></a>菩萨愍众故行道故须劝请。<a id="a-Bs"></a>我今知罪尚不得脱。<a id="a-Bt"></a>众生不知历劫流转。<a id="a-Bu"></a>我无力救请十方佛。<a id="a-Bv"></a>佛愍众生不简巨细。<a id="a-Bw"></a>必冀从愿。<a id="a-Bx"></a>大论明请不请(云云)。<a id="a-By"></a>请转法轮。<a id="a-Bz"></a>谓劝示。<a id="a-C0"></a>证。<a id="a-C1"></a>令于四谛生眼智明觉。<a id="a-C2"></a>是名三转。<a id="a-C3"></a>有人言。<a id="a-C4"></a>请说三乘名三转。<a id="a-C5"></a>佛若说法众生得涅槃证。<a id="a-C6"></a>设未得者且令受世间乐。<a id="a-C7"></a>佛若普许则一切得安。<a id="a-C8"></a>我预一切罪苦亦除。<a id="a-C9"></a>如遍请雨我有少田自沾甘润。<a id="a-CA"></a>请住世者。<a id="a-CB"></a>夫命随业得住。<a id="a-CC"></a>变化随心得住心止化灭。<a id="a-CD"></a>我今请佛饶益众生如大炬火。<a id="a-CE"></a>莫止变化之心。<a id="a-CF"></a>久住安隐度脱一切。<a id="a-CG"></a>是名劝请。<a id="a-CH"></a>随喜者。<a id="a-CI"></a>名为庆彼。<a id="a-CJ"></a>佛既三转法轮。<a id="a-CK"></a>众生得三世利益。<a id="a-CL"></a>我助彼喜。<a id="a-CM"></a>又我应劝化令其生善。<a id="a-CN"></a>其善自生是故我喜。<a id="a-CO"></a>喜三世众生福德善。<a id="a-CP"></a>三世三乘无漏善。<a id="a-CQ"></a>三世诸佛从初心至入灭一切诸善。<a id="a-CR"></a>我皆随喜亦教他喜。<a id="a-CS"></a>如买卖香傍观三人同熏。<a id="a-CT"></a>能化受化及随喜者三善均等。<a id="a-CU"></a>观众生惑甚可悲伤。<a id="a-CV"></a>观众生善应大恭敬。<a id="a-CW"></a>心常不轻。<a id="a-CX"></a>深知众生具正缘了。<a id="a-CY"></a>即虽未发会必应生。<a id="a-CZ"></a>毒鼓远近为要当死。<a id="a-Ca"></a>故敬之如佛。<a id="a-Cb"></a>何者。<a id="a-Cc"></a>未来诸世尊其数无有量也。<a id="a-Cd"></a>此深是随喜意也。<a id="a-Ce"></a>法华随喜法。<a id="a-Cf"></a>大品随喜人。<a id="a-Cg"></a>人法互举耳。<a id="a-Ch"></a>回向者。<a id="a-Ci"></a>回众善向菩提。<a id="a-Cj"></a>一切贤圣功德广大。<a id="a-Ck"></a>我今随喜福亦广大。<a id="a-Cl"></a>众生无善我以善施。<a id="a-Cm"></a>施众生已正向菩提。<a id="a-Cn"></a>如回声入角响闻则远。<a id="a-Co"></a>回向为大利。<a id="a-Cp"></a>正回向者断三界道灭诸戏论。<a id="a-Cq"></a>干烦恼泥灭棘刺林舍除重檐。<a id="a-Cr"></a>不取不念不见不得。<a id="a-Cs"></a>不分别能回向者所回向处。<a id="a-Ct"></a>诸法皆妄想和合故有。<a id="a-Cu"></a>一切法实不生。<a id="a-Cv"></a>无已今当生无已今当灭。<a id="a-Cw"></a>诸法如是。<a id="a-Cx"></a>我顺诸法随喜回向。<a id="a-Cy"></a>如三世诸佛所知所见所许。<a id="a-Cz"></a>是名真实正回向。<a id="a-D0"></a>亦名最上具足大回向。<a id="a-D1"></a>则不谤佛无过咎。<a id="a-D2"></a>无所系无毒无失。<a id="a-D3"></a>何但回向如此。<a id="a-D4"></a>前三后一亦然。<a id="a-D5"></a>毗婆沙云。<a id="a-D6"></a>罪应如是忏劝请随喜福回向于菩提。<a id="a-D7"></a>发愿者誓也。<a id="a-D8"></a>如许人物若不分券物则不定。<a id="a-D9"></a>施众生善若不要心。<a id="a-DA"></a>或恐退悔。<a id="a-DB"></a>加之以誓。<a id="a-DC"></a>又无誓愿。<a id="a-DD"></a>如牛无御不知所趣。<a id="a-DE"></a>愿来持行将至所在。<a id="a-DF"></a>亦名陀罗尼持善遮恶。<a id="a-DG"></a>如坯得火堪可盛物。<a id="a-DH"></a>二乘生尽故不须愿。<a id="a-DI"></a>菩萨生生化物须总愿别愿。<a id="a-DJ"></a>四弘是总愿。<a id="a-DK"></a>法藏华严所说一一善行陀罗尼皆有别愿。<a id="a-DL"></a>今于道场日夜六时行此忏悔。<a id="a-DM"></a>破大恶业罪。<a id="a-DN"></a>劝请破谤法罪。<a id="a-DO"></a>随喜破嫉妒罪。<a id="a-DP"></a>回向破为诸有罪。<a id="a-DQ"></a>顺空无相愿。<a id="a-DR"></a>所得功德不可限量。<a id="a-DS"></a>譬算校计亦不能说。<a id="a-DT"></a>若能勤行五悔方便助开观门。<a id="a-DU"></a>一心三谛豁尔开明。<a id="a-DV"></a>如临净镜遍了诸色。<a id="a-DW"></a>于一念中圆解成就。<a id="a-DX"></a>不加功力任运分明。<a id="a-DY"></a>正信坚固无能移动。<a id="a-DZ"></a>此名深信随喜心即初品弟子位也。<a id="a-Da"></a>分别功德品云。<a id="a-Db"></a>其有众生闻佛寿长远。<a id="a-Dc"></a>乃至能生一念信解。<a id="a-Dd"></a>所得功德不可限量。<a id="a-De"></a>能起如来无上之慧。<a id="a-Df"></a>若闻是经而不毁呰起随喜心。<a id="a-Dg"></a>当知已为深信解相。<a id="a-Dh"></a>即初品文也。<a id="a-Di"></a>又以圆解观心修行五悔更加读诵。<a id="a-Dj"></a>善言妙义与心相会。<a id="a-Dk"></a>如膏助火。<a id="a-Dl"></a>是时心观益明名第二品也。<a id="a-Dm"></a>文云。<a id="a-Dn"></a>何况读诵受持之者。<a id="a-Do"></a>斯人则为顶戴如来。<a id="a-Dp"></a>又以增品胜心修行五悔。<a id="a-Dq"></a>更加说法转其内解导利前人。<a id="a-Dr"></a>以旷济故化功归己。<a id="a-Ds"></a>心更一转倍胜于前。<a id="a-Dt"></a>名第三品也。<a id="a-Du"></a>文云。<a id="a-Dv"></a>若有受持读诵为他人说。<a id="a-Dw"></a>自书教人书供养经卷。<a id="a-Dx"></a>不须复起塔寺供养众僧。<a id="a-Dy"></a>又以增进心修行五悔兼修六度。<a id="a-Dz"></a>福德力故倍助观心更一重深进。<a id="a-E0"></a>名第四品也。<a id="a-E1"></a>文云。<a id="a-E2"></a>况复有人能持是经兼行六度。<a id="a-E3"></a>其德最胜无量无边。<a id="a-E4"></a>譬如虚空至一切种智。<a id="a-E5"></a>又以此心修行五悔正修六度。<a id="a-E6"></a>自行化他事理具足。<a id="a-E7"></a>心观无碍转胜于前不可比喻。<a id="a-E8"></a>名第五品也。<a id="a-E9"></a>文云。<a id="a-EA"></a>能为他人种种解说。<a id="a-EB"></a>清净持戒忍辱无嗔。<a id="a-EC"></a>常贵坐禅。<a id="a-ED"></a>精进勇猛。<a id="a-EE"></a>利根智慧。<a id="a-EF"></a>当知是人已趣道场近三菩提。<a id="a-EG"></a>若尔。<a id="a-EH"></a>五品之位在十信前。<a id="a-EI"></a>若依普贤观。<a id="a-EJ"></a>即以五品为十信五心。<a id="a-EK"></a>但佛意难知赴机异说。<a id="a-EL"></a>借此开解何劳苦诤(云云)。<a id="a-EM"></a>复次今此一章是观阴界入境。<a id="a-EN"></a>须约阴入而判次位。<a id="a-EO"></a>所谓黑阴入界即三恶道位白阴入界即三善道位。<a id="a-EP"></a>善方便阴入界即小乘似位。<a id="a-EQ"></a>无漏阴界入即二乘真位。<a id="a-ER"></a>变易阴界入即五种人位。<a id="a-ES"></a>法性常色常受想行识阴界入。<a id="a-ET"></a>即佛位(云云)。<a id="a-EU"></a>又假名五品既转明净豁入闻慧。<a id="a-EV"></a>通达无滞深信难动。<a id="a-EW"></a>即信心也。<a id="a-EX"></a>如此次第念进慧定陀罗尼戒护回向愿等十信具足。<a id="a-EY"></a>名六根清净相似之位。<a id="a-EZ"></a>四住已尽。<a id="a-Ea"></a>仁王般若云。<a id="a-Eb"></a>十善菩萨发大心。<a id="a-Ec"></a>长别三界苦轮海。<a id="a-Ed"></a>即此意也。<a id="a-Ee"></a>次入初住。<a id="a-Ef"></a>破无明见佛性。<a id="a-Eg"></a>华严云。<a id="a-Eh"></a>初发心时便成正觉。<a id="a-Ei"></a>真实之性不由他悟。<a id="a-Ej"></a>即此意也。<a id="a-Ek"></a>如是次第四十二位。<a id="a-El"></a>究竟妙觉无有叨滥。<a id="a-Em"></a>是名知次位。</p>
  <p id="aEn">○第九安忍者。<a id="a-Eo"></a>能忍成道事不动亦不退。<a id="a-Ep"></a>是心名萨埵。<a id="a-Eq"></a>始观阴界至识次位。<a id="a-Er"></a>八法障转慧开或未入品。<a id="a-Es"></a>或入初品神智爽利。<a id="a-Et"></a>若锋刃飞霜触物斯断。<a id="a-Eu"></a>初心聪睿有逾于此。<a id="a-Ev"></a>本不听学能解经论。<a id="a-Ew"></a>览他义疏洞识宗途。<a id="a-Ex"></a>欲释一条辩不可尽。<a id="a-Ey"></a>若怀宝藏璧蕴解匿名。<a id="a-Ez"></a>密勤精进必得入品。<a id="a-F0"></a>或进深品志念坚固。<a id="a-F1"></a>无能移易弥为胜术。<a id="a-F2"></a>但锥不处囊难覆易露。<a id="a-F3"></a>或见讲者不称理。<a id="a-F4"></a>或见行道者不当辙。<a id="a-F5"></a>慈悲示语即被围绕。<a id="a-F6"></a>凡令讲说或劝为众生。<a id="a-F7"></a>内痒外动。<a id="a-F8"></a>即说一两句法。<a id="a-F9"></a>或示一两节禅。<a id="a-FA"></a>初对一人驰传渐广则不得止。<a id="a-FB"></a>初谓有益。<a id="a-FC"></a>益他盖微废损自行。<a id="a-FD"></a>非唯品秩不进障道还兴。<a id="a-FE"></a>象子力微身没刀箭。<a id="a-FF"></a>掬汤投冰翻添冰聚。<a id="a-FG"></a>毗婆沙云破败菩萨也。<a id="a-FH"></a>昔邺洛禅师名播河海。<a id="a-FI"></a>往则四方云仰。<a id="a-FJ"></a>去则千百成群。<a id="a-FK"></a>隐隐轰轰亦有何益利。<a id="a-FL"></a>临终皆悔。<a id="a-FM"></a>武津叹曰。<a id="a-FN"></a>一生望入铜轮。<a id="a-FO"></a>领众太早所求不克。<a id="a-FP"></a>着愿文云。<a id="a-FQ"></a>择择择择。<a id="a-FR"></a>高胜垂轨可以镜焉。<a id="a-FS"></a>修行至此审自斟酌。<a id="a-FT"></a>智力强盛须广利益。<a id="a-FU"></a>如大象押群。<a id="a-FV"></a>若其不然且当安忍深修三昧。<a id="a-FW"></a>行成力着为化不晚。<a id="a-FX"></a>大论云。<a id="a-FY"></a>菩萨以度人为事。<a id="a-FZ"></a>云何深山自善。<a id="a-Fa"></a>答曰。<a id="a-Fb"></a>如服药将身体康复业。<a id="a-Fc"></a>身虽远离心不远离。<a id="a-Fd"></a>若至六根清净。<a id="a-Fe"></a>名初依人。<a id="a-Ff"></a>有所说法亦可信受。<a id="a-Fg"></a>一音遍满闻者欢喜。<a id="a-Fh"></a>是化他位也。<a id="a-Fi"></a>若此时不出强软两贼无如之何。<a id="a-Fj"></a>自行转成于他有办。<a id="a-Fk"></a>大象捍挌刀箭无施。<a id="a-Fl"></a>日光照世长冰自冶。<a id="a-Fm"></a>此即安忍之力焉。<a id="a-Fn"></a>若被名誉罗罥。<a id="a-Fo"></a>利养毛绳眷属集树。<a id="a-Fp"></a>妨蠹内侵枝叶外尽者。<a id="a-Fq"></a>当早推之莫受莫着。<a id="a-Fr"></a>推若不去翻被黏系者。<a id="a-Fs"></a>当缩德露玭扬狂隐实。<a id="a-Ft"></a>密覆金贝莫令盗见。<a id="a-Fu"></a>若遁迹不脱当一举万里。<a id="a-Fv"></a>绝域他方无相谙练。<a id="a-Fw"></a>快得学道如求那跋摩(云云)。<a id="a-Fx"></a>若名利眷属从外来破。<a id="a-Fy"></a>忆此三术啮齿忍耐。<a id="a-Fz"></a>虽千万请确乎难拔。<a id="a-G0"></a>让哉隐哉去哉若烦恼业定见慢等从内来破者。<a id="a-G1"></a>亦忆三术。<a id="a-G2"></a>即空即假即中。<a id="a-G3"></a>设使屠粉肌肉心不动散。<a id="a-G4"></a>大地镇压不为重沦。<a id="a-G5"></a>毗岚弗轻寒冰非冷猛炎宁热。<a id="a-G6"></a>端心正观那得薄证片禅即以为喜。<a id="a-G7"></a>才见少恶即以为忧。<a id="a-G8"></a>坯器易堆庵华难实。<a id="a-G9"></a>大品云。<a id="a-GA"></a>无量人发菩提心多堕二乘地。<a id="a-GB"></a>为办大事弥须安忍。<a id="a-GC"></a>若得此意不须九境。<a id="a-GD"></a>若未了者当更广明。</p>
  <p id="aGE">○第十无法爱者。<a id="a-GF"></a>行上九事过内外障。<a id="a-GG"></a>应得入真。<a id="a-GH"></a>而不入者。<a id="a-GI"></a>以法爱住着而不得前。<a id="a-GJ"></a>毗昙云。<a id="a-GK"></a>暖法犹退。<a id="a-GL"></a>五根若立上忍发真。<a id="a-GM"></a>则不论退。<a id="a-GN"></a>顶法若生爱心应入不入退为四重五逆。<a id="a-GO"></a>通别皆有顶堕之义。<a id="a-GP"></a>既不入位又不堕二乘。<a id="a-GQ"></a>大论云。<a id="a-GR"></a>三三昧是似道位。<a id="a-GS"></a>未发真时喜有法爱。<a id="a-GT"></a>名为顶堕。<a id="a-GU"></a>今人行道万不至此。<a id="a-GV"></a>至此善自防护。<a id="a-GW"></a>此位无内外障唯有法爱。<a id="a-GX"></a>法爱难断。<a id="a-GY"></a>若有稽留此非小事。<a id="a-GZ"></a>譬如同帆一去一停。<a id="a-Ga"></a>停即住着。<a id="a-Gb"></a>又虽不着沙亦不着岸。<a id="a-Gc"></a>风息故住。<a id="a-Gd"></a>不着沙喻无内障。<a id="a-Ge"></a>岸喻外障。<a id="a-Gf"></a>而生法爱无住风息。<a id="a-Gg"></a>不进不退名为顶堕。<a id="a-Gh"></a>若破法爱。<a id="a-Gi"></a>入三解脱发真中道。<a id="a-Gj"></a>所有慧身不由他悟。<a id="a-Gk"></a>自然流入萨婆若海住无生忍。<a id="a-Gl"></a>亦名寂灭忍。<a id="a-Gm"></a>以首楞严游戏神通具大智慧。<a id="a-Gn"></a>如大海水。<a id="a-Go"></a>所有功德唯佛能知。<a id="a-Gp"></a>今止观进趣方便齐此而已。<a id="a-Gq"></a>入住功德今无所论后当重辨。</p>
  <p id="aGr">○是十种法名大乘观。<a id="a-Gs"></a>学是乘者名摩诃衍。<a id="a-Gt"></a>云何大乘。<a id="a-Gu"></a>如法华云。<a id="a-Gv"></a>各赐诸子等一大车。<a id="a-Gw"></a>其车高广众宝庄校。<a id="a-Gx"></a>周匝栏楯四面悬铃。<a id="a-Gy"></a>又于其上张设幰盖。<a id="a-Gz"></a>亦以珍奇杂宝而严饰之。<a id="a-H0"></a>宝绳交络垂诸华缨。<a id="a-H1"></a>重敷綩莚安置丹枕。<a id="a-H2"></a>驾以白牛肥庄多力。<a id="a-H3"></a>肤色充洁形体姝好。<a id="a-H4"></a>有大筋力行步平正其疾如风。<a id="a-H5"></a>又多仆从而侍卫之。<a id="a-H6"></a>止观大乘亦如是。<a id="a-H7"></a>观念念心无非法性实相。<a id="a-H8"></a>是名等一大车。<a id="a-H9"></a>于一一心即空即假即中。<a id="a-HA"></a>是名各赐大车。<a id="a-HB"></a>彻三谛之源名为高。<a id="a-HC"></a>收十法界名为广。<a id="a-HD"></a>无量道品名众宝庄校。<a id="a-HE"></a>四勤遮恶持善。<a id="a-HF"></a>又愿来持行。<a id="a-HG"></a>钉镊牢固名周匝栏楯。<a id="a-HH"></a>法义辞辩宣畅开觉名四面悬铃。<a id="a-HI"></a>慈悲普覆无有遗限名张设幰盖。<a id="a-HJ"></a>道品所摄十力无畏。<a id="a-HK"></a>十八不共之法不与他共。<a id="a-HL"></a>名珍奇严饰。<a id="a-HM"></a>四弘誓愿要心不退。<a id="a-HN"></a>名宝绳交络。<a id="a-HO"></a>四摄摄物物无不悦。<a id="a-HP"></a>名垂诸华缨诸禅三昧起六神通。<a id="a-HQ"></a>名重敷綩莚。<a id="a-HR"></a>四门归宗休息诸行。<a id="a-HS"></a>名安置丹枕。<a id="a-HT"></a>四念处慧破除八倒之黑。<a id="a-HU"></a>名驾以白牛。<a id="a-HV"></a>四正勤增长二善。<a id="a-HW"></a>名肥壮多力。<a id="a-HX"></a>遮断二恶二恶尽净。<a id="a-HY"></a>故言肤色充洁。<a id="a-HZ"></a>四如意足四辩自在。<a id="a-Ha"></a>名形体姝好。<a id="a-Hb"></a>五根盘固不可移动。<a id="a-Hc"></a>名为筋。<a id="a-Hd"></a>五力增长遮诸恶法。<a id="a-He"></a>名为力。<a id="a-Hf"></a>七觉简择名为行步。<a id="a-Hg"></a>八道安隐名为平正。<a id="a-Hh"></a>对治助道广摄诸法。<a id="a-Hi"></a>名又多仆从而侍卫之。<a id="a-Hj"></a>破法爱无明入萨婆若海发真速疾。<a id="a-Hk"></a>名其疾如风。<a id="a-Hl"></a>运载诸子嬉戏快乐。<a id="a-Hm"></a>此大乘观法门具度与彼经合。<a id="a-Hn"></a>故名大乘观也。<a id="a-Ho"></a>复次一切法悉一乘故。<a id="a-Hp"></a>夫有心者无不具足。<a id="a-Hq"></a>如此妙法是名理乘。<a id="a-Hr"></a>如来不说则不能知。<a id="a-Hs"></a>以闻教欢喜顶受。<a id="a-Ht"></a>即名字乘。<a id="a-Hu"></a>因闻名故依教修行入五品位。<a id="a-Hv"></a>名观行乘。<a id="a-Hw"></a>得六根清净。<a id="a-Hx"></a>名相似乘。<a id="a-Hy"></a>从三界出到萨婆若中住。<a id="a-Hz"></a>是亦不住。<a id="a-I0"></a>若入初住乃至十住得真实乘游于东方。<a id="a-I1"></a>十行游南方。<a id="a-I2"></a>十向游西方。<a id="a-I3"></a>十地游北方。<a id="a-I4"></a>轮环无际得空而止。<a id="a-I5"></a>止于中央即妙觉。<a id="a-I6"></a>直至道场。<a id="a-I7"></a>是此意也。<a id="a-I8"></a>今人只谓舍恶取空是大乘。<a id="a-I9"></a>此空尚不免六十二见单复之恶。<a id="a-IA"></a>何得动出为乘。<a id="a-IB"></a>设借为乘只一秃乘无法门具度。<a id="a-IC"></a>正法大城金刚宝藏。<a id="a-ID"></a>具足无缺何所而无。<a id="a-IE"></a>岂容秃空而已。<a id="a-IF"></a>若但尔者乘邪见乘入险恶道。<a id="a-IG"></a>是坏驴车耳(云云)</p>
  <p id="aIH">○端坐观阴入如上说。<a id="a-II"></a>历缘对境观阴界者。<a id="a-IJ"></a>缘谓六作境谓六尘大论云。<a id="a-IK"></a>于缘生作者于尘生受者。<a id="a-IL"></a>如随自意中说。<a id="a-IM"></a>若般舟常行。<a id="a-IN"></a>法华方等半行。<a id="a-IO"></a>或扫洒执作皆有行动。<a id="a-IP"></a>随自意最多。<a id="a-IQ"></a>若不于行中习观。<a id="a-IR"></a>云何速与道理相应。<a id="a-IS"></a>略辨其相例前为十。<a id="a-IT"></a>初所观境者。<a id="a-IU"></a>若举足下足足是色法。<a id="a-IV"></a>色由心运从此至彼。<a id="a-IW"></a>此心依色即是色阴。<a id="a-IX"></a>领受此行即受阴。<a id="a-IY"></a>于行计我即想阴。<a id="a-IZ"></a>或善行恶行即行阴。<a id="a-Ia"></a>行中之心即识阴。<a id="a-Ib"></a>行尘对意则有界入。<a id="a-Ic"></a>乃至眼色意法亦如是。<a id="a-Id"></a>是阴界入于举下间悉皆具足。<a id="a-Ie"></a>如此阴入即是无明与行缘合。<a id="a-If"></a>生行中阴界入。<a id="a-Ig"></a>阴界入不异无明。<a id="a-Ih"></a>无明即是法性。<a id="a-Ii"></a>法性即是法界。<a id="a-Ij"></a>一切法趣行中是趣不过。<a id="a-Ik"></a>一阴界入一切阴界入。<a id="a-Il"></a>一多不一不多不相妨碍。<a id="a-Im"></a>是名行中不思议境。<a id="a-In"></a>达此境时与慈悲俱起伤己昏沉。<a id="a-Io"></a>无量劫来常为阴入迷惑欺诳。<a id="a-Ip"></a>今始觉知一切众生悉是一乘。<a id="a-Iq"></a>昏醉倒解甚可怜愍。<a id="a-Ir"></a>誓破无明作众依止。<a id="a-Is"></a>安心定慧而寂照之。<a id="a-It"></a>心既得安遍破见思无知无明三谛之障。<a id="a-Iu"></a>横竖皆尽。<a id="a-Iv"></a>又善识通塞终不于中取药成病。<a id="a-Iw"></a>善知道品荣枯念处。<a id="a-Ix"></a>双树中间入般涅槃又善知行中对治六度助开涅槃门。<a id="a-Iy"></a>深识次位知我此行未同上圣。<a id="a-Iz"></a>惭愧进修无有休已。<a id="a-J0"></a>能于行中外降名利内伏三障。<a id="a-J1"></a>安忍不动。<a id="a-J2"></a>法爱滞着莫令顶堕。<a id="a-J3"></a>十法成就世入铜轮证无生忍。<a id="a-J4"></a>得一大车高广严净众宝庄校。<a id="a-J5"></a>其疾如风嬉戏快乐。<a id="a-J6"></a>乘是宝乘直至道场。<a id="a-J7"></a>是约行缘作观。<a id="a-J8"></a>治无明糠显法性米。<a id="a-J9"></a>举足下足道场中来具足佛法矣。<a id="a-JA"></a>例前可知。<a id="a-JB"></a>行缘既尔。<a id="a-JC"></a>住坐卧语。<a id="a-JD"></a>作例前可解。<a id="a-JE"></a>三三昧无卧法随自意则有。<a id="a-JF"></a>昔国王于卧中悟辟支佛。<a id="a-JG"></a>当知卧中得有观行(云云)。<a id="a-JH"></a>对境者。<a id="a-JI"></a>约眼计我言我能受。<a id="a-JJ"></a>一尘有三。<a id="a-JK"></a>合十八受者。<a id="a-JL"></a>眼见色有五阴三界二入。<a id="a-JM"></a>例如上说。<a id="a-JN"></a>又弥勒相骨经云。<a id="a-JO"></a>一念见色有三百亿五阴生灭。<a id="a-JP"></a>一一五阴即是众生。<a id="a-JQ"></a>若尔者。<a id="a-JR"></a>眼对色时何啻五阴三界二入。<a id="a-JS"></a>若如此观眼色者。<a id="a-JT"></a>名为减修非摩诃衍。<a id="a-JU"></a>若观眼色于诸如来常。<a id="a-JV"></a>具足无减修明识来入门者。<a id="a-JW"></a>眼色一念心起即是法界。<a id="a-JX"></a>具一切法。<a id="a-JY"></a>即空即假即中。<a id="a-JZ"></a>四句求不可得故言即空。<a id="a-Ja"></a>如弥勒相色一念三百亿五阴生灭。<a id="a-Jb"></a>乃至一地十地相色既尔。<a id="a-Jc"></a>受想行识亦复如是。<a id="a-Jd"></a>又外道打髑髅作声。<a id="a-Je"></a>听知生处知无量事。<a id="a-Jf"></a>香味触等亦复如是。<a id="a-Jg"></a>故言即假。<a id="a-Jh"></a>假不定假。<a id="a-Ji"></a>空不定空。<a id="a-Jj"></a>则非空非假。<a id="a-Jk"></a>若眼一法非空非假。<a id="a-Jl"></a>则一切法非空非假。<a id="a-Jm"></a>犹如虚空有无永寂。<a id="a-Jn"></a>亦如日月无幽不照。<a id="a-Jo"></a>虽无空假双照空假。<a id="a-Jp"></a>照因缘粗色名肉眼。<a id="a-Jq"></a>照因缘细色名天眼。<a id="a-Jr"></a>照因缘色空名慧眼。<a id="a-Js"></a>照因缘色假名法眼。<a id="a-Jt"></a>照因缘色中名佛眼。<a id="a-Ju"></a>五眼一心中具者。<a id="a-Jv"></a>非具凡夫脓血肉眼。<a id="a-Jw"></a>亦非诸天所得天眼。<a id="a-Jx"></a>亦非二乘沈空慧眼。<a id="a-Jy"></a>亦非菩萨分别之眼。<a id="a-Jz"></a>但以佛眼具有五力。<a id="a-K0"></a>如众流入海失本名字。<a id="a-K1"></a>故佛问善吉云。<a id="a-K2"></a>如来有五眼不。<a id="a-K3"></a>答云。<a id="a-K4"></a>有。<a id="a-K5"></a>皆称如来有。<a id="a-K6"></a>何关凡夫二乘眼耶。<a id="a-K7"></a>请观音云。<a id="a-K8"></a>五眼具足成菩提。<a id="a-K9"></a>以三观一心名无减修。<a id="a-KA"></a>以一眼具五力名明见来入门。<a id="a-KB"></a>亦是圆证也。<a id="a-KC"></a>于眼内外自在。<a id="a-KD"></a>眼入正受鼻三昧起。<a id="a-KE"></a>鼻入眼起。<a id="a-KF"></a>虽动而寂寂不妨动。<a id="a-KG"></a>虽寂而动动不妨寂。<a id="a-KH"></a>虽见不见不见而见。<a id="a-KI"></a>乃称明见来入门也。<a id="a-KJ"></a>问。<a id="a-KK"></a>佛具五眼应照五境。<a id="a-KL"></a>经云。<a id="a-KM"></a>我以五眼不见三聚众生。<a id="a-KN"></a>狂愚无目而言见耶。<a id="a-KO"></a>又云。<a id="a-KP"></a>见色与盲等。<a id="a-KQ"></a>既等于盲。<a id="a-KR"></a>那得见粗细色答。<a id="a-KS"></a>五境皆冥实相。<a id="a-KT"></a>实相则不可见。<a id="a-KU"></a>不可见故喻之如盲。<a id="a-KV"></a>虽不可见见无减少。<a id="a-KW"></a>五眼洞彻诸境分明。<a id="a-KX"></a>虽言五照照何必有。<a id="a-KY"></a>虽言如盲盲何必无。<a id="a-KZ"></a>净名云。<a id="a-Ka"></a>不来相而来。<a id="a-Kb"></a>不见相而见。<a id="a-Kc"></a>即此意也。<a id="a-Kd"></a>是为不思议境。<a id="a-Ke"></a>我眼众生眼无二无别。<a id="a-Kf"></a>云何众生不觉不知。<a id="a-Kg"></a>即起慈悲誓当度脱。<a id="a-Kh"></a>欲满此愿安心定慧。<a id="a-Ki"></a>能以止观遍破诸法。<a id="a-Kj"></a>于眼色中明识通塞。<a id="a-Kk"></a>不如虫道。<a id="a-Kl"></a>于眼阴中修四念处非净非不净。<a id="a-Km"></a>枯荣双遣而入涅槃。<a id="a-Kn"></a>学诸对治助开三脱明识六即不起叨滥我所观眼虽具五眼。<a id="a-Ko"></a>但是名字但是观行。<a id="a-Kp"></a>若渐见障外后见十方。<a id="a-Kq"></a>如普贤观。<a id="a-Kr"></a>顿见大千如常不轻。<a id="a-Ks"></a>渐顿两见六根互用。<a id="a-Kt"></a>我悉未阶不应起慢渐愧勤行。<a id="a-Ku"></a>若德建名立。<a id="a-Kv"></a>当忍内外障安若须弥。<a id="a-Kw"></a>法爱不生则无留滞。<a id="a-Kx"></a>其疾如风证真实眼。<a id="a-Ky"></a>乘一大车直至道场。<a id="a-Kz"></a>若眼中得入多于眼中广作佛事。<a id="a-L0"></a>常放金光照耀一切。<a id="a-L1"></a>净名云。<a id="a-L2"></a>或有佛土以光明为佛事眼色一受既尔。<a id="a-L3"></a>余二受亦然。<a id="a-L4"></a>余五根五尘十五受亦然。<a id="a-L5"></a>广说如前。<a id="a-L6"></a>将前意度入六根用之。<a id="a-L7"></a>但令破烦恼去不拘常科。<a id="a-L8"></a>若从耳中得大车。<a id="a-L9"></a>多用音声为佛事。<a id="a-LA"></a>鼻中用香舌中用味。<a id="a-LB"></a>身中用天衣意中用寂灭。<a id="a-LC"></a>一根佛事互通诸根。<a id="a-LD"></a>方便利物时或不同。<a id="a-LE"></a>而令众生得究竟乐(云云)</p>
  <p id="aLF">○若能如上勤而行之。<a id="a-LG"></a>于一生中必不空过。<a id="a-LH"></a>虽闻不用如黑蚖怀珠。<a id="a-LI"></a>何益于长蛇者乎。<a id="a-LJ"></a>今以三譬譬于得失。<a id="a-LK"></a>匹夫只勇修治一刀一箭。<a id="a-LL"></a>破一寇两寇获赐一金一银。<a id="a-LM"></a>禄润一妻一子。<a id="a-LN"></a>如此之人但利器械。<a id="a-LO"></a>负戟前驱以命博货。<a id="a-LP"></a>何用广知兵法耶。<a id="a-LQ"></a>若欲为国麴蘖舟楫盐梅霖雨者。<a id="a-LR"></a>须善文武。<a id="a-LS"></a>计在帷帐折冲万里。<a id="a-LT"></a>所学处深所破亦大。<a id="a-LU"></a>获赏既重禄润甚多。<a id="a-LV"></a>虽知而不用。<a id="a-LW"></a>用而屡北尚不能济身泽岂及人乎。<a id="a-LX"></a>学禅观者亦如是。<a id="a-LY"></a>唯知一法或止或观拟破少恶寂心行道。<a id="a-LZ"></a>得少禅定摄少眷属。<a id="a-La"></a>便以为足。<a id="a-Lb"></a>如匹夫斗耳。<a id="a-Lc"></a>欲作大禅师破大烦恼。<a id="a-Ld"></a>显无量善法。<a id="a-Le"></a>益无量缘。<a id="a-Lf"></a>当学十法止观洞达意趣。<a id="a-Lg"></a>于六缘六受行用相应。<a id="a-Lh"></a>烦恼卒起即便有观。<a id="a-Li"></a>观过惑表勇健难事解髻得珠。<a id="a-Lj"></a>若解而不用用而不当。<a id="a-Lk"></a>而反师惑心道安克乎。<a id="a-Ll"></a>又如野巫唯解一术。<a id="a-Lm"></a>方救一人获一脯柈。<a id="a-Ln"></a>何须学神农本草耶。<a id="a-Lo"></a>欲为大医遍览众治广疗诸疾转脉转精数用数验。<a id="a-Lp"></a>恩救博也。<a id="a-Lq"></a>学禅者亦如是。<a id="a-Lr"></a>但专一法治惑即去。<a id="a-Ls"></a>当时微益终非大途包括之意。<a id="a-Lt"></a>亦不能破烦恼入无生忍。<a id="a-Lu"></a>虽善医药不依方服。<a id="a-Lv"></a>病岂差乎。<a id="a-Lw"></a>读诵止观甚利。<a id="a-Lx"></a>心不行用无生终不现前。<a id="a-Ly"></a>又如学义止欲一问一答炫耀一时。<a id="a-Lz"></a>何须广寻经论。<a id="a-M0"></a>欲作法主当善异部。<a id="a-M1"></a>虽谙解处多而不曾出众。<a id="a-M2"></a>怯弱不任酬往。<a id="a-M3"></a>若无怯怖临机百转以无方之答。<a id="a-M4"></a>答纵横之问。<a id="a-M5"></a>是为大法师。<a id="a-M6"></a>观行人亦如是。<a id="a-M7"></a>观行若明能历缘对境触处得用。<a id="a-M8"></a>若不如是。<a id="a-M9"></a>魔军何由可破。<a id="a-MA"></a>烦恼重病何由可除。<a id="a-MB"></a>法性深义何由可显。<a id="a-MC"></a>三事不办区区困役。<a id="a-MD"></a>秖是生死凡夫。<a id="a-ME"></a>非为学道方便也。</p>
 </body>
</html>