<!doctype html>
<html id="z3IBWZq1NL" data-ver="1602">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第六上</h1>
  <p id="a2">第二体思假入空破法遍者。<a id="a-3"></a>即为三。<a id="a-4"></a>一明思假。<a id="a-5"></a>二明体观。<a id="a-6"></a>三明其位。<a id="a-7"></a>思假者。<a id="a-8"></a>谓贪嗔痴慢。<a id="a-9"></a>此名钝使亦名正三毒。<a id="a-A"></a>历三界为十。<a id="a-B"></a>又约三界凡九地。<a id="a-C"></a>地地有九品。<a id="a-D"></a>合八十一品。<a id="a-E"></a>皆能润业受三界生。<a id="a-F"></a>初果犹七反未尽。<a id="a-G"></a>如灯灭方盛。<a id="a-H"></a>虽复有欲非妇不淫。<a id="a-I"></a>虽复有嗔垦地不夭。<a id="a-J"></a>虽复有愚不计性实。<a id="a-K"></a>道共戒力任运如是。<a id="a-L"></a>故称正烦恼也。<a id="a-M"></a>不同见惑澜漫无方触境生着。<a id="a-N"></a>称思惟者从解得名。<a id="a-O"></a>初观真浅犹有事障。<a id="a-P"></a>后重虑真此惑即除。<a id="a-Q"></a>故名思惟惑也。<a id="a-R"></a>数人云。<a id="a-S"></a>欲界为贪上界名爱。<a id="a-T"></a>成论人难此语。<a id="a-U"></a>上界有味禅贪下界有欲爱。<a id="a-V"></a>爱贪俱通。<a id="a-W"></a>何意偏判。<a id="a-X"></a>若言下界贪重上界贪轻。<a id="a-Y"></a>贪轻可非贪耶。<a id="a-Z"></a>此亦是一并。<a id="a-a"></a>但佛有时对缘别说。<a id="a-b"></a>假名无定岂可一例。<a id="a-c"></a>但令召得烦恼即须破除。<a id="a-d"></a>何劳诤于贪爱。<a id="a-e"></a>譬如除粪唯以却秽为先分别非急。<a id="a-f"></a>入道要在方便。<a id="a-g"></a>名相傍耳。<a id="a-h"></a>若欲委知毗昙成论备悉明之。<a id="a-i"></a>可往彼寻。<a id="a-j"></a>空假之观今所论也。</p>
  <p id="ak">○二明体观者。<a id="a-l"></a>若生灭门先用析智断见。<a id="a-m"></a>后还用析智重虑断思。<a id="a-n"></a>无生灭门初用体见入空。<a id="a-o"></a>后还用体思重虑。<a id="a-p"></a>更不余途也。<a id="a-q"></a>今体贪欲假入空者。<a id="a-r"></a>欲惑九品一一品起。<a id="a-s"></a>即有三假。<a id="a-t"></a>如女有六欲。<a id="a-u"></a>谓色欲形貌欲。<a id="a-v"></a>威仪姿态欲言语音声欲。<a id="a-w"></a>细滑欲人相欲。<a id="a-x"></a>分别云云。<a id="a-y"></a>此六欲若触行人能染污诸根。<a id="a-z"></a>内动血脉贪相外现。<a id="a-10"></a>初果尚所未断。<a id="a-11"></a>何况凡夫。<a id="a-12"></a>难陀余习。<a id="a-13"></a>众中见女先共言谈。<a id="a-14"></a>欲动残习。<a id="a-15"></a>况正使者。<a id="a-16"></a>法华云。<a id="a-17"></a>不于女人身取能生欲想相而为说法。<a id="a-18"></a>若取此相。<a id="a-19"></a>尘动意根起欲心者。<a id="a-1A"></a>即因成假。<a id="a-1B"></a>念起相续不断遂致行事。<a id="a-1C"></a>即相续假。<a id="a-1D"></a>以有欲心相异无欲心。<a id="a-1E"></a>即相待假。<a id="a-1F"></a>假虚不实终不计之以为道理。<a id="a-1G"></a>观此欲心。<a id="a-1H"></a>为从根生为从尘生。<a id="a-1I"></a>为共为离。<a id="a-1J"></a>若从根生。<a id="a-1K"></a>未对尘时心应自起。<a id="a-1L"></a>若从尘生尘既是他于我何预。<a id="a-1M"></a>若共生者应起两心。<a id="a-1N"></a>若无因生无因不可。<a id="a-1O"></a>四句推欲。<a id="a-1P"></a>欲无来处。<a id="a-1Q"></a>既无来处亦无去处。<a id="a-1R"></a>无欲无句无来无去。<a id="a-1S"></a>毕竟空寂。<a id="a-1T"></a>利根之人如此观时。<a id="a-1U"></a>思假一品去一分真明显。<a id="a-1V"></a>设未相应用四悉檀。<a id="a-1W"></a>信法回转善调止观。<a id="a-1X"></a>即得相应。<a id="a-1Y"></a>断一品思显一分真云云。<a id="a-1Z"></a>若钝人于因成中观。<a id="a-1a"></a>初品未去更于相续中观。<a id="a-1b"></a>为前念灭生。<a id="a-1c"></a>为不灭生。<a id="a-1d"></a>为亦灭亦不灭生。<a id="a-1e"></a>为非灭非不灭生。<a id="a-1f"></a>若灭生。<a id="a-1g"></a>灭不能生。<a id="a-1h"></a>若不灭生。<a id="a-1i"></a>不灭则不生。<a id="a-1j"></a>若灭不灭生。<a id="a-1k"></a>性相违故。<a id="a-1l"></a>若离生。<a id="a-1m"></a>此则不可。<a id="a-1n"></a>四句无欲亦无于四。<a id="a-1o"></a>如此观时即应得入成生法两空。<a id="a-1p"></a>若不入者四悉巧修。<a id="a-1q"></a>修又不入更于相待中作观例前可解。<a id="a-1r"></a>初品既尔。<a id="a-1s"></a>后八品亦然。<a id="a-1t"></a>破贪欲九品既尔。<a id="a-1u"></a>破嗔痴慢九品亦然例自可解。<a id="a-1v"></a>不复委记。<a id="a-1w"></a>九品真显即是理不生。<a id="a-1x"></a>九品惑尽即是因不生。<a id="a-1y"></a>欲界果不起即是果不生。<a id="a-1z"></a>不生故不灭。<a id="a-20"></a>即是无生法忍云云。<a id="a-21"></a>问。<a id="a-22"></a>欲界烦恼定九品耶。<a id="a-23"></a>答。<a id="a-24"></a>若成论无碍道伏解脱道断。<a id="a-25"></a>唯论九品。<a id="a-26"></a>若阿毗昙有方便道胜进道两道伏。<a id="a-27"></a>无碍道断。<a id="a-28"></a>解脱道证。<a id="a-29"></a>证无惑处也。<a id="a-2A"></a>诸经多用。<a id="a-2B"></a>今且依之。<a id="a-2C"></a>若从见假入观。<a id="a-2D"></a>无漏心疾不出观断不论品秩。<a id="a-2E"></a>修道容与得有方便。<a id="a-2F"></a>善巧修习信法回转。<a id="a-2G"></a>转入胜进品。<a id="a-2H"></a>若数数胜进。<a id="a-2I"></a>当知品秩亦多。<a id="a-2J"></a>何啻有九。<a id="a-2K"></a>九者大分为言耳。<a id="a-2L"></a>次破色界九品者。<a id="a-2M"></a>或用世智。<a id="a-2N"></a>或用无漏智。<a id="a-2O"></a>如慧解脱人亦无世禅。<a id="a-2P"></a>但用无漏得成无学。<a id="a-2Q"></a>初果无禅者。<a id="a-2R"></a>进修重虑理用无漏智也。<a id="a-2S"></a>若俱解脱人。<a id="a-2T"></a>或用无漏智或用世智。<a id="a-2U"></a>今且依世智约得禅者为便。<a id="a-2V"></a>若初习禅破于事障。<a id="a-2W"></a>发欲界定。<a id="a-2X"></a>破于性障即发色定。<a id="a-2Y"></a>故云事障未来性障根本。<a id="a-2Z"></a>性障若除初禅法起。<a id="a-2a"></a>八触触身五支功德生。<a id="a-2b"></a>是初禅相。<a id="a-2c"></a>其中有味名贪。<a id="a-2d"></a>轻于不得者名慢。<a id="a-2e"></a>不知禅中苦集名痴。<a id="a-2f"></a>如此三惑复有九品。<a id="a-2g"></a>品品三假。<a id="a-2h"></a>色法八触触欲界意根等。<a id="a-2i"></a>即是因成。<a id="a-2j"></a>分别为观念念不断。<a id="a-2k"></a>即相续。<a id="a-2l"></a>此发禅心异于不发。<a id="a-2m"></a>即是相待。<a id="a-2n"></a>若不观破随禅受生。<a id="a-2o"></a>何谓不生。<a id="a-2p"></a>今用四句止观善巧修习。<a id="a-2q"></a>方便胜进一品惑断。<a id="a-2r"></a>名无碍道。<a id="a-2s"></a>证无惑处即解脱道。<a id="a-2t"></a>一分惑除即因果等无生。<a id="a-2u"></a>是名从假入空也。<a id="a-2v"></a>相续相待用四观观假入空。<a id="a-2w"></a>亦如是。<a id="a-2x"></a>破初品既然余八品亦如是。<a id="a-2y"></a>破贪既然破慢痴九品亦如是。<a id="a-2z"></a>若初禅破事障发中间。<a id="a-30"></a>于此命终不生二禅。<a id="a-31"></a>例如欲界性障不去不生初禅。<a id="a-32"></a>今初禅破性二禅即发。<a id="a-33"></a>与喜俱生猗喜乐四支等。<a id="a-34"></a>此中有味有贪有慢有痴。<a id="a-35"></a>各有九品。<a id="a-36"></a>品品有三假。<a id="a-37"></a>内净法尘与意根合。<a id="a-38"></a>是因成。<a id="a-39"></a>内净之心相续得生。<a id="a-3A"></a>待不内净而有内净。<a id="a-3B"></a>是为三假。<a id="a-3C"></a>若不观检随禅受生。<a id="a-3D"></a>今用止观修习成方便胜进。<a id="a-3E"></a>无碍断惑解脱证真。<a id="a-3F"></a>入事理无生。<a id="a-3G"></a>若未入者。<a id="a-3H"></a>更观相续相待。<a id="a-3I"></a>亦如是。<a id="a-3J"></a>余八品亦如是。<a id="a-3K"></a>痴慢等亦如是。<a id="a-3L"></a>二禅亦有事障性障。<a id="a-3M"></a>事去发中间性去发三禅。<a id="a-3N"></a>与乐俱发。<a id="a-3O"></a>此乐深妙。<a id="a-3P"></a>圣人能舍凡夫舍为难。<a id="a-3Q"></a>此中有爱慢痴凡有九品。<a id="a-3R"></a>品品有三假。<a id="a-3S"></a>乐对意根乐心相续。<a id="a-3T"></a>待无乐有乐。<a id="a-3U"></a>若不观察随禅受生。<a id="a-3V"></a>今用四句观慧破之。<a id="a-3W"></a>方便胜进无碍断惑。<a id="a-3X"></a>解脱证真成事理无生。<a id="a-3Y"></a>若未去者。<a id="a-3Z"></a>更修相续相待。<a id="a-3a"></a>及余八品亦如是。<a id="a-3b"></a>痴慢九品亦如是。<a id="a-3c"></a>三禅亦有事性两障。<a id="a-3d"></a>若破性障舍俱起时亦备爱慢痴。<a id="a-3e"></a>亦有九品三假。<a id="a-3f"></a>不动法对意根。<a id="a-3g"></a>即因成等。<a id="a-3h"></a>若不观察随禅受生。<a id="a-3i"></a>今用止观方便胜进无碍解脱成事理无生。<a id="a-3j"></a>若未去者更观相续相待亦如是。<a id="a-3k"></a>余八品及痴慢等亦如是。<a id="a-3l"></a>若无想天留色灭心故名无想。<a id="a-3m"></a>情谓无想具足想在。<a id="a-3n"></a>例如断事障性障犹存。<a id="a-3o"></a>终不出色。<a id="a-3p"></a>此名外道天。<a id="a-3q"></a>前破见心见心久去。<a id="a-3r"></a>当不生此天。<a id="a-3s"></a>或为因缘事心起此定。<a id="a-3t"></a>即有三假等。<a id="a-3u"></a>亦用四观破之。<a id="a-3v"></a>相续相待亦如是。<a id="a-3w"></a>若五那含天更练四禅。<a id="a-3x"></a>用无漏夹熏有漏。<a id="a-3y"></a>色定转明果报转胜。<a id="a-3z"></a>胜定起时。<a id="a-40"></a>亦有爱慢痴九品三假之惑。<a id="a-41"></a>用四观体达无碍解脱。<a id="a-42"></a>成事理无生。<a id="a-43"></a>若未去。<a id="a-44"></a>更修相续相待亦如是。<a id="a-45"></a>余八品亦如是。<a id="a-46"></a>痴慢亦如是。<a id="a-47"></a>色界四九三十六品不生竟。<a id="a-48"></a>次破无色界九品者。<a id="a-49"></a>若欲灭有对等三种之色。<a id="a-4A"></a>是时破事障发未到。<a id="a-4B"></a>破性障入空处。<a id="a-4C"></a>空处定亦具爱慢痴。<a id="a-4D"></a>还用四观方便胜进成事理无生。<a id="a-4E"></a>若不去。<a id="a-4F"></a>更修相续相待亦如是。<a id="a-4G"></a>八品及痴慢等亦如是。<a id="a-4H"></a>先缘空空多则散。<a id="a-4I"></a>舍空缘识即得识定与心相应。<a id="a-4J"></a>亦具爱慢痴等惑。<a id="a-4K"></a>亦用四观方便胜进等成事理无生。<a id="a-4L"></a>余例可知。<a id="a-4M"></a>先缘识多定心分散。<a id="a-4N"></a>舍多识缘无所有识。<a id="a-4O"></a>若缘少识。<a id="a-4P"></a>岂得名无所有耶。<a id="a-4Q"></a>则是用少识。<a id="a-4R"></a>岂得名不用处耶。<a id="a-4S"></a>今缘无所有入定。<a id="a-4T"></a>此法与心相应。<a id="a-4U"></a>亦具三假等亦用四观。<a id="a-4V"></a>余例可知。<a id="a-4W"></a>先识处如痈。<a id="a-4X"></a>无所有处如疮。<a id="a-4Y"></a>更有胜定名非有想非无想。<a id="a-4Z"></a>阿毗昙婆沙云。<a id="a-4a"></a>非无想天之无想。<a id="a-4b"></a>非三空之有想。<a id="a-4c"></a>故言非有想非无想也。<a id="a-4d"></a>人师云。<a id="a-4e"></a>无想是色天异界不应仍此得名。<a id="a-4f"></a>就同界释名。<a id="a-4g"></a>前无所有定已除想。<a id="a-4h"></a>今复除无想想无想两舍。<a id="a-4i"></a>故言非有想非无想。<a id="a-4j"></a>大论云。<a id="a-4k"></a>一常有漏。<a id="a-4l"></a>三当分别。<a id="a-4m"></a>前三是亦有漏亦无漏。<a id="a-4n"></a>能发出世智名亦无漏。<a id="a-4o"></a>此定不发无漏。<a id="a-4p"></a>专是有漏。<a id="a-4q"></a>教门对机或覆或显作如此说。<a id="a-4r"></a>自有人于此定中发无漏。<a id="a-4s"></a>此复云何。<a id="a-4t"></a>今且依教云云。<a id="a-4u"></a>此定虽无粗烦恼成就十种细法。<a id="a-4v"></a>如禅门。<a id="a-4w"></a>应知此定亦具三假。<a id="a-4x"></a>今一向用无漏智。<a id="a-4y"></a>破方便胜进无碍解脱成事理无生。<a id="a-4z"></a>九品亦如是。<a id="a-50"></a>例前可知。<a id="a-51"></a>若用世智断诸思惑名尽智。<a id="a-52"></a>无漏智断名无生智。<a id="a-53"></a>是名体思观。<a id="a-54"></a>破三界九九八十一品思惑尽。<a id="a-55"></a>名破法遍也。</p>
  <p id="a56">○三明破思假入空位者为四。<a id="a-57"></a>一三藏家破思位。<a id="a-58"></a>二通家破思位。<a id="a-59"></a>三别名名通家共位。<a id="a-5A"></a>四别名名通家菩萨位。<a id="a-5B"></a>三藏破思位者。<a id="a-5C"></a>成论明十六心正是初果位。<a id="a-5D"></a>异部明十六心是修道位。<a id="a-5E"></a>今且依修道。<a id="a-5F"></a>断一品欲惑次第至第五品尽。<a id="a-5G"></a>皆名斯陀含向。<a id="a-5H"></a>若超断至第五品名家家。<a id="a-5I"></a>次断六品尽名斯陀含果。<a id="a-5J"></a>超断至六品尽名一往来。<a id="a-5K"></a>次断第七品至第八品名阿那含向。<a id="a-5L"></a>超断至第八品名一种子。<a id="a-5M"></a>次断第九品尽名阿那含果。<a id="a-5N"></a>毕竟不复还来欲界。<a id="a-5O"></a>次断初禅初品至非想第八品。<a id="a-5P"></a>凡七十一品悉名阿罗汉向。<a id="a-5Q"></a>六种那含位在其中。<a id="a-5R"></a>第九无碍道断非想第九惑尽。<a id="a-5S"></a>第九解脱道证名阿罗汉果。<a id="a-5T"></a>三界思尽得尽智无生智。<a id="a-5U"></a>名烦恼不生。<a id="a-5V"></a>证八十一分真空。<a id="a-5W"></a>名理不生。<a id="a-5X"></a>真智慧足名智慧不生。<a id="a-5Y"></a>不受生死名果报不生。<a id="a-5Z"></a>若论支佛。<a id="a-5a"></a>更侵少习气不生为异耳。<a id="a-5b"></a>此约析假断思判位。<a id="a-5c"></a>略如此也。<a id="a-5d"></a>二通家体思三乘共位者。<a id="a-5e"></a>如大品明干慧地性地乃至第六地共声闻。<a id="a-5f"></a>至七地共支佛。<a id="a-5g"></a>至八地九地共菩萨。<a id="a-5h"></a>菩萨地转入第十。<a id="a-5i"></a>名佛地。<a id="a-5j"></a>所言共地而有高下者。<a id="a-5k"></a>论云。<a id="a-5l"></a>三人同断正使。<a id="a-5m"></a>同入有余无余涅槃。<a id="a-5n"></a>故言共也。<a id="a-5o"></a>如烧木有炭有灰等故有高下也。<a id="a-5p"></a>干慧地正是三贤位。<a id="a-5q"></a>一五停心。<a id="a-5r"></a>二别相念处。<a id="a-5s"></a>三总相念处。<a id="a-5t"></a>通是外凡。<a id="a-5u"></a>故言干慧地。<a id="a-5v"></a>性者即是四善根位。<a id="a-5w"></a>以总念处力发善有漏五阴。<a id="a-5x"></a>名为暖。<a id="a-5y"></a>增进初中后心得入顶忍世第一法。<a id="a-5z"></a>通名内凡。<a id="a-60"></a>故言性地。<a id="a-61"></a>此两位共伏见惑。<a id="a-62"></a>八人者八忍也。<a id="a-63"></a>从世第一转入无间三昧。<a id="a-64"></a>故名八人。<a id="a-65"></a>见者见真断三界见惑八十八使皆尽。<a id="a-66"></a>故言见地。<a id="a-67"></a>薄者除欲界思惟六品。<a id="a-68"></a>故名薄地。<a id="a-69"></a>离欲者除欲界九品尽。<a id="a-6A"></a>故言离欲地。<a id="a-6B"></a>已办者除色无色七十二品尽。<a id="a-6C"></a>如火烧木为炭故言已办地。<a id="a-6D"></a>辟支佛者。<a id="a-6E"></a>福慧深利能侵除习气如烧木成灰。<a id="a-6F"></a>菩萨者。<a id="a-6G"></a>福慧深利道观双流。<a id="a-6H"></a>断习气及色心无知。<a id="a-6I"></a>得法眼道种智。<a id="a-6J"></a>游戏神通净佛国土。<a id="a-6K"></a>学佛力无畏等法。<a id="a-6L"></a>残习将尽如余少灰。<a id="a-6M"></a>佛地者。<a id="a-6N"></a>大功德资利智慧得一念相应慧。<a id="a-6O"></a>习气永尽如劫烧火无炭无灰。<a id="a-6P"></a>此即三乘共十地断思惑之位也。<a id="a-6Q"></a>三别名名通家共位者。<a id="a-6R"></a>旧云。<a id="a-6S"></a>三地断见。<a id="a-6T"></a>或言四地断见。<a id="a-6U"></a>或言六地断思尽。<a id="a-6V"></a>或言七地断思尽。<a id="a-6W"></a>今核此语。<a id="a-6X"></a>若云三地四地皆断见者。<a id="a-6Y"></a>此师不解通教义。<a id="a-6Z"></a>何者。<a id="a-6a"></a>三乘共位同入无间三昧。<a id="a-6b"></a>不出入观而断见。<a id="a-6c"></a>那忽用三地四地皆断见耶。<a id="a-6d"></a>若但取第三地断见者。<a id="a-6e"></a>第四地应断思。<a id="a-6f"></a>若但取第四地断见者。<a id="a-6g"></a>第三地应未断见。<a id="a-6h"></a>若用两地断见为出入观为不出入观。<a id="a-6i"></a>若不出入观则无两地。<a id="a-6j"></a>若出入观非断见位。<a id="a-6k"></a>人师救云。<a id="a-6l"></a>经说如此。<a id="a-6m"></a>此师不解经意。<a id="a-6n"></a>今言。<a id="a-6o"></a>经借别义显通耳。<a id="a-6p"></a>别见义长论三地四地。<a id="a-6q"></a>通见义短不出入观。<a id="a-6r"></a>然名可借别义必依通。<a id="a-6s"></a>若作不入出观释者。<a id="a-6t"></a>若言三地者据断见初。<a id="a-6u"></a>言四地者据断见后。<a id="a-6v"></a>皆不出观。<a id="a-6w"></a>例如第十六心或言是见道。<a id="a-6x"></a>或言是思道。<a id="a-6y"></a>言借别名名通位者。<a id="a-6z"></a>外凡三贤是干慧地。<a id="a-70"></a>而名为十信。<a id="a-71"></a>内凡四善根是性地。<a id="a-72"></a>而名为十住十行十回向。<a id="a-73"></a>八人见地是须陀洹。<a id="a-74"></a>而名为初欢喜地也。<a id="a-75"></a>薄地是斯陀含。<a id="a-76"></a>斯陀含有向有果。<a id="a-77"></a>立向为离垢地。<a id="a-78"></a>立果为明地。<a id="a-79"></a>离欲地是阿那含。<a id="a-7A"></a>阿那含有向有果。<a id="a-7B"></a>立向为炎地。<a id="a-7C"></a>立果为难胜地。<a id="a-7D"></a>已办地是阿罗汉。<a id="a-7E"></a>阿罗汉有向有果。<a id="a-7F"></a>立向为现前地。<a id="a-7G"></a>立果为远行地。<a id="a-7H"></a>辟支佛位立为不动地。<a id="a-7I"></a>菩萨地立为善慧地。<a id="a-7J"></a>或以菩萨地后心为法云地。<a id="a-7K"></a>或以佛地为法云地。<a id="a-7L"></a>大品云。<a id="a-7M"></a>十地菩萨为如佛。<a id="a-7N"></a>得作此释也。<a id="a-7O"></a>若借此别名判三人通位者。<a id="a-7P"></a>则初地断见惑。<a id="a-7Q"></a>二地断欲界一两品思。<a id="a-7R"></a>三地断六品思。<a id="a-7S"></a>四地断七八品思。<a id="a-7T"></a>五地断九品思。<a id="a-7U"></a>六地断七十一品思。<a id="a-7V"></a>七地断七十二品思。<a id="a-7W"></a>八地已上侵习断无知等。<a id="a-7X"></a>例前可知云云。<a id="a-7Y"></a>四借别名名通家菩萨位者。<a id="a-7Z"></a>干慧是外凡。<a id="a-7a"></a>性地是内凡。<a id="a-7b"></a>八人为初地。<a id="a-7c"></a>十五心为二地。<a id="a-7d"></a>十六心为三地。<a id="a-7e"></a>此三地皆不出观而断见惑。<a id="a-7f"></a>四忍为初地。<a id="a-7g"></a>四智为二地。<a id="a-7h"></a>四比忍为三地。<a id="a-7i"></a>四比智为四地。<a id="a-7j"></a>此四地皆不出观而断见惑。<a id="a-7k"></a>如此释者岂与旧同云云。<a id="a-7l"></a>薄即五地断六品思。<a id="a-7m"></a>离欲即六地断九品思。<a id="a-7n"></a>已办即七地断色无色思尽。<a id="a-7o"></a>支佛即八地。<a id="a-7p"></a>乃至佛地断习无知。<a id="a-7q"></a>例前云云。<a id="a-7r"></a>旧云。<a id="a-7s"></a>六地断思尽齐罗汉。<a id="a-7t"></a>或用仁王经七地齐罗汉。<a id="a-7u"></a>但六地名离欲。<a id="a-7v"></a>止离欲界九品。<a id="a-7w"></a>秖可与阿那含齐。<a id="a-7x"></a>纵令带果行向。<a id="a-7y"></a>犹有非想第九品在。<a id="a-7z"></a>亦不得与罗汉齐。<a id="a-80"></a>若七地是已办就果可尔。<a id="a-81"></a>向来属果则初禅初品已属七地。<a id="a-82"></a>尔时得名已办。<a id="a-83"></a>今若取释义便者。<a id="a-84"></a>约十度明义。<a id="a-85"></a>以第六般若入空之慧。<a id="a-86"></a>断惑尽与罗汉齐。<a id="a-87"></a>第七方便般若出假化用。<a id="a-88"></a>此名目为便。<a id="a-89"></a>若取七地齐罗汉。<a id="a-8A"></a>约诸地对果向。<a id="a-8B"></a>七地正与第四果齐。<a id="a-8C"></a>此皆一往相主对。<a id="a-8D"></a>经论不定。<a id="a-8E"></a>复须斟酌。<a id="a-8F"></a>不可苟执云云。<a id="a-8G"></a>问。<a id="a-8H"></a>三乘共断其义已显。<a id="a-8I"></a>用何为据。<a id="a-8J"></a>更独开菩萨地耶。<a id="a-8K"></a>答。<a id="a-8L"></a>大论判三处焦炷。<a id="a-8M"></a>则有三种菩萨断惑。<a id="a-8N"></a>干慧是伏惑。<a id="a-8O"></a>尚得为初炎。<a id="a-8P"></a>今取八人真断为初炎。<a id="a-8Q"></a>有何不可云云。<a id="a-8R"></a>又大品明十地菩萨为如佛。<a id="a-8S"></a>既明后地邻极。<a id="a-8T"></a>岂得无中地无初地耶。<a id="a-8U"></a>据此而推。<a id="a-8V"></a>更独开菩萨十地何咎。<a id="a-8W"></a>若无十地者。<a id="a-8X"></a>经不应言菩萨修治地业从初地至十地。<a id="a-8Y"></a>地地各有如干法门云云。<a id="a-8Z"></a>又大论云。<a id="a-8a"></a>干慧地于菩萨法是伏忍。<a id="a-8b"></a>性地于菩萨法是柔顺忍。<a id="a-8c"></a>八人地于菩萨是无生忍。<a id="a-8d"></a>见地于菩萨是无生忍果。<a id="a-8e"></a>薄地于菩萨名离欲清净。<a id="a-8f"></a>离欲地于菩萨名游戏神通。<a id="a-8g"></a>已办地于声闻名佛地。<a id="a-8h"></a>于菩萨是无生法忍。<a id="a-8i"></a>故大品云。<a id="a-8j"></a>须陀洹若智若断。<a id="a-8k"></a>是菩萨无生法忍。<a id="a-8l"></a>乃至支佛若智若断。<a id="a-8m"></a>是菩萨无生法忍。<a id="a-8n"></a>如此论者。<a id="a-8o"></a>已自别约菩萨。<a id="a-8p"></a>今准此作义复有何咎。<a id="a-8q"></a>问。<a id="a-8r"></a>欲界亦断九品。<a id="a-8s"></a>何意判果多。<a id="a-8t"></a>答。<a id="a-8u"></a>如险处多难多须城壁。<a id="a-8v"></a>从界多难多果休息也。<a id="a-8w"></a>若尔从界散多须多立禅。<a id="a-8x"></a>答。<a id="a-8y"></a>欲界非定地不得立禅。<a id="a-8z"></a>无漏缘通得立果。<a id="a-90"></a>问。<a id="a-91"></a>三乘入智断既齐。<a id="a-92"></a>何故二乘名智断菩萨名法忍。<a id="a-93"></a>答。<a id="a-94"></a>忍因智果。<a id="a-95"></a>故十五心名忍。<a id="a-96"></a>十六心名智。<a id="a-97"></a>又二乘取证宜判智断。<a id="a-98"></a>菩萨望佛犹居因。<a id="a-99"></a>但受忍名。<a id="a-9A"></a>又菩萨一品思尽。<a id="a-9B"></a>即一分自在生。<a id="a-9C"></a>故品品死品品生。<a id="a-9D"></a>能忍生死劳苦不入涅槃故名忍。<a id="a-9E"></a>若就别教明破思假位者。<a id="a-9F"></a>初破见正入初住。<a id="a-9G"></a>从二住至七住破于思假。<a id="a-9H"></a>欲细分品秩判诸住位。<a id="a-9I"></a>准前可知。<a id="a-9J"></a>从八九十住正是侵习。<a id="a-9K"></a>十行是正出假位。<a id="a-9L"></a>不复关前也云云。<a id="a-9M"></a>若就圆教破思假位者。<a id="a-9N"></a>初破见假正是初信。<a id="a-9O"></a>从第二信至第七信是破思假。<a id="a-9P"></a>欲细分品秩以对诸信。<a id="a-9Q"></a>准前可知。<a id="a-9R"></a>八信至十信断习尽。<a id="a-9S"></a>华严云。<a id="a-9T"></a>初发心时正习一时俱尽无有余。<a id="a-9U"></a>界外正习未尽。<a id="a-9V"></a>此乃界内正习尽耳。<a id="a-9W"></a>华严云。<a id="a-9X"></a>初发心已过于牟尼。<a id="a-9Y"></a>即此义也。<a id="a-9Z"></a>云何过。<a id="a-9a"></a>正习俱尽。<a id="a-9b"></a>能八相作佛。<a id="a-9c"></a>此则齐矣。<a id="a-9d"></a>又三观圆修。<a id="a-9e"></a>此则过胜也。<a id="a-9f"></a>若尔。<a id="a-9g"></a>亦应有声闻过于菩萨。<a id="a-9h"></a>然以佛道声闻灼然过菩萨。<a id="a-9i"></a>复次前诸位破假名同。<a id="a-9j"></a>缘理用智则异。<a id="a-9k"></a>三藏通教等二乘破假。<a id="a-9l"></a>世谛死时。<a id="a-9m"></a>不能出假无自在生。<a id="a-9n"></a>通教菩萨破假。<a id="a-9o"></a>世谛死时。<a id="a-9p"></a>还能出假自在受生。<a id="a-9q"></a>化缘若讫。<a id="a-9r"></a>灰身证空。<a id="a-9s"></a>别教破假。<a id="a-9t"></a>世谛死时。<a id="a-9u"></a>亦能出假自在受生。<a id="a-9v"></a>为显中道终不住空。<a id="a-9w"></a>圆教破假。<a id="a-9x"></a>既即见真即是入假即是入中。<a id="a-9y"></a>圆伏无明。<a id="a-9z"></a>若言二乘与菩萨智断皆同化他边异。<a id="a-A0"></a>此是通教意相比望耳。<a id="a-A1"></a>若言二乘与菩萨智异断同。<a id="a-A2"></a>是别圆相比望耳。<a id="a-A3"></a>问。<a id="a-A4"></a>破思假入空。<a id="a-A5"></a>凡破九九八十一品。<a id="a-A6"></a>云何复有超果之义。<a id="a-A7"></a>答。<a id="a-A8"></a>次第分别有前句数。<a id="a-A9"></a>行人未必一向按品次入。<a id="a-AA"></a>若三藏中十六心后。<a id="a-AB"></a>即有一念超果至那含。<a id="a-AC"></a>或超至罗汉。<a id="a-AD"></a>岂更渐次如前重数。<a id="a-AE"></a>虽不次历诸品而诸品惑尽。<a id="a-AF"></a>诸品定发云云。<a id="a-AG"></a>又如三藏佛。<a id="a-AH"></a>一念相应见思顿尽。<a id="a-AI"></a>佛之功德一时现前。<a id="a-AJ"></a>以根利故不由品秩。<a id="a-AK"></a>利虽超品品不得废。<a id="a-AL"></a>何以故。<a id="a-AM"></a>诸佛教门法如是故。<a id="a-AN"></a>问。<a id="a-AO"></a>利根能超。<a id="a-AP"></a>身子最利何意不超。<a id="a-AQ"></a>答。<a id="a-AR"></a>小乘引钝依品苏息。<a id="a-AS"></a>故不超。<a id="a-AT"></a>身子大智应作转法轮将分别品秩。<a id="a-AU"></a>故七日。<a id="a-AV"></a>或云十五日不超。<a id="a-AW"></a>阿难为作侍者。<a id="a-AX"></a>故不超。<a id="a-AY"></a>非无智力也。<a id="a-AZ"></a>通教菩萨智利二乘。<a id="a-Aa"></a>亦应有超。<a id="a-Ab"></a>荷负众生而作导首。<a id="a-Ac"></a>广须分别故不论超。<a id="a-Ad"></a>别圆二教亦如是。<a id="a-Ae"></a>虽有超与不超。<a id="a-Af"></a>终是破思假遍也。<a id="a-Ag"></a>超果凡有四。<a id="a-Ah"></a>一本断超。<a id="a-Ai"></a>二小超。<a id="a-Aj"></a>三大超。<a id="a-Ak"></a>四大大超。<a id="a-Al"></a>本在凡地得非想定。<a id="a-Am"></a>今发无漏第十六心满。<a id="a-An"></a>即得阿那含。<a id="a-Ao"></a>本在凡地或得初禅二三四禅。<a id="a-Ap"></a>今十六心满亦是阿那含。<a id="a-Aq"></a>本在凡地欲界九品随以世智断之多少第十六心满。<a id="a-Ar"></a>随本断超果。<a id="a-As"></a>皆名本断超。<a id="a-At"></a>若凡地未得禅。<a id="a-Au"></a>十六心满。<a id="a-Av"></a>超能兼除欲界诸品。<a id="a-Aw"></a>或三两品者。<a id="a-Ax"></a>即是家家一种子等。<a id="a-Ay"></a>即是小超。<a id="a-Az"></a>本在凡地听法闻唱善来。<a id="a-B0"></a>成罗汉者。<a id="a-B1"></a>即是大超。<a id="a-B2"></a>如佛一念正习俱尽。<a id="a-B3"></a>此名大大超。<a id="a-B4"></a>圆人根最利。<a id="a-B5"></a>复是实说复无品秩。<a id="a-B6"></a>此则最能超。<a id="a-B7"></a>璎珞明顿悟如来。<a id="a-B8"></a>法华一刹那便成正觉。<a id="a-B9"></a>从此义则有超。<a id="a-BA"></a>慈悲誓愿重大此则不超。<a id="a-BB"></a>净名云。<a id="a-BC"></a>虽成佛道度众生而行菩萨道。<a id="a-BD"></a>此则亦超亦不超。<a id="a-BE"></a>实相理则无超无不超。<a id="a-BF"></a>随机则遍动任理则常寂云云。</p>
  <p id="aBG">○三四门料简者。<a id="a-BH"></a>夫见思两惑障通别二理。<a id="a-BI"></a>若破障显理非门不通。<a id="a-BJ"></a>阿毗昙明。<a id="a-BK"></a>我人众生如龟毛兔角求不可得唯有实法。<a id="a-BL"></a>迷此实法横起见思。<a id="a-BM"></a>见思无常念念不住。<a id="a-BN"></a>实法迁动分分生灭。<a id="a-BO"></a>如此观者能破单复具足诸见。<a id="a-BP"></a>亦破三界八十一品思。<a id="a-BQ"></a>成因果惑智等不生。<a id="a-BR"></a>是名三藏有门破法之意。<a id="a-BS"></a>鹿苑初开。<a id="a-BT"></a>拘邻五人先获清净。<a id="a-BU"></a>又頞鞞说三谛。<a id="a-BV"></a>身子破见。<a id="a-BW"></a>经七日后得阿罗汉。<a id="a-BX"></a>千二百等多于有门见第一义。<a id="a-BY"></a>大论云。<a id="a-BZ"></a>若得般若方便。<a id="a-Ba"></a>入阿毗昙不堕有中。<a id="a-Bb"></a>大集云。<a id="a-Bc"></a>常见之人说异念断。<a id="a-Bd"></a>即是沟港断结之义。<a id="a-Be"></a>岂非有门破假意耶。<a id="a-Bf"></a>成论人云何斥言是调心方便而不得道耶。<a id="a-Bg"></a>若成论所明。<a id="a-Bh"></a>我人本无虽有实法浮虚非有。<a id="a-Bi"></a>若迷此浮虚。<a id="a-Bj"></a>横起见思流转生死。<a id="a-Bk"></a>观此见思皆三假浮虚。<a id="a-Bl"></a>假实皆无。<a id="a-Bm"></a>名平等空。<a id="a-Bn"></a>修如此观破单复具足无量诸见。<a id="a-Bo"></a>亦破八十一品诸思。<a id="a-Bp"></a>成惑智因果等不生。<a id="a-Bq"></a>是名三藏空门破法之意。<a id="a-Br"></a>故彼论云。<a id="a-Bs"></a>我今正欲明三藏中实义。<a id="a-Bt"></a>实义者空是。<a id="a-Bu"></a>阿含经云。<a id="a-Bv"></a>是老死谁老死。<a id="a-Bw"></a>二俱邪见。<a id="a-Bx"></a>是老死即是法空。<a id="a-By"></a>谁老死即众生空。<a id="a-Bz"></a>又云。<a id="a-C0"></a>佛法身者即是空也。<a id="a-C1"></a>须菩提空智偏明。<a id="a-C2"></a>能于石室见佛法身。<a id="a-C3"></a>故大品中被加说空。<a id="a-C4"></a>身子被加说般若。<a id="a-C5"></a>佛欲以大空并小空。<a id="a-C6"></a>大智并小智。<a id="a-C7"></a>故令二人转教。<a id="a-C8"></a>大论云。<a id="a-C9"></a>若不得般若方便入空。<a id="a-CA"></a>堕无中。<a id="a-CB"></a>大集云。<a id="a-CC"></a>断见之人说一念断。<a id="a-CD"></a>岂非平等空意。<a id="a-CE"></a>当知三藏复说空门阿毗昙人云何荡言是大乘空义。<a id="a-CF"></a>若如迦旃延申其所入之门。<a id="a-CG"></a>造昆勒论传南天竺。<a id="a-CH"></a>假无同前。<a id="a-CI"></a>实法亦有亦无。<a id="a-CJ"></a>若起定相横起见思。<a id="a-CK"></a>观此实法有无从容。<a id="a-CL"></a>亦破单复等见八十一思。<a id="a-CM"></a>成惑智因果等不生。<a id="a-CN"></a>是名三藏亦空亦有门破法之意。<a id="a-CO"></a>故大论云。<a id="a-CP"></a>若得般若方便入昆勒门。<a id="a-CQ"></a>不堕有无中。<a id="a-CR"></a>非空非有门者。<a id="a-CS"></a>如释论明车匿心调柔软。<a id="a-CT"></a>当为说那陀迦旃延经。<a id="a-CU"></a>离有离无乃可得道。<a id="a-CV"></a>此观亦能破单复诸见八十一思。<a id="a-CW"></a>从假入空成惑智因果等无生。<a id="a-CX"></a>即是三藏非有非无门破假之意。<a id="a-CY"></a>当知车匿得小乘道。<a id="a-CZ"></a>不可滥为大乘中道门也。<a id="a-Ca"></a>如此四门悉称为沟港得道者。<a id="a-Cb"></a>以沟港是初果故也。<a id="a-Cc"></a>胜者更别受其名。<a id="a-Cd"></a>致有三门之别。<a id="a-Ce"></a>亦得通是沟港。<a id="a-Cf"></a>有门无常沟港。<a id="a-Cg"></a>无门空平等沟港。<a id="a-Ch"></a>亦有亦无门从容沟港。<a id="a-Ci"></a>非有非无门双非沟港。<a id="a-Cj"></a>沟港皆是四门之初果也。<a id="a-Ck"></a>四门观别见真谛同。<a id="a-Cl"></a>如城有四门会通不异。<a id="a-Cm"></a>故大集云。<a id="a-Cn"></a>常见之人说异念断。<a id="a-Co"></a>断见之人说一念断。<a id="a-Cp"></a>二人虽殊论其得道更无差别。<a id="a-Cq"></a>大经。<a id="a-Cr"></a>五百比丘各说身因无非正说。<a id="a-Cs"></a>跋摩云。<a id="a-Ct"></a>诸论各异端修行理无二。<a id="a-Cu"></a>偏执有是非达者无违诤。<a id="a-Cv"></a>于时宋家盛弘成实。<a id="a-Cw"></a>异执竞起作偈讥之。<a id="a-Cx"></a>然真谛寂寥实非一四。<a id="a-Cy"></a>身子曰。<a id="a-Cz"></a>吾闻解脱之中无有言说。<a id="a-D0"></a>岂可四门标牓。<a id="a-D1"></a>若生定执悉不得道何独有门。<a id="a-D2"></a>若祛见思四门皆得何独空门。<a id="a-D3"></a>不应独言论主义成。<a id="a-D4"></a>数人义坏。<a id="a-D5"></a>若得四悉檀意论数俱成。<a id="a-D6"></a>若不得意论数俱坏。<a id="a-D7"></a>乃至非有非无门亦如是。<a id="a-D8"></a>若言有门明法相粗。<a id="a-D9"></a>空门明法细。<a id="a-DA"></a>巧拙相望为成坏者。<a id="a-DB"></a>三门俱劣。<a id="a-DC"></a>非独一门。<a id="a-DD"></a>何故四门好相形斥。<a id="a-DE"></a>良由二乘自度。<a id="a-DF"></a>但从一道直入。<a id="a-DG"></a>偏据不融。<a id="a-DH"></a>后人晚学因此生过。<a id="a-DI"></a>三藏菩萨则不知此。<a id="a-DJ"></a>析空伏惑偏学四门。<a id="a-DK"></a>为化他故广识法相。<a id="a-DL"></a>成佛之时名正遍知。<a id="a-DM"></a>故释论引迦旃延子明菩萨义云。<a id="a-DN"></a>释迦菩萨初值释迦佛发心。<a id="a-DO"></a>至罽那尸弃佛。<a id="a-DP"></a>是初阿僧祇。<a id="a-DQ"></a>心不知作佛。<a id="a-DR"></a>口亦不说。<a id="a-DS"></a>次至燃灯佛为二。<a id="a-DT"></a>毗婆尸佛为三。<a id="a-DU"></a>行六度满各有时节。<a id="a-DV"></a>如尸毗代鸽是檀满。<a id="a-DW"></a>乃至劬嫔大臣分阎浮提是般若满。<a id="a-DX"></a>百劫种三十二相。<a id="a-DY"></a>论因则指释迦。<a id="a-DZ"></a>论果则指弥勒。<a id="a-Da"></a>遍行四门道法伏薄烦恼。<a id="a-Db"></a>龙树难云。<a id="a-Dc"></a>薄即是断。<a id="a-Dd"></a>如斯陀含侵六品思名为薄地。<a id="a-De"></a>汝既不断。<a id="a-Df"></a>那得称薄。<a id="a-Dg"></a>故知但是伏道论薄耳。<a id="a-Dh"></a>三十四心方乃称断。<a id="a-Di"></a>虽能如此犹是初教方便之说。<a id="a-Dj"></a>涅槃称为半字。<a id="a-Dk"></a>法华名二十年中常令除粪。<a id="a-Dl"></a>释论名为拙医。<a id="a-Dm"></a>维摩称为贫所乐法。<a id="a-Dn"></a>天亲呼为下劣乘。<a id="a-Do"></a>皆指此四门非今所用也。<a id="a-Dp"></a>次通教四门不同者。<a id="a-Dq"></a>若明一切假实从无明生。<a id="a-Dr"></a>无明如幻。<a id="a-Ds"></a>所生一切亦皆如幻。<a id="a-Dt"></a>如幻虽如虚空。<a id="a-Du"></a>而有如幻破假之观。<a id="a-Dv"></a>虽如虚空而如虚空生。<a id="a-Dw"></a>故云诸法不生而般若生。<a id="a-Dx"></a>如是观慧能破诸见诸思。<a id="a-Dy"></a>成惑智因果等不生。<a id="a-Dz"></a>是名有门观意也。<a id="a-E0"></a>若言假实诸法体如幻化。<a id="a-E1"></a>乃至涅槃亦如幻化。<a id="a-E2"></a>幻化是易解之空。<a id="a-E3"></a>涅槃是难解之空。<a id="a-E4"></a>举易况难而难易皆空。<a id="a-E5"></a>亦如幻人与空共斗。<a id="a-E6"></a>能观所观性皆寂灭。<a id="a-E7"></a>如此空慧体诸见思即幻而真。<a id="a-E8"></a>能成惑智因果无生。<a id="a-E9"></a>是名空门破假之意。<a id="a-EA"></a>若明一切法如镜中像见不可见。<a id="a-EB"></a>见是亦有。<a id="a-EC"></a>不可见是亦无。<a id="a-ED"></a>虽无而有虽有而无。<a id="a-EE"></a>如是观者能破诸法见思。<a id="a-EF"></a>成惑智因果无生。<a id="a-EG"></a>是名亦空亦有门破假观之意也。<a id="a-EH"></a>既言幻化岂当有无。<a id="a-EI"></a>不当有故不从有有。<a id="a-EJ"></a>不当无故不从无无。<a id="a-EK"></a>如此观慧能破诸法见思。<a id="a-EL"></a>成惑智因果等无生。<a id="a-EM"></a>是名非有非无门破假观意。<a id="a-EN"></a>若三藏约实色起见。<a id="a-EO"></a>以沟港析观双非二见。<a id="a-EP"></a>如实柱实破。<a id="a-EQ"></a>通教约幻色起见。<a id="a-ER"></a>以即空体观双非二见。<a id="a-ES"></a>如镜中柱。<a id="a-ET"></a>体而论破故言非有非无。<a id="a-EU"></a>虽非中道而是体法虚融净诸见着。<a id="a-EV"></a>故论云。<a id="a-EW"></a>般若波罗蜜。<a id="a-EX"></a>譬如大火焰四边不可取。<a id="a-EY"></a>彼偈具四门意细寻甚自分明。<a id="a-EZ"></a>又云。<a id="a-Ea"></a>般若有四种相。<a id="a-Eb"></a>又云。<a id="a-Ec"></a>四门入清凉池。<a id="a-Ed"></a>皆是四门之诚证也。<a id="a-Ee"></a>若不取着皆能通入。<a id="a-Ef"></a>若取著者即为所烧。<a id="a-Eg"></a>佛为示人无诤法说此四门观也。<a id="a-Eh"></a>问。<a id="a-Ei"></a>佛何处示人诤法。<a id="a-Ej"></a>答。<a id="a-Ek"></a>佛不示人诤法众生不解执而成诤。<a id="a-El"></a>三藏浅近四门相妨执诤易生。<a id="a-Em"></a>如成论人拨毗昙云。<a id="a-En"></a>是调心方便全不得道。<a id="a-Eo"></a>毗昙人云。<a id="a-Ep"></a>唯是见有得道空属大乘。<a id="a-Eq"></a>此二论师失四门意。<a id="a-Er"></a>浪拨浪挡见执铿然。<a id="a-Es"></a>诤计易起。<a id="a-Et"></a>名此为示人诤法耳。<a id="a-Eu"></a>通教体法如幻化无复实色。<a id="a-Ev"></a>但有名字。<a id="a-Ew"></a>名字易虚。<a id="a-Ex"></a>扶顺无乖少生诤计。<a id="a-Ey"></a>大论形斥三藏云。<a id="a-Ez"></a>余经多示人诤法。<a id="a-F0"></a>般若示人无诤法。<a id="a-F1"></a>亦名如实巧度。<a id="a-F2"></a>中论云。<a id="a-F3"></a>诸法实相三人共得。<a id="a-F4"></a>大品名为三乘之人。<a id="a-F5"></a>同以无言说道。<a id="a-F6"></a>断烦恼见第一义。<a id="a-F7"></a>亦名共般若。<a id="a-F8"></a>涅槃名为三兽度河。<a id="a-F9"></a>皆是通教四门观意。<a id="a-FA"></a>亦非今所用也。<a id="a-FB"></a>次别教四门者。<a id="a-FC"></a>即是观别理断别惑。<a id="a-FD"></a>不与前同。<a id="a-FE"></a>次第修次第证不与后同。<a id="a-FF"></a>大经云。<a id="a-FG"></a>闻大涅槃。<a id="a-FH"></a>有无上道大众正行。<a id="a-FI"></a>发心出家持戒修定观四谛慧。<a id="a-FJ"></a>得二十五三昧。<a id="a-FK"></a>事相次第不殊三藏。<a id="a-FL"></a>但以大涅槃心导于诸法。<a id="a-FM"></a>以此异前。<a id="a-FN"></a>渐修五行以此异后。<a id="a-FO"></a>故称为别。<a id="a-FP"></a>言四门者。<a id="a-FQ"></a>观幻化见思虚妄色尽别有妙色。<a id="a-FR"></a>名为佛性。<a id="a-FS"></a>大经云。<a id="a-FT"></a>空空者即是外道。<a id="a-FU"></a>解脱者即是不空。<a id="a-FV"></a>即是真善妙色。<a id="a-FW"></a>如来秘藏不得不有。<a id="a-FX"></a>又我者即如来藏。<a id="a-FY"></a>如来藏者即是佛性。<a id="a-FZ"></a>如来藏经云。<a id="a-Fa"></a>币帛裹金土摸内像。<a id="a-Fb"></a>凡有十譬等。<a id="a-Fc"></a>即是有门也。<a id="a-Fd"></a>空门者。<a id="a-Fe"></a>大经云。<a id="a-Ff"></a>迦毗城空。<a id="a-Fg"></a>如来藏空。<a id="a-Fh"></a>大涅槃空。<a id="a-Fi"></a>又云。<a id="a-Fj"></a>令诸众生悉得无色大般涅槃。<a id="a-Fk"></a>涅槃非有。<a id="a-Fl"></a>因世俗故名涅槃有。<a id="a-Fm"></a>涅槃非色非声。<a id="a-Fn"></a>云何而言可得见闻。<a id="a-Fo"></a>即是空门。<a id="a-Fp"></a>亦空亦有门者。<a id="a-Fq"></a>智者见空及与不空。<a id="a-Fr"></a>若言空者。<a id="a-Fs"></a>则无常乐我净。<a id="a-Ft"></a>若言不空谁复受是常乐我净。<a id="a-Fu"></a>如水酒酪瓶不可说空及以不空。<a id="a-Fv"></a>是名亦空亦有门。<a id="a-Fw"></a>非有非无门者。<a id="a-Fx"></a>绝四离百。<a id="a-Fy"></a>言语道断不可说示。<a id="a-Fz"></a>涅槃云。<a id="a-G0"></a>非常非断名为中道。<a id="a-G1"></a>即是其门也。<a id="a-G2"></a>如此四门得意通入实相。<a id="a-G3"></a>若不得意伏惑方便次第意耳。<a id="a-G4"></a>涅槃名为菩萨圣行。<a id="a-G5"></a>大品名为不共般若。<a id="a-G6"></a>此皆是别教四门意。<a id="a-G7"></a>非今所用也。<a id="a-G8"></a>圆教四门妙理顿说异前二种。<a id="a-G9"></a>圆融无碍异于历别。<a id="a-GA"></a>云何四门。<a id="a-GB"></a>观见思假即是法界具足佛法。<a id="a-GC"></a>又诸法即是法性因缘。<a id="a-GD"></a>乃至第一义亦是因缘。<a id="a-GE"></a>大经云。<a id="a-GF"></a>因灭无明。<a id="a-GG"></a>即得炽然三菩提灯。<a id="a-GH"></a>是名有门。<a id="a-GI"></a>空门者。<a id="a-GJ"></a>观幻化见思及一切法。<a id="a-GK"></a>不在因不属缘。<a id="a-GL"></a>我及涅槃是二皆空。<a id="a-GM"></a>唯有空病空病亦空。<a id="a-GN"></a>此即三谛皆空也。<a id="a-GO"></a>云何亦空亦有门。<a id="a-GP"></a>幻化见思虽无真实分别假名。<a id="a-GQ"></a>则不可尽。<a id="a-GR"></a>如一微尘中有大千经卷。<a id="a-GS"></a>于第一义而不动。<a id="a-GT"></a>善能分别诸法相。<a id="a-GU"></a>亦如大地一能生种种芽。<a id="a-GV"></a>无名相中假名相说。<a id="a-GW"></a>乃至佛亦但有名字。<a id="a-GX"></a>是为亦有亦无门。<a id="a-GY"></a>云何非有非无门。<a id="a-GZ"></a>观幻化见思即是法性。<a id="a-Ga"></a>法性不可思议。<a id="a-Gb"></a>非世故非有。<a id="a-Gc"></a>非出世故非无。<a id="a-Gd"></a>一色一香无非中道。<a id="a-Ge"></a>一中一切中。<a id="a-Gf"></a>毗卢遮那遍一切处。<a id="a-Gg"></a>岂有见思而非实法。<a id="a-Gh"></a>是名非有非无门。<a id="a-Gi"></a>云何一门即是三门。<a id="a-Gj"></a>一门尚是一切法。<a id="a-Gk"></a>何止三耶。<a id="a-Gl"></a>所以者何。<a id="a-Gm"></a>观因缘所生法是初门。<a id="a-Gn"></a>一切皆初门。<a id="a-Go"></a>初门即空。<a id="a-Gp"></a>一空一切空即是第二门。<a id="a-Gq"></a>此初门即假。<a id="a-Gr"></a>一假一切假即是第三门。<a id="a-Gs"></a>此初门即中。<a id="a-Gt"></a>一中一切中即是第四门。<a id="a-Gu"></a>初门既即是三门。<a id="a-Gv"></a>三门即是一门。<a id="a-Gw"></a>但奉一门为名。<a id="a-Gx"></a>虽有四名理无隔别。<a id="a-Gy"></a>如上依无生门破见思者。<a id="a-Gz"></a>即是空门。<a id="a-H0"></a>一门一切门不独无生而已。<a id="a-H1"></a>一破一切破非止破见思而已。<a id="a-H2"></a>从假入空一空一切空。<a id="a-H3"></a>非但空空生死而已。<a id="a-H4"></a>如是义者。<a id="a-H5"></a>即是圆教四门正是今之所用也。<a id="a-H6"></a>若尔。<a id="a-H7"></a>何用前来种种分别。<a id="a-H8"></a>但凡情闇钝不说不知。<a id="a-H9"></a>先诱开之后入正道。<a id="a-HA"></a>法华云。<a id="a-HB"></a>虽说种种道其实为一乘。<a id="a-HC"></a>若得此意终日分别无所分别。<a id="a-HD"></a>涅槃名为复有一行是如来行。<a id="a-HE"></a>法华名正直舍方便但说无上道。<a id="a-HF"></a>大品名为一切种智知一切法。<a id="a-HG"></a>净名称为入薝卜林不嗅余香。<a id="a-HH"></a>华严称为法界。<a id="a-HI"></a>即是此四门意也。<a id="a-HJ"></a>上无生门破假。<a id="a-HK"></a>若得其意者乃是圆教之门。<a id="a-HL"></a>非方便门也。<a id="a-HM"></a>所以称为破法遍云云。</p>
  <p id="aHN">○第二从空入假破法遍者。<a id="a-HO"></a>即为四。<a id="a-HP"></a>一入假意。<a id="a-HQ"></a>二明入假因缘。<a id="a-HR"></a>三明入假观。<a id="a-HS"></a>四明入假位。<a id="a-HT"></a>入假意者。<a id="a-HU"></a>自有但从空入假。<a id="a-HV"></a>自有知空非空破空入假。<a id="a-HW"></a>夫二乘智断亦同证真。<a id="a-HX"></a>无大悲故不名菩萨。<a id="a-HY"></a>华严云。<a id="a-HZ"></a>诸法实性相二乘亦皆得。<a id="a-Ha"></a>而不名为佛。<a id="a-Hb"></a>若论自行入空有分。<a id="a-Hc"></a>若论化物出假则无。<a id="a-Hd"></a>菩萨从假入空自破缚着不同凡夫。<a id="a-He"></a>从空入假破他缚着不同二乘。<a id="a-Hf"></a>处有不染。<a id="a-Hg"></a>法眼识药慈悲逗病。<a id="a-Hh"></a>博爱无限兼济无倦。<a id="a-Hi"></a>心用自在。<a id="a-Hj"></a>善巧方便如空中种树。<a id="a-Hk"></a>又如仰射空中筈筈相拄不令堕地。<a id="a-Hl"></a>若住于空则于众生永无利益。<a id="a-Hm"></a>志存利他即入假之意也。</p>
  <p id="aHn">○入假因缘者。<a id="a-Ho"></a>略言有五。<a id="a-Hp"></a>一慈悲心重。<a id="a-Hq"></a>初破假时。<a id="a-Hr"></a>见诸众生颠倒狱缚不能得出。<a id="a-Hs"></a>起大慈悲爱同一子。<a id="a-Ht"></a>今既断惑入空。<a id="a-Hu"></a>同体哀伤倍复隆重。<a id="a-Hv"></a>先人后己与拔弥笃。<a id="a-Hw"></a>二忆本誓愿者。<a id="a-Hx"></a>本发弘誓拔苦与乐令得安隐。<a id="a-Hy"></a>今众生苦多未能得度。<a id="a-Hz"></a>我若独免。<a id="a-I0"></a>辜违先心不忘本怀。<a id="a-I1"></a>岂舍含识。<a id="a-I2"></a>入假同事而引导之。<a id="a-I3"></a>二乘初业不愚于法。<a id="a-I4"></a>亦有大愿隔生中忘。<a id="a-I5"></a>退大取小众圣所呵。<a id="a-I6"></a>菩萨不尔。<a id="a-I7"></a>如母得食常忆其儿。<a id="a-I8"></a>三智慧猛利。<a id="a-I9"></a>若入空时。<a id="a-IA"></a>即知空中有弃他之过。<a id="a-IB"></a>何以故。<a id="a-IC"></a>若住于空则无净佛国土教化众生。<a id="a-ID"></a>具足佛法。<a id="a-IE"></a>皆不能办。<a id="a-IF"></a>既知过已。<a id="a-IG"></a>非空入假。<a id="a-IH"></a>四善巧方便。<a id="a-II"></a>能入世间。<a id="a-IJ"></a>虽生死烦恼不能损智慧。<a id="a-IK"></a>遮障留难弥助化道。<a id="a-IL"></a>五大精进力。<a id="a-IM"></a>虽佛道长远不以为遥虽众生数多而意有勇。<a id="a-IN"></a>心坚无退精进发趣。<a id="a-IO"></a>初无疲怠。<a id="a-IP"></a>是名五缘。<a id="a-IQ"></a>如此五意与净名经同。<a id="a-IR"></a>彼文有三种慰喻。<a id="a-IS"></a>先明观身无常等是入空慰喻。<a id="a-IT"></a>最后云。<a id="a-IU"></a>当作医王是入中慰喻。<a id="a-IV"></a>中间是入假慰喻。<a id="a-IW"></a>即有五意。<a id="a-IX"></a>以己之疾愍于彼疾。<a id="a-IY"></a>即是同体大悲。<a id="a-IZ"></a>当识宿世无数劫苦。<a id="a-Ia"></a>岂非本誓。<a id="a-Ib"></a>当念饶益一切众生。<a id="a-Ic"></a>岂非知空之过。<a id="a-Id"></a>忆所修福念于净命。<a id="a-Ie"></a>即是善巧方便。<a id="a-If"></a>勿生忧恼常起精进。<a id="a-Ig"></a>即是第五意。<a id="a-Ih"></a>此义与彼文悬合云云。<a id="a-Ii"></a>从空入假四法。<a id="a-Ij"></a>若无。<a id="a-Ik"></a>决不能出。<a id="a-Il"></a>利根一种今当分别。<a id="a-Im"></a>但住空声闻未必钝根。<a id="a-In"></a>入假菩萨未必利根。<a id="a-Io"></a>如身子智利而不出假。<a id="a-Ip"></a>当用四句释之。<a id="a-Iq"></a>或根利住空。<a id="a-Ir"></a>或根钝住空。<a id="a-Is"></a>或根利入假。<a id="a-It"></a>或根钝入假。<a id="a-Iu"></a>譬如身羸无力而胆勇成就。<a id="a-Iv"></a>入险破敌前无横阵。<a id="a-Iw"></a>自有身力雄壮胆勇复强。<a id="a-Ix"></a>左推右荡无能当者。<a id="a-Iy"></a>自有身力虽多怯弱畏惧。<a id="a-Iz"></a>虽有好力望阵失胆。<a id="a-J0"></a>自有无力无胆两事不具。<a id="a-J1"></a>何能有功。<a id="a-J2"></a>今住空之人亦有两种。<a id="a-J3"></a>出假亦然。<a id="a-J4"></a>具五缘者如有亲有约有策有力有胆。<a id="a-J5"></a>故能入假。<a id="a-J6"></a>智根虽钝四事因缘亦能入假。<a id="a-J7"></a>声闻之人虽有利智全无四事。<a id="a-J8"></a>故不能入假也。</p>
  <p id="aJ9">○三明入假观者。<a id="a-JA"></a>即为三。<a id="a-JB"></a>一知病。<a id="a-JC"></a>二识药。<a id="a-JD"></a>三授药。<a id="a-JE"></a>知病者知见思病。<a id="a-JF"></a>知见根本知起见因缘。<a id="a-JG"></a>知起见久近知见惑重数。<a id="a-JH"></a>云何知见根本。<a id="a-JI"></a>我见为诸见本。<a id="a-JJ"></a>一念惑心为我见本。<a id="a-JK"></a>从此惑心起无量见。<a id="a-JL"></a>纵横稠密不可称计。<a id="a-JM"></a>为此见故造众结业。<a id="a-JN"></a>堕坠三途沈回无已。<a id="a-JO"></a>如旋火轮若欲息之应当止手。<a id="a-JP"></a>知心无心妄想故心起。<a id="a-JQ"></a>亦知我无我颠倒故我生。<a id="a-JR"></a>颠倒及妄想息者。<a id="a-JS"></a>即是根本息枝条自去。<a id="a-JT"></a>云何知见起因缘。<a id="a-JU"></a>因缘不同生见亦异。<a id="a-JV"></a>何以得知。<a id="a-JW"></a>内外相故知。<a id="a-JX"></a>内外相者。<a id="a-JY"></a>众生居处相异。<a id="a-JZ"></a>时序寒热国土高低。<a id="a-Ja"></a>产育精粗食物浓淡。<a id="a-Jb"></a>处所异故果报相异。<a id="a-Jc"></a>虽土风所出蓄散丰俭。<a id="a-Jd"></a>或有或无或得或失。<a id="a-Je"></a>贫富饥饱云云。<a id="a-Jf"></a>形貌相异。<a id="a-Jg"></a>矬长端丑伟瘠健病云云。<a id="a-Jh"></a>根性欣恶相异。<a id="a-Ji"></a>忽荣弃位樵渔自乐。<a id="a-Jj"></a>扣牛干相负鼎邀卿。<a id="a-Jk"></a>专文专武耽酒嗜味。<a id="a-Jl"></a>多贪多奢多嗔多喜多痴多黠。<a id="a-Jm"></a>如是参差百千万品。<a id="a-Jn"></a>直置人道各各殊别。<a id="a-Jo"></a>何况异类不可胜言。<a id="a-Jp"></a>如此依正种种不同者。<a id="a-Jq"></a>必知业异。<a id="a-Jr"></a>业异故起见异。<a id="a-Js"></a>是故则见末知本见外识内。<a id="a-Jt"></a>云何知起见久近。<a id="a-Ju"></a>知如是见积累重沓。<a id="a-Jv"></a>非止一世。<a id="a-Jw"></a>知如是见近世所起。<a id="a-Jx"></a>知如是见此世适起。<a id="a-Jy"></a>知如是见未来方盛。<a id="a-Jz"></a>云何知见重数多少。<a id="a-K0"></a>从一有见派出三假。<a id="a-K1"></a>又从三假派出四句。<a id="a-K2"></a>三假合十二句。<a id="a-K3"></a>又从四句出四悉檀。<a id="a-K4"></a>十二句合四十八悉檀。<a id="a-K5"></a>又一悉檀派出性空相空。<a id="a-K6"></a>四十八悉檀合有九十六性相空。<a id="a-K7"></a>一一句各有止观。<a id="a-K8"></a>合一百九十二句止观。<a id="a-K9"></a>就前根本都合三百四十八句。<a id="a-KA"></a>此就信行人如此。<a id="a-KB"></a>法行人亦如是。<a id="a-KC"></a>信行转为法行亦如是。<a id="a-KD"></a>法行转为信行亦如是。<a id="a-KE"></a>就四人合有一千三百九十二句。<a id="a-KF"></a>此约一有见如此。<a id="a-KG"></a>无见亦如是。<a id="a-KH"></a>亦有亦无见亦如是。<a id="a-KI"></a>非有非无见亦如是。<a id="a-KJ"></a>就四见有五千五百六十八句。<a id="a-KK"></a>单四见如此。<a id="a-KL"></a>复四见亦如是。<a id="a-KM"></a>具足四见亦如是。<a id="a-KN"></a>就三种四见合有一万六千七百四句不可说见。<a id="a-KO"></a>如初有见但有一千三百九十二句。<a id="a-KP"></a>是则合有一万八千九十六句。<a id="a-KQ"></a>此是所破如此。<a id="a-KR"></a>能破亦如是。<a id="a-KS"></a>能所合论则有三万六千一百九十二句。<a id="a-KT"></a>自行如此。<a id="a-KU"></a>化他亦如是。<a id="a-KV"></a>自行化他都合七万二千三百八十四句。<a id="a-KW"></a>若更约六十二见八十八使。<a id="a-KX"></a>论三假四句等者。<a id="a-KY"></a>则有无量无边不可穷尽。<a id="a-KZ"></a>病相无量菩萨悉知。<a id="a-Ka"></a>知若干句共成此见。<a id="a-Kb"></a>知若干句共成彼见。<a id="a-Kc"></a>深浅轻重。<a id="a-Kd"></a>善巧分别而无僻谬。<a id="a-Ke"></a>是名知集。<a id="a-Kf"></a>既知集已亦能知苦。<a id="a-Kg"></a>苦集流转精晓本末。<a id="a-Kh"></a>又入空之前遍观见思总知病相。<a id="a-Ki"></a>为出假方便。<a id="a-Kj"></a>后用一门断惑入空。<a id="a-Kk"></a>若出假时分别见思照之则易。<a id="a-Kl"></a>薄修止观法眼则明。<a id="a-Km"></a>二乘入空专依一门。<a id="a-Kn"></a>无此弄引教二弟子谬授于药。<a id="a-Ko"></a>又少五意。<a id="a-Kp"></a>何能入假。<a id="a-Kq"></a>而菩萨善巧大悲本愿大精进力。<a id="a-Kr"></a>或寂诸想而发法眼识知见病。<a id="a-Ks"></a>或观达见法发道种智明了惑法。<a id="a-Kt"></a>若不悟者但精进力勤研止观。<a id="a-Ku"></a>内因既熟外被佛加。<a id="a-Kv"></a>或冥或显豁然开悟。<a id="a-Kw"></a>于诸见病句句明了。<a id="a-Kx"></a>如于镜中见诸色像。<a id="a-Ky"></a>自识识他谛审无碍。<a id="a-Kz"></a>次明知思病本知思起因缘。<a id="a-L0"></a>知思起久近。<a id="a-L1"></a>知思病重数。<a id="a-L2"></a>三意例见病可知。<a id="a-L3"></a>思假以痴为本云云。<a id="a-L4"></a>重数者。<a id="a-L5"></a>九地则有八十一品。<a id="a-L6"></a>初一品有三假有四句止观。<a id="a-L7"></a>三假合十二句。<a id="a-L8"></a>一句即有信解见得。<a id="a-L9"></a>各各用四悉檀。<a id="a-LA"></a>信法各有八合则十六番。<a id="a-LB"></a>此信法互有转义复为十六。<a id="a-LC"></a>合前则有三十二句。<a id="a-LD"></a>一句既三十二句。<a id="a-LE"></a>十二句三假合有十二句。<a id="a-LF"></a>则有三百八十四句。<a id="a-LG"></a>一一句复有性相二空。<a id="a-LH"></a>则合有七百六十八句。<a id="a-LI"></a>足前合为一千一百五十二句。<a id="a-LJ"></a>含根本合为一千一百六十四句。<a id="a-LK"></a>一品如此九品合有一万四百七十六句。<a id="a-LL"></a>欲界九品如此。<a id="a-LM"></a>三界九品合有九万四千二百八十四句。<a id="a-LN"></a>所破如此能破亦然。<a id="a-LO"></a>能所合有十八万八千五百六十八句。<a id="a-LP"></a>自行如此化他亦然。<a id="a-LQ"></a>合有二十七万七千一百三十六句止观。<a id="a-LR"></a>若细论一一品复有无量品。<a id="a-LS"></a>一一禅复有无量禅。<a id="a-LT"></a>通明背舍等。<a id="a-LU"></a>直置诸禅发时已自不可说。<a id="a-LV"></a>况复禅禅品品。<a id="a-LW"></a>品品之内复有三假四观等句。<a id="a-LX"></a>其数难知。<a id="a-LY"></a>若准见惑四十里水。<a id="a-LZ"></a>此缘一谛应是一十里水。<a id="a-La"></a>不横起故称之一渧。<a id="a-Lb"></a>重数甚多亦可十里。<a id="a-Lc"></a>二乘直入故不分别。<a id="a-Ld"></a>菩萨初破思假已作方便。<a id="a-Le"></a>先总知竟。<a id="a-Lf"></a>今出假修观助开法眼。<a id="a-Lg"></a>通用止观为知假之门。<a id="a-Lh"></a>别修各有方法。<a id="a-Li"></a>息诸缘念名止。<a id="a-Lj"></a>缘此思假名观。<a id="a-Lk"></a>大悲本愿大精进力。<a id="a-Ll"></a>诸佛威加豁然开解。<a id="a-Lm"></a>得法眼见。<a id="a-Ln"></a>道种智知。<a id="a-Lo"></a>分别思假病相分明云云上见思重数虽烦。<a id="a-Lp"></a>知之何妨。<a id="a-Lq"></a>如五部律不填人胸对缘行事能自正正他。<a id="a-Lr"></a>学此诸句即行即用。<a id="a-Ls"></a>自行化他随意无碍。</p>
  <p id="aLt">○二入假识药者。<a id="a-Lu"></a>病相无量药亦无量。<a id="a-Lv"></a>略言为三。<a id="a-Lw"></a>一世间法药。<a id="a-Lx"></a>二出世间法药。<a id="a-Ly"></a>三出世间上上法药。<a id="a-Lz"></a>大品有三种法施三归五戒十善道四禅无量心等。<a id="a-M0"></a>名世间法施。<a id="a-M1"></a>二出世间法施。<a id="a-M2"></a>三出世间上上法施。<a id="a-M3"></a>可知云云释论云。<a id="a-M4"></a>何惠用世间法施。<a id="a-M5"></a>譬如王子从高堕下。<a id="a-M6"></a>父王爱念积以缯绵于地接之。<a id="a-M7"></a>令免苦痛。<a id="a-M8"></a>众生亦尔。<a id="a-M9"></a>应堕三途。<a id="a-MA"></a>圣人愍念以世善法权接引之令免恶趣。<a id="a-MB"></a>然施法药凡愚本自不知。<a id="a-MC"></a>皆是圣人托迹同凡。<a id="a-MD"></a>出无佛世诱诲童蒙。<a id="a-ME"></a>大经云。<a id="a-MF"></a>一切世间外道经书皆是佛说。<a id="a-MG"></a>非外道说。<a id="a-MH"></a>光明云。<a id="a-MI"></a>一切世间所有善论。<a id="a-MJ"></a>皆因此经。<a id="a-MK"></a>若深识世法即是佛法。<a id="a-ML"></a>何以故。<a id="a-MM"></a>束于十善即是五戒。<a id="a-MN"></a>深知五常五行义亦似五戒。<a id="a-MO"></a>仁慈矜养不害于他。<a id="a-MP"></a>即不杀戒。<a id="a-MQ"></a>义让推廉抽己惠彼。<a id="a-MR"></a>是不盗戒。<a id="a-MS"></a>礼制规矩结发成亲即不邪淫戒。<a id="a-MT"></a>智鉴明利所为秉直中当道理。<a id="a-MU"></a>即不饮酒戒。<a id="a-MV"></a>信契实录诚节不欺。<a id="a-MW"></a>是不妄语戒。<a id="a-MX"></a>周孔立此五常为世间法药救治人病。<a id="a-MY"></a>又五行似五戒。<a id="a-MZ"></a>不杀防木。<a id="a-Ma"></a>不盗防金。<a id="a-Mb"></a>不淫防水。<a id="a-Mc"></a>不妄语防土。<a id="a-Md"></a>不饮酒防火。<a id="a-Me"></a>又五经似五戒。<a id="a-Mf"></a>礼明撙节此防饮酒。<a id="a-Mg"></a>乐和心防淫。<a id="a-Mh"></a>诗风刺防杀。<a id="a-Mi"></a>尚书明义让防盗。<a id="a-Mj"></a>易测阴阳防妄语。<a id="a-Mk"></a>如是等世智之法。<a id="a-Ml"></a>精通其极无能逾无能胜。<a id="a-Mm"></a>咸令信伏而师导之。<a id="a-Mn"></a>出假菩萨欲知此法。<a id="a-Mo"></a>当别于通明观中勤心修习。<a id="a-Mp"></a>大悲誓愿精进无怠。<a id="a-Mq"></a>诸佛威加豁然明解。<a id="a-Mr"></a>于世法药永无疑滞。<a id="a-Ms"></a>然世法药非毕竟治。<a id="a-Mt"></a>屈步移足虽垂尽三有。<a id="a-Mu"></a>当复退还。<a id="a-Mv"></a>故云。<a id="a-Mw"></a>凡夫虽修有漏禅。<a id="a-Mx"></a>其心行穿如漏器。<a id="a-My"></a>虽生非想当复退还。<a id="a-Mz"></a>如雨彩衣其色驳脱。<a id="a-N0"></a>世医虽差差复还生。<a id="a-N1"></a>此之谓也。<a id="a-N2"></a>次明知出世法药者。<a id="a-N3"></a>如大经云。<a id="a-N4"></a>或说信为道。<a id="a-N5"></a>或说乐欲。<a id="a-N6"></a>或说不放逸。<a id="a-N7"></a>或说精进。<a id="a-N8"></a>或说身念处。<a id="a-N9"></a>或说正定。<a id="a-NA"></a>或说修无常。<a id="a-NB"></a>或说兰若处。<a id="a-NC"></a>或说为他说法。<a id="a-ND"></a>或说持戒。<a id="a-NE"></a>或说亲近善友。<a id="a-NF"></a>或说修慈等也。<a id="a-NG"></a>又如诸经中。<a id="a-NH"></a>或一道为药如一行三昧。<a id="a-NI"></a>如佛告比丘他物莫取。<a id="a-NJ"></a>一切法皆是他物。<a id="a-NK"></a>于一切法不受成罗汉。<a id="a-NL"></a>如前所明单复诸见皆悉不受。<a id="a-NM"></a>或二道为药定爱智策。<a id="a-NN"></a>二轮平等。<a id="a-NO"></a>或三法为药谓戒定慧。<a id="a-NP"></a>或四法为药谓四念处。<a id="a-NQ"></a>或五法为药谓五力。<a id="a-NR"></a>或六法谓六念。<a id="a-NS"></a>七觉。<a id="a-NT"></a>八正道。<a id="a-NU"></a>九想。<a id="a-NV"></a>十智。<a id="a-NW"></a>如是等增数明道。<a id="a-NX"></a>乃至八万四千不可称数。<a id="a-NY"></a>或众多一法。<a id="a-NZ"></a>乃至无量一法。<a id="a-Na"></a>不可说一法。<a id="a-Nb"></a>或众多十法。<a id="a-Nc"></a>无量十法。<a id="a-Nd"></a>不可说十法。<a id="a-Ne"></a>是一一法有种种名。<a id="a-Nf"></a>种种相。<a id="a-Ng"></a>种种治。<a id="a-Nh"></a>出假菩萨皆须识知。<a id="a-Ni"></a>为众生故集众法药。<a id="a-Nj"></a>如海导师。<a id="a-Nk"></a>若不知者不能利物。<a id="a-Nl"></a>为欲知故一心通修止观。<a id="a-Nm"></a>大悲誓愿及精进力。<a id="a-Nn"></a>诸佛威加法眼开发。<a id="a-No"></a>皆能了知如观掌果。<a id="a-Np"></a>又知出世上上法药。<a id="a-Nq"></a>约止观一法为药者。<a id="a-Nr"></a>谓一实谛。<a id="a-Ns"></a>无明心与法性合则有一切病相。<a id="a-Nt"></a>观此法性尚无法性。<a id="a-Nu"></a>何况无明及一切法。<a id="a-Nv"></a>或二法为药即是止观。<a id="a-Nw"></a>体达心性虚妄休息。<a id="a-Nx"></a>或三法为药即是止观。<a id="a-Ny"></a>及随道戒任运防护。<a id="a-Nz"></a>又三三昧。<a id="a-O0"></a>从假入空名空三昧。<a id="a-O1"></a>亦不见空相名无相三昧。<a id="a-O2"></a>生死业息名无作三昧。<a id="a-O3"></a>或四法为药谓四念处。<a id="a-O4"></a>诸见皆依色。<a id="a-O5"></a>此色非污秽非不污秽。<a id="a-O6"></a>受诸见思非苦非乐。<a id="a-O7"></a>诸见想行非我非无我。<a id="a-O8"></a>诸见思心尚非心。<a id="a-O9"></a>岂是常无常。<a id="a-OA"></a>或五法为药即是五根。<a id="a-OB"></a>修止观时无疑。<a id="a-OC"></a>名信根。<a id="a-OD"></a>常念止观不念余事即念根。<a id="a-OE"></a>止观不息即精进根。<a id="a-OF"></a>一心在定即定根。<a id="a-OG"></a>四句体达无性故即慧根。<a id="a-OH"></a>五根增长名为五力。<a id="a-OI"></a>或六法为药谓六念处。<a id="a-OJ"></a>以止观觉见思惑即是佛法界。<a id="a-OK"></a>不破法身名念佛。<a id="a-OL"></a>常忆持止观不分别止观一异相。<a id="a-OM"></a>名念法。<a id="a-ON"></a>止观理和是无为相。<a id="a-OO"></a>故名念僧。<a id="a-OP"></a>止观有随道戒。<a id="a-OQ"></a>名念戒。<a id="a-OR"></a>止观即第一义。<a id="a-OS"></a>名念天。<a id="a-OT"></a>止观舍见思惑。<a id="a-OU"></a>名念舍。<a id="a-OV"></a>或七法为药者。<a id="a-OW"></a>止是除舍定三觉分。<a id="a-OX"></a>观是择喜精进觉分。<a id="a-OY"></a>念通两处。<a id="a-OZ"></a>或八法为药。<a id="a-Oa"></a>四句破假名正见。<a id="a-Ob"></a>动发正见名思惟。<a id="a-Oc"></a>依此修行名正业。<a id="a-Od"></a>说此止观名正语。<a id="a-Oe"></a>不以邪谄养身为正命。<a id="a-Of"></a>不离不忘名正念。<a id="a-Og"></a>止名正定。<a id="a-Oh"></a>无间念名精进。<a id="a-Oi"></a>或九法为药者。<a id="a-Oj"></a>谓四见是污秽五阴。<a id="a-Ok"></a>五阴变坏名色变想。<a id="a-Ol"></a>乃至九云云。<a id="a-Om"></a>或十法为药即十智。<a id="a-On"></a>见思两假是集苦智。<a id="a-Oo"></a>止观是道智。<a id="a-Op"></a>二十五有不生是灭智。<a id="a-Oq"></a>知三界皆尔是比智。<a id="a-Or"></a>以世间名字故说即世智。<a id="a-Os"></a>知他众生亦然是他心智。<a id="a-Ot"></a>知诸法差别是等智。<a id="a-Ou"></a>知苦集尽名尽智。<a id="a-Ov"></a>无漏之慧名无生智。<a id="a-Ow"></a>当知止观为益众生随根增减。<a id="a-Ox"></a>既得为十。<a id="a-Oy"></a>亦得为恒河沙佛法也。<a id="a-Oz"></a>譬如神农尝草立方。<a id="a-P0"></a>或一药二药乃至十药为方。<a id="a-P1"></a>众多药为方。<a id="a-P2"></a>为病立方。<a id="a-P3"></a>非无因缘。<a id="a-P4"></a>入假菩萨亦复如是。<a id="a-P5"></a>知诸法门。<a id="a-P6"></a>一法二法至无量法。<a id="a-P7"></a>或为一病或为兼病。<a id="a-P8"></a>又如诸药皮肉汁果。<a id="a-P9"></a>根茎枝叶。<a id="a-PA"></a>各各如是。<a id="a-PB"></a>山海水陆四方土地各有所出。<a id="a-PC"></a>采掘干湿各各有时。<a id="a-PD"></a>又知诸药各有所治。<a id="a-PE"></a>入假菩萨知众生根。<a id="a-PF"></a>识所宜法亦复如是。<a id="a-PG"></a>知此一一法乃至多法。<a id="a-PH"></a>是其乐欲。<a id="a-PI"></a>知彼一法二法。<a id="a-PJ"></a>非其乐欲。<a id="a-PK"></a>知此一法二法是其便宜。<a id="a-PL"></a>非其便宜是对治。<a id="a-PM"></a>非对治是入第一义。<a id="a-PN"></a>非入第一义。<a id="a-PO"></a>皆审识之。<a id="a-PP"></a>欲治一病一药即足。<a id="a-PQ"></a>欲为大医遍须诸药。<a id="a-PR"></a>二乘治惑一法即足。<a id="a-PS"></a>菩萨大誓须一切知。<a id="a-PT"></a>又如大地产药而分剂作方。<a id="a-PU"></a>如大河水分剂升合不过不减。<a id="a-PV"></a>法药亦尔。<a id="a-PW"></a>于一寂定开无量止。<a id="a-PX"></a>于一大慧开无量观。<a id="a-PY"></a>皆实不虚。<a id="a-PZ"></a>又如众生病缘种种不同。<a id="a-Pa"></a>诸病苦痛种种不同。<a id="a-Pb"></a>诸药方治种种不同。<a id="a-Pc"></a>病差因缘种种不同。<a id="a-Pd"></a>汤饮吐下。<a id="a-Pe"></a>针炙丸散。<a id="a-Pf"></a>得差之缘亦复非一。<a id="a-Pg"></a>入假菩萨亦如是。<a id="a-Ph"></a>知一切众生见思烦恼集不同。<a id="a-Pi"></a>是知集。<a id="a-Pj"></a>知一切众生善恶苦果不同。<a id="a-Pk"></a>是知苦。<a id="a-Pl"></a>知一切法门。<a id="a-Pm"></a>是知道。<a id="a-Pn"></a>知一切众生入证不同。<a id="a-Po"></a>是知灭。<a id="a-Pp"></a>种种四谛入假菩萨无不遍知。</p>
 </body>
</html>