<!doctype html>
<html id="z3IBWZl1NI" data-ver="1213">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第四下</h1>
  <p id="a2">第三闲居静处者。<a id="a-3"></a>虽具衣食住处云何。<a id="a-4"></a>若随自意触处可安。<a id="a-5"></a>三种三昧必须好处。<a id="a-6"></a>好处有三。<a id="a-7"></a>一深山远谷。<a id="a-8"></a>二头陀抖搂。<a id="a-9"></a>三兰若伽蓝。<a id="a-A"></a>若深山远谷途路艰险。<a id="a-B"></a>永绝人踪谁相恼乱。<a id="a-C"></a>恣意禅观念念在道。<a id="a-D"></a>毁誉不起是处最胜。<a id="a-E"></a>二头陀抖搂。<a id="a-F"></a>极近三里交往亦疏觉策烦恼。<a id="a-G"></a>是处为次。<a id="a-H"></a>三兰若伽蓝闲静之寺。<a id="a-I"></a>独处一房不干事物。<a id="a-J"></a>闭门静坐正谛思惟。<a id="a-K"></a>是处为下。<a id="a-L"></a>若离三处余则不可。<a id="a-M"></a>白衣斋邑此招过来耻。<a id="a-N"></a>市边闹寺复非所宜。<a id="a-O"></a>安身入道必须选择。<a id="a-P"></a>慎勿率尔。<a id="a-Q"></a>若得好处不须数移(云云)。<a id="a-R"></a>观心处者。<a id="a-S"></a>谛理是也。<a id="a-T"></a>中道之法幽远深邃。<a id="a-U"></a>七种方便绝迹不到。<a id="a-V"></a>名之为深。<a id="a-W"></a>高广不动名之为山。<a id="a-X"></a>远离二边称之为静。<a id="a-Y"></a>不生不起称之为闲。<a id="a-Z"></a>大品云。<a id="a-a"></a>若千由旬外起声闻心者。<a id="a-b"></a>此人身虽远离心不远离。<a id="a-c"></a>以愦闹为不愦闹。<a id="a-d"></a>非远离也。<a id="a-e"></a>虽住城傍不起二乘心。<a id="a-f"></a>是名远离。<a id="a-g"></a>即上品处也。<a id="a-h"></a>头陀处者。<a id="a-i"></a>即是出假之观。<a id="a-j"></a>此观与空相邻。<a id="a-k"></a>如兰若与聚落并。<a id="a-l"></a>出假之观安心俗谛。<a id="a-m"></a>分别药病抖擞无知。<a id="a-n"></a>净道种智。<a id="a-o"></a>此次处也。<a id="a-p"></a>闲寺一房者。<a id="a-q"></a>即从假入空观也。<a id="a-r"></a>寺本众闹居处。<a id="a-s"></a>而能安静一室。<a id="a-t"></a>假是嚣尘能即假而空。<a id="a-u"></a>当知真谛亦是处也。<a id="a-v"></a>安三谛理是止观处。<a id="a-w"></a>实不遁影山林房隐密室(云云)</p>
  <p id="ax">○第四息诸缘务者。<a id="a-y"></a>缘务妨禅由来甚矣。<a id="a-z"></a>兰若比丘去喧就静。<a id="a-10"></a>云何营造缘务坏兰若行。<a id="a-11"></a>非所应也。<a id="a-12"></a>缘务有四。<a id="a-13"></a>一生活。<a id="a-14"></a>二人事。<a id="a-15"></a>三技能。<a id="a-16"></a>四学问。<a id="a-17"></a>一生活缘务者。<a id="a-18"></a>经纪生方触途纷纠。<a id="a-19"></a>得一失一丧道乱心。<a id="a-1A"></a>若勤营众事则随自意摄。<a id="a-1B"></a>非今所论。<a id="a-1C"></a>二人事者。<a id="a-1D"></a>庆吊俯仰低昂造聘。<a id="a-1E"></a>此往彼来来往不绝。<a id="a-1F"></a>况复众人交络扰攘追寻。<a id="a-1G"></a>夫违亲离师本求要道。<a id="a-1H"></a>更结三州还敦五郡。<a id="a-1I"></a>意欲何之。<a id="a-1J"></a>倒裳索领钻火求水。<a id="a-1K"></a>非所应也。<a id="a-1L"></a>三技能者。<a id="a-1M"></a>医方卜筮泥木彩画。<a id="a-1N"></a>棋书咒术等是也。<a id="a-1O"></a>皮文美角膏煎铎毁。<a id="a-1P"></a>己自害身。<a id="a-1Q"></a>况修出世之道而当树林招鸟腐气来蝇。<a id="a-1R"></a>岂不摧折污辱乎。<a id="a-1S"></a>四学问者。<a id="a-1T"></a>读诵经论问答胜负等是也。<a id="a-1U"></a>领持记忆心劳志倦。<a id="a-1V"></a>言论往复水浊珠昏。<a id="a-1W"></a>何暇更得修止观耶。<a id="a-1X"></a>此事尚舍。<a id="a-1Y"></a>况前三务(云云)。<a id="a-1Z"></a>观心生活者。<a id="a-1a"></a>爱是养业之法如水润种。<a id="a-1b"></a>因爱有忧因忧有畏。<a id="a-1c"></a>若能断爱名息生活缘务也。<a id="a-1d"></a>人事是业也。<a id="a-1e"></a>业生三界往来五道。<a id="a-1f"></a>以爱润业处处受生。<a id="a-1g"></a>若无业者爱无所润。<a id="a-1h"></a>诸业虽有力不逐不作者。<a id="a-1i"></a>不作故生死则断。<a id="a-1j"></a>技术者未得圣道不得修通。<a id="a-1k"></a>虚妄之法障于般若。<a id="a-1l"></a>般若如虚空无戏论无文字。<a id="a-1m"></a>若得般若。<a id="a-1n"></a>如得如意珠。<a id="a-1o"></a>但一心修。<a id="a-1p"></a>何遽匆匆用神通为。<a id="a-1q"></a>习学者未得无生忍。<a id="a-1r"></a>而修世智辩聪种种分别。<a id="a-1s"></a>皆是瓦砾草木非真宝珠。<a id="a-1t"></a>若能停住水则澄清。<a id="a-1u"></a>下观琉璃安徐取宝。<a id="a-1v"></a>能知世间生灭法相。<a id="a-1w"></a>种种行类何物不知。<a id="a-1x"></a>以一切种智知以佛眼见。<a id="a-1y"></a>欲行大道不应从彼小径中学也。</p>
  <p id="a1z">○第五善知识者。<a id="a-20"></a>是大因缘。<a id="a-21"></a>所谓化导令得见佛。<a id="a-22"></a>阿难说知识得道半因缘。<a id="a-23"></a>佛言。<a id="a-24"></a>不应尔。<a id="a-25"></a>具足全因缘。<a id="a-26"></a>知识有三种。<a id="a-27"></a>一外护。<a id="a-28"></a>二同行。<a id="a-29"></a>三教授。<a id="a-2A"></a>若深山绝域无所资待。<a id="a-2B"></a>不假外护。<a id="a-2C"></a>若修三种三昧应仰胜缘。<a id="a-2D"></a>夫外护者不简白黑。<a id="a-2E"></a>但能营理所须。<a id="a-2F"></a>莫见过。<a id="a-2G"></a>莫触恼。<a id="a-2H"></a>莫称叹。<a id="a-2I"></a>莫泛举而致损坏。<a id="a-2J"></a>如母养儿。<a id="a-2K"></a>如虎衔子。<a id="a-2L"></a>调和得所。<a id="a-2M"></a>旧行道人乃能为耳。<a id="a-2N"></a>是名外护。<a id="a-2O"></a>二同行者。<a id="a-2P"></a>行随自意及安乐行未必须伴。<a id="a-2Q"></a>方等般舟行法决须好伴。<a id="a-2R"></a>更相策发不眠不散。<a id="a-2S"></a>日有其新切磋琢磨。<a id="a-2T"></a>同心齐志如乘一船。<a id="a-2U"></a>互相敬重如视世尊。<a id="a-2V"></a>是名同行。<a id="a-2W"></a>三教授者。<a id="a-2X"></a>能说般若示道非道。<a id="a-2Y"></a>内外方便通塞妨障。<a id="a-2Z"></a>皆能决了。<a id="a-2a"></a>善巧说法示教利喜。<a id="a-2b"></a>转破人心。<a id="a-2c"></a>于诸方便自能决了。<a id="a-2d"></a>可得独行。<a id="a-2e"></a>妨难未谙不宜舍也。<a id="a-2f"></a>经言。<a id="a-2g"></a>随顺善师学得见恒沙佛。<a id="a-2h"></a>是名教授。<a id="a-2i"></a>观心知识者。<a id="a-2j"></a>大品云。<a id="a-2k"></a>佛菩萨罗汉是善知识。<a id="a-2l"></a>六波罗蜜三十七品是善知识。<a id="a-2m"></a>法性实际是善知识。<a id="a-2n"></a>若佛菩萨等威光覆育即外护也。<a id="a-2o"></a>六度道品是入道之门。<a id="a-2p"></a>即同行也。<a id="a-2q"></a>法性实际即是谛理诸佛所师。<a id="a-2r"></a>境能发智。<a id="a-2s"></a>即教授也。<a id="a-2t"></a>今各具三义。<a id="a-2u"></a>一如佛威神覆护。<a id="a-2v"></a>即是外护。<a id="a-2w"></a>二诸佛圣人亦脱璎珞着弊垢衣。<a id="a-2x"></a>执除粪器和光利物。<a id="a-2y"></a>岂非同行。<a id="a-2z"></a>三诸佛菩萨。<a id="a-30"></a>一音演法开发化导。<a id="a-31"></a>各令得解。<a id="a-32"></a>即是教授。<a id="a-33"></a>此即具三义也。<a id="a-34"></a>六度道品亦具三义。<a id="a-35"></a>助道名护助助道发正道。<a id="a-36"></a>即是外护。<a id="a-37"></a>正助合故即是同行。<a id="a-38"></a>依此正助不失规矩。<a id="a-39"></a>通入三解脱门。<a id="a-3A"></a>即是教授。<a id="a-3B"></a>法性亦具三义。<a id="a-3C"></a>境是所师冥熏密益。<a id="a-3D"></a>即是外护。<a id="a-3E"></a>境智相应即是同行。<a id="a-3F"></a>未见理时如盲。<a id="a-3G"></a>谛法显时如目智用无僻。<a id="a-3H"></a>经言。<a id="a-3I"></a>修我法者证乃自知。<a id="a-3J"></a>心无实行何用问为。<a id="a-3K"></a>即教授也。<a id="a-3L"></a>此则三三合九句。<a id="a-3M"></a>就前为十二句。<a id="a-3N"></a>前三次三是事知识。<a id="a-3O"></a>余六句是理知识。<a id="a-3P"></a>若将此约三谛者。<a id="a-3Q"></a>入空观时众圣为外护。<a id="a-3R"></a>即空道品为同行。<a id="a-3S"></a>真谛为教授。<a id="a-3T"></a>亦具六事六理。<a id="a-3U"></a>假中两观亦复如是。<a id="a-3V"></a>三谛合有三十六番十八事十八理。<a id="a-3W"></a>若历四悉檀。<a id="a-3X"></a>即有众多知识义也。<a id="a-3Y"></a>若能了此知识法门。<a id="a-3Z"></a>善财入法界意则可解。<a id="a-3a"></a>此等虽同是知识。<a id="a-3b"></a>依华严云。<a id="a-3c"></a>有善知识魔。<a id="a-3d"></a>三昧魔。<a id="a-3e"></a>菩提心魔。<a id="a-3f"></a>魔能使人舍善从恶。<a id="a-3g"></a>又能化人堕二乘地。<a id="a-3h"></a>若然者罗汉之人。<a id="a-3i"></a>但行真谛非善知识。<a id="a-3j"></a>若取内秘外现声闻为知识者。<a id="a-3k"></a>菩萨亦作天龙引入实相。<a id="a-3l"></a>何独罗汉。<a id="a-3m"></a>此义则通无非知识。<a id="a-3n"></a>今言魔者。<a id="a-3o"></a>取实罗汉令人至化城者。<a id="a-3p"></a>即非真善知识。<a id="a-3q"></a>但是半字知识。<a id="a-3r"></a>行半菩提道损半烦恼。<a id="a-3s"></a>夺与互明。<a id="a-3t"></a>或知识或魔也。<a id="a-3u"></a>别教若不得意不会中道。<a id="a-3v"></a>亦是知识魔也。<a id="a-3w"></a>圆教三种方是真善知识。<a id="a-3x"></a>三昧菩提心例此可解(云云)。<a id="a-3y"></a>第二呵五欲者。<a id="a-3z"></a>谓色声香味触。<a id="a-40"></a>十住毗婆沙云。<a id="a-41"></a>禁六情如絷狗鹿鱼蛇猿鸟。<a id="a-42"></a>狗乐聚落鹿乐山泽。<a id="a-43"></a>鱼乐池沼。<a id="a-44"></a>蛇乐穴居。<a id="a-45"></a>猿乐深林。<a id="a-46"></a>鸟乐依空。<a id="a-47"></a>六根乐六尘。<a id="a-48"></a>非是凡夫浅智弱志所能降伏。<a id="a-49"></a>唯有智慧坚心正念。<a id="a-4A"></a>乃能降伏。<a id="a-4B"></a>总喻六根。<a id="a-4C"></a>今私对之。<a id="a-4D"></a>眼贪色色有质像如聚落。<a id="a-4E"></a>眼如狗也。<a id="a-4F"></a>耳贪声声无质像如空泽。<a id="a-4G"></a>耳如鹿也。<a id="a-4H"></a>鼻贪香如鱼也。<a id="a-4I"></a>舌引味如蛇也。<a id="a-4J"></a>身着触如猿也。<a id="a-4K"></a>心缘法如鸟也。<a id="a-4L"></a>今除意但明于五尘。<a id="a-4M"></a>五尘非欲而其中有味。<a id="a-4N"></a>能生行人须欲之心。<a id="a-4O"></a>故言五欲。<a id="a-4P"></a>譬如陶师人客延请不得就功。<a id="a-4Q"></a>五欲亦尔。<a id="a-4R"></a>常能牵人入诸魔境。<a id="a-4S"></a>虽具前缘摄心难立。<a id="a-4T"></a>是故须呵。<a id="a-4U"></a>色欲者所谓赤白长短明眸善睐。<a id="a-4V"></a>素颈翠眉皓齿丹唇。<a id="a-4W"></a>乃至依报红黄朱紫诸珍宝物惑动人心。<a id="a-4X"></a>如禅门中所说。<a id="a-4Y"></a>色害尤深令人狂醉。<a id="a-4Z"></a>生死根本良由此也。<a id="a-4a"></a>如难陀为欲持戒。<a id="a-4b"></a>虽得罗汉习气尚多。<a id="a-4c"></a>况复具缚者乎。<a id="a-4d"></a>国王耽荒无度。<a id="a-4e"></a>不顾宗庙社稷之重。<a id="a-4f"></a>为欲乐故身入怨国。<a id="a-4g"></a>此间上代亡国破家多从欲起。<a id="a-4h"></a>赫赫宗周褒姒灭之。<a id="a-4i"></a>即其事也。<a id="a-4j"></a>经云。<a id="a-4k"></a>众生贪狼于财色。<a id="a-4l"></a>坐之不得道。<a id="a-4m"></a>观经云。<a id="a-4n"></a>色使所使为恩爱奴。<a id="a-4o"></a>不得自在。<a id="a-4p"></a>若能知色过患则不为所欺。<a id="a-4q"></a>如是呵已。<a id="a-4r"></a>色欲即息。<a id="a-4s"></a>缘想不生。<a id="a-4t"></a>专心入定。<a id="a-4u"></a>声欲者即是娇媚妖词。<a id="a-4v"></a>淫声染语。<a id="a-4w"></a>丝竹弦管。<a id="a-4x"></a>环钏铃佩等声也。<a id="a-4y"></a>香欲者。<a id="a-4z"></a>即是郁茀氛氲。<a id="a-50"></a>兰馨麝气。<a id="a-51"></a>芬芳酷烈郁毓之物。<a id="a-52"></a>及男女身分等香。<a id="a-53"></a>味欲者。<a id="a-54"></a>即是酒肉珍肴。<a id="a-55"></a>肥瘦津腻。<a id="a-56"></a>甘甜酸辣。<a id="a-57"></a>酥油鲜血等也。<a id="a-58"></a>触欲者。<a id="a-59"></a>即是冷暖细滑。<a id="a-5A"></a>轻重强软。<a id="a-5B"></a>名衣上服。<a id="a-5C"></a>男女身分等。<a id="a-5D"></a>此五过患者。<a id="a-5E"></a>色如热金丸执之则烧。<a id="a-5F"></a>声如毒涂鼓闻之必死。<a id="a-5G"></a>香如憋龙气嗅之则病。<a id="a-5H"></a>味如沸蜜汤舌则烂。<a id="a-5I"></a>如蜜涂刀舐之则伤。<a id="a-5J"></a>触如卧师子近之则啮。<a id="a-5K"></a>此五欲者得之无厌。<a id="a-5L"></a>恶心转炽如火益薪。<a id="a-5M"></a>世世为害剧于怨贼。<a id="a-5N"></a>累劫已来。<a id="a-5O"></a>常相劫夺摧折色心。<a id="a-5P"></a>今方禅寂复相恼乱。<a id="a-5Q"></a>深知其过贪染休息。<a id="a-5R"></a>事相具如禅门中(云云)。<a id="a-5S"></a>上代名僧诗云。<a id="a-5T"></a>远之易为士近之难为情。<a id="a-5U"></a>香味颓高志声色丧躯龄。</p>
  <p id="a5V">○观心呵五欲者。<a id="a-5W"></a>如色欲中滋味无量。<a id="a-5X"></a>谓常无常。<a id="a-5Y"></a>我无我。<a id="a-5Z"></a>净不净。<a id="a-5a"></a>苦乐空有。<a id="a-5b"></a>世第一义皆是滋味。<a id="a-5c"></a>故大论云。<a id="a-5d"></a>色中无味相凡夫不应着。<a id="a-5e"></a>若谓色是常是见依色。<a id="a-5f"></a>若色无常。<a id="a-5g"></a>亦常亦无常。<a id="a-5h"></a>非常非无常。<a id="a-5i"></a>是见皆依色。<a id="a-5j"></a>乃至非如去。<a id="a-5k"></a>非不如去。<a id="a-5l"></a>非边非无边等。<a id="a-5m"></a>是见皆依于色。<a id="a-5n"></a>悉是诤竞执谓是实。<a id="a-5o"></a>戏论破智慧眼。<a id="a-5p"></a>互相是非。<a id="a-5q"></a>为色造业。<a id="a-5r"></a>适有此有即有生死。<a id="a-5s"></a>如是观者增长于欲非是呵欲。<a id="a-5t"></a>今观色有无等六十二见。<a id="a-5u"></a>皆依无明。<a id="a-5v"></a>无明无常生灭不住。<a id="a-5w"></a>速朽之法念念磨灭。<a id="a-5x"></a>无我无主寂灭涅槃。<a id="a-5y"></a>无明既尔。<a id="a-5z"></a>从无明生若有若无等。<a id="a-60"></a>悉皆无常寂灭涅槃。<a id="a-61"></a>既无主我。<a id="a-62"></a>谁实谁虚。<a id="a-63"></a>终不于色起生死业业谢果亡。<a id="a-64"></a>是为呵色入空而得解脱。<a id="a-65"></a>呵色既尔余四亦然。<a id="a-66"></a>是名三藏析法呵五欲也。<a id="a-67"></a>中论指此云不善灭戏论也。<a id="a-68"></a>若摩诃衍呵色欲者。<a id="a-69"></a>体知诸见皆依无明。<a id="a-6A"></a>无明即空诸见亦即空。<a id="a-6B"></a>故金刚般若云。<a id="a-6C"></a>须陀洹者名为入流。<a id="a-6D"></a>实不入流。<a id="a-6E"></a>不入色声香味触故。<a id="a-6F"></a>所以者何。<a id="a-6G"></a>若有色可析可名入色。<a id="a-6H"></a>色即是空无色可入。<a id="a-6I"></a>故名不入。<a id="a-6J"></a>既无流可入即无业果。<a id="a-6K"></a>是名善灭戏论。<a id="a-6L"></a>呵色既尔余四亦然。<a id="a-6M"></a>复次呵色即空者。<a id="a-6N"></a>但入色空不能分别种种色相。<a id="a-6O"></a>云何能度一切众生。<a id="a-6P"></a>众生于色起种种计。<a id="a-6Q"></a>即是种种集招种种苦。<a id="a-6R"></a>苦集病多。<a id="a-6S"></a>道灭之药亦复无量。<a id="a-6T"></a>若欲化他岂可证空而不观察。<a id="a-6U"></a>是故知空非空。<a id="a-6V"></a>从空入假。<a id="a-6W"></a>恒沙佛法悉令通达。<a id="a-6X"></a>若不如此犹名受入色空。<a id="a-6Y"></a>今深呵色空不受不入。<a id="a-6Z"></a>广分别色。<a id="a-6a"></a>虽复分别但有名字。<a id="a-6b"></a>名字即空故称为假。<a id="a-6c"></a>呵色既尔。<a id="a-6d"></a>余四亦然。<a id="a-6e"></a>又呵色二边。<a id="a-6f"></a>如大品云。<a id="a-6g"></a>色中无味相凡夫不应着。<a id="a-6h"></a>色中无离相二乘不应离。<a id="a-6i"></a>破色无明有无等见。<a id="a-6j"></a>是呵其味。<a id="a-6k"></a>破其沈空是呵其离。<a id="a-6l"></a>若定有味不应有离若定有离不应有味。<a id="a-6m"></a>味不定故非味。<a id="a-6n"></a>离不定故非离。<a id="a-6o"></a>不着二边即是非味非离显色中道实相。<a id="a-6p"></a>故释论云。<a id="a-6q"></a>二乘为禅故呵色事。<a id="a-6r"></a>不名波罗蜜。<a id="a-6s"></a>菩萨呵色即见色实相。<a id="a-6t"></a>见色实相即是见禅实相。<a id="a-6u"></a>故名波罗蜜到色彼岸。<a id="a-6v"></a>到色彼岸即是见色中道。<a id="a-6w"></a>分别色者即是见色俗。<a id="a-6x"></a>即色空者是见色真。<a id="a-6y"></a>如是呵色尽色源底。<a id="a-6z"></a>成三谛三昧发三种智慧。<a id="a-70"></a>深呵于色为止观方便。<a id="a-71"></a>其意在此。<a id="a-72"></a>呵色既然余四亦尔。</p>
  <p id="a73">○第三弃五盖者。<a id="a-74"></a>所谓贪欲嗔恚睡眠掉悔疑。<a id="a-75"></a>通称盖者。<a id="a-76"></a>盖覆缠绵。<a id="a-77"></a>心神昏闇定慧不发故名为盖。<a id="a-78"></a>前呵五欲。<a id="a-79"></a>乃是五根对现在五尘发五识。<a id="a-7A"></a>今弃五盖。<a id="a-7B"></a>即是五识转入意地。<a id="a-7C"></a>追缘过去逆虑未来五尘等法。<a id="a-7D"></a>为心内大障。<a id="a-7E"></a>喻如陶师身中有疾不能执作。<a id="a-7F"></a>盖亦如是。<a id="a-7G"></a>为妨既深加之以弃如翦毒树如检偷贼。<a id="a-7H"></a>不可留也。<a id="a-7I"></a>大品云。<a id="a-7J"></a>离欲及恶法。<a id="a-7K"></a>离欲者五欲也。<a id="a-7L"></a>如前所呵。<a id="a-7M"></a>恶法者五盖也。<a id="a-7N"></a>宜须急弃。<a id="a-7O"></a>此五盖者。<a id="a-7P"></a>其相云何。<a id="a-7Q"></a>贪欲盖起追念昔时所更五欲。<a id="a-7R"></a>念净洁色与眼作对。<a id="a-7S"></a>忆可爱声仿佛在耳。<a id="a-7T"></a>思悦意香开结使门。<a id="a-7U"></a>想于美味甘液流口。<a id="a-7V"></a>忆受诸触毛竖战动。<a id="a-7W"></a>贪如此等粗弊五欲。<a id="a-7X"></a>思想计校心生醉惑忘失正念。<a id="a-7Y"></a>或密作方便更望得之。<a id="a-7Z"></a>若未曾得亦复推寻。<a id="a-7a"></a>或当求觅。<a id="a-7b"></a>心入尘境无有间念。<a id="a-7c"></a>粗觉盖禅禅何由获。<a id="a-7d"></a>是名贪欲盖相。<a id="a-7e"></a>嗔恚盖者。<a id="a-7f"></a>追想是人恼我恼我亲称叹我怨。<a id="a-7g"></a>三世九恼怨对结恨。<a id="a-7h"></a>心热气粗忿怒相续。<a id="a-7i"></a>百计伺候欲相中害危彼安身恣其毒忿畅情为快。<a id="a-7j"></a>如此嗔火烧诸功德。<a id="a-7k"></a>禅定支林岂得生长。<a id="a-7l"></a>此即嗔恚盖相也。<a id="a-7m"></a>睡眠盖者。<a id="a-7n"></a>心神昏昏为睡。<a id="a-7o"></a>六识闇塞四支倚放为眠。<a id="a-7p"></a>眠名增心数法。<a id="a-7q"></a>乌闇沈塞密来覆人难可防卫。<a id="a-7r"></a>五情无识犹如死人。<a id="a-7s"></a>但于片息名为小死。<a id="a-7t"></a>若喜眠者眠则滋多。<a id="a-7u"></a>萨遮经云。<a id="a-7v"></a>若人多睡眠懈怠妨有得。<a id="a-7w"></a>未得者不得已得者退失。<a id="a-7x"></a>若欲得胜道除睡疑放逸。<a id="a-7y"></a>精进策诸念离恶功德集。<a id="a-7z"></a>释论云。<a id="a-80"></a>眠为大闇无所见。<a id="a-81"></a>日日欺诳夺人明。<a id="a-82"></a>亦如临阵白刃间。<a id="a-83"></a>如共毒蛇同室居。<a id="a-84"></a>如人被缚将去杀。<a id="a-85"></a>尔时云何安可眠。<a id="a-86"></a>眠之妨禅其过最重。<a id="a-87"></a>是为睡眠盖相。<a id="a-88"></a>掉悔者。<a id="a-89"></a>若觉观偏起属前盖摄。<a id="a-8A"></a>今觉观等起遍缘诸法。<a id="a-8B"></a>乍缘贪欲又想嗔恚及以邪痴。<a id="a-8C"></a>炎炎不停卓卓无住。<a id="a-8D"></a>乍起乍伏种种纷纭。<a id="a-8E"></a>身无趣游行口无益谈笑。<a id="a-8F"></a>是名为掉。<a id="a-8G"></a>掉而无悔则不成盖。<a id="a-8H"></a>以其掉故心地思惟谨慎不节。<a id="a-8I"></a>云何乃作无益之事。<a id="a-8J"></a>实为可耻。<a id="a-8K"></a>心中忧悔懊结绕心则成悔盖。<a id="a-8L"></a>盖覆禅定不得开发。<a id="a-8M"></a>若人忏悔改往自责其心而生忧悔。<a id="a-8N"></a>若人禅定知过而已。<a id="a-8O"></a>不应想着。<a id="a-8P"></a>非但悔故而得免脱。<a id="a-8Q"></a>当修禅定清净之法。<a id="a-8R"></a>那得将悔萦心妨于大事。<a id="a-8S"></a>故云悔已莫复忧。<a id="a-8T"></a>不应常念着。<a id="a-8U"></a>不应作而作。<a id="a-8V"></a>应作而不作。<a id="a-8W"></a>即是此意。<a id="a-8X"></a>是名掉悔盖相也。<a id="a-8Y"></a>疑盖者。<a id="a-8Z"></a>此非见谛障理之疑。<a id="a-8a"></a>乃是障定疑也。<a id="a-8b"></a>疑有三种。<a id="a-8c"></a>一疑自。<a id="a-8d"></a>二疑师。<a id="a-8e"></a>三疑法。<a id="a-8f"></a>一疑自者。<a id="a-8g"></a>谓我身底下必非道器。<a id="a-8h"></a>是故疑身。<a id="a-8i"></a>二疑师者。<a id="a-8j"></a>此人身口不称我怀。<a id="a-8k"></a>何必能有深禅好慧。<a id="a-8l"></a>师而事之将不误我。<a id="a-8m"></a>三疑法者。<a id="a-8n"></a>所受之法何必中理。<a id="a-8o"></a>三疑犹豫常在怀抱。<a id="a-8p"></a>禅定不发设发永失。<a id="a-8q"></a>此是疑盖之相也。<a id="a-8r"></a>五盖病相如是。<a id="a-8s"></a>弃法云何。<a id="a-8t"></a>行者当自省察。<a id="a-8u"></a>今我心中何病偏多。<a id="a-8v"></a>若知病者应先治之。<a id="a-8w"></a>若贪欲盖重。<a id="a-8x"></a>当用不净观弃之。<a id="a-8y"></a>何以故。<a id="a-8z"></a>向谓五欲为净爱着缠绵。<a id="a-90"></a>今观不净脓囊涕唾无一可欣。<a id="a-91"></a>厌恶心生如为怨逐。<a id="a-92"></a>何有智者当乐是耶。<a id="a-93"></a>故知此观治贪之药。<a id="a-94"></a>此盖若去心即得安。<a id="a-95"></a>若嗔恚盖多当念慈心灭除恚火。<a id="a-96"></a>此火能烧二世功德。<a id="a-97"></a>人不喜见。<a id="a-98"></a>毒害残暴禽兽无异。<a id="a-99"></a>生死怨对累劫不息。<a id="a-9A"></a>即世微恨后成大怨。<a id="a-9B"></a>今修慈心弃舍此恶。<a id="a-9C"></a>观一切人父母亲想。<a id="a-9D"></a>悉令得乐。<a id="a-9E"></a>若不得乐。<a id="a-9F"></a>我当勤心令得安乐。<a id="a-9G"></a>云何于彼而生怨对。<a id="a-9H"></a>作是观时嗔心即息。<a id="a-9I"></a>安心入禅。<a id="a-9J"></a>若睡盖多者。<a id="a-9K"></a>当勤精进策励身心。<a id="a-9L"></a>加意防拟思惟法相。<a id="a-9M"></a>分别选择善恶之法。<a id="a-9N"></a>勿令睡盖得入。<a id="a-9O"></a>又当撰择善恶之心令生法喜。<a id="a-9P"></a>心既明净睡盖自除。<a id="a-9Q"></a>莫以睡眠因缘失二世乐。<a id="a-9R"></a>徒生徒死无一可获。<a id="a-9S"></a>如入宝山空手而归。<a id="a-9T"></a>深可伤叹。<a id="a-9U"></a>当好制心善巧防御也。<a id="a-9V"></a>杖鞠贝申脚起星水洗。<a id="a-9W"></a>若掉散者应用数息。<a id="a-9X"></a>何以故。<a id="a-9Y"></a>此盖甚利。<a id="a-9Z"></a>来时不觉于久始知。<a id="a-9a"></a>今用数息。<a id="a-9b"></a>若数不成。<a id="a-9c"></a>或时中忘即知已去。<a id="a-9d"></a>觉已更数。<a id="a-9e"></a>数相成就则觉观被伏。<a id="a-9f"></a>若不治之终身被盖。<a id="a-9g"></a>若三疑在怀当作是念。<a id="a-9h"></a>我身即是大富盲儿。<a id="a-9i"></a>具足无上法身财宝。<a id="a-9j"></a>烦恼所翳道眼未开。<a id="a-9k"></a>要当修治终不放舍。<a id="a-9l"></a>又无量劫来习因何定。<a id="a-9m"></a>岂可自疑失时失利。<a id="a-9n"></a>人身难得怖心难起莫以疑惑而自毁伤。<a id="a-9o"></a>若疑师者。<a id="a-9p"></a>我今无智。<a id="a-9q"></a>上圣大人皆求其法不取其人。<a id="a-9r"></a>雪山从鬼请偈。<a id="a-9s"></a>天帝拜畜为师。<a id="a-9t"></a>大论云。<a id="a-9u"></a>不以囊臭而弃其金。<a id="a-9v"></a>慢如高山雨水不停。<a id="a-9w"></a>卑如江海万川归集。<a id="a-9x"></a>我以法故复度敬彼。<a id="a-9y"></a>普超经云。<a id="a-9z"></a>人人相见莫相平相。<a id="a-A0"></a>智如如来乃能平人。<a id="a-A1"></a>身子云。<a id="a-A2"></a>我从今去。<a id="a-A3"></a>不敢复言是人入生死是人入涅槃。<a id="a-A4"></a>即此意也。<a id="a-A5"></a>常起恭敬三世如来。<a id="a-A6"></a>师即未来诸佛。<a id="a-A7"></a>云何生疑耶。<a id="a-A8"></a>若疑法者。<a id="a-A9"></a>我法眼未开未别是非。<a id="a-AA"></a>凭信而已。<a id="a-AB"></a>佛法如海唯信能入。<a id="a-AC"></a>法华云。<a id="a-AD"></a>诸声闻等非己智分。<a id="a-AE"></a>以信故入。<a id="a-AF"></a>我之盲瞑复不信受。<a id="a-AG"></a>更何所归。<a id="a-AH"></a>长沦永溺不知出要。<a id="a-AI"></a>和伽利(云云)。<a id="a-AJ"></a>优波笈多教弟子上树(云云)。<a id="a-AK"></a>若心信法法则染心。<a id="a-AL"></a>犹豫狐疑事同覆器。<a id="a-AM"></a>问曰。<a id="a-AN"></a>五盖悉障定不。<a id="a-AO"></a>答。<a id="a-AP"></a>解者不同。<a id="a-AQ"></a>或云。<a id="a-AR"></a>无知是正障。<a id="a-AS"></a>何者。<a id="a-AT"></a>禅是门户诠次之法。<a id="a-AU"></a>知无知相乖故。<a id="a-AV"></a>疑眠盖是也。<a id="a-AW"></a>或言。<a id="a-AX"></a>散动是正障。<a id="a-AY"></a>何者。<a id="a-AZ"></a>定散相乖故。<a id="a-Aa"></a>掉悔是也。<a id="a-Ab"></a>或言。<a id="a-Ac"></a>贪嗔是正障。<a id="a-Ad"></a>何者。<a id="a-Ae"></a>禅是柔软善法。<a id="a-Af"></a>刚柔相乖故。<a id="a-Ag"></a>贪嗔是也。<a id="a-Ah"></a>如是等各据不同。<a id="a-Ai"></a>今释不然。<a id="a-Aj"></a>五盖通是障。<a id="a-Ak"></a>而随行者强弱。<a id="a-Al"></a>若人贪欲盖多。<a id="a-Am"></a>此盖是正障余者是傍。<a id="a-An"></a>四盖亦尔。<a id="a-Ao"></a>譬如四大通皆是病。<a id="a-Ap"></a>未必俱发随其动者。<a id="a-Aq"></a>正能杀人。<a id="a-Ar"></a>盖亦应尔。<a id="a-As"></a>先治于强弱者自去。<a id="a-At"></a>禅定得发(云云)。<a id="a-Au"></a>十住毗婆沙云。<a id="a-Av"></a>若人放逸者。<a id="a-Aw"></a>诸盖则覆心。<a id="a-Ax"></a>生天犹尚难。<a id="a-Ay"></a>何况于得果。<a id="a-Az"></a>若人勤精进则能裂诸盖。<a id="a-B0"></a>诸盖既裂已诸愿悉皆得。<a id="a-B1"></a>是名依事法弃盖也。<a id="a-B2"></a>问。<a id="a-B3"></a>初禅发时五盖毕竟尽不。<a id="a-B4"></a>答。<a id="a-B5"></a>此当分别。<a id="a-B6"></a>何者。<a id="a-B7"></a>离三毒为四分。<a id="a-B8"></a>贪嗔痴偏发是三分。<a id="a-B9"></a>不名为等。<a id="a-BA"></a>三分等起名为等。<a id="a-BB"></a>三毒偏起是觉观而非多。<a id="a-BC"></a>三分等起名觉观多。<a id="a-BD"></a>即是第四分也。<a id="a-BE"></a>成论呼此为刹那心。<a id="a-BF"></a>刹那心既通缘三毒三毒等起。<a id="a-BG"></a>故知刹那之心。<a id="a-BH"></a>即是善恶成也。<a id="a-BI"></a>阿毗昙明。<a id="a-BJ"></a>此刹那心起。<a id="a-BK"></a>但是无明无记。<a id="a-BL"></a>善恶未成。<a id="a-BM"></a>何以故。<a id="a-BN"></a>虽通缘三毒不正属三毒。<a id="a-BO"></a>既不正属。<a id="a-BP"></a>那得是善恶。<a id="a-BQ"></a>虽非是恶。<a id="a-BR"></a>三毒因之而起。<a id="a-BS"></a>呼此无记为因等起。<a id="a-BT"></a>而不名为善恶。<a id="a-BU"></a>此二论虽异同是明第四分也。<a id="a-BV"></a>离此四分为五盖贪嗔两分。<a id="a-BW"></a>是两盖开痴分为睡疑两盖。<a id="a-BX"></a>等分为掉悔盖。<a id="a-BY"></a>若广开四分。<a id="a-BZ"></a>一分则有二万一千烦恼。<a id="a-Ba"></a>四分合有八万四千。<a id="a-Bb"></a>约于苦谛则是八万四千法藏。<a id="a-Bc"></a>约于集谛则是八万四千尘劳门。<a id="a-Bd"></a>约于道谛则是八万四千三昧陀罗尼等。<a id="a-Be"></a>约于灭谛则是八万四千诸波罗蜜。<a id="a-Bf"></a>四分法相该深若此。<a id="a-Bg"></a>五盖理应高广。<a id="a-Bh"></a>阿毗昙那得判贪止欲界。<a id="a-Bi"></a>上地名爱上亦无嗔。<a id="a-Bj"></a>此义已为成论所难。<a id="a-Bk"></a>若上地轻贪名爱。<a id="a-Bl"></a>亦应轻嗔名恚耶。<a id="a-Bm"></a>故知覆相抑异未是通方耳。<a id="a-Bn"></a>今释五盖望于四分。<a id="a-Bo"></a>通至佛地。<a id="a-Bp"></a>上弃五盖相此是钝使五盖。<a id="a-Bq"></a>止障初禅。<a id="a-Br"></a>初禅若发此盖弃尽。<a id="a-Bs"></a>常途所论秖是此意。<a id="a-Bt"></a>利使五盖障于真谛。<a id="a-Bu"></a>如前所明空见之人计所执为实。<a id="a-Bv"></a>余是妄语。<a id="a-Bw"></a>乖之则嗔顺之则爱。<a id="a-Bx"></a>即贪嗔两盖也。<a id="a-By"></a>无明闇心谬有所执。<a id="a-Bz"></a>非明审知即睡眠盖。<a id="a-C0"></a>种种戏论见诤无益即掉悔盖。<a id="a-C1"></a>即虽无疑后方大疑。<a id="a-C2"></a>何以故。<a id="a-C3"></a>既执是实何所复疑。<a id="a-C4"></a>后若被破心生疑惑。<a id="a-C5"></a>此五覆心终不见谛。<a id="a-C6"></a>呵弃此盖盖去道发。<a id="a-C7"></a>证须陀洹。<a id="a-C8"></a>从初果去。<a id="a-C9"></a>取真为爱舍思为嗔。<a id="a-CA"></a>思惑未尽为睡。<a id="a-CB"></a>失脱忘念为掉。<a id="a-CC"></a>非无学名疑。<a id="a-CD"></a>故知五盖障真通至三果。<a id="a-CE"></a>除此五盖即是无学。<a id="a-CF"></a>复次依空起盖障俗谛理。<a id="a-CG"></a>所以者何。<a id="a-CH"></a>沈空取证以空为是。<a id="a-CI"></a>譬如贫人得少便为足。<a id="a-CJ"></a>更不愿好者。<a id="a-CK"></a>保爱此空即贪盖。<a id="a-CL"></a>憎厌生死舍而不观。<a id="a-CM"></a>即嗔盖。<a id="a-CN"></a>无为空寂不肯照假。<a id="a-CO"></a>乃至不识五种之盐。<a id="a-CP"></a>名睡盖。<a id="a-CQ"></a>空乱意众生非其境界名掉悔盖。<a id="a-CR"></a>假智不明名疑盖。<a id="a-CS"></a>此盖不弃。<a id="a-CT"></a>道种智俗谛三昧终不现前。<a id="a-CU"></a>此盖若除法眼明朗。<a id="a-CV"></a>复次依中起盖障于中道。<a id="a-CW"></a>所以者何。<a id="a-CX"></a>菩萨贪求佛法。<a id="a-CY"></a>如海吞流无有厌足。<a id="a-CZ"></a>生名爱法起顺道贪。<a id="a-Ca"></a>此名贪盖。<a id="a-Cb"></a>不喜二乘。<a id="a-Cc"></a>大树折枝不宿怨鸟。<a id="a-Cd"></a>是名嗔盖。<a id="a-Ce"></a>无明长远设使上地犹有分在。<a id="a-Cf"></a>大论云。<a id="a-Cg"></a>处处说破无明三昧者。<a id="a-Ch"></a>初虽破后更须破。<a id="a-Ci"></a>无智慧明即睡盖。<a id="a-Cj"></a>菩萨三业虽无失比佛犹有漏失。<a id="a-Ck"></a>名掉悔盖。<a id="a-Cl"></a>初后理圆而初心智慧不逮于后。<a id="a-Cm"></a>是名疑盖。<a id="a-Cn"></a>此盖不弃终不与实相相应。<a id="a-Co"></a>此盖若除真如理显。<a id="a-Cp"></a>开佛知见。<a id="a-Cq"></a>此五盖法不局在初心。<a id="a-Cr"></a>地地皆有。<a id="a-Cs"></a>唯佛究竟八万四千波罗蜜。<a id="a-Ct"></a>具足圆满到于彼岸。<a id="a-Cu"></a>故地持云。<a id="a-Cv"></a>第九离一切见清净净禅。<a id="a-Cw"></a>若得此意盖相则长。<a id="a-Cx"></a>非但欲界而已。<a id="a-Cy"></a>复次言语分别逦迆阶梯。<a id="a-Cz"></a>前钝利两盖是凡夫时所弃。<a id="a-D0"></a>俗谛上盖是二乘时所弃。<a id="a-D1"></a>障中道盖是菩萨时所弃。<a id="a-D2"></a>如此论盖后不关初。<a id="a-D3"></a>地摄二论师多明此意。<a id="a-D4"></a>果头之法不关凡夫。<a id="a-D5"></a>那可即事而修。<a id="a-D6"></a>圆释不尔。<a id="a-D7"></a>何以得知。<a id="a-D8"></a>若为上地人说。<a id="a-D9"></a>应作法性佛现法性国。<a id="a-DA"></a>为法性菩萨说之。<a id="a-DB"></a>何意相辅现此三界。<a id="a-DC"></a>为欲度此凡俗故。<a id="a-DD"></a>论此妙法使其得修。<a id="a-DE"></a>若言不尔为谁施权。<a id="a-DF"></a>权何所引。<a id="a-DG"></a>若得此意。<a id="a-DH"></a>初心凡夫能于一念圆弃诸盖。<a id="a-DI"></a>故大品云。<a id="a-DJ"></a>一切法趣欲事是趣不过。<a id="a-DK"></a>欲事尚不可得。<a id="a-DL"></a>何况当有趣不趣。<a id="a-DM"></a>释曰。<a id="a-DN"></a>趣即是有。<a id="a-DO"></a>有能趣所趣故即辩俗谛。<a id="a-DP"></a>欲事不可得即是明空。<a id="a-DQ"></a>空中无能趣所趣故即辩真谛。<a id="a-DR"></a>云何当有趣非趣。<a id="a-DS"></a>即是辩中道。<a id="a-DT"></a>当知三谛秖在一欲事耳。<a id="a-DU"></a>今更广释令义易解。<a id="a-DV"></a>云何一切法趣欲事是趣不过。<a id="a-DW"></a>欲事为法界故一切法之根本。<a id="a-DX"></a>如初起欲觉。<a id="a-DY"></a>已具诸法。<a id="a-DZ"></a>心粗不知渐渐滑利。<a id="a-Da"></a>不能制御便习其事。<a id="a-Db"></a>初试歇热习之则惯。<a id="a-Dc"></a>餐啜叵忘。<a id="a-Dd"></a>即便退戒还家求觅欲境。<a id="a-De"></a>觅不知足。<a id="a-Df"></a>或偷或劫或逼或贸。<a id="a-Dg"></a>如是等种种求欲而生罪过。<a id="a-Dh"></a>若得此境大须供养。<a id="a-Di"></a>或偷夺求财。<a id="a-Dj"></a>或杀生取适。<a id="a-Dk"></a>若其富贵纵心造罪。<a id="a-Dl"></a>若其贫穷恶念亦广。<a id="a-Dm"></a>欲罪既成适有此有。<a id="a-Dn"></a>则有生死应遍受果。<a id="a-Do"></a>随在何道欲转倍盛。<a id="a-Dp"></a>受胎之微形世世常增长。<a id="a-Dq"></a>十二因缘轮转无际。<a id="a-Dr"></a>当知一切法无不趣欲。<a id="a-Ds"></a>欲法界外更无别法。<a id="a-Dt"></a>当知一切五盖如上说者。<a id="a-Du"></a>于初一念悉皆具足。<a id="a-Dv"></a>欲为因缘生法其义可见也。<a id="a-Dw"></a>云何欲法界空。<a id="a-Dx"></a>外五尘求不可得。<a id="a-Dy"></a>内意根求不可得。<a id="a-Dz"></a>中间意识求不可得。<a id="a-E0"></a>内外合求不可得。<a id="a-E1"></a>离内外求不可得。<a id="a-E2"></a>过去欲缘求不可得。<a id="a-E3"></a>现在欲因求不可得。<a id="a-E4"></a>未来欲果求不可得。<a id="a-E5"></a>横竖求之毕竟寂静。<a id="a-E6"></a>欲即是空。<a id="a-E7"></a>欲空故。<a id="a-E8"></a>从欲所生一切法亦即是空。<a id="a-E9"></a>空亦不可得。<a id="a-EA"></a>是为观空弃利钝盖也既识己心一欲一切欲。<a id="a-EB"></a>即识一切众生亦复如是。<a id="a-EC"></a>且置余道。<a id="a-ED"></a>直就人道种种色像。<a id="a-EE"></a>种种音声。<a id="a-EF"></a>种种心行。<a id="a-EG"></a>种种依报。<a id="a-EH"></a>各各不同。<a id="a-EI"></a>当知欲因种别无量。<a id="a-EJ"></a>一人因果已自无穷。<a id="a-EK"></a>何况多人。<a id="a-EL"></a>一界如是况九法界。<a id="a-EM"></a>一法如是何况百法。<a id="a-EN"></a>譬如对寇寇是勋本。<a id="a-EO"></a>能破寇故有大功名得大富贵。<a id="a-EP"></a>无量贪欲是如来种亦复如是。<a id="a-EQ"></a>能令菩萨出生无量百千法门。<a id="a-ER"></a>多薪火猛。<a id="a-ES"></a>粪坏生华。<a id="a-ET"></a>贪欲是道。<a id="a-EU"></a>此之谓也。<a id="a-EV"></a>若断贪欲住贪欲空。<a id="a-EW"></a>何由生出一切法门。<a id="a-EX"></a>经云。<a id="a-EY"></a>不断五欲能净诸根。<a id="a-EZ"></a>如是观时俗谛五盖自然清净。<a id="a-Ea"></a>虽能如此未见欲之实性。<a id="a-Eb"></a>实非空亦复非假。<a id="a-Ec"></a>非假故岂有无量。<a id="a-Ed"></a>非空故岂有寂然。<a id="a-Ee"></a>空及假名是二皆无。<a id="a-Ef"></a>无趣无非趣。<a id="a-Eg"></a>无趣者利钝两番五盖玄除。<a id="a-Eh"></a>无非趣一番五盖除得识中道。<a id="a-Ei"></a>又一番除无所断破无所弃灭。<a id="a-Ej"></a>而四番五盖一念圆除。<a id="a-Ek"></a>破二十五有见欲实性。<a id="a-El"></a>名王三昧具一切法。<a id="a-Em"></a>是名圆观弃于圆盖。<a id="a-En"></a>如此法门名理即是。<a id="a-Eo"></a>作如此解名名字即是。<a id="a-Ep"></a>初心此观名观行即是。<a id="a-Eq"></a>如上诃色即净眼根。<a id="a-Er"></a>诃声即净耳根。<a id="a-Es"></a>诃香即净鼻根。<a id="a-Et"></a>诃味即净舌根。<a id="a-Eu"></a>诃触即净身根。<a id="a-Ev"></a>弃五盖即净意根。<a id="a-Ew"></a>六根净时名相似即是。<a id="a-Ex"></a>三惑破三谛显名分真即是。<a id="a-Ey"></a>若能尽欲盖边底名究竟即是。<a id="a-Ez"></a>圆弃欲盖既尔。<a id="a-F0"></a>弃余盖亦然。</p>
  <p id="aF1">○第四调五事者。<a id="a-F2"></a>所谓调食调眠调身调息调心。<a id="a-F3"></a>如前所喻。<a id="a-F4"></a>土水不调不任为器。<a id="a-F5"></a>五事不善不得入禅。<a id="a-F6"></a>眠食两事就定外调之。<a id="a-F7"></a>三事就入出住调之。<a id="a-F8"></a>调食者增病增眠增烦恼等食。<a id="a-F9"></a>则不应食也。<a id="a-FA"></a>安身愈疾之物是所应食。<a id="a-FB"></a>略而言之。<a id="a-FC"></a>不饥不饱是食调相。<a id="a-FD"></a>尼揵经曰。<a id="a-FE"></a>啖食太过体难回动。<a id="a-FF"></a>窳惰懈怠所食难消。<a id="a-FG"></a>失二世利。<a id="a-FH"></a>睡眠自受苦迷闷难醒寤。<a id="a-FI"></a>调眠者。<a id="a-FJ"></a>眠是眼食不可苦节。<a id="a-FK"></a>增于心数。<a id="a-FL"></a>损失功夫复不可恣。<a id="a-FM"></a>上诃盖中一向除弃。<a id="a-FN"></a>为正入定障故。<a id="a-FO"></a>此中在散心时从容四大故。<a id="a-FP"></a>各有其意。<a id="a-FQ"></a>略而言之。<a id="a-FR"></a>不节不恣是眠调相。<a id="a-FS"></a>三事合调者。<a id="a-FT"></a>三事相依不得相离。<a id="a-FU"></a>如初受胎一暖二命三识。<a id="a-FV"></a>暖是遗体之色。<a id="a-FW"></a>命是气息报风连持。<a id="a-FX"></a>识是一期心主。<a id="a-FY"></a>托胎即有三事。<a id="a-FZ"></a>三事增长七日一变。<a id="a-Fa"></a>三十八七日竟三事出生名婴儿。<a id="a-Fb"></a>三事停住名壮年。<a id="a-Fc"></a>三事衰微名为老。<a id="a-Fd"></a>三事灭坏名为死。<a id="a-Fe"></a>三事始终不得相离。<a id="a-Ff"></a>须合调也。<a id="a-Fg"></a>初入定时调身令不宽不急调息。<a id="a-Fh"></a>令不涩不滑。<a id="a-Fi"></a>调心令不沈不浮。<a id="a-Fj"></a>调粗入细住禅中。<a id="a-Fk"></a>随不调处觉当检校调使安隐。<a id="a-Fl"></a>如调弦入弄后不成曲。<a id="a-Fm"></a>即知弦轸差异。<a id="a-Fn"></a>觉而改之。<a id="a-Fo"></a>若欲出定从细至粗。<a id="a-Fp"></a>备如次第禅门也。<a id="a-Fq"></a>若能调凡夫三事变为圣人三法。<a id="a-Fr"></a>色为发戒之由。<a id="a-Fs"></a>息为入定之门。<a id="a-Ft"></a>心为生慧之因。<a id="a-Fu"></a>此戒能舍恶趣凡鄙之身。<a id="a-Fv"></a>成办圣人六度满足法身。<a id="a-Fw"></a>此息能变散动恶觉。<a id="a-Fx"></a>即成禅悦法喜因禅发慧。<a id="a-Fy"></a>圣人以之为命。<a id="a-Fz"></a>此心即能改生死心为菩提心真常圣识。<a id="a-G0"></a>始此三法合成圣胎。<a id="a-G1"></a>始从初心终至后心。<a id="a-G2"></a>唯此三法不得相离(云云)。<a id="a-G3"></a>观心调五事者。<a id="a-G4"></a>如前法喜禅悦为食也。<a id="a-G5"></a>初观真谛所生定慧。<a id="a-G6"></a>多为入空消净诸法。<a id="a-G7"></a>此是饥相。<a id="a-G8"></a>法华云。<a id="a-G9"></a>饥饿羸瘦体生疮癣也。<a id="a-GA"></a>第二观俗谛所生定慧。<a id="a-GB"></a>多是扶俗假立诸法。<a id="a-GC"></a>名为饱相。<a id="a-GD"></a>故云历劫修行恒沙佛法。<a id="a-GE"></a>是二观饥饱不调。<a id="a-GF"></a>中道禅悦法喜。<a id="a-GG"></a>调和中适无二边之偏。<a id="a-GH"></a>是名不饥不饱(云云)。<a id="a-GI"></a>调眠者空观未破无明。<a id="a-GJ"></a>无明与空合。<a id="a-GK"></a>沈空保住。<a id="a-GL"></a>眠相则多。<a id="a-GM"></a>出假分别伏无明。<a id="a-GN"></a>眠相则少。<a id="a-GO"></a>今中道观从容。<a id="a-GP"></a>若断无明一切善法则无生处。<a id="a-GQ"></a>尘劳之俦是如来种。<a id="a-GR"></a>不断痴爱起诸明脱。<a id="a-GS"></a>若恣无明无上佛道何由得成。<a id="a-GT"></a>经云。<a id="a-GU"></a>无明转即变为明。<a id="a-GV"></a>行于非道通达佛道。<a id="a-GW"></a>无明性明性无二无别。<a id="a-GX"></a>岂可断无明性更修明性耶。<a id="a-GY"></a>不住调伏不住不调伏。<a id="a-GZ"></a>即是理观调眠也。<a id="a-Ga"></a>合调三事即为三番。<a id="a-Gb"></a>大经云。<a id="a-Gc"></a>六波罗蜜满足之身。<a id="a-Gd"></a>调如此身令不宽不急。<a id="a-Ge"></a>大品云。<a id="a-Gf"></a>乐说辩卒起是为魔事。<a id="a-Gg"></a>不卒起亦是魔事。<a id="a-Gh"></a>卒起者卒行六度是急。<a id="a-Gi"></a>卒放舍是宽。<a id="a-Gj"></a>不急不宽是身调相。<a id="a-Gk"></a>调息者。<a id="a-Gl"></a>以禅悦法喜慧命为息。<a id="a-Gm"></a>如大品云。<a id="a-Gn"></a>般若非利非钝。<a id="a-Go"></a>若钝名为涩。<a id="a-Gp"></a>若利即名滑。<a id="a-Gq"></a>不钝不利名息调相。<a id="a-Gr"></a>调心者。<a id="a-Gs"></a>菩提心难得是为沈。<a id="a-Gt"></a>菩提心易得名为浮。<a id="a-Gu"></a>非难非易是为调相。<a id="a-Gv"></a>次约三观调三事者。<a id="a-Gw"></a>以微妙善心为菩提心。<a id="a-Gx"></a>如前明四种菩提心。<a id="a-Gy"></a>若三藏通教为断结入空以真为证。<a id="a-Gz"></a>此心为沈。<a id="a-H0"></a>若别教化他出假分别药病。<a id="a-H1"></a>广识法门发菩提心。<a id="a-H2"></a>此心为浮。<a id="a-H3"></a>若圆教观实相理双遮双照。<a id="a-H4"></a>非空故不沈非假故不浮。<a id="a-H5"></a>发如是心名为调相。<a id="a-H6"></a>调身者通教断惑明六度为急。<a id="a-H7"></a>别教出假分别为宽。<a id="a-H8"></a>中道不依二边为不宽不急也。<a id="a-H9"></a>调息者通教慧命入空为滑。<a id="a-HA"></a>别教入假为涩。<a id="a-HB"></a>中道不依二边为不涩不滑。<a id="a-HC"></a>复次约三观各各调者。<a id="a-HD"></a>初观止身息心为急滑沈。<a id="a-HE"></a>次观身息心为宽涩浮。<a id="a-HF"></a>若能中适即成方便得入真谛也。<a id="a-HG"></a>第二观止身息心为急滑沈。<a id="a-HH"></a>观身息心为宽涩浮。<a id="a-HI"></a>能止观中适则成方便。<a id="a-HJ"></a>发道种智见俗谛理(云云)。<a id="a-HK"></a>中道止身息心为急滑沈。<a id="a-HL"></a>观身息心为宽涩浮。<a id="a-HM"></a>若能中适止观从容。<a id="a-HN"></a>即成方便得入中道见实相理也。<a id="a-HO"></a>行者善调三事令托圣胎。<a id="a-HP"></a>如即行心未有所属。<a id="a-HQ"></a>应当勤心和会方便智度父母托于圣胎岂可托地狱三途人天之胎耶。</p>
  <p id="aHR">○第五行五法者。<a id="a-HS"></a>所谓欲精进念巧慧一心。<a id="a-HT"></a>前喻陶师众事悉整。<a id="a-HU"></a>而不肯作作不殷勤。<a id="a-HV"></a>不存作法作不巧便。<a id="a-HW"></a>作不专一则事无成。<a id="a-HX"></a>今亦如是。<a id="a-HY"></a>上二十法虽备。<a id="a-HZ"></a>若无乐欲希慕。<a id="a-Ha"></a>身心苦策。<a id="a-Hb"></a>念想方便。<a id="a-Hc"></a>一心决志者。<a id="a-Hd"></a>止观无由现前。<a id="a-He"></a>若能欣习无厌晓夜匪懈。<a id="a-Hf"></a>念念相续。<a id="a-Hg"></a>善得其意一心无异。<a id="a-Hh"></a>此人能进前路。<a id="a-Hi"></a>一心譬船柁。<a id="a-Hj"></a>巧慧如点头。<a id="a-Hk"></a>三种如篙橹。<a id="a-Hl"></a>若少一事则不安隐。<a id="a-Hm"></a>又如飞鸟以眼视以尾制以翅前。<a id="a-Hn"></a>无此五法事禅尚难。<a id="a-Ho"></a>何况理定。<a id="a-Hp"></a>当知五法通为小大事理。<a id="a-Hq"></a>而作方便也。<a id="a-Hr"></a>成论用四支为方便一心为定体。<a id="a-Hs"></a>若然者四禅皆有一心。<a id="a-Ht"></a>一心无异。<a id="a-Hu"></a>云何判四禅之别。<a id="a-Hv"></a>今不用此。<a id="a-Hw"></a>若璎珞云五支皆方便。<a id="a-Hx"></a>第六默然为定体。<a id="a-Hy"></a>四禅俱有默然亦难分别。<a id="a-Hz"></a>若毗昙用五法为方便。<a id="a-I0"></a>五支皆为定体。<a id="a-I1"></a>所以有四禅通别之异。<a id="a-I2"></a>一心为通体初支为别体。<a id="a-I3"></a>故云觉观俱禅乃至舍俱禅。<a id="a-I4"></a>别支与一心同起。<a id="a-I5"></a>得简一心有深浅异。<a id="a-I6"></a>释论同此说。<a id="a-I7"></a>今亦用之。<a id="a-I8"></a>论文解五法者。<a id="a-I9"></a>欲者。<a id="a-IA"></a>欲从欲界到初禅。<a id="a-IB"></a>精进者欲界难过。<a id="a-IC"></a>若不精进不能得出。<a id="a-ID"></a>如叛还本国界首难度。<a id="a-IE"></a>故论云。<a id="a-IF"></a>施戒忍世间常法。<a id="a-IG"></a>如客主之礼法应供给。<a id="a-IH"></a>见作恶者被治不敢为罪。<a id="a-II"></a>或少力故而忍故不须精进。<a id="a-IJ"></a>今欲生般若要因禅定必须大精进身心急着。<a id="a-IK"></a>尔乃成办。<a id="a-IL"></a>如佛说血肉脂髓皆使竭尽。<a id="a-IM"></a>但令皮骨在不舍精进。<a id="a-IN"></a>乃得禅定智慧。<a id="a-IO"></a>得是三事众事皆办。<a id="a-IP"></a>是故须大精进也。<a id="a-IQ"></a>念者。<a id="a-IR"></a>常念初禅不念余事。<a id="a-IS"></a>慧者。<a id="a-IT"></a>分别初禅尊重可贵。<a id="a-IU"></a>欲界欺诳可恶。<a id="a-IV"></a>初禅为攀上胜妙出。<a id="a-IW"></a>欲界为厌下苦粗障。<a id="a-IX"></a>因果合论则有十二观。<a id="a-IY"></a>若依此言与外道六行同。<a id="a-IZ"></a>但外道专为求禅。<a id="a-Ia"></a>今佛弟子用邪相入正相。<a id="a-Ib"></a>无漏心修还成正法。<a id="a-Ic"></a>是为巧慧。<a id="a-Id"></a>一心者。<a id="a-Ie"></a>修此法时。<a id="a-If"></a>一心专志更不余缘。<a id="a-Ig"></a>决定一心非是入定一心也。<a id="a-Ih"></a>复次欲者欲从生死而入涅槃。<a id="a-Ii"></a>精进者不杂有漏名精。<a id="a-Ij"></a>一向专求名进。<a id="a-Ik"></a>念者但念涅槃寂灭不念余事。<a id="a-Il"></a>巧慧者分别生死过患贤圣所呵。<a id="a-Im"></a>涅槃安乐圣所称叹。<a id="a-In"></a>一心者决定怖畏修八圣道直去不回。<a id="a-Io"></a>是为方便而得入真。<a id="a-Ip"></a>复次欲者欲广化众生成就佛法。<a id="a-Iq"></a>精进者虽众生性多佛法长远誓无退悔。<a id="a-Ir"></a>念者悲心彻骨如母念子。<a id="a-Is"></a>方便者巧知诸病明识法药。<a id="a-It"></a>逗会适宜。<a id="a-Iu"></a>一心者决定化他誓令度脱。<a id="a-Iv"></a>心不异不二。<a id="a-Iw"></a>复次欲者如萨陀波仑。<a id="a-Ix"></a>欲闻般若不自惜身命。<a id="a-Iy"></a>精进者为闻般若故七日七夜闲林悲泣。<a id="a-Iz"></a>七岁行立不坐不卧。<a id="a-J0"></a>念者常念我何时当闻般若更无余念。<a id="a-J1"></a>巧慧者虽有留难留难不能难。<a id="a-J2"></a>如卖身魔不能蔽。<a id="a-J3"></a>隐水更能刺血转魔事为佛事即巧慧。<a id="a-J4"></a>一心者决志不移不复二念也。<a id="a-J5"></a>复次重说欲者。<a id="a-J6"></a>欲从二边正入中道。<a id="a-J7"></a>不杂二边为精。<a id="a-J8"></a>任运流入为进。<a id="a-J9"></a>系缘法界一念法界为念。<a id="a-JA"></a>修中观方便名善巧。<a id="a-JB"></a>息于二边心水澄清。<a id="a-JC"></a>能知世间生灭法相不二其心。<a id="a-JD"></a>清净常一能见般若也。<a id="a-JE"></a>此二十五法通为一切禅慧方便。<a id="a-JF"></a>诸观不同故方便亦转。<a id="a-JG"></a>譬如曲弄既别。<a id="a-JH"></a>调弦亦别。<a id="a-JI"></a>若细分别则有无量方便。<a id="a-JJ"></a>文繁不载可以意得。<a id="a-JK"></a>今用此二十五法为定外方便。<a id="a-JL"></a>亦名远方便。<a id="a-JM"></a>因是调心豁然见理。<a id="a-JN"></a>见理之时谁论内外。<a id="a-JO"></a>岂有远近。<a id="a-JP"></a>大品云。<a id="a-JQ"></a>非内观得是智慧。<a id="a-JR"></a>非外观非内外观。<a id="a-JS"></a>不离外观不离内观及内外观。<a id="a-JT"></a>亦不以无观得是智慧。<a id="a-JU"></a>今且约此明外方便也。<a id="a-JV"></a>然不可定执而生是非。<a id="a-JW"></a>若解此意沉浮得所。<a id="a-JX"></a>内外俱成方便。<a id="a-JY"></a>若不得意俱非方便也。</p>
 </body>
</html>