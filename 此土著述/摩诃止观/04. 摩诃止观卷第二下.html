<!doctype html>
<html id="z3IBWZc1NE" data-ver="934">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第二下</h1>
  <p id="a2">次观六作行檀者。<a id="a-3"></a>观未念行欲行行行已。<a id="a-4"></a>四运迟速皆不可得。<a id="a-5"></a>亦不见不可得。<a id="a-6"></a>反观觉心不外来。<a id="a-7"></a>不内出不中间。<a id="a-8"></a>不常自有。<a id="a-9"></a>无行无行者毕竟空寂。<a id="a-A"></a>而由心运役故有去来。<a id="a-B"></a>或为毁戒或为诳他。<a id="a-C"></a>或为眷属或为胜彼。<a id="a-D"></a>或为义让或为善禅。<a id="a-E"></a>或为涅槃或为慈悲。<a id="a-F"></a>舍六尘运六作。<a id="a-G"></a>方便去来举足下足皆如幻化。<a id="a-H"></a>恍[怡-台+兩]虚忽亡能亡所。<a id="a-I"></a>千里之路不谓为遥。<a id="a-J"></a>数步之地不谓为近。<a id="a-K"></a>凡有所作不唐其功。<a id="a-L"></a>不望其报。<a id="a-M"></a>如此住檀摄成一切恒沙佛法。<a id="a-N"></a>具摩诃衍能到彼岸。<a id="a-O"></a>又观一运心十法具足。<a id="a-P"></a>一不定一故得为十。<a id="a-Q"></a>十不定十故得为一。<a id="a-R"></a>非一非十双照一十。<a id="a-S"></a>一念心中具足三谛。<a id="a-T"></a>住坐卧语默作作。<a id="a-U"></a>亦复如是。<a id="a-V"></a>准前可知。<a id="a-W"></a>故法华云。<a id="a-X"></a>又见佛子名衣上服。<a id="a-Y"></a>以用布施以求佛道。<a id="a-Z"></a>即此义也。<a id="a-a"></a>前约十二事共论檀。<a id="a-b"></a>今约一一事各各论六。<a id="a-c"></a>行者行时以大悲眼观众生。<a id="a-d"></a>不得众生相。<a id="a-e"></a>众生于菩萨得无怖畏。<a id="a-f"></a>是为行中檀。<a id="a-g"></a>于众生无所伤损不得罪福相。<a id="a-h"></a>是名尸。<a id="a-i"></a>行时心想不起。<a id="a-j"></a>亦无动摇无有住处。<a id="a-k"></a>阴入界等亦悉不动。<a id="a-l"></a>是名忍。<a id="a-m"></a>行时不得举足下足。<a id="a-n"></a>心无前思后觉。<a id="a-o"></a>一切法中无生住灭。<a id="a-p"></a>是名精进。<a id="a-q"></a>不得身心生死涅槃。<a id="a-r"></a>一切法中无受念着不味不乱。<a id="a-s"></a>是名禅。<a id="a-t"></a>行时头等六分如云如影梦幻响化。<a id="a-u"></a>无生灭断常。<a id="a-v"></a>阴界入空寂无缚无脱。<a id="a-w"></a>是名般若。<a id="a-x"></a>具如首楞严中广说。<a id="a-y"></a>又行中寂然有定相。<a id="a-z"></a>若不察之于定生染贪着禅味。<a id="a-10"></a>今观定心。<a id="a-11"></a>心尚无心定在何处。<a id="a-12"></a>当知此定从颠倒生。<a id="a-13"></a>如是观时不见于空及与不空。<a id="a-14"></a>即破定相不生贪着。<a id="a-15"></a>以方便生是菩萨解。<a id="a-16"></a>行者未悟或计我能观心。<a id="a-17"></a>谓是妙慧。<a id="a-18"></a>着慧自高是名智障。<a id="a-19"></a>同彼外道不得解脱。<a id="a-1A"></a>即反照能观之心不见住处亦无起灭。<a id="a-1B"></a>毕竟无有观者及非观者。<a id="a-1C"></a>观者既无。<a id="a-1D"></a>谁观诸法。<a id="a-1E"></a>不得观心者即离观想。<a id="a-1F"></a>大论云。<a id="a-1G"></a>念想观已除戏论心皆灭。<a id="a-1H"></a>无量众罪除清净心常一。<a id="a-1I"></a>如是尊妙人则能见般若。<a id="a-1J"></a>大集云。<a id="a-1K"></a>观于心心。<a id="a-1L"></a>即此意也。<a id="a-1M"></a>如是行中具三三昧。<a id="a-1N"></a>初观破一切种种有相。<a id="a-1O"></a>不见内外即空三昧。<a id="a-1P"></a>次观能坏空相。<a id="a-1Q"></a>名无相三昧。<a id="a-1R"></a>后观不见作者即无作三昧。<a id="a-1S"></a>又破三倒三毒越三有流。<a id="a-1T"></a>伏四魔怨成波罗蜜。<a id="a-1U"></a>摄受法界增长具足一切法门。<a id="a-1V"></a>岂止六度三三昧而已矣。<a id="a-1W"></a>若于行中具足一切法者。<a id="a-1X"></a>余十一事亦复如是。<a id="a-1Y"></a>次更历六尘中竞持谨洁。<a id="a-1Z"></a>如擎油钵一渧不倾。<a id="a-1a"></a>又于六作中。<a id="a-1b"></a>威仪肃肃进退有序。<a id="a-1c"></a>但名持戒。<a id="a-1d"></a>持戒果报升出受乐。<a id="a-1e"></a>非是三昧不名波罗蜜。<a id="a-1f"></a>若得观慧于十二事尸罗自成。<a id="a-1g"></a>谓观未见色欲见见见已四运心。<a id="a-1h"></a>种种推求不得所起之心。<a id="a-1i"></a>亦不得能观之心。<a id="a-1j"></a>不内外无去来寂无生灭(其一)能如是观身口七支净若虚空。<a id="a-1k"></a>是持不缺不破不穿三种律仪戒。<a id="a-1l"></a>破四运诸恶觉观。<a id="a-1m"></a>即持不杂戒也。<a id="a-1n"></a>不为四运所乱。<a id="a-1o"></a>即持定共戒也。<a id="a-1p"></a>四运心不起。<a id="a-1q"></a>即持道共戒也。<a id="a-1r"></a>分别种种四运无滞。<a id="a-1s"></a>即持无著戒也。<a id="a-1t"></a>分别四运不谬。<a id="a-1u"></a>即持智所赞戒也。<a id="a-1v"></a>知四运摄一切法。<a id="a-1w"></a>即持大乘自在戒也。<a id="a-1x"></a>识四运四德。<a id="a-1y"></a>即持究竟戒(其二)心既明净双遮二边。<a id="a-1z"></a>正入中道双照二谛。<a id="a-20"></a>不思议佛之境界具足无减(其三)色者色法受者不可得。<a id="a-21"></a>三事皆亡即檀。<a id="a-22"></a>于色色者安心不动名忍。<a id="a-23"></a>色色者无染无间名毗梨耶。<a id="a-24"></a>不为色色者所乱名禅。<a id="a-25"></a>色色者如幻如化名般若。<a id="a-26"></a>色色者如虚空名空三昧。<a id="a-27"></a>不得此空名无相三昧。<a id="a-28"></a>无能无所名无作三昧。<a id="a-29"></a>何但三谛六度三空。<a id="a-2A"></a>一切恒沙佛法皆例可解。<a id="a-2B"></a>观色尘既尔。<a id="a-2C"></a>余五尘亦然。<a id="a-2D"></a>六受六作亦如是。<a id="a-2E"></a>法华云。<a id="a-2F"></a>又见佛子威仪具足以求佛道。<a id="a-2G"></a>即此义也。<a id="a-2H"></a>次历忍善者。<a id="a-2I"></a>还约作受皆有违顺。<a id="a-2J"></a>顺是可意。<a id="a-2K"></a>违不可意。<a id="a-2L"></a>于违不嗔于顺不爱。<a id="a-2M"></a>无见无见者。<a id="a-2N"></a>无作无作者。<a id="a-2O"></a>皆如上说。<a id="a-2P"></a>次历精进善。<a id="a-2Q"></a>旧云。<a id="a-2R"></a>精进无别体但笃众行。<a id="a-2S"></a>义而推之应有别体。<a id="a-2T"></a>例无明通入众使更别有无明。<a id="a-2U"></a>今且寄诵经勤策其心。<a id="a-2V"></a>以拟精进。<a id="a-2W"></a>昼夜不亏乃得滑利。<a id="a-2X"></a>而非三昧慧。<a id="a-2Y"></a>今观气息触七处和合出声如响。<a id="a-2Z"></a>不内不外无能诵所诵。<a id="a-2a"></a>悉以四运推检。<a id="a-2b"></a>于尘不起受者。<a id="a-2c"></a>于缘不生作者。<a id="a-2d"></a>烦恼不间诵说。<a id="a-2e"></a>念念流入大涅槃海。<a id="a-2f"></a>是名精进(云云)。<a id="a-2g"></a>次历诸禅。<a id="a-2h"></a>根本九想背舍等。<a id="a-2i"></a>但是禅非波罗蜜。<a id="a-2j"></a>观入定四运尚不见心。<a id="a-2k"></a>何处有定。<a id="a-2l"></a>即达禅实相。<a id="a-2m"></a>以禅摄一切法。<a id="a-2n"></a>故论第五解八想竟。<a id="a-2o"></a>明十力四无所畏一切法。<a id="a-2p"></a>诸论师不达玄旨。<a id="a-2q"></a>咸谓论误未应说此。<a id="a-2r"></a>此是论主明八想作摩诃衍相。<a id="a-2s"></a>故广释诸法耳(云云)。<a id="a-2t"></a>次历智慧者。<a id="a-2u"></a>释论八种解般若。<a id="a-2v"></a>今且约世智用观六受六作。<a id="a-2w"></a>四运推世智叵得。<a id="a-2x"></a>皆如上说。<a id="a-2y"></a>约余一切善法亦如是。<a id="a-2z"></a>问。<a id="a-30"></a>若一法摄一切法者。<a id="a-31"></a>但用观即足。<a id="a-32"></a>何须用止。<a id="a-33"></a>一度即足。<a id="a-34"></a>何用五度耶。<a id="a-35"></a>答。<a id="a-36"></a>六度宛转相成。<a id="a-37"></a>如被甲入阵不可不密(云云)。<a id="a-38"></a>观如灯止如密室。<a id="a-39"></a>浣衣刈草等(云云)。<a id="a-3A"></a>又般若为法界遍摄一切。<a id="a-3B"></a>亦不须余法。<a id="a-3C"></a>余法为法界亦摄一切。<a id="a-3D"></a>亦不须般若。<a id="a-3E"></a>又般若即诸法。<a id="a-3F"></a>诸法即般若无二无别(云云)</p>
  <p id="a3G">○三以随自意历诸恶事者。<a id="a-3H"></a>夫善恶无定。<a id="a-3I"></a>如诸蔽为恶事度为善。<a id="a-3J"></a>人天报尽还堕三涂已复是恶。<a id="a-3K"></a>何以故。<a id="a-3L"></a>蔽度俱非动出体皆是恶。<a id="a-3M"></a>二乘出苦名之为善。<a id="a-3N"></a>二乘虽善但能自度。<a id="a-3O"></a>非善人相。<a id="a-3P"></a>大论云。<a id="a-3Q"></a>宁起恶癞野干心。<a id="a-3R"></a>不生声闻辟支佛意。<a id="a-3S"></a>当知生死涅槃俱复是恶。<a id="a-3T"></a>六度菩萨慈悲兼济。<a id="a-3U"></a>此乃称善。<a id="a-3V"></a>虽能兼济如毒器贮食食则杀人。<a id="a-3W"></a>已复是恶。<a id="a-3X"></a>三乘同断。<a id="a-3Y"></a>此乃称好。<a id="a-3Z"></a>而不见别理还属二边。<a id="a-3a"></a>无明未吐已复是恶。<a id="a-3b"></a>别教为善。<a id="a-3c"></a>虽见别理犹带方便不能称理。<a id="a-3d"></a>大经云。<a id="a-3e"></a>自此之前我等皆名邪见人也。<a id="a-3f"></a>邪岂非恶。<a id="a-3g"></a>唯圆法名为善。<a id="a-3h"></a>善顺实相名为道。<a id="a-3i"></a>背实相名非道。<a id="a-3j"></a>若达诸恶非恶皆是实相。<a id="a-3k"></a>即行于非道通达佛道。<a id="a-3l"></a>若于佛道生着不消甘露。<a id="a-3m"></a>道成非道。<a id="a-3n"></a>如此论善恶其义则通。<a id="a-3o"></a>今就别明善恶。<a id="a-3p"></a>事度是善。<a id="a-3q"></a>诸蔽为恶。<a id="a-3r"></a>善法用观已如上说就恶明观今当说。<a id="a-3s"></a>前虽观善其蔽不息。<a id="a-3t"></a>烦恼浩然无时不起。<a id="a-3u"></a>若观于他恶亦无量。<a id="a-3v"></a>故修一切世间不可乐想时。<a id="a-3w"></a>则不见好人无好国土纯诸蔽恶而自缠裹。<a id="a-3x"></a>纵不全有蔽而偏起不善。<a id="a-3y"></a>或多悭贪或多犯戒。<a id="a-3z"></a>多嗔多怠多嗜酒味。<a id="a-40"></a>根性易夺必有过患。<a id="a-41"></a>其谁无失。<a id="a-42"></a>出家离世行犹不备。<a id="a-43"></a>白衣受欲非行道人。<a id="a-44"></a>恶是其分。<a id="a-45"></a>罗汉残习。<a id="a-46"></a>何况凡夫。<a id="a-47"></a>凡夫若纵恶蔽。<a id="a-48"></a>摧折俯坠永无出期。<a id="a-49"></a>当于恶中而修观慧。<a id="a-4A"></a>如佛世时在家之人。<a id="a-4B"></a>带妻挟子。<a id="a-4C"></a>官方俗务皆能得道。<a id="a-4D"></a>央掘摩罗弥杀弥慈。<a id="a-4E"></a>只陀末利唯酒唯戒。<a id="a-4F"></a>和须蜜多淫而梵行。<a id="a-4G"></a>提婆达多邪见即正。<a id="a-4H"></a>若诸恶中一向是恶。<a id="a-4I"></a>不得修道者。<a id="a-4J"></a>如此诸人永作凡夫。<a id="a-4K"></a>以恶中有道故。<a id="a-4L"></a>虽行众蔽而得成圣。<a id="a-4M"></a>故知恶不妨道。<a id="a-4N"></a>又道不妨恶。<a id="a-4O"></a>须陀洹人淫欲转盛。<a id="a-4P"></a>毕陵尚慢。<a id="a-4Q"></a>身子生嗔。<a id="a-4R"></a>于其无漏有何损益。<a id="a-4S"></a>譬如虚空中明暗不相除显出佛菩提。<a id="a-4T"></a>即此意也。<a id="a-4U"></a>若人性多贪欲秽浊炽盛。<a id="a-4V"></a>虽对治折伏弥更增剧。<a id="a-4W"></a>但恣趣向。<a id="a-4X"></a>何以故。<a id="a-4Y"></a>蔽若不起不得修观。<a id="a-4Z"></a>譬如纶钓鱼强绳弱不可争牵。<a id="a-4a"></a>但令钩饵入口。<a id="a-4b"></a>随其远近任纵沉浮不久收获。<a id="a-4c"></a>于蔽修观亦复如是。<a id="a-4d"></a>蔽即恶鱼。<a id="a-4e"></a>观即钩饵。<a id="a-4f"></a>若无鱼者钩饵无用。<a id="a-4g"></a>但使有鱼多大唯佳。<a id="a-4h"></a>皆以钩饵随之不舍。<a id="a-4i"></a>此蔽不久堪任乘御。<a id="a-4j"></a>云何为观。<a id="a-4k"></a>若贪欲起。<a id="a-4l"></a>谛观贪欲有四种相。<a id="a-4m"></a>未贪欲。<a id="a-4n"></a>欲贪欲。<a id="a-4o"></a>正贪欲。<a id="a-4p"></a>贪欲已。<a id="a-4q"></a>为当未贪欲灭欲贪欲生。<a id="a-4r"></a>为当未贪欲不灭欲贪欲生。<a id="a-4s"></a>亦灭亦不灭欲贪欲生。<a id="a-4t"></a>非灭非不灭欲贪欲生。<a id="a-4u"></a>若未灭欲生。<a id="a-4v"></a>为即为离。<a id="a-4w"></a>即灭而生。<a id="a-4x"></a>生灭相违。<a id="a-4y"></a>若离而生。<a id="a-4z"></a>生则无因。<a id="a-50"></a>未贪不灭而欲生者。<a id="a-51"></a>为即为离。<a id="a-52"></a>若即即二生相并生则无穷。<a id="a-53"></a>若离生亦无因。<a id="a-54"></a>若亦灭亦不灭而欲生者。<a id="a-55"></a>若从灭生不须亦不灭。<a id="a-56"></a>若从不灭生不须亦灭。<a id="a-57"></a>不定之因那生定果。<a id="a-58"></a>若其体一其性相违。<a id="a-59"></a>若其体异本不相关。<a id="a-5A"></a>若非灭非不灭而欲贪生。<a id="a-5B"></a>双非之处为有为无若双非是有何谓双非。<a id="a-5C"></a>若双非是无无那能生。<a id="a-5D"></a>如是四句不见欲贪欲生。<a id="a-5E"></a>还转四句不见未贪欲灭。<a id="a-5F"></a>欲贪欲生。<a id="a-5G"></a>不生。<a id="a-5H"></a>亦生亦不生非生非不生。<a id="a-5I"></a>亦如上说。<a id="a-5J"></a>观贪欲蔽毕竟空寂。<a id="a-5K"></a>双照分明。<a id="a-5L"></a>皆如上说。<a id="a-5M"></a>是名钩饵。<a id="a-5N"></a>若蔽恒起此观恒照。<a id="a-5O"></a>亦不见起亦不见照而起而照(其一)又观此蔽因何尘起。<a id="a-5P"></a>色耶余耶。<a id="a-5Q"></a>因何作起。<a id="a-5R"></a>行耶余耶。<a id="a-5S"></a>若因于色。<a id="a-5T"></a>为未见欲见见见已。<a id="a-5U"></a>若因于行。<a id="a-5V"></a>未行欲行行行已。<a id="a-5W"></a>为何事起。<a id="a-5X"></a>为毁戒耶。<a id="a-5Y"></a>为眷属耶。<a id="a-5Z"></a>为虚诳耶。<a id="a-5a"></a>为嫉妒耶。<a id="a-5b"></a>为仁让耶。<a id="a-5c"></a>为善禅耶。<a id="a-5d"></a>为涅槃耶。<a id="a-5e"></a>为四德耶。<a id="a-5f"></a>为六度为三三昧耶。<a id="a-5g"></a>为恒沙佛法耶(其二)如是观时于尘无受者。<a id="a-5h"></a>于缘无作者。<a id="a-5i"></a>而于尘受根缘双照分明。<a id="a-5j"></a>幻化与空及以法性不相妨碍。<a id="a-5k"></a>所以者何。<a id="a-5l"></a>若蔽碍法性。<a id="a-5m"></a>法性应破坏。<a id="a-5n"></a>若法性碍蔽。<a id="a-5o"></a>蔽应不得起。<a id="a-5p"></a>当知蔽即法性。<a id="a-5q"></a>蔽起即法性起。<a id="a-5r"></a>蔽息即法性息。<a id="a-5s"></a>无行经云。<a id="a-5t"></a>贪欲即是道。<a id="a-5u"></a>恚痴亦如是。<a id="a-5v"></a>如是三法中具一切佛法。<a id="a-5w"></a>若人离贪欲而更求菩提。<a id="a-5x"></a>譬如天与地。<a id="a-5y"></a>贪欲即菩提。<a id="a-5z"></a>净名云。<a id="a-60"></a>行于非道通达佛道。<a id="a-61"></a>一切众生即菩提相不可复得。<a id="a-62"></a>即涅槃相不可复灭。<a id="a-63"></a>为增上慢说离淫怒痴名为解脱。<a id="a-64"></a>无增上慢者说淫怒痴性即是解脱。<a id="a-65"></a>一切尘劳是如来种。<a id="a-66"></a>山海色味无二无别。<a id="a-67"></a>即观诸恶不可思议理也(其三)常修观慧与蔽理相应。<a id="a-68"></a>譬如形影。<a id="a-69"></a>是名观行位。<a id="a-6A"></a>能于一切恶法世间产业。<a id="a-6B"></a>皆与实观不相违背。<a id="a-6C"></a>是相似位。<a id="a-6D"></a>进入铜轮破蔽根本。<a id="a-6E"></a>本谓无明。<a id="a-6F"></a>本倾枝折显出佛性。<a id="a-6G"></a>是分证真实位。<a id="a-6H"></a>乃至诸佛尽蔽源底名究竟位。<a id="a-6I"></a>于贪蔽中竖具六即横具诸度。<a id="a-6J"></a>一切法例如上(云云)。<a id="a-6K"></a>次观嗔蔽。<a id="a-6L"></a>若人多嗔郁郁勃勃相续恒起。<a id="a-6M"></a>断不得断伏亦不伏。<a id="a-6N"></a>当恣任其起照以止观。<a id="a-6O"></a>观四种相嗔从何生。<a id="a-6P"></a>若不得其生亦不得其灭。<a id="a-6Q"></a>历十二事嗔从谁生。<a id="a-6R"></a>谁是嗔者。<a id="a-6S"></a>所嗔者谁。<a id="a-6T"></a>如是观时不得嗔。<a id="a-6U"></a>来去足迹。<a id="a-6V"></a>相貌空寂。<a id="a-6W"></a>观嗔十法界观嗔四德。<a id="a-6X"></a>如上说(云云)。<a id="a-6Y"></a>是为于嗔非道通达佛道。<a id="a-6Z"></a>观犯戒懈乱邪痴等蔽。<a id="a-6a"></a>及余一切恶事亦如是。</p>
  <p id="a6b">○四观非善非恶。<a id="a-6c"></a>即是无记[夢-夕+登]瞢之法。<a id="a-6d"></a>所以须观此者。<a id="a-6e"></a>有人根性性不作善复不作恶。<a id="a-6f"></a>则无随自意。<a id="a-6g"></a>出世因缘奈此人何。<a id="a-6h"></a>大论云。<a id="a-6i"></a>无记中有般若波罗蜜者。<a id="a-6j"></a>即得修观也。<a id="a-6k"></a>观此无记。<a id="a-6l"></a>与善恶异耶同耶。<a id="a-6m"></a>同则非无记。<a id="a-6n"></a>异者为记灭无记生。<a id="a-6o"></a>记不灭无记生。<a id="a-6p"></a>记亦灭亦不灭无记生。<a id="a-6q"></a>记非灭非不灭无记生。<a id="a-6r"></a>求记不可得。<a id="a-6s"></a>何况无记与记同异耶。<a id="a-6t"></a>非同故不合。<a id="a-6u"></a>非异故不散。<a id="a-6v"></a>非合故不生。<a id="a-6w"></a>非散故不灭。<a id="a-6x"></a>又历十二事中为何处生无记。<a id="a-6y"></a>为谁故生无记。<a id="a-6z"></a>谁是无记者。<a id="a-70"></a>如此观时同虚空相。<a id="a-71"></a>又无记一法生十法界及一切法。<a id="a-72"></a>又无记即法性。<a id="a-73"></a>法性常寂即止义。<a id="a-74"></a>寂而常照即观义。<a id="a-75"></a>于无记非道通达佛道。<a id="a-76"></a>无记为法界。<a id="a-77"></a>横摄诸法竖摄六位。<a id="a-78"></a>高广具足。<a id="a-79"></a>例如上说。<a id="a-7A"></a>复次但约最后善明随自意。<a id="a-7B"></a>此是次第意。<a id="a-7C"></a>若善恶俱明随自意。<a id="a-7D"></a>即是顿意。<a id="a-7E"></a>若约襵牒之善明随自意。<a id="a-7F"></a>此则不定意(云云)</p>
  <p id="a7G">○复次四种三昧方法各异。<a id="a-7H"></a>理观则同。<a id="a-7I"></a>但三行方法多发助道法门。<a id="a-7J"></a>又动障道。<a id="a-7K"></a>随自意既少方法。<a id="a-7L"></a>少发此事。<a id="a-7M"></a>若但解方法所发助道。<a id="a-7N"></a>事相不能通达。<a id="a-7O"></a>若解理观事无不通。<a id="a-7P"></a>又不得理观意。<a id="a-7Q"></a>事相助道亦不成。<a id="a-7R"></a>得理观意事相三昧任运自成。<a id="a-7S"></a>若事相行道入道场得用心。<a id="a-7T"></a>出则不能。<a id="a-7U"></a>随自意则无间也。<a id="a-7V"></a>方法局三。<a id="a-7W"></a>理观通四(云云)。<a id="a-7X"></a>问。<a id="a-7Y"></a>上三三昧皆有劝修。<a id="a-7Z"></a>此何独无。<a id="a-7a"></a>答。<a id="a-7b"></a>六蔽非道即解脱道。<a id="a-7c"></a>钝根障重者闻已沉没。<a id="a-7d"></a>若更劝修失旨逾甚。<a id="a-7e"></a>淮河之北有行大乘空人。<a id="a-7f"></a>无禁捉蛇者。<a id="a-7g"></a>今当说之其先师于善法作观经久不彻。<a id="a-7h"></a>放心向恶法作观。<a id="a-7i"></a>获少定心薄生空解。<a id="a-7j"></a>不识根缘不达佛意。<a id="a-7k"></a>纯将此法一向教他。<a id="a-7l"></a>教他既久或逢一两得益者。<a id="a-7m"></a>如虫食木偶得成字。<a id="a-7n"></a>便以为证谓是事实余为妄语。<a id="a-7o"></a>笑持戒修善者谓言非道。<a id="a-7p"></a>纯教诸人遍造众恶。<a id="a-7q"></a>盲无眼者不别是非。<a id="a-7r"></a>神根又钝烦恼复重。<a id="a-7s"></a>闻其所说顺其欲情。<a id="a-7t"></a>皆信伏随从。<a id="a-7u"></a>放舍禁戒无非不造罪积山岳。<a id="a-7v"></a>遂令百姓忽之如草。<a id="a-7w"></a>国王大臣因灭佛法。<a id="a-7x"></a>毒气深入于今未改。<a id="a-7y"></a>史记云。<a id="a-7z"></a>周末有被发袒身不依礼度者。<a id="a-80"></a>遂犬戎侵国不绝如綖。<a id="a-81"></a>周姬渐尽。<a id="a-82"></a>又阮籍逸才蓬头散带。<a id="a-83"></a>后公卿子孙皆敩之。<a id="a-84"></a>奴狗相辱者方达自然。<a id="a-85"></a>撙节兢持者呼为田舍。<a id="a-86"></a>是为司马氏灭相。<a id="a-87"></a>宇文邕毁废亦由元嵩魔业。<a id="a-88"></a>此乃佛法灭之妖怪。<a id="a-89"></a>亦是时代妖怪。<a id="a-8A"></a>何关随自意意。<a id="a-8B"></a>何以故。<a id="a-8C"></a>如此愚人心无慧解信其本师。<a id="a-8D"></a>又慕前达决谓是道。<a id="a-8E"></a>又顺情为易。<a id="a-8F"></a>恣心取乐而不改迷。<a id="a-8G"></a>譬如西施本有心病多喜嚬呻。<a id="a-8H"></a>百媚皆转更益美丽。<a id="a-8I"></a>邻女本丑。<a id="a-8J"></a>而敩其嚬呻可憎弥剧。<a id="a-8K"></a>贫者远徙富者杜门。<a id="a-8L"></a>穴者深潜飞者高逝。<a id="a-8M"></a>彼诸人等亦复似是。<a id="a-8N"></a>狂狗逐雷造地狱业。<a id="a-8O"></a>悲哉可伤。<a id="a-8P"></a>既嗜欲乐不能自止。<a id="a-8Q"></a>犹如苍蝇为唾所粘。<a id="a-8R"></a>浪行之过其事略尔。<a id="a-8S"></a>其师过者不达根性不解佛意。<a id="a-8T"></a>佛说贪欲即是道者。<a id="a-8U"></a>佛见机宜知一种众生底下薄福。<a id="a-8V"></a>决不能于善中修道。<a id="a-8W"></a>若任其罪流转无已。<a id="a-8X"></a>令于贪欲修习止观。<a id="a-8Y"></a>极不得止故作此说。<a id="a-8Z"></a>譬如父母见子得病不宜余药。<a id="a-8a"></a>须黄龙汤凿齿泻之。<a id="a-8b"></a>服已病愈。<a id="a-8c"></a>佛亦如是说当其机。<a id="a-8d"></a>快马见鞭影即到正路。<a id="a-8e"></a>贪欲即是道。<a id="a-8f"></a>佛意如此。<a id="a-8g"></a>若有众生不宜于恶修止观者。<a id="a-8h"></a>佛说诸善名之为道。<a id="a-8i"></a>佛具二说汝今云何呵善就恶。<a id="a-8j"></a>若其然者汝则胜佛。<a id="a-8k"></a>公于佛前灼然违反。<a id="a-8l"></a>复次时节难起。<a id="a-8m"></a>王事所拘不得修善。<a id="a-8n"></a>令于恶中而习止观。<a id="a-8o"></a>汝今无难无拘。<a id="a-8p"></a>何意纯用乳药毒他慧命。<a id="a-8q"></a>故阿含中放牛人善知好济。<a id="a-8r"></a>令牛群安隐。<a id="a-8s"></a>若好济有难急不获已当从恶济。<a id="a-8t"></a>恶济多难百不全一。<a id="a-8u"></a>汝今无事幸于好济善道驱牛。<a id="a-8v"></a>何为恶道自他沉没。<a id="a-8w"></a>破坏佛法损失威光误累众生。<a id="a-8x"></a>大恶知识。<a id="a-8y"></a>不得佛意其过如是。<a id="a-8z"></a>复次夷险两路皆有能通为难从险。<a id="a-90"></a>善恶俱通审机入蔽。<a id="a-91"></a>汝弃善专恶。<a id="a-92"></a>能通达非道。<a id="a-93"></a>何不蹈蹑水火穿逾山壁。<a id="a-94"></a>世间险路尚不能通。<a id="a-95"></a>何况行恶而会正道岂可得乎。<a id="a-96"></a>又不能知根缘。<a id="a-97"></a>直是一人。<a id="a-98"></a>即时乐善即时乐恶。<a id="a-99"></a>好乐不定。<a id="a-9A"></a>何况无量人邪。<a id="a-9B"></a>而纯以贪欲化他。<a id="a-9C"></a>净名云。<a id="a-9D"></a>我念声闻不观人根不应说法。<a id="a-9E"></a>二乘不观尚自差机。<a id="a-9F"></a>况汝盲瞑无目师心者乎。<a id="a-9G"></a>自是违经不当机理。<a id="a-9H"></a>何其愚惑顿至于此。<a id="a-9I"></a>若见有人不识机宜。<a id="a-9J"></a>行说此者则戒海死尸。<a id="a-9K"></a>宜依律摈治。<a id="a-9L"></a>无令毒树生长者宅(云云)。<a id="a-9M"></a>复次检其恶行事即偏邪。<a id="a-9N"></a>汝谓贪欲即是道陵一切女。<a id="a-9O"></a>而不能嗔恚即是道害一切男。<a id="a-9P"></a>唯爱细滑触是道。<a id="a-9Q"></a>畏于打拍苦涩触则无有道。<a id="a-9R"></a>行一不行一。<a id="a-9S"></a>一有道一无道。<a id="a-9T"></a>痴闇如漆偏行污损。<a id="a-9U"></a>譬如死尸秽好花园(云云)。<a id="a-9V"></a>难其偏行如前。<a id="a-9W"></a>或将水火刀杖向之其即默然。<a id="a-9X"></a>或答云。<a id="a-9Y"></a>而汝不见我常能入。<a id="a-9Z"></a>此乃违心无惭愧语。<a id="a-9a"></a>亦不得六即之意。<a id="a-9b"></a>所以须说此者。<a id="a-9c"></a>上三行法勤策事难宜须劝修。<a id="a-9d"></a>随自意和光入恶。<a id="a-9e"></a>一往则易。<a id="a-9f"></a>宜须诫忌。<a id="a-9g"></a>如服大黄汤。<a id="a-9h"></a>应备白饮而补止之(云云)。<a id="a-9i"></a>问。<a id="a-9j"></a>中道正观以一其心行用即足。<a id="a-9k"></a>何须纷纭四种三昧。<a id="a-9l"></a>历诸善恶经十二事。<a id="a-9m"></a>水浊珠昏风多浪鼓。<a id="a-9n"></a>何益于澄静耶。<a id="a-9o"></a>答。<a id="a-9p"></a>譬如贫穷人得少便为足。<a id="a-9q"></a>更不愿好者。<a id="a-9r"></a>若一种观心心若种种当奈之何。<a id="a-9s"></a>此则自行为失。<a id="a-9t"></a>若用化他。<a id="a-9u"></a>他之根性舛互不同。<a id="a-9v"></a>一人烦恼已自无量。<a id="a-9w"></a>何况多人。<a id="a-9x"></a>譬如药师集一切药拟一切病。<a id="a-9y"></a>一种病人须一种药治一种病。<a id="a-9z"></a>而怪药师多药。<a id="a-A0"></a>汝问似是。<a id="a-A1"></a>烦恼心病无量无边。<a id="a-A2"></a>如为一人众多亦然。<a id="a-A3"></a>云何一人。<a id="a-A4"></a>若人欲闻四种三昧闻之欢喜。<a id="a-A5"></a>须遍为说。<a id="a-A6"></a>是为世界。<a id="a-A7"></a>以闻四种次第修行。<a id="a-A8"></a>能生善法。<a id="a-A9"></a>即具说四。<a id="a-AA"></a>是各各为人。<a id="a-AB"></a>或宜常坐中治其诸恶。<a id="a-AC"></a>乃至随自意中治其诸恶。<a id="a-AD"></a>是名对治。<a id="a-AE"></a>是人具须四法。<a id="a-AF"></a>豁然得悟。<a id="a-AG"></a>是第一义。<a id="a-AH"></a>秖为一人尚须四说。<a id="a-AI"></a>云何不用耶。<a id="a-AJ"></a>若为多人者。<a id="a-AK"></a>一人乐常坐。<a id="a-AL"></a>三非所欲。<a id="a-AM"></a>一人欲常行三非所乐。<a id="a-AN"></a>遍赴众人之欲。<a id="a-AO"></a>即世界悉檀也。<a id="a-AP"></a>余三悉檀亦如是。<a id="a-AQ"></a>又约一种三昧。<a id="a-AR"></a>亦具四悉檀意。<a id="a-AS"></a>若乐行即行乐坐即坐。<a id="a-AT"></a>行时若善根开发入诸法门。<a id="a-AU"></a>是时应行。<a id="a-AV"></a>若坐时心地清凉喜悦安快。<a id="a-AW"></a>是时应坐。<a id="a-AX"></a>若坐时沉昏则抖擞应行。<a id="a-AY"></a>行时散动疲困是则应坐。<a id="a-AZ"></a>若行时恍焉虚寂。<a id="a-Aa"></a>是则应行。<a id="a-Ab"></a>若坐时湛然明利是时应坐。<a id="a-Ac"></a>余三例尔(云云)。<a id="a-Ad"></a>问。<a id="a-Ae"></a>善扶理可修止观。<a id="a-Af"></a>恶乖理云何修止观。<a id="a-Ag"></a>答。<a id="a-Ah"></a>大论明根遮有四。<a id="a-Ai"></a>一根利无遮。<a id="a-Aj"></a>二根利有遮。<a id="a-Ak"></a>三根钝无遮。<a id="a-Al"></a>四根钝有遮。<a id="a-Am"></a>初句上品。<a id="a-An"></a>佛世之时身子等是其人也。<a id="a-Ao"></a>行人于善法中修止观者。<a id="a-Ap"></a>以勤修善法未来无遮。<a id="a-Aq"></a>常习止观令其根利。<a id="a-Ar"></a>若过去具此二义。<a id="a-As"></a>今生薄修即得相应从观行位入相似真实。<a id="a-At"></a>今生不得入者。<a id="a-Au"></a>昔无二义。<a id="a-Av"></a>今约善修令未来疾入。<a id="a-Aw"></a>次句得道根利而罪积障重。<a id="a-Ax"></a>佛世之时阇王央掘。<a id="a-Ay"></a>示其人也。<a id="a-Az"></a>逆罪遮重应入地狱。<a id="a-B0"></a>见佛闻法豁尔成圣。<a id="a-B1"></a>以根利故遮不能障。<a id="a-B2"></a>今时行人于恶法中修止观者。<a id="a-B3"></a>即此意也。<a id="a-B4"></a>以起恶故未来有遮。<a id="a-B5"></a>修止观故后世根利。<a id="a-B6"></a>若遇知识鞭入正道。<a id="a-B7"></a>云何而言恶法乖理。<a id="a-B8"></a>不肯修止观耶。<a id="a-B9"></a>次根钝无遮者。<a id="a-BA"></a>佛世之时周利槃特。<a id="a-BB"></a>示是其人。<a id="a-BC"></a>虽三业无过根性极钝。<a id="a-BD"></a>九十日诵鸠摩罗偈。<a id="a-BE"></a>智者身口意不造于诸恶。<a id="a-BF"></a>系念常现前不乐着诸欲。<a id="a-BG"></a>亦不受世间无益之苦行。<a id="a-BH"></a>今时虽持戒行善不学止观。<a id="a-BI"></a>未来无遮而悟道甚难。<a id="a-BJ"></a>后句者。<a id="a-BK"></a>即一切行恶之人。<a id="a-BL"></a>又不修止观者是也。<a id="a-BM"></a>不修止观故不得道。<a id="a-BN"></a>根钝千遍为说兀然不解。<a id="a-BO"></a>多造罪恶遮障万端。<a id="a-BP"></a>如癞人身痹针刺彻骨不知不觉。<a id="a-BQ"></a>但以诸恶而自缠裹。<a id="a-BR"></a>以是义故。<a id="a-BS"></a>善虽扶理道由止观。<a id="a-BT"></a>恶虽乖理根利破遮。<a id="a-BU"></a>唯道是尊。<a id="a-BV"></a>岂可为恶而废止观。<a id="a-BW"></a>大经云。<a id="a-BX"></a>于戒缓者不名为缓。<a id="a-BY"></a>于乘缓者乃名为缓。<a id="a-BZ"></a>应具明缓急四句合上根遮义也(云云)。<a id="a-Ba"></a>又经云。<a id="a-Bb"></a>宁作提婆达多不作郁头蓝弗。<a id="a-Bc"></a>即其义也。<a id="a-Bd"></a>应勤听思修初无休息。<a id="a-Be"></a>如醉婆罗门剃头戏女披袈裟(云云)</p>
  <p id="aBf">○第三为明菩萨清净大果报故。<a id="a-Bg"></a>说是止观者若行违中道即有二边果报。<a id="a-Bh"></a>若行顺中道即有胜妙果报。<a id="a-Bi"></a>设未出分段。<a id="a-Bj"></a>所获华报亦异七种方便。<a id="a-Bk"></a>况真果报邪。<a id="a-Bl"></a>香城七重桥津如画。<a id="a-Bm"></a>即其相也此义在后第八重中。<a id="a-Bn"></a>当广分别。<a id="a-Bo"></a>问。<a id="a-Bp"></a>次第禅门明修证。<a id="a-Bq"></a>与此果报云何同异。<a id="a-Br"></a>答。<a id="a-Bs"></a>修名习行证名发得。<a id="a-Bt"></a>又修名习因证名习果。<a id="a-Bu"></a>皆即生可获。<a id="a-Bv"></a>今论界报隔在来世。<a id="a-Bw"></a>以此为异。<a id="a-Bx"></a>二乘但有习果无有果报。<a id="a-By"></a>大乘具有(云云)</p>
  <p id="aBz">○第四为通裂大网诸经论故。<a id="a-C0"></a>说是止观者。<a id="a-C1"></a>若人善用止观观心。<a id="a-C2"></a>则内慧明了。<a id="a-C3"></a>通达渐顿诸教。<a id="a-C4"></a>如破微尘出大千经卷。<a id="a-C5"></a>恒沙佛法一心中晓。<a id="a-C6"></a>若欲外益众生逗机设教者。<a id="a-C7"></a>随人堪任称彼而说。<a id="a-C8"></a>乃至成佛化物之时。<a id="a-C9"></a>或为法王说顿渐法。<a id="a-CA"></a>或为菩萨。<a id="a-CB"></a>或为声闻天魔人鬼十法界像对扬发起。<a id="a-CC"></a>或为佛所问而广答顿渐。<a id="a-CD"></a>或扣机问佛。<a id="a-CE"></a>佛答顿渐法轮。<a id="a-CF"></a>此义至第九重当广说。<a id="a-CG"></a>摄法中亦略示。</p>
  <p id="aCH">○第五归大处诸法毕竟空故。<a id="a-CI"></a>说是止观者。<a id="a-CJ"></a>夫胶手易着寱梦难惺。<a id="a-CK"></a>封文齐意自谓为是。<a id="a-CL"></a>竞执瓦砾谓琉璃珠。<a id="a-CM"></a>近事显语犹尚不识。<a id="a-CN"></a>况远理密教宁当不惑。<a id="a-CO"></a>为此意故须论旨归。<a id="a-CP"></a>旨归者文旨所趣也。<a id="a-CQ"></a>如水流趣海火炎向空。<a id="a-CR"></a>识密达远无所稽滞。<a id="a-CS"></a>譬如智臣解王密语。<a id="a-CT"></a>闻有所说皆悉了知到一切智地。<a id="a-CU"></a>得此意者即解旨归。<a id="a-CV"></a>旨者自向三德。<a id="a-CW"></a>归者引他同入三德。<a id="a-CX"></a>故名旨归。<a id="a-CY"></a>又自入三德名归。<a id="a-CZ"></a>令他入三德名旨。<a id="a-Ca"></a>故名旨归。<a id="a-Cb"></a>今更总别明旨归。<a id="a-Cc"></a>诸佛为一大事因缘出现于世。<a id="a-Cd"></a>示种种像。<a id="a-Ce"></a>咸令众生同见法身。<a id="a-Cf"></a>见法身已。<a id="a-Cg"></a>佛及众生俱归法身。<a id="a-Ch"></a>又佛说种种法。<a id="a-Ci"></a>咸令众生究竟如来一切种智。<a id="a-Cj"></a>种智具已。<a id="a-Ck"></a>佛及众生俱归般若。<a id="a-Cl"></a>又佛现种种方便神通变化解脱诸缚。<a id="a-Cm"></a>不令一人独得灭度。<a id="a-Cn"></a>皆以如来灭度而灭度之。<a id="a-Co"></a>既灭度已。<a id="a-Cp"></a>佛及众生俱归解脱。<a id="a-Cq"></a>大经云。<a id="a-Cr"></a>安置诸子秘密藏中。<a id="a-Cs"></a>我亦不久自住其中。<a id="a-Ct"></a>是名总相旨归。<a id="a-Cu"></a>别相者身有三种。<a id="a-Cv"></a>一者色身。<a id="a-Cw"></a>二者法门身。<a id="a-Cx"></a>三者实相身。<a id="a-Cy"></a>若息化论归者。<a id="a-Cz"></a>色身归解脱。<a id="a-D0"></a>法门身归般若。<a id="a-D1"></a>实相身归法身。<a id="a-D2"></a>般若说有三种。<a id="a-D3"></a>一说道种智。<a id="a-D4"></a>二说一切智。<a id="a-D5"></a>三说一切种智。<a id="a-D6"></a>若息化论归。<a id="a-D7"></a>道种智归解脱。<a id="a-D8"></a>一切智归般若。<a id="a-D9"></a>一切种智归法身。<a id="a-DA"></a>解脱有三种。<a id="a-DB"></a>一解无知缚。<a id="a-DC"></a>二解取相缚。<a id="a-DD"></a>三解无明缚。<a id="a-DE"></a>若息化归真。<a id="a-DF"></a>解无知缚归解脱。<a id="a-DG"></a>解取相缚归般若。<a id="a-DH"></a>解无明缚归法身。<a id="a-DI"></a>以是义故。<a id="a-DJ"></a>别相旨归亦归三德秘密藏中。<a id="a-DK"></a>复次三德非三非一不可思议。<a id="a-DL"></a>所以者何。<a id="a-DM"></a>若谓法身直法身者。<a id="a-DN"></a>非法身也。<a id="a-DO"></a>当知法身亦身非身非身非非身。<a id="a-DP"></a>住首楞严。<a id="a-DQ"></a>种种示现作众色像。<a id="a-DR"></a>故名为身。<a id="a-DS"></a>所作办已归于解脱。<a id="a-DT"></a>智慧照了诸色非色。<a id="a-DU"></a>故名非身。<a id="a-DV"></a>所作办已归于般若。<a id="a-DW"></a>实相之身非色像身非法门身。<a id="a-DX"></a>是故非身非非身。<a id="a-DY"></a>所作办已归于法身。<a id="a-DZ"></a>达此三身无一异相是名为归。<a id="a-Da"></a>说此三身无一异相。<a id="a-Db"></a>是名为旨。<a id="a-Dc"></a>俱入秘藏故名旨归。<a id="a-Dd"></a>若谓般若直般若者非般若也。<a id="a-De"></a>当知般若亦知非知非知非非知。<a id="a-Df"></a>道种智般若遍知于俗故名为知。<a id="a-Dg"></a>所作办已归于解脱。<a id="a-Dh"></a>一切智般若遍知于真故名非知。<a id="a-Di"></a>所作办已归于般若。<a id="a-Dj"></a>一切种智般若遍知于中。<a id="a-Dk"></a>故名非知非非知。<a id="a-Dl"></a>所作办已归于法身。<a id="a-Dm"></a>达三般若无一异相。<a id="a-Dn"></a>是名为归。<a id="a-Do"></a>说三般若无一异相。<a id="a-Dp"></a>是名为旨。<a id="a-Dq"></a>俱入秘藏故名旨归。<a id="a-Dr"></a>若谓解脱直解脱者。<a id="a-Ds"></a>非解脱也。<a id="a-Dt"></a>当知解脱亦脱非脱非脱非非脱。<a id="a-Du"></a>方便净解脱调伏众生不为所染。<a id="a-Dv"></a>故名为脱。<a id="a-Dw"></a>所作办已归于解脱。<a id="a-Dx"></a>圆净解脱不见众生及解脱相故名非脱。<a id="a-Dy"></a>所作办已归于般若。<a id="a-Dz"></a>性净解脱则非脱非非脱。<a id="a-E0"></a>所作办已归于法身。<a id="a-E1"></a>若达若说。<a id="a-E2"></a>如此三脱非一异相。<a id="a-E3"></a>俱入秘藏故名旨归。<a id="a-E4"></a>复次三德非新非故而新而故。<a id="a-E5"></a>所以者何。<a id="a-E6"></a>三障障三德。<a id="a-E7"></a>无明障法身。<a id="a-E8"></a>取相障般若。<a id="a-E9"></a>无知障解脱。<a id="a-EA"></a>三障先有名之为故。<a id="a-EB"></a>三德破三障。<a id="a-EC"></a>今始得显故名为新。<a id="a-ED"></a>三障即三德三德即三障。<a id="a-EE"></a>三障即三德三障非故。<a id="a-EF"></a>三德即三障三德非新。<a id="a-EG"></a>非新而新则有发心所得之三德。<a id="a-EH"></a>乃至究竟所得之三德。<a id="a-EI"></a>非故而故则有发心所治之三障。<a id="a-EJ"></a>乃至究竟所治之三障。<a id="a-EK"></a>新非新故非故。<a id="a-EL"></a>则有理性之三德若总达三德非新非故而新而故。<a id="a-EM"></a>无一异相。<a id="a-EN"></a>为他亦然。<a id="a-EO"></a>即是旨归秘密藏中。<a id="a-EP"></a>又说者。<a id="a-EQ"></a>无明先有名为故。<a id="a-ER"></a>法身是明破于无明名为新。<a id="a-ES"></a>无明即明明即无明。<a id="a-ET"></a>无明即明无明非故。<a id="a-EU"></a>明即无明明则非新。<a id="a-EV"></a>取相先有名之为故。<a id="a-EW"></a>无相破相无相名新。<a id="a-EX"></a>相即无相无相即相。<a id="a-EY"></a>何新何故。<a id="a-EZ"></a>无知先有名之为故。<a id="a-Ea"></a>知破无知知名为新。<a id="a-Eb"></a>无知即知知即无知。<a id="a-Ec"></a>何新何故。<a id="a-Ed"></a>若达总别新故无一异相。<a id="a-Ee"></a>若为他说亦复如是。<a id="a-Ef"></a>是名旨归入秘密藏。<a id="a-Eg"></a>纵横开合始终等例皆如是。<a id="a-Eh"></a>复次旨归亦复如是。<a id="a-Ei"></a>谓旨非旨非旨非非旨。<a id="a-Ej"></a>归非归非归非非归。<a id="a-Ek"></a>一一悉须入秘密藏中。<a id="a-El"></a>例上可解。<a id="a-Em"></a>旨自行故。<a id="a-En"></a>非旨化他故。<a id="a-Eo"></a>非旨非非旨无自他故。<a id="a-Ep"></a>旨归三德寂静若此。<a id="a-Eq"></a>有何名字而可说示。<a id="a-Er"></a>不知何以名之。<a id="a-Es"></a>强名中道实相法身非止非观等。<a id="a-Et"></a>亦复强名一切种智平等大慧般若波罗蜜观等。<a id="a-Eu"></a>亦复强名首楞严定大涅槃不可思议解脱止等。<a id="a-Ev"></a>当知种种相种种说种种神力。<a id="a-Ew"></a>一一皆入秘密藏中。<a id="a-Ex"></a>何等是旨归。<a id="a-Ey"></a>旨归何处。<a id="a-Ez"></a>谁是旨归。<a id="a-F0"></a>言语道断心行处灭。<a id="a-F1"></a>永寂如空。<a id="a-F2"></a>是名旨归。<a id="a-F3"></a>至第十重中当广说也。</p>
 </body>
</html>