<!doctype html>
<html id="z3IBWZf1NF" data-ver="1296">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第三上</h1>
  <p id="a2">第二释止观名者。<a id="a-3"></a>大途梗概已如上说。<a id="a-4"></a>复以何义立止观名。<a id="a-5"></a>略有四。<a id="a-6"></a>一相待。<a id="a-7"></a>二绝待。<a id="a-8"></a>三会异。<a id="a-9"></a>四通三德。<a id="a-A"></a>一相待者。<a id="a-B"></a>止观各三义。<a id="a-C"></a>息义。<a id="a-D"></a>停义。<a id="a-E"></a>对不止止义。<a id="a-F"></a>息义者。<a id="a-G"></a>诸恶觉观妄念思想寂然休息。<a id="a-H"></a>净名曰。<a id="a-I"></a>何谓攀缘。<a id="a-J"></a>谓缘三界。<a id="a-K"></a>何谓息攀缘。<a id="a-L"></a>谓心无所得。<a id="a-M"></a>此就所破得名。<a id="a-N"></a>是止息义。<a id="a-O"></a>停义者。<a id="a-P"></a>缘心谛理系念现前停住不动。<a id="a-Q"></a>仁王云。<a id="a-R"></a>入理般若名为住。<a id="a-S"></a>大品云。<a id="a-T"></a>以不住法住般若波罗蜜中。<a id="a-U"></a>此就能止得名。<a id="a-V"></a>即是停止义。<a id="a-W"></a>对不止以明止者。<a id="a-X"></a>语虽通上意则永殊。<a id="a-Y"></a>何者。<a id="a-Z"></a>上两止对生死之流动。<a id="a-a"></a>约涅槃论止息。<a id="a-b"></a>心行理外约般若论停止。<a id="a-c"></a>此约智断通论相待。<a id="a-d"></a>今别约谛理论相待。<a id="a-e"></a>无明即法性法性即无明。<a id="a-f"></a>无明亦非止非不止而唤无明为不止。<a id="a-g"></a>法性亦非止非不止而唤法性为止。<a id="a-h"></a>此待无明之不止。<a id="a-i"></a>唤法性而为止。<a id="a-j"></a>如经法性非生非灭。<a id="a-k"></a>而言法性寂灭。<a id="a-l"></a>法性非垢非净。<a id="a-m"></a>而言法性清净。<a id="a-n"></a>是为对不止而明止也。<a id="a-o"></a>观亦三义。<a id="a-p"></a>贯穿义。<a id="a-q"></a>观达义。<a id="a-r"></a>对不观观义。<a id="a-s"></a>贯穿义者。<a id="a-t"></a>智慧利用穿灭烦恼。<a id="a-u"></a>大经云。<a id="a-v"></a>利钁斲地磐石砂砾直至金刚。<a id="a-w"></a>法华云。<a id="a-x"></a>穿凿高原犹见干燥土。<a id="a-y"></a>施功不已遂渐至泥。<a id="a-z"></a>此就所破得名立贯穿观也。<a id="a-10"></a>观达义者。<a id="a-11"></a>观智通达契会真如。<a id="a-12"></a>瑞应云。<a id="a-13"></a>息心达本源故号为沙门。<a id="a-14"></a>大论云。<a id="a-15"></a>清净心常一。<a id="a-16"></a>则能见般若。<a id="a-17"></a>此就能观得名。<a id="a-18"></a>故立观达观也。<a id="a-19"></a>对不观观者。<a id="a-1A"></a>语虽通上意则永殊。<a id="a-1B"></a>上两观亦通对生死弥密而论贯穿。<a id="a-1C"></a>迷惑昏盲而论观达。<a id="a-1D"></a>此通约智断相待明观。<a id="a-1E"></a>今别约谛理。<a id="a-1F"></a>无明即法性法性即无明。<a id="a-1G"></a>无明非观非不观。<a id="a-1H"></a>而唤无明为不观。<a id="a-1I"></a>法性亦非观非不观。<a id="a-1J"></a>而唤法性为观。<a id="a-1K"></a>如经云。<a id="a-1L"></a>法性非明非闇。<a id="a-1M"></a>而唤法性为明。<a id="a-1N"></a>第一义空非智非愚。<a id="a-1O"></a>而唤第一义空为智。<a id="a-1P"></a>是为对不观而明观也。<a id="a-1Q"></a>是故止观各从三义得名。</p>
  <p id="a1R">○二绝待明止观者。<a id="a-1S"></a>即破前三相待止观也。<a id="a-1T"></a>先横破。<a id="a-1U"></a>次竖破。<a id="a-1V"></a>若止息止从所破得名者。<a id="a-1W"></a>照境为正除惑为傍。<a id="a-1X"></a>既从所离得名。<a id="a-1Y"></a>名从傍立即堕他性。<a id="a-1Z"></a>若停止止从能破得名。<a id="a-1a"></a>照境为正除惑为傍。<a id="a-1b"></a>既言能照名从智生即堕自性。<a id="a-1c"></a>若非妄想息故止。<a id="a-1d"></a>非住理故止。<a id="a-1e"></a>智断因缘故止。<a id="a-1f"></a>名从合生即堕共性。<a id="a-1g"></a>若非所破非能破而言止者。<a id="a-1h"></a>此堕无因性。<a id="a-1i"></a>故龙树曰。<a id="a-1j"></a>诸法不自生亦不从他生。<a id="a-1k"></a>不共不无因是故说无生。<a id="a-1l"></a>无生止观岂从四句立名。<a id="a-1m"></a>四句立名是因待生。<a id="a-1n"></a>可思可说。<a id="a-1o"></a>是结惑生可破可坏。<a id="a-1p"></a>起灭流动之生。<a id="a-1q"></a>何谓停止。<a id="a-1r"></a>迷惑颠倒之生。<a id="a-1s"></a>何谓观达耶。<a id="a-1t"></a>又竖破者。<a id="a-1u"></a>若从四句生者。<a id="a-1v"></a>即是生生非止观也。<a id="a-1w"></a>若能止息见思停住真谛。<a id="a-1x"></a>此乃待生生说生不生之止观耳。<a id="a-1y"></a>若以空心入假。<a id="a-1z"></a>止息尘沙停住俗理。<a id="a-20"></a>此乃待生不生。<a id="a-21"></a>说不生生之止观耳。<a id="a-22"></a>若止息无明停心中理。<a id="a-23"></a>此是待生死涅槃二边不止。<a id="a-24"></a>而论止观耳。<a id="a-25"></a>皆是待对可思议。<a id="a-26"></a>生结惑可破坏。<a id="a-27"></a>尚未是止何况不止。<a id="a-28"></a>犹自非观何况不观。<a id="a-29"></a>何以故。<a id="a-2A"></a>遣执不尽故。<a id="a-2B"></a>言语道不断故。<a id="a-2C"></a>业果不绝故。<a id="a-2D"></a>今言绝待止观者。<a id="a-2E"></a>绝横竖诸待。<a id="a-2F"></a>绝诸思议。<a id="a-2G"></a>绝诸烦恼诸业诸果。<a id="a-2H"></a>绝诸教观证等。<a id="a-2I"></a>悉皆不生故名为止。<a id="a-2J"></a>止亦不可得。<a id="a-2K"></a>观冥如境境既寂灭清净。<a id="a-2L"></a>尚无清净何得有观。<a id="a-2M"></a>止观尚无。<a id="a-2N"></a>何得待不止观说于止观。<a id="a-2O"></a>待于止观说不止观。<a id="a-2P"></a>待止不止说非止非不止。<a id="a-2Q"></a>故知止不止皆不可得。<a id="a-2R"></a>非止非不止亦不可得。<a id="a-2S"></a>待对既绝即非有为。<a id="a-2T"></a>不可以四句思。<a id="a-2U"></a>故非言说道非心识境。<a id="a-2V"></a>既无名相。<a id="a-2W"></a>结惑不生则无生死。<a id="a-2X"></a>则不可破坏。<a id="a-2Y"></a>灭绝绝灭故名绝待止。<a id="a-2Z"></a>颠倒想断故名绝待观。<a id="a-2a"></a>亦是绝有为止观。<a id="a-2b"></a>乃至绝生死止观。<a id="a-2c"></a>绝待止观则不可说。<a id="a-2d"></a>若有四悉檀因缘故亦可得说。<a id="a-2e"></a>若有世界因缘则会异而说。<a id="a-2f"></a>若有为人因缘则通三德而说。<a id="a-2g"></a>若有对治因缘则相待而说。<a id="a-2h"></a>若有第一义因缘则绝待而说。<a id="a-2i"></a>说为止观。<a id="a-2j"></a>此之名字不在内外两中间。<a id="a-2k"></a>亦不常自有。<a id="a-2l"></a>是字不住亦不不住。<a id="a-2m"></a>是字不在横四句竖四句中。<a id="a-2n"></a>故言是字不住。<a id="a-2o"></a>亦不在无横无竖中。<a id="a-2p"></a>故言亦不不住。<a id="a-2q"></a>是字不可得故。<a id="a-2r"></a>故名绝待止观。<a id="a-2s"></a>亦名不思议止观。<a id="a-2t"></a>亦名无生止观。<a id="a-2u"></a>亦名一大事止观。<a id="a-2v"></a>故如此大事不对小事。<a id="a-2w"></a>譬如虚空不因小空名为大也。<a id="a-2x"></a>止观亦尔。<a id="a-2y"></a>不因愚乱名为止观。<a id="a-2z"></a>无可待对独一法界。<a id="a-30"></a>故名绝待止观也。<a id="a-31"></a>世人约种种语释绝待义。<a id="a-32"></a>终不得绝。<a id="a-33"></a>何以故。<a id="a-34"></a>凡情驰想种种推画。<a id="a-35"></a>分别悟与不悟心与不心。<a id="a-36"></a>凡圣差别。<a id="a-37"></a>绝则待于不绝。<a id="a-38"></a>不思议待思议。<a id="a-39"></a>轮转相待绝无所寄。<a id="a-3A"></a>若得意亡言心行亦断。<a id="a-3B"></a>随智妙悟无复分别。<a id="a-3C"></a>亦不言悟不悟圣不圣心不心思议不思议等。<a id="a-3D"></a>种种妄想缘理分别。<a id="a-3E"></a>皆名为待。<a id="a-3F"></a>真慧开发绝此诸待。<a id="a-3G"></a>绝即复绝。<a id="a-3H"></a>如前火木名为绝待。<a id="a-3I"></a>故净名云。<a id="a-3J"></a>诸法不相待。<a id="a-3K"></a>乃至一念不住故。<a id="a-3L"></a>即此意也。<a id="a-3M"></a>若尔。<a id="a-3N"></a>绝待乃是圣境。<a id="a-3O"></a>初心无分。<a id="a-3P"></a>今以六即望之。<a id="a-3Q"></a>初心无所失圣境无所滥。<a id="a-3R"></a>三会异者。<a id="a-3S"></a>如此绝待止观。<a id="a-3T"></a>亦名不可思议。<a id="a-3U"></a>亦名为大。<a id="a-3V"></a>大经云。<a id="a-3W"></a>大名不可思议也。<a id="a-3X"></a>诸余经论或名远离。<a id="a-3Y"></a>或名不住不着无为寂灭。<a id="a-3Z"></a>不分别禅定弃除舍等。<a id="a-3a"></a>如是一切皆是止之异名。<a id="a-3b"></a>止既绝大不可思议。<a id="a-3c"></a>远离等皆绝大不可思议。<a id="a-3d"></a>余处或名知见明识眼觉智慧照了鉴达等。<a id="a-3e"></a>如是一切皆是观之异名。<a id="a-3f"></a>观既绝大不可思议。<a id="a-3g"></a>知见等皆绝大不可思议。<a id="a-3h"></a>所以者何。<a id="a-3i"></a>般若是一法佛说种种名。<a id="a-3j"></a>解脱亦尔。<a id="a-3k"></a>多诸名字。<a id="a-3l"></a>亦如虚空无所有不动无碍。<a id="a-3m"></a>当知三德秖是一法。<a id="a-3n"></a>随众生类为之立异字。<a id="a-3o"></a>若闻绝待慎莫惊畏。<a id="a-3p"></a>若闻会异慎莫疑惑而自毁伤也。<a id="a-3q"></a>又止观自相会者。<a id="a-3r"></a>止亦名观亦名不止。<a id="a-3s"></a>观亦名止亦名不观。<a id="a-3t"></a>即前释名意同也。</p>
  <p id="a3u">○四通三德者。<a id="a-3v"></a>若众经异名皆是止观者。<a id="a-3w"></a>名则无量义亦无量。<a id="a-3x"></a>何故但以三义释止观耶。<a id="a-3y"></a>为对三德作此释耳。<a id="a-3z"></a>诸法无量。<a id="a-40"></a>何故独对三德。<a id="a-41"></a>大论云。<a id="a-42"></a>菩萨从初发心常观涅槃行道。<a id="a-43"></a>大经云。<a id="a-44"></a>佛及众生皆悉安置秘密藏中。<a id="a-45"></a>秘密即是涅槃。<a id="a-46"></a>涅槃即是三德。<a id="a-47"></a>三德即是止观。<a id="a-48"></a>自他初后皆得修入。<a id="a-49"></a>故用对之耳。<a id="a-4A"></a>若用两字共通三德者。<a id="a-4B"></a>止即是断断通解脱。<a id="a-4C"></a>观即是智智通般若。<a id="a-4D"></a>止观等者名为舍相。<a id="a-4E"></a>舍相即是通于法身。<a id="a-4F"></a>又止即奢摩他。<a id="a-4G"></a>观即毗婆舍那。<a id="a-4H"></a>他那等故即忧毕叉。<a id="a-4I"></a>通三德如前。<a id="a-4J"></a>问。<a id="a-4K"></a>止观是二法。<a id="a-4L"></a>岂得通不思议三德耶。<a id="a-4M"></a>答。<a id="a-4N"></a>还以不思议止观故得通耳。<a id="a-4O"></a>又大品明十八空释般若。<a id="a-4P"></a>百八三昧释禅。<a id="a-4Q"></a>虽前后两释。<a id="a-4R"></a>岂可禅无般若般若无禅。<a id="a-4S"></a>特是不二而二二则不二。<a id="a-4T"></a>不二即法身。<a id="a-4U"></a>二即定慧。<a id="a-4V"></a>如此三法未曾相离。<a id="a-4W"></a>是故大经云。<a id="a-4X"></a>佛性有五种名。<a id="a-4Y"></a>或名首楞严或名般若。<a id="a-4Z"></a>今非止非观。<a id="a-4a"></a>或名为止或名为观。<a id="a-4b"></a>即是不思议止观。<a id="a-4c"></a>通于不思议三德。<a id="a-4d"></a>复次止观各通三德者。<a id="a-4e"></a>止中有观观中有止。<a id="a-4f"></a>如止息止是止善属定门摄。<a id="a-4g"></a>即通解脱。<a id="a-4h"></a>停止止是行善属观门摄。<a id="a-4i"></a>即通般若。<a id="a-4j"></a>非止止属理摄。<a id="a-4k"></a>即通法身。<a id="a-4l"></a>其义可见也。<a id="a-4m"></a>贯穿观是止善定门摄。<a id="a-4n"></a>即通解脱。<a id="a-4o"></a>观达观是行善观门摄。<a id="a-4p"></a>即通般若。<a id="a-4q"></a>非观观理摄。<a id="a-4r"></a>即通法身。<a id="a-4s"></a>意亦可见。<a id="a-4t"></a>复次止观共通三德者。<a id="a-4u"></a>止息止贯穿观。<a id="a-4v"></a>皆从所离得名。<a id="a-4w"></a>即通解脱。<a id="a-4x"></a>停止止观达观皆从能缘之智得名。<a id="a-4y"></a>即通般若。<a id="a-4z"></a>非止止非观观皆名法性。<a id="a-50"></a>即通法身。<a id="a-51"></a>复次三德通于止观者。<a id="a-52"></a>还以三德共通两字。<a id="a-53"></a>又应三德各通两字。<a id="a-54"></a>三德共通者。<a id="a-55"></a>解脱通止。<a id="a-56"></a>般若通观。<a id="a-57"></a>法身通非止非观。<a id="a-58"></a>三德各通止观者。<a id="a-59"></a>夫解脱者具足解脱。<a id="a-5A"></a>具有三种。<a id="a-5B"></a>方便净解脱通止息止。<a id="a-5C"></a>圆净解脱通停止止。<a id="a-5D"></a>性净解脱通非止止。<a id="a-5E"></a>夫般若者具足般若。<a id="a-5F"></a>具有三种。<a id="a-5G"></a>道慧般若通贯穿观。<a id="a-5H"></a>道种慧般若通观达观。<a id="a-5I"></a>一切种慧般若通非观观。<a id="a-5J"></a>具足法身亦有三种。<a id="a-5K"></a>色身通一止一观。<a id="a-5L"></a>法门身通一止一观。<a id="a-5M"></a>实相身通一止一观。<a id="a-5N"></a>其义可见也。<a id="a-5O"></a>若信三德绝大不思议。<a id="a-5P"></a>通义既明。<a id="a-5Q"></a>须信止观绝大不思议。<a id="a-5R"></a>若信涅槃三法具足名秘密藏。<a id="a-5S"></a>亦信三止具足名大寂定名秘密藏。<a id="a-5T"></a>亦信三观具足名大智慧名秘密藏。<a id="a-5U"></a>亦信非止非观三法具足名秘密藏。<a id="a-5V"></a>若信三德不纵不横不并不别。<a id="a-5W"></a>如三点三目者。<a id="a-5X"></a>亦信三止三观不纵不横不并不别也。<a id="a-5Y"></a>而诸经赴缘偏举一法以示义端。<a id="a-5Z"></a>如首楞严偏举止边。<a id="a-5a"></a>止具一切法不减少。<a id="a-5b"></a>亦名秘密藏。<a id="a-5c"></a>智度法华偏举观边。<a id="a-5d"></a>观具一切法不减少。<a id="a-5e"></a>涅槃举三法具足。<a id="a-5f"></a>法亦不多。<a id="a-5g"></a>亦名秘密藏。<a id="a-5h"></a>止观亦尔。<a id="a-5i"></a>若开若合。<a id="a-5j"></a>开亦不多合亦不少。<a id="a-5k"></a>一一皆是法界摄一切法。<a id="a-5l"></a>悉名秘密藏。<a id="a-5m"></a>偏举尚尔。<a id="a-5n"></a>况圆举耶。<a id="a-5o"></a>止观通三德既尔。<a id="a-5p"></a>通诸异名远离知见等亦如是。<a id="a-5q"></a>又通诸三名。<a id="a-5r"></a>所谓三菩提三佛性三宝等。<a id="a-5s"></a>一切三法亦如是。<a id="a-5t"></a>问。<a id="a-5u"></a>云何字义纵横。<a id="a-5v"></a>云何字义不纵不横。<a id="a-5w"></a>答。<a id="a-5x"></a>诸小乘师说。<a id="a-5y"></a>般若种智已圆。<a id="a-5z"></a>果缚尚在。<a id="a-60"></a>解脱未具身犹杂食。<a id="a-61"></a>又带无常。<a id="a-62"></a>一优二劣譬之横川走火。<a id="a-63"></a>又云。<a id="a-64"></a>先有相好之身。<a id="a-65"></a>次得种智般若。<a id="a-66"></a>后灭身智方具解脱。<a id="a-67"></a>既有上下前后之义。<a id="a-68"></a>譬之纵三点水。<a id="a-69"></a>若入灭定有身而无智。<a id="a-6A"></a>罗汉在无色有智而无身。<a id="a-6B"></a>若入无余但有孤调解脱。<a id="a-6C"></a>此义各各不相关。<a id="a-6D"></a>并之则横。<a id="a-6E"></a>累之则纵。<a id="a-6F"></a>分之则异。<a id="a-6G"></a>诸大乘师说。<a id="a-6H"></a>法身是正体。<a id="a-6I"></a>有佛无佛本自有之。<a id="a-6J"></a>非适今也。<a id="a-6K"></a>了因般若无累解脱。<a id="a-6L"></a>此二当有。<a id="a-6M"></a>隔生跨世弥亘净秽。<a id="a-6N"></a>此字义纵也。<a id="a-6O"></a>又言。<a id="a-6P"></a>三德无前后一体具足。<a id="a-6Q"></a>以体从义而有三异。<a id="a-6R"></a>盖乃体横而义纵耳。<a id="a-6S"></a>又言。<a id="a-6T"></a>体义俱不殊。<a id="a-6U"></a>而有隐显之异。<a id="a-6V"></a>俱不异未免横。<a id="a-6W"></a>隐显异未免纵。<a id="a-6X"></a>众释如此宁与经会。<a id="a-6Y"></a>今明三德皆不可思议那忽纵。<a id="a-6Z"></a>皆不可思议那忽横。<a id="a-6a"></a>皆不可思议那忽一。<a id="a-6b"></a>皆不可思议那忽异。<a id="a-6c"></a>此约理藏释。<a id="a-6d"></a>身常智圆断具。<a id="a-6e"></a>一切皆是佛法无有优劣。<a id="a-6f"></a>故不纵。<a id="a-6g"></a>三德相冥同是一法界。<a id="a-6h"></a>出法界外何处更别有法。<a id="a-6i"></a>故不横。<a id="a-6j"></a>能种种建立故不一。<a id="a-6k"></a>同归第一义故不异。<a id="a-6l"></a>此约行因释也。<a id="a-6m"></a>即一而三故不横。<a id="a-6n"></a>即三而一故不纵。<a id="a-6o"></a>不三而三故不一。<a id="a-6p"></a>不一而一故不异。<a id="a-6q"></a>此约字用释也。<a id="a-6r"></a>真伊字义为若此。<a id="a-6s"></a>问。<a id="a-6t"></a>三德四德其意云何。<a id="a-6u"></a>答。<a id="a-6v"></a>通论三德一一皆常乐我净。<a id="a-6w"></a>大经云。<a id="a-6x"></a>诸佛所师所谓法也。<a id="a-6y"></a>以法常故诸佛亦常。<a id="a-6z"></a>法即法身。<a id="a-70"></a>佛即般若解脱。<a id="a-71"></a>故作通解也。<a id="a-72"></a>大经云。<a id="a-73"></a>因灭是色获得常色。<a id="a-74"></a>受想行识亦复如是。<a id="a-75"></a>则法身皆常乐我净。<a id="a-76"></a>二德亦然。<a id="a-77"></a>若依一种转色成法身。<a id="a-78"></a>法身常乐转识想成般若。<a id="a-79"></a>般若即净。<a id="a-7A"></a>转受行成解脱。<a id="a-7B"></a>解脱则我。<a id="a-7C"></a>又依念处转识成常。<a id="a-7D"></a>转受成乐。<a id="a-7E"></a>转想行成我。<a id="a-7F"></a>转色成净。<a id="a-7G"></a>是则通别各有二解。<a id="a-7H"></a>依圆是顿义。<a id="a-7I"></a>依别是渐义(云云)。<a id="a-7J"></a>问。<a id="a-7K"></a>三障及三道皆障三德。<a id="a-7L"></a>三障开通至极。<a id="a-7M"></a>三道四倒亦应开通至极。<a id="a-7N"></a>答。<a id="a-7O"></a>例。<a id="a-7P"></a>何者。<a id="a-7Q"></a>业有三种。<a id="a-7R"></a>谓漏业无漏业非漏非无漏业。<a id="a-7S"></a>感于三报。<a id="a-7T"></a>谓分段方便实报。<a id="a-7U"></a>报由三种烦恼。<a id="a-7V"></a>谓取相尘沙无明也。<a id="a-7W"></a>又约三种报一一开三道。<a id="a-7X"></a>约三种烦恼。<a id="a-7Y"></a>一一开四倒。</p>
  <p id="a7Z">○第三释止观体相者。<a id="a-7a"></a>既知大意豁达如前。<a id="a-7b"></a>名字旷远若向。<a id="a-7c"></a>须识体理渊玄。<a id="a-7d"></a>粗寄四意显体。<a id="a-7e"></a>一教相。<a id="a-7f"></a>二眼智。<a id="a-7g"></a>三境界。<a id="a-7h"></a>四得失。<a id="a-7i"></a>夫理藉教彰。<a id="a-7j"></a>教法既多故用相显。<a id="a-7k"></a>入理门不同故用眼智显。<a id="a-7l"></a>谛有权实故用境界显。<a id="a-7m"></a>人有差会故用得失显。<a id="a-7n"></a>法华疏用四一明实。<a id="a-7o"></a>今以四科显体。<a id="a-7p"></a>可得相类。<a id="a-7q"></a>教相显者。<a id="a-7r"></a>夫止观名教通于凡圣。<a id="a-7s"></a>不可寻通名求于别体。<a id="a-7t"></a>故用相简之。<a id="a-7u"></a>若凡夫止善所治是止相。<a id="a-7v"></a>行善所生是观相。<a id="a-7w"></a>又四禅四无量心是止相。<a id="a-7x"></a>六行是观相。<a id="a-7y"></a>此等皆未免生死。<a id="a-7z"></a>即有漏为相。<a id="a-80"></a>故大论云。<a id="a-81"></a>除摩黎山余无出栴檀。<a id="a-82"></a>除三乘智慧余无真智慧。<a id="a-83"></a>故非今所论也。<a id="a-84"></a>若二乘以九想十想八背舍九次第定。<a id="a-85"></a>多是事禅一往止相。<a id="a-86"></a>有作四谛慧是观相。<a id="a-87"></a>此之止观虽出生死而是拙度。<a id="a-88"></a>灭色入空。<a id="a-89"></a>此空亦得名止。<a id="a-8A"></a>亦得名非止非不止。<a id="a-8B"></a>而不得名观。<a id="a-8C"></a>何以故。<a id="a-8D"></a>灰身灭智故不名观。<a id="a-8E"></a>但是析法无漏为相。<a id="a-8F"></a>非今所论也巧度止有三种。<a id="a-8G"></a>一体真止。<a id="a-8H"></a>二方便随缘止。<a id="a-8I"></a>三息二边分别止。<a id="a-8J"></a>一体真止者。<a id="a-8K"></a>诸法从缘生。<a id="a-8L"></a>因缘空无主。<a id="a-8M"></a>息心达本源故号为沙门。<a id="a-8N"></a>知因缘假合幻化性虚故名为体。<a id="a-8O"></a>攀缘妄想得空即息。<a id="a-8P"></a>空即是真故言体真止。<a id="a-8Q"></a>二方便随缘止者。<a id="a-8R"></a>若三乘同以无言说道断烦恼入真。<a id="a-8S"></a>真则不异。<a id="a-8T"></a>但言烦恼与习有尽不尽。<a id="a-8U"></a>若二乘体真不须方便止。<a id="a-8V"></a>菩萨入假正应行用。<a id="a-8W"></a>知空非空故言方便。<a id="a-8X"></a>分别药病故言随缘。<a id="a-8Y"></a>心安俗谛故名为止。<a id="a-8Z"></a>经言动止心常一亦得证此意也。<a id="a-8a"></a>三息二边分别止者。<a id="a-8b"></a>生死流动涅槃保证。<a id="a-8c"></a>皆是偏行偏用不会中道。<a id="a-8d"></a>今知俗非俗俗边寂然。<a id="a-8e"></a>亦不得非俗空边寂然。<a id="a-8f"></a>名息二边止。<a id="a-8g"></a>此三止名虽未见经论。<a id="a-8h"></a>映望三观随义立名。<a id="a-8i"></a>释论云。<a id="a-8j"></a>菩萨依随经教为作名字。<a id="a-8k"></a>名为法施。<a id="a-8l"></a>立名无咎。<a id="a-8m"></a>若能寻经得名即悬合此义也。<a id="a-8n"></a>详此三止与前释名名仿佛同。<a id="a-8o"></a>其相则异。<a id="a-8p"></a>同者。<a id="a-8q"></a>止息止似体真。<a id="a-8r"></a>停止止似方便随缘。<a id="a-8s"></a>非止止似息二边。<a id="a-8t"></a>其相则别所谓三谛相也。<a id="a-8u"></a>前三成次三。<a id="a-8v"></a>后一具前三。<a id="a-8w"></a>何以故。<a id="a-8x"></a>如体真止时达因缘假名空无主流动恶息。<a id="a-8y"></a>是名止息义。<a id="a-8z"></a>停心在理正是达于因缘。<a id="a-90"></a>是停止义。<a id="a-91"></a>此理即真真即本源。<a id="a-92"></a>本源不当止与不止。<a id="a-93"></a>是非止止。<a id="a-94"></a>此三义共成体真止相。<a id="a-95"></a>若方便止时照假自在。<a id="a-96"></a>散乱无知息。<a id="a-97"></a>是止息义。<a id="a-98"></a>停心假理如净名入三昧观比丘根性分别药病。<a id="a-99"></a>是停止义。<a id="a-9A"></a>假理不动是非止止。<a id="a-9B"></a>如是三义共成方便随缘止相也。<a id="a-9C"></a>息二边时生死涅槃二相俱息。<a id="a-9D"></a>是止息义。<a id="a-9E"></a>入理般若名为住缘心中道。<a id="a-9F"></a>是停止义。<a id="a-9G"></a>此实相理非止不止。<a id="a-9H"></a>是不止止义。<a id="a-9I"></a>如此三义共成息二边止相故与前永异也。<a id="a-9J"></a>亦非今所用也。<a id="a-9K"></a>次明观相。<a id="a-9L"></a>观有三。<a id="a-9M"></a>从假入空名二谛观。<a id="a-9N"></a>从空入假名平等观。<a id="a-9O"></a>二观为方便道得入中道双照二谛。<a id="a-9P"></a>心心寂灭自然流入萨婆若海。<a id="a-9Q"></a>名中道第一义谛观。<a id="a-9R"></a>此名出璎珞经所言二谛者。<a id="a-9S"></a>观假为入空之诠空由诠会。<a id="a-9T"></a>能所合论故言二谛观。<a id="a-9U"></a>又会空之日非但见空亦复识假。<a id="a-9V"></a>如云除发障上显下明。<a id="a-9W"></a>由真假显得是二谛观。<a id="a-9X"></a>今由假会真何意非二谛观。<a id="a-9Y"></a>又俗是所破真是所用。<a id="a-9Z"></a>若从所破应言俗谛观。<a id="a-9a"></a>若从所用应言真谛观。<a id="a-9b"></a>破用合论故言二谛观。<a id="a-9c"></a>又分别有三种。<a id="a-9d"></a>一约教有随情二谛观。<a id="a-9e"></a>约行有随情智二谛观。<a id="a-9f"></a>约证有随智二谛观。<a id="a-9g"></a>初观之功虽未契真。<a id="a-9h"></a>得有随教随行论二谛观。<a id="a-9i"></a>问初观破用合受名。<a id="a-9j"></a>第二观亦破用。<a id="a-9k"></a>亦应言二谛耶。<a id="a-9l"></a>答。<a id="a-9m"></a>前已受二谛名后虽破用。<a id="a-9n"></a>更从胜者受平等名也。<a id="a-9o"></a>问。<a id="a-9p"></a>第三观亦破用何不更从胜受名。<a id="a-9q"></a>答。<a id="a-9r"></a>前两观有滞故更破更用。<a id="a-9s"></a>第三观无滞但从用受名。<a id="a-9t"></a>不得一例。<a id="a-9u"></a>问。<a id="a-9v"></a>前二观俱观二谛亦应俱入二谛。<a id="a-9w"></a>答。<a id="a-9x"></a>初为破病故观假。<a id="a-9y"></a>为用真故观真。<a id="a-9z"></a>是故俱观。<a id="a-A0"></a>一用一不用故不俱入。<a id="a-A1"></a>问。<a id="a-A2"></a>真及中俱得称谛。<a id="a-A3"></a>界内外俗俗则非理云何称谛。<a id="a-A4"></a>答。<a id="a-A5"></a>地持明二法性。<a id="a-A6"></a>一事法性性差别故。<a id="a-A7"></a>二实法性性真实故。<a id="a-A8"></a>即二谛之异名。<a id="a-A9"></a>既俱得称法性。<a id="a-AA"></a>何意不得俱称谛。<a id="a-AB"></a>问若尔俱称涅槃。<a id="a-AC"></a>答。<a id="a-AD"></a>经云。<a id="a-AE"></a>贫人得宝乃至猕猴得酒。<a id="a-AF"></a>又非想定即世俗涅槃。<a id="a-AG"></a>即其义也。<a id="a-AH"></a>问。<a id="a-AI"></a>若尔俱无漏耶。<a id="a-AJ"></a>答论云。<a id="a-AK"></a>世间正见出世正见。<a id="a-AL"></a>问。<a id="a-AM"></a>若尔俱无生耶。<a id="a-AN"></a>答。<a id="a-AO"></a>经云。<a id="a-AP"></a>异相互无。<a id="a-AQ"></a>问。<a id="a-AR"></a>从假入空必须破假而入空耶。<a id="a-AS"></a>答。<a id="a-AT"></a>通途应有四句。<a id="a-AU"></a>不破入。<a id="a-AV"></a>破入。<a id="a-AW"></a>破不入。<a id="a-AX"></a>不破不入。<a id="a-AY"></a>乃至三十六句如后说。<a id="a-AZ"></a>从空入假名平等观者。<a id="a-Aa"></a>若是入空尚无空可有何假可入。<a id="a-Ab"></a>当知此观为化众生。<a id="a-Ac"></a>知真非真方便出假故言从空。<a id="a-Ad"></a>分别药病而无差谬故言入假。<a id="a-Ae"></a>平等者望前称平等也。<a id="a-Af"></a>前观破假病不用假法但用真法。<a id="a-Ag"></a>破一不破一未为平等。<a id="a-Ah"></a>后观破空病还用假法。<a id="a-Ai"></a>破用既均异时相望故言平等也。<a id="a-Aj"></a>今当譬之。<a id="a-Ak"></a>如盲初得眼开见空见色。<a id="a-Al"></a>虽见于色不能分别种种卉木根茎枝叶药毒种类。<a id="a-Am"></a>从假入空随智之时。<a id="a-An"></a>亦见二谛而不能用假。<a id="a-Ao"></a>若人眼开后能见空见色。<a id="a-Ap"></a>即识种类洞解因缘。<a id="a-Aq"></a>粗细药食皆识皆用利益于他。<a id="a-Ar"></a>此譬从空入假亦真真俗。<a id="a-As"></a>正用于假为化众生。<a id="a-At"></a>故名为入假。<a id="a-Au"></a>复言平等。<a id="a-Av"></a>意如前说。<a id="a-Aw"></a>中道第一义观者。<a id="a-Ax"></a>前观假空是空生死。<a id="a-Ay"></a>后观空空是空涅槃。<a id="a-Az"></a>双遮二边。<a id="a-B0"></a>是名二空观为方便道得会中道。<a id="a-B1"></a>故言心心寂灭流入萨婆若海。<a id="a-B2"></a>又初观用空后观用假。<a id="a-B3"></a>是为双存方便。<a id="a-B4"></a>入中道时能双照二谛。<a id="a-B5"></a>故经言。<a id="a-B6"></a>心若在定能知世间生灭法相。<a id="a-B7"></a>前之两观为二种方便意在此也。<a id="a-B8"></a>问。<a id="a-B9"></a>大经云。<a id="a-BA"></a>定多慧多俱不见佛性。<a id="a-BB"></a>此义云何。<a id="a-BC"></a>答。<a id="a-BD"></a>次第三观二乘及通菩萨有初观分。<a id="a-BE"></a>此属定多慧少不见佛性。<a id="a-BF"></a>别教菩萨有第二观分。<a id="a-BG"></a>此属慧多定少亦不见佛性。<a id="a-BH"></a>二观为方便得入第三观。<a id="a-BI"></a>则见佛性。<a id="a-BJ"></a>问。<a id="a-BK"></a>经言。<a id="a-BL"></a>十住菩萨以慧眼故见不了了。<a id="a-BM"></a>非全不见。<a id="a-BN"></a>初观是慧眼位。<a id="a-BO"></a>第二观是法眼位。<a id="a-BP"></a>云何而言两眼全不见耶。<a id="a-BQ"></a>答。<a id="a-BR"></a>彼次第眼偏定偏慧佛之所呵。<a id="a-BS"></a>不可言其见也。<a id="a-BT"></a>所言慧眼见者。<a id="a-BU"></a>其名乃同实是圆教十住之位。<a id="a-BV"></a>三观现前入三谛理。<a id="a-BW"></a>名之为住。<a id="a-BX"></a>呼住为慧眼耳。<a id="a-BY"></a>故法华云愿得如世尊慧眼第一净。<a id="a-BZ"></a>如斯慧眼分见未了。<a id="a-Ba"></a>故言如夜见色空中鹅雁。<a id="a-Bb"></a>非二乘慧眼得如此名。<a id="a-Bc"></a>故法华中譬如有人穿凿高原唯见干土。<a id="a-Bd"></a>施功不已转见湿土。<a id="a-Be"></a>遂渐至泥后则得水。<a id="a-Bf"></a>干土譬初观。<a id="a-Bg"></a>湿土譬第二观。<a id="a-Bh"></a>泥譬第三观。<a id="a-Bi"></a>水譬圆顿观。<a id="a-Bj"></a>又譬于教。<a id="a-Bk"></a>三藏教不诠中道如干土通教如湿土。<a id="a-Bl"></a>别教如泥。<a id="a-Bm"></a>圆教诠中道如水。<a id="a-Bn"></a>二教之所不诠二行之所不到。<a id="a-Bo"></a>偏空慧眼宁得见性。<a id="a-Bp"></a>若见性者无有是处。<a id="a-Bq"></a>此三观与前三观名一往似同义相则异。<a id="a-Br"></a>同者。<a id="a-Bs"></a>前是贯穿观诸虚妄似从假入空也。<a id="a-Bt"></a>前观达观达理理和达事事和。<a id="a-Bu"></a>似入假平等观也。<a id="a-Bv"></a>前不观观似中道也。<a id="a-Bw"></a>其相异者。<a id="a-Bx"></a>前是一谛相今是三谛相又前三观通成后三。<a id="a-By"></a>后三具前三。<a id="a-Bz"></a>所以者何。<a id="a-C0"></a>如从假入空破四住磐石。<a id="a-C1"></a>此岂非贯穿义。<a id="a-C2"></a>所入之空空即是理。<a id="a-C3"></a>智能显理。<a id="a-C4"></a>即观达义。<a id="a-C5"></a>此之空理即是非观观义。<a id="a-C6"></a>如此三义共成入空观相也。<a id="a-C7"></a>从空入假亦具三义。<a id="a-C8"></a>何以故。<a id="a-C9"></a>识假名法破无知障。<a id="a-CA"></a>即是贯穿义。<a id="a-CB"></a>照假名理分别无谬。<a id="a-CC"></a>即观达义。<a id="a-CD"></a>假理常然即不观观义也。<a id="a-CE"></a>此三义共成假观相。<a id="a-CF"></a>中道之观亦具三义。<a id="a-CG"></a>空于二边即贯穿义。<a id="a-CH"></a>正入中道即观达义。<a id="a-CI"></a>中道法性即不观观义。<a id="a-CJ"></a>如此三义共成中道观相。<a id="a-CK"></a>此依摩诃衍明三止三观之相。<a id="a-CL"></a>以义随相条然各别。<a id="a-CM"></a>若论三观则有权实浅深。<a id="a-CN"></a>若论三智则有优劣前后。<a id="a-CO"></a>若论三人则有诸位大小。<a id="a-CP"></a>此则次第分张非今所用也。<a id="a-CQ"></a>圆顿止观相者。<a id="a-CR"></a>以止缘于谛则一谛而三谛。<a id="a-CS"></a>以谛系于止则一止而三止。<a id="a-CT"></a>譬如三相在一念心。<a id="a-CU"></a>虽一念心而有三相。<a id="a-CV"></a>止谛亦如是。<a id="a-CW"></a>所止之法虽一而三。<a id="a-CX"></a>能止之心虽三而一也。<a id="a-CY"></a>以观观于境则一境而三境。<a id="a-CZ"></a>以境发于观则一观而三观。<a id="a-Ca"></a>如摩醯首罗面上三目。<a id="a-Cb"></a>虽是三目而是一面。<a id="a-Cc"></a>观境亦如是。<a id="a-Cd"></a>观三即一发一即三不可思议。<a id="a-Ce"></a>不权不实不优不劣不前不后。<a id="a-Cf"></a>不并不别不大不小。<a id="a-Cg"></a>故中论云。<a id="a-Ch"></a>因缘所生法即空即假即中。<a id="a-Ci"></a>又如金刚般若云。<a id="a-Cj"></a>如人有目日光明照见种种色。<a id="a-Ck"></a>若眼独见不应须日。<a id="a-Cl"></a>若无色者虽有日眼亦无所见。<a id="a-Cm"></a>如是三法不异时不相离。<a id="a-Cn"></a>眼喻于止。<a id="a-Co"></a>日喻于观。<a id="a-Cp"></a>色喻于境。<a id="a-Cq"></a>如是三法不前不后。<a id="a-Cr"></a>一时论三三中论一。<a id="a-Cs"></a>亦复如是。<a id="a-Ct"></a>若见此意即解圆顿教止观相也。<a id="a-Cu"></a>何但三一一三。<a id="a-Cv"></a>总前诸义皆在一心。<a id="a-Cw"></a>其相云何。<a id="a-Cx"></a>体无明颠倒即是实相之真。<a id="a-Cy"></a>名体真止。<a id="a-Cz"></a>如此实相遍一切处随缘历境安心不动。<a id="a-D0"></a>名随缘方便止。<a id="a-D1"></a>生死涅槃静散休息。<a id="a-D2"></a>名息二边止。<a id="a-D3"></a>体一切诸假悉皆是空。<a id="a-D4"></a>空即实相。<a id="a-D5"></a>名入空观。<a id="a-D6"></a>达此空时观冥中道。<a id="a-D7"></a>能知世间生灭法相如实而见。<a id="a-D8"></a>名入假观。<a id="a-D9"></a>如此空慧即是中道无二无别。<a id="a-DA"></a>名中道观体真之时五住磐石砂砾一念休息。<a id="a-DB"></a>名止息义。<a id="a-DC"></a>心缘中道入实相慧。<a id="a-DD"></a>名停止义。<a id="a-DE"></a>实相之性即非止非不止义。<a id="a-DF"></a>又此一念能穿五住达于实相。<a id="a-DG"></a>实相非观亦非不观。<a id="a-DH"></a>如此等义但在一念心中。<a id="a-DI"></a>不动真际而有种种差别。<a id="a-DJ"></a>经言。<a id="a-DK"></a>善能分别诸法相。<a id="a-DL"></a>于第一义而不动。<a id="a-DM"></a>虽多名字盖乃般若之一法。<a id="a-DN"></a>佛说种种名。<a id="a-DO"></a>众名皆圆诸义亦圆。<a id="a-DP"></a>相待绝待对体不可思议。<a id="a-DQ"></a>不可思议故无有障碍无有障碍故具足无减。<a id="a-DR"></a>是圆顿教相显止观体也。</p>
  <p id="aDS">○二明眼智者。<a id="a-DT"></a>体则非知非见非因非果。<a id="a-DU"></a>说之己自难。<a id="a-DV"></a>何况以示人。<a id="a-DW"></a>虽叵知见由于眼智则可知见。<a id="a-DX"></a>虽非因果由因果显。<a id="a-DY"></a>止观为因智眼为果。<a id="a-DZ"></a>因是显体之远由。<a id="a-Da"></a>果是显体之近由。<a id="a-Db"></a>其体冥妙不可分别。<a id="a-Dc"></a>寄于眼智令体可解。<a id="a-Dd"></a>今先明次第眼智者。<a id="a-De"></a>三止三观为因。<a id="a-Df"></a>所得三智三眼为果。<a id="a-Dg"></a>三止者。<a id="a-Dh"></a>若体真止妄惑不生。<a id="a-Di"></a>因止发定定生无漏。<a id="a-Dj"></a>慧眼开故见第一义。<a id="a-Dk"></a>真谛三昧成。<a id="a-Dl"></a>故止能成眼眼能见体。<a id="a-Dm"></a>得真体也。<a id="a-Dn"></a>若随缘止冥真出假心安俗谛。<a id="a-Do"></a>因此止故得陀罗尼。<a id="a-Dp"></a>陀罗尼分别药病。<a id="a-Dq"></a>法眼豁开破障通无知。<a id="a-Dr"></a>常在三昧不以二相见诸佛土。<a id="a-Ds"></a>则俗谛三昧成。<a id="a-Dt"></a>是则止能发眼眼能得体。<a id="a-Du"></a>得俗体也。<a id="a-Dv"></a>若息二边止则生死涅槃空有双寂。<a id="a-Dw"></a>因于此止发中道定。<a id="a-Dx"></a>佛眼豁开照无不遍。<a id="a-Dy"></a>中道三昧成。<a id="a-Dz"></a>故止能得眼眼能得体。<a id="a-E0"></a>得中道体也。<a id="a-E1"></a>三观者若从假入空空慧相应。<a id="a-E2"></a>即能破见思惑成一切智。<a id="a-E3"></a>智能得体得真体也。<a id="a-E4"></a>若从空入假分别药病种种法门。<a id="a-E5"></a>即破无知成道种智。<a id="a-E6"></a>智能得体得俗体也。<a id="a-E7"></a>若双遮二边为入中方便。<a id="a-E8"></a>能破无明成一切种智。<a id="a-E9"></a>智能得体得中道体也。<a id="a-EA"></a>是则三止三观共成三眼三智。<a id="a-EB"></a>各得三体。<a id="a-EC"></a>是故显体而谈眼智。<a id="a-ED"></a>即此意也。<a id="a-EE"></a>问。<a id="a-EF"></a>眼见智知。<a id="a-EG"></a>知见异耶。<a id="a-EH"></a>答。<a id="a-EI"></a>此应四句分别。<a id="a-EJ"></a>知而非见见而非知。<a id="a-EK"></a>亦知亦见不知不见。<a id="a-EL"></a>凡夫不证故不见。<a id="a-EM"></a>不闻故不知。<a id="a-EN"></a>二乘人证故亦见。<a id="a-EO"></a>闻故亦知。<a id="a-EP"></a>支佛证故是见。<a id="a-EQ"></a>不闻故不知。<a id="a-ER"></a>方便道人闻故是知。<a id="a-ES"></a>未证故不见。<a id="a-ET"></a>复次信行人因闻故有慧。<a id="a-EU"></a>因慧故发无漏得一切智。<a id="a-EV"></a>此智因闻故称智知。<a id="a-EW"></a>法行人思惟得定。<a id="a-EX"></a>因定发无漏成慧眼。<a id="a-EY"></a>此眼因禅故称眼见。<a id="a-EZ"></a>然知见同证真谛。<a id="a-Ea"></a>从所因处仍本受名。<a id="a-Eb"></a>故言知见也。<a id="a-Ec"></a>此就慧眼一切智作此分别。<a id="a-Ed"></a>余二眼二智例尔。<a id="a-Ee"></a>若一心眼智则不如此。<a id="a-Ef"></a>若明不次第止观眼智者。<a id="a-Eg"></a>如前所说。<a id="a-Eh"></a>止即是观观即是止无二无别得体近由亦如是。<a id="a-Ei"></a>眼即是智智即是眼。<a id="a-Ej"></a>眼故论见智故论知。<a id="a-Ek"></a>知即是见见即是知。<a id="a-El"></a>佛眼具五眼。<a id="a-Em"></a>佛智具三智。<a id="a-En"></a>王三昧一切三昧悉入其中。<a id="a-Eo"></a>首楞严定摄一切定。<a id="a-Ep"></a>大品云。<a id="a-Eq"></a>欲得道慧道种慧一切智一切种智。<a id="a-Er"></a>当学般若。<a id="a-Es"></a>问。<a id="a-Et"></a>释论云。<a id="a-Eu"></a>三智在一心中。<a id="a-Ev"></a>云何言欲得道慧等当学般若。<a id="a-Ew"></a>答。<a id="a-Ex"></a>实尔。<a id="a-Ey"></a>三智在一心中。<a id="a-Ez"></a>为向人说令易解故作如此说耳。<a id="a-F0"></a>金刚般若云。<a id="a-F1"></a>如来有肉眼不。<a id="a-F2"></a>答云。<a id="a-F3"></a>有。<a id="a-F4"></a>乃至如来有佛眼不。<a id="a-F5"></a>答云。<a id="a-F6"></a>有。<a id="a-F7"></a>虽有五眼实不分张。<a id="a-F8"></a>秖约一眼备有五用能照五境。<a id="a-F9"></a>所以者何。<a id="a-FA"></a>佛眼亦能照粗色。<a id="a-FB"></a>如人所见亦过人所见。<a id="a-FC"></a>名肉眼。<a id="a-FD"></a>亦能照细色如天所见亦过天所见。<a id="a-FE"></a>名天眼。<a id="a-FF"></a>达粗细色空如二乘所见。<a id="a-FG"></a>名慧眼。<a id="a-FH"></a>达假名不谬如菩萨所见。<a id="a-FI"></a>名法眼。<a id="a-FJ"></a>于诸法中皆见实相。<a id="a-FK"></a>名佛眼。<a id="a-FL"></a>当知佛眼圆照无遗。<a id="a-FM"></a>故经云。<a id="a-FN"></a>五眼具足成菩提。<a id="a-FO"></a>永与三界作父母。<a id="a-FP"></a>而独称佛眼者。<a id="a-FQ"></a>如众流入海失本名字。<a id="a-FR"></a>非无四用也。<a id="a-FS"></a>佛智照空如二乘所见。<a id="a-FT"></a>名一切智。<a id="a-FU"></a>佛智照假如菩萨所见。<a id="a-FV"></a>名道种智。<a id="a-FW"></a>佛智照空假中皆见实相。<a id="a-FX"></a>名一切种智。<a id="a-FY"></a>故言三智一心中得。<a id="a-FZ"></a>故知一心三止所成三眼见不思议三谛。<a id="a-Fa"></a>此见从止得故受眼名。<a id="a-Fb"></a>一心三观所成三智知不思议三境。<a id="a-Fc"></a>此智从观得故受智名。<a id="a-Fd"></a>境之与谛左右异耳。<a id="a-Fe"></a>见之与知眼目殊称不应别说。<a id="a-Ff"></a>今将境来显智。<a id="a-Fg"></a>令三观易明。<a id="a-Fh"></a>用谛来目眼使三止可解。<a id="a-Fi"></a>虽作三说实是不可思议一法耳。<a id="a-Fj"></a>用此一法眼智得圆顿止观体也。<a id="a-Fk"></a>如此解释本于观心。<a id="a-Fl"></a>实非读经安置次比。<a id="a-Fm"></a>为避人嫌疑为增长信。<a id="a-Fn"></a>幸与修多罗合。<a id="a-Fo"></a>故引为证耳。</p>
  <p id="aFp">○三明境界者。<a id="a-Fq"></a>若得能显眼智中意。<a id="a-Fr"></a>无俟所显谛听之说。<a id="a-Fs"></a>为未解者更此一科。<a id="a-Ft"></a>夫信行尚多闻。<a id="a-Fu"></a>因此分别以会圆妙。<a id="a-Fv"></a>法行宗深观缘此思惟以见正境耳。<a id="a-Fw"></a>就此为二。<a id="a-Fx"></a>一明说境意。<a id="a-Fy"></a>二明诸境离合。<a id="a-Fz"></a>经云。<a id="a-G0"></a>为诸众生开佛知见。<a id="a-G1"></a>若无中境智无所知眼无所见。<a id="a-G2"></a>当知应有佛眼境也。<a id="a-G3"></a>经云。<a id="a-G4"></a>世孰有真天眼者。<a id="a-G5"></a>不以二相见诸佛土。<a id="a-G6"></a>若无俗境此眼不应见于佛土。<a id="a-G7"></a>经云。<a id="a-G8"></a>天眼开辟慧眼见真。<a id="a-G9"></a>故知应有慧眼境也。<a id="a-GA"></a>此三谛理不可思议。<a id="a-GB"></a>无决定性实不可说。<a id="a-GC"></a>若为缘说不出三意。<a id="a-GD"></a>一随情说即随他意语。<a id="a-GE"></a>二随情智说即随自他意语。<a id="a-GF"></a>三随智说即随自意语。<a id="a-GG"></a>云何随情说三谛。<a id="a-GH"></a>如盲不识乳便问他言。<a id="a-GI"></a>乳色何似。<a id="a-GJ"></a>他人答言。<a id="a-GK"></a>色白如贝粖雪鹤等。<a id="a-GL"></a>虽闻此说亦不能了乳之真色。<a id="a-GM"></a>是诸盲人各各作解。<a id="a-GN"></a>竞执贝粖而起四诤。<a id="a-GO"></a>凡情愚翳亦复如是。<a id="a-GP"></a>不识三谛大悲方便而为分别。<a id="a-GQ"></a>或约有门明三谛如盲闻贝。<a id="a-GR"></a>或约空门明三谛如盲闻粖。<a id="a-GS"></a>或作空有门明三谛如盲闻雪。<a id="a-GT"></a>或作非空非有门明三谛知盲闻鹤。<a id="a-GU"></a>虽闻此说未即谛理。<a id="a-GV"></a>是诸凡夫终不能见常乐我净真实之相。<a id="a-GW"></a>虽未得见各执空有互相是非。<a id="a-GX"></a>所以常途解二谛者。<a id="a-GY"></a>二十三家。<a id="a-GZ"></a>家家不同各各异见。<a id="a-Ga"></a>皆引经论莫知孰是。<a id="a-Gb"></a>若言并是理则无量。<a id="a-Gc"></a>若言并非悉有所据。<a id="a-Gd"></a>为此义故执自非他。<a id="a-Ge"></a>唯饮甘露伤命早夭。<a id="a-Gf"></a>经称文殊弥勒未悟之时。<a id="a-Gg"></a>共诤二谛两堕地狱。<a id="a-Gh"></a>今世凡情偏执一文铿然固着。<a id="a-Gi"></a>虽谓为能恐乖佛旨。<a id="a-Gj"></a>如是等人皆未识随情三谛。<a id="a-Gk"></a>若识此意闻种种说。<a id="a-Gl"></a>即知如来俯逐根情。<a id="a-Gm"></a>根情既多说不一种。<a id="a-Gn"></a>此即是随他意而说三谛也。<a id="a-Go"></a>随情智说三谛者。<a id="a-Gp"></a>就情说二就智说一。<a id="a-Gq"></a>若尔不得一所论三。<a id="a-Gr"></a>此就凡情。<a id="a-Gs"></a>凡情悉是方便。<a id="a-Gt"></a>虽即一而三但束为二。<a id="a-Gu"></a>若就圣智圣智皆是实得。<a id="a-Gv"></a>虽即一而三但束为一。<a id="a-Gw"></a>情智相望故言三谛。<a id="a-Gx"></a>如相似位人。<a id="a-Gy"></a>六根净时犹未发真见于中道。<a id="a-Gz"></a>虽观三谛约位往明。<a id="a-H0"></a>但破四住及尘沙惑。<a id="a-H1"></a>既证方便道但束为二谛。<a id="a-H2"></a>若入初住破无明见佛性。<a id="a-H3"></a>双照二谛方称为智。<a id="a-H4"></a>亦具三谛但束为中道第一义谛。<a id="a-H5"></a>情智合论即是随自他意语也。<a id="a-H6"></a>随智说三谛者。<a id="a-H7"></a>从初住去非但说中绝于视听。<a id="a-H8"></a>真俗亦然。<a id="a-H9"></a>三谛玄微唯智所照。<a id="a-HA"></a>不可示不可思。<a id="a-HB"></a>闻者惊怪。<a id="a-HC"></a>非内非外非难非易非相非非相。<a id="a-HD"></a>非是世法无有相貌。<a id="a-HE"></a>百非洞遣四句皆亡。<a id="a-HF"></a>唯佛与佛乃能究尽。<a id="a-HG"></a>言语道断心行处灭。<a id="a-HH"></a>不可以凡情图想。<a id="a-HI"></a>若一若三皆绝情望。<a id="a-HJ"></a>尚非二乘所测。<a id="a-HK"></a>何况凡夫。<a id="a-HL"></a>如乳真色眼开乃见。<a id="a-HM"></a>徒费言语盲终不识。<a id="a-HN"></a>如是说者名为随智说三谛相也。<a id="a-HO"></a>即是随自意语。<a id="a-HP"></a>今更引经中所明二谛文。<a id="a-HQ"></a>显成三谛之说。<a id="a-HR"></a>若言凡夫人即能体达因缘生于观解。<a id="a-HS"></a>岂非随情说俗。<a id="a-HT"></a>体因缘即空。<a id="a-HU"></a>岂非随情说真。<a id="a-HV"></a>若如此者即是随情说二谛也。<a id="a-HW"></a>若言凡夫心所见名为俗谛。<a id="a-HX"></a>圣人心所见名为真谛。<a id="a-HY"></a>如此说者岂非随情智说二谛也。<a id="a-HZ"></a>若言凡夫行世间不知世间相。<a id="a-Ha"></a>凡夫尚不知世间之俗。<a id="a-Hb"></a>那得知真。<a id="a-Hc"></a>故知二谛皆非凡情所识。<a id="a-Hd"></a>如此说者岂非随智说二谛。<a id="a-He"></a>二谛既有三番说。<a id="a-Hf"></a>三谛例此可解。<a id="a-Hg"></a>疑者若言佛常依二谛说法。<a id="a-Hh"></a>故有三番二谛意。<a id="a-Hi"></a>今亦例此。<a id="a-Hj"></a>佛常好中道降胎出生出家成道入灭皆在中夜。<a id="a-Hk"></a>一色一香无非中道。<a id="a-Hl"></a>若说中道岂不三意赴缘耶。<a id="a-Hm"></a>又一一说各具四悉檀意。<a id="a-Hn"></a>随情中四意者。<a id="a-Ho"></a>夫谛理不可说。<a id="a-Hp"></a>说必寄言。<a id="a-Hq"></a>言必契情情必欣悦。<a id="a-Hr"></a>或闻真欢喜。<a id="a-Hs"></a>或闻俗欢喜。<a id="a-Ht"></a>或闻中欢喜。<a id="a-Hu"></a>此即是随情中用世界悉檀意也。<a id="a-Hv"></a>夫众生便宜不同。<a id="a-Hw"></a>或闻说无戒慧增长。<a id="a-Hx"></a>或闻说有戒慧增长。<a id="a-Hy"></a>或闻说中戒慧增长。<a id="a-Hz"></a>此即随情中用为人悉檀意也。<a id="a-I0"></a>夫行者破恶不同。<a id="a-I1"></a>或闻有法能破睡眠觉观等。<a id="a-I2"></a>或闻无法能破睡散等。<a id="a-I3"></a>或闻中法能破睡散等。<a id="a-I4"></a>此即随情中用对治悉檀意也。<a id="a-I5"></a>夫众生入悟不同。<a id="a-I6"></a>或闻无开解。<a id="a-I7"></a>或闻有超悟。<a id="a-I8"></a>或闻中发彻。<a id="a-I9"></a>乃至观心亦尔或说有观恍如云影。<a id="a-IA"></a>或作无观泯失身心。<a id="a-IB"></a>或作中观神智明白。<a id="a-IC"></a>如是等种种不同。<a id="a-ID"></a>应在一不在二。<a id="a-IE"></a>应在二不在一。<a id="a-IF"></a>故云佛说生法于无生法得度。<a id="a-IG"></a>佛说无生法于生法得度。<a id="a-IH"></a>此即是用第一义悉檀意也。<a id="a-II"></a>故法华云。<a id="a-IJ"></a>佛知众生种种欲种种行种种性种种忆想。<a id="a-IK"></a>即此四意。<a id="a-IL"></a>何故尔。<a id="a-IM"></a>种种欲是随世界。<a id="a-IN"></a>种种性是生善。<a id="a-IO"></a>种种行是对治。<a id="a-IP"></a>种种忆想是第一义。<a id="a-IQ"></a>何故性属生善。<a id="a-IR"></a>行属对治破恶耶。<a id="a-IS"></a>若通论。<a id="a-IT"></a>性善有冥有显。<a id="a-IU"></a>行恶亦有冥有显。<a id="a-IV"></a>今从义便。<a id="a-IW"></a>善是冥伏恶是彰露。<a id="a-IX"></a>如佛未出时。<a id="a-IY"></a>三乘善根冥伏不现故言善性冥也。<a id="a-IZ"></a>若闻三谛此善发生。<a id="a-Ia"></a>故知种种性应属生善。<a id="a-Ib"></a>可对为人悉檀也。<a id="a-Ic"></a>又佛未出时。<a id="a-Id"></a>诸众生恶行彰显。<a id="a-Ie"></a>邪非僻倒过失现前。<a id="a-If"></a>佛为破此恶故说于三谛。<a id="a-Ig"></a>故知种种行属破恶。<a id="a-Ih"></a>即对治悉檀也。<a id="a-Ii"></a>种种忆想是第一义者。<a id="a-Ij"></a>想是慧数。<a id="a-Ik"></a>僻故成心倒见倒等。<a id="a-Il"></a>若遇知识正此想慧即成三不倒。<a id="a-Im"></a>佛欲正其此慧故说三谛。<a id="a-In"></a>即第一义也。<a id="a-Io"></a>随情说三谛既具四意。<a id="a-Ip"></a>随情智随智说三谛例此可解。<a id="a-Iq"></a>是则三四十二种说三谛不同。<a id="a-Ir"></a>岂可以凡情局圣。<a id="a-Is"></a>谓唯一种执诤自毁耶。<a id="a-It"></a>若知圣说无崖。<a id="a-Iu"></a>终不是此非彼起增上慢高举棱层。<a id="a-Iv"></a>如有智盲人莫诤乳色。<a id="a-Iw"></a>勤行方便惭愧有羞。<a id="a-Ix"></a>以三止证三眼见三法获三智知三谛。<a id="a-Iy"></a>见中分明双照晓了。<a id="a-Iz"></a>如云除发障上显下明。<a id="a-J0"></a>尔时乃可谛审是非决定师子吼也。<a id="a-J1"></a>私谓。<a id="a-J2"></a>随情是并与。<a id="a-J3"></a>随情智是半与半夺。<a id="a-J4"></a>随智是并夺何者。<a id="a-J5"></a>如圣语凡云。<a id="a-J6"></a>汝今心想即是俗。<a id="a-J7"></a>能体达俗虚即是真。<a id="a-J8"></a>岂非并与相。<a id="a-J9"></a>汝今所知百千推画皆是俗。<a id="a-JA"></a>唯圣所知乃是真。<a id="a-JB"></a>岂非半与半夺相。<a id="a-JC"></a>夫二谛者凡人并不识上圣独能知。<a id="a-JD"></a>此岂非并夺。<a id="a-JE"></a>此释易解故录之。<a id="a-JF"></a>二明境智离合者。<a id="a-JG"></a>先境次智。<a id="a-JH"></a>众经说谛。<a id="a-JI"></a>或四三二一离合不同。<a id="a-JJ"></a>今当通说。<a id="a-JK"></a>三藏是方便之教但明二谛。<a id="a-JL"></a>菩萨初心中心缘真伏于四住。<a id="a-JM"></a>令烦恼脂消。<a id="a-JN"></a>三阿僧祇修六度行使功德身肥。<a id="a-JO"></a>百劫种相好获五神通。<a id="a-JP"></a>得法眼照俗谛。<a id="a-JQ"></a>分别根性。<a id="a-JR"></a>调熟众生而作佛事。<a id="a-JS"></a>后心坐道场三十四心断见思惑尽。<a id="a-JT"></a>此三十四心。<a id="a-JU"></a>八忍八智九无碍九解脱。<a id="a-JV"></a>合为三十四心也。<a id="a-JW"></a>又经言。<a id="a-JX"></a>一念六百生灭。<a id="a-JY"></a>成论师云。<a id="a-JZ"></a>一念六十刹那。<a id="a-Ja"></a>秖是一念从假入空得慧眼。<a id="a-Jb"></a>照真谛而得成佛。<a id="a-Jc"></a>前已照俗次复照真。<a id="a-Jd"></a>二谛双明与弟子异菩萨但照俗不照真。<a id="a-Je"></a>二乘但照真不照俗。<a id="a-Jf"></a>佛能兼俱。<a id="a-Jg"></a>更加中道第一义谛。<a id="a-Jh"></a>三藏二谛已是方便。<a id="a-Ji"></a>于二谛上更加中道。<a id="a-Jj"></a>方便之上更复方便。<a id="a-Jk"></a>照见此谛更加佛眼。<a id="a-Jl"></a>知此谛故更加一切种智。<a id="a-Jm"></a>离则有二合则有三。<a id="a-Jn"></a>是为三藏法中二谛三谛离合之相也。<a id="a-Jo"></a>次三乘人同以无言说道断烦恼。<a id="a-Jp"></a>论谛离合者。<a id="a-Jq"></a>俗谛则同真谛则异。<a id="a-Jr"></a>大论云。<a id="a-Js"></a>空有二种。<a id="a-Jt"></a>一但空。<a id="a-Ju"></a>二不但空。<a id="a-Jv"></a>大经云。<a id="a-Jw"></a>二乘之人但见于空不见不空。<a id="a-Jx"></a>智者非但见空能见不空。<a id="a-Jy"></a>不空即大涅槃。<a id="a-Jz"></a>二乘但空智如萤火。<a id="a-K0"></a>菩萨之人智慧如日。<a id="a-K1"></a>既空异智别则有两谛之殊。<a id="a-K2"></a>而今合为一真谛。<a id="a-K3"></a>二乘体假入真。<a id="a-K4"></a>秖入但空不能从但空入假。<a id="a-K5"></a>无化他之用。<a id="a-K6"></a>菩萨体假入但真。<a id="a-K7"></a>能从但空入假。<a id="a-K8"></a>化度众生净佛国土。<a id="a-K9"></a>上根菩萨体假入真。<a id="a-KA"></a>前入但空。<a id="a-KB"></a>次入不但空。<a id="a-KC"></a>则破无明见佛性。<a id="a-KD"></a>与前真永别。<a id="a-KE"></a>岂可同为一真谛耶。<a id="a-KF"></a>昔庄严家云。<a id="a-KG"></a>佛果出二谛外。<a id="a-KH"></a>得此片意而作义不成。<a id="a-KI"></a>不知佛智别照何境。<a id="a-KJ"></a>别断何惑。<a id="a-KK"></a>若得今意出外义则成。<a id="a-KL"></a>开善家云。<a id="a-KM"></a>佛果不出二谛外。<a id="a-KN"></a>不能动异二乘。<a id="a-KO"></a>作义复不成。<a id="a-KP"></a>若得此意不出义亦成。<a id="a-KQ"></a>古来名此为风流二谛意在此。<a id="a-KR"></a>但空不但空合时。<a id="a-KS"></a>秖是一真谛。<a id="a-KT"></a>离时成两真谛。<a id="a-KU"></a>与三藏家异。<a id="a-KV"></a>彼三藏第三谛。<a id="a-KW"></a>但有中道名无别体。<a id="a-KX"></a>眼无别见。<a id="a-KY"></a>智无别知。<a id="a-KZ"></a>今则不尔。<a id="a-Ka"></a>第三谛亦名真谛。<a id="a-Kb"></a>亦名中道第一义谛。<a id="a-Kc"></a>有别体别见别知。<a id="a-Kd"></a>是为通教二谛三谛离合之相也。<a id="a-Ke"></a>次别教明二谛与前求异。<a id="a-Kf"></a>前之真俗合为别家之俗。<a id="a-Kg"></a>俗者是世界隔别。<a id="a-Kh"></a>俗有真无。<a id="a-Ki"></a>凡夫为俗谛所摄。<a id="a-Kj"></a>二乘为真谛所摄。<a id="a-Kk"></a>既有无之异故称为俗。<a id="a-Kl"></a>胜鬘名二乘作空乱意众生。<a id="a-Km"></a>大经云。<a id="a-Kn"></a>我与弥勒共论世谛。<a id="a-Ko"></a>五百声闻谓说真谛。<a id="a-Kp"></a>若论二谛俗谛不开。<a id="a-Kq"></a>若作三谛。<a id="a-Kr"></a>开有为俗开无为真。<a id="a-Ks"></a>对不但空为第一义谛。<a id="a-Kt"></a>是为别教离合之相也。</p>
 </body>
</html>