<!doctype html>
<html id="z3IBWZx1NP" data-ver="1498">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第八上</h1>
  <p id="a2">第二观烦恼境者。<a id="a-3"></a>上阴界入不悟。<a id="a-4"></a>则非其宜而观察不已。<a id="a-5"></a>击动烦恼贪嗔发作。<a id="a-6"></a>是时应舍阴入观于烦恼。<a id="a-7"></a>前呵五欲知其过罪。<a id="a-8"></a>弃盖是舍平常阴入。<a id="a-9"></a>观于果报于中求解。<a id="a-A"></a>今观发作隆盛起重贪嗔。<a id="a-B"></a>如铁不与火合但黑。<a id="a-C"></a>若与火合赫然。<a id="a-D"></a>又报法寻常无时不有呵弃为易。<a id="a-E"></a>若欻起烦恼控制则难。<a id="a-F"></a>何者。<a id="a-G"></a>生来虽嗔谏晓则息。<a id="a-H"></a>今所发者咆勃可畏。<a id="a-I"></a>生来倒想乍起乍灭。<a id="a-J"></a>今所发者郁然不去。<a id="a-K"></a>生来欲色抑制可停。<a id="a-L"></a>今所发者不简死马况其匹类。<a id="a-M"></a>此惑内发强梁炽盛。<a id="a-N"></a>若见外境心狂眼闇。<a id="a-O"></a>譬如流水不觉其急。<a id="a-P"></a>概之以木涟漪[泳-永+豹]起。<a id="a-Q"></a>亦如健人不知有力触之怒壮。<a id="a-R"></a>烦恼卧伏如有如无。<a id="a-S"></a>道场忏悔观阴界入。<a id="a-T"></a>如触睡师子哮吼震地。<a id="a-U"></a>若不识者则能牵人作大重罪。<a id="a-V"></a>非唯止观不成更增长恶业。<a id="a-W"></a>坠黑闇坑无能勉出。<a id="a-X"></a>为是义故须观烦恼境也。<a id="a-Y"></a>观此为四。<a id="a-Z"></a>一略明其相。<a id="a-a"></a>二明因缘三明治异。<a id="a-b"></a>四修止观。<a id="a-c"></a>初明相者。<a id="a-d"></a>先释名。<a id="a-e"></a>烦恼是昏烦之法恼乱心神。<a id="a-f"></a>又与心作烦令心得恼。<a id="a-g"></a>即是见思利钝。<a id="a-h"></a>此一往分数。<a id="a-i"></a>五钝何必是贪嗔。<a id="a-j"></a>如诸蠕动实不推理。<a id="a-k"></a>而举[虫*敖]张鬐怒目自大。<a id="a-l"></a>底下凡劣何尝执见。<a id="a-m"></a>行住坐卧恒起我心。<a id="a-n"></a>故知五钝非无利也。<a id="a-o"></a>五利岂唯见惑。<a id="a-p"></a>何尝无恚欲耶。<a id="a-q"></a>当知利钝之名通于见思。<a id="a-r"></a>今约位分之令不相滥。<a id="a-s"></a>若未发禅来虽有世智推理辩聪见想犹弱。<a id="a-t"></a>所有十使同属于钝。<a id="a-u"></a>从因定发见见心猛盛。<a id="a-v"></a>所有十使从强受名皆属于利。<a id="a-w"></a>如两学人一得法意为诤则强。<a id="a-x"></a>一得语言为诤则弱。<a id="a-y"></a>得语如无禅得意如发定。<a id="a-z"></a>若发定已而起见惑如下所观。<a id="a-10"></a>若未发定而起烦恼。<a id="a-11"></a>正是今所观也。<a id="a-12"></a>若利中有钝。<a id="a-13"></a>见谛但断于利钝犹应在。<a id="a-14"></a>毗昙人谓利上之钝名背上使。<a id="a-15"></a>见谛断时正利既去背使亦去思惟亦如是。<a id="a-16"></a>若开此利钝为八万四千。<a id="a-17"></a>今但束为四分。<a id="a-18"></a>三毒偏发为三分。<a id="a-19"></a>若等缘三境名等分。<a id="a-1A"></a>三毒偏起是觉观而非多。<a id="a-1B"></a>三毒等起名觉观多。<a id="a-1C"></a>若少若多悉名散动俱能障定无记是报散动则不障定经云。<a id="a-1D"></a>从灭定出入散心中。<a id="a-1E"></a>散心中还入诸定。<a id="a-1F"></a>散不障定即此义也。<a id="a-1G"></a>成论人云。<a id="a-1H"></a>散兼无知痴能障定若尔。<a id="a-1I"></a>散兼嗔欲何不障定耶。<a id="a-1J"></a>今释别有意如上弃盖中说。<a id="a-1K"></a>但烦恼之相广不可尽。<a id="a-1L"></a>若具分别妨于观门。<a id="a-1M"></a>法华云。<a id="a-1N"></a>二十年中常令除粪。<a id="a-1O"></a>粪即烦恼污秽法也。<a id="a-1P"></a>弃之若尽得一日之价。<a id="a-1Q"></a>若住分别多少终不得直。<a id="a-1R"></a>今观烦恼粪求智慧钱。<a id="a-1S"></a>非欲分别见思相也。<a id="a-1T"></a>若尔。<a id="a-1U"></a>五百罗汉何以分别。<a id="a-1V"></a>为持佛法作众导首通种种难须广分别。<a id="a-1W"></a>今正入道力所未暇。<a id="a-1X"></a>亦于观非急。<a id="a-1Y"></a>但总知四分粪秽勤而弃之。<a id="a-1Z"></a>若从空入假时当委悉分别。<a id="a-1a"></a>复次利钝合各束为四分。<a id="a-1b"></a>同是界内共二乘断名通烦恼也。<a id="a-1c"></a>若界外四分二乘不断名别烦恼。<a id="a-1d"></a>若作相关何得离通有别。<a id="a-1e"></a>通惑为枝别惑为本。<a id="a-1f"></a>得真智断枝得中智断本。<a id="a-1g"></a>若作不思议者。<a id="a-1h"></a>只界内烦恼即是菩提。<a id="a-1i"></a>何得非是别惑。<a id="a-1j"></a>已如前说。<a id="a-1k"></a>二明烦恼起之因缘。<a id="a-1l"></a>因缘有三如后说。<a id="a-1m"></a>起相有四。<a id="a-1n"></a>深而不利利而不深。<a id="a-1o"></a>亦深亦利不深不利第四句即属通途果报惑相。<a id="a-1p"></a>寻常相系。<a id="a-1q"></a>故言非深非利也。<a id="a-1r"></a>三句起动异常。<a id="a-1s"></a>即属烦恼发相也。<a id="a-1t"></a>发时深重不可禁止。<a id="a-1u"></a>触境弥增无能遮制。<a id="a-1v"></a>是为深相。<a id="a-1w"></a>数数发起起辄深重。<a id="a-1x"></a>故名为利利而不深深而不利。<a id="a-1y"></a>准此可知。<a id="a-1z"></a>因缘者。<a id="a-20"></a>一习因种子。<a id="a-21"></a>二业力击作。<a id="a-22"></a>三魔所扇动。<a id="a-23"></a>习者。<a id="a-24"></a>无量劫来烦恼重积。<a id="a-25"></a>种子成就薰习相续。<a id="a-26"></a>如驶水流顺之不觉其疾。<a id="a-27"></a>概之则知奔猛。<a id="a-28"></a>行人任烦恼流沿生死海。<a id="a-29"></a>都不觉知。<a id="a-2A"></a>若修道品溯诸有流。<a id="a-2B"></a>烦恼嵬起。<a id="a-2C"></a>唯当勤勉特出晓夜兼功耳。<a id="a-2D"></a>业者。<a id="a-2E"></a>无量劫来恶行成就如负怨责。<a id="a-2F"></a>那得令汝修道出离。<a id="a-2G"></a>故恶业卓起。<a id="a-2H"></a>破坏观心。<a id="a-2I"></a>使善法不立。<a id="a-2J"></a>如河湉静不觉流浪。<a id="a-2K"></a>暴风卒至波如连山。<a id="a-2L"></a>若放掷帆柁坏在斯须。<a id="a-2M"></a>一心正前后行船得免。<a id="a-2N"></a>魔者。<a id="a-2O"></a>若作魔行是其民属。<a id="a-2P"></a>故不动乱。<a id="a-2Q"></a>若行道出界去此投彼。<a id="a-2R"></a>十军摄擒故深利之惑欻然而至。<a id="a-2S"></a>如大海水虽无风流。<a id="a-2T"></a>摩竭吸水万物奔趣不可力拒。<a id="a-2U"></a>专称佛名乃得脱耳。<a id="a-2V"></a>若就火为譬者。<a id="a-2W"></a>抖擞如习风扇如业膏投如魔。<a id="a-2X"></a>魔业如下说。<a id="a-2Y"></a>观习动烦恼是今所观也。<a id="a-2Z"></a>三治法不同者。<a id="a-2a"></a>小乘治有五。<a id="a-2b"></a>对转不转兼具。<a id="a-2c"></a>此五共治四分烦恼。<a id="a-2d"></a>障道起如下业境(云云)。<a id="a-2e"></a>对治者。<a id="a-2f"></a>一分烦恼即有三种。<a id="a-2g"></a>合成十二。<a id="a-2h"></a>对此亦有十二。<a id="a-2i"></a>如对寇设阵。<a id="a-2j"></a>是名对治。<a id="a-2k"></a>转治者。<a id="a-2l"></a>如不净是贪欲对治而非其宜。<a id="a-2m"></a>应以净观得脱转修慈心。<a id="a-2n"></a>念以净法安乐岂加秽辱。<a id="a-2o"></a>是名转治。<a id="a-2p"></a>若嗔人教不净。<a id="a-2q"></a>痴人教思惟边无边。<a id="a-2r"></a>掉散教用智慧分别。<a id="a-2s"></a>此是病不转而治转。<a id="a-2t"></a>皆名转治。<a id="a-2u"></a>若药病俱转。<a id="a-2v"></a>亦名转治。<a id="a-2w"></a>亦是对治不转治者。<a id="a-2x"></a>病虽转治终不转。<a id="a-2y"></a>宜修此法但以此治。<a id="a-2z"></a>治转不转病故名不转治。<a id="a-30"></a>兼治者。<a id="a-31"></a>病兼药亦兼。<a id="a-32"></a>如贪欲兼嗔不净须带慈心。<a id="a-33"></a>病兼一二药亦兼一二。<a id="a-34"></a>是名兼治。<a id="a-35"></a>具治者具用上法共治一病。<a id="a-36"></a>是名小乘先用五治后用谛智。<a id="a-37"></a>乃得入真。<a id="a-38"></a>大乘明治非对非兼等。<a id="a-39"></a>名第一义治。<a id="a-3A"></a>如阿竭陀药能治众病。<a id="a-3B"></a>小乘多用三悉檀为治。<a id="a-3C"></a>大乘多用第一义悉檀为治也。<a id="a-3D"></a>空无生中谁是烦恼谁是能治。<a id="a-3E"></a>尚无烦恼何物而转。<a id="a-3F"></a>既无所转亦不兼具。<a id="a-3G"></a>但以无生一方遍治一切也。<a id="a-3H"></a>此极略须善取意也。<a id="a-3I"></a>四修止观者。<a id="a-3J"></a>还为十意。<a id="a-3K"></a>初简思议境者。<a id="a-3L"></a>一念欲觉初起甚微。<a id="a-3M"></a>不即遮止遂渐增长。<a id="a-3N"></a>为欲事故贪引无道。<a id="a-3O"></a>乃至四重五逆。<a id="a-3P"></a>是名烦恼生地狱界。<a id="a-3Q"></a>为欲因缘不知惭耻鲁扈抵突。<a id="a-3R"></a>无复礼义亡失人种。<a id="a-3S"></a>是名贪欲生畜生界。<a id="a-3T"></a>又为欲因缘悭惜守护亦悭他家。<a id="a-3U"></a>是名贪欲生饿鬼界。<a id="a-3V"></a>为欲因缘而生嫉妒。<a id="a-3W"></a>猜忌防拟常欲胜他。<a id="a-3X"></a>百方鸩陷令彼退负。<a id="a-3Y"></a>是名贪欲生修罗界。<a id="a-3Z"></a>又欲因缘深爱现乐以礼婚娉。<a id="a-3a"></a>每存撙节符顺仁义。<a id="a-3b"></a>为未来欲乐而持五戒。<a id="a-3c"></a>是名贪欲生人界。<a id="a-3d"></a>又欲起时鄙人欲粗希求天欲。<a id="a-3e"></a>勤修十善防止纯熟。<a id="a-3f"></a>任运不起。<a id="a-3g"></a>是观贪欲生六天界。<a id="a-3h"></a>又观欲心弃呵清净能发禅定。<a id="a-3i"></a>是色天无色天界。<a id="a-3j"></a>又观欲是集。<a id="a-3k"></a>集方招苦。<a id="a-3l"></a>厌此苦集而修出要。<a id="a-3m"></a>是声闻界。<a id="a-3n"></a>若观欲是无明为无明欲而造诸行轮环无际。<a id="a-3o"></a>若止于欲无明行等皆止。<a id="a-3p"></a>是为缘觉界。<a id="a-3q"></a>若观欲是蔽而起慈悲而行于舍怖畏无常。<a id="a-3r"></a>乃至观欲是痴等。<a id="a-3s"></a>是六度界。<a id="a-3t"></a>若观欲本自不起。<a id="a-3u"></a>今亦不住将亦不灭。<a id="a-3v"></a>欲即是空空即涅槃。<a id="a-3w"></a>是为通教界。<a id="a-3x"></a>又观欲心有无量相。<a id="a-3y"></a>集既非一苦亦无量。<a id="a-3z"></a>知根欲性皆因欲心分别具足。<a id="a-40"></a>是为别教界。<a id="a-41"></a>其余三分烦恼出生诸法亦复如是。<a id="a-42"></a>次第生一切法。<a id="a-43"></a>是名思议境也。<a id="a-44"></a>不思议境者。<a id="a-45"></a>如无行云。<a id="a-46"></a>贪欲即是道恚痴亦如是。<a id="a-47"></a>如是三法中具一切佛法。<a id="a-48"></a>如是四分虽即是道复不得随随之将人向恶道。<a id="a-49"></a>复不得断断之成增上慢。<a id="a-4A"></a>不断痴爱起诸明脱。<a id="a-4B"></a>乃名为道。<a id="a-4C"></a>不住调伏不住不调伏。<a id="a-4D"></a>住不调伏是愚人相。<a id="a-4E"></a>住于调伏是声闻法。<a id="a-4F"></a>所以者何。<a id="a-4G"></a>凡夫贪染随顺四分。<a id="a-4H"></a>生死重积狠戾难驯。<a id="a-4I"></a>故名不调。<a id="a-4J"></a>二乘怖畏生死如为怨逐。<a id="a-4K"></a>速出三界。<a id="a-4L"></a>阿罗汉者名为不调。<a id="a-4M"></a>三界惑尽无惑可调。<a id="a-4N"></a>如是不调名之为调。<a id="a-4O"></a>焦种不生根败无用。<a id="a-4P"></a>菩萨不尔。<a id="a-4Q"></a>于生死而有勇。<a id="a-4R"></a>于涅槃而不味。<a id="a-4S"></a>勇于生死无生而生。<a id="a-4T"></a>不为生法所污。<a id="a-4U"></a>如花在泥如医疗病。<a id="a-4V"></a>不味涅槃知空不空不为空法所证。<a id="a-4W"></a>如鸟飞空不住于空。<a id="a-4X"></a>不断烦恼而入涅槃。<a id="a-4Y"></a>不断五欲而净诸根。<a id="a-4Z"></a>即是不住调伏不住不调伏意。<a id="a-4a"></a>今末代痴人闻庵罗果甘甜可口。<a id="a-4b"></a>即碎其核尝之甚苦。<a id="a-4c"></a>果种甘味一切皆失。<a id="a-4d"></a>无智慧故刻核太过亦复如是。<a id="a-4e"></a>闻非调伏非不调伏。<a id="a-4f"></a>亦不碍调伏亦不碍不调伏。<a id="a-4g"></a>以不碍故名无碍道。<a id="a-4h"></a>以无碍故灼然淫泆。<a id="a-4i"></a>公行非法无片羞耻。<a id="a-4j"></a>与诸禽兽无相异也。<a id="a-4k"></a>此是啖盐太过碱渴成病。<a id="a-4l"></a>经云。<a id="a-4m"></a>贪着无碍法是人去佛远。<a id="a-4n"></a>譬如天与地。<a id="a-4o"></a>大经云。<a id="a-4p"></a>言我修无相则非修无相。<a id="a-4q"></a>此人行于非道欲望通达佛道。<a id="a-4r"></a>还自壅塞同于凡鄙。<a id="a-4s"></a>是住不调非不住也。<a id="a-4t"></a>复有行人闻不住调伏不住不调伏。<a id="a-4u"></a>怖畏二边深自竞持。<a id="a-4v"></a>欲修中智断破二边。<a id="a-4w"></a>是人不能即贪欲是道。<a id="a-4x"></a>断贪欲已方云是道。<a id="a-4y"></a>此乃住调伏心非不住也。<a id="a-4z"></a>北方备此两失。<a id="a-50"></a>又初学中观断于贪欲不能得益。<a id="a-51"></a>放心行不调事。<a id="a-52"></a>初一行之薄得片益。<a id="a-53"></a>自此已后常行不息。<a id="a-54"></a>亦无复益行之不改。<a id="a-55"></a>以己先益化他令行。<a id="a-56"></a>又引经为证。<a id="a-57"></a>受化之徒但贪欲乐无纤芥道益。<a id="a-58"></a>崩腾耽湎遂成风俗。<a id="a-59"></a>污辱戒律陵秽三宝。<a id="a-5A"></a>周家倾荡佛法皆由此来。<a id="a-5B"></a>是住不调及住于调。<a id="a-5C"></a>何关不住调与不调。<a id="a-5D"></a>是名大碍何关无碍。<a id="a-5E"></a>是增长非道何关佛道。<a id="a-5F"></a>如是调与不调皆名不调。<a id="a-5G"></a>何以故。<a id="a-5H"></a>悉是凡情非贤圣行。<a id="a-5I"></a>今言。<a id="a-5J"></a>不住调伏不住不调伏。<a id="a-5K"></a>不住非调伏非不调伏。<a id="a-5L"></a>不住亦调伏亦不调伏。<a id="a-5M"></a>亦住调伏亦住不调伏。<a id="a-5N"></a>亦住非调伏非不调伏。<a id="a-5O"></a>亦住亦调伏亦不调伏。<a id="a-5P"></a>何以故。<a id="a-5Q"></a>烦恼即空故不住不调伏。<a id="a-5R"></a>烦恼即假故不住调伏。<a id="a-5S"></a>烦恼即中故不住亦调伏亦不调伏。<a id="a-5T"></a>双照烦恼故。<a id="a-5U"></a>不住非调伏非不调伏虽不住调不调等。<a id="a-5V"></a>而实住调不调等。<a id="a-5W"></a>虽实住调不调等。<a id="a-5X"></a>而实不住调不调等。<a id="a-5Y"></a>何以故。<a id="a-5Z"></a>不偏观一句故。<a id="a-5a"></a>一句即诸句。<a id="a-5b"></a>一切法趣贪欲故。<a id="a-5c"></a>贪欲是诸法所都故。<a id="a-5d"></a>用此意历一切句。<a id="a-5e"></a>所谓计贪欲是有名住不调伏。<a id="a-5f"></a>计之为无住于调伏。<a id="a-5g"></a>如是等自在说(云云)。<a id="a-5h"></a>如是体达名为无碍道。<a id="a-5i"></a>一切无碍人一道出生死。<a id="a-5j"></a>云何出耶。<a id="a-5k"></a>有时体达贪欲毕竟清净无累无染。<a id="a-5l"></a>犹如虚空。<a id="a-5m"></a>豁出生死。<a id="a-5n"></a>是名住调伏得益。<a id="a-5o"></a>或时纵心观此贪欲本末因缘。<a id="a-5p"></a>几种是病几种是药。<a id="a-5q"></a>如和须蜜多入离欲际度脱众生。<a id="a-5r"></a>作是观时豁出生死。<a id="a-5s"></a>是名住不调得益。<a id="a-5t"></a>或时二俱非故得益。<a id="a-5u"></a>或时俱观得益。<a id="a-5v"></a>如是善巧应住不应住。<a id="a-5w"></a>自他俱益。<a id="a-5x"></a>于菩萨法无所损减。<a id="a-5y"></a>以四悉檀而自斟酌。<a id="a-5z"></a>如喜根为诸居士说巧度法。<a id="a-60"></a>皆得无生忍。<a id="a-61"></a>胜意比丘行拙度法无所克获。<a id="a-62"></a>后游聚落闻贪欲即道而嗔喜根。<a id="a-63"></a>云何为他说障道法。<a id="a-64"></a>作摈未成喜根为说偈。<a id="a-65"></a>即便身陷。<a id="a-66"></a>菩萨知其不信会堕地狱。<a id="a-67"></a>是故强说作后世因。<a id="a-68"></a>巧观悉檀若自若他若近若远。<a id="a-69"></a>住调伏不调等。<a id="a-6A"></a>皆当无失。<a id="a-6B"></a>不住调不调等亦皆无失。<a id="a-6C"></a>若不得四悉檀意。<a id="a-6D"></a>若住不住自织爱网起他讥慢。<a id="a-6E"></a>自碍碍他非无碍也。<a id="a-6F"></a>若一念烦恼心起。<a id="a-6G"></a>具十界百法不相妨碍。<a id="a-6H"></a>虽多不有虽一不无。<a id="a-6I"></a>多不积一不散。<a id="a-6J"></a>多不异一不同。<a id="a-6K"></a>多即一一即多。<a id="a-6L"></a>经云。<a id="a-6M"></a>闇中树影闇故不见。<a id="a-6N"></a>天眼能见。<a id="a-6O"></a>是为闇中有明。<a id="a-6P"></a>智障甚盲闇。<a id="a-6Q"></a>是为明中有闇。<a id="a-6R"></a>亦如初灯与闇共住。<a id="a-6S"></a>如是明闇不相妨碍亦不相破。<a id="a-6T"></a>何以故。<a id="a-6U"></a>世间现见室内然灯。<a id="a-6V"></a>不知向闇去至何处。<a id="a-6W"></a>若灯灭者闇法复来。<a id="a-6X"></a>来无本源去无足迹。<a id="a-6Y"></a>闇既如此。<a id="a-6Z"></a>明亦复然。<a id="a-6a"></a>求闇无闇明无所破。<a id="a-6b"></a>求明无明闇无所盖。<a id="a-6c"></a>虽无明闇破盖宛然。<a id="a-6d"></a>不受不着。<a id="a-6e"></a>不念不分别新起者名不受。<a id="a-6f"></a>旧起者名不着。<a id="a-6g"></a>不内取名不念。<a id="a-6h"></a>不外取名不分别。<a id="a-6i"></a>妙慧朗然。<a id="a-6j"></a>以是义故。<a id="a-6k"></a>名不思议不相妨不相除。<a id="a-6l"></a>若世智灯灭闇惑更来。<a id="a-6m"></a>若中道智光常住不动。<a id="a-6n"></a>如神珠常照闇则不来。<a id="a-6o"></a>观烦恼闇即大智明。<a id="a-6p"></a>显佛菩提惑则不来也。<a id="a-6q"></a>准上阴入境可知。<a id="a-6r"></a>如是观时追伤己过广愍众生。<a id="a-6s"></a>何以故。<a id="a-6t"></a>理非明闇。<a id="a-6u"></a>以迷惑故起苦集闇。<a id="a-6v"></a>解治法故有道灭明。<a id="a-6w"></a>约闇故悲。<a id="a-6x"></a>约明故慈。<a id="a-6y"></a>大誓之心与境俱起。<a id="a-6z"></a>为满愿故须立要行。<a id="a-70"></a>行之要者莫先止观。<a id="a-71"></a>四分烦恼体之即空。<a id="a-72"></a>名体真止入空观也。<a id="a-73"></a>观诸烦恼药病等法。<a id="a-74"></a>名随缘止入假观。<a id="a-75"></a>观诸烦恼同真际。<a id="a-76"></a>名息二边止入中道观。<a id="a-77"></a>善巧安心修此三止三观。<a id="a-78"></a>成一心三眼三智也。<a id="a-79"></a>若眼智未开破障令遍。<a id="a-7A"></a>观四分烦恼念念三假。<a id="a-7B"></a>非自他共离单复具足见思不生。<a id="a-7C"></a>知病识药无知不生。<a id="a-7D"></a>非真非缘无明不生。<a id="a-7E"></a>横竖破遍。<a id="a-7F"></a>于即空中翻构苦集是名知塞。<a id="a-7G"></a>于苦集中达即是空。<a id="a-7H"></a>是名知通。<a id="a-7I"></a>于诸法药翻构为病。<a id="a-7J"></a>是名知塞。<a id="a-7K"></a>于诸病法即能知药。<a id="a-7L"></a>是名知通。<a id="a-7M"></a>翻法性为无明。<a id="a-7N"></a>名之为塞。<a id="a-7O"></a>无明转即变为明。<a id="a-7P"></a>名之为通。<a id="a-7Q"></a>又观烦恼而修道品。<a id="a-7R"></a>四分心起即污秽五阴。<a id="a-7S"></a>一阴无量阴。<a id="a-7T"></a>受想行识亦复无量。<a id="a-7U"></a>诸阴即空。<a id="a-7V"></a>凡夫倒破小枯树成。<a id="a-7W"></a>诸阴即假。<a id="a-7X"></a>二乘倒破大荣树成。<a id="a-7Y"></a>诸阴即中。<a id="a-7Z"></a>废枯荣教。<a id="a-7a"></a>二边寂灭入大涅槃。<a id="a-7b"></a>乃至开三解脱入清凉池也。<a id="a-7c"></a>若遮障重当修助道。<a id="a-7d"></a>既解惑相持便应索援外贪欲起以不净助。<a id="a-7e"></a>内贪欲起以背舍助。<a id="a-7f"></a>内外贪欲起以胜处助。<a id="a-7g"></a>违法嗔起众生慈助。<a id="a-7h"></a>顺法嗔起法缘慈助。<a id="a-7i"></a>戏论嗔起无缘慈助。<a id="a-7j"></a>计断常起三世因缘助。<a id="a-7k"></a>计我人起二世因缘助。<a id="a-7l"></a>计性实起一念因缘助。<a id="a-7m"></a>明利觉起数息助。<a id="a-7n"></a>沉昏觉起观息助。<a id="a-7o"></a>半沈半明觉起随息助。<a id="a-7p"></a>助道强故能开辟涅槃门。<a id="a-7q"></a>于未开顷或得一种解心或得一种禅定。<a id="a-7r"></a>当熟思量。<a id="a-7s"></a>草木瓦砾勿妄持谓是琉璃珠。<a id="a-7t"></a>若谓即是者。<a id="a-7u"></a>何烦恼灭。<a id="a-7v"></a>见耶思耶尘沙耶无明耶。<a id="a-7w"></a>诸位全无。<a id="a-7x"></a>谬谓即是犹如鼠唧。<a id="a-7y"></a>若言空空如空鸟空。<a id="a-7z"></a>未识次位观行相似全未相应。<a id="a-80"></a>滥叨上位所以成怪。<a id="a-81"></a>若内外障起当好安忍。<a id="a-82"></a>忍若不过败坏菩萨。<a id="a-83"></a>安忍不动萨埵可成。<a id="a-84"></a>即获偿赐似道禅慧。<a id="a-85"></a>得是偿时莫生法爱。<a id="a-86"></a>爱妨真道。<a id="a-87"></a>若无顶堕自在无碍如风行空。<a id="a-88"></a>位入铜轮破无明惑成无生忍。<a id="a-89"></a>得一大车高广仆从而侍卫之。<a id="a-8A"></a>乘是宝乘直至道场。<a id="a-8B"></a>是名四分烦恼具足一切佛法。<a id="a-8C"></a>亦名行于非道通达佛道。<a id="a-8D"></a>亦名烦恼是菩提。<a id="a-8E"></a>亦名不断烦恼而入涅槃。<a id="a-8F"></a>广说有三十六句。<a id="a-8G"></a>须先立四句。<a id="a-8H"></a>谓不断烦恼。<a id="a-8I"></a>不入涅槃。<a id="a-8J"></a>断烦恼。<a id="a-8K"></a>入涅槃。<a id="a-8L"></a>亦断亦不断亦入亦不入。<a id="a-8M"></a>非断非不断非入非不入。<a id="a-8N"></a>初句谓凡夫。<a id="a-8O"></a>次谓无学人。<a id="a-8P"></a>三谓学人。<a id="a-8Q"></a>四谓理是。<a id="a-8R"></a>是为根本四句。<a id="a-8S"></a>句句各开四。<a id="a-8T"></a>初句四者。<a id="a-8U"></a>谓不断不入。<a id="a-8V"></a>断不入。<a id="a-8W"></a>亦断亦不断不入。<a id="a-8X"></a>非断非不断不入。<a id="a-8Y"></a>初谓起恶凡夫。<a id="a-8Z"></a>二谓得禅外道。<a id="a-8a"></a>三谓得禅起见外道。<a id="a-8b"></a>四谓无记人。<a id="a-8c"></a>次句四者。<a id="a-8d"></a>谓断入。<a id="a-8e"></a>不断入。<a id="a-8f"></a>亦断亦不断入。<a id="a-8g"></a>非断非不断入。<a id="a-8h"></a>初谓析法无学。<a id="a-8i"></a>二谓体法无学。<a id="a-8j"></a>三谓析体两学人。<a id="a-8k"></a>后谓真理性冥。<a id="a-8l"></a>即是入也。<a id="a-8m"></a>第三四句者。<a id="a-8n"></a>亦断亦不断亦入亦不入。<a id="a-8o"></a>断亦入亦不入。<a id="a-8p"></a>不断亦入亦不入。<a id="a-8q"></a>非断非不断亦入亦不入。<a id="a-8r"></a>初谓析体两学人。<a id="a-8s"></a>二谓析法学人三谓体法学人。<a id="a-8t"></a>四谓通学无学人真理也。<a id="a-8u"></a>第四四句者。<a id="a-8v"></a>非断非不断非入非不入。<a id="a-8w"></a>断非入非不入。<a id="a-8x"></a>不断非入非不入。<a id="a-8y"></a>亦断亦不断非入非不入。<a id="a-8z"></a>初谓凡圣等理。<a id="a-90"></a>二谓析法圣理。<a id="a-91"></a>三谓体法圣理。<a id="a-92"></a>四谓析体学人理。<a id="a-93"></a>此说十六句。<a id="a-94"></a>就根本四句合二十句入涅槃。<a id="a-95"></a>又十六句出涅槃。<a id="a-96"></a>初根本四句者。<a id="a-97"></a>谓不断烦恼不出涅槃。<a id="a-98"></a>断烦恼出涅槃。<a id="a-99"></a>亦断亦不断烦恼。<a id="a-9A"></a>亦出亦不出。<a id="a-9B"></a>非断非不断。<a id="a-9C"></a>非出非不出。<a id="a-9D"></a>一一句各四句初四句者。<a id="a-9E"></a>不断烦恼不出涅槃。<a id="a-9F"></a>不断烦恼出涅槃。<a id="a-9G"></a>不断烦恼亦出亦不出不断烦恼非出非不出。<a id="a-9H"></a>一谓体法二乘。<a id="a-9I"></a>二谓体法出假菩萨。<a id="a-9J"></a>三谓体法亦空亦假菩萨。<a id="a-9K"></a>四谓体法真理。<a id="a-9L"></a>第二四句者。<a id="a-9M"></a>断烦恼出。<a id="a-9N"></a>断烦恼不出。<a id="a-9O"></a>断烦恼亦出亦不出。<a id="a-9P"></a>断烦恼非出非不出。<a id="a-9Q"></a>一谓析法无学辅佛益众生。<a id="a-9R"></a>二谓析法无学即入灭者。<a id="a-9S"></a>三谓析法学人自利利他者。<a id="a-9T"></a>四谓真理。<a id="a-9U"></a>第三四句者。<a id="a-9V"></a>亦断亦不断亦出亦不出。<a id="a-9W"></a>亦断亦不断出。<a id="a-9X"></a>亦断亦不断不出。<a id="a-9Y"></a>亦断亦不断非出非不出。<a id="a-9Z"></a>初句谓兼用析体入空菩萨。<a id="a-9a"></a>二句谓兼用析体出假菩萨。<a id="a-9b"></a>三句谓兼用析体二乘。<a id="a-9c"></a>四句谓体法冥真之理。<a id="a-9d"></a>第四四句者。<a id="a-9e"></a>非断非不断非出非不出。<a id="a-9f"></a>非断非不断出。<a id="a-9g"></a>非断非不断不出。<a id="a-9h"></a>非断非不断亦出亦不出。<a id="a-9i"></a>初句谓体理。<a id="a-9j"></a>二句谓体法出假菩萨。<a id="a-9k"></a>三句谓体法二乘。<a id="a-9l"></a>四句谓体法入空菩萨。<a id="a-9m"></a>若各立出入两根本八句者。<a id="a-9n"></a>即成四十句。<a id="a-9o"></a>若合根本为四句者。<a id="a-9p"></a>即成三十六句。<a id="a-9q"></a>问。<a id="a-9r"></a>三十六止在三藏与通。<a id="a-9s"></a>亦得作别圆耶。<a id="a-9t"></a>答。<a id="a-9u"></a>体法意无所不该。<a id="a-9v"></a>若更别说者。<a id="a-9w"></a>约别圆四门更分别之。<a id="a-9x"></a>根本四句者。<a id="a-9y"></a>不断不入空门也。<a id="a-9z"></a>断入有门也。<a id="a-A0"></a>亦断亦不断亦入亦不入。<a id="a-A1"></a>亦空亦有门也。<a id="a-A2"></a>非断非不断非入非不入。<a id="a-A3"></a>即非空非有门也。<a id="a-A4"></a>于一一门各更四者。<a id="a-A5"></a>不断不入世界悉檀也。<a id="a-A6"></a>不断入为人悉檀也。<a id="a-A7"></a>不断亦入亦不入对治悉檀也。<a id="a-A8"></a>不断非入非不入第一义悉檀也。<a id="a-A9"></a>又更于一门还作四门。<a id="a-AA"></a>谓不断不入谓空门也。<a id="a-AB"></a>不断入谓有门也。<a id="a-AC"></a>不断亦入亦不入。<a id="a-AD"></a>谓亦空亦有门也。<a id="a-AE"></a>不断非入非不入。<a id="a-AF"></a>谓非空非有门也。<a id="a-AG"></a>此一门既可解。<a id="a-AH"></a>余三门各各分别例可解。<a id="a-AI"></a>依四门入涅槃既如此。<a id="a-AJ"></a>出涅槃十六门云何。<a id="a-AK"></a>谓不断不出。<a id="a-AL"></a>不断出。<a id="a-AM"></a>不断亦出亦不出。<a id="a-AN"></a>不断非出非不出。<a id="a-AO"></a>初谓空门。<a id="a-AP"></a>二谓有门。<a id="a-AQ"></a>三谓亦空亦有门。<a id="a-AR"></a>四谓非空非有门。<a id="a-AS"></a>一门四句如此。<a id="a-AT"></a>余三门可解。<a id="a-AU"></a>三十六四十准前可知。<a id="a-AV"></a>此则遍该小大析体之意也。<a id="a-AW"></a>若得此意例一切法亦应如是。<a id="a-AX"></a>问。<a id="a-AY"></a>若如法观佛。<a id="a-AZ"></a>涅槃与般若。<a id="a-Aa"></a>是三则一相。<a id="a-Ab"></a>涅槃既明三十六句。<a id="a-Ac"></a>般若复云何。<a id="a-Ad"></a>答。<a id="a-Ae"></a>若涅槃既即是般若者。<a id="a-Af"></a>何俟更问。<a id="a-Ag"></a>今当重说诸法生般若生。<a id="a-Ah"></a>诸法不生般若不生。<a id="a-Ai"></a>诸法亦生亦不生。<a id="a-Aj"></a>般若亦生亦不生。<a id="a-Ak"></a>诸法非生非不生。<a id="a-Al"></a>般若非生非不生。<a id="a-Am"></a>根本四句也。<a id="a-An"></a>初句更开四者。<a id="a-Ao"></a>诸法生般若生。<a id="a-Ap"></a>诸法生般若不生。<a id="a-Aq"></a>诸法生般若亦生亦不生。<a id="a-Ar"></a>诸法生般若非生非不生。<a id="a-As"></a>初句谓俗境发道种智般若二谓俗境发一切智般若。<a id="a-At"></a>三句谓俗境双发两般若。<a id="a-Au"></a>四谓俗境发一切种智般若。<a id="a-Av"></a>第二四句者。<a id="a-Aw"></a>诸法不生般若不生。<a id="a-Ax"></a>诸法不生般若生。<a id="a-Ay"></a>诸法不生般若亦生亦不生。<a id="a-Az"></a>诸法不生般若非生非不生。<a id="a-B0"></a>初句谓真境发一切智般若。<a id="a-B1"></a>二句谓真境发道种智般若。<a id="a-B2"></a>三句谓真境双发两般若。<a id="a-B3"></a>四句谓真境发中道智般若。<a id="a-B4"></a>第三四句者。<a id="a-B5"></a>谓诸法亦生亦不生。<a id="a-B6"></a>般若亦生亦不生。<a id="a-B7"></a>诸法亦生亦不生。<a id="a-B8"></a>般若生。<a id="a-B9"></a>诸法亦生亦不生。<a id="a-BA"></a>般若不生。<a id="a-BB"></a>诸法亦生亦不生。<a id="a-BC"></a>般若非生非不生。<a id="a-BD"></a>初句两境双发二智。<a id="a-BE"></a>二谓两境共发俗智。<a id="a-BF"></a>三谓两境共发真智。<a id="a-BG"></a>四谓两境共发中智。<a id="a-BH"></a>第四四句者。<a id="a-BI"></a>诸法非生非不生。<a id="a-BJ"></a>般若非生非不生诸法非生非不生。<a id="a-BK"></a>般若生。<a id="a-BL"></a>诸法非生非不生。<a id="a-BM"></a>般若不生诸法非生非不生般若亦生亦不生初谓中境发中智。<a id="a-BN"></a>二谓中境发俗智。<a id="a-BO"></a>三谓中境发真智。<a id="a-BP"></a>四谓中境双发二智。<a id="a-BQ"></a>已说十六句竟。<a id="a-BR"></a>次说般若生诸法生。<a id="a-BS"></a>般若生诸法不生。<a id="a-BT"></a>般若生诸法亦生亦不生。<a id="a-BU"></a>般若生诸法非生非不生。<a id="a-BV"></a>初谓道智照俗境。<a id="a-BW"></a>二谓道智照真境。<a id="a-BX"></a>三谓道智照两境。<a id="a-BY"></a>四谓道智照中境。<a id="a-BZ"></a>次明般若不生诸法不生般若不生诸法生。<a id="a-Ba"></a>般若不生诸法亦生亦不生。<a id="a-Bb"></a>般若不生诸法非生非不生。<a id="a-Bc"></a>此明真智照诸境义。<a id="a-Bd"></a>准前可知也。<a id="a-Be"></a>次明般若亦生亦不生开四句。<a id="a-Bf"></a>此明道种真智等照四境(云云)。<a id="a-Bg"></a>次明般若非生非不生。<a id="a-Bh"></a>中道智照四境可知(云云)。<a id="a-Bi"></a>是为十六。<a id="a-Bj"></a>就根本合成三十六句。<a id="a-Bk"></a>问。<a id="a-Bl"></a>法身复云何。<a id="a-Bm"></a>答。<a id="a-Bn"></a>般若既即是法身何俟更问。<a id="a-Bo"></a>若欲分别可以意知。<a id="a-Bp"></a>不烦文也。<a id="a-Bq"></a>又法报应化四身为本。<a id="a-Br"></a>于一一身起四身。<a id="a-Bs"></a>谓从法身起报。<a id="a-Bt"></a>起应起化。<a id="a-Bu"></a>具起三。<a id="a-Bv"></a>余身亦如是。<a id="a-Bw"></a>是为十六身。<a id="a-Bx"></a>又从四身入一身。<a id="a-By"></a>身身亦如是。<a id="a-Bz"></a>复有十六。<a id="a-C0"></a>合前根本是为三十六身。<a id="a-C1"></a>身身俱是法界。<a id="a-C2"></a>故俱能起。<a id="a-C3"></a>故俱能入(云云)</p>
  <p id="aC4">○第三观病患境者。<a id="a-C5"></a>夫有身即是病。<a id="a-C6"></a>四蛇性异。<a id="a-C7"></a>水火相违。<a id="a-C8"></a>鸱枭共栖蟒鼠同穴。<a id="a-C9"></a>毒器重担诸苦之薮。<a id="a-CA"></a>四国为邻更互侵毁。<a id="a-CB"></a>力均则暂和乘虚则吞并。<a id="a-CC"></a>四大休否此喻可知。<a id="a-CD"></a>诸佛问讯法云。<a id="a-CE"></a>少病少恼。<a id="a-CF"></a>佛同人法。<a id="a-CG"></a>人既有病权不得无。<a id="a-CH"></a>但言少耳。<a id="a-CI"></a>病有二义。<a id="a-CJ"></a>一因中实病。<a id="a-CK"></a>二果上权病。<a id="a-CL"></a>若偃卧毗耶托疾兴教。<a id="a-CM"></a>因以身疾训示凡俗斥小呵大。<a id="a-CN"></a>乃共文殊广明因疾三种调伏。<a id="a-CO"></a>广明果疾四种慰喻。<a id="a-CP"></a>又如来寄灭谈常因病说力。<a id="a-CQ"></a>皆是权巧入病法门引诸病恼。<a id="a-CR"></a>如此权病非今所观。<a id="a-CS"></a>今所观者业报生身。<a id="a-CT"></a>四蛇动作废修圣道。<a id="a-CU"></a>若能观察弥益用心。<a id="a-CV"></a>上智利根解前安忍。<a id="a-CW"></a>则于病境通达不劳重论。<a id="a-CX"></a>为不解者今更分别。<a id="a-CY"></a>如躃大树万斧便倒。<a id="a-CZ"></a>如琢巨石亿下乃穿。<a id="a-Ca"></a>故重说也夫长病远行是禅定大障。<a id="a-Cb"></a>若身染疾失所修福起无量罪。<a id="a-Cc"></a>经云。<a id="a-Cd"></a>破坏浮囊发撤桥梁忘失正念。<a id="a-Ce"></a>病故毁戒如破浮囊。<a id="a-Cf"></a>破禅定如撤桥梁。<a id="a-Cg"></a>起邪倒心惜脓血臭身破清净法身名忘失正念。<a id="a-Ch"></a>为是义故。<a id="a-Ci"></a>应观病患境复次有人平健悠悠徙倚懈怠若病急时更转用心能办众事。<a id="a-Cj"></a>又机宜不同悟应在病。<a id="a-Ck"></a>即是四悉檀因缘应须病患境也。<a id="a-Cl"></a>观病为五。<a id="a-Cm"></a>一明病相。<a id="a-Cn"></a>二病起因缘。<a id="a-Co"></a>三明治法。<a id="a-Cp"></a>四损益。<a id="a-Cq"></a>五明止观。<a id="a-Cr"></a>一病相者。<a id="a-Cs"></a>若善医术巧知四大。<a id="a-Ct"></a>上医听声。<a id="a-Cu"></a>中医相色。<a id="a-Cv"></a>下医诊脉。<a id="a-Cw"></a>今不须精判医法但略知而已。<a id="a-Cx"></a>夫脉法关医道不可言具。<a id="a-Cy"></a>略示五藏病相。<a id="a-Cz"></a>若脉洪直肝病相。<a id="a-D0"></a>轻浮是心病相。<a id="a-D1"></a>尖锐冲刺肺病相。<a id="a-D2"></a>如连珠肾病相。<a id="a-D3"></a>沉重迟缓脾病相。<a id="a-D4"></a>委细如体治家说。<a id="a-D5"></a>若身体苦重。<a id="a-D6"></a>坚结疼痛。<a id="a-D7"></a>枯痹痿瘠。<a id="a-D8"></a>是地大病相。<a id="a-D9"></a>若虚肿胀胮是水大病相。<a id="a-DA"></a>若举身洪热骨节酸楚。<a id="a-DB"></a>嘘吸顿乏。<a id="a-DC"></a>是火大病相。<a id="a-DD"></a>若心悬忽恍。<a id="a-DE"></a>懊闷忘失。<a id="a-DF"></a>是风大病相。<a id="a-DG"></a>又面无光泽手足无汗。<a id="a-DH"></a>是肝病相。<a id="a-DI"></a>面青葩是心病相。<a id="a-DJ"></a>面梨黑是肺病相。<a id="a-DK"></a>身无气力是肾病相。<a id="a-DL"></a>体涩如麦糠是脾病相。<a id="a-DM"></a>若肝上有白物令眼睛疼赤脉曼成白翳。<a id="a-DN"></a>或眼睛破或上下生疮。<a id="a-DO"></a>或触风冷泪出。<a id="a-DP"></a>或痒或剌痛。<a id="a-DQ"></a>或睛凹触事多嗔。<a id="a-DR"></a>是肺害于肝而生此病。<a id="a-DS"></a>可用呵气治之。<a id="a-DT"></a>若心淡热手脚逆冷。<a id="a-DU"></a>心闷少力唇口燥裂。<a id="a-DV"></a>脐下结症热食不下。<a id="a-DW"></a>冷食逆心眩懊喜眠。<a id="a-DX"></a>多忘心瘇。<a id="a-DY"></a>头眩口讷背胛急。<a id="a-DZ"></a>四支烦疼心劳体蒸热。<a id="a-Da"></a>状似疟。<a id="a-Db"></a>或作症结或作水僻眼如布绢中视见近不见远。<a id="a-Dc"></a>是肾害于心可用吹呼治之。<a id="a-Dd"></a>若肺胀胸塞两胁下痛。<a id="a-De"></a>两肩胛疼似负重。<a id="a-Df"></a>头项急喘气粗大。<a id="a-Dg"></a>唯出不入。<a id="a-Dh"></a>遍体生疮。<a id="a-Di"></a>喉痒如虫咽吐不得喉或生疮牙关强。<a id="a-Dj"></a>或发风。<a id="a-Dk"></a>鼻中脓血出眼闇鼻茎疼。<a id="a-Dl"></a>鼻中生肉气不通不别香臭。<a id="a-Dm"></a>是心害肺成病。<a id="a-Dn"></a>或饮冷水食热食相触成病。<a id="a-Do"></a>可用嘘气治之。<a id="a-Dp"></a>若百脉不流节节疼痛。<a id="a-Dq"></a>体肿耳聋鼻塞腰痛。<a id="a-Dr"></a>背强心腹胀满。<a id="a-Ds"></a>上气胸塞四支沉重。<a id="a-Dt"></a>面黑瘦胞急痛闷。<a id="a-Du"></a>或淋或尿道不利脚膝逆冷。<a id="a-Dv"></a>是脾害于肾。<a id="a-Dw"></a>又其病鬼如窖君。<a id="a-Dx"></a>无头无面一来掩人。<a id="a-Dy"></a>可用[口*熙]气治之。<a id="a-Dz"></a>若体面上风痒[病-丙+習][病-丙+習]通身痒闷。<a id="a-E0"></a>是肝害于脾。<a id="a-E1"></a>其色笼桶或如小儿击枥。<a id="a-E2"></a>或如旋风团栾转。<a id="a-E3"></a>可用[口*詩]气治之。<a id="a-E4"></a>又若多惛惛是肝中无魂。<a id="a-E5"></a>多忘失前后是心中无神。<a id="a-E6"></a>若多恐怖癫病。<a id="a-E7"></a>是肺中无魄。<a id="a-E8"></a>若多悲笑。<a id="a-E9"></a>是肾中无志。<a id="a-EA"></a>若多回惑。<a id="a-EB"></a>是脾中无意。<a id="a-EC"></a>若多怅怏。<a id="a-ED"></a>是阴中无精。<a id="a-EE"></a>此名六神病相。<a id="a-EF"></a>二明病起因缘有六。<a id="a-EG"></a>一四大不顺故病。<a id="a-EH"></a>二饮食不节故病。<a id="a-EI"></a>三坐禅不调故病。<a id="a-EJ"></a>四鬼神得便五魔所为。<a id="a-EK"></a>六业起故病。<a id="a-EL"></a>四大不顺者。<a id="a-EM"></a>行役无时强健担负。<a id="a-EN"></a>棠触寒热外热助火。<a id="a-EO"></a>火强破水。<a id="a-EP"></a>是增火病。<a id="a-EQ"></a>外寒助水水增害火。<a id="a-ER"></a>是为水病。<a id="a-ES"></a>外风助气气吹火火动水。<a id="a-ET"></a>是为风病。<a id="a-EU"></a>或三大增害于地。<a id="a-EV"></a>名等分病。<a id="a-EW"></a>或身分增害三大。<a id="a-EX"></a>亦是等分。<a id="a-EY"></a>属地病此四既动众恼竞生。<a id="a-EZ"></a>二饮食不节亦能作病。<a id="a-Ea"></a>如姜桂辛物增火。<a id="a-Eb"></a>蔗蜜甘冷增水。<a id="a-Ec"></a>梨增风膏腻增地。<a id="a-Ed"></a>胡瓜为热病而作因缘。<a id="a-Ee"></a>即是啖不安之食。<a id="a-Ef"></a>食者须别其性。<a id="a-Eg"></a>若食食已入腹锁化。<a id="a-Eh"></a>粗者为粪尿细者融锁。<a id="a-Ei"></a>从腰三孔溜入四支。<a id="a-Ej"></a>清变为血润泽一身。<a id="a-Ek"></a>如尘得水。<a id="a-El"></a>若身血不充枯癖焦减。<a id="a-Em"></a>浊者变为脂膏。<a id="a-En"></a>故诸根减而成垢。<a id="a-Eo"></a>新诸根凝而成肉。<a id="a-Ep"></a>又身火在下消生藏。<a id="a-Eq"></a>令饮食化溜通变一身。<a id="a-Er"></a>世谚云。<a id="a-Es"></a>欲得老寿当温足露首。<a id="a-Et"></a>若身火在上。<a id="a-Eu"></a>又啖不安身食。<a id="a-Ev"></a>则有病恼。<a id="a-Ew"></a>次食五味增损五藏者。<a id="a-Ex"></a>酸味增肝而损脾。<a id="a-Ey"></a>苦味增心而损肺。<a id="a-Ez"></a>辛味增肺而损肝。<a id="a-F0"></a>碱味增肾而损心。<a id="a-F1"></a>甜味增脾而损肾。<a id="a-F2"></a>若知五藏有妨。<a id="a-F3"></a>宜禁其损而啖其增。<a id="a-F4"></a>以意斟酌。<a id="a-F5"></a>三坐禅不节。<a id="a-F6"></a>或倚壁柱衣服。<a id="a-F7"></a>或大众未出而卧。<a id="a-F8"></a>其心慢怠魔得其便。<a id="a-F9"></a>使人身体背瘠骨节疼痛。<a id="a-FA"></a>名为注病最难治也。<a id="a-FB"></a>次数息不调。<a id="a-FC"></a>多令人痁癖筋脉挛缩。<a id="a-FD"></a>若发八触用息违触成病。<a id="a-FE"></a>八触者。<a id="a-FF"></a>心与四大合则有四正体触。<a id="a-FG"></a>复有四依触合成八触。<a id="a-FH"></a>重如沉下轻如上升。<a id="a-FI"></a>冷如冰室。<a id="a-FJ"></a>热如火舍。<a id="a-FK"></a>涩如挽逆滑如磨脂。<a id="a-FL"></a>软如无骨粗如糠肌。<a id="a-FM"></a>此八触四上四下。<a id="a-FN"></a>入息顺地大而重。<a id="a-FO"></a>出息顺风大而轻。<a id="a-FP"></a>又入息顺水大而冷。<a id="a-FQ"></a>出息顺火大而热。<a id="a-FR"></a>又入息顺地大而涩。<a id="a-FS"></a>出息顺风大而滑。<a id="a-FT"></a>又入息顺水大而软。<a id="a-FU"></a>出息顺火大而粗。<a id="a-FV"></a>若发重触而数出息。<a id="a-FW"></a>与触相违即便成病。<a id="a-FX"></a>余例可知。<a id="a-FY"></a>又但用止无方便成病者。<a id="a-FZ"></a>若常止心于下多动地病。<a id="a-Fa"></a>常止心于上多动风病。<a id="a-Fb"></a>若常止心急撮多动火病。<a id="a-Fc"></a>若常止心宽缓多动水病。<a id="a-Fd"></a>次用观不调偏僻成病者。<a id="a-Fe"></a>初托胎时以思心起感召其母。<a id="a-Ff"></a>母即思五色声香味触等。<a id="a-Fg"></a>一毫气动为水水为血。<a id="a-Fh"></a>血为肉肉成五根五藏。<a id="a-Fi"></a>今坐禅人思观多损五藏成病。<a id="a-Fj"></a>若缘色多动肝。<a id="a-Fk"></a>缘声多动肾。<a id="a-Fl"></a>缘香多动肺。<a id="a-Fm"></a>缘味多动心。<a id="a-Fn"></a>缘触多动脾。<a id="a-Fo"></a>复次眼缘青多动肝。<a id="a-Fp"></a>缘赤多动心。<a id="a-Fq"></a>缘白多动肺。<a id="a-Fr"></a>缘黑多动肾。<a id="a-Fs"></a>缘黄多动脾。<a id="a-Ft"></a>耳缘呼唤多动肝。<a id="a-Fu"></a>缘语多动心。<a id="a-Fv"></a>缘哭多动肺。<a id="a-Fw"></a>缘吟多动肾。<a id="a-Fx"></a>缘歌多动脾。<a id="a-Fy"></a>鼻缘臊多动肝。<a id="a-Fz"></a>缘焦多动心。<a id="a-G0"></a>缘腥多动肺。<a id="a-G1"></a>缘臭多动肾。<a id="a-G2"></a>缘香多动脾。<a id="a-G3"></a>舌缘醋多动肝。<a id="a-G4"></a>缘苦多动心。<a id="a-G5"></a>缘辛多动肺。<a id="a-G6"></a>缘碱多动肾。<a id="a-G7"></a>缘甜多动脾。<a id="a-G8"></a>身缘坚多动肝。<a id="a-G9"></a>缘暖多动心。<a id="a-GA"></a>缘轻多动肺。<a id="a-GB"></a>缘冷多动肾。<a id="a-GC"></a>缘重多动脾。<a id="a-GD"></a>此乃五藏相生。<a id="a-GE"></a>缘之过分以致于病。<a id="a-GF"></a>若就相克者。<a id="a-GG"></a>缘白色多克肝。<a id="a-GH"></a>缘黑多克心。<a id="a-GI"></a>缘赤多克肺。<a id="a-GJ"></a>缘黄多克肾。<a id="a-GK"></a>缘青多克脾。<a id="a-GL"></a>余声等例可知。<a id="a-GM"></a>若五藏病隐密难知。<a id="a-GN"></a>坐禅及梦占之。<a id="a-GO"></a>若禅及梦多见青色青人兽师子虎狼。<a id="a-GP"></a>而生怖畏则是肝病。<a id="a-GQ"></a>若禅及梦多见赤色火起。<a id="a-GR"></a>赤人兽赤刀仗。<a id="a-GS"></a>赤少男女亲附抱持。<a id="a-GT"></a>或父母兄弟等生喜生畏者。<a id="a-GU"></a>即是心病。<a id="a-GV"></a>下去例随色验之。<a id="a-GW"></a>又观僻动四大者。<a id="a-GX"></a>若观境不定。<a id="a-GY"></a>或缘此或缘彼心即成诤。<a id="a-GZ"></a>诤故乱风起成风病。<a id="a-Ga"></a>如御婴儿行但任之而已。<a id="a-Gb"></a>急牵望速达即为患也。<a id="a-Gc"></a>又专专守一境。<a id="a-Gd"></a>起希望心报风热势不尽成热病。<a id="a-Ge"></a>又观境心生时谓灭。<a id="a-Gf"></a>灭时谓生。<a id="a-Gg"></a>心相违致痒痛成地病。<a id="a-Gh"></a>又不味所观境而强为之。<a id="a-Gi"></a>水大增成水病。<a id="a-Gj"></a>四鬼病者。<a id="a-Gk"></a>四大五藏非鬼。<a id="a-Gl"></a>鬼非四大五藏。<a id="a-Gm"></a>若入四大五藏。<a id="a-Gn"></a>是名鬼病。<a id="a-Go"></a>若言无鬼病者。<a id="a-Gp"></a>邪巫一向作鬼治有时得差。<a id="a-Gq"></a>若言无四大病者。<a id="a-Gr"></a>医方一向作汤药治有时得差。<a id="a-Gs"></a>有一国王鬼病在空处。<a id="a-Gt"></a>屡被针杀。<a id="a-Gu"></a>鬼王自来住在心上。<a id="a-Gv"></a>针者拱手。<a id="a-Gw"></a>故知亦有鬼病矣。<a id="a-Gx"></a>鬼亦不漫病人。<a id="a-Gy"></a>良由人邪念种种事。<a id="a-Gz"></a>或望知吉凶。<a id="a-H0"></a>兜醯罗鬼作种种变。<a id="a-H1"></a>青黄等色从五根入。<a id="a-H2"></a>则意地邪解能知吉凶。<a id="a-H3"></a>或知一身一家一村一国吉凶事。<a id="a-H4"></a>此非圣知也。<a id="a-H5"></a>若不治之久久则杀人。<a id="a-H6"></a>五魔病者与鬼亦不异。<a id="a-H7"></a>鬼但病身杀身。<a id="a-H8"></a>魔则破观心。<a id="a-H9"></a>破法身慧命。<a id="a-HA"></a>起邪念想夺人功德。<a id="a-HB"></a>与鬼为异亦由行者于坐禅中。<a id="a-HC"></a>邪念利养。<a id="a-HD"></a>魔现种种衣服饮食七珍杂物。<a id="a-HE"></a>即领受欢喜。<a id="a-HF"></a>入心成病。<a id="a-HG"></a>此病难治下治中当说。<a id="a-HH"></a>六业病者。<a id="a-HI"></a>或专是先世业。<a id="a-HJ"></a>或今世破戒动先世业。<a id="a-HK"></a>业力成病。<a id="a-HL"></a>还约五根知有所犯。<a id="a-HM"></a>若杀罪之业是肝眼病。<a id="a-HN"></a>饮酒罪业是心口病。<a id="a-HO"></a>淫罪业是肾耳病妄语罪业是脾舌病。<a id="a-HP"></a>若盗罪业是肺鼻病。<a id="a-HQ"></a>毁五戒业则有五藏五根病起。<a id="a-HR"></a>业谢乃差。<a id="a-HS"></a>若今生持戒亦动业成病。<a id="a-HT"></a>故云。<a id="a-HU"></a>若有重罪头痛得除。<a id="a-HV"></a>应地狱重受人中轻偿。<a id="a-HW"></a>此是业欲谢故病也。<a id="a-HX"></a>夫业病多种。<a id="a-HY"></a>肿满黄虚。<a id="a-HZ"></a>凡诸病患须细心寻检。<a id="a-Ha"></a>知病根源然后用治也。<a id="a-Hb"></a>三明治法宜对不同。<a id="a-Hc"></a>若行役食饮而致患者。<a id="a-Hd"></a>此须方药调养即差。<a id="a-He"></a>若坐禅不调而致患者。<a id="a-Hf"></a>此还须坐禅。<a id="a-Hg"></a>善调息观乃可差耳。<a id="a-Hh"></a>则非汤药所宜。<a id="a-Hi"></a>若鬼魔二病此须深观行力。<a id="a-Hj"></a>及大神咒乃得差耳。<a id="a-Hk"></a>若业病者。<a id="a-Hl"></a>当内用观力外须忏悔。<a id="a-Hm"></a>乃可得差。<a id="a-Hn"></a>众治不同宜善得其意。<a id="a-Ho"></a>不可操刀把刃而自毁伤也。<a id="a-Hp"></a>今约坐禅略示六治。<a id="a-Hq"></a>一止。<a id="a-Hr"></a>二气。<a id="a-Hs"></a>三息。<a id="a-Ht"></a>四假想。<a id="a-Hu"></a>五观心。<a id="a-Hv"></a>六方术。<a id="a-Hw"></a>用止治者。<a id="a-Hx"></a>温师云。<a id="a-Hy"></a>系心在脐中如豆大。<a id="a-Hz"></a>解衣谛了取相。<a id="a-I0"></a>后闭目合口齿举舌向齶。<a id="a-I1"></a>令气调恂。<a id="a-I2"></a>若心外驰。<a id="a-I3"></a>摄之令还。<a id="a-I4"></a>若念不见复解衣看之。<a id="a-I5"></a>熟取相貌还如前。<a id="a-I6"></a>此能治诸病亦能发诸禅。<a id="a-I7"></a>作此观时亦有无量相貌。<a id="a-I8"></a>或痛如针刺。<a id="a-I9"></a>或急如绳牵。<a id="a-IA"></a>或痒如虫啖。<a id="a-IB"></a>或冷如水灌。<a id="a-IC"></a>或热如火炙。<a id="a-ID"></a>如是诸触起时。<a id="a-IE"></a>一心精进无令退堕。<a id="a-IF"></a>若免此触能发诸禅。<a id="a-IG"></a>若神意寂然即是电光定相。<a id="a-IH"></a>此尚能得禅。<a id="a-II"></a>况不能愈疾。<a id="a-IJ"></a>所以系心在脐者。<a id="a-IK"></a>息从脐出。<a id="a-IL"></a>还入至脐。<a id="a-IM"></a>出入以脐为限。<a id="a-IN"></a>能易悟无常。<a id="a-IO"></a>复次人托胎时识神始与血合。<a id="a-IP"></a>带系在脐脐能连持。<a id="a-IQ"></a>又是诸肠胃源。<a id="a-IR"></a>寻源能见不净能止贪欲。<a id="a-IS"></a>若四念处观脐能成身念处门。<a id="a-IT"></a>若作六妙门脐是止门。<a id="a-IU"></a>兼能入道故多用之。<a id="a-IV"></a>正用治病者。<a id="a-IW"></a>丹田是气海。<a id="a-IX"></a>能锁吞万病。<a id="a-IY"></a>若止心丹田则气息调和。<a id="a-IZ"></a>故能愈疾。<a id="a-Ia"></a>即此意也。<a id="a-Ib"></a>又有师言。<a id="a-Ic"></a>上气。<a id="a-Id"></a>胸满。<a id="a-Ie"></a>两胁痛。<a id="a-If"></a>背膂急。<a id="a-Ig"></a>肩井痛。<a id="a-Ih"></a>心热懊。<a id="a-Ii"></a>痛烦不能食。<a id="a-Ij"></a>心瘇。<a id="a-Ik"></a>脐下冷。<a id="a-Il"></a>上热下冷。<a id="a-Im"></a>阴阳不和。<a id="a-In"></a>气嗽。<a id="a-Io"></a>右十二病。<a id="a-Ip"></a>皆止丹田。<a id="a-Iq"></a>丹田去脐下二寸半。<a id="a-Ir"></a>或痛切者。<a id="a-Is"></a>移心向三里。<a id="a-It"></a>痛又不除。<a id="a-Iu"></a>移向两脚大拇指爪横文上。<a id="a-Iv"></a>以差为度。<a id="a-Iw"></a>头痛。<a id="a-Ix"></a>眼睛赤疼。<a id="a-Iy"></a>唇口热。<a id="a-Iz"></a>绕鼻胞子。<a id="a-J0"></a>腹卒痛。<a id="a-J1"></a>两耳聋。<a id="a-J2"></a>颈项强。<a id="a-J3"></a>右六病两脚间须安置境界以心缘之。<a id="a-J4"></a>须臾水腹胀急痛但一心注境。<a id="a-J5"></a>若心闷当小息。<a id="a-J6"></a>小可更起倚重作前法。<a id="a-J7"></a>若觉小除弥须用治法。<a id="a-J8"></a>若因此腰脚急痛。<a id="a-J9"></a>即想两脚下作一丈坑。<a id="a-JA"></a>移前境界置坑底。<a id="a-JB"></a>以心主之自当差。<a id="a-JC"></a>要在静室。<a id="a-JD"></a>又常止心于足者。<a id="a-JE"></a>能治一切病。<a id="a-JF"></a>何故尔。<a id="a-JG"></a>五识在头。<a id="a-JH"></a>心多上缘。<a id="a-JI"></a>心使风风动火。<a id="a-JJ"></a>火融水水润身。<a id="a-JK"></a>是故上分调而下分乱。<a id="a-JL"></a>以致诸病。<a id="a-JM"></a>或脚足挛癖等。<a id="a-JN"></a>又五藏如莲华靡靡向下。<a id="a-JO"></a>识多上缘。<a id="a-JP"></a>气强冲府藏翻破成病。<a id="a-JQ"></a>心若缘下吹火下溜。<a id="a-JR"></a>饮食锁化五藏顺也。<a id="a-JS"></a>止心于足最为良治。<a id="a-JT"></a>今常用屡有深益。<a id="a-JU"></a>以此治他往往皆验。<a id="a-JV"></a>蒋吴毛等即是其人。<a id="a-JW"></a>又随诸病处谛心止之。<a id="a-JX"></a>不出三日无有异缘。<a id="a-JY"></a>无不得差。<a id="a-JZ"></a>何故尔。<a id="a-Ja"></a>如门开则来风闭扇则静。<a id="a-Jb"></a>心缘外境如开门。<a id="a-Jc"></a>止心痛处如闭扇。<a id="a-Jd"></a>理数然也。<a id="a-Je"></a>又心如王病如贼。<a id="a-Jf"></a>心安此处贼则散坏。<a id="a-Jg"></a>又未必一向止心病处。<a id="a-Jh"></a>如皇帝秘法云。<a id="a-Ji"></a>天地二气交合各有五行。<a id="a-Jj"></a>金木水火土如循环。<a id="a-Jk"></a>故金化而水生。<a id="a-Jl"></a>水流而木荣。<a id="a-Jm"></a>木动而火明。<a id="a-Jn"></a>火炎而土贞。<a id="a-Jo"></a>此则相生。<a id="a-Jp"></a>火得水而灭光。<a id="a-Jq"></a>水遇土而不行。<a id="a-Jr"></a>土值木而肿疮。<a id="a-Js"></a>木遭金而折伤。<a id="a-Jt"></a>此则相克也。<a id="a-Ju"></a>如金克木肺强而肝弱。<a id="a-Jv"></a>当止心于肺摄取白气肝病则差。<a id="a-Jw"></a>余四藏可解。<a id="a-Jx"></a>又用止治四大者。<a id="a-Jy"></a>若急止治水宽止治火。<a id="a-Jz"></a>止顶治地止足治风。<a id="a-K0"></a>二用气治者。<a id="a-K1"></a>谓吹呼[口*熙]呵嘘[口*詩]。<a id="a-K2"></a>皆于唇吻吐纳转侧牙舌。<a id="a-K3"></a>徐详运心带想作气。<a id="a-K4"></a>若冷用吹如吹火法。<a id="a-K5"></a>热用呼。<a id="a-K6"></a>百节疼痛用[口*熙]亦治风。<a id="a-K7"></a>若烦胀上气用呵。<a id="a-K8"></a>若痰癊用嘘若劳倦用[口*詩]。<a id="a-K9"></a>六气治五藏者。<a id="a-KA"></a>呵治肝。<a id="a-KB"></a>呼吹治心。<a id="a-KC"></a>嘘治肺。<a id="a-KD"></a>[口*熙]治肾。<a id="a-KE"></a>[口*詩]治脾。<a id="a-KF"></a>又六气问治一藏。<a id="a-KG"></a>藏有冷用吹。<a id="a-KH"></a>有热用呼。<a id="a-KI"></a>有痛用[口*熙]。<a id="a-KJ"></a>有烦满用呵。<a id="a-KK"></a>有痰用嘘。<a id="a-KL"></a>有乏倦用[口*詩]。<a id="a-KM"></a>余四藏亦如是。<a id="a-KN"></a>又口吹去冷鼻徐内温。<a id="a-KO"></a>安详而入勿令冲突。<a id="a-KP"></a>于一上坐。<a id="a-KQ"></a>七过为之。<a id="a-KR"></a>然后安心。<a id="a-KS"></a>安心少时更复用气。<a id="a-KT"></a>此是用治意。<a id="a-KU"></a>若平常吐秽一两即足。<a id="a-KV"></a>口呼去热。<a id="a-KW"></a>鼻内清凉。<a id="a-KX"></a>口[口*熙]去痛除风。<a id="a-KY"></a>鼻内安和。<a id="a-KZ"></a>口呵去烦。<a id="a-Ka"></a>下气散痰者。<a id="a-Kb"></a>想胸痰。<a id="a-Kc"></a>上分随口出。<a id="a-Kd"></a>下分随息溜。<a id="a-Ke"></a>故不须鼻中补也。<a id="a-Kf"></a>嘘去满胀鼻内安锁。<a id="a-Kg"></a>[口*詩]去劳之鼻内和补。<a id="a-Kh"></a>细心出内勿令过分。<a id="a-Ki"></a>善能斟酌增损得宜。<a id="a-Kj"></a>非唯自能治病亦能济他。<a id="a-Kk"></a>三用息为治者。<a id="a-Kl"></a>夫色心相依而息。<a id="a-Km"></a>譬樵火相藉而烟瞻烟清浊知樵臊湿。<a id="a-Kn"></a>察息强软验身健病。<a id="a-Ko"></a>若身行风横起。<a id="a-Kp"></a>则痛痒成病。<a id="a-Kq"></a>何暇用心。<a id="a-Kr"></a>须急治之。<a id="a-Ks"></a>先须识息有四伴。<a id="a-Kt"></a>有声曰风守之则散。<a id="a-Ku"></a>结滞曰气守之则结。<a id="a-Kv"></a>出入不尽曰喘守之则劳。<a id="a-Kw"></a>不声不滞出入俱尽曰息守之则定。<a id="a-Kx"></a>当求静处结跏平身正直。<a id="a-Ky"></a>纵任身体散诞四支。<a id="a-Kz"></a>布置骨解。<a id="a-L0"></a>当令关节相应。<a id="a-L1"></a>不倚不曲缓带转侧调适以左手置右手上。<a id="a-L2"></a>大指才令相诣。<a id="a-L3"></a>纵放颊车。<a id="a-L4"></a>小小开口四五过长吐气。<a id="a-L5"></a>次渐平头徐徐闭目。<a id="a-L6"></a>勿令眼脸太急。<a id="a-L7"></a>常使笼笼然后用息也。<a id="a-L8"></a>用息治八触相违病者。<a id="a-L9"></a>若因重触成地大病。<a id="a-LA"></a>偏用出息治之。<a id="a-LB"></a>若发轻触成风病。<a id="a-LC"></a>偏用入息治之。<a id="a-LD"></a>若发冷触成水病。<a id="a-LE"></a>偏用出息治之。<a id="a-LF"></a>若发热触成火病。<a id="a-LG"></a>偏用入息治之。<a id="a-LH"></a>余亦如是。<a id="a-LI"></a>若得调和正等随意而用。<a id="a-LJ"></a>此用常所数息非作别息也。<a id="a-LK"></a>次别运十二息者。<a id="a-LL"></a>谓上下焦满增长灭坏冷暖冲持和补。<a id="a-LM"></a>此十二息带假想心。<a id="a-LN"></a>所以者何。<a id="a-LO"></a>若初念入胎即有报息。<a id="a-LP"></a>随母气息儿渐长大。<a id="a-LQ"></a>风路滑成。<a id="a-LR"></a>儿息出入不复随母。<a id="a-LS"></a>生在异处各各有息。<a id="a-LT"></a>名报息。<a id="a-LU"></a>依息者依心而起。<a id="a-LV"></a>如嗔欲时气息隆盛。<a id="a-LW"></a>此名依息也。<a id="a-LX"></a>前六气就报息带想。<a id="a-LY"></a>今十二息就依息带想。<a id="a-LZ"></a>故不同前也。<a id="a-La"></a>前明缘五色为五藏病者。<a id="a-Lb"></a>此则依藏为病。<a id="a-Lc"></a>故用今依息治之。<a id="a-Ld"></a>上息治沉重地病。<a id="a-Le"></a>下息治虚悬风病。<a id="a-Lf"></a>焦息治胀满。<a id="a-Lg"></a>满息治枯瘠。<a id="a-Lh"></a>增长息能生长四大。<a id="a-Li"></a>外道服气。<a id="a-Lj"></a>只应服此生长之气耳。<a id="a-Lk"></a>灭坏息散诸癊膜。<a id="a-Ll"></a>冷息治热。<a id="a-Lm"></a>暖息治冷。<a id="a-Ln"></a>冲息治症结肿毒。<a id="a-Lo"></a>持息治掉动不安。<a id="a-Lp"></a>补息补虚乏。<a id="a-Lq"></a>和息通融四大。<a id="a-Lr"></a>作诸息时各随心想皆令成就。<a id="a-Ls"></a>细知诸病用诸息。<a id="a-Lt"></a>勿谬用也。<a id="a-Lu"></a>四假想治者。<a id="a-Lv"></a>前气息中兼带用想。<a id="a-Lw"></a>今专以假想为治。<a id="a-Lx"></a>如辩师治瘿法。<a id="a-Ly"></a>如患症人用针法。<a id="a-Lz"></a>如阿含中用暖苏治劳损法。<a id="a-M0"></a>如吞蛇法(云云)。<a id="a-M1"></a>五观心治者。<a id="a-M2"></a>不带想息直观于心。<a id="a-M3"></a>内外推求。<a id="a-M4"></a>心不可得。<a id="a-M5"></a>病来逼谁谁受病者。<a id="a-M6"></a>六方术治者。<a id="a-M7"></a>术事不知则远。<a id="a-M8"></a>知之则近。<a id="a-M9"></a>如治咽法。<a id="a-MA"></a>如治齿法。<a id="a-MB"></a>如捻大指治肝等(云云)。<a id="a-MC"></a>术事浅近体多贡幻。<a id="a-MD"></a>非出家人所须。<a id="a-ME"></a>元不须学。<a id="a-MF"></a>学须急弃。<a id="a-MG"></a>若修四三昧。<a id="a-MH"></a>泡脆之身损增无定。<a id="a-MI"></a>借用治病身安道存亦应无嫌。<a id="a-MJ"></a>若用邀名射利喧动时俗者。<a id="a-MK"></a>则是魔幻魔伪。<a id="a-ML"></a>急弃急弃。<a id="a-MM"></a>三十六兽娆人者。<a id="a-MN"></a>应三遍诵咒曰。</p>
  <p id="aMO">波提陀　毗耶多　那摩那　吉利波　阿违婆　推摩陀　难陀罗　忧陀摩　吉利摩　毗利吉。</p>
  <p id="aMP">遮陀摩。<a id="a-MQ"></a>初得细心。<a id="a-MR"></a>外境触心惊掷。<a id="a-MS"></a>于是气上腹满。<a id="a-MT"></a>胸烦头痛闷。<a id="a-MU"></a>此是六神遍身游戏。<a id="a-MV"></a>因惊掷失守。<a id="a-MW"></a>外有恶神入身夺其住处。<a id="a-MX"></a>故使如此。<a id="a-MY"></a>若治之法。<a id="a-MZ"></a>闭口蹙鼻不令气出。<a id="a-Ma"></a>待气遍身然后放气令长远。<a id="a-Mb"></a>从头至足遍身皆作出想。<a id="a-Mc"></a>牵之令尽。<a id="a-Md"></a>如是三遍。<a id="a-Me"></a>然后诵咒。</p>
  <p id="aMf">支波昼　乌苏波昼　浮流波昼　牵气波昼。</p>
  <p id="aMg">三遍竟。<a id="a-Mh"></a>然后调息从一至十。<a id="a-Mi"></a>命出入息言。<a id="a-Mj"></a>阿那波那。<a id="a-Mk"></a>阿昼波昼。<a id="a-Ml"></a>病即差也。<a id="a-Mm"></a>若赤痢白痢。<a id="a-Mn"></a>卒中恶。<a id="a-Mo"></a>面青。<a id="a-Mp"></a>眼反。<a id="a-Mq"></a>唇黑。<a id="a-Mr"></a>不别人者。<a id="a-Ms"></a>以手痛捻丹田。<a id="a-Mt"></a>须臾即差。<a id="a-Mu"></a>又随身上有痛处。<a id="a-Mv"></a>手杖痛打病处至四五十。<a id="a-Mw"></a>此复何意。<a id="a-Mx"></a>夫诸病无非心作。<a id="a-My"></a>心有忧愁思虑邪气得入。<a id="a-Mz"></a>今以痛逼之则不暇横想。<a id="a-N0"></a>邪气去病除也。<a id="a-N1"></a>四明损益。<a id="a-N2"></a>损益皆有渐顿。<a id="a-N3"></a>若用息太过。<a id="a-N4"></a>五藏顿翻者。<a id="a-N5"></a>即虽未翻渐就增剧。<a id="a-N6"></a>以至顿翻者。<a id="a-N7"></a>若人巧修豁然顿益者。<a id="a-N8"></a>即虽与病相持。<a id="a-N9"></a>后当渐愈者。<a id="a-NA"></a>如服汤药年月将渐乃得其益。<a id="a-NB"></a>内治亦然。<a id="a-NC"></a>若心利病轻心利病重。<a id="a-ND"></a>心钝病轻心钝病重。<a id="a-NE"></a>致有渐顿不同也。<a id="a-NF"></a>夫世间医药费财用工。<a id="a-NG"></a>又苦涩难服多诸禁忌。<a id="a-NH"></a>将养惜命者死计将饵。<a id="a-NI"></a>今无一文之费。<a id="a-NJ"></a>不废半日之功。<a id="a-NK"></a>无苦口之忧恣意饮啖。<a id="a-NL"></a>而人皆不肯行之。<a id="a-NM"></a>庸者不别货。<a id="a-NN"></a>韵高和寡。<a id="a-NO"></a>吾甚伤之。<a id="a-NP"></a>能具十法必有良验。<a id="a-NQ"></a>一信。<a id="a-NR"></a>二用。<a id="a-NS"></a>乃至第十识遮障。<a id="a-NT"></a>信是道元。<a id="a-NU"></a>佛法初门。<a id="a-NV"></a>如治癞人信血是乳。<a id="a-NW"></a>敬骆驼骨是真舍利。<a id="a-NX"></a>决信此法能治此病。<a id="a-NY"></a>不生狐疑。<a id="a-NZ"></a>信而不用于己无益。<a id="a-Na"></a>如执利剑不用拟贼。<a id="a-Nb"></a>翻为彼害。<a id="a-Nc"></a>不用亦尔。<a id="a-Nd"></a>何意须勤。<a id="a-Ne"></a>初中后夜朝暮专精。<a id="a-Nf"></a>以得汗为度。<a id="a-Ng"></a>钻火中息火难可得。<a id="a-Nh"></a>不勤亦尔。<a id="a-Ni"></a>何谓为恒。<a id="a-Nj"></a>恒用治法念念在缘而不动乱。<a id="a-Nk"></a>何谓别病。<a id="a-Nl"></a>别病因起如上所说。<a id="a-Nm"></a>若不识病浪行治法不相主对。<a id="a-Nn"></a>于事无益。<a id="a-No"></a>何谓方便。<a id="a-Np"></a>善巧用治吐纳得所。<a id="a-Nq"></a>运想成就不失其宜。<a id="a-Nr"></a>如琴弦缓急辗转轸柱。<a id="a-Ns"></a>轻重手指声韵方调。<a id="a-Nt"></a>何谓为久。<a id="a-Nu"></a>若用未益。<a id="a-Nv"></a>不计日月习不休废。<a id="a-Nw"></a>何谓知取舍。<a id="a-Nx"></a>益则勤用损则改治。<a id="a-Ny"></a>何谓知将护。<a id="a-Nz"></a>善识禁忌行来饮食不使触之。<a id="a-O0"></a>何谓识遮障。<a id="a-O1"></a>用益勿[口*豹]说未益勿疑谤。<a id="a-O2"></a>向人说者未差不差。<a id="a-O3"></a>差已更发。<a id="a-O4"></a>更治不差。<a id="a-O5"></a>设差倍功。<a id="a-O6"></a>若能十法具足。<a id="a-O7"></a>用上诸治益定无疑。<a id="a-O8"></a>我当为汝保任此事。<a id="a-O9"></a>终不虚也。</p>
 </body>
</html>