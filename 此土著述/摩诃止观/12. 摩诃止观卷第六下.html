<!doctype html>
<html id="z3IBWZt1NM" data-ver="1374">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第六下</h1>
  <p id="a2">复次神农本方用治后人未必并益。<a id="a-3"></a>华他扁鹊观时观药更立于方。<a id="a-4"></a>所以者何。<a id="a-5"></a>乡土有南北人有儜健。<a id="a-6"></a>食有咸淡药有浓淡。<a id="a-7"></a>病有轻重。<a id="a-8"></a>依本方治不能效益。<a id="a-9"></a>随时制立仍得差愈。<a id="a-A"></a>佛初出世众生机熟。<a id="a-B"></a>逗根说法无不得悟。<a id="a-C"></a>后代浇漓情惑转异。<a id="a-D"></a>直用佛经于其无益。<a id="a-E"></a>菩萨观机通经作论。<a id="a-F"></a>令众生得悟。<a id="a-G"></a>唯悟益彼是入假正意。<a id="a-H"></a>岂可守旧壅于化道耶。<a id="a-I"></a>释论云。<a id="a-J"></a>依随经法广立名字。<a id="a-K"></a>而为作义名为法施。<a id="a-L"></a>菩萨为修如此慧故。<a id="a-M"></a>大悲誓愿勤精进力。<a id="a-N"></a>通修止观。<a id="a-O"></a>诸佛加威豁然鉴朗。<a id="a-P"></a>于入假智而得自在。</p>
  <p id="aQ">○三应病授药者。<a id="a-R"></a>既知苦集之病。<a id="a-S"></a>又识道灭之药。<a id="a-T"></a>若众生无出世机。<a id="a-U"></a>根性薄弱不堪深化。<a id="a-V"></a>但授世药。<a id="a-W"></a>如孔丘姬旦制君臣定父子。<a id="a-X"></a>故敬上爱下。<a id="a-Y"></a>世间大治。<a id="a-Z"></a>礼律节度尊卑有序。<a id="a-a"></a>此扶于戒也。<a id="a-b"></a>乐以和心移风易俗。<a id="a-c"></a>此扶于定。<a id="a-d"></a>先王至德要道此扶于慧。<a id="a-e"></a>元古混沌未宜出世。<a id="a-f"></a>边表根性不感佛兴。<a id="a-g"></a>我遣三圣化彼真丹。<a id="a-h"></a>礼义前开大小乘经然后可信。<a id="a-i"></a>真丹既然。<a id="a-j"></a>十方亦尔。<a id="a-k"></a>故前用世法而授与之云云。<a id="a-l"></a>又授出世药者。<a id="a-m"></a>十种因缘所成众生根性不同则是病异。<a id="a-n"></a>随其病故授药亦异。<a id="a-o"></a>谓下中上上上。<a id="a-p"></a>下根四义。<a id="a-q"></a>一者志乐狭劣。<a id="a-r"></a>二行力微弱。<a id="a-s"></a>三五浊障重。<a id="a-t"></a>四智慧极钝。<a id="a-u"></a>乐小法故说生灭法。<a id="a-v"></a>行力微弱修事六度。<a id="a-w"></a>五浊障重勤苦对治。<a id="a-x"></a>智慧钝故断淫怒痴。<a id="a-y"></a>名为解脱。<a id="a-z"></a>是为授因缘生法之药。<a id="a-10"></a>治下根病也。<a id="a-11"></a>虽是下根欣乐不同。<a id="a-12"></a>诸圣作论复开为四。<a id="a-13"></a>乐闻有者说阿毗昙生其小善破其五浊。<a id="a-14"></a>因此方便见于真谛。<a id="a-15"></a>乐闻无者论成实论生其小善破恶入真。<a id="a-16"></a>乐闻有无说昆勒论生善破恶入真。<a id="a-17"></a>乐闻非有非无者为说离有无经生善破恶入真。<a id="a-18"></a>是为入假菩萨作四论申四门。<a id="a-19"></a>授四药治诸病云云。<a id="a-1A"></a>次中根人授药者。<a id="a-1B"></a>此人心志小强行力小胜。<a id="a-1C"></a>宜生理善。<a id="a-1D"></a>五浊障轻智慧小利。<a id="a-1E"></a>赴其乐欲为说因缘即空。<a id="a-1F"></a>闻生理善破于恶因见第一义。<a id="a-1G"></a>是为授即空药治中根人。<a id="a-1H"></a>此又为四。<a id="a-1I"></a>谓下中上上上。<a id="a-1J"></a>即是四门入池。<a id="a-1K"></a>例前云云。<a id="a-1L"></a>次观上根人授药者乐欲心广善根开阔。<a id="a-1M"></a>五浊已除智慧又大。<a id="a-1N"></a>授无量四谛生界外善。<a id="a-1O"></a>次第断五住得入中道。<a id="a-1P"></a>是为授即假药治上根人。<a id="a-1Q"></a>就此又为四。<a id="a-1R"></a>即是四门授药。<a id="a-1S"></a>例上可知。<a id="a-1T"></a>次观上上根授药者。<a id="a-1U"></a>此人乐欲乃至智慧悉无与等。<a id="a-1V"></a>故名上上。<a id="a-1W"></a>为如理直说善如空生。<a id="a-1X"></a>障如空灭。<a id="a-1Y"></a>入究竟道。<a id="a-1Z"></a>是名授即中药治上上根人。<a id="a-1a"></a>亦有四门授药治病云云。<a id="a-1b"></a>若入空观尚无一法。<a id="a-1c"></a>何有诸法。<a id="a-1d"></a>今授十六道灭治十六苦集。<a id="a-1e"></a>正是入假。<a id="a-1f"></a>随其类音妙声遍告。<a id="a-1g"></a>发彼耳识转度入心。<a id="a-1h"></a>令得服行各获利益。<a id="a-1i"></a>如一云所雨。<a id="a-1j"></a>而诸草木各得生长。<a id="a-1k"></a>云云。</p>
  <p id="a1l">○四明入假位者。<a id="a-1m"></a>一先历教判位。<a id="a-1n"></a>二明利益。<a id="a-1o"></a>三结破法遍。<a id="a-1p"></a>人意咸言。<a id="a-1q"></a>先除见假后却思惟。<a id="a-1r"></a>入空之果尚已迢遰。<a id="a-1s"></a>出假化物非已所能望崖自绝。<a id="a-1t"></a>今当分别假位不同。<a id="a-1u"></a>夫三乘之初不愚于法。<a id="a-1v"></a>皆欲求佛厌患生死喜多退转。<a id="a-1w"></a>譬如有人俱闻他方有七宝山。<a id="a-1x"></a>翘心束脚。<a id="a-1y"></a>若念路艰险便退不前行人亦尔。<a id="a-1z"></a>畏惧生死退大沈空。<a id="a-20"></a>后闻菩萨胜妙功德。<a id="a-21"></a>自惟败种泣动大千。<a id="a-22"></a>不待所因而怀忧悔。<a id="a-23"></a>若依此义。<a id="a-24"></a>但有入空便无入假事也。<a id="a-25"></a>若三藏菩萨初修空狼伏烦恼羊而不断结。<a id="a-26"></a>若断结者。<a id="a-27"></a>则无六度功德身肥。<a id="a-28"></a>是初阿僧祇位也。<a id="a-29"></a>二僧祇烦恼脂消功德转肥。<a id="a-2A"></a>三僧祇正入假位利益众生。<a id="a-2B"></a>此下根人也。<a id="a-2C"></a>中根二僧祇已伏烦恼肥六度身。<a id="a-2D"></a>即能化物。<a id="a-2E"></a>岂待三耶。<a id="a-2F"></a>上根初发心时。<a id="a-2G"></a>为度一切誓求作佛。<a id="a-2H"></a>因闻他说心已明解深识真理。<a id="a-2I"></a>为度他故不求断证。<a id="a-2J"></a>心又一转我应度他。<a id="a-2K"></a>不应不度当勤分别一切药病。<a id="a-2L"></a>何以故。<a id="a-2M"></a>五事重故。<a id="a-2N"></a>如人将儿过险自既安隐。<a id="a-2O"></a>那得掷儿。<a id="a-2P"></a>虽自知空而不弃舍。<a id="a-2Q"></a>是为初心即能入假不待至二僧祇也。<a id="a-2R"></a>通教位者。<a id="a-2S"></a>人多执经云。<a id="a-2T"></a>八地修出假。<a id="a-2U"></a>或六地七地断结与罗汉齐方修出假。<a id="a-2V"></a>此一途之说必不全尔。<a id="a-2W"></a>但佛为三根分别。<a id="a-2X"></a>下根断惑尽。<a id="a-2Y"></a>方能出假。<a id="a-2Z"></a>佛于法华中破其取涅槃心劝发无上道起方便慧。<a id="a-2a"></a>二乘既然。<a id="a-2b"></a>极钝菩萨亦应同此说。<a id="a-2c"></a>今判此为下根耳。<a id="a-2d"></a>中根者断见惑已。<a id="a-2e"></a>生死少宽。<a id="a-2f"></a>思任运断。<a id="a-2g"></a>第二地名菩萨神通。<a id="a-2h"></a>从此已去即能入假。<a id="a-2i"></a>上根者。<a id="a-2j"></a>初心闻慧即能体达见思即空。<a id="a-2k"></a>已为众生作依止处。<a id="a-2l"></a>何须七地方出假耶。<a id="a-2m"></a>若七地者。<a id="a-2n"></a>为大品所呵。<a id="a-2o"></a>有大鸟身长三百由旬。<a id="a-2p"></a>而无两翅从天而堕。<a id="a-2q"></a>若死若死等苦。<a id="a-2r"></a>菩萨亦如是。<a id="a-2s"></a>从初一向专修于空至于六地。<a id="a-2t"></a>是为三空身肥假翅不生。<a id="a-2u"></a>若堕二乘方便道名死等苦。<a id="a-2v"></a>若堕初果名之为死。<a id="a-2w"></a>若见尽是死等。<a id="a-2x"></a>若无学是为死。<a id="a-2y"></a>是鸟欲还天上可得去不。<a id="a-2z"></a>堕无学地欲发菩萨心永不能得。<a id="a-30"></a>如人被阉不能五欲。<a id="a-31"></a>华严大品不能治之。<a id="a-32"></a>唯有法华能令无学还生善根得成佛道。<a id="a-33"></a>所以称妙。<a id="a-34"></a>又阐提有心犹可作佛。<a id="a-35"></a>二乘灭智心不可生。<a id="a-36"></a>法华能治复称为妙云云。<a id="a-37"></a>别教之人十住心后。<a id="a-38"></a>十行之位修假方便。<a id="a-39"></a>何以故。<a id="a-3A"></a>入理般若名为住。<a id="a-3B"></a>住生功德名为行云云。<a id="a-3C"></a>下根也。<a id="a-3D"></a>十住初心即能入假已得无漏。<a id="a-3E"></a>一受不退即能出用。<a id="a-3F"></a>何须至十行方起大悲。<a id="a-3G"></a>中根也云云。<a id="a-3H"></a>又别教初心不愚于法。<a id="a-3I"></a>达解一切功德犹如幻化。<a id="a-3J"></a>于名字不滞而修方便。<a id="a-3K"></a>具五因缘。<a id="a-3L"></a>以益众生。<a id="a-3M"></a>上根也。<a id="a-3N"></a>圆教十信六根净时。<a id="a-3O"></a>即遍见闻十法界事。<a id="a-3P"></a>若是入空尚无一物。<a id="a-3Q"></a>既言六根互用。<a id="a-3R"></a>即是入假位也。<a id="a-3S"></a>又五品弟子正行六度广能说法。<a id="a-3T"></a>即是入假之位。<a id="a-3U"></a>何必待六根净耶。<a id="a-3V"></a>又初心之人能知如来秘密之藏圆观三谛。<a id="a-3W"></a>尚能即中岂不即假。<a id="a-3X"></a>大品云。<a id="a-3Y"></a>初坐道场尚便成正觉。<a id="a-3Z"></a>转法轮度众生。<a id="a-3a"></a>又六即料简。<a id="a-3b"></a>便有出假之义何须待至五品耶。<a id="a-3c"></a>上来诸教皆有三位。<a id="a-3d"></a>若定判者。<a id="a-3e"></a>应取下根以明其位。<a id="a-3f"></a>则有二义。<a id="a-3g"></a>一依教故。<a id="a-3h"></a>二决不退转入假行成。<a id="a-3i"></a>中上乍有进退故不约其论位。<a id="a-3j"></a>既有三根出假。<a id="a-3k"></a>例应三根入空。<a id="a-3l"></a>谓情入。<a id="a-3m"></a>似入。<a id="a-3n"></a>真入情入者。<a id="a-3o"></a>触人能入非谓散情。<a id="a-3p"></a>缘谛之观。<a id="a-3q"></a>于似真之前与空法尘相应若尔何益。<a id="a-3r"></a>此有情益。<a id="a-3s"></a>若益无退。<a id="a-3t"></a>不并退。<a id="a-3u"></a>设退能忆念数修后致大益。<a id="a-3v"></a>问。<a id="a-3w"></a>通别上根能入空出假。<a id="a-3x"></a>与圆何异。<a id="a-3y"></a>答通人出入不能即中。<a id="a-3z"></a>别人次第出入不能一心。<a id="a-40"></a>圆人一心出入亦能别出入。<a id="a-41"></a>谓多入中少入二。<a id="a-42"></a>多入二少入中。<a id="a-43"></a>多入空中少入假。<a id="a-44"></a>多入假少入空中。<a id="a-45"></a>多入假中少入空。<a id="a-46"></a>多入空少入假中。<a id="a-47"></a>虽别增减而三谛不缺。<a id="a-48"></a>若尔。<a id="a-49"></a>则非次第之别。<a id="a-4A"></a>然尚能为胜别。<a id="a-4B"></a>况不能为劣耶。<a id="a-4C"></a>二明入假利益者。<a id="a-4D"></a>菩萨本不贵空而修空。<a id="a-4E"></a>本为众生故修空。<a id="a-4F"></a>不贵空故不住。<a id="a-4G"></a>为益众生故须出。<a id="a-4H"></a>故有从真起应法眼称机。<a id="a-4I"></a>应以佛身得度。<a id="a-4J"></a>即作佛身说法授药。<a id="a-4K"></a>应以菩萨二乘天龙八部等形得度。<a id="a-4L"></a>而为现之。<a id="a-4M"></a>成就众生净佛国土乃名利益。<a id="a-4N"></a>三藏菩萨虽复出假有漏神通非真起应。<a id="a-4O"></a>世智分别非法眼明。<a id="a-4P"></a>虽利众生而非成就。<a id="a-4Q"></a>虽作佛事非净佛土。<a id="a-4R"></a>止是少分教化为益甚微云云。<a id="a-4S"></a>若通教入假虽分别药病但依二谛。<a id="a-4T"></a>诊病不深。<a id="a-4U"></a>识药不远。<a id="a-4V"></a>但是作意神通非真起应。<a id="a-4W"></a>应有始终为作父母师长。<a id="a-4X"></a>世世结缘处处调伏。<a id="a-4Y"></a>动经无量阿僧祇劫。<a id="a-4Z"></a>善根若熟即生王宫。<a id="a-4a"></a>道树作佛。<a id="a-4b"></a>渐顿度人。<a id="a-4c"></a>乃至入涅槃。<a id="a-4d"></a>舍利住世久久利益。<a id="a-4e"></a>有始有终乃名为应。<a id="a-4f"></a>无而欻有暂出还没。<a id="a-4g"></a>故非真应。<a id="a-4h"></a>一时片益不名成就。<a id="a-4i"></a>灰身入灭非净佛土。<a id="a-4j"></a>别教十行入假利益义同通教。<a id="a-4k"></a>若登地时得如来一身无量身。<a id="a-4l"></a>湛然应一切。<a id="a-4m"></a>尔时知病尽病渊源。<a id="a-4n"></a>尔时识药穷药府藏。<a id="a-4o"></a>尔时授药如印不差。<a id="a-4p"></a>真道种智最胜法眼。<a id="a-4q"></a>所可应化任运普周。<a id="a-4r"></a>和光同尘结缘之始。<a id="a-4s"></a>八相成道以论其终。<a id="a-4t"></a>亦名为化亦名为应。<a id="a-4u"></a>其见闻者无不蒙益。<a id="a-4v"></a>有所施为是净佛国土。<a id="a-4w"></a>入假利益皆实不虚。<a id="a-4x"></a>登地既然后地例尔。<a id="a-4y"></a>乃至圆教初住入假真实利益。<a id="a-4z"></a>乃至后心亦复如是。<a id="a-50"></a>若得此意料简变化即识真伪。<a id="a-51"></a>所以者何。<a id="a-52"></a>魔亦能以有漏心作无漏形变为佛像。<a id="a-53"></a>老子西升亦云作佛化胡。<a id="a-54"></a>诸外道等变释为羊停河在耳。<a id="a-55"></a>世智五通靡所不作。<a id="a-56"></a>如是邪化无量无边。<a id="a-57"></a>尚非三藏五通化。<a id="a-58"></a>云何得是别圆任运真化。<a id="a-59"></a>化语多种无眼之人谬生信受。<a id="a-5A"></a>能深观察不可雷同。<a id="a-5B"></a>故知从法身地垂应十界度脱众生。<a id="a-5C"></a>如此入假真利益位。<a id="a-5D"></a>三结破法遍者。<a id="a-5E"></a>未发真前随所计着百千万种皆名为见。<a id="a-5F"></a>如盲问乳非乳真色。<a id="a-5G"></a>若绳若杵何关象事。<a id="a-5H"></a>呓言之见见即是假。<a id="a-5I"></a>故历单复具足以观破之。<a id="a-5J"></a>破若不遍不得入空。<a id="a-5K"></a>见思若尽乃名破法遍也。<a id="a-5L"></a>就文字论乃当如此。<a id="a-5M"></a>意则不然。<a id="a-5N"></a>见思即是无明。<a id="a-5O"></a>无明即是法性。<a id="a-5P"></a>见思破即是无明破。<a id="a-5Q"></a>无明破即是见法性。<a id="a-5R"></a>入实相空。<a id="a-5S"></a>方名破法遍也。<a id="a-5T"></a>从空入假破法遍亦尔。<a id="a-5U"></a>假有无量病法药法授药法。<a id="a-5V"></a>分别此三有所不达。<a id="a-5W"></a>不名破法遍。<a id="a-5X"></a>未发法眼之前虽有分别。<a id="a-5Y"></a>分有所见不名破遍。<a id="a-5Z"></a>六根净时分别一病有若干种。<a id="a-5a"></a>解一句法达无量句。<a id="a-5b"></a>十方诸佛说法一时受持。<a id="a-5c"></a>是为相似气分。<a id="a-5d"></a>障通无知既破。<a id="a-5e"></a>双照二谛方名破法遍也。<a id="a-5f"></a>举要而言。<a id="a-5g"></a>次第破者则不名遍。<a id="a-5h"></a>不次第破乃名为遍耳。<a id="a-5i"></a>前观法重沓既多。<a id="a-5j"></a>恐人迷故约二观后。<a id="a-5k"></a>结破法遍也。</p>
  <p id="a5l">○第三明中道止观破法遍者。<a id="a-5m"></a>前生不生止观破法遍。<a id="a-5n"></a>一往似自行。<a id="a-5o"></a>次不生生止观破法遍。<a id="a-5p"></a>一往似化他。<a id="a-5q"></a>今不生不生止观破法遍。<a id="a-5r"></a>一往似双非自他又双照自他。<a id="a-5s"></a>生不生即不生生。<a id="a-5t"></a>亦即不生不生。<a id="a-5u"></a>自即不自亦非自非不自。<a id="a-5v"></a>不生生即生不生。<a id="a-5w"></a>亦是不生不生。<a id="a-5x"></a>他即非他亦非他非不他。<a id="a-5y"></a>不生不生即生不生。<a id="a-5z"></a>亦是不生生。<a id="a-60"></a>亦是不双非。<a id="a-61"></a>亦是不双照。<a id="a-62"></a>种种分别令易解故作如前说耳。<a id="a-63"></a>就此为四。<a id="a-64"></a>一修中观意。<a id="a-65"></a>二修中观缘。<a id="a-66"></a>三正修中观。<a id="a-67"></a>四明位利益。<a id="a-68"></a>其意者。<a id="a-69"></a>三藏中菩萨偏用世智照俗。<a id="a-6A"></a>二乘偏用析假入真。<a id="a-6B"></a>佛二谛周足异于弟子。<a id="a-6C"></a>假设第三观。<a id="a-6D"></a>设作离有离无之说。<a id="a-6E"></a>秖是离有无二见。<a id="a-6F"></a>实无别理可观。<a id="a-6G"></a>故不须第三观也。<a id="a-6H"></a>通教二乘偏用体法入真。<a id="a-6I"></a>菩萨慈悲入假。<a id="a-6J"></a>唯佛俱照。<a id="a-6K"></a>道观双流异于弟子。<a id="a-6L"></a>亦假设第三观。<a id="a-6M"></a>亦无别理异于真谛。<a id="a-6N"></a>开善所执佛果不出二谛外。<a id="a-6O"></a>即此义也。<a id="a-6P"></a>虽无别理而得有真如幻如化不生不灭中道之名。<a id="a-6Q"></a>亦得有中道之义者。<a id="a-6R"></a>佛满字门通通通别。<a id="a-6S"></a>钝根止能通通不能通别。<a id="a-6T"></a>故此教得有别接之义。<a id="a-6U"></a>利者被接更用中道。<a id="a-6V"></a>不被接者不须第三观。<a id="a-6W"></a>别接义如显体中说云云。<a id="a-6X"></a>别教若作二谛三谛皆元知中道。<a id="a-6Y"></a>若作三谛可解。<a id="a-6Z"></a>若作二谛者。<a id="a-6a"></a>中道为真有无为俗。<a id="a-6b"></a>照此二谛从容中当名中道。<a id="a-6c"></a>二用无偏名双照虽作二名中理亦显。<a id="a-6d"></a>此理玄深根钝障重。<a id="a-6e"></a>如眼闇者穿针不谛。<a id="a-6f"></a>云何穿针。<a id="a-6g"></a>为常理故先破取相慧眼见空。<a id="a-6h"></a>次破无知法眼见假。<a id="a-6i"></a>进修中道破一分无明开一分佛眼见一分中。<a id="a-6j"></a>方是真因。<a id="a-6k"></a>因果圆满乃名为佛。<a id="a-6l"></a>二谛非正意故不名因。<a id="a-6m"></a>例如小乘方便伏惑不见真。<a id="a-6n"></a>不名修道。<a id="a-6o"></a>发见谛后具真修道始是真因。<a id="a-6p"></a>无学为真果。<a id="a-6q"></a>别教例尔。<a id="a-6r"></a>二观既是方便必须于中。<a id="a-6s"></a>虽复必须要前二观。<a id="a-6t"></a>二观若未办亦不暇第三观也。<a id="a-6u"></a>圆教初知中道亦前破两惑。<a id="a-6v"></a>奢促有异。<a id="a-6w"></a>何以故。<a id="a-6x"></a>别除两惑历三十心。<a id="a-6y"></a>动经劫数然后始破无明。<a id="a-6z"></a>圆教不尔。<a id="a-70"></a>秖于是身即破两惑。<a id="a-71"></a>即入中道一生可办。<a id="a-72"></a>譬如贼有三重。<a id="a-73"></a>一人器械钝。<a id="a-74"></a>身力羸智谋少。<a id="a-75"></a>先破二重更整人物方破第三。<a id="a-76"></a>所以迟回日月。<a id="a-77"></a>有人身壮兵利。<a id="a-78"></a>权多。<a id="a-79"></a>一日之中即破三重不待时节。<a id="a-7A"></a>以此喻之其义可见。<a id="a-7B"></a>又如两铁。<a id="a-7C"></a>一种种烧治方有利用。<a id="a-7D"></a>一是古珠即烧即利。<a id="a-7E"></a>为是义故。<a id="a-7F"></a>圆教初心即修三观不待二观成。<a id="a-7G"></a>以是义故即须明第三观也。</p>
  <p id="a7H">○二修中观因缘者。<a id="a-7I"></a>略为五。<a id="a-7J"></a>一为无缘慈悲。<a id="a-7K"></a>二满弘誓愿。<a id="a-7L"></a>三求佛智慧。<a id="a-7M"></a>四学大方便。<a id="a-7N"></a>五修牢强精进。<a id="a-7O"></a>一无缘慈悲者。<a id="a-7P"></a>即如来慈悲也。<a id="a-7Q"></a>此慈悲与实相同体。<a id="a-7R"></a>不取众生相故非爱见。<a id="a-7S"></a>不取涅槃相故非空寂。<a id="a-7T"></a>非空寂故非法缘慈悲。<a id="a-7U"></a>非爱见故非众生缘。<a id="a-7V"></a>无二边相故名无缘。<a id="a-7W"></a>大经云。<a id="a-7X"></a>缘如来者名曰无缘。<a id="a-7Y"></a>普覆法界拔除苦本与究竟乐。<a id="a-7Z"></a>上两观慈慈有边表。<a id="a-7a"></a>如来慈者即无齐限。<a id="a-7b"></a>上两观慈与菩萨共。<a id="a-7c"></a>无缘慈者独在如来。<a id="a-7d"></a>上两慈无所包含。<a id="a-7e"></a>如来慈者具一切佛法十力无畏。<a id="a-7f"></a>是如来藏诸法都海。<a id="a-7g"></a>故大经云。<a id="a-7h"></a>慈若有若无。<a id="a-7i"></a>非有非无。<a id="a-7j"></a>如是之慈乃是诸佛如来境界。<a id="a-7k"></a>当知慈具三谛也。<a id="a-7l"></a>迦葉赞云。<a id="a-7m"></a>今我欲以一法赞。<a id="a-7n"></a>所谓慈心游世间。<a id="a-7o"></a>是慈即是大法聚。<a id="a-7p"></a>是慈即是真解脱。<a id="a-7q"></a>解脱即是大涅槃。<a id="a-7r"></a>上慈作意乃成。<a id="a-7s"></a>此慈任运无请为依。<a id="a-7t"></a>手出师子令彼调伏。<a id="a-7u"></a>如慈石吸铁无心而取。<a id="a-7v"></a>夫铁在障外石不能吸。<a id="a-7w"></a>众生心性即无缘慈。<a id="a-7x"></a>无明障隔不能任运吸取一切。<a id="a-7y"></a>今欲破无明障显佛慈石。<a id="a-7z"></a>任运吸取无量佛法无量众生。<a id="a-80"></a>欲修此慈非中道观。<a id="a-81"></a>谁能开辟。<a id="a-82"></a>如水生火水不能灭。<a id="a-83"></a>还用火灭。<a id="a-84"></a>此无明障依两观生。<a id="a-85"></a>两观所不能除唯中道观乃能破耳。<a id="a-86"></a>为是因缘修第三观也。<a id="a-87"></a>二满本弘誓者。<a id="a-88"></a>初发心时起四弘誓。<a id="a-89"></a>与虚空等。<a id="a-8A"></a>空假两观知苦断集犹如枝叶。<a id="a-8B"></a>所未知断喻若根本。<a id="a-8C"></a>空假两观修道证灭犹如灯炬。<a id="a-8D"></a>诸山幽闇力不能明。<a id="a-8E"></a>虽修两观誓愿未满。<a id="a-8F"></a>譬如百川不能溢海。<a id="a-8G"></a>娑伽罗龙王所霔泉池一霔即满。<a id="a-8H"></a>中道正观亦复如是。<a id="a-8I"></a>知一切苦断法界集。<a id="a-8J"></a>修无上道证究竟灭。<a id="a-8K"></a>为满本愿故须修第三观。<a id="a-8L"></a>三求佛智慧者。<a id="a-8M"></a>即是如来一切种智知。<a id="a-8N"></a>佛眼见广大深远横竖觉了。<a id="a-8O"></a>究竟具足。<a id="a-8P"></a>上两观眼智比于佛法。<a id="a-8Q"></a>犹如盲人闇中想画不能睹见。<a id="a-8R"></a>坠落坑坎云何得前。<a id="a-8S"></a>若修中道如有目足到清凉池。<a id="a-8T"></a>除二边热闷醒觉休息。<a id="a-8U"></a>饮服其水冷滑香甘。<a id="a-8V"></a>是名佛智知。<a id="a-8W"></a>见其池相方圆深浅。<a id="a-8X"></a>水色清净。<a id="a-8Y"></a>是名佛眼见。<a id="a-8Z"></a>欲得如来实相眼智非止观不成。<a id="a-8a"></a>故修第三观。<a id="a-8b"></a>四学大方便者。<a id="a-8c"></a>即是如来无谋善权无方大用。<a id="a-8d"></a>住首楞严种种示现。<a id="a-8e"></a>不可思议巧方便力。<a id="a-8f"></a>示诸众生虚空中风。<a id="a-8g"></a>劫烧负草令无烧害。<a id="a-8h"></a>此为难事故须善巧。<a id="a-8i"></a>如弥勒先为天子说不退行。<a id="a-8j"></a>净名即弹云。<a id="a-8k"></a>从如生得菩提耶云云。<a id="a-8l"></a>无菩提勿起此见。<a id="a-8m"></a>既破见已即说寂灭是菩提。<a id="a-8n"></a>不二是菩提。<a id="a-8o"></a>一切众生即是菩提云云。<a id="a-8p"></a>天子闻玄悟无生忍。<a id="a-8q"></a>是二大士槌砧更扣。<a id="a-8r"></a>令难悟者悟悟难悟法。<a id="a-8s"></a>若无方便云何利他。<a id="a-8t"></a>又如来初出不即说大。<a id="a-8u"></a>种种方便譬类言辞。<a id="a-8v"></a>引导众生令离诸着。<a id="a-8w"></a>然后开佛知见示以一乘。<a id="a-8x"></a>是故殷勤称叹方便。<a id="a-8y"></a>真实得显功由善权。<a id="a-8z"></a>故言虽说种种道其实为一乘。<a id="a-90"></a>更以异方便助显第一义。<a id="a-91"></a>佛智叵思议方便随宜说。<a id="a-92"></a>佛意难可测无有能得解。<a id="a-93"></a>以百千方便令钝根者妙契寰中。<a id="a-94"></a>上二观智力用轻微。<a id="a-95"></a>如富楼那化彼外道反见蚩弄。<a id="a-96"></a>文殊暂往师徒靡风。<a id="a-97"></a>欲得如来此方便者。<a id="a-98"></a>若非中观所不能成。<a id="a-99"></a>故修第三观也。<a id="a-9A"></a>五大精进者。<a id="a-9B"></a>欲为大事大用功力。<a id="a-9C"></a>法华云。<a id="a-9D"></a>如有勇健能为难事。<a id="a-9E"></a>不动不退方名萨埵。<a id="a-9F"></a>不顾身命何况财物。<a id="a-9G"></a>虽得菩提犹尚不息何况未得。<a id="a-9H"></a>上两观功微赏少。<a id="a-9I"></a>中观功盖天下赏穷解髻。<a id="a-9J"></a>为大精进修第三观。<a id="a-9K"></a>修中道因缘甚多。<a id="a-9L"></a>为对出假观略说五耳云云。</p>
  <p id="a9M">○三正修中观者。<a id="a-9N"></a>此观正破无明。<a id="a-9O"></a>无明悬绝非眼虑见知云何可观。<a id="a-9P"></a>例如初观观真。<a id="a-9Q"></a>真无色像亦无方所。<a id="a-9R"></a>但观阴入界心三假之惑四句推求。<a id="a-9S"></a>巧修止观。<a id="a-9T"></a>得无漏发名为见真。<a id="a-9U"></a>次观观假假复云何。<a id="a-9V"></a>但观空智能令不空于一心中点示万行。<a id="a-9W"></a>即发法眼遍知药病。<a id="a-9X"></a>故名假观。<a id="a-9Y"></a>今观无明亦复如是。<a id="a-9Z"></a>观二观智当彼破惑名之为智。<a id="a-9a"></a>今望中道智还成惑。<a id="a-9b"></a>此惑是中智家障。<a id="a-9c"></a>故言智障。<a id="a-9d"></a>又此智障于中智中智不发。<a id="a-9e"></a>故名智障。<a id="a-9f"></a>前言智能障后言智被障。<a id="a-9g"></a>例如六十二见。<a id="a-9h"></a>见名慧性慧即世智。<a id="a-9i"></a>若望无漏此慧性与见思合能障于真。<a id="a-9j"></a>此二谛智与无明合障于中道亦复如是。<a id="a-9k"></a>又能障是惑。<a id="a-9l"></a>所障是中智。<a id="a-9m"></a>能所合论故言智障。<a id="a-9n"></a>云何观此二智即是无明。<a id="a-9o"></a>若言是明种智现前。<a id="a-9p"></a>洞识诸佛十力无畏一切诸法。<a id="a-9q"></a>圆足觉了可得是明。<a id="a-9r"></a>而今不尔岂非无明。<a id="a-9s"></a>观此无明即为三番一观无明。<a id="a-9t"></a>二观法性。<a id="a-9u"></a>三观真缘。<a id="a-9v"></a>一观无明者。<a id="a-9w"></a>空假之智与心相应。<a id="a-9x"></a>观此二智为从法性生。<a id="a-9y"></a>为从无明生。<a id="a-9z"></a>为从法性无明合生。<a id="a-A0"></a>为从离生。<a id="a-A1"></a>若从法性法性无生。<a id="a-A2"></a>若从无明无明不实。<a id="a-A3"></a>亦不关中道。<a id="a-A4"></a>若合共生则有二过。<a id="a-A5"></a>若从离生则无因缘。<a id="a-A6"></a>中论云。<a id="a-A7"></a>诸法不自生云云。<a id="a-A8"></a>如是广破如上因成中说。<a id="a-A9"></a>作此观时泯然清净。<a id="a-AA"></a>心无依倚亦不住着不觉不知。<a id="a-AB"></a>能观所观犹若虚空不可说示。<a id="a-AC"></a>虽未发真于四句中决定不执。<a id="a-AD"></a>譬如闇中遥望株杌不审人杌。<a id="a-AE"></a>人应六分动相。<a id="a-AF"></a>杌无六分是不动相。<a id="a-AG"></a>久住观之心谓是杌亦不明了。<a id="a-AH"></a>起四句执即喻动相。<a id="a-AI"></a>动喻无常相不动喻常。<a id="a-AJ"></a>久观不已定知是常。<a id="a-AK"></a>不起四执而无明未破犹不了了。<a id="a-AL"></a>虽不了了定知一常一切常。<a id="a-AM"></a>行大直道无留难故。<a id="a-AN"></a>前见思尘沙久已穿彻。<a id="a-AO"></a>唯二观智即喻金刚观破智障名观穿观。<a id="a-AP"></a>安心此理名观达观此理不可思议名第一义空。<a id="a-AQ"></a>待二乘顽境之空名为智慧。<a id="a-AR"></a>而此法性非智非不智。<a id="a-AS"></a>是为中观具三义也。<a id="a-AT"></a>复次体达智障无明。<a id="a-AU"></a>无自他性共无因性毕竟不可得。<a id="a-AV"></a>如持戒比丘观无虫水。<a id="a-AW"></a>此中动者虫耶尘耶。<a id="a-AX"></a>虫即生相尘无生相。<a id="a-AY"></a>谛观不已虽知是尘亦不明了。<a id="a-AZ"></a>若谓无明有四性。<a id="a-Aa"></a>性是生动。<a id="a-Ab"></a>若无四性无性无生动。<a id="a-Ac"></a>虽知不动亦不决定。<a id="a-Ad"></a>虽不决定而决定观常住不动。<a id="a-Ae"></a>前生死涅槃二边流动。<a id="a-Af"></a>上两观已止。<a id="a-Ag"></a>唯有无明回转未息。<a id="a-Ah"></a>今达心本源无明寂静名止息止。<a id="a-Ai"></a>安心此理名停止止。<a id="a-Aj"></a>常住之理非止非不止。<a id="a-Ak"></a>对无常动故言为止。<a id="a-Al"></a>即是非止非不止。<a id="a-Am"></a>是名中止具三义也。<a id="a-An"></a>复次智障心中。<a id="a-Ao"></a>即有三假四句止观。<a id="a-Ap"></a>信法回转四悉檀巧修。<a id="a-Aq"></a>皆例如前说。<a id="a-Ar"></a>如是四句即是观门。<a id="a-As"></a>若离此四无修观处。<a id="a-At"></a>善巧方便因门而通得见中道。<a id="a-Au"></a>见中道时非即四观。<a id="a-Av"></a>若于一观得入。<a id="a-Aw"></a>余句即融不须更修。<a id="a-Ax"></a>若未通入。<a id="a-Ay"></a>但勤修四句方便取悟。<a id="a-Az"></a>若执此四即为所烧遮壅不通。<a id="a-B0"></a>若无执滞即是观无明四句得悟也。<a id="a-B1"></a>二约法性破无明者。<a id="a-B2"></a>上四句观于智障求无明生。<a id="a-B3"></a>决定叵得。<a id="a-B4"></a>或生一种解。<a id="a-B5"></a>或发一定。<a id="a-B6"></a>决谓无明即是法性。<a id="a-B7"></a>如此计者非是悟心。<a id="a-B8"></a>但发观解。<a id="a-B9"></a>如闇见尘杌决谓尘杌。<a id="a-BA"></a>即当移观观于法性。<a id="a-BB"></a>为当无明心灭法性心生。<a id="a-BC"></a>为当不灭法性心生。<a id="a-BD"></a>为当亦灭不灭法性心生。<a id="a-BE"></a>为当非灭非不灭法性心生。<a id="a-BF"></a>若无明灭而法性生者。<a id="a-BG"></a>灭何能生。<a id="a-BH"></a>不灭生者明无明并。<a id="a-BI"></a>共生者即有二过。<a id="a-BJ"></a>离则不可。<a id="a-BK"></a>不自不他不共不无因。<a id="a-BL"></a>如是四句一一句中。<a id="a-BM"></a>信法回转四悉善巧。<a id="a-BN"></a>即能得悟。<a id="a-BO"></a>通四门池。<a id="a-BP"></a>虽未得悟。<a id="a-BQ"></a>决定谓此中道观智能破无明。<a id="a-BR"></a>常如是学更不余修也。<a id="a-BS"></a>三约真缘破无明者。<a id="a-BT"></a>观此观智待谁得名为智为非智。<a id="a-BU"></a>若横待者。<a id="a-BV"></a>十方诸佛是智是明。<a id="a-BW"></a>待我无智明也。<a id="a-BX"></a>若竖待者。<a id="a-BY"></a>我于将来破除盲冥而得大明。<a id="a-BZ"></a>待今是无智无明。<a id="a-Ba"></a>如是智明为是缘修。<a id="a-Bb"></a>为是真修。<a id="a-Bc"></a>真缘合修。<a id="a-Bd"></a>离真离缘。<a id="a-Be"></a>若缘修者缘是无常。<a id="a-Bf"></a>云何生常。<a id="a-Bg"></a>若是真修真不应修。<a id="a-Bh"></a>释此有两家。<a id="a-Bi"></a>一云。<a id="a-Bj"></a>缘修显真修。<a id="a-Bk"></a>二云。<a id="a-Bl"></a>缘修灭真自显。<a id="a-Bm"></a>真自显是自生。<a id="a-Bn"></a>由缘显是他生。<a id="a-Bo"></a>真缘合是共生。<a id="a-Bp"></a>离真缘是无因生。<a id="a-Bq"></a>四句求智不可得。<a id="a-Br"></a>亦不得无智。<a id="a-Bs"></a>何以故。<a id="a-Bt"></a>待智说无智智无故无所可待故无智亦无。<a id="a-Bu"></a>若执真缘为是者。<a id="a-Bv"></a>不能发中俱是障智。<a id="a-Bw"></a>若不执者即是四门。<a id="a-Bx"></a>若得契理理非真非缘。<a id="a-By"></a>非共非离不可说示。<a id="a-Bz"></a>若有机缘亦可四说。<a id="a-C0"></a>悉檀方便无复定执。<a id="a-C1"></a>随缘异说闻即得道。<a id="a-C2"></a>所谓从无常生于常。<a id="a-C3"></a>大经云。<a id="a-C4"></a>因是无常而果是常。<a id="a-C5"></a>又云。<a id="a-C6"></a>从伊兰子生栴檀树。<a id="a-C7"></a>或时云。<a id="a-C8"></a>从法王种性中生即是真修。<a id="a-C9"></a>或言。<a id="a-CA"></a>因灭无明则得菩提灯。<a id="a-CB"></a>或言。<a id="a-CC"></a>非内观非外观而得是智慧云云。<a id="a-CD"></a>无得之得以是得无所得。<a id="a-CE"></a>入空意。<a id="a-CF"></a>无所得即是得。<a id="a-CG"></a>入假意。<a id="a-CH"></a>得无所得皆不可得。<a id="a-CI"></a>双照得无得即中意。<a id="a-CJ"></a>诸菩萨等或偏申一门。<a id="a-CK"></a>如天亲明阿梨耶识为世谛。<a id="a-CL"></a>别有真如。<a id="a-CM"></a>此是论之正主。<a id="a-CN"></a>禅定助道皆是陪从庄严耳。<a id="a-CO"></a>如中论申毕竟空空为论主。<a id="a-CP"></a>其余亦是助道耳。<a id="a-CQ"></a>余门亦应有菩萨作论申之。<a id="a-CR"></a>作论异说岂离四门因门有殊契会不异。<a id="a-CS"></a>若得此意何所乖诤苦兴矛盾。<a id="a-CT"></a>若用四门修观者。<a id="a-CU"></a>或乐或宜或对或入。<a id="a-CV"></a>一门既尔余门亦然。<a id="a-CW"></a>观行虽别得道何异。<a id="a-CX"></a>经论为缘不同。<a id="a-CY"></a>古来诤竞难可通处。<a id="a-CZ"></a>用此解释。<a id="a-Ca"></a>冰冶云销。<a id="a-Cb"></a>如此观行契教根理。<a id="a-Cc"></a>印会允合有何是非。<a id="a-Cd"></a>明眼之人依义不依语。<a id="a-Ce"></a>有智之者必不生疑。<a id="a-Cf"></a>无目无解徒劳愍怪讵可益乎。<a id="a-Cg"></a>问。<a id="a-Ch"></a>无明即法性法性即无明。<a id="a-Ci"></a>无明破时法性破不。<a id="a-Cj"></a>法性显时无明显不。<a id="a-Ck"></a>答。<a id="a-Cl"></a>然。<a id="a-Cm"></a>理实无名对无明称法性。<a id="a-Cn"></a>法性显则无明转变为明。<a id="a-Co"></a>无明破则无无明。<a id="a-Cp"></a>对谁复论法性耶。<a id="a-Cq"></a>问。<a id="a-Cr"></a>无明即法性。<a id="a-Cs"></a>无复无明与谁相即。<a id="a-Ct"></a>答。<a id="a-Cu"></a>如为不识水人指水是水指水是水。<a id="a-Cv"></a>但有名字。<a id="a-Cw"></a>宁复有二物相即耶。<a id="a-Cx"></a>如一珠向月生水向日生火。<a id="a-Cy"></a>不向则无水火。<a id="a-Cz"></a>一物未曾二。<a id="a-D0"></a>而有水火之珠耳。<a id="a-D1"></a>四修中观位者。<a id="a-D2"></a>前两止为中道双遮方便。<a id="a-D3"></a>两观是双照方便。<a id="a-D4"></a>因此遮照得入中道。<a id="a-D5"></a>自然双流自然双照。<a id="a-D6"></a>修此双流凡有三处。<a id="a-D7"></a>若别接通者。<a id="a-D8"></a>七地论修八地论证。<a id="a-D9"></a>别教十回向论修登地论证。<a id="a-DA"></a>如此修证高远迢遰。<a id="a-DB"></a>初心众生尚不得修干慧。<a id="a-DC"></a>云何能证八地耶。<a id="a-DD"></a>此中道观于凡无益。<a id="a-DE"></a>又初心尚未入十信至回向。<a id="a-DF"></a>若无回向岂得修中。<a id="a-DG"></a>无修则无证。<a id="a-DH"></a>此中道观于凡夫人望崖无益。<a id="a-DI"></a>今明圆教五品之初。<a id="a-DJ"></a>秖是凡地。<a id="a-DK"></a>即能圆观三谛修于中空坐如来座。<a id="a-DL"></a>修寂灭忍着如来衣。<a id="a-DM"></a>修佛定慧以如来庄严而自庄严。<a id="a-DN"></a>修无缘慈入如来室。<a id="a-DO"></a>始从初品进入第五相似法起。<a id="a-DP"></a>见鹄知池望烟验火。<a id="a-DQ"></a>即是相似位人入六根清净也。<a id="a-DR"></a>例如外道不修念处永无暖分。<a id="a-DS"></a>二观亦尔。<a id="a-DT"></a>不修中道似解不发。<a id="a-DU"></a>今五品修中能生似解。<a id="a-DV"></a>转入初住即破无明。<a id="a-DW"></a>故华严解初住云。<a id="a-DX"></a>无染如虚空。<a id="a-DY"></a>清净妙法身湛然应一切。<a id="a-DZ"></a>正使及习一时皆尽无有遗余。<a id="a-Da"></a>初发过牟尼。<a id="a-Db"></a>此之谓也。<a id="a-Dc"></a>始自初品终至初住。<a id="a-Dd"></a>一生可修一生可证。<a id="a-De"></a>不待位登七地。<a id="a-Df"></a>尔乃修习。<a id="a-Dg"></a>何暇欢喜始入双流。<a id="a-Dh"></a>前教所以高其位者。<a id="a-Di"></a>方便之说。<a id="a-Dj"></a>圆教位下者。<a id="a-Dk"></a>真实之说。<a id="a-Dl"></a>法华云。<a id="a-Dm"></a>如此之事是我方便。<a id="a-Dn"></a>诸佛亦然。<a id="a-Do"></a>今当为汝说最实事。<a id="a-Dp"></a>即此意也。<a id="a-Dq"></a>复次三藏菩萨坐道场时犹是具惑。<a id="a-Dr"></a>故无双流。<a id="a-Ds"></a>双流位在佛耳。<a id="a-Dt"></a>通教有别来接者双流位在八地。<a id="a-Du"></a>别教双流位在初地。<a id="a-Dv"></a>故渐渐引之。<a id="a-Dw"></a>其位稍低。<a id="a-Dx"></a>实意弥显也。<a id="a-Dy"></a>虽言初住破一分无明是双流位。<a id="a-Dz"></a>此是略语。<a id="a-E0"></a>譬如举帆一日三千略言一日耳。<a id="a-E1"></a>又如禅有九品此亦大较。<a id="a-E2"></a>如佛得四禅身子不知。<a id="a-E3"></a>身子入四禅目连不知。<a id="a-E4"></a>目连入四禅诸比丘不知。<a id="a-E5"></a>如此往推禅不啻九品。<a id="a-E6"></a>初住亦尔。<a id="a-E7"></a>言一品者亦无量品。<a id="a-E8"></a>此位能遍法界作佛事。<a id="a-E9"></a>不可限量。<a id="a-EA"></a>如首楞严华严中广说。<a id="a-EB"></a>尚示八相何况余耶云云。<a id="a-EC"></a>前两观后已结成破法遍如上说。<a id="a-ED"></a>今中道正观观无明法性。<a id="a-EE"></a>不依二边不依四句。<a id="a-EF"></a>毕竟清净无倚无著。<a id="a-EG"></a>故净名云。<a id="a-EH"></a>稽首如空无所依。<a id="a-EI"></a>此智豁开一破一切破。<a id="a-EJ"></a>靡所不遍故名破法遍也。</p>
  <p id="aEK">○第二约余门明破法遍者。<a id="a-EL"></a>上约无生一门。<a id="a-EM"></a>竖修三观彻照三谛破法遍。<a id="a-EN"></a>无量诸门望无生门余门是横。<a id="a-EO"></a>譬如径直重门此则名竖。<a id="a-EP"></a>齐并逦迤故称为横。<a id="a-EQ"></a>若横若竖皆得见王。<a id="a-ER"></a>故约横论观辨破法遍也。<a id="a-ES"></a>横门者如中论八不。<a id="a-ET"></a>不生不灭不常不断。<a id="a-EU"></a>不一不异不来不去。<a id="a-EV"></a>一论明八门。<a id="a-EW"></a>诸经论则无量。<a id="a-EX"></a>或不有不无不垢不净。<a id="a-EY"></a>不住不着不受不取。<a id="a-EZ"></a>不虚不实不缚不脱。<a id="a-Ea"></a>如此等诸教行门其数无量。<a id="a-Eb"></a>俱皆能通故称为门。<a id="a-Ec"></a>中论云。<a id="a-Ed"></a>若深观不常不断。<a id="a-Ee"></a>即入无生无灭义。<a id="a-Ef"></a>何以故。<a id="a-Eg"></a>不生即不异。<a id="a-Eh"></a>不灭即不一。<a id="a-Ei"></a>生名集成即异义。<a id="a-Ej"></a>灭名散坏即一义。<a id="a-Ek"></a>不生即不常。<a id="a-El"></a>不灭即不断。<a id="a-Em"></a>不生即不来。<a id="a-En"></a>不灭即不去。<a id="a-Eo"></a>不生即不垢。<a id="a-Ep"></a>不灭即不净。<a id="a-Eq"></a>不生即不增。<a id="a-Er"></a>不灭即不减。<a id="a-Es"></a>不生即不缚。<a id="a-Et"></a>不灭即不脱。<a id="a-Eu"></a>不生即不有。<a id="a-Ev"></a>不灭即不无。<a id="a-Ew"></a>是故深观不生不灭即是诸门义也。<a id="a-Ex"></a>若无生门观阴界入次第不次第。<a id="a-Ey"></a>乃至三障四魔者。<a id="a-Ez"></a>余门亦如是。<a id="a-F0"></a>若无生门观心如工画师造种种五阴。<a id="a-F1"></a>一切世间中。<a id="a-F2"></a>莫不从心造。<a id="a-F3"></a>一阴界入一切阴界入。<a id="a-F4"></a>一性相体力。<a id="a-F5"></a>一切性相体力等。<a id="a-F6"></a>余门亦如是。<a id="a-F7"></a>若无生门发真正菩提心起四弘誓愿。<a id="a-F8"></a>余门亦如是。<a id="a-F9"></a>若无生门安心止观自行化他。<a id="a-FA"></a>信法回转善巧悉檀。<a id="a-FB"></a>余门亦如是。<a id="a-FC"></a>若无生门识有无破单复具足无言说见。<a id="a-FD"></a>一一皆有三假四观。<a id="a-FE"></a>如是不自不他不共不无因者。<a id="a-FF"></a>余门亦如是。<a id="a-FG"></a>若无生门破见有七万二千三百八十四止观者。<a id="a-FH"></a>余门亦如是。<a id="a-FI"></a>若无生门观智障自生非自生。<a id="a-FJ"></a>故说自生空。<a id="a-FK"></a>自生空非自空故说自生假。<a id="a-FL"></a>自假非假自空非空故说自生中。<a id="a-FM"></a>自中不但中双照空假。<a id="a-FN"></a>故说三观一心者。<a id="a-FO"></a>余诸门亦如是。<a id="a-FP"></a>若无生门观智障他生非他生。<a id="a-FQ"></a>共生非共生无因生非无因生。<a id="a-FR"></a>乃至三观一心者。<a id="a-FS"></a>余门亦如是。<a id="a-FT"></a>若无生门观智障自灭非自灭故说自灭空。<a id="a-FU"></a>自空非自空故说自灭假。<a id="a-FV"></a>自假非假自空非空。<a id="a-FW"></a>故说自灭中。<a id="a-FX"></a>自灭中不但中双照空假。<a id="a-FY"></a>故说自灭三观一心者。<a id="a-FZ"></a>余门亦如是。<a id="a-Fa"></a>若无生门观智障他灭非他灭。<a id="a-Fb"></a>共灭非共灭。<a id="a-Fc"></a>无因灭非无因灭。<a id="a-Fd"></a>乃至三观一心者。<a id="a-Fe"></a>余门亦如是。<a id="a-Ff"></a>若无生门自待非自待故说自待空。<a id="a-Fg"></a>自空非自空故说自待假。<a id="a-Fh"></a>自空非空自假非假。<a id="a-Fi"></a>故说自待中。<a id="a-Fj"></a>自中不但中双照二谛。<a id="a-Fk"></a>故说三观一心者。<a id="a-Fl"></a>余门亦如是。<a id="a-Fm"></a>若无生门他待非他待。<a id="a-Fn"></a>共待非共待。<a id="a-Fo"></a>无因待非无因待。<a id="a-Fp"></a>乃至三观一心者。<a id="a-Fq"></a>余门亦如是。<a id="a-Fr"></a>若无生门三观结成破法遍者。<a id="a-Fs"></a>余门亦如是。<a id="a-Ft"></a>以无生门如上等诸法度入余门。<a id="a-Fu"></a>纵横无碍。<a id="a-Fv"></a>如金刚刀无能障者。<a id="a-Fw"></a>若得此意通释经论随义回转。<a id="a-Fx"></a>文义允当无处不合。<a id="a-Fy"></a>所以者何。<a id="a-Fz"></a>若将此义释无行经。<a id="a-G0"></a>即转无生意入无行门。<a id="a-G1"></a>所谓谛无行智无行菩提心无行。<a id="a-G2"></a>安心于止观无行。<a id="a-G3"></a>破见思无知无明等无行。<a id="a-G4"></a>生死涅槃中间等皆无行。<a id="a-G5"></a>无行行无行位无行教。<a id="a-G6"></a>如是等一切悉入无行门中说。<a id="a-G7"></a>究竟具足也。<a id="a-G8"></a>若释金刚般若经。<a id="a-G9"></a>即转无生意度入不住门中。<a id="a-GA"></a>种种不住。<a id="a-GB"></a>不住色布施。<a id="a-GC"></a>不住声香味触布施。<a id="a-GD"></a>不住境智布施。<a id="a-GE"></a>不住慈悲布施。<a id="a-GF"></a>不住见思中布施。<a id="a-GG"></a>不住无知无明中布施。<a id="a-GH"></a>是名檀波罗蜜。<a id="a-GI"></a>不住色中持戒。<a id="a-GJ"></a>乃至不住色中般若。<a id="a-GK"></a>初地不应住乃至十地不应住。<a id="a-GL"></a>虽诸法不住。<a id="a-GM"></a>以无住法住般若中。<a id="a-GN"></a>即是入空。<a id="a-GO"></a>以无住法住世谛即是入假。<a id="a-GP"></a>以无住法住实相即是入中。<a id="a-GQ"></a>此无住慧即是金刚三昧。<a id="a-GR"></a>能破磐石砂砾彻至本际。<a id="a-GS"></a>故仁王经三处明金刚三昧。<a id="a-GT"></a>七地初地初住。<a id="a-GU"></a>即是金刚无住释三教位义。<a id="a-GV"></a>又云。<a id="a-GW"></a>释迦牟尼入大寂定金刚三昧。<a id="a-GX"></a>若尔者。<a id="a-GY"></a>常途不应云无碍道有金刚断道无金刚。<a id="a-GZ"></a>经云佛有。<a id="a-Ga"></a>岂非断道有耶。<a id="a-Gb"></a>天亲无著论。<a id="a-Gc"></a>开善广解。<a id="a-Gd"></a>讵出无生无住之意耶。<a id="a-Ge"></a>略举二经。<a id="a-Gf"></a>示度曲之端耳。<a id="a-Gg"></a>若得此意千经万论豁矣无碍。<a id="a-Gh"></a>此是学观之初章。<a id="a-Gi"></a>思义之根本。<a id="a-Gj"></a>释异之妙慧。<a id="a-Gk"></a>入道之指归。<a id="a-Gl"></a>纲骨旷大事理具足。<a id="a-Gm"></a>解一千从法门自在云云。<a id="a-Gn"></a>问。<a id="a-Go"></a>无生一门申一切佛法。<a id="a-Gp"></a>复何用余门耶。<a id="a-Gq"></a>答。<a id="a-Gr"></a>法相如此二义相须。<a id="a-Gs"></a>人人不同各各自行应须余门。<a id="a-Gt"></a>如净名三十二菩萨各说已入不二法门。<a id="a-Gu"></a>若言生灭是生死为二。<a id="a-Gv"></a>不生不灭则无二。<a id="a-Gw"></a>乃是空门何关中道。<a id="a-Gx"></a>今解。<a id="a-Gy"></a>生是生死灭是涅槃是为二。<a id="a-Gz"></a>双遮二边得入中道。<a id="a-H0"></a>是为入不二法门。<a id="a-H1"></a>此菩萨自说己门不说他门。<a id="a-H2"></a>华严云。<a id="a-H3"></a>我唯知此一门。<a id="a-H4"></a>即是各说入门门则无量也。<a id="a-H5"></a>又他缘不同逗化非一。<a id="a-H6"></a>前一番人闻说无生无灭得悟。<a id="a-H7"></a>余非其宜所以无益。<a id="a-H8"></a>次菩萨更说不垢不净入不二门。<a id="a-H9"></a>当其所宜闻之得道。<a id="a-HA"></a>是则横门无量。<a id="a-HB"></a>八千菩萨各各说之。<a id="a-HC"></a>云何难言一门足耶。<a id="a-HD"></a>复次行人依无生门修四三昧。<a id="a-HE"></a>或时欢喜顶受。<a id="a-HF"></a>或信善心生。<a id="a-HG"></a>或恶觉执破。<a id="a-HH"></a>或恍恍欲悟。<a id="a-HI"></a>若尔者。<a id="a-HJ"></a>此无生门是其道门。<a id="a-HK"></a>若不尔非其门也。<a id="a-HL"></a>当更从无灭门入。<a id="a-HM"></a>喜生。<a id="a-HN"></a>善发。<a id="a-HO"></a>执破。<a id="a-HP"></a>近道。<a id="a-HQ"></a>当知无灭是其道门。<a id="a-HR"></a>不尔。<a id="a-HS"></a>于其非门。<a id="a-HT"></a>如是广历众门一一检试。<a id="a-HU"></a>会有相应。<a id="a-HV"></a>张罗既广心鸟自获。<a id="a-HW"></a>为是义故将横约竖以显门通也。</p>
  <p id="aHX">○第三横竖一心明止观者。<a id="a-HY"></a>如上所说横竖深广破一切邪执。<a id="a-HZ"></a>申一切经论修一切观行。<a id="a-Ha"></a>逗一切根缘。<a id="a-Hb"></a>回转无穷言烦难见。<a id="a-Hc"></a>今当结束出其正意。<a id="a-Hd"></a>若无生门千万重叠。<a id="a-He"></a>秖是无明一念因缘所生法。<a id="a-Hf"></a>即空即假即中不思议三谛。<a id="a-Hg"></a>一心三观一切种智。<a id="a-Hh"></a>佛眼等法耳。<a id="a-Hi"></a>无生门既尔。<a id="a-Hj"></a>诸余横门亦复如是。<a id="a-Hk"></a>虽种种说秖一心三观。<a id="a-Hl"></a>故无横无竖。<a id="a-Hm"></a>但一心修止观。<a id="a-Hn"></a>又为二。<a id="a-Ho"></a>一总明一心。<a id="a-Hp"></a>二历余一心。<a id="a-Hq"></a>总者。<a id="a-Hr"></a>秖约无明一念心。<a id="a-Hs"></a>此心具三谛。<a id="a-Ht"></a>体达一观此观具三观。<a id="a-Hu"></a>若不得前来横竖诸说。<a id="a-Hv"></a>如此境智何由可解。<a id="a-Hw"></a>前说一念无明与法性合。<a id="a-Hx"></a>即有一切百千梦事。<a id="a-Hy"></a>一阴界入一切阴界入。<a id="a-Hz"></a>无量单复具足无言等见。<a id="a-I0"></a>三界九地一切诸思。<a id="a-I1"></a>十六门破等诸法。<a id="a-I2"></a>先已次第横竖闻竟。<a id="a-I3"></a>今闻一心因缘生法者。<a id="a-I4"></a>即悬超前来一切次第因缘生法。<a id="a-I5"></a>悬识不可思议因缘生法。<a id="a-I6"></a>前说诸法皆三假四句。<a id="a-I7"></a>句句求实不可得。<a id="a-I8"></a>单复诸见皆空。<a id="a-I9"></a>九地诸思皆空。<a id="a-IA"></a>十六门皆空。<a id="a-IB"></a>先已闻故。<a id="a-IC"></a>今闻一心即是空。<a id="a-ID"></a>悬超前来次第诸空。<a id="a-IE"></a>悬识不可思议毕竟妙空。<a id="a-IF"></a>前来所明诸假覆疏倒入。<a id="a-IG"></a>分别药病授药等法先已闻故。<a id="a-IH"></a>今闻一心即假。<a id="a-II"></a>悬超前来次第之假。<a id="a-IJ"></a>悬识双照二谛之假。<a id="a-IK"></a>今闻非空非假者。<a id="a-IL"></a>悬超前来诸空皆非空诸假皆非假。<a id="a-IM"></a>又前来分别一切非有非无。<a id="a-IN"></a>单见中非有非无。<a id="a-IO"></a>复见中非有非无。<a id="a-IP"></a>具足中非有非无。<a id="a-IQ"></a>三藏中非有非无。<a id="a-IR"></a>通门非有非无。<a id="a-IS"></a>别门非有非无。<a id="a-IT"></a>前已闻故。<a id="a-IU"></a>今闻非有非无。<a id="a-IV"></a>悬超前来诸非有非无。<a id="a-IW"></a>悬识中道不可思议非有非无。<a id="a-IX"></a>如此三谛一心中解者。<a id="a-IY"></a>此人难得。<a id="a-IZ"></a>何以故。<a id="a-Ia"></a>约心论无明还约心论因缘所生法。<a id="a-Ib"></a>故有前来一切法。<a id="a-Ic"></a>约心即空。<a id="a-Id"></a>故有前来诸空。<a id="a-Ie"></a>还约心论假故有前来出假等。<a id="a-If"></a>亦约心论法界故有中道非空非假。<a id="a-Ig"></a>三谛具足秖在一心。<a id="a-Ih"></a>分别相貌如次第说。<a id="a-Ii"></a>若论道理秖在一心。<a id="a-Ij"></a>即空即假即中。<a id="a-Ik"></a>如一刹那而有三相。<a id="a-Il"></a>三相不同生住灭异。<a id="a-Im"></a>一心三观亦如是。<a id="a-In"></a>生喻假有灭喻空无住喻非空非有。<a id="a-Io"></a>三谛不同而秖一念。<a id="a-Ip"></a>如生住灭异秖一刹那。<a id="a-Iq"></a>三观三智三止三眼。<a id="a-Ir"></a>例则可知。<a id="a-Is"></a>如是观者。<a id="a-It"></a>则是众生开佛知见。<a id="a-Iu"></a>言众生者。<a id="a-Iv"></a>贪恚痴心皆计有我我即众生。<a id="a-Iw"></a>我逐心起。<a id="a-Ix"></a>心起三毒即名众生。<a id="a-Iy"></a>此心起时即空即假即中。<a id="a-Iz"></a>随心起念止观具足。<a id="a-J0"></a>观名佛知止名佛见。<a id="a-J1"></a>于念念中止观现前。<a id="a-J2"></a>即是众生开佛知见。<a id="a-J3"></a>此观成就名初随喜品。<a id="a-J4"></a>读诵扶助此观转明。<a id="a-J5"></a>成第二品。<a id="a-J6"></a>如行而说资心转明。<a id="a-J7"></a>成第三品。<a id="a-J8"></a>兼行六度功德转深。<a id="a-J9"></a>成第四品。<a id="a-JA"></a>具行六度事理无减。<a id="a-JB"></a>成第五品。<a id="a-JC"></a>第五品转入六根清净。<a id="a-JD"></a>名相似位。<a id="a-JE"></a>故法华云。<a id="a-JF"></a>虽未得无漏而其意根清净若此。<a id="a-JG"></a>从相似位进入铜轮。<a id="a-JH"></a>破无明得无生忍。<a id="a-JI"></a>四十二地诸位。<a id="a-JJ"></a>故法华云。<a id="a-JK"></a>得如是无漏清净之果报。<a id="a-JL"></a>亦是三贤十圣住果报。<a id="a-JM"></a>唯佛一人居净土。<a id="a-JN"></a>以贤圣例佛。<a id="a-JO"></a>指妙觉是报。<a id="a-JP"></a>大经云得无上报者。<a id="a-JQ"></a>有现报故名无上报。<a id="a-JR"></a>无生后故言佛无报。<a id="a-JS"></a>大经亦云。<a id="a-JT"></a>子果果子。<a id="a-JU"></a>以现报故即如子果。<a id="a-JV"></a>无后报故不名果子云云。<a id="a-JW"></a>又金光明称为应身境智相应也。<a id="a-JX"></a>就境为法身。<a id="a-JY"></a>就智为报身。<a id="a-JZ"></a>起用为应身。<a id="a-Ja"></a>以得法身故常恒不变。<a id="a-Jb"></a>法身清净。<a id="a-Jc"></a>广大如法界究竟如虚空。<a id="a-Jd"></a>尽未来际也。<a id="a-Je"></a>宝性论云。<a id="a-Jf"></a>常即不生。<a id="a-Jg"></a>恒即不老。<a id="a-Jh"></a>清净即不病。<a id="a-Ji"></a>不变即不死。<a id="a-Jj"></a>法身是净德。<a id="a-Jk"></a>广大如法界是我德。<a id="a-Jl"></a>究竟如虚空是乐德。<a id="a-Jm"></a>尽未来际是常德。<a id="a-Jn"></a>故知初住法身即具如是常乐我净。<a id="a-Jo"></a>无生老死也云云。</p>
  <p id="aJp">○历余一心三观者。<a id="a-Jq"></a>若总无明心未必是宜。<a id="a-Jr"></a>更历余心或欲心嗔心慢心。<a id="a-Js"></a>此等心起即空即假即中。<a id="a-Jt"></a>还如总中所说云云。</p>
  <p id="aJu">○前来所说但观识阴作如此说。<a id="a-Jv"></a>余四阴亦如是。<a id="a-Jw"></a>十二入十八界亦如是。<a id="a-Jx"></a>是名观阴界入境破法遍竟。<a id="a-Jy"></a>问。<a id="a-Jz"></a>入假中有因缘。<a id="a-K0"></a>入空何意无。<a id="a-K1"></a>入空以四门料简。<a id="a-K2"></a>假中何意无。<a id="a-K3"></a>答。<a id="a-K4"></a>入空亦有。<a id="a-K5"></a>略故不说耳。<a id="a-K6"></a>何者。<a id="a-K7"></a>谓为解脱故为脱他故。<a id="a-K8"></a>为慧命故为无漏故为法位故。<a id="a-K9"></a>夫生死缚着劳我精神。<a id="a-KA"></a>非空不解。<a id="a-KB"></a>自既有缚能解他缚无有是处。<a id="a-KC"></a>为脱他故应须入空。<a id="a-KD"></a>贤圣以慧为命。<a id="a-KE"></a>慧命非空不立。<a id="a-KF"></a>诸神通中无漏通胜。<a id="a-KG"></a>为胜神通故。<a id="a-KH"></a>应须入空。<a id="a-KI"></a>又法位非慧不入。<a id="a-KJ"></a>空慧能速入法位。<a id="a-KK"></a>入空因缘甚多。<a id="a-KL"></a>例后故说五耳。<a id="a-KM"></a>夫空观通于小大偏圆。<a id="a-KN"></a>欲分别不滥。<a id="a-KO"></a>须四门料简。<a id="a-KP"></a>假中不杂小故不用耳。<a id="a-KQ"></a>空观二种。<a id="a-KR"></a>析空专在小。<a id="a-KS"></a>体空小大共。<a id="a-KT"></a>今之料简简于体空。<a id="a-KU"></a>虽同用体所为处别故须料简。<a id="a-KV"></a>别圆能通虽各四门所通处同。<a id="a-KW"></a>故料简则闲耳。<a id="a-KX"></a>智障者。<a id="a-KY"></a>异解不同。<a id="a-KZ"></a>今出达摩郁多罗释。<a id="a-Ka"></a>烦恼是惑心故烦恼是障。<a id="a-Kb"></a>智是明解云何说智为障。<a id="a-Kc"></a>智有二种。<a id="a-Kd"></a>证智识智。<a id="a-Ke"></a>识智分别体违想顺。<a id="a-Kf"></a>想顺故说为智。<a id="a-Kg"></a>体违分别与证智为碍。<a id="a-Kh"></a>故说智为障。<a id="a-Ki"></a>又佛于二障得解脱。<a id="a-Kj"></a>涅槃云。<a id="a-Kk"></a>断爱故得心解脱。<a id="a-Kl"></a>断无明故得智解脱。<a id="a-Km"></a>地持中说爱为烦恼首。<a id="a-Kn"></a>故心解脱对治烦恼障也。<a id="a-Ko"></a>远离一切无明秽污。<a id="a-Kp"></a>于一切所知知无障碍名智净。<a id="a-Kq"></a>智净即慧解脱。<a id="a-Kr"></a>若以智所知碍名智障者。<a id="a-Ks"></a>以无明故于智有碍。<a id="a-Kt"></a>正以无明为智障体也。<a id="a-Ku"></a>入大乘论云。<a id="a-Kv"></a>出世间无明是智障。<a id="a-Kw"></a>世间无明贤圣已远离。<a id="a-Kx"></a>即是先断烦恼障也。<a id="a-Ky"></a>二障俱是烦恼。<a id="a-Kz"></a>云何以无明为智障。<a id="a-L0"></a>无明是即智之惑。<a id="a-L1"></a>以智为体即智说障。<a id="a-L2"></a>例如无为生死即无为而说生死。<a id="a-L3"></a>以无为为名也。<a id="a-L4"></a>爱即四住地也。<a id="a-L5"></a>亦能障智。<a id="a-L6"></a>然是异心之惑。<a id="a-L7"></a>解惑不俱体是烦恼。<a id="a-L8"></a>故当体为名名烦恼障。<a id="a-L9"></a>复次爱能令诸有相续。<a id="a-LA"></a>能令心烦与心作恼。<a id="a-LB"></a>虽无明覆蔽然生由爱水。<a id="a-LC"></a>招生功强。<a id="a-LD"></a>故名爱为烦恼障。<a id="a-LE"></a>无明不了正与解脱反。<a id="a-LF"></a>爱性虽违然以无明为本。<a id="a-LG"></a>无明性迷障智义显。<a id="a-LH"></a>故从所障名为智障。<a id="a-LI"></a>无明有二。<a id="a-LJ"></a>一迷理。<a id="a-LK"></a>二迷事。<a id="a-LL"></a>何者是智障。<a id="a-LM"></a>地持说。<a id="a-LN"></a>二乘无漏人无我智为烦恼障净智。<a id="a-LO"></a>佛菩萨法无我智为智障净智。<a id="a-LP"></a>若尔。<a id="a-LQ"></a>二俱是迷理为智障。<a id="a-LR"></a>又智所知碍名为智障者。<a id="a-LS"></a>于一切法知无障碍。<a id="a-LT"></a>即于事中知无障碍。<a id="a-LU"></a>但是迷事为智障。<a id="a-LV"></a>若尔。<a id="a-LW"></a>何者为定。<a id="a-LX"></a>照事照理之智。<a id="a-LY"></a>智虽有二二无别体。<a id="a-LZ"></a>智障无明亦无二性。<a id="a-La"></a>虽有二说而无二也。<a id="a-Lb"></a>又心智为障者。<a id="a-Lc"></a>究寻分别智碍于如实不得证智。<a id="a-Ld"></a>此亦即智是障。<a id="a-Le"></a>以灭想灭心故有断智之义。<a id="a-Lf"></a>若舍分别即向智障清净。<a id="a-Lg"></a>又非是条然。<a id="a-Lh"></a>故智亦不断。<a id="a-Li"></a>是以经有不失福之言。<a id="a-Lj"></a>百论引佛说于福莫畏者助道应行也。<a id="a-Lk"></a>人作一向之论。<a id="a-Ll"></a>便有断不断二途。<a id="a-Lm"></a>计无矛盾勿生偏执竞也。<a id="a-Ln"></a>问。<a id="a-Lo"></a>璎珞云。<a id="a-Lp"></a>第三观初地现前。<a id="a-Lq"></a>今云何或说在八地。<a id="a-Lr"></a>或说在初住。<a id="a-Ls"></a>答。<a id="a-Lt"></a>借义相成。<a id="a-Lu"></a>或借高成下或言八地。<a id="a-Lv"></a>或借下成高故言初住。<a id="a-Lw"></a>璎珞明别教故言初地。<a id="a-Lx"></a>问。<a id="a-Ly"></a>假中两观明三根人修位。<a id="a-Lz"></a>初观不见判修位。<a id="a-M0"></a>答。<a id="a-M1"></a>后观悉入位方修假中。<a id="a-M2"></a>故约位判三根浅深。<a id="a-M3"></a>初观始于凡地无位可判浅深。<a id="a-M4"></a>又璎珞亦有。<a id="a-M5"></a>文云。<a id="a-M6"></a>四地名须陀洹。<a id="a-M7"></a>此应是下根。<a id="a-M8"></a>又三地明须陀洹此应是中根。<a id="a-M9"></a>或初地明须陀洹此语上根(云云)。</p>
 </body>
</html>