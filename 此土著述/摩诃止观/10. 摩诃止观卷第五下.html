<!doctype html>
<html id="z3IBWZp1NK" data-ver="2077">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第五下</h1>
  <p id="a2">第四明破法遍者法性清净不合不散。<a id="a-3"></a>言语道断心行处灭。<a id="a-4"></a>非破非不破何故言破。<a id="a-5"></a>但众生多颠倒少不颠倒。<a id="a-6"></a>破颠倒令不颠倒。<a id="a-7"></a>故言破法遍耳。<a id="a-8"></a>上善巧安心则定慧开发。<a id="a-9"></a>不俟更破。<a id="a-A"></a>若未相应。<a id="a-B"></a>应用有定之慧而尽净之。<a id="a-C"></a>故言破耳。<a id="a-D"></a>然破法须依门。<a id="a-E"></a>经说门不同。<a id="a-F"></a>或文字为门。<a id="a-G"></a>大品明四十二字门是也。<a id="a-H"></a>或观行为门。<a id="a-I"></a>释论明菩萨修三三昧缘诸法实相是也。<a id="a-J"></a>或智慧为门。<a id="a-K"></a>法华云其智慧门是也。<a id="a-L"></a>或理为门。<a id="a-M"></a>大品明无生法无来无去即是佛也。<a id="a-N"></a>依教门通观。<a id="a-O"></a>依观门通智。<a id="a-P"></a>依智门通理。<a id="a-Q"></a>理为门复通何处。<a id="a-R"></a>教观智等诸门悉依于理。<a id="a-S"></a>能依是门。<a id="a-T"></a>所依何得非门。<a id="a-U"></a>虽无所通究竟遍通。<a id="a-V"></a>是妙门也。<a id="a-W"></a>三门置之今但说教门。<a id="a-X"></a>三藏四门先破见。<a id="a-Y"></a>后破思。<a id="a-Z"></a>亦俱破(云云)。<a id="a-a"></a>通教四门亦先破见。<a id="a-b"></a>后破思。<a id="a-c"></a>亦俱破。<a id="a-d"></a>但破四住不得言遍也。<a id="a-e"></a>别教四门次第断五住。<a id="a-f"></a>斯乃竖遍横不遍。<a id="a-g"></a>并非今所用。<a id="a-h"></a>今不思议一境一切境。<a id="a-i"></a>一心一切心。<a id="a-j"></a>横竖诸法悉趣于心。<a id="a-k"></a>破心故一切皆破。<a id="a-l"></a>故言遍也。<a id="a-m"></a>余门破不遍则不须说。<a id="a-n"></a>圆教四门皆能破遍。<a id="a-o"></a>所谓有门无门。<a id="a-p"></a>亦有亦无门。<a id="a-q"></a>非有非无门。<a id="a-r"></a>今且置三门。<a id="a-s"></a>且依空无生门。<a id="a-t"></a>无生门能通止观。<a id="a-u"></a>到因到果。<a id="a-v"></a>又能显无生使门光扬。<a id="a-w"></a>何者。<a id="a-x"></a>止观是行。<a id="a-y"></a>无生门是教。<a id="a-z"></a>依教修行通至无生法忍。<a id="a-10"></a>因位具足。<a id="a-11"></a>净名三十二菩萨。<a id="a-12"></a>各说入不二门。<a id="a-13"></a>皆是菩萨从门入位。<a id="a-14"></a>而无生为首。<a id="a-15"></a>大品明阿字门。<a id="a-16"></a>所谓诸法初不生。<a id="a-17"></a>此证无生门通止观到因。<a id="a-18"></a>其义可见。<a id="a-19"></a>止观光扬无生门者。<a id="a-1A"></a>法不自显。<a id="a-1B"></a>弘之在人。<a id="a-1C"></a>人能行行。<a id="a-1D"></a>法门光显。<a id="a-1E"></a>使无生教纵横无碍。<a id="a-1F"></a>触处皆通。<a id="a-1G"></a>门义方成。<a id="a-1H"></a>譬如世人门户出入。<a id="a-1I"></a>有人有位门则荣显。<a id="a-1J"></a>能譬既然所譬可解。<a id="a-1K"></a>门通果者。<a id="a-1L"></a>大经云。<a id="a-1M"></a>般涅言不。<a id="a-1N"></a>槃者言生。<a id="a-1O"></a>不生之义名大涅槃。<a id="a-1P"></a>又云。<a id="a-1Q"></a>定慧二法能大利益乃至菩提。<a id="a-1R"></a>大品云。<a id="a-1S"></a>无生法无来无去。<a id="a-1T"></a>无生法即是佛。<a id="a-1U"></a>法华云。<a id="a-1V"></a>佛自住大乘。<a id="a-1W"></a>如其所得法。<a id="a-1X"></a>定慧力庄严。<a id="a-1Y"></a>以此度众生。<a id="a-1Z"></a>且引三经果义明矣。<a id="a-1a"></a>止观能显果者。<a id="a-1b"></a>果不自显。<a id="a-1c"></a>由行故果满。<a id="a-1d"></a>果满故一切皆满。<a id="a-1e"></a>巍巍堂堂如星中月照十宝山影临四海。<a id="a-1f"></a>果亦如是无上无上。<a id="a-1g"></a>功高十地汲引四机。<a id="a-1h"></a>金光明中佛礼骨塔。<a id="a-1i"></a>即其义也。<a id="a-1j"></a>无生教门竖摄因果。<a id="a-1k"></a>其义已彰。<a id="a-1l"></a>横摄之意今当说。<a id="a-1m"></a>大品云。<a id="a-1n"></a>若闻无生门则解一切义。<a id="a-1o"></a>初阿字摄四十一字。<a id="a-1p"></a>四十一字摄阿字。<a id="a-1q"></a>中间亦然。<a id="a-1r"></a>横竖备摄。<a id="a-1s"></a>其文如此。<a id="a-1t"></a>此意难见。<a id="a-1u"></a>更引佛藏示其相。<a id="a-1v"></a>次引涅槃释其义。<a id="a-1w"></a>后说无生门破法遍。<a id="a-1x"></a>佛藏云。<a id="a-1y"></a>劫火起时菩萨一唾火即灭。<a id="a-1z"></a>一吹世界即成。<a id="a-20"></a>非是先灭后成。<a id="a-21"></a>秖一唾中即灭即成。<a id="a-22"></a>彼经明外用。<a id="a-23"></a>内合无生门。<a id="a-24"></a>即破遍。<a id="a-25"></a>即立遍破立不须二念。<a id="a-26"></a>若内无是德则外无大用。<a id="a-27"></a>寄外显内其相如是。<a id="a-28"></a>须识观心者。<a id="a-29"></a>众生一期将讫。<a id="a-2A"></a>即是劫尽。<a id="a-2B"></a>三毒三灾火为语端。<a id="a-2C"></a>以止止之如唾灭。<a id="a-2D"></a>以观观之如吹成(云云)。<a id="a-2E"></a>大经释义者。<a id="a-2F"></a>不闻闻一句有种种义。<a id="a-2G"></a>初云。<a id="a-2H"></a>不生生。<a id="a-2I"></a>不生不生。<a id="a-2J"></a>生不生。<a id="a-2K"></a>生生。<a id="a-2L"></a>按此四句说无生门。<a id="a-2M"></a>摄自行因果化他能所等法皆遍。<a id="a-2N"></a>不生生者。<a id="a-2O"></a>安住世谛。<a id="a-2P"></a>初出胎时名不生生。<a id="a-2Q"></a>今解世谛者。<a id="a-2R"></a>无明共法性。<a id="a-2S"></a>出生一切隔历分别。<a id="a-2T"></a>故名世谛。<a id="a-2U"></a>安住者。<a id="a-2V"></a>以止观安于世谛。<a id="a-2W"></a>即是不可思议境。<a id="a-2X"></a>观行位成。<a id="a-2Y"></a>故名安住。<a id="a-2Z"></a>以安住故名托圣胎。<a id="a-2a"></a>初开佛知见得无生忍。<a id="a-2b"></a>名出圣胎。<a id="a-2c"></a>不见无明世谛故言不生。<a id="a-2d"></a>获佛知佛见故名为生。<a id="a-2e"></a>论云。<a id="a-2f"></a>诸法不生而般若生。<a id="a-2g"></a>即其义也。<a id="a-2h"></a>此说自行无生忍位。<a id="a-2i"></a>因义成也。<a id="a-2j"></a>经释不生不生者。<a id="a-2k"></a>不生不生名大涅槃。<a id="a-2l"></a>生相尽故。<a id="a-2m"></a>修道得故。<a id="a-2n"></a>今解果由因克故言修道得故。<a id="a-2o"></a>断德已圆无明不生。<a id="a-2p"></a>智德已圆般若不生。<a id="a-2q"></a>故言不生不生。<a id="a-2r"></a>此说自行寂灭忍。<a id="a-2s"></a>果义成也。<a id="a-2t"></a>因果既圆即如佛藏所明一吹唾即灭即立。<a id="a-2u"></a>是其义焉。<a id="a-2v"></a>经释生不生者。<a id="a-2w"></a>世谛死时名生不生。<a id="a-2x"></a>今解世谛者。<a id="a-2y"></a>无明是其根本。<a id="a-2z"></a>既破无明故言世死。<a id="a-30"></a>世死故名生不生。<a id="a-31"></a>此释初句初句上缘于理智德成故言不生生。<a id="a-32"></a>此句下破于惑。<a id="a-33"></a>断德成故言生不生。<a id="a-34"></a>不生名虽同事理大异。<a id="a-35"></a>初句詺智慧开发为生。<a id="a-36"></a>此句詺结业起动为生。<a id="a-37"></a>生名虽同而缚脱大异。<a id="a-38"></a>莫迷名惑旨。<a id="a-39"></a>须精识之须精识之。<a id="a-3A"></a>初句如唾中吹此句如吹中唾。<a id="a-3B"></a>唾吹一时不可前后也。<a id="a-3C"></a>经重释此句云。<a id="a-3D"></a>四住菩萨名生不生。<a id="a-3E"></a>生自在故。<a id="a-3F"></a>今解先生不生说自行之惑灭。<a id="a-3G"></a>重释生不生明化道之兴。<a id="a-3H"></a>何者。<a id="a-3I"></a>菩萨断四住时。<a id="a-3J"></a>破结业生即能自在生。<a id="a-3K"></a>况断五住耶。<a id="a-3L"></a>以劣显胜弥彰化道。<a id="a-3M"></a>二乘断惑沈空不能如此。<a id="a-3N"></a>故标菩萨也。<a id="a-3O"></a>惑灭显唾化兴显吹也。<a id="a-3P"></a>经释生生者。<a id="a-3Q"></a>一切有漏念念生故。<a id="a-3R"></a>今解此句明化用之所耳。<a id="a-3S"></a>菩萨何意不生而生。<a id="a-3T"></a>良由一切有漏众生相续不断。<a id="a-3U"></a>是故菩萨而起大悲。<a id="a-3V"></a>示自在生而度脱之。<a id="a-3W"></a>是为无生门摄自行因果化他能所。<a id="a-3X"></a>皆悉具足矣。<a id="a-3Y"></a>四住菩萨者。<a id="a-3Z"></a>地持云。<a id="a-3a"></a>从初发心住至十地。<a id="a-3b"></a>束为六住。<a id="a-3c"></a>一种性住。<a id="a-3d"></a>二解行住。<a id="a-3e"></a>三净心住。<a id="a-3f"></a>四行道迹住。<a id="a-3g"></a>五决定住。<a id="a-3h"></a>六究竟住。<a id="a-3i"></a>种性住者。<a id="a-3j"></a>若人无有种性。<a id="a-3k"></a>虽生善道数退数进。<a id="a-3l"></a>不得在菩萨六人数中。<a id="a-3m"></a>若种性处成就无有退失。<a id="a-3n"></a>数数增进得是一人也。<a id="a-3o"></a>解行人是初地方便。<a id="a-3p"></a>净心住是入初地。<a id="a-3q"></a>得出世间心离凡夫我相障。<a id="a-3r"></a>故名净心住。<a id="a-3s"></a>行道迹住者。<a id="a-3t"></a>从二地至七地住修道也。<a id="a-3u"></a>决定住者。<a id="a-3v"></a>八地九地也。<a id="a-3w"></a>已得报行不还不退。<a id="a-3x"></a>故名决定。<a id="a-3y"></a>究竟住者。<a id="a-3z"></a>第十地学行穷满。<a id="a-40"></a>故言究竟住也。<a id="a-41"></a>经称四住名生不生者。<a id="a-42"></a>正是行道迹住。<a id="a-43"></a>从二地止正是入假化他之位。<a id="a-44"></a>处处现生而非实生。<a id="a-45"></a>将别显圆。<a id="a-46"></a>初出胎时。<a id="a-47"></a>即能利他化生自在。<a id="a-48"></a>于圆义亦应无失。<a id="a-49"></a>经又六句。<a id="a-4A"></a>不生生亦不可说。<a id="a-4B"></a>生生亦不可说。<a id="a-4C"></a>生不生亦不可说。<a id="a-4D"></a>不生不生亦不可说。<a id="a-4E"></a>生亦不可说。<a id="a-4F"></a>不生亦不可说。<a id="a-4G"></a>按此六句明无生门破法遍。<a id="a-4H"></a>若破思议惑用前四句。<a id="a-4I"></a>若破不思议惑用后二句。<a id="a-4J"></a>何者。<a id="a-4K"></a>思议惑虽多不出界内外。<a id="a-4L"></a>界外惑附体生。<a id="a-4M"></a>故言不生生。<a id="a-4N"></a>界内惑是枝末。<a id="a-4O"></a>故言生生。<a id="a-4P"></a>此惑纷纶并是所化之境。<a id="a-4Q"></a>为此境故施自在生。<a id="a-4R"></a>所化既不可得。<a id="a-4S"></a>何处有能化。<a id="a-4T"></a>能所俱亡。<a id="a-4U"></a>是故不生生生生俱不可说。<a id="a-4V"></a>若破思议解此解虽多。<a id="a-4W"></a>不出界内外。<a id="a-4X"></a>界内解止遣分段故言生不生。<a id="a-4Y"></a>界外解双遣分段变易故言不生不生。<a id="a-4Z"></a>此解浅深故有种种自行因果。<a id="a-4a"></a>理尚非一宁有种种。<a id="a-4b"></a>今遍唾破故言生不生不可说。<a id="a-4c"></a>不生不生亦不可说。<a id="a-4d"></a>若破不可思议惑者。<a id="a-4e"></a>秖是无明。<a id="a-4f"></a>无明故生。<a id="a-4g"></a>生故无明。<a id="a-4h"></a>无明不可得。<a id="a-4i"></a>生亦不可得。<a id="a-4j"></a>今皆唾破故言生不可得。<a id="a-4k"></a>若破不思议解者。<a id="a-4l"></a>秖是圆解。<a id="a-4m"></a>圆解始终判出因果。<a id="a-4n"></a>理不遍圆亦非始终。<a id="a-4o"></a>那有因果。<a id="a-4p"></a>今皆唾破故言不生不可得。<a id="a-4q"></a>将彼经意释无生门破法遍者。<a id="a-4r"></a>其义分明。<a id="a-4s"></a>佛自释六句。<a id="a-4t"></a>云何不生生不可说。<a id="a-4u"></a>不生名为生故不可说。<a id="a-4v"></a>今解。<a id="a-4w"></a>不生者法性也。<a id="a-4x"></a>生者无明也。<a id="a-4y"></a>二乘证不生犹受法性生。<a id="a-4z"></a>故言不生名为生。<a id="a-50"></a>依佛此旨知是界外附体之惑。<a id="a-51"></a>不生而名为生。<a id="a-52"></a>生即颠倒。<a id="a-53"></a>颠倒即不颠倒。<a id="a-54"></a>心行处灭言语道断。<a id="a-55"></a>故不可说。<a id="a-56"></a>云何生生不可说。<a id="a-57"></a>生生故生。<a id="a-58"></a>生生故不生。<a id="a-59"></a>故不可说。<a id="a-5A"></a>今解。<a id="a-5B"></a>生生故生者。<a id="a-5C"></a>即是大生生小生。<a id="a-5D"></a>八相所迁有漏之法也。<a id="a-5E"></a>依佛此旨知是界内有漏惑也。<a id="a-5F"></a>生生故不生者。<a id="a-5G"></a>因缘生法即空即中。<a id="a-5H"></a>心行处灭言语道断。<a id="a-5I"></a>故不可说也。<a id="a-5J"></a>云何生不生不可说。<a id="a-5K"></a>生即名为生。<a id="a-5L"></a>生不自生故不可说。<a id="a-5M"></a>今解。<a id="a-5N"></a>生即名为生者。<a id="a-5O"></a>乃是诸法不生般若生也。<a id="a-5P"></a>生不自生者。<a id="a-5Q"></a>此般若生不从四句生。<a id="a-5R"></a>生不自生是初句耳。<a id="a-5S"></a>具言生不他生。<a id="a-5T"></a>生不共生。<a id="a-5U"></a>生不无因生。<a id="a-5V"></a>又般若生时世谛已死。<a id="a-5W"></a>无复有生而生三界者。<a id="a-5X"></a>为缘故生非业生也。<a id="a-5Y"></a>故言生不自生。<a id="a-5Z"></a>若般若生。<a id="a-5a"></a>若自在生。<a id="a-5b"></a>皆言语道断故不可说也。<a id="a-5c"></a>据此意知是界内之解也。<a id="a-5d"></a>云何不生不生不可说。<a id="a-5e"></a>以修道得故。<a id="a-5f"></a>今解。<a id="a-5g"></a>修道得者。<a id="a-5h"></a>乃是极果所证。<a id="a-5i"></a>尚非下十地所知。<a id="a-5j"></a>岂可言说。<a id="a-5k"></a>据此知是界外之解也。<a id="a-5l"></a>经云。<a id="a-5m"></a>生亦不可说。<a id="a-5n"></a>以生无故。<a id="a-5o"></a>今解。<a id="a-5p"></a>此破不思议惑。<a id="a-5q"></a>界内生生亦是生。<a id="a-5r"></a>界外不生生亦是生。<a id="a-5s"></a>只是无明之生生必托缘生。<a id="a-5t"></a>缘生即空即中。<a id="a-5u"></a>心行处灭言语道断。<a id="a-5v"></a>故不可说也经云。<a id="a-5w"></a>不生不可说以有得故。<a id="a-5x"></a>今解。<a id="a-5y"></a>此破不思议解。<a id="a-5z"></a>及界内之解。<a id="a-60"></a>亦是修道得故。<a id="a-61"></a>界外之解。<a id="a-62"></a>亦是修道得故。<a id="a-63"></a>得即诣理。<a id="a-64"></a>理绝心口故不可说也。<a id="a-65"></a>佛以六句破诸法解惑。<a id="a-66"></a>皆言不可说。<a id="a-67"></a>弥显无生门破法遍也。<a id="a-68"></a>依佛藏经前四句亦吹亦唾。<a id="a-69"></a>后两句结前吹唾耳。<a id="a-6A"></a>此六句专论于唾也。<a id="a-6B"></a>又楞伽云。<a id="a-6C"></a>我从得道夜至涅槃夜。<a id="a-6D"></a>不说一字。<a id="a-6E"></a>佛因二法作如此说。<a id="a-6F"></a>谓缘自法及本住法。<a id="a-6G"></a>自法者。<a id="a-6H"></a>彼如来所得我亦得之。<a id="a-6I"></a>无增无减离言说妄想文字二趣。<a id="a-6J"></a>释曰。<a id="a-6K"></a>缘自法是证圣真谛实性也。<a id="a-6L"></a>离言说妄想者。<a id="a-6M"></a>不可思议也。<a id="a-6N"></a>离文字者离假名也。<a id="a-6O"></a>离二趣者。<a id="a-6P"></a>离说所说想所想名所名也。<a id="a-6Q"></a>本住法者。<a id="a-6R"></a>谓古先圣道法界常住。<a id="a-6S"></a>如道趣城道为人行。<a id="a-6T"></a>非行者作道。<a id="a-6U"></a>城由道至。<a id="a-6V"></a>非至者作城。<a id="a-6W"></a>经曰。<a id="a-6X"></a>士夫见平坦道。<a id="a-6Y"></a>即随入城受如意乐。<a id="a-6Z"></a>我及先佛法界常住亦复如是。<a id="a-6a"></a>是故二夜不说一字。<a id="a-6b"></a>当知二法决定非口言分别所能变异。<a id="a-6c"></a>本法者如理也。<a id="a-6d"></a>自法者证实此义与大经四不可说意同。<a id="a-6e"></a>生生不可说者。<a id="a-6f"></a>本法不可说也。<a id="a-6g"></a>生随顺缘生。<a id="a-6h"></a>本法不可说也。<a id="a-6i"></a>生不生不可说者。<a id="a-6j"></a>即自断法不可说也。<a id="a-6k"></a>不生生不可说者。<a id="a-6l"></a>即自智法不可说也。<a id="a-6m"></a>不生不生不可说者。<a id="a-6n"></a>即是究竟自证法不可说也。<a id="a-6o"></a>后二句一结生不可说。<a id="a-6p"></a>结本法不可说也。<a id="a-6q"></a>一句结不生不可说。<a id="a-6r"></a>结自证法不可说也。<a id="a-6s"></a>大经云。<a id="a-6t"></a>十因缘法为生作因。<a id="a-6u"></a>亦可得说者。<a id="a-6v"></a>今解。<a id="a-6w"></a>此即无生门遍立之义。<a id="a-6x"></a>亦如佛藏遍吹即成也。<a id="a-6y"></a>十因缘者。<a id="a-6z"></a>从无明支乃至有支立诸法也。<a id="a-70"></a>立有三义。<a id="a-71"></a>一立众生。<a id="a-72"></a>二立机缘。<a id="a-73"></a>三立声教。<a id="a-74"></a>立众生者。<a id="a-75"></a>过去二因现在五果。<a id="a-76"></a>更互因缘。<a id="a-77"></a>而立五阴假名众生也。<a id="a-78"></a>立根机者。<a id="a-79"></a>过去或修行析行体行渐行顿行。<a id="a-7A"></a>以行为业无明润之。<a id="a-7B"></a>致今五果于此阴果更起本习。<a id="a-7C"></a>或起析爱取有。<a id="a-7D"></a>或起体爱取有。<a id="a-7E"></a>或起渐爱取有。<a id="a-7F"></a>或起顿爱取有。<a id="a-7G"></a>取有起故得为机缘也。<a id="a-7H"></a>立声教者。<a id="a-7I"></a>析爱取有起故感三藏教。<a id="a-7J"></a>是为生生不可说十因缘法。<a id="a-7K"></a>为生生作因。<a id="a-7L"></a>亦可得说。<a id="a-7M"></a>说生生也。<a id="a-7N"></a>体爱取有感于通教。<a id="a-7O"></a>是为生不生不可说十因缘法。<a id="a-7P"></a>为生不生作因。<a id="a-7Q"></a>亦可得说。<a id="a-7R"></a>说生不生也。<a id="a-7S"></a>渐爱取有感于别教。<a id="a-7T"></a>是为不生生不可说十因缘法。<a id="a-7U"></a>为不生生作因。<a id="a-7V"></a>亦可得说。<a id="a-7W"></a>说不生生也。<a id="a-7X"></a>顿爱取有感于圆教。<a id="a-7Y"></a>是为不生不生不可说十因缘法。<a id="a-7Z"></a>为不生不生作因。<a id="a-7a"></a>亦可得说。<a id="a-7b"></a>说不生不生也。<a id="a-7c"></a>众生若立。<a id="a-7d"></a>一切惑法因果立。<a id="a-7e"></a>一切所化立。<a id="a-7f"></a>机教若立。<a id="a-7g"></a>一切解行因果立。<a id="a-7h"></a>一切能化立。<a id="a-7i"></a>是为无生门一立一切立。<a id="a-7j"></a>故大品云。<a id="a-7k"></a>若闻阿字门则解一切义。<a id="a-7l"></a>佛藏云。<a id="a-7m"></a>一吹一切悉成。<a id="a-7n"></a>此之谓也。<a id="a-7o"></a>如地持四种成熟。<a id="a-7p"></a>谓声闻种性。<a id="a-7q"></a>缘觉种性。<a id="a-7r"></a>佛种性。<a id="a-7s"></a>菩萨种性。<a id="a-7t"></a>无此四性以善趣熟之。<a id="a-7u"></a>佛种性即此圆机。<a id="a-7v"></a>菩萨种性即此别机。<a id="a-7w"></a>彼文云。<a id="a-7x"></a>菩萨种子有佛无佛堪能次第断烦恼障及智障。<a id="a-7y"></a>岂非别机。<a id="a-7z"></a>声闻种性当开之。<a id="a-80"></a>别异善根即三藏机。<a id="a-81"></a>退大取小种性即通机。<a id="a-82"></a>彼四成熟即此四种机缘义也。<a id="a-83"></a>问。<a id="a-84"></a>上六句是无生门一破一切破。<a id="a-85"></a>十因缘法是无生门一立一切立。<a id="a-86"></a>上四句是无生门亦破亦立。<a id="a-87"></a>亦应有第四句非破非立不。<a id="a-88"></a>答。<a id="a-89"></a>大经十九卷初云。<a id="a-8A"></a>十事功德不可思议。<a id="a-8B"></a>闻者惊怪。<a id="a-8C"></a>非难非易非内非外。<a id="a-8D"></a>非相非非相非方非圆。<a id="a-8E"></a>非尖非斜等。<a id="a-8F"></a>即是第四句非破非立之文义。<a id="a-8G"></a>问。<a id="a-8H"></a>若无生门摄一切法者。<a id="a-8I"></a>则无复诸门也。<a id="a-8J"></a>答。<a id="a-8K"></a>无生门亦摄诸门。<a id="a-8L"></a>诸门亦摄无生门。<a id="a-8M"></a>欲依智德义便故言无生门。<a id="a-8N"></a>此应四句。<a id="a-8O"></a>生门无生门亦生亦无生门非生非无生门。<a id="a-8P"></a>一一门各有四门。<a id="a-8Q"></a>四四十六门。<a id="a-8R"></a>若依断德义便。<a id="a-8S"></a>应有灭门不灭门。<a id="a-8T"></a>亦灭亦不灭门。<a id="a-8U"></a>非灭非不灭门。<a id="a-8V"></a>一一门各有四门。<a id="a-8W"></a>四四十六门。<a id="a-8X"></a>合三十二门。<a id="a-8Y"></a>大经举十五日月光增正喻智德。<a id="a-8Z"></a>十六日月光减正喻断德。<a id="a-8a"></a>月无增无减。<a id="a-8b"></a>约白论增约黑论减。<a id="a-8c"></a>实相无智无断。<a id="a-8d"></a>约照论智约寂论断。<a id="a-8e"></a>若无生门摄一切法高极。<a id="a-8f"></a>此竖摄一切法也。<a id="a-8g"></a>若无生门摄诸法广遍者。<a id="a-8h"></a>即无生门横摄一切法也。<a id="a-8i"></a>问。<a id="a-8j"></a>无生门门称无生。<a id="a-8k"></a>其境惑智断等。<a id="a-8l"></a>悉应称为无生。<a id="a-8m"></a>那忽言无生生生生生自在故。<a id="a-8n"></a>答。<a id="a-8o"></a>此还助显无生门。<a id="a-8p"></a>无生忍发故言无生生。<a id="a-8q"></a>明其所化故言生生。<a id="a-8r"></a>明其应用故言生自在。<a id="a-8s"></a>还是无生门。<a id="a-8t"></a>即唾故言无生。<a id="a-8u"></a>即吹故言无生生等。<a id="a-8v"></a>弥显无生门摄法遍耳。<a id="a-8w"></a>约大经释门义竟(云云)</p>
  <p id="a8x">○次明破法遍者为三。<a id="a-8y"></a>一无生门从始至终。<a id="a-8z"></a>尽其源底竖破法遍。<a id="a-90"></a>二历诸法门当门从始至终。<a id="a-91"></a>尽其源底横破法遍。<a id="a-92"></a>三横竖不二从始至终。<a id="a-93"></a>尽其源底非横非竖破法遍。<a id="a-94"></a>竖则论高横则论广。<a id="a-95"></a>竖来入横无横而不高。<a id="a-96"></a>横来入竖无竖而不广。<a id="a-97"></a>法华云。<a id="a-98"></a>其车高广。<a id="a-99"></a>横竖不二则非横非竖。<a id="a-9A"></a>故云。<a id="a-9B"></a>是法平等无有高下。<a id="a-9C"></a>一无生门破法遍者。<a id="a-9D"></a>又为三。<a id="a-9E"></a>一从假入空破法遍。<a id="a-9F"></a>二从空入假破法遍。<a id="a-9G"></a>三两观为方便得入中道第一义谛破法遍。<a id="a-9H"></a>如此三观实在一心。<a id="a-9I"></a>法妙难解寄三以显一耳。<a id="a-9J"></a>大论云。<a id="a-9K"></a>三智实在一心。<a id="a-9L"></a>为向人说令易解故分属三人。<a id="a-9M"></a>华严亦有二意。<a id="a-9N"></a>宣说菩萨历劫修行。<a id="a-9O"></a>彼为钝根也。<a id="a-9P"></a>初发心时便成正觉。<a id="a-9Q"></a>所有慧身不由他悟。<a id="a-9R"></a>彼是利根也。<a id="a-9S"></a>法华唯一意。<a id="a-9T"></a>正直舍方便但说无上道。<a id="a-9U"></a>今欲借别显总举次而论不次。<a id="a-9V"></a>故先三义解释也。<a id="a-9W"></a>从假入空破法遍。<a id="a-9X"></a>又为三。<a id="a-9Y"></a>先从见假入空。<a id="a-9Z"></a>次从思假入空。<a id="a-9a"></a>后四门料简。<a id="a-9b"></a>后见假入空又为二。<a id="a-9c"></a>先明见假。<a id="a-9d"></a>次明空观。<a id="a-9e"></a>见惑附体而生还能障体。<a id="a-9f"></a>如炎依空而动乱于空。<a id="a-9g"></a>似梦因眠梦昏于眠。<a id="a-9h"></a>梦若不息眠不得觉。<a id="a-9i"></a>此惑不除体不得显。<a id="a-9j"></a>然见则见理见实非惑。<a id="a-9k"></a>见理时能断此惑从解得名。<a id="a-9l"></a>名为见惑耳。<a id="a-9m"></a>见惑有四。<a id="a-9n"></a>一单四见。<a id="a-9o"></a>二复四见。<a id="a-9p"></a>三具足四见。<a id="a-9q"></a>四无言见。<a id="a-9r"></a>单四见者。<a id="a-9s"></a>执有执无执亦有亦无执非有非无。<a id="a-9t"></a>于一有见复起利钝。<a id="a-9u"></a>谓有于我我与有俱。<a id="a-9v"></a>恒起我心与我相应。<a id="a-9w"></a>即是我见。<a id="a-9x"></a>以计我故能生边见。<a id="a-9y"></a>以我边故破世出世因果。<a id="a-9z"></a>即是邪见。<a id="a-A0"></a>执此为道望通涅槃。<a id="a-A1"></a>名为戒取。<a id="a-A2"></a>谓此为实余皆妄语不受余见。<a id="a-A3"></a>名为见取。<a id="a-A4"></a>是己法者爱。<a id="a-A5"></a>非己法故嗔。<a id="a-A6"></a>我解他不解生慢不识有见中苦集为痴。<a id="a-A7"></a>犹豫不决为疑。<a id="a-A8"></a>如是十使历欲界四谛。<a id="a-A9"></a>苦下具十。<a id="a-AA"></a>集下有七除身边戒取。<a id="a-AB"></a>道下有八除身边。<a id="a-AC"></a>灭下有七除身边戒取。<a id="a-AD"></a>合三十二使。<a id="a-AE"></a>历色界四谛有二十八。<a id="a-AF"></a>无色亦尔。<a id="a-AG"></a>例除一嗔合有八十八使。<a id="a-AH"></a>余三见亦各具八十八使。<a id="a-AI"></a>若历六十二见。<a id="a-AJ"></a>见见各具八十八使倒浪澜漫不可称数。<a id="a-AK"></a>邪网弥密障于体理。<a id="a-AL"></a>五十校计经云。<a id="a-AM"></a>若眼见好色中有阴有集。<a id="a-AN"></a>见恶色中有阴有集。<a id="a-AO"></a>见平平色中有阴有集。<a id="a-AP"></a>乃至意缘法亦如是。<a id="a-AQ"></a>一根有三。<a id="a-AR"></a>三中有六。<a id="a-AS"></a>六根具三十六。<a id="a-AT"></a>三世合百八。<a id="a-AU"></a>历六十二见八十八使。<a id="a-AV"></a>各各百八。<a id="a-AW"></a>当知举心动念浩然无际。<a id="a-AX"></a>昏而且盲都无见觉(云云)。<a id="a-AY"></a>世讲者。<a id="a-AZ"></a>谓有是见。<a id="a-Aa"></a>无非是见。<a id="a-Ab"></a>亦有亦无是见。<a id="a-Ac"></a>非有非无非是见。<a id="a-Ad"></a>此语违经负心。<a id="a-Ae"></a>经云。<a id="a-Af"></a>依止此诸见。<a id="a-Ag"></a>具足六十二。<a id="a-Ah"></a>如汝解者。<a id="a-Ai"></a>数则欠少。<a id="a-Aj"></a>中论破自他性。<a id="a-Ak"></a>有是自性。<a id="a-Al"></a>对有说无无是他性。<a id="a-Am"></a>若有若无皆是性。<a id="a-An"></a>何意无非是见又此无既非证理之无。<a id="a-Ao"></a>宁得非见。<a id="a-Ap"></a>诸外道本劫本见末劫末见。<a id="a-Aq"></a>介尔计谓是事实余妄语。<a id="a-Ar"></a>增见长非吾我毒盛。<a id="a-As"></a>捉头拔发构造生死。<a id="a-At"></a>如长爪虽不受一切法而受于不受。<a id="a-Au"></a>不识苦集。<a id="a-Av"></a>佛以一责堕二负处。<a id="a-Aw"></a>高着外道尚未免见。<a id="a-Ax"></a>云何底下谬谓为是。<a id="a-Ay"></a>今判。<a id="a-Az"></a>此并属单四见摄也。<a id="a-B0"></a>复四见者。<a id="a-B1"></a>谓有有。<a id="a-B2"></a>有无。<a id="a-B3"></a>无有。<a id="a-B4"></a>无无。<a id="a-B5"></a>亦有有无。<a id="a-B6"></a>亦无有无。<a id="a-B7"></a>非有有无。<a id="a-B8"></a>非无有无。<a id="a-B9"></a>此是复四见。<a id="a-BA"></a>于一一见。<a id="a-BB"></a>具八十八使。<a id="a-BC"></a>若六十二见。<a id="a-BD"></a>见见又具八十八使百八等。<a id="a-BE"></a>如上说。<a id="a-BF"></a>具足四见者。<a id="a-BG"></a>有见具四者。<a id="a-BH"></a>谓有有。<a id="a-BI"></a>有无。<a id="a-BJ"></a>有亦有亦无。<a id="a-BK"></a>有非有非无。<a id="a-BL"></a>无具四者。<a id="a-BM"></a>无有。<a id="a-BN"></a>无无。<a id="a-BO"></a>无亦有亦无。<a id="a-BP"></a>无非有非无。<a id="a-BQ"></a>亦有亦无具四者。<a id="a-BR"></a>亦有亦无有。<a id="a-BS"></a>亦有亦无无。<a id="a-BT"></a>亦有亦无亦有亦无。<a id="a-BU"></a>亦有亦无非有非无。<a id="a-BV"></a>非有非无具四者。<a id="a-BW"></a>非有非无有。<a id="a-BX"></a>非有非无无。<a id="a-BY"></a>非有非无亦有亦无非有非无非有非无。<a id="a-BZ"></a>是名具足四见。<a id="a-Ba"></a>一句具八十八使。<a id="a-Bb"></a>如是六十二见。<a id="a-Bc"></a>见见具八十八使百八等。<a id="a-Bd"></a>如前说绝言见者。<a id="a-Be"></a>单四见外一绝言见。<a id="a-Bf"></a>复四句外一绝言见。<a id="a-Bg"></a>具足四句外一绝言见。<a id="a-Bh"></a>一一见皆起八十八使六十二见百八等。<a id="a-Bi"></a>如前说。<a id="a-Bj"></a>如是等约外道法生如是等见也。<a id="a-Bk"></a>又约佛法生见者。<a id="a-Bl"></a>三藏四门生四见。<a id="a-Bm"></a>通教四门生四见。<a id="a-Bn"></a>别教四门生四见。<a id="a-Bo"></a>圆教四门生四见。<a id="a-Bp"></a>又一种四门外。<a id="a-Bq"></a>各有绝言见。<a id="a-Br"></a>如是一一见中。<a id="a-Bs"></a>各各起八十八使六十二见百八等惑。<a id="a-Bt"></a>如前说。<a id="a-Bu"></a>复次见惑非但随解得名。<a id="a-Bv"></a>亦当体受称称之为假。<a id="a-Bw"></a>假者虚妄颠倒名之假耳。<a id="a-Bx"></a>例前亦应言单四假复四假具足四假。<a id="a-By"></a>一一各有绝言之假。<a id="a-Bz"></a>依于佛法复有十六假。<a id="a-C0"></a>一一如前说又于一一假中。<a id="a-C1"></a>复有三假。<a id="a-C2"></a>谓因成假。<a id="a-C3"></a>相续假。<a id="a-C4"></a>相待假。<a id="a-C5"></a>法尘对意根生。<a id="a-C6"></a>一念心起即因成假。<a id="a-C7"></a>前念后念次第不断。<a id="a-C8"></a>即相续假。<a id="a-C9"></a>待余无心知有此心。<a id="a-CA"></a>即相待假。<a id="a-CB"></a>上因成约外尘内根。<a id="a-CC"></a>相续但约内根。<a id="a-CD"></a>相待竖待灭无之无。<a id="a-CE"></a>又横待三无为之无心也。<a id="a-CF"></a>开善云。<a id="a-CG"></a>因兼二假或亦过之。<a id="a-CH"></a>明第三假起时因上两假。<a id="a-CI"></a>故言因兼。<a id="a-CJ"></a>上假未除后假复起。<a id="a-CK"></a>故言过之。<a id="a-CL"></a>此就心明三假也。<a id="a-CM"></a>又约色明三假。<a id="a-CN"></a>先世行业托生父母得有此身。<a id="a-CO"></a>即因成假。<a id="a-CP"></a>从胎相续迄乎皓首。<a id="a-CQ"></a>即相续假。<a id="a-CR"></a>以身待不身。<a id="a-CS"></a>即相待假又约依报亦具三假如四微成柱。<a id="a-CT"></a>时节改变相续不断。<a id="a-CU"></a>此柱待不柱。<a id="a-CV"></a>长短大小等也。<a id="a-CW"></a>此是三藏经中随事三假。<a id="a-CX"></a>委释如论师。<a id="a-CY"></a>但此名通用。<a id="a-CZ"></a>不独在小乘。<a id="a-Ca"></a>大乘亦名三假。<a id="a-Cb"></a>附无明起如幻如化。<a id="a-Cc"></a>但有名字实不可得。<a id="a-Cd"></a>镜中能成之四微尚不可得。<a id="a-Ce"></a>况所成之幻柱。<a id="a-Cf"></a>柱尚不可得。<a id="a-Cg"></a>况历时节相续以幻化长短相待。<a id="a-Ch"></a>宁复可得。<a id="a-Ci"></a>举易况难而明十喻。<a id="a-Cj"></a>即色是空非色灭空。<a id="a-Ck"></a>即此义也。<a id="a-Cl"></a>是名大乘随理三假。<a id="a-Cm"></a>又释论明三种有。<a id="a-Cn"></a>相待有假名有法有。<a id="a-Co"></a>相待有者。<a id="a-Cp"></a>长因短有。<a id="a-Cq"></a>短亦因长。<a id="a-Cr"></a>此彼亦尔。<a id="a-Cs"></a>物东则以此为西。<a id="a-Ct"></a>在西则东。<a id="a-Cu"></a>一物未异而有东西之别。<a id="a-Cv"></a>有名无实是为相待有。<a id="a-Cw"></a>假名有者。<a id="a-Cx"></a>如酪色香味触四事因缘和合故。<a id="a-Cy"></a>假名为酪虽有不同因缘之有。<a id="a-Cz"></a>虽无不如兔角龟毛之无。<a id="a-D0"></a>但以因缘和合故有。<a id="a-D1"></a>假名为酪。<a id="a-D2"></a>又如极微色香味触故有毛分。<a id="a-D3"></a>毛分故有毳。<a id="a-D4"></a>毳故有氎。<a id="a-D5"></a>[疊*毛]故有衣。<a id="a-D6"></a>是为假名有。<a id="a-D7"></a>法有者。<a id="a-D8"></a>即是色香味触四微和合。<a id="a-D9"></a>故名法有。<a id="a-DA"></a>论又云三假施设。<a id="a-DB"></a>与三假云何。<a id="a-DC"></a>答。<a id="a-DD"></a>别义不论今通会之。<a id="a-DE"></a>法假施设如因成。<a id="a-DF"></a>受假施设如相续。<a id="a-DG"></a>名假施设如相待。<a id="a-DH"></a>论云。<a id="a-DI"></a>五众等法是法波罗聂提。<a id="a-DJ"></a>五众和合故名众生。<a id="a-DK"></a>如根茎枝叶故有树名。<a id="a-DL"></a>是受波罗聂提。<a id="a-DM"></a>用是名字取二法相说是二种。<a id="a-DN"></a>是名波罗聂提。<a id="a-DO"></a>故知三假义同也。<a id="a-DP"></a>璎珞经亦有三假之文。<a id="a-DQ"></a>大品云。<a id="a-DR"></a>有缘思生无缘思不生。<a id="a-DS"></a>即因成意。<a id="a-DT"></a>大经云。<a id="a-DU"></a>如读诵法虽念念灭。<a id="a-DV"></a>亦能从一阿含至一阿含。<a id="a-DW"></a>犹如饮食虽念念灭。<a id="a-DX"></a>亦能初饥后饱。<a id="a-DY"></a>相续意也。<a id="a-DZ"></a>净名云。<a id="a-Da"></a>说法不相待一念不住故。<a id="a-Db"></a>当知三假之名大小通用。<a id="a-Dc"></a>非但小乘名生死法以为见为假。<a id="a-Dd"></a>如前说。<a id="a-De"></a>大乘亦名生死为见为假。<a id="a-Df"></a>所谓三藏四门生四见。<a id="a-Dg"></a>见见有三假六十二见百八烦恼等(云云)。<a id="a-Dh"></a>通教四门生四见。<a id="a-Di"></a>见见具三假六十二见百八烦恼等。<a id="a-Dj"></a>别教四门生四见。<a id="a-Dk"></a>见见具三假六十二见百八烦恼等。<a id="a-Dl"></a>圆教四门生四见。<a id="a-Dm"></a>见见具三假六十二见百八烦恼等。<a id="a-Dn"></a>如来教门示人无诤法。<a id="a-Do"></a>消者成甘露。<a id="a-Dp"></a>不消成毒药。<a id="a-Dq"></a>实语是虚语生语见故。<a id="a-Dr"></a>故于四门十六门起见起假(云云)。<a id="a-Ds"></a>二明破假观者。<a id="a-Dt"></a>即为三。<a id="a-Du"></a>一破假观。<a id="a-Dv"></a>二明得失。<a id="a-Dw"></a>三明位。<a id="a-Dx"></a>观又为四。<a id="a-Dy"></a>一破单。<a id="a-Dz"></a>二破复。<a id="a-E0"></a>三破具。<a id="a-E1"></a>四破无言。<a id="a-E2"></a>破单为两。<a id="a-E3"></a>初略后广。<a id="a-E4"></a>略者若一念心起于单四见中。<a id="a-E5"></a>必是一见。<a id="a-E6"></a>见即三假虚妄无实。<a id="a-E7"></a>八十八使浩浩如前说。<a id="a-E8"></a>诸恶彰露具如后说。<a id="a-E9"></a>应当体达扬依炎炎依空空无所依。<a id="a-EA"></a>空尚无空。<a id="a-EB"></a>何处复有若炎若扬。<a id="a-EC"></a>又如眠梦百千忧喜。<a id="a-ED"></a>本末双寂毕竟清净。<a id="a-EE"></a>是名为止。<a id="a-EF"></a>又观无明即法性不二不异。<a id="a-EG"></a>法性本来清净不起不灭。<a id="a-EH"></a>无明惑心亦复清净。<a id="a-EI"></a>谁起谁灭。<a id="a-EJ"></a>若谓此心有起灭者。<a id="a-EK"></a>横谓法性有起灭耳。<a id="a-EL"></a>法性无起谁复生忧。<a id="a-EM"></a>法性无灭谁复生喜。<a id="a-EN"></a>若无忧喜。<a id="a-EO"></a>谁复分别此是法性此是无明。<a id="a-EP"></a>能观所观犹如虚空。<a id="a-EQ"></a>如此观时毕竟清净。<a id="a-ER"></a>是为从假入空观。<a id="a-ES"></a>信行利根一闻即悟。<a id="a-ET"></a>法行思已即能得解。<a id="a-EU"></a>其钝根者非唯闻思不悟更增众失。<a id="a-EV"></a>故中论云。<a id="a-EW"></a>将来世中人根转钝。<a id="a-EX"></a>造作诸恶。<a id="a-EY"></a>不知何因缘故说毕竟空。<a id="a-EZ"></a>是故广作观法说于中论。<a id="a-Ea"></a>今亦如是为钝根故广破。<a id="a-Eb"></a>单复讫至无言说见。<a id="a-Ec"></a>通用龙树四句破令尽净。<a id="a-Ed"></a>若一念心起即具三假。<a id="a-Ee"></a>三假如前说。<a id="a-Ef"></a>当观此一念。<a id="a-Eg"></a>为从心自生心。<a id="a-Eh"></a>为对尘生心。<a id="a-Ei"></a>为根尘共生心。<a id="a-Ej"></a>为根尘离生心。<a id="a-Ek"></a>若心自生者。<a id="a-El"></a>前念为根后念为识为从根生心为从识生心。<a id="a-Em"></a>若根能生识。<a id="a-En"></a>根为有识故生识。<a id="a-Eo"></a>根为无识故生识。<a id="a-Ep"></a>根若有识根识则并。<a id="a-Eq"></a>又无能生所生。<a id="a-Er"></a>根若无识而能生识。<a id="a-Es"></a>诸无识物不能生识。<a id="a-Et"></a>根既无识。<a id="a-Eu"></a>何能生识。<a id="a-Ev"></a>根虽无识而有识性故能生识者。<a id="a-Ew"></a>此之识性是有是无。<a id="a-Ex"></a>有已是识并在于根。<a id="a-Ey"></a>何谓为性。<a id="a-Ez"></a>根无识性不能生识。<a id="a-F0"></a>又识性与识为一为异。<a id="a-F1"></a>若一。<a id="a-F2"></a>性即是识。<a id="a-F3"></a>无能无所。<a id="a-F4"></a>若异。<a id="a-F5"></a>还是他生非心自生。<a id="a-F6"></a>如是推求毕竟知心不从自生。<a id="a-F7"></a>若言心不自生。<a id="a-F8"></a>尘来发心故有心生。<a id="a-F9"></a>引经云有缘思生无缘思不生。<a id="a-FA"></a>若尔。<a id="a-FB"></a>尘在意外来发内识。<a id="a-FC"></a>则心由他生。<a id="a-FD"></a>今推此尘为是心故生心。<a id="a-FE"></a>为非心故生心。<a id="a-FF"></a>尘若是心则不名尘。<a id="a-FG"></a>亦非意外则同自生。<a id="a-FH"></a>又二心并则无能所。<a id="a-FI"></a>尘若非心那能生心。<a id="a-FJ"></a>如前破。<a id="a-FK"></a>若尘中有生性是故生心。<a id="a-FL"></a>此性为有为无。<a id="a-FM"></a>性若是有。<a id="a-FN"></a>性与尘并亦无能所。<a id="a-FO"></a>若无。<a id="a-FP"></a>无不能生。<a id="a-FQ"></a>如是推求知心毕竟不从尘生。<a id="a-FR"></a>若根尘合故有心生者。<a id="a-FS"></a>根尘各各有心故合生心。<a id="a-FT"></a>各各无心故合生心。<a id="a-FU"></a>若各各有合则两心生。<a id="a-FV"></a>堕自他性中。<a id="a-FW"></a>若各各无合时亦无。<a id="a-FX"></a>譬如镜面各有像故合生像。<a id="a-FY"></a>各无像故合生像。<a id="a-FZ"></a>若各有像应有两像。<a id="a-Fa"></a>若各无像合不能生。<a id="a-Fb"></a>若镜面合为一而生像者。<a id="a-Fc"></a>今实不合合则无像。<a id="a-Fd"></a>若镜面离故生像者。<a id="a-Fe"></a>各在一方则应有像。<a id="a-Ff"></a>今实不尔。<a id="a-Fg"></a>根尘离合亦得如是。<a id="a-Fh"></a>如是推求知心毕竟不从合生。<a id="a-Fi"></a>又根尘各有心性。<a id="a-Fj"></a>合则心生者。<a id="a-Fk"></a>当检此性为有为无。<a id="a-Fl"></a>如前破(云云)。<a id="a-Fm"></a>若根尘各离而有心生者此是无因缘生。<a id="a-Fn"></a>为有此离为无此离。<a id="a-Fo"></a>若有此离还从缘生。<a id="a-Fp"></a>何谓为离若无此离无何能生。<a id="a-Fq"></a>若言此离有性性为有为无。<a id="a-Fr"></a>若性是有还从缘生。<a id="a-Fs"></a>不名为离。<a id="a-Ft"></a>若性是无无何能生。<a id="a-Fu"></a>如是推求知心毕竟不从离生。<a id="a-Fv"></a>中论云。<a id="a-Fw"></a>诸法不自生。<a id="a-Fx"></a>亦不从他生。<a id="a-Fy"></a>不共不无因。<a id="a-Fz"></a>是故说无生。<a id="a-G0"></a>即此意也。<a id="a-G1"></a>若推因成假四句求生不得。<a id="a-G2"></a>执性即薄。<a id="a-G3"></a>但有名字名为心生。<a id="a-G4"></a>名不在内外中间。<a id="a-G5"></a>亦不常自有。<a id="a-G6"></a>是字不住。<a id="a-G7"></a>不住有四句。<a id="a-G8"></a>亦不不住。<a id="a-G9"></a>不住无四句。<a id="a-GA"></a>故无住之心。<a id="a-GB"></a>虽有心名字。<a id="a-GC"></a>名字即空。<a id="a-GD"></a>若四句推性不见性。<a id="a-GE"></a>是世谛破性亦名性空。<a id="a-GF"></a>若四句推名不见名。<a id="a-GG"></a>是真谛破假亦名相空。<a id="a-GH"></a>性相俱空者是为总相从假入空观也。<a id="a-GI"></a>故中论曰。<a id="a-GJ"></a>诸法不自生。<a id="a-GK"></a>如此用观者与中论意同也。<a id="a-GL"></a>若根检不得心即是内空。<a id="a-GM"></a>尘检无心即是外空。<a id="a-GN"></a>根尘合检不得即内外空。<a id="a-GO"></a>离检不得即是空空。<a id="a-GP"></a>四性检不得即是性空。<a id="a-GQ"></a>四句检不得即是相空。<a id="a-GR"></a>若就尘检无十方分即是大空。<a id="a-GS"></a>求最上所以不得。<a id="a-GT"></a>即是第一义空。<a id="a-GU"></a>四句因缘不得即有为空。<a id="a-GV"></a>因有为说无为。<a id="a-GW"></a>既不得有为亦不得无为。<a id="a-GX"></a>即无为空。<a id="a-GY"></a>四句求心生元不得即无始空四句求心灭不可得即散空。<a id="a-GZ"></a>四句求心生灭不可得。<a id="a-Ga"></a>亦不得心不生不灭。<a id="a-Gb"></a>即毕竟空。<a id="a-Gc"></a>三界无别法唯是一心作。<a id="a-Gd"></a>今求心不可得。<a id="a-Ge"></a>即一切空。<a id="a-Gf"></a>观心无心观空无空。<a id="a-Gg"></a>即无所得空。<a id="a-Gh"></a>观有见三假不可得。<a id="a-Gi"></a>即有法空。<a id="a-Gj"></a>观无见三假不可得。<a id="a-Gk"></a>即无法空。<a id="a-Gl"></a>观亦有亦无见三假不可得。<a id="a-Gm"></a>即无法有法空。<a id="a-Gn"></a>如此观者即与大品意同。<a id="a-Go"></a>是为十八种从假入空观也。<a id="a-Gp"></a>若不悟者转入相续假破之。<a id="a-Gq"></a>何以故。<a id="a-Gr"></a>虽因成四破不得心生。<a id="a-Gs"></a>今现见心。<a id="a-Gt"></a>念念生灭相续不断。<a id="a-Gu"></a>何谓不生。<a id="a-Gv"></a>此之念念为当前念灭后念生。<a id="a-Gw"></a>为前念不灭后念生。<a id="a-Gx"></a>为前念亦灭亦不灭后念生。<a id="a-Gy"></a>为前念非灭非不灭后念生。<a id="a-Gz"></a>若前念不灭后念生。<a id="a-H0"></a>此则念自生念。<a id="a-H1"></a>两生相并亦无能所。<a id="a-H2"></a>若前念有生性生于后念。<a id="a-H3"></a>此性为有为无有则非性无则不生如前。<a id="a-H4"></a>若前念灭后念生者。<a id="a-H5"></a>前不灭生名为自性。<a id="a-H6"></a>今由灭生不灭望灭。<a id="a-H7"></a>岂非他性。<a id="a-H8"></a>他性灭中有生故生无生故生。<a id="a-H9"></a>有生是生生灭相违。<a id="a-HA"></a>乃是生生。<a id="a-HB"></a>何谓灭生。<a id="a-HC"></a>若灭无生无何能生。<a id="a-HD"></a>若灭有生性性破如前。<a id="a-HE"></a>若前念亦灭亦不灭后念生者。<a id="a-HF"></a>若灭已属灭。<a id="a-HG"></a>若不灭已属不灭。<a id="a-HH"></a>若不灭合灭能生。<a id="a-HI"></a>即是共生。<a id="a-HJ"></a>共生自相违。<a id="a-HK"></a>相违何能生。<a id="a-HL"></a>又若各各有生。<a id="a-HM"></a>即有二过。<a id="a-HN"></a>各各无生合亦不生。<a id="a-HO"></a>若灭不灭中有生性者。<a id="a-HP"></a>为有为无。<a id="a-HQ"></a>若性定有何谓灭不灭。<a id="a-HR"></a>若性定无亦何谓灭不灭。<a id="a-HS"></a>此不免断常之失还堕共过。<a id="a-HT"></a>若前念非灭非不灭。<a id="a-HU"></a>而后念心生者为有此非灭非不灭。<a id="a-HV"></a>为无此非灭非不灭。<a id="a-HW"></a>若有则非无因。<a id="a-HX"></a>若无无因不能生。<a id="a-HY"></a>若无因有生性者。<a id="a-HZ"></a>此性即因。<a id="a-Ha"></a>何谓无因。<a id="a-Hb"></a>若无无不能生。<a id="a-Hc"></a>如是四句推相续假求心不得。<a id="a-Hd"></a>无四性实执心即薄。<a id="a-He"></a>但有心名字。<a id="a-Hf"></a>是字不住内外两中间。<a id="a-Hg"></a>亦不常自有。<a id="a-Hh"></a>相续无性即世谛破性。<a id="a-Hi"></a>名为性空相续无名即真谛破假。<a id="a-Hj"></a>名为相空性相俱空乃至作十八空如前说。<a id="a-Hk"></a>是名从假以入空观。<a id="a-Hl"></a>若不得入者。<a id="a-Hm"></a>犹计有心待于无心。<a id="a-Hn"></a>相待惑起此与上异。<a id="a-Ho"></a>因成取根尘两法和合为因成。<a id="a-Hp"></a>相续竖取意根前后为相续。<a id="a-Hq"></a>竖望生灭此是别灭。<a id="a-Hr"></a>别灭则狭。<a id="a-Hs"></a>今相待假待于通灭。<a id="a-Ht"></a>此义则宽。<a id="a-Hu"></a>通灭者。<a id="a-Hv"></a>如三无为虽不并是灭而得是无生。<a id="a-Hw"></a>待虚空无生而说心生即是相待假。<a id="a-Hx"></a>上既不悟复因上惑共起此惑故言因兼。<a id="a-Hy"></a>上惑犹在复起此惑故言过之。<a id="a-Hz"></a>又因兼者。<a id="a-I0"></a>无生法尘待意根生。<a id="a-I1"></a>亦是因成。<a id="a-I2"></a>因上假心来续相待。<a id="a-I3"></a>即是相续。<a id="a-I4"></a>故言因兼。<a id="a-I5"></a>过之者。<a id="a-I6"></a>上两假不于通灭起惑。<a id="a-I7"></a>今约通起岂非过之。<a id="a-I8"></a>释既异旧而借彼语示相待假相耳。<a id="a-I9"></a>今检此心为待无生心生。<a id="a-IA"></a>为待有生心生。<a id="a-IB"></a>为待亦生亦无生而心生。<a id="a-IC"></a>为待非生非不生而心生。<a id="a-ID"></a>若待无生而生心者。<a id="a-IE"></a>有此无生无此无生。<a id="a-IF"></a>若有生可待还是待有。<a id="a-IG"></a>何谓待无。<a id="a-IH"></a>有有相待即是自生。<a id="a-II"></a>若无此无生无何所待。<a id="a-IJ"></a>若秖待此无无而生心者。<a id="a-IK"></a>一切无无亦应生心。<a id="a-IL"></a>无望于有无即是他生也。<a id="a-IM"></a>又无生虽无而有生性。<a id="a-IN"></a>待此性故而知有心。<a id="a-IO"></a>此性为已生为未生。<a id="a-IP"></a>若已生。<a id="a-IQ"></a>生即是于生。<a id="a-IR"></a>何谓为性。<a id="a-IS"></a>性若未生。<a id="a-IT"></a>未生何能生。<a id="a-IU"></a>若待生而心生者。<a id="a-IV"></a>生还待生长应待长。<a id="a-IW"></a>既无此义。<a id="a-IX"></a>何得心生。<a id="a-IY"></a>若待生无生故有心生。<a id="a-IZ"></a>如待长短得有于长。<a id="a-Ia"></a>此堕二过。<a id="a-Ib"></a>各有。<a id="a-Ic"></a>则二生并。<a id="a-Id"></a>各无。<a id="a-Ie"></a>全不可得如前。<a id="a-If"></a>若待非生非无生而有心生者。<a id="a-Ig"></a>论云。<a id="a-Ih"></a>从因缘生尚不可。<a id="a-Ii"></a>何况无因缘。<a id="a-Ij"></a>又此无因为有为无。<a id="a-Ik"></a>若有还是待有。<a id="a-Il"></a>若无还是待无。<a id="a-Im"></a>何谓无因。<a id="a-In"></a>若言有性性为有为无。<a id="a-Io"></a>性若是有为生非生。<a id="a-Ip"></a>若生已是生何谓为性。<a id="a-Iq"></a>若无生云何能生。<a id="a-Ir"></a>如是四句推相待假求心生不可得。<a id="a-Is"></a>执心即薄。<a id="a-It"></a>不起性实。<a id="a-Iu"></a>但有名字。<a id="a-Iv"></a>名字之生生则非生。<a id="a-Iw"></a>是字不在内外中间。<a id="a-Ix"></a>亦不常自有。<a id="a-Iy"></a>是字无所有。<a id="a-Iz"></a>求性不可得世谛破性。<a id="a-J0"></a>是名性空。<a id="a-J1"></a>求名不可得真谛破假。<a id="a-J2"></a>是名相空。<a id="a-J3"></a>复次此性相中求阴入界不可得。<a id="a-J4"></a>即是法空。<a id="a-J5"></a>性相中求人我知见不可得。<a id="a-J6"></a>名众生空。<a id="a-J7"></a>乃至作十八空如前说。<a id="a-J8"></a>是名从假入空慧眼得开见第一义。<a id="a-J9"></a>非但有见三假惑除。<a id="a-JA"></a>一切见惑无不清净正智现前。<a id="a-JB"></a>是名无生门通于止观。<a id="a-JC"></a>亦是止观成无生门。<a id="a-JD"></a>若不悟者当善用止观巧破见假。<a id="a-JE"></a>信法回转成方便道伏于有见。<a id="a-JF"></a>无量烦恼悉皆被伏。<a id="a-JG"></a>伏故名善有漏五阴也。<a id="a-JH"></a>以被伏故有见不起。<a id="a-JI"></a>度入无见计中如后破。<a id="a-JJ"></a>夫破见之由闻思不定。<a id="a-JK"></a>若上根人闻观于生知生无生破执得悟。<a id="a-JL"></a>中根执轻成伏见方便善有漏五阴。<a id="a-JM"></a>下根执重犹怀取著闻破生不得生。<a id="a-JN"></a>谓无生是实。<a id="a-JO"></a>更起无生见。<a id="a-JP"></a>又当总别破之。<a id="a-JQ"></a>总破者如大品云。<a id="a-JR"></a>识无生尚不可得。<a id="a-JS"></a>何况识生。<a id="a-JT"></a>又识生尚不可得。<a id="a-JU"></a>何况识无生。<a id="a-JV"></a>生与无生俱不可得。<a id="a-JW"></a>楞伽经中又广破无生见。<a id="a-JX"></a>然无生之理非识所知。<a id="a-JY"></a>云何谓情舍有缘无。<a id="a-JZ"></a>如步屈虫。<a id="a-Ja"></a>又似猕猴。<a id="a-Jb"></a>不应虚妄执此见着。<a id="a-Jc"></a>是为总破。<a id="a-Jd"></a>别破者。<a id="a-Je"></a>行人用止观破因成三假不得性相。<a id="a-Jf"></a>泯然入定不见内外亦无前后。<a id="a-Jg"></a>无相形待。<a id="a-Jh"></a>寂然定住。<a id="a-Ji"></a>或豁亡身心一切都净。<a id="a-Jj"></a>便发此无心自谓得无生止观定慧已成。<a id="a-Jk"></a>而起见着着此空想。<a id="a-Jl"></a>诸佛不化。<a id="a-Jm"></a>何故不化。<a id="a-Jn"></a>观心推画。<a id="a-Jo"></a>发一分细定生一分空解。<a id="a-Jp"></a>此是空见法尘与心相应。<a id="a-Jq"></a>何关无生。<a id="a-Jr"></a>释论简外道佛法二俱观空。<a id="a-Js"></a>云何有异。<a id="a-Jt"></a>外道爱着观空智慧。<a id="a-Ju"></a>即是向者所发空尘谓为涅槃。<a id="a-Jv"></a>即有能观者。<a id="a-Jw"></a>能观者便成身见。<a id="a-Jx"></a>身见故即有利钝十使乃至八十八等。<a id="a-Jy"></a>生死浩然如前说。<a id="a-Jz"></a>如是罪过。<a id="a-K0"></a>皆由空尘而起。<a id="a-K1"></a>障真失道岂会涅槃。<a id="a-K2"></a>是名外道观空。<a id="a-K3"></a>佛弟子观无生。<a id="a-K4"></a>若发空心空心生时即知是爱。<a id="a-K5"></a>何者。<a id="a-K6"></a>生名爱法。<a id="a-K7"></a>爱法即是无明。<a id="a-K8"></a>无明生我见等八十八使。<a id="a-K9"></a>一一皆具三假之惑。<a id="a-KA"></a>终不执谓是真无生。<a id="a-KB"></a>云何三假。<a id="a-KC"></a>良由上来有见三假被伏度入无见。<a id="a-KD"></a>无生法尘对意根。<a id="a-KE"></a>一念空心生。<a id="a-KF"></a>即因成假。<a id="a-KG"></a>以生心灭故无生心生。<a id="a-KH"></a>是相续假。<a id="a-KI"></a>豁尔无生待于有生。<a id="a-KJ"></a>是相待假。<a id="a-KK"></a>当推此无生心生。<a id="a-KL"></a>为意根生为法尘生。<a id="a-KM"></a>为合为离。<a id="a-KN"></a>若意根生者。<a id="a-KO"></a>为根生为识生。<a id="a-KP"></a>若根生。<a id="a-KQ"></a>为根中有识故生识。<a id="a-KR"></a>为无识故生识。<a id="a-KS"></a>若根有识。<a id="a-KT"></a>为是根为非根。<a id="a-KU"></a>识若是根。<a id="a-KV"></a>则无能所。<a id="a-KW"></a>根若无识。<a id="a-KX"></a>何能生识。<a id="a-KY"></a>若根有生识之性。<a id="a-KZ"></a>此性为有为无。<a id="a-Ka"></a>性若有者。<a id="a-Kb"></a>识性与识为一为异。<a id="a-Kc"></a>若一。<a id="a-Kd"></a>性即是识。<a id="a-Ke"></a>若异。<a id="a-Kf"></a>异何能生。<a id="a-Kg"></a>自生中检心不可得。<a id="a-Kh"></a>具如上说。<a id="a-Ki"></a>若由尘起无生心者。<a id="a-Kj"></a>尘为有心为无心。<a id="a-Kk"></a>若有心则无能所。<a id="a-Kl"></a>若无无不能生。<a id="a-Km"></a>又尘为一为异。<a id="a-Kn"></a>一则无能所。<a id="a-Ko"></a>异则不能生。<a id="a-Kp"></a>检他心不可得。<a id="a-Kq"></a>具如上说。<a id="a-Kr"></a>若根尘合有无生心生者。<a id="a-Ks"></a>此有二过。<a id="a-Kt"></a>如前说(云云)。<a id="a-Ku"></a>又离根离尘有无生心生者。<a id="a-Kv"></a>从因缘尚不可得。<a id="a-Kw"></a>何况无因如前。<a id="a-Kx"></a>当知无生之心。<a id="a-Ky"></a>不自不他不共不离。<a id="a-Kz"></a>无四性。<a id="a-L0"></a>无四性故名性空。<a id="a-L1"></a>性空即无心而言心者。<a id="a-L2"></a>但有名字。<a id="a-L3"></a>名字不在内外是名相空。<a id="a-L4"></a>乃至十八空如上说。<a id="a-L5"></a>是为从假入空见第一义。<a id="a-L6"></a>非但无见假破上惑下障一切皆除。<a id="a-L7"></a>得正智慧。<a id="a-L8"></a>若未去者。<a id="a-L9"></a>勤用止观善巧修习。<a id="a-LA"></a>信法回转成方便道。<a id="a-LB"></a>伏于苦集。<a id="a-LC"></a>所有阴界入等。<a id="a-LD"></a>八十八使皆悉被伏。<a id="a-LE"></a>以被伏故名善有漏也。<a id="a-LF"></a>勤修力故无见中假不复得起。<a id="a-LG"></a>度入有无假中如后破(云云)。<a id="a-LH"></a>次破亦有亦无见三假者。<a id="a-LI"></a>行人善用止观伏无见惑。<a id="a-LJ"></a>无假不起。<a id="a-LK"></a>或进一分定慧。<a id="a-LL"></a>豁发亦有亦无与心相应。<a id="a-LM"></a>即便谓言若无心者。<a id="a-LN"></a>谁知无生。<a id="a-LO"></a>无生是无。<a id="a-LP"></a>知即是有。<a id="a-LQ"></a>发此心时受是亦有亦无见。<a id="a-LR"></a>谓是事实坚着不可舍不知过患。<a id="a-LS"></a>如长爪自谓有道。<a id="a-LT"></a>实是苦集。<a id="a-LU"></a>不能识故。<a id="a-LV"></a>佛点示之即便得悟。<a id="a-LW"></a>发见之人亦复如是。<a id="a-LX"></a>迷此见毒不识正真。<a id="a-LY"></a>若闻指示执心飒解。<a id="a-LZ"></a>云何指示。<a id="a-La"></a>大品五受皆不受。<a id="a-Lb"></a>汝云何受是亦有亦无法尘。<a id="a-Lc"></a>岂非受阴。<a id="a-Ld"></a>缘此像貌行用此法了别此法。<a id="a-Le"></a>四阴宛然。<a id="a-Lf"></a>如此受想皆名污秽。<a id="a-Lg"></a>是见依色阴。<a id="a-Lh"></a>又意根受是亦有亦无法尘即是界。<a id="a-Li"></a>根尘相涉即是入。<a id="a-Lj"></a>是名苦也。<a id="a-Lk"></a>又我能行能受能知此法假名。<a id="a-Ll"></a>即起我见。<a id="a-Lm"></a>我见既生即有边见。<a id="a-Ln"></a>若拨因果是邪见。<a id="a-Lo"></a>计此为道是戒取。<a id="a-Lp"></a>计为涅槃是见取。<a id="a-Lq"></a>违嗔顺喜我解慢他。<a id="a-Lr"></a>不识苦集即痴。<a id="a-Ls"></a>后当大疑。<a id="a-Lt"></a>如是等十使。<a id="a-Lu"></a>历三界具八十八。<a id="a-Lv"></a>违于实道顺于生死。<a id="a-Lw"></a>悉于亦有亦无见心中生。<a id="a-Lx"></a>又此见心即备三假。<a id="a-Ly"></a>例前可知。<a id="a-Lz"></a>今破此见三假者。<a id="a-M0"></a>还用四句。<a id="a-M1"></a>一一例前可解。<a id="a-M2"></a>如是破已。<a id="a-M3"></a>三假四句阴入皆无实性。<a id="a-M4"></a>即是性空。<a id="a-M5"></a>但有名字。<a id="a-M6"></a>名字即空。<a id="a-M7"></a>是名相空。<a id="a-M8"></a>性相既空。<a id="a-M9"></a>乃至十八空如上说。<a id="a-MA"></a>即是入第一义正智现前。<a id="a-MB"></a>若不入者善用悉檀。<a id="a-MC"></a>信法回转巧修止观。<a id="a-MD"></a>伏于诸见。<a id="a-ME"></a>令成方便善有漏法。<a id="a-MF"></a>亦有亦无见虽伏不起。<a id="a-MG"></a>仍度入非有非无见中。<a id="a-MH"></a>如后破。<a id="a-MI"></a>次破非有非无见者。<a id="a-MJ"></a>上勤用方便伏有无见。<a id="a-MK"></a>豁然更发离有无心。<a id="a-ML"></a>所以者何。<a id="a-MM"></a>心若定有不可令无。<a id="a-MN"></a>心若定无不可令有。<a id="a-MO"></a>云何乃谓亦有亦无。<a id="a-MP"></a>若不定有则非有。<a id="a-MQ"></a>若不定无则非无。<a id="a-MR"></a>非有者非生也。<a id="a-MS"></a>非无者非灭也。<a id="a-MT"></a>出于有无之表是名中道。<a id="a-MU"></a>与中论同。<a id="a-MV"></a>何以故。<a id="a-MW"></a>前有见是因缘生法。<a id="a-MX"></a>无见是即空。<a id="a-MY"></a>亦有亦无是即假。<a id="a-MZ"></a>今是即中。<a id="a-Ma"></a>坚着此心计以为实。<a id="a-Mb"></a>是人能起无量过患。<a id="a-Mc"></a>何以故。<a id="a-Md"></a>汝谓此心为实者。<a id="a-Me"></a>乃以虚语为实语。<a id="a-Mf"></a>生语见故。<a id="a-Mg"></a>故非真实。<a id="a-Mh"></a>若真实者此心应是常乐我净。<a id="a-Mi"></a>此心生灭故非常。<a id="a-Mj"></a>受此心故非乐。<a id="a-Mk"></a>不自在故非我。<a id="a-Ml"></a>污秽故非净。<a id="a-Mm"></a>我心生故是身见。<a id="a-Mn"></a>身见有无未免非有非无。<a id="a-Mo"></a>如屈步虫。<a id="a-Mp"></a>是名边见。<a id="a-Mq"></a>谓非有非无见以为中道通诸生死。<a id="a-Mr"></a>是愚痴论。<a id="a-Ms"></a>非道非字谓是道字。<a id="a-Mt"></a>是名戒取。<a id="a-Mu"></a>谓非有非无心为涅槃。<a id="a-Mv"></a>具阴界入利钝等使。<a id="a-Mw"></a>是名见取。<a id="a-Mx"></a>谓非有非无以为正法。<a id="a-My"></a>乃破一切世间因果故名非有。<a id="a-Mz"></a>破一切出世间因果故名非无。<a id="a-N0"></a>破正见威仪尚不当世间道理。<a id="a-N1"></a>云何能当出世道理。<a id="a-N2"></a>宁起我见如须弥山。<a id="a-N3"></a>不恶取空不正为正。<a id="a-N4"></a>是名邪见。<a id="a-N5"></a>若顺叹则爱。<a id="a-N6"></a>违毁则嗔。<a id="a-N7"></a>不识此心毒草药王则痴。<a id="a-N8"></a>自擅陵他则慢。<a id="a-N9"></a>后当大疑。<a id="a-NA"></a>略过有十。<a id="a-NB"></a>广不可尽。<a id="a-NC"></a>如是等过皆从非有非无见心中出。<a id="a-ND"></a>又一一过悉具三假。<a id="a-NE"></a>如前(云云)。<a id="a-NF"></a>若破此见假。<a id="a-NG"></a>还用前四句止观。<a id="a-NH"></a>逐而破之。<a id="a-NI"></a>如前(云云)。<a id="a-NJ"></a>复次点出诸见五阴者。<a id="a-NK"></a>是示其苦。<a id="a-NL"></a>点出十使者。<a id="a-NM"></a>是示其集。<a id="a-NN"></a>用止观破者。<a id="a-NO"></a>是示其道。<a id="a-NP"></a>诸见若伏若无。<a id="a-NQ"></a>是示其灭。<a id="a-NR"></a>夫一切外道邪解。<a id="a-NS"></a>佛法僻计。<a id="a-NT"></a>无量过患。<a id="a-NU"></a>皆用四谛破之。<a id="a-NV"></a>无不革凡成圣。<a id="a-NW"></a>如来初说阿含四谛之力。<a id="a-NX"></a>尚能如此。<a id="a-NY"></a>何况大乘三种四谛。<a id="a-NZ"></a>何所不破耶。<a id="a-Na"></a>若非有非无见破者。<a id="a-Nb"></a>一切诸惑亦悉断坏。<a id="a-Nc"></a>发正智慧。<a id="a-Nd"></a>是名从假入空见第一义。<a id="a-Ne"></a>若不入者。<a id="a-Nf"></a>当用止观信法回转。<a id="a-Ng"></a>善巧四随方便修习。<a id="a-Nh"></a>伏诸见惑执心即薄。<a id="a-Ni"></a>住方便道成善有漏法。<a id="a-Nj"></a>此见不起度入无言说中。<a id="a-Nk"></a>如后破(云云)。<a id="a-Nl"></a>所以节节说见过者。<a id="a-Nm"></a>殷勤行人。<a id="a-Nn"></a>令于观心善识毒草明解药王。<a id="a-No"></a>若得此意。<a id="a-Np"></a>终不谬计也。<a id="a-Nq"></a>章节虽烦番番不杂。<a id="a-Nr"></a>能了此者可与论道。<a id="a-Ns"></a>兀然如盲若为识乳。<a id="a-Nt"></a>次破无言说见假者。<a id="a-Nu"></a>若能如上破者。<a id="a-Nv"></a>或进发定慧豁然明静。<a id="a-Nw"></a>复起异解。<a id="a-Nx"></a>谓适有此有即有生死。<a id="a-Ny"></a>四句皆假虚妄不实。<a id="a-Nz"></a>理在言外绝于四句。<a id="a-O0"></a>乃是无生。<a id="a-O1"></a>谓出四句实不出也。<a id="a-O2"></a>略有三种四句外。<a id="a-O3"></a>一单。<a id="a-O4"></a>二复。<a id="a-O5"></a>三具足。<a id="a-O6"></a>若谓理在言外者。<a id="a-O7"></a>乃是出单四句外。<a id="a-O8"></a>不出复见第二句。<a id="a-O9"></a>亦不出具足见初句。<a id="a-OA"></a>故知见网蒙密难可得出。<a id="a-OB"></a>法华云。<a id="a-OC"></a>魑魅魍魉处处皆有。<a id="a-OD"></a>复具诸见一一皆有三假苦集。<a id="a-OE"></a>破假之观皆如上说。<a id="a-OF"></a>若人能于诸见修习道品。<a id="a-OG"></a>皆应节节得悟。<a id="a-OH"></a>从假入空见第一义。<a id="a-OI"></a>若未得入者。<a id="a-OJ"></a>单复具足一切诸见悉皆被伏。<a id="a-OK"></a>成善有漏五阴。<a id="a-OL"></a>见不得起或进发禅解。<a id="a-OM"></a>又复言出单复具足四句之外。<a id="a-ON"></a>言语道断心行处灭。<a id="a-OO"></a>泯然清净。<a id="a-OP"></a>即是无生绝言之道。<a id="a-OQ"></a>如此计者还是不可说绝言之见。<a id="a-OR"></a>何关正道。<a id="a-OS"></a>徒谓绝言言终不绝。<a id="a-OT"></a>何以故。<a id="a-OU"></a>待不绝而论绝。<a id="a-OV"></a>绝还是待。<a id="a-OW"></a>待对得起不应言绝。<a id="a-OX"></a>如避虚空岂有免理。<a id="a-OY"></a>又竖破不绝者。<a id="a-OZ"></a>心不绝故。<a id="a-Oa"></a>无言见具起一切生死因果。<a id="a-Ob"></a>云何称绝。<a id="a-Oc"></a>上来节节皆有横竖两破。<a id="a-Od"></a>于一有见是横破。<a id="a-Oe"></a>重累四见是竖破。<a id="a-Of"></a>因戒假是横破。<a id="a-Og"></a>相续假是竖破。<a id="a-Oh"></a>相待假是亦横亦竖破。<a id="a-Oi"></a>总破是非横非竖破。<a id="a-Oj"></a>大途秖是横破。<a id="a-Ok"></a>今当竖破。<a id="a-Ol"></a>汝执心是有。<a id="a-Om"></a>有即是生。<a id="a-On"></a>汝是何等生。<a id="a-Oo"></a>为是五停总别念处暖顶忍世第一生。<a id="a-Op"></a>为是苦忍真明生。<a id="a-Oq"></a>为是重虑思惟生。<a id="a-Or"></a>为是干慧似道生。<a id="a-Os"></a>为是八人见谛生。<a id="a-Ot"></a>为是神通游戏誓扶习气生。<a id="a-Ou"></a>为是三贤伏道似解生。<a id="a-Ov"></a>为是十圣真解生。<a id="a-Ow"></a>为是铁轮似道生。<a id="a-Ox"></a>为是铜轮真道生。<a id="a-Oy"></a>为是遍法界自在生。<a id="a-Oz"></a>用此诸生勘汝执心。<a id="a-P0"></a>全无气分。<a id="a-P1"></a>而言非见孰是见乎。<a id="a-P2"></a>若计心是无生无即不生。<a id="a-P3"></a>汝是何等不生。<a id="a-P4"></a>为是见不生。<a id="a-P5"></a>为是思不生。<a id="a-P6"></a>为习气不生。<a id="a-P7"></a>为尘沙不生。<a id="a-P8"></a>为无明不生。<a id="a-P9"></a>为业不生。<a id="a-PA"></a>为报不生。<a id="a-PB"></a>为行不生。<a id="a-PC"></a>为理不生。<a id="a-PD"></a>世人云。<a id="a-PE"></a>不生不生即是佛。<a id="a-PF"></a>秖道是法佛。<a id="a-PG"></a>今释此语即是三佛。<a id="a-PH"></a>理不生即法佛。<a id="a-PI"></a>无明不生即报佛。<a id="a-PJ"></a>尘沙见思不生即应佛。<a id="a-PK"></a>又无明不生即法佛。<a id="a-PL"></a>见思不生即报佛。<a id="a-PM"></a>尘沙不生即应佛。<a id="a-PN"></a>又业行位不生即应佛。<a id="a-PO"></a>智业不生即报佛。<a id="a-PP"></a>理不生即法佛。<a id="a-PQ"></a>又应佛从缘因生。<a id="a-PR"></a>报佛从了因生。<a id="a-PS"></a>法佛从正因生。<a id="a-PT"></a>三佛生即无生。<a id="a-PU"></a>无生即三佛生。<a id="a-PV"></a>若闻阿字门即解一切义。<a id="a-PW"></a>云何秖作一解耶。<a id="a-PX"></a>利[钁-(目*目)+賏]斲地彻至金刚。<a id="a-PY"></a>闻一不生遍解法界不生。<a id="a-PZ"></a>将诸不生勘汝执心。<a id="a-Pa"></a>了无一分非见是何。<a id="a-Pb"></a>有人难中论云。<a id="a-Pc"></a>不生不灭未会深理。<a id="a-Pd"></a>何者。<a id="a-Pe"></a>烦恼是生法。<a id="a-Pf"></a>三相迁谢是灭法。<a id="a-Pg"></a>秖不此生灭故言不生不灭。<a id="a-Ph"></a>但是入空不见中意。<a id="a-Pi"></a>中论师解云。<a id="a-Pj"></a>不生不灭者。<a id="a-Pk"></a>不不生不不灭以显中道。<a id="a-Pl"></a>此解扶中而伤文失义。<a id="a-Pm"></a>何者。<a id="a-Pn"></a>龙树之意兼通含别故言不生不灭。<a id="a-Po"></a>不生者不二十五有之生。<a id="a-Pp"></a>不三相迁灭之灭。<a id="a-Pq"></a>能破二十种身见。<a id="a-Pr"></a>成须陀洹乃至无学。<a id="a-Ps"></a>岂非兼申通意亦兼三藏意。<a id="a-Pt"></a>若生若灭皆属于生。<a id="a-Pu"></a>涅槃但空唯属寂灭。<a id="a-Pv"></a>不此之生不此之灭。<a id="a-Pw"></a>双遮二边。<a id="a-Px"></a>岂非含别之意。<a id="a-Py"></a>若生灭是因缘所生法。<a id="a-Pz"></a>即空即假即中。<a id="a-Q0"></a>即空故不生。<a id="a-Q1"></a>即假故不灭。<a id="a-Q2"></a>不生不灭即是中道。<a id="a-Q3"></a>按文解释兼二含别显中。<a id="a-Q4"></a>四义宛然。<a id="a-Q5"></a>龙树之巧以不生不灭一句。<a id="a-Q6"></a>广摄诸法。<a id="a-Q7"></a>乃会摩诃衍耳。<a id="a-Q8"></a>若开唇动舌重吃凤兮之声。<a id="a-Q9"></a>抽笔染毫加于点淰之字。<a id="a-QA"></a>秖得一意全失三门。<a id="a-QB"></a>悬疣附赘。<a id="a-QC"></a>虽欲补助还成漏失。<a id="a-QD"></a>今解不生一句。<a id="a-QE"></a>何啻含于四义。<a id="a-QF"></a>且略出十不生不不生意也。<a id="a-QG"></a>一者一切法可破可坏。<a id="a-QH"></a>一切语可转。<a id="a-QI"></a>非有非无。<a id="a-QJ"></a>绝言离句无一法入心。<a id="a-QK"></a>是一不生。<a id="a-QL"></a>不生亦不生。<a id="a-QM"></a>故名不不生。<a id="a-QN"></a>虽情谓不生而实是生。<a id="a-QO"></a>如非想谓言无想而成就细想。<a id="a-QP"></a>此乃邪见外道之不不生也。<a id="a-QQ"></a>二者犊子道人计我在第五不可说藏中。<a id="a-QR"></a>此是一不生。<a id="a-QS"></a>不生亦不生故名不不生。<a id="a-QT"></a>若三藏二乘断三界见思。<a id="a-QU"></a>一不不见。<a id="a-QV"></a>一不不思。<a id="a-QW"></a>故名不不生。<a id="a-QX"></a>而习气犹生。<a id="a-QY"></a>若三藏佛正习俱尽名不不生。<a id="a-QZ"></a>一不不正一不不习。<a id="a-Qa"></a>故言不不生。<a id="a-Qb"></a>此析法不不生。<a id="a-Qc"></a>若通教体见本不生。<a id="a-Qd"></a>体思本不生。<a id="a-Qe"></a>故言不不生。<a id="a-Qf"></a>思益云。<a id="a-Qg"></a>我于无生无作而得作证。<a id="a-Qh"></a>二乘虽体不见思而习气犹生。<a id="a-Qi"></a>通教佛坐道场正习俱尽。<a id="a-Qj"></a>亦是不不生。<a id="a-Qk"></a>此乃分段不不生耳。<a id="a-Ql"></a>若别教人断通别惑。<a id="a-Qm"></a>一不不通一不不别。<a id="a-Qn"></a>名不不生。<a id="a-Qo"></a>此一品一分二品二分不不生耳。<a id="a-Qp"></a>上分犹生。<a id="a-Qq"></a>若别教佛上分尽名不不生。<a id="a-Qr"></a>此犹是方便权说不不生。<a id="a-Qs"></a>若圆人一不不通一不不别。<a id="a-Qt"></a>名不不生。<a id="a-Qu"></a>犹居因地犹有上地行智报等生在。<a id="a-Qv"></a>若妙觉智满其智更不生。<a id="a-Qw"></a>无明究竟尽。<a id="a-Qx"></a>惑更不生。<a id="a-Qy"></a>行智报等毕竟不不生。<a id="a-Qz"></a>又真理极故一不不生。<a id="a-R0"></a>圆理极故一不不生。<a id="a-R1"></a>又理本本不生。<a id="a-R2"></a>今亦不不生。<a id="a-R3"></a>若作单不生语摄法亦尽。<a id="a-R4"></a>如前说。<a id="a-R5"></a>若作不不生语摄法亦尽。<a id="a-R6"></a>汝作不生齐何处不生。<a id="a-R7"></a>汝作不不生。<a id="a-R8"></a>复齐何处不不生。<a id="a-R9"></a>他尚不识外道不不生。<a id="a-RA"></a>况识最后不不生。<a id="a-RB"></a>那得不惬是见。<a id="a-RC"></a>当苦破之。<a id="a-RD"></a>竖破亦有亦无见非有非无见。<a id="a-RE"></a>如上菩提心中释名绝待中示其相也。<a id="a-RF"></a>若谓心亦生亦不生者。<a id="a-RG"></a>为是何等亦生亦不生。<a id="a-RH"></a>为是见不生而真生。<a id="a-RI"></a>为是思不生而真生。<a id="a-RJ"></a>为是习不生而真生。<a id="a-RK"></a>为是尘沙不生通用生。<a id="a-RL"></a>为是无明不生中道生。<a id="a-RM"></a>为是内业不生外业生。<a id="a-RN"></a>为是内报不生外报生。<a id="a-RO"></a>为是小行不生大行生。<a id="a-RP"></a>为是偏理不生圆理生。<a id="a-RQ"></a>而言亦生亦不生。<a id="a-RR"></a>若非如此等亦生亦不生。<a id="a-RS"></a>非见何谓。<a id="a-RT"></a>若言心非生非不生者。<a id="a-RU"></a>为是何等非生非不生。<a id="a-RV"></a>为是析断常非生非不生为体断常非生非不生。<a id="a-RW"></a>为是八地道观双流非生非不生。<a id="a-RX"></a>为是初地破生死得涅槃非生非不生。<a id="a-RY"></a>为是十地后果非生非不生。<a id="a-RZ"></a>为是初住双遮二边非生非不生。<a id="a-Ra"></a>为是十行增进中道非生非不生。<a id="a-Rb"></a>为是十回向非生非不生。<a id="a-Rc"></a>为是十地非生非不生。<a id="a-Rd"></a>为是妙觉极地非生非不生。<a id="a-Re"></a>既非此等非生非不生非见是何。<a id="a-Rf"></a>若绝言者。<a id="a-Rg"></a>绝言甚多是何等绝言。<a id="a-Rh"></a>单四句外亦称绝言。<a id="a-Ri"></a>复外具外亦称绝言。<a id="a-Rj"></a>如婆罗门受哑法者。<a id="a-Rk"></a>亦是绝言。<a id="a-Rl"></a>又长爪一切法不受。<a id="a-Rm"></a>亦是绝言。<a id="a-Rn"></a>犊子云。<a id="a-Ro"></a>世谛有我我在不可说藏中。<a id="a-Rp"></a>不可说亦是绝言。<a id="a-Rq"></a>三藏入实证真亦不可说。<a id="a-Rr"></a>故身子云。<a id="a-Rs"></a>吾闻解脱之中无有言说。<a id="a-Rt"></a>三藏解脱凡有四门入实。<a id="a-Ru"></a>即有四种不可说。<a id="a-Rv"></a>通教三乘人同以无言说道断烦恼。<a id="a-Rw"></a>亦有四门不可说。<a id="a-Rx"></a>别教人观常住理无言无说。<a id="a-Ry"></a>亦有四门不可说。<a id="a-Rz"></a>圆教不可宣示。<a id="a-S0"></a>净名杜口文殊印之。<a id="a-S1"></a>此亦有四门不可说。<a id="a-S2"></a>不可说众多。<a id="a-S3"></a>汝所计不可说。<a id="a-S4"></a>为是何等。<a id="a-S5"></a>汝尚不及犊子不可说。<a id="a-S6"></a>何况三藏四不可说。<a id="a-S7"></a>何以故。<a id="a-S8"></a>犊子谓不可说为世谛。<a id="a-S9"></a>不计为涅槃。<a id="a-SA"></a>汝计为实故知不及犊子。<a id="a-SB"></a>犊子尚是见汝宁非见。<a id="a-SC"></a>为此见故广起烦恼浩然。<a id="a-SD"></a>如前说。<a id="a-SE"></a>更重破绝言者。<a id="a-SF"></a>汝谓绝言在四句外。<a id="a-SG"></a>今明十种四句。<a id="a-SH"></a>汝之绝言在何等四句外。<a id="a-SI"></a>十种者。<a id="a-SJ"></a>一往四句。<a id="a-SK"></a>无穷四句。<a id="a-SL"></a>结位四句。<a id="a-SM"></a>襵牒四句。<a id="a-SN"></a>得悟四句。<a id="a-SO"></a>摄属四句。<a id="a-SP"></a>权实四句。<a id="a-SQ"></a>开显四句。<a id="a-SR"></a>失意四句。<a id="a-SS"></a>得意四句。<a id="a-ST"></a>一往四句者。<a id="a-SU"></a>凡圣通途皆论四句。<a id="a-SV"></a>此意可知。<a id="a-SW"></a>无穷四句者。<a id="a-SX"></a>四四澜漫无赀。<a id="a-SY"></a>如四十八番中示其相(云云)。<a id="a-SZ"></a>结位四句者。<a id="a-Sa"></a>分齐四句克定是非。<a id="a-Sb"></a>如单复具足等住着不亡。<a id="a-Sc"></a>即凡夫四句。<a id="a-Sd"></a>若无句义为句义。<a id="a-Se"></a>是圣人四句。<a id="a-Sf"></a>襵牒四句者。<a id="a-Sg"></a>结凡夫四句牒为有句。<a id="a-Sh"></a>牒二乘为无句。<a id="a-Si"></a>牒菩萨为亦有亦无句。<a id="a-Sj"></a>牒佛为非有非无句。<a id="a-Sk"></a>得悟四句者。<a id="a-Sl"></a>随句入处即成悟入之门。<a id="a-Sm"></a>四句即成四门。<a id="a-Sn"></a>摄属四句者。<a id="a-So"></a>随诸句门悟入何法。<a id="a-Sp"></a>以法分之属诸法门也。<a id="a-Sq"></a>权实四句者。<a id="a-Sr"></a>诸法四句之门。<a id="a-Ss"></a>三四为权一四为实也。<a id="a-St"></a>开显四句者。<a id="a-Su"></a>开一切四句皆入一实四句。<a id="a-Sv"></a>若入实四句皆不可说也。<a id="a-Sw"></a>佛教四句齐此。<a id="a-Sx"></a>失意四句者。<a id="a-Sy"></a>执佛四句而起诤竞。<a id="a-Sz"></a>过同凡夫也。<a id="a-T0"></a>得意四句者。<a id="a-T1"></a>菩萨见失意之过。<a id="a-T2"></a>作小大论申佛两四句。<a id="a-T3"></a>破执遣迷则有得意四句。<a id="a-T4"></a>作论之功息矣。<a id="a-T5"></a>若不惬是绝言见者。<a id="a-T6"></a>前诸四句。<a id="a-T7"></a>汝出何等四句外。<a id="a-T8"></a>而谓理在言外耶。<a id="a-T9"></a>前横破四句。<a id="a-TA"></a>今竖破四句之言外也。<a id="a-TB"></a>今世多有恶魔比丘。<a id="a-TC"></a>退戒还家惧畏驱策。<a id="a-TD"></a>更越济道士。<a id="a-TE"></a>复邀名利夸谈庄老。<a id="a-TF"></a>以佛法义偷安邪典。<a id="a-TG"></a>押高就下推尊入卑。<a id="a-TH"></a>概令平等。<a id="a-TI"></a>以道可道非常道。<a id="a-TJ"></a>名可名非常名。<a id="a-TK"></a>均齐佛法不可说示。<a id="a-TL"></a>如虫食木偶得成字。<a id="a-TM"></a>检校道理邪正悬绝。<a id="a-TN"></a>愚者所信智者所蚩。<a id="a-TO"></a>何者。<a id="a-TP"></a>如前所说诸生诸不生诸四句诸不可说。<a id="a-TQ"></a>汝尚非单四句外不可说。<a id="a-TR"></a>何况复外。<a id="a-TS"></a>何况具足外。<a id="a-TT"></a>何况犊子耶。<a id="a-TU"></a>尚非犊子。<a id="a-TV"></a>何况三藏通别圆耶。<a id="a-TW"></a>诸法理本往望常名常道。<a id="a-TX"></a>云何得齐。<a id="a-TY"></a>教相往望已不得齐。<a id="a-TZ"></a>况以苦集往检过患彰露。<a id="a-Ta"></a>云何得齐。<a id="a-Tb"></a>况将道品往望。<a id="a-Tc"></a>云何得齐正法之要。<a id="a-Td"></a>本既不齐迹亦不齐。<a id="a-Te"></a>佛迹世世是正天竺金轮刹利。<a id="a-Tf"></a>庄老是真丹边地小国柱下书史。<a id="a-Tg"></a>宋国漆园吏。<a id="a-Th"></a>此云何齐。<a id="a-Ti"></a>佛以三十二相八十种好。<a id="a-Tj"></a>缠络其身。<a id="a-Tk"></a>庄老身如凡流。<a id="a-Tl"></a>凡流之形痤小丑篾。<a id="a-Tm"></a>经云。<a id="a-Tn"></a>阎浮提人形状如鬼。<a id="a-To"></a>云何齐佛。<a id="a-Tp"></a>佛说法时放光动地。<a id="a-Tq"></a>天人毕会叉手听法。<a id="a-Tr"></a>适机而说。<a id="a-Ts"></a>梵响如流辩不可尽。<a id="a-Tt"></a>当于语下言不虚发闻皆得道。<a id="a-Tu"></a>老在周朝主上不知群下不识。<a id="a-Tv"></a>不敢出一言谏诤。<a id="a-Tw"></a>不能化得一人。<a id="a-Tx"></a>乘坏板车出关西。<a id="a-Ty"></a>窃说尹喜有何公灼。<a id="a-Tz"></a>又漆园染毫题简句治改足。<a id="a-U0"></a>轧轧若抽。<a id="a-U1"></a>造内外篇以规显达。<a id="a-U2"></a>谁共同闻复谁得道。<a id="a-U3"></a>云何得齐。<a id="a-U4"></a>如是不齐其义无量。<a id="a-U5"></a>倦不能说。<a id="a-U6"></a>云何以邪而干于正。<a id="a-U7"></a>复次如来行时。<a id="a-U8"></a>帝释在右梵王在左。<a id="a-U9"></a>金刚前导四部后从飞空而行。<a id="a-UA"></a>老自御薄板青牛车。<a id="a-UB"></a>向关西作田。<a id="a-UC"></a>庄为他所使看守漆树。<a id="a-UD"></a>如此举动复云何齐。<a id="a-UE"></a>如来定为转轮圣帝。<a id="a-UF"></a>四海颙颙待神宝至。<a id="a-UG"></a>忽此荣位出家得佛。<a id="a-UH"></a>老仕关东吝小吏之职。<a id="a-UI"></a>垦农关西惜数亩之田。<a id="a-UJ"></a>公私匆遽不能弃此。<a id="a-UK"></a>云何言齐。<a id="a-UL"></a>盲人无眼信汝所说。<a id="a-UM"></a>有智慧者愍而怪之。<a id="a-UN"></a>是故当知汝不可说。<a id="a-UO"></a>是绝言之见。<a id="a-UP"></a>三假具足苦集成就。<a id="a-UQ"></a>生死宛然。<a id="a-UR"></a>抱炬自烧甚可伤痛。<a id="a-US"></a>若破此见如前所说(云云)。<a id="a-UT"></a>复次外人或时用道可道非常道为绝言。<a id="a-UU"></a>破中论不生不灭。<a id="a-UV"></a>云是第四句。<a id="a-UW"></a>绝言出过四句。<a id="a-UX"></a>一往闻语谓言出过。<a id="a-UY"></a>理则不然。<a id="a-UZ"></a>言不生者见心不生。<a id="a-Ua"></a>既不生即不灭。<a id="a-Ub"></a>故言不生不灭。<a id="a-Uc"></a>绝言见心生一切爱见疑慢。<a id="a-Ud"></a>云何以生灭破他不生不灭。<a id="a-Ue"></a>愚痴戏论不应如此。<a id="a-Uf"></a>又问。<a id="a-Ug"></a>起不生不灭见。<a id="a-Uh"></a>此复云何。<a id="a-Ui"></a>答。<a id="a-Uj"></a>应有六句。<a id="a-Uk"></a>绝言破不生不灭。<a id="a-Ul"></a>不生不灭破绝言。<a id="a-Um"></a>绝言修不生不灭。<a id="a-Un"></a>不生不灭修绝言。<a id="a-Uo"></a>绝言即不生不灭。<a id="a-Up"></a>不生不灭即绝言(云云)。<a id="a-Uq"></a>一切凡夫未阶圣道。<a id="a-Ur"></a>介尔起计悉皆是见。<a id="a-Us"></a>以有见故三假苦集烦恼随从。<a id="a-Ut"></a>鱼王贝母众使具足。<a id="a-Uu"></a>结业芜蔓生死浩然。<a id="a-Uv"></a>一人经历尚无边畔。<a id="a-Uw"></a>何况多人。<a id="a-Ux"></a>当知见惑大可怖畏。<a id="a-Uy"></a>勤用止观而摧伏之。<a id="a-Uz"></a>若起单见。<a id="a-V0"></a>用止观四句逐体破之若避单入复避复入具。<a id="a-V1"></a>避具入绝言。<a id="a-V2"></a>无趣薳起。<a id="a-V3"></a>止观逐之。<a id="a-V4"></a>无远不届。<a id="a-V5"></a>常寂常照治之不休。<a id="a-V6"></a>如金刚刀所拟皆断。<a id="a-V7"></a>取悟为期。<a id="a-V8"></a>能如是观虽不发真。<a id="a-V9"></a>诸见被伏成方便五阴。<a id="a-VA"></a>若得入空众见消尽。<a id="a-VB"></a>故初果所破如竭四十里水。<a id="a-VC"></a>功夫甚大。<a id="a-VD"></a>恐闻者生疑。<a id="a-VE"></a>略断三结。<a id="a-VF"></a>余残不尽如一渧水。<a id="a-VG"></a>思虽未尽见已无余。<a id="a-VH"></a>从多为言亦得明破法遍也。<a id="a-VI"></a>问。<a id="a-VJ"></a>从假入空破无量见。<a id="a-VK"></a>下二观复何所破。<a id="a-VL"></a>答。<a id="a-VM"></a>入空之观破见及思。<a id="a-VN"></a>束而言之秖是破有。<a id="a-VO"></a>次观所破秖是破无。<a id="a-VP"></a>中观所破双非二边正显中道。<a id="a-VQ"></a>故释论云。<a id="a-VR"></a>有无二见灭无余。<a id="a-VS"></a>稽首佛所尊重法。<a id="a-VT"></a>故知诸见纵横尚不为第二观所破。<a id="a-VU"></a>云何谬谓为真法耶。<a id="a-VV"></a>问。<a id="a-VW"></a>束生死为有。<a id="a-VX"></a>束二乘为无。<a id="a-VY"></a>有见纵横无量。<a id="a-VZ"></a>无亦应然。<a id="a-Va"></a>答。<a id="a-Vb"></a>凡夫妄计触处生着。<a id="a-Vc"></a>是故有多。<a id="a-Vd"></a>二乘已断见思无复横计。<a id="a-Ve"></a>唯证于空。<a id="a-Vf"></a>大乘破之。<a id="a-Vg"></a>名为空见耳。<a id="a-Vh"></a>二料简得失者。<a id="a-Vi"></a>问。<a id="a-Vj"></a>如此止观随逐诸见有何得失。<a id="a-Vk"></a>答。<a id="a-Vl"></a>当四句料简。<a id="a-Vm"></a>一故惑不除新惑又生。<a id="a-Vn"></a>二故惑除新惑又生。<a id="a-Vo"></a>三故惑不除新惑不生。<a id="a-Vp"></a>四故惑除新惑不生。<a id="a-Vq"></a>一譬如服药故病不差药更成病。<a id="a-Vr"></a>二所治病差而药作病。<a id="a-Vs"></a>三病虽不差药不成妨。<a id="a-Vt"></a>四故病既差药亦随歇。<a id="a-Vu"></a>前二种是外道得失相。<a id="a-Vv"></a>后二种是佛弟子得失相。<a id="a-Vw"></a>所以者何。<a id="a-Vx"></a>本用止观治生死惑。<a id="a-Vy"></a>而贪欲之心都不休息。<a id="a-Vz"></a>因此止观。<a id="a-W0"></a>更发诸见破因破果无所不为。<a id="a-W1"></a>是则故惑不除而新惑更起也。<a id="a-W2"></a>二修止观时贪求衣食。<a id="a-W3"></a>诸钝烦恼息而不起。<a id="a-W4"></a>忍耐寒苦刀割香涂不生憎爱。<a id="a-W5"></a>财物得失其心平等。<a id="a-W6"></a>而执见之心甚可怖畏。<a id="a-W7"></a>如渴马护水唐突破坏。<a id="a-W8"></a>拨无因果。<a id="a-W9"></a>是则故惑去而新惑生。<a id="a-WA"></a>此两属外道。<a id="a-WB"></a>爱处生爱嗔处生嗔。<a id="a-WC"></a>若学止观堕如此者。<a id="a-WD"></a>同彼外道也。<a id="a-WE"></a>三佛弟子修此止观为方便道。<a id="a-WF"></a>深识见爱无明因缘。<a id="a-WG"></a>介尔心起即知三假。<a id="a-WH"></a>止观随逐破性破相。<a id="a-WI"></a>虽复贪嗔尚在而见着已虚。<a id="a-WJ"></a>六十二等被伏不起。<a id="a-WK"></a>是名故惑不除而新惑不生。<a id="a-WL"></a>是为方便道中人也。<a id="a-WM"></a>四若能如此三假四观逐念检责。<a id="a-WN"></a>体达虚妄性相俱空。<a id="a-WO"></a>豁然发真即得见理。<a id="a-WP"></a>非唯故病永除新病不发。<a id="a-WQ"></a>是为入见谛道成圣人(云云)。<a id="a-WR"></a>三明破见位者。<a id="a-WS"></a>若修此方法明识四谛。<a id="a-WT"></a>巧用观慧诸见被伏者。<a id="a-WU"></a>依三藏法是总别念处。<a id="a-WV"></a>正伏四倒四倒不生暖即得发。<a id="a-WW"></a>成方便等位。<a id="a-WX"></a>进破诸见发真成圣。<a id="a-WY"></a>即初果位也。<a id="a-WZ"></a>若依通教伏见之位。<a id="a-Wa"></a>是干慧地。<a id="a-Wb"></a>若得理水沾心即成性地。<a id="a-Wc"></a>若进破见者。<a id="a-Wd"></a>即是八人见地位也若依别教伏见者。<a id="a-We"></a>是铁轮十信位。<a id="a-Wf"></a>破见是铜轮十住位。<a id="a-Wg"></a>若依圆教伏见是五品弟子位。<a id="a-Wh"></a>破见是六根清净位。<a id="a-Wi"></a>断伏名同观智大异。<a id="a-Wj"></a>三藏观思议真析法观智伏断。<a id="a-Wk"></a>通教观思议真体法观智伏断。<a id="a-Wl"></a>别教虽知中道次第观智伏断。<a id="a-Wm"></a>圆教即中一心观智伏断。<a id="a-Wn"></a>不可闻名仍混其义。<a id="a-Wo"></a>问。<a id="a-Wp"></a>若伏见假入贤位者。<a id="a-Wq"></a>故惑虽未差新惑不应生。<a id="a-Wr"></a>那得修止观时有诸见境发。<a id="a-Ws"></a>答。<a id="a-Wt"></a>此发宿习。<a id="a-Wu"></a>宿习之见还是故惑。<a id="a-Wv"></a>如人服药药击宿病。<a id="a-Ww"></a>宿病既动须臾自差。<a id="a-Wx"></a>非是药为新病也。<a id="a-Wy"></a>问。<a id="a-Wz"></a>何不直明别圆入空破假位。<a id="a-X0"></a>而明三藏通教等入空位为。<a id="a-X1"></a>答。<a id="a-X2"></a>上明修发不修发十境交互等。<a id="a-X3"></a>欲示行人浅深法故。<a id="a-X4"></a>叙诸位耳。<a id="a-X5"></a>又欲明半满之位令行者识之耳。<a id="a-X6"></a>又半字入空法。<a id="a-X7"></a>悉是别圆助道方便。<a id="a-X8"></a>又多仆从而侍卫之。<a id="a-X9"></a>即其义也。<a id="a-XA"></a>又岂离方便而别有真实。<a id="a-XB"></a>即此半字而是满字。<a id="a-XC"></a>故云。<a id="a-XD"></a>二乘若智若断。<a id="a-XE"></a>即是菩萨无生法忍也。<a id="a-XF"></a>体假入空结成止观义者。<a id="a-XG"></a>诸见轮息一受不退。<a id="a-XH"></a>永寂然名为止。<a id="a-XI"></a>达见无性性空相空。<a id="a-XJ"></a>名为观。<a id="a-XK"></a>见真谛理名为不生。<a id="a-XL"></a>理既不生理亦不灭。<a id="a-XM"></a>是为不生不灭名无生忍。<a id="a-XN"></a>又见惑不生名因不生。<a id="a-XO"></a>不受三恶报生。<a id="a-XP"></a>名果不生。<a id="a-XQ"></a>因果不生亦复不灭。<a id="a-XR"></a>不生不灭名无生忍。<a id="a-XS"></a>是为无生门通于止观。<a id="a-XT"></a>亦是止观成无生门。<a id="a-XU"></a>从假入空破见惑遍竟。</p>
 </body>
</html>