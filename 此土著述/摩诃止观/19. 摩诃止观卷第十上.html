<!doctype html>
<html id="z3IBWa31NT" data-ver="749">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第十上</h1>
  <p id="a2">第七观诸见境者。<a id="a-3"></a>非一曰诸。<a id="a-4"></a>邪解称见。<a id="a-5"></a>又解知是见义。<a id="a-6"></a>推理不当而偏见分明作决定解。<a id="a-7"></a>名之为见。<a id="a-8"></a>夫听学人诵得名相齐文作解。<a id="a-9"></a>心眼不开全无理观。<a id="a-A"></a>据文者生无证者死。<a id="a-B"></a>夫习禅人唯尚理观触处心融。<a id="a-C"></a>闇于名相一句不识。<a id="a-D"></a>诵文者守株情通者妙悟。<a id="a-E"></a>两家互阙论评皆失。<a id="a-F"></a>若见解无滞名字又谙。<a id="a-G"></a>以见解问他意无穷尽。<a id="a-H"></a>如曲射绕鸟飞走失路。<a id="a-I"></a>若解释难问绰有余工。<a id="a-J"></a>如射太虚箭去无碍。<a id="a-K"></a>当知非由学成必是见发。<a id="a-L"></a>此见或因禅发或因闻发。<a id="a-M"></a>例如无漏起时藉于信法闻思。<a id="a-N"></a>因闻发者。<a id="a-O"></a>本听不多广能转悟。<a id="a-P"></a>见解分明聪辩问答。<a id="a-Q"></a>因禅发者。<a id="a-R"></a>初因心静后观转明。<a id="a-S"></a>翻转自在有如妙达。<a id="a-T"></a>南方习禅者寡发见人微。<a id="a-U"></a>北方多有此事。<a id="a-V"></a>盲瞑不识谓得真道谓得陀罗尼。<a id="a-W"></a>闇于知人高安地位。<a id="a-X"></a>或时不信拨是狂惑。<a id="a-Y"></a>今言非狂非圣。<a id="a-Z"></a>夫鬼着能语鬼去则痴。<a id="a-a"></a>其既不尔故知非狂。<a id="a-b"></a>寻其故惑贪嗔尚在。<a id="a-c"></a>约其新惑更增烦恼。<a id="a-d"></a>八十八使系缚浩然。<a id="a-e"></a>故知非圣乃是见慧发耳。<a id="a-f"></a>通论见发因闻因禅而多因禅。<a id="a-g"></a>或禅已见发或禅见俱发。<a id="a-h"></a>见已得禅又少两义则多。<a id="a-i"></a>例如诸禅通发无漏。<a id="a-j"></a>而未到发者少。<a id="a-k"></a>六地九地发者多。<a id="a-l"></a>为是义故次禅定境而论诸见也。<a id="a-m"></a>若人见发利智根熟能自裁正。<a id="a-n"></a>或寻经论勘知己过者。<a id="a-o"></a>此人难得。<a id="a-p"></a>若不能自正。<a id="a-q"></a>遇善知识明示是非破其见心。<a id="a-r"></a>此亦难得。<a id="a-s"></a>故云真法及说者听众难得故。<a id="a-t"></a>既不自觉又不值师。<a id="a-u"></a>邪画日增生死月甚。<a id="a-v"></a>如稠林曳曲木何得出期。<a id="a-w"></a>今观诸见境为四。<a id="a-x"></a>一明诸见人法。<a id="a-y"></a>二明诸见发因缘。<a id="a-z"></a>三明过失。<a id="a-10"></a>四明止观。<a id="a-11"></a>第一明诸见人法又二。<a id="a-12"></a>一邪人不同。<a id="a-13"></a>二邪人执法不同。<a id="a-14"></a>邪人不同又为三。<a id="a-15"></a>一佛法外外道。<a id="a-16"></a>二附佛法外道。<a id="a-17"></a>三学佛法成外道。<a id="a-18"></a>一外外道。<a id="a-19"></a>本源有三。<a id="a-1A"></a>一迦毗罗外道此翻黄头。<a id="a-1B"></a>计因中有果。<a id="a-1C"></a>二沤楼僧佉此翻休睺。<a id="a-1D"></a>计因中无果。<a id="a-1E"></a>三勒沙婆此翻苦行。<a id="a-1F"></a>计因中亦有果亦无果。<a id="a-1G"></a>又入大乘论云。<a id="a-1H"></a>迦毗罗所说有计一过。<a id="a-1I"></a>作者与作一。<a id="a-1J"></a>相与相者一。<a id="a-1K"></a>分与有分一。<a id="a-1L"></a>如是等名为计一。<a id="a-1M"></a>优楼僧佉计异。<a id="a-1N"></a>迦罗鸠驮计一异。<a id="a-1O"></a>若提子计非一非异。<a id="a-1P"></a>一切外道及摩迦罗等计异。<a id="a-1Q"></a>皆不离此四。<a id="a-1R"></a>从三四外道派出枝流。<a id="a-1S"></a>至佛出时有六大师。<a id="a-1T"></a>所谓富兰那迦葉。<a id="a-1U"></a>迦葉姓也。<a id="a-1V"></a>计不生不灭。<a id="a-1W"></a>末伽梨拘赊梨子计众生苦乐无有因缘自然而尔。<a id="a-1X"></a>删阇夜毗罗胝子计众生时熟得道八万劫到。<a id="a-1Y"></a>缕丸数极。<a id="a-1Z"></a>阿耆多翅舍钦婆罗。<a id="a-1a"></a>钦婆罗粗衣也。<a id="a-1b"></a>计罪报之苦以投岩拔发代之。<a id="a-1c"></a>迦罗鸠驮迦旃延计亦有亦无。<a id="a-1d"></a>尼揵陀若提子计业所作定不可改。<a id="a-1e"></a>此出罗什疏。<a id="a-1f"></a>名与大经同所计三同三异。<a id="a-1g"></a>或翻误或别有意。<a id="a-1h"></a>今所未详。<a id="a-1i"></a>而大体祖承迦毗罗等。<a id="a-1j"></a>依本为三。<a id="a-1k"></a>或可为四谓四见也。<a id="a-1l"></a>二附佛法外道者起自犊子。<a id="a-1m"></a>方广自以聪明读佛经书而生一见。<a id="a-1n"></a>附。<a id="a-1o"></a>佛法起故得此名。<a id="a-1p"></a>犊子读舍利弗毗昙自制别义言。<a id="a-1q"></a>我在四句外第五不可说藏中。<a id="a-1r"></a>云何四句。<a id="a-1s"></a>外道计色即是我。<a id="a-1t"></a>离色有我。<a id="a-1u"></a>色中有我。<a id="a-1v"></a>我中有色。<a id="a-1w"></a>四阴亦如是。<a id="a-1x"></a>合二十身见。<a id="a-1y"></a>大论云。<a id="a-1z"></a>破二十身见成须陀洹即此义也。<a id="a-20"></a>今犊子计我异于六师。<a id="a-21"></a>复非佛法诸论皆推不受。<a id="a-22"></a>便是附佛法邪人法也。<a id="a-23"></a>或云。<a id="a-24"></a>三世及无为法为四句也。<a id="a-25"></a>又方广道人自以聪明读佛十喻。<a id="a-26"></a>自作义云。<a id="a-27"></a>不生不灭如幻如化空幻为宗。<a id="a-28"></a>龙树斥云。<a id="a-29"></a>非佛法方广所作。<a id="a-2A"></a>亦是邪人法也。<a id="a-2B"></a>三学佛法成外道。<a id="a-2C"></a>执佛教门而生烦恼不得入理。<a id="a-2D"></a>大论云。<a id="a-2E"></a>若不得般若方便入阿毗昙。<a id="a-2F"></a>即堕有中。<a id="a-2G"></a>入空即堕无中。<a id="a-2H"></a>入昆勒堕亦有亦无中。<a id="a-2I"></a>中论云。<a id="a-2J"></a>执非有非无名愚痴论。<a id="a-2K"></a>倒执正法还成邪人法也。<a id="a-2L"></a>若学摩诃衍四门即失般若意。<a id="a-2M"></a>为邪火所烧还成邪人法。<a id="a-2N"></a>故百论正破外外道。<a id="a-2O"></a>今大乘论师炎破毗昙成实谓是计有无外道。<a id="a-2P"></a>然成论云。<a id="a-2Q"></a>三藏中实义空是。<a id="a-2R"></a>此乃似无意。<a id="a-2S"></a>又同百家之是异百家之非。<a id="a-2T"></a>捉义出没又似因中亦有果亦无果意。<a id="a-2U"></a>又似昆勒意。<a id="a-2V"></a>当时论起。<a id="a-2W"></a>人皆得道。<a id="a-2X"></a>今时执者乃是人失何关法非。<a id="a-2Y"></a>此应从容不可雷同迦毗罗等。<a id="a-2Z"></a>若以大破小如净名所斥。<a id="a-2a"></a>取其不见中理与外道同。<a id="a-2b"></a>非是夺其方便之意。<a id="a-2c"></a>二明邪人执法不同者关中疏云。<a id="a-2d"></a>一师各有三种法。<a id="a-2e"></a>一得一切智法。<a id="a-2f"></a>二得神通法。<a id="a-2g"></a>三得韦陀法。<a id="a-2h"></a>一切智者。<a id="a-2i"></a>各于所计生一种见。<a id="a-2j"></a>解心明利将此见智通一切法。<a id="a-2k"></a>故名一切智外道。<a id="a-2l"></a>神通法者。<a id="a-2m"></a>发得五通变城为卤。<a id="a-2n"></a>转释为羊。<a id="a-2o"></a>停河在耳扪摸日月。<a id="a-2p"></a>此名神通外道。<a id="a-2q"></a>韦陀法者。<a id="a-2r"></a>世间文字星医兵货悉能解知。<a id="a-2s"></a>是为韦陀外道。<a id="a-2t"></a>一师则有三种得法不同也。<a id="a-2u"></a>犊子方广亦如是。<a id="a-2v"></a>若望执佛法邪约三藏四门。<a id="a-2w"></a>一门有三。<a id="a-2x"></a>一直发理解智性生见。<a id="a-2y"></a>二得诸神通。<a id="a-2z"></a>三解四阿含文字。<a id="a-30"></a>如是四门则有十二种得法不同也。<a id="a-31"></a>若得意者。<a id="a-32"></a>一一门中初有三种念处。<a id="a-33"></a>一性念处。<a id="a-34"></a>二共念处。<a id="a-35"></a>三缘念处。<a id="a-36"></a>性是直缘谛理。<a id="a-37"></a>共是事理合修。<a id="a-38"></a>缘是遍缘一切境法。<a id="a-39"></a>亦是缘三藏教法。<a id="a-3A"></a>后证果时成三种解脱。<a id="a-3B"></a>慧解脱俱解脱无疑解脱。<a id="a-3C"></a>故结集法藏时选取千人。<a id="a-3D"></a>悉用无疑解脱遍解内外经书。<a id="a-3E"></a>拟降外敌。<a id="a-3F"></a>毗昙婆沙云。<a id="a-3G"></a>烦恼障解脱禅定障解脱。<a id="a-3H"></a>一切法障解脱慧解脱人得初解脱。<a id="a-3I"></a>共解脱人得第二解脱。<a id="a-3J"></a>唯佛得第三解脱。<a id="a-3K"></a>总名无疑解脱也。<a id="a-3L"></a>执摩诃衍通别圆四门失意者。<a id="a-3M"></a>例有三十六种得法不同。</p>
  <p id="a3N">○第二明诸见发有二。<a id="a-3O"></a>一明诸见发。<a id="a-3P"></a>二见发不同。<a id="a-3Q"></a>一明见发者。<a id="a-3R"></a>或因禅或因闻。<a id="a-3S"></a>众生久劫靡所不作。<a id="a-3T"></a>曾习诸见隔生中忘。<a id="a-3U"></a>罪覆本解心不速开。<a id="a-3V"></a>今障若薄能发诸禅。<a id="a-3W"></a>或禅见俱发或禅后见发。<a id="a-3X"></a>或闻他说豁然见生。<a id="a-3Y"></a>如有泉水土石所碍。<a id="a-3Z"></a>决却壅滞[泳-永+(虍-七+(一/八/八/目))]矣成川。<a id="a-3a"></a>闇障既除分别薳去。<a id="a-3b"></a>一日十日绵绵不已。<a id="a-3c"></a>番番自难番番自解。<a id="a-3d"></a>所执之处实而有通。<a id="a-3e"></a>所不执处虚而自破。<a id="a-3f"></a>又辩才无滞巧说己法庄严言辞。<a id="a-3g"></a>他来击难妙能申释。<a id="a-3h"></a>如是见慧从何处出。<a id="a-3i"></a>由禅中有观支。<a id="a-3j"></a>观支是慧数。<a id="a-3k"></a>逸观诸法莫自知止。<a id="a-3l"></a>快马着汗不可控制。<a id="a-3m"></a>若听讲人无禅润见始欲分别多抽肠吐血。<a id="a-3n"></a>因是制命见终不成。<a id="a-3o"></a>若定力润观虽逸难制。<a id="a-3p"></a>不致抽肠多得成见。<a id="a-3q"></a>从此观支推研道理。<a id="a-3r"></a>谓诸法因中有果。<a id="a-3s"></a>此解明利洞见远意出过余人。<a id="a-3t"></a>将此难他他不得解。<a id="a-3u"></a>谓他妄语。<a id="a-3v"></a>自执己义他不能坏。<a id="a-3w"></a>自谓是实。<a id="a-3x"></a>无生真智得理妙心。<a id="a-3y"></a>若细推寻但是见惑世智辩聪。<a id="a-3z"></a>具足八十八使颠倒惑网岂关真解。<a id="a-40"></a>当知是迦毗罗见发相也。<a id="a-41"></a>又约观支推寻诸法因中无果。<a id="a-42"></a>此见分明解心猛利。<a id="a-43"></a>虽种种难能种种通。<a id="a-44"></a>引种种证成因中无果义。<a id="a-45"></a>以此破他他不能当。<a id="a-46"></a>余为妄语。<a id="a-47"></a>他来破己己执转成。<a id="a-48"></a>以此为实。<a id="a-49"></a>建言归趣唯向因中无果。<a id="a-4A"></a>当知定是僧佉见发也。<a id="a-4B"></a>若于观支思惟因中亦有果亦无果法。<a id="a-4C"></a>大论云。<a id="a-4D"></a>有与无诤。<a id="a-4E"></a>无与有诤。<a id="a-4F"></a>言长爪执亦有亦无与有无者诤。<a id="a-4G"></a>若入此见难问无穷尽。<a id="a-4H"></a>岂非勒沙婆见发也。<a id="a-4I"></a>其六师所计不同。<a id="a-4J"></a>须善得诸师执意以所发见勘之。<a id="a-4K"></a>虽小不同但令大体相似。<a id="a-4L"></a>即是六师见发也。<a id="a-4M"></a>若于观支计必有我。<a id="a-4N"></a>而不在身见四句中。<a id="a-4O"></a>亦不在三世无为四句中。<a id="a-4P"></a>而在第五不可说藏中。<a id="a-4Q"></a>发此见时心解明利能问能答。<a id="a-4R"></a>神俊快捷难与当锋。<a id="a-4S"></a>破他成己决不可移。<a id="a-4T"></a>当知是犊子见发也。<a id="a-4U"></a>若于观支谓诸法幻化。<a id="a-4V"></a>起空尽相。<a id="a-4W"></a>此解虚无不见解心及诸法异。<a id="a-4X"></a>同如幻化。<a id="a-4Y"></a>唯计此是余悉妄语。<a id="a-4Z"></a>此是方广见发也。<a id="a-4a"></a>若于观支推诸法无常生灭不住。<a id="a-4b"></a>人我如龟毛兔角不可得但有实法。<a id="a-4c"></a>析实法尘若粗若细。<a id="a-4d"></a>总而观之无常无我。<a id="a-4e"></a>计此为实。<a id="a-4f"></a>所发见解全会毗昙。<a id="a-4g"></a>诸旧听人虽解名相心路不通。<a id="a-4h"></a>若发此见于文虽昧而神解百倍。<a id="a-4i"></a>其不识者谓是贤圣而实非也。<a id="a-4j"></a>若是贤人道心郁然与解俱生。<a id="a-4k"></a>能伏烦恼成方便位。<a id="a-4l"></a>今虽解无常增长诤竞。<a id="a-4m"></a>道心沉没烦恼转炽。<a id="a-4n"></a>故知是有门见发也。<a id="a-4o"></a>若于观支忽发空解。<a id="a-4p"></a>谓言无常生灭三假浮虚。<a id="a-4q"></a>析尘入空种种方便。<a id="a-4r"></a>此见明利神用骏疾。<a id="a-4s"></a>强于问难破他成己。<a id="a-4t"></a>是实余妄。<a id="a-4u"></a>此是空门见发也。<a id="a-4v"></a>若于观支计一切法亦有亦无。<a id="a-4w"></a>若入此门难问无穷尽。<a id="a-4x"></a>此是昆勒意。<a id="a-4y"></a>论乃不度习发无定。<a id="a-4z"></a>是为亦有亦无见发也。<a id="a-50"></a>非有非无见例亦可知。<a id="a-51"></a>当知四门通理则成正见。<a id="a-52"></a>若失方便堕四见中。<a id="a-53"></a>故名佛法内邪也。<a id="a-54"></a>何但三藏四门执成邪见。<a id="a-55"></a>无量劫来亦学摩诃衍通别圆等不入理。<a id="a-56"></a>保之为是。<a id="a-57"></a>取于四边邪见火烧。<a id="a-58"></a>今于观支忽发先解。<a id="a-59"></a>梦虚空花如幻之有。<a id="a-5A"></a>作此有解解心明利。<a id="a-5B"></a>或作幻本无实无实故空。<a id="a-5C"></a>空解明利。<a id="a-5D"></a>或作亦空亦有解。<a id="a-5E"></a>譬如幻化物见而不可见。<a id="a-5F"></a>或作非空非有解。<a id="a-5G"></a>非是幻有亦作幻无。<a id="a-5H"></a>中论观法品云。<a id="a-5I"></a>若言诸法非有非无。<a id="a-5J"></a>是名愚痴论。<a id="a-5K"></a>向道人闻说即悟名得实相。<a id="a-5L"></a>邪心取着生戏论者。<a id="a-5M"></a>即判属愚痴论。<a id="a-5N"></a>是为通教四门四见也。<a id="a-5O"></a>若于观支思惟通教四门之解是界内幻梦。<a id="a-5P"></a>此梦从眠法生。<a id="a-5Q"></a>眠即无明。<a id="a-5R"></a>观无明入法性。<a id="a-5S"></a>亦有四门。<a id="a-5T"></a>或言法性如井中七宝。<a id="a-5U"></a>或言如虚空。<a id="a-5V"></a>或言如酒酪瓶。<a id="a-5W"></a>或言中道。<a id="a-5X"></a>此四解明利。<a id="a-5Y"></a>即是别教四门见发也。<a id="a-5Z"></a>若于观支忽解。<a id="a-5a"></a>无明转即变为明。<a id="a-5b"></a>明具一切法。<a id="a-5c"></a>或谓无明不可得变为明。<a id="a-5d"></a>明何可得。<a id="a-5e"></a>此不可得具一切法。<a id="a-5f"></a>或谓法性之明亦可得亦不可得。<a id="a-5g"></a>非可得非不可得。<a id="a-5h"></a>一门即三门三门即一门。<a id="a-5i"></a>此解明利。<a id="a-5j"></a>所破无不坏所存无不立。<a id="a-5k"></a>无能逾胜。<a id="a-5l"></a>亦复自谓是无生忍。<a id="a-5m"></a>如此解者。<a id="a-5n"></a>是圆教四门见发也。<a id="a-5o"></a>大乘四门皆成见者。<a id="a-5p"></a>实语是虚语生语见故。<a id="a-5q"></a>涅槃是生死贪着生故。<a id="a-5r"></a>多服甘露伤命早夭。<a id="a-5s"></a>失方便门堕于邪执。<a id="a-5t"></a>故称内邪见也。<a id="a-5u"></a>夫四见为诸见本。<a id="a-5v"></a>自他复为共无因本。<a id="a-5w"></a>故龙树破自他竟。<a id="a-5x"></a>点共有二过无因则不可。<a id="a-5y"></a>自他既不实况无因耶。<a id="a-5z"></a>本破末倾其意在此。<a id="a-60"></a>若立自他共无因例立。<a id="a-61"></a>今大小乘四门僻执成见。<a id="a-62"></a>但明自他意竟余者可知。<a id="a-63"></a>若三藏明大生生小生皆从无明生不由真起。<a id="a-64"></a>若无明灭诸行灭。<a id="a-65"></a>不关真灭。<a id="a-66"></a>执此见者即成自性邪见也。<a id="a-67"></a>通教明真是不生。<a id="a-68"></a>不生故生生一切惑。<a id="a-69"></a>若灭此惑还由不生。<a id="a-6A"></a>如此执者是他性邪见也。<a id="a-6B"></a>界内以惑为自真为他。<a id="a-6C"></a>故作此说也。<a id="a-6D"></a>界外以法性为自无明为他。<a id="a-6E"></a>别教计阿梨耶生一切惑。<a id="a-6F"></a>缘修智慧灭此无明。<a id="a-6G"></a>能生能灭不关法性。<a id="a-6H"></a>此执他性生邪见也。<a id="a-6I"></a>圆教论法性生一切法。<a id="a-6J"></a>法性灭一切法。<a id="a-6K"></a>此则计自性邪见。<a id="a-6L"></a>前君弱臣强。<a id="a-6M"></a>今君强臣弱。<a id="a-6N"></a>余二可知。<a id="a-6O"></a>夫因闻多发理见少发神通韦陀。<a id="a-6P"></a>因禅多发神通韦陀少发理见。<a id="a-6Q"></a>发理见者伏学人。<a id="a-6R"></a>发神通伏俗人。<a id="a-6S"></a>俗人取异不取解。<a id="a-6T"></a>学人取解不取异。<a id="a-6U"></a>发韦陀兼伏。<a id="a-6V"></a>具发三者最能兼伏。<a id="a-6W"></a>因禅发者已如上说。<a id="a-6X"></a>因闻发者今当说。<a id="a-6Y"></a>行者虽得禅而未发见要假前人启发其心。<a id="a-6Z"></a>心既静利。<a id="a-6a"></a>忽闻因中有果。<a id="a-6b"></a>心豁开悟洞明邪慧。<a id="a-6c"></a>百千重意逾深逾远。<a id="a-6d"></a>犹如石泉。<a id="a-6e"></a>是为从闻发得迦毗罗见。<a id="a-6f"></a>余三亦如是。<a id="a-6g"></a>若闻第五不可说藏及闻幻化。<a id="a-6h"></a>即发犊子见也。<a id="a-6i"></a>或闻三藏四门随解一句。<a id="a-6j"></a>见心豁起深解无常。<a id="a-6k"></a>观心奔踊不复可制。<a id="a-6l"></a>是为因闻发有门见。<a id="a-6m"></a>三门亦如是。<a id="a-6n"></a>若闻摩诃衍十二门。<a id="a-6o"></a>各依门生解解心明利。<a id="a-6p"></a>过向所闻。<a id="a-6q"></a>虽发此解非大方便不入小贤中。<a id="a-6r"></a>又非迦毗罗等邪解。<a id="a-6s"></a>故知是发十二门见。<a id="a-6t"></a>二明发法不同者。<a id="a-6u"></a>迦毗罗外道直发见解。<a id="a-6v"></a>解心雄猛邪慧超殊不可摧伏。<a id="a-6w"></a>是得一切智法也。<a id="a-6x"></a>若直发神通蹈履水火隐显自任。<a id="a-6y"></a>谁不谓圣人乎。<a id="a-6z"></a>真谛三藏云。<a id="a-70"></a>震旦国有二种福(云云)。<a id="a-71"></a>是得神通法也。<a id="a-72"></a>若直发韦陀。<a id="a-73"></a>知世文字览诸典籍一见即解。<a id="a-74"></a>或窃读三藏衍等经絓眼便识。<a id="a-75"></a>还将此知庄严己法。<a id="a-76"></a>若尔内外相滥殆不可识。<a id="a-77"></a>今时多有还俗之者。<a id="a-78"></a>畏惮王役入外道中。<a id="a-79"></a>偷佛法义窃解庄老。<a id="a-7A"></a>遂成混杂迷惑初心。<a id="a-7B"></a>孰正孰邪。<a id="a-7C"></a>是为发得韦陀法也。<a id="a-7D"></a>一种外道各得三法。<a id="a-7E"></a>约人成七。<a id="a-7F"></a>所谓单三复三具足者一。<a id="a-7G"></a>余二外道亦尔。<a id="a-7H"></a>合有二十一种得法不同。<a id="a-7I"></a>若约六师一师有三合成十八。<a id="a-7J"></a>约人得多少则有四十二种得法不同也。<a id="a-7K"></a>犊子方广发法不同。<a id="a-7L"></a>亦有单三复三具足者一。<a id="a-7M"></a>若内邪得法不同。<a id="a-7N"></a>随一一门所计道理精能分别。<a id="a-7O"></a>此是得性念处见。<a id="a-7P"></a>亦是慧解脱耶。<a id="a-7Q"></a>余门亦如是。<a id="a-7R"></a>若但若兼发得神通飞腾纵任。<a id="a-7S"></a>此是得共念处见亦是俱解脱耶。<a id="a-7T"></a>若通慧自在而不能说法。<a id="a-7U"></a>或寻经论或听他说即达名数。<a id="a-7V"></a>又下通韦陀上通大乘悉用己见消诸法门。<a id="a-7W"></a>以诸法门庄严己见。<a id="a-7X"></a>四门各有三种。<a id="a-7Y"></a>约人亦有七意也。<a id="a-7Z"></a>若通别圆等四门各直发慧解。<a id="a-7a"></a>各但变通。<a id="a-7b"></a>各知内外经书者。<a id="a-7c"></a>自谓道真他谓高着。<a id="a-7d"></a>今但谓是邪见。<a id="a-7e"></a>一门有七。<a id="a-7f"></a>合成八十四种(云云)。<a id="a-7g"></a>复次前总论同异。<a id="a-7h"></a>今当一一论同异。<a id="a-7i"></a>三外六师虽同发一切智。<a id="a-7j"></a>或有见一切智。<a id="a-7k"></a>或无见一切智。<a id="a-7l"></a>如是等种种一切智所计处别。<a id="a-7m"></a>故见智则异。<a id="a-7n"></a>各据为是余人则非。<a id="a-7o"></a>法华云。<a id="a-7p"></a>野干前死。<a id="a-7q"></a>此明利使发时钝使则没故言前死。<a id="a-7r"></a>又云。<a id="a-7s"></a>诸大恶兽竞来食啖。<a id="a-7t"></a>即是所执一见能啖诸见。<a id="a-7u"></a>论力云。<a id="a-7v"></a>一切诸师皆有究竟道鹿头第一。<a id="a-7w"></a>当知一切智各各不同也。<a id="a-7x"></a>乃至三藏四门一切智。<a id="a-7y"></a>大乘四门一切智。<a id="a-7z"></a>各执所见互相吞啖。<a id="a-80"></a>彼彼不同可以意得。<a id="a-81"></a>次神通法不同者。<a id="a-82"></a>神通因禅而得得禅不定。<a id="a-83"></a>外外道秖因根本发通。<a id="a-84"></a>或初二三四。<a id="a-85"></a>所因既殊力用亦别。<a id="a-86"></a>内邪亦因根本。<a id="a-87"></a>又因净禅。<a id="a-88"></a>所因浅深通用优劣。<a id="a-89"></a>大论云。<a id="a-8A"></a>所因处用通广。<a id="a-8B"></a>所不因处用通劣。<a id="a-8C"></a>但禅是事通是用。<a id="a-8D"></a>俱属福德庄严。<a id="a-8E"></a>非所诤处虽无理诤。<a id="a-8F"></a>校捔所因通用悉异。<a id="a-8G"></a>次韦陀不同者。<a id="a-8H"></a>若外外道所发所读治家济世之书。<a id="a-8I"></a>部帙不同诠述各异。<a id="a-8J"></a>发读多则知广。<a id="a-8K"></a>少则知狭。<a id="a-8L"></a>长慢自大皆由文字不同也。<a id="a-8M"></a>若内邪不发不读外外道文字者则知狭。<a id="a-8N"></a>发读则知广。<a id="a-8O"></a>不发不读三藏文字者。<a id="a-8P"></a>不知界内名相则知见狭。<a id="a-8Q"></a>发读者则知广。<a id="a-8R"></a>不发不读衍者。<a id="a-8S"></a>不知界外名相则知狭。<a id="a-8T"></a>发读者则知广。<a id="a-8U"></a>当知韦陀之法句句不同耳。<a id="a-8V"></a>复次结会不同。<a id="a-8W"></a>然内外诸邪。<a id="a-8X"></a>俱明理慧神通文字立德调心。<a id="a-8Y"></a>尊人卑己声誉动物。<a id="a-8Z"></a>如庵罗果生熟难知。<a id="a-8a"></a>天下好首莫测邪正。<a id="a-8b"></a>今判之甚易。<a id="a-8c"></a>如迦罗七种不同。<a id="a-8d"></a>研其根本皆从邪无中起若计因中有果破一切法唯存此句。<a id="a-8e"></a>作诸神通摇动时俗。<a id="a-8f"></a>令人信受因中有果法。<a id="a-8g"></a>所引韦陀异家。<a id="a-8h"></a>名相庄严因中有果。<a id="a-8i"></a>所立诸行归宗趣向。<a id="a-8j"></a>指极因中有果为所执法。<a id="a-8k"></a>动身口意造无量罪如后说。<a id="a-8l"></a>由此验知是迦毗罗外道也。<a id="a-8m"></a>僧佉沙婆例亦如此元起邪无终归所执。<a id="a-8n"></a>犊子亦如是。<a id="a-8o"></a>小大四门准此可解。<a id="a-8p"></a>验之以元始察之以归宗。<a id="a-8q"></a>则泾渭分流菽麦殊类。<a id="a-8r"></a>何意滥以庄老齐于佛法。<a id="a-8s"></a>邪正既以混和。<a id="a-8t"></a>何能拔大异小。<a id="a-8u"></a>自行不明何得化他。<a id="a-8v"></a>师弟俱堕也。</p>
  <p id="a8w">○第三明过失为二。<a id="a-8x"></a>一明过失。<a id="a-8y"></a>二明并决。<a id="a-8z"></a>一正明过失者。<a id="a-90"></a>若天竺宗三。<a id="a-91"></a>真丹亦有其义。<a id="a-92"></a>周弘政释三玄云。<a id="a-93"></a>易判八卦阴阳吉凶。<a id="a-94"></a>此约有明玄。<a id="a-95"></a>老子虚融此约无明玄。<a id="a-96"></a>庄子自然约有无明玄。<a id="a-97"></a>自外枝派源祖出此。<a id="a-98"></a>今且约此以明得失。<a id="a-99"></a>如庄子云。<a id="a-9A"></a>贵贱苦乐是非得失皆其自然。<a id="a-9B"></a>若言自然是不破果。<a id="a-9C"></a>不辨先业即是破因。<a id="a-9D"></a>礼制仁义卫身安国。<a id="a-9E"></a>若不行用灭族亡家。<a id="a-9F"></a>但现世立德不言招后世报。<a id="a-9G"></a>是为破果不破因。<a id="a-9H"></a>若言庆流后世并前则是亦有果亦无果也。<a id="a-9I"></a>约一计即有三行。<a id="a-9J"></a>一谓计有行善。<a id="a-9K"></a>二计有行恶。<a id="a-9L"></a>三计有行无记。<a id="a-9M"></a>如云理分应尔富贵不可企求。<a id="a-9N"></a>贫贱不可怨避。<a id="a-9O"></a>生无足欣死何劳畏。<a id="a-9P"></a>将此虚心令居贵莫憍处穷不闷。<a id="a-9Q"></a>贪恚心息安一怀抱。<a id="a-9R"></a>以自然训物作入理弄引。<a id="a-9S"></a>此其得也。<a id="a-9T"></a>得有多种。<a id="a-9U"></a>若言常无欲观其妙无何等欲。<a id="a-9V"></a>忽玉璧弃公相洗耳还牛自守高志。<a id="a-9W"></a>此乃弃欲界之欲攀上胜出之妙。<a id="a-9X"></a>即以初禅等为妙。<a id="a-9Y"></a>何以得知。<a id="a-9Z"></a>庄公皇帝问道观神气。<a id="a-9a"></a>见身内众物以此为道。<a id="a-9b"></a>似如通明观中发得初禅之妙。<a id="a-9c"></a>若言诸苦所因贪欲为本。<a id="a-9d"></a>若离贪欲即得涅槃。<a id="a-9e"></a>此无三界之欲。<a id="a-9f"></a>此得灭止妙离之妙。<a id="a-9g"></a>又法名无染。<a id="a-9h"></a>若染于法是染涅槃。<a id="a-9i"></a>无此染欲得一道微妙。<a id="a-9j"></a>妙此诸欲欲妙皆无。<a id="a-9k"></a>汝得何等。<a id="a-9l"></a>尚不识欲界欲初禅妙。<a id="a-9m"></a>况后欲妙耶。<a id="a-9n"></a>若与权论。<a id="a-9o"></a>乃是逗机渐引覆相论欲妙。<a id="a-9p"></a>不得彰言了义而说。<a id="a-9q"></a>但息跨企之欲观自然之妙。<a id="a-9r"></a>险诐之行既除。<a id="a-9s"></a>仁让之风斯在。<a id="a-9t"></a>此皆计有自然而行善也。<a id="a-9u"></a>又计自然任运恣气。<a id="a-9v"></a>亦不运御从善。<a id="a-9w"></a>亦不动役作恶。<a id="a-9x"></a>若伤神和不会自然。<a id="a-9y"></a>虽无取舍而是行无记。<a id="a-9z"></a>行业未尽受报何疑。<a id="a-A0"></a>若计自然作恶者。<a id="a-A1"></a>谓万物自然恣意造恶终归自然。<a id="a-A2"></a>斯乃背无欲而恣欲。<a id="a-A3"></a>违于妙而就粗。<a id="a-A4"></a>如庄周斥仁义。<a id="a-A5"></a>虽防小盗不意大盗揭仁义。<a id="a-A6"></a>以谋其国。<a id="a-A7"></a>本以自然息欲。<a id="a-A8"></a>乃揭自然而为恶。<a id="a-A9"></a>此义可知也。<a id="a-AA"></a>次约天竺诸见空见最强。<a id="a-AB"></a>今寄之以论得失。<a id="a-AC"></a>夫空见为三。<a id="a-AD"></a>一破因不破果破果不破因。<a id="a-AE"></a>二因果俱破不破一切法。<a id="a-AF"></a>三破因果及一切法。<a id="a-AG"></a>一切法即三无为也。<a id="a-AH"></a>第三外道与佛法何异。<a id="a-AI"></a>大论明。<a id="a-AJ"></a>大小乘空体析为异。<a id="a-AK"></a>外道亦体析此云何异。<a id="a-AL"></a>外道从邪因缘无因缘。<a id="a-AM"></a>若析若体若毕竟空。<a id="a-AN"></a>佛弟子知从爱因缘。<a id="a-AO"></a>若析若体若毕竟空。<a id="a-AP"></a>有人言。<a id="a-AQ"></a>破语非体。<a id="a-AR"></a>今明。<a id="a-AS"></a>中论首尾以破题品。<a id="a-AT"></a>破岂异体邪。<a id="a-AU"></a>故不约此分邪正大小。<a id="a-AV"></a>但依大论析正因缘异外道。<a id="a-AW"></a>体正因缘异小乘。<a id="a-AX"></a>若约邪因缘起空见。<a id="a-AY"></a>亦有三行而多作恶。<a id="a-AZ"></a>真观空人知从爱生善尚不作。<a id="a-Aa"></a>岂况恶乎。<a id="a-Ab"></a>起空见人于果报财位非其诤处。<a id="a-Ac"></a>空是其处。<a id="a-Ad"></a>同我空法亲友生爱。<a id="a-Ae"></a>赞有破空怨仇嗔恼。<a id="a-Af"></a>人不知空慢之如土。<a id="a-Ag"></a>空心无畏不存规矩。<a id="a-Ah"></a>恣情纵欲破正见威仪净命。<a id="a-Ai"></a>死皆当堕三恶道中。<a id="a-Aj"></a>六师云。<a id="a-Ak"></a>若有惭愧则堕地狱。<a id="a-Al"></a>若无惭愧不堕地狱。<a id="a-Am"></a>背鲙经屏天雷尿井。<a id="a-An"></a>逆父慢母剧于行路。<a id="a-Ao"></a>乃谓无碍。<a id="a-Ap"></a>若亲异疏非平等也。<a id="a-Aq"></a>自行奸恶复以化人。<a id="a-Ar"></a>普共为非失礼如畜。<a id="a-As"></a>岂有天下容忍此耶。<a id="a-At"></a>虽谓无碍不敢逆主慢后。<a id="a-Au"></a>自惜其身则于身有碍。<a id="a-Av"></a>是人直发此是见转炽盛永不得禅。<a id="a-Aw"></a>若得禅已见禅法多失。<a id="a-Ax"></a>发见已禅。<a id="a-Ay"></a>多是鬼禅鬼通。<a id="a-Az"></a>能记吉凶又知他心。<a id="a-B0"></a>又广寻韦陀证成此见。<a id="a-B1"></a>令人信受破世出世善。<a id="a-B2"></a>名啖人狗。<a id="a-B3"></a>若一种不破不名饱足。<a id="a-B4"></a>破一切法见心乃饱。<a id="a-B5"></a>饱名转炽。<a id="a-B6"></a>内无实行但虚诤计如叫唤求食。<a id="a-B7"></a>执空与有诤。<a id="a-B8"></a>空有相破为啀喍。<a id="a-B9"></a>自称誉为嗥吠。<a id="a-BA"></a>破他名摣。<a id="a-BB"></a>立己名掣。<a id="a-BC"></a>又狐疑未决为啀喍。<a id="a-BD"></a>陵恐于他为嗥吠。<a id="a-BE"></a>如守家狗令他畏故而吠也。<a id="a-BF"></a>此人纯自行恶化他有四。<a id="a-BG"></a>一自为恶劝人行善。<a id="a-BH"></a>二自扬行善劝人行恶。<a id="a-BI"></a>三自劝俱恶。<a id="a-BJ"></a>四自劝俱善。<a id="a-BK"></a>自恶劝善者。<a id="a-BL"></a>言我能达理于恶无妨。<a id="a-BM"></a>汝是浅行须先习善。<a id="a-BN"></a>化道应先以善引之。<a id="a-BO"></a>若自善劝恶者。<a id="a-BP"></a>言我是化主和光须善。<a id="a-BQ"></a>汝是自行正应作恶。<a id="a-BR"></a>自劝俱恶者。<a id="a-BS"></a>俱行实道故。<a id="a-BT"></a>自劝俱善者。<a id="a-BU"></a>俱行权道故。<a id="a-BV"></a>此四虽异。<a id="a-BW"></a>皆以恶为本随业沉沦。<a id="a-BX"></a>何道可从耶。<a id="a-BY"></a>又空见行善者。<a id="a-BZ"></a>空无善恶而须行善。<a id="a-Ba"></a>不行善者。<a id="a-Bb"></a>毗纽天嗔众生苦恼。<a id="a-Bc"></a>苦恼故成业。<a id="a-Bd"></a>业由过去现在受报。<a id="a-Be"></a>以现持戒苦行遮现恶果。<a id="a-Bf"></a>则得漏尽。<a id="a-Bg"></a>若尔须善故持戒节身。<a id="a-Bh"></a>少欲知足粗衣啖草。<a id="a-Bi"></a>为空造行而生喜怒。<a id="a-Bj"></a>空是嗔爱诤计之处。<a id="a-Bk"></a>若得禅发见禅谢见炽。<a id="a-Bl"></a>见已得禅乃是鬼禅鬼通。<a id="a-Bm"></a>如此空见自行唯一化他有四。<a id="a-Bn"></a>例前自行化通即是随业。<a id="a-Bo"></a>随业升沈何关道也。<a id="a-Bp"></a>次执空见不作善恶腾腾平住。<a id="a-Bq"></a>虽谓平住称爱毁忧。<a id="a-Br"></a>以平平自高。<a id="a-Bs"></a>当知平平生烦恼处。<a id="a-Bt"></a>得禅发见如前。<a id="a-Bu"></a>亦通韦陀窃解佛教。<a id="a-Bv"></a>庄严无记啀喍叫唤。<a id="a-Bw"></a>无量结使从无记生。<a id="a-Bx"></a>自行唯一化他亦四。<a id="a-By"></a>若不发禅业牵恶道。<a id="a-Bz"></a>若发禅随禅受生。<a id="a-C0"></a>若此业未熟先世诸业强者先牵。<a id="a-C1"></a>当知诸见未能伏惑。<a id="a-C2"></a>云何惑断耶。<a id="a-C3"></a>亦有亦无等得失之相。<a id="a-C4"></a>准此可知。</p>
 </body>
</html>