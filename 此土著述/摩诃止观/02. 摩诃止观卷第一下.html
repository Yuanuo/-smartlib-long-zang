<!doctype html>
<html id="z3IBWZU1NC" data-ver="899">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第一下</h1>
  <p id="a2">观佛相好发心者。<a id="a-3"></a>若见如来。<a id="a-4"></a>父母生身身相昉着。<a id="a-5"></a>明了得处辉丽灼烁。<a id="a-6"></a>毗首羯磨所不能作。<a id="a-7"></a>胜转轮王相好缠络世间希有。<a id="a-8"></a>天上天下无如佛。<a id="a-9"></a>十方世界亦无比。<a id="a-A"></a>愿我得佛齐圣法王。<a id="a-B"></a>我度众生无数无央。<a id="a-C"></a>是为见应佛相好上求下化发菩提心。<a id="a-D"></a>若见如来知如来无如来。<a id="a-E"></a>若见相好知相好非相好。<a id="a-F"></a>如来及相皆如虚空。<a id="a-G"></a>空中无佛况复相好。<a id="a-H"></a>见如来非如来即见如来。<a id="a-I"></a>见相非相即见诸相。<a id="a-J"></a>愿我得佛齐圣法王。<a id="a-K"></a>我度众生无数无央。<a id="a-L"></a>是为见胜应相好上求下化发菩提心。<a id="a-M"></a>若见如来身相一切靡所不现。<a id="a-N"></a>如明净镜睹众色像。<a id="a-O"></a>一一相好凡圣不得其边。<a id="a-P"></a>梵天不见其顶。<a id="a-Q"></a>目连不穷其声。<a id="a-R"></a>论云。<a id="a-S"></a>无形第一体非庄严庄严。<a id="a-T"></a>愿我得佛齐圣法王。<a id="a-U"></a>是为见报佛相好上求下化发菩提心。<a id="a-V"></a>若见如来。<a id="a-W"></a>知如来智深达罪福相遍照于十方。<a id="a-X"></a>微妙净法身。<a id="a-Y"></a>具相三十二。<a id="a-Z"></a>一一相好即是实相。<a id="a-a"></a>实相法界具足无减。<a id="a-b"></a>愿我得佛齐圣法王。<a id="a-c"></a>是为见法佛相好。<a id="a-d"></a>上求下化发菩提心(云云)。<a id="a-e"></a>云何见佛种种神变发菩提心。<a id="a-f"></a>若见如来。<a id="a-g"></a>依根本禅。<a id="a-h"></a>一心作一不得众多。<a id="a-i"></a>若放一光从阿鼻狱上至有顶。<a id="a-j"></a>火光晃耀天地洞明。<a id="a-k"></a>日月戢重辉天光隐不现。<a id="a-l"></a>愿我得佛齐圣法王(云云)。<a id="a-m"></a>若见如来依如来无生理。<a id="a-n"></a>不以二相应诸众生。<a id="a-o"></a>能令众生各各见佛独在其前。<a id="a-p"></a>愿我得佛齐圣法王(云云)。<a id="a-q"></a>若见如来。<a id="a-r"></a>依如来藏三昧正受。<a id="a-s"></a>十方尘刹起四威仪。<a id="a-t"></a>而于法性未曾动摇。<a id="a-u"></a>愿我得佛齐圣法王(云云)。<a id="a-v"></a>若见如来。<a id="a-w"></a>与诸神变无二无异。<a id="a-x"></a>如来作神变神变作如来。<a id="a-y"></a>无记化化。<a id="a-z"></a>化复作化。<a id="a-10"></a>不可穷尽。<a id="a-11"></a>皆不可思议。<a id="a-12"></a>皆是实相而作佛事。<a id="a-13"></a>愿我得佛齐圣法王(云云)。<a id="a-14"></a>云何闻种种法发菩提心。<a id="a-15"></a>或从佛及善知识。<a id="a-16"></a>或从经卷。<a id="a-17"></a>闻生灭一句。<a id="a-18"></a>即解世出世法。<a id="a-19"></a>新新生灭念念迁移。<a id="a-1A"></a>戒慧解脱寂静乃真。<a id="a-1B"></a>愿我得佛能说净道(云云)。<a id="a-1C"></a>或闻生灭。<a id="a-1D"></a>即解四谛皆不生不灭。<a id="a-1E"></a>空中无刺云何可拔。<a id="a-1F"></a>谁苦谁集谁修谁证。<a id="a-1G"></a>毕竟清净能所寂然。<a id="a-1H"></a>愿我得佛能说净道(云云)。<a id="a-1I"></a>或闻生灭。<a id="a-1J"></a>即解生灭对不生灭为二。<a id="a-1K"></a>非生灭非不生灭为中。<a id="a-1L"></a>中道清净独拔。<a id="a-1M"></a>而出生死涅槃之表。<a id="a-1N"></a>愿我得佛能为众生说最上道。<a id="a-1O"></a>独拔而出如华出水如月处空(云云)。<a id="a-1P"></a>或闻生灭。<a id="a-1Q"></a>即解生灭不生灭非生灭非不生灭。<a id="a-1R"></a>双照生灭不生灭。<a id="a-1S"></a>即一而三即三而一。<a id="a-1T"></a>法界秘密常乐具足。<a id="a-1U"></a>愿我得佛能为众生说秘密藏。<a id="a-1V"></a>如福德人执石成宝执毒成药(云云)。<a id="a-1W"></a>若闻无生。<a id="a-1X"></a>谓二乘无三界生菩萨未无生。<a id="a-1Y"></a>若闻无生。<a id="a-1Z"></a>谓三乘皆无三界生。<a id="a-1a"></a>若闻无生。<a id="a-1b"></a>二乘非分但在菩萨。<a id="a-1c"></a>菩萨先无分段生。<a id="a-1d"></a>次无变易生。<a id="a-1e"></a>若闻无生一无生一切无生。<a id="a-1f"></a>若闻无量一句例如此。<a id="a-1g"></a>若闻无量。<a id="a-1h"></a>谓二乘方便道四谛十六谛等。<a id="a-1i"></a>以为无量。<a id="a-1j"></a>若闻无量。<a id="a-1k"></a>二乘自用伏惑不能化他。<a id="a-1l"></a>菩萨用此无量自去惑亦化他。<a id="a-1m"></a>若闻无量。<a id="a-1n"></a>谓二乘无分但在菩萨。<a id="a-1o"></a>菩萨用断界内尘沙。<a id="a-1p"></a>亦伏界外尘沙。<a id="a-1q"></a>若闻无量。<a id="a-1r"></a>谓二乘无分但在菩萨。<a id="a-1s"></a>菩萨用断界内外尘沙。<a id="a-1t"></a>亦伏无明。<a id="a-1u"></a>若闻无量但在菩萨。<a id="a-1v"></a>菩萨用伏断无明。<a id="a-1w"></a>若闻无作一句例亦如此。<a id="a-1x"></a>若闻无作。<a id="a-1y"></a>谓非佛天人修罗所作。<a id="a-1z"></a>二乘证此无作。<a id="a-20"></a>思益云。<a id="a-21"></a>我等学于无作已作证得。<a id="a-22"></a>而菩萨不能证得(云云)。<a id="a-23"></a>若闻无作。<a id="a-24"></a>谓三乘皆能证得。<a id="a-25"></a>若闻无作。<a id="a-26"></a>谓非二乘境界况复凡夫。<a id="a-27"></a>菩萨破权无作证实无作。<a id="a-28"></a>若闻无作。<a id="a-29"></a>谓即权无作证实无作。<a id="a-2A"></a>若得此意。<a id="a-2B"></a>随闻一句通达诸句。<a id="a-2C"></a>乃至一切句一切法而无障碍(云云)。<a id="a-2D"></a>夫一说众解是义难明。<a id="a-2E"></a>更约论偈重说之。<a id="a-2F"></a>若言因缘所生法我说即是空者。<a id="a-2G"></a>既言因缘所生那得即空。<a id="a-2H"></a>须析因缘尽方乃会空。<a id="a-2I"></a>呼方空为即空。<a id="a-2J"></a>亦名假名者。<a id="a-2K"></a>有为虚弱势不独立。<a id="a-2L"></a>假众缘成。<a id="a-2M"></a>赖缘故假非施权之假。<a id="a-2N"></a>亦名中道义者。<a id="a-2O"></a>离断常名中道非佛性中道。<a id="a-2P"></a>若作如此解者。<a id="a-2Q"></a>虽三句皆空。<a id="a-2R"></a>尚不成即空。<a id="a-2S"></a>况复即假即中。<a id="a-2T"></a>此生灭四谛义也。<a id="a-2U"></a>若因缘所生法不须破灭。<a id="a-2V"></a>体即是空而不得即假即中。<a id="a-2W"></a>设作假中皆顺入空。<a id="a-2X"></a>何者。<a id="a-2Y"></a>诸法皆即空无主我故。<a id="a-2Z"></a>假亦即空假施设故。<a id="a-2a"></a>中亦即空离断常二边故。<a id="a-2b"></a>此三番语虽异俱顺入空。<a id="a-2c"></a>退非二乘析法。<a id="a-2d"></a>进非别非圆。<a id="a-2e"></a>乃是三兽渡河共空之意耳。<a id="a-2f"></a>若谓即空即假即中者。<a id="a-2g"></a>三种逦迤各各有异。<a id="a-2h"></a>三语皆空者。<a id="a-2i"></a>无主故空。<a id="a-2j"></a>虚设故空。<a id="a-2k"></a>无边故空。<a id="a-2l"></a>三种皆假者。<a id="a-2m"></a>同有名字故假。<a id="a-2n"></a>三语皆中者。<a id="a-2o"></a>中真中机中实故俱中。<a id="a-2p"></a>此得别失圆(云云)。<a id="a-2q"></a>若谓即空即假即中者。<a id="a-2r"></a>虽三而一虽一而三。<a id="a-2s"></a>不相妨碍。<a id="a-2t"></a>三种皆空者。<a id="a-2u"></a>言思道断故。<a id="a-2v"></a>三种皆假者。<a id="a-2w"></a>但有名字故。<a id="a-2x"></a>三种皆中者。<a id="a-2y"></a>即是实相故。<a id="a-2z"></a>但以空为名。<a id="a-30"></a>即具假中。<a id="a-31"></a>悟空即悟假中。<a id="a-32"></a>余亦如是。<a id="a-33"></a>当知闻于一法。<a id="a-34"></a>起种种解立种种愿。<a id="a-35"></a>即是种种发菩提心。<a id="a-36"></a>此亦可解。<a id="a-37"></a>其净土徒众修行法灭。<a id="a-38"></a>受苦起过。<a id="a-39"></a>等发菩提心例前可解。<a id="a-3A"></a>不复委记。<a id="a-3B"></a>上来所说既多。<a id="a-3C"></a>今以三种止观结之。<a id="a-3D"></a>然法性尚非一法。<a id="a-3E"></a>云何以三四推之。<a id="a-3F"></a>今言一二三四。<a id="a-3G"></a>说法性是所迷。<a id="a-3H"></a>苦集是能迷。<a id="a-3I"></a>能迷有轻重所迷有即离约界内外分别即有四种苦集。<a id="a-3J"></a>约根性取理即有一二三四不同(云云)。<a id="a-3K"></a>若界内钝人迷真重苦集亦重。<a id="a-3L"></a>利人迷真轻苦集亦轻。<a id="a-3M"></a>界外利钝轻重亦如是。<a id="a-3N"></a>法性是所解。<a id="a-3O"></a>道灭是能解。<a id="a-3P"></a>所解有即离能解有巧拙。<a id="a-3Q"></a>界内钝人所解离能解则拙。<a id="a-3R"></a>利人所解即能解亦巧。<a id="a-3S"></a>界外利钝即离巧拙亦如是。<a id="a-3T"></a>所以者何。<a id="a-3U"></a>事理既殊昏惑亦甚。<a id="a-3V"></a>譬如父子两谓路人嗔打俱重。<a id="a-3W"></a>嗔以譬集打以譬苦。<a id="a-3X"></a>若谓烦恼即法性事理相即。<a id="a-3Y"></a>苦集则轻。<a id="a-3Z"></a>实非骨肉两谓父子嗔打则薄。<a id="a-3a"></a>粗细枝本通别遍不遍难易等亦如是。<a id="a-3b"></a>或云。<a id="a-3c"></a>界内苦集底滞为重。<a id="a-3d"></a>界外升出为轻。<a id="a-3e"></a>或界内皮惑故为浅。<a id="a-3f"></a>界外肉惑故为深。<a id="a-3g"></a>或言。<a id="a-3h"></a>界内随他意故为拙。<a id="a-3i"></a>界外随自意故为巧。<a id="a-3j"></a>或言。<a id="a-3k"></a>界内称机故为巧。<a id="a-3l"></a>界外不称机故为拙。<a id="a-3m"></a>或言。<a id="a-3n"></a>界内有能所故为粗。<a id="a-3o"></a>界外无能所故为细。<a id="a-3p"></a>或言。<a id="a-3q"></a>界内小道极在化城故为细。<a id="a-3r"></a>界外大道极在宝所故为粗。<a id="a-3s"></a>或言。<a id="a-3t"></a>界内客尘故为枝。<a id="a-3u"></a>界外同体故为本。<a id="a-3v"></a>或言。<a id="a-3w"></a>界内在初故为本。<a id="a-3x"></a>界外在后故为枝。<a id="a-3y"></a>或言。<a id="a-3z"></a>界内小大共故为通。<a id="a-40"></a>界外独在大故为别。<a id="a-41"></a>或言。<a id="a-42"></a>界内偏故为小浅故为别。<a id="a-43"></a>界外圆故为大无隔故为通。<a id="a-44"></a>或言。<a id="a-45"></a>界内短故为不遍。<a id="a-46"></a>界外周法界故为遍。<a id="a-47"></a>或言。<a id="a-48"></a>界内在一切贤圣共故为遍。<a id="a-49"></a>界外独在大缘故为不遍。<a id="a-4A"></a>或言。<a id="a-4B"></a>界内用二乘方便故为难断。<a id="a-4C"></a>界外但依无碍慧故为易断。<a id="a-4D"></a>如是等种种互说。<a id="a-4E"></a>今若结之则易可解。<a id="a-4F"></a>若作浅深轻重者。<a id="a-4G"></a>渐次观意也。<a id="a-4H"></a>若作一实四谛不分别者。<a id="a-4I"></a>圆观意也。<a id="a-4J"></a>若作更互轻重者。<a id="a-4K"></a>不定观意也。<a id="a-4L"></a>皆是大乘法相故须识之。<a id="a-4M"></a>若见此意。<a id="a-4N"></a>即知三种。<a id="a-4O"></a>渐次显是。<a id="a-4P"></a>不定显是。<a id="a-4Q"></a>圆顿显是(云云)。<a id="a-4R"></a>问。<a id="a-4S"></a>集既有四。<a id="a-4T"></a>苦果何二。<a id="a-4U"></a>答。<a id="a-4V"></a>惑随于解集则有四。<a id="a-4W"></a>解随于惑但感二死。<a id="a-4X"></a>例如小乘惑随于解则有见谛思惟。<a id="a-4Y"></a>若解随于惑但是一分段生死耳。<a id="a-4Z"></a>问。<a id="a-4a"></a>苦集可是因缘所生法。<a id="a-4b"></a>道灭何故尔。<a id="a-4c"></a>答。<a id="a-4d"></a>苦集是所破。<a id="a-4e"></a>道灭是能破。<a id="a-4f"></a>能破从所破得名俱是因缘生法。<a id="a-4g"></a>故大经云。<a id="a-4h"></a>因灭无明则得炽然三菩提灯。<a id="a-4i"></a>亦是因缘也。<a id="a-4j"></a>问。<a id="a-4k"></a>法性是所迷。<a id="a-4l"></a>何故二何故四。<a id="a-4m"></a>答。<a id="a-4n"></a>法性随权实是故二。<a id="a-4o"></a>法性随根缘是故四。<a id="a-4p"></a>若见此意。<a id="a-4q"></a>例见相闻法乃至起过。<a id="a-4r"></a>例作四种分别广说(云云)</p>
  <p id="a4s">○中约弘誓显是者。<a id="a-4t"></a>前推法性闻法等其义已显。<a id="a-4u"></a>为未了者更约四弘。<a id="a-4v"></a>又四谛中多约解明上求下化。<a id="a-4w"></a>四弘中多约愿明上求下化。<a id="a-4x"></a>又四谛中通约三世佛明上求下化。<a id="a-4y"></a>四弘中多约未来佛明上求下化。<a id="a-4z"></a>又四谛中多约诸根明上求下化。<a id="a-50"></a>四弘中专约意根明上求下化。<a id="a-51"></a>如此分别令易解。<a id="a-52"></a>得意者不俟也。<a id="a-53"></a>夫心不孤生必托缘起。<a id="a-54"></a>意根是因法尘是缘所起之心是所生法。<a id="a-55"></a>此根尘能所三相迁动。<a id="a-56"></a>窃起窃谢。<a id="a-57"></a>新新生灭念念不住。<a id="a-58"></a>睒烁如电耀。<a id="a-59"></a>遄疾若奔流。<a id="a-5A"></a>色泡受沫想炎行域识幻。<a id="a-5B"></a>所有依报国土田宅妻子财产。<a id="a-5C"></a>一念丧失倏有忽无。<a id="a-5D"></a>三界无常一箧偏苦。<a id="a-5E"></a>四山合来无逃避处。<a id="a-5F"></a>唯当专心戒定智慧。<a id="a-5G"></a>竖破颠倒横截死海超度有流。<a id="a-5H"></a>经言。<a id="a-5I"></a>我昔与汝等不见四真谛。<a id="a-5J"></a>是故久回转。<a id="a-5K"></a>火宅如此云何耽湎纵逸嬉戏。<a id="a-5L"></a>是故慈悲起四弘誓拔苦与乐。<a id="a-5M"></a>如释迦之见耕垦。<a id="a-5N"></a>似弥勒之观毁台。<a id="a-5O"></a>即其义也。<a id="a-5P"></a>以明了四谛故非九缚。<a id="a-5Q"></a>起四弘誓故非一脱。<a id="a-5R"></a>是为非缚非脱发真正菩提心。<a id="a-5S"></a>显是义明矣。<a id="a-5T"></a>次秖观根尘相对一念心起。<a id="a-5U"></a>能生所生无不即空。<a id="a-5V"></a>妄谓心起。<a id="a-5W"></a>起无自性无他性。<a id="a-5X"></a>无共性无无因性。<a id="a-5Y"></a>起时不从自他共离来。<a id="a-5Z"></a>去时不向东西南北去。<a id="a-5a"></a>此心不在内外两中间。<a id="a-5b"></a>亦不常自有。<a id="a-5c"></a>但有名字名之为心。<a id="a-5d"></a>是字不住亦不不住。<a id="a-5e"></a>不可得故生即无生亦无无生。<a id="a-5f"></a>有无俱寂。<a id="a-5g"></a>凡愚谓有智者知无。<a id="a-5h"></a>如水中月得喜失忧。<a id="a-5i"></a>大人去取都无欣惨。<a id="a-5j"></a>镜像幻化亦如是。<a id="a-5k"></a>思益云。<a id="a-5l"></a>苦无生集无和合道不二灭不生。<a id="a-5m"></a>大经云。<a id="a-5n"></a>解苦无苦而有真谛。<a id="a-5o"></a>乃至解灭无灭而有真谛。<a id="a-5p"></a>集既即空。<a id="a-5q"></a>不应如彼渴鹿驰逐阳焰。<a id="a-5r"></a>苦既即空。<a id="a-5s"></a>不应如彼痴猴捉水中月。<a id="a-5t"></a>道既即空。<a id="a-5u"></a>不应言我行即空不行不即空。<a id="a-5v"></a>如筏喻者。<a id="a-5w"></a>法尚应舍何况非法。<a id="a-5x"></a>灭既即空。<a id="a-5y"></a>不应言众生寿命谁于此灭而证彼灭。<a id="a-5z"></a>生死即空云何可舍。<a id="a-60"></a>涅槃即空云何可得。<a id="a-61"></a>经言。<a id="a-62"></a>我不欲令无生法中有修道。<a id="a-63"></a>若四念处乃至八圣道。<a id="a-64"></a>我不欲令无生法中有得果。<a id="a-65"></a>若须陀洹乃至阿罗汉。<a id="a-66"></a>依例亦应言。<a id="a-67"></a>我不欲令无生法中有色受想行识。<a id="a-68"></a>我不欲令无生法中有贪欲嗔恚痴。<a id="a-69"></a>但愍念众生兴誓愿拔两苦与二乐。<a id="a-6A"></a>以达苦集空故非九缚。<a id="a-6B"></a>达道灭空故非一脱。<a id="a-6C"></a>是为非缚非脱发真正菩提心。<a id="a-6D"></a>显是义明矣。<a id="a-6E"></a>秖观根尘一念心起。<a id="a-6F"></a>心起即假。<a id="a-6G"></a>假名之心为迷解本。<a id="a-6H"></a>谓四谛有无量相。<a id="a-6I"></a>三界无别法唯是一心作。<a id="a-6J"></a>心如工画师造种种色。<a id="a-6K"></a>心构六道。<a id="a-6L"></a>分别校记无量种别。<a id="a-6M"></a>谓如是见爱是界内轻重集相。<a id="a-6N"></a>界外轻重集相。<a id="a-6O"></a>如是生死是分段轻重苦相。<a id="a-6P"></a>界外轻重苦相。<a id="a-6Q"></a>还翻此心而生于解。<a id="a-6R"></a>譬如画师洗荡诸色涂以墡彩。<a id="a-6S"></a>所谓观身不净乃至观心无常。<a id="a-6T"></a>如是道品纡通化城。<a id="a-6U"></a>观身身空乃至观心心空。<a id="a-6V"></a>空中无无常。<a id="a-6W"></a>乃至无不净。<a id="a-6X"></a>如是道品直通化城。<a id="a-6Y"></a>观身无常。<a id="a-6Z"></a>无常即空乃至观身法性。<a id="a-6a"></a>非常非无常非空非不空。<a id="a-6b"></a>乃至观心亦如是。<a id="a-6c"></a>如是道品纡通宝所。<a id="a-6d"></a>观身法性。<a id="a-6e"></a>非净非不净双照净不净。<a id="a-6f"></a>乃至观心法性。<a id="a-6g"></a>常无常双照常无常。<a id="a-6h"></a>如是道品直通宝所。<a id="a-6i"></a>是人见谛灭名须陀洹。<a id="a-6j"></a>是人思惟灭名三果。<a id="a-6k"></a>是人见灭名见地。<a id="a-6l"></a>是人思灭名薄名离名已办乃至侵习名辟支佛。<a id="a-6m"></a>是人见思灭名十住。<a id="a-6n"></a>尘沙灭名十行十回向。<a id="a-6o"></a>无明灭名十地等觉妙觉。<a id="a-6p"></a>是人见思尘沙灭名十信。<a id="a-6q"></a>无明灭名十住十行十回向十地等觉妙觉。<a id="a-6r"></a>分别十六门道灭不同。<a id="a-6s"></a>及一切洹沙佛法。<a id="a-6t"></a>分别校计不可说不可说。<a id="a-6u"></a>如观掌果无有僻谬。<a id="a-6v"></a>皆从心生不余处来。<a id="a-6w"></a>观此一心能通不可说心。<a id="a-6x"></a>不可说心能通不可说法。<a id="a-6y"></a>不可说法能通不可说非心非法。<a id="a-6z"></a>观一切心亦复如是。<a id="a-70"></a>九缚凡夫不觉不知。<a id="a-71"></a>如大富盲儿坐宝藏中。<a id="a-72"></a>都无所见。<a id="a-73"></a>动转挂碍为宝所伤。<a id="a-74"></a>二乘热病谓诸珍宝是鬼虎龙蛇。<a id="a-75"></a>弃舍驰走。<a id="a-76"></a>伶俜辛苦五十余年。<a id="a-77"></a>虽缚脱之殊。<a id="a-78"></a>俱贫如来无上珍宝。<a id="a-79"></a>起大慈悲誓愿拔苦与乐。<a id="a-7A"></a>是为非缚非脱发真正菩提心。<a id="a-7B"></a>显是义明矣。<a id="a-7C"></a>次根尘相对。<a id="a-7D"></a>一念心起即空即假即中者。<a id="a-7E"></a>若根若尘并是法界。<a id="a-7F"></a>并是毕竟空。<a id="a-7G"></a>并是如来藏。<a id="a-7H"></a>并是中道。<a id="a-7I"></a>云何即空。<a id="a-7J"></a>并从缘生。<a id="a-7K"></a>缘生即无主。<a id="a-7L"></a>无主即空。<a id="a-7M"></a>云何即假。<a id="a-7N"></a>无主而生即是假。<a id="a-7O"></a>云何即中。<a id="a-7P"></a>不出法性并皆即中。<a id="a-7Q"></a>当知一念即空即假即中。<a id="a-7R"></a>并毕竟空。<a id="a-7S"></a>并如来藏。<a id="a-7T"></a>并实相。<a id="a-7U"></a>非三而三三而不三。<a id="a-7V"></a>非合非散而合而散。<a id="a-7W"></a>非非合非非散。<a id="a-7X"></a>不可一异而一异。<a id="a-7Y"></a>譬如明镜。<a id="a-7Z"></a>明喻即空。<a id="a-7a"></a>像喻即假。<a id="a-7b"></a>镜喻即中。<a id="a-7c"></a>不合不散合散宛然。<a id="a-7d"></a>不一二三二三无妨。<a id="a-7e"></a>此一念心不纵不横不可思议。<a id="a-7f"></a>非但己尔。<a id="a-7g"></a>佛及众生亦复如是。<a id="a-7h"></a>华严云。<a id="a-7i"></a>心佛及众生是三无差别。<a id="a-7j"></a>当知己心具一切佛法矣。<a id="a-7k"></a>思益云。<a id="a-7l"></a>愚于阴界入而欲求菩提。<a id="a-7m"></a>阴界入即是离是无菩提。<a id="a-7n"></a>净名曰。<a id="a-7o"></a>如来解脱当于众生心行中求。<a id="a-7p"></a>众生即菩提不可复得。<a id="a-7q"></a>众生即涅槃不可复灭。<a id="a-7r"></a>一心既然。<a id="a-7s"></a>诸心亦尔。<a id="a-7t"></a>一切法亦尔。<a id="a-7u"></a>普贤观云。<a id="a-7v"></a>毗卢遮那遍一切处。<a id="a-7w"></a>即其义也。<a id="a-7x"></a>当知一切法即佛法。<a id="a-7y"></a>如来法界故。<a id="a-7z"></a>若尔。<a id="a-80"></a>云何复言游心法界如虚空。<a id="a-81"></a>又言无明明者即毕竟空。<a id="a-82"></a>此举空为言端。<a id="a-83"></a>空即不空亦即非空非不空。<a id="a-84"></a>又言。<a id="a-85"></a>一微尘中有大千经卷。<a id="a-86"></a>心中具一切佛法如地种如香丸者。<a id="a-87"></a>此举有为言端。<a id="a-88"></a>有即不有亦即非有非不有。<a id="a-89"></a>又言。<a id="a-8A"></a>一色一香无非中道。<a id="a-8B"></a>此举中道为言端。<a id="a-8C"></a>即中而边。<a id="a-8D"></a>即非边非不边具足无减。<a id="a-8E"></a>勿守语害圆诬罔圣意。<a id="a-8F"></a>若得此解。<a id="a-8G"></a>根尘一念心起。<a id="a-8H"></a>根即八万四千法藏。<a id="a-8I"></a>尘亦尔。<a id="a-8J"></a>一念心起。<a id="a-8K"></a>亦八万四千法藏。<a id="a-8L"></a>佛法界对法界起法界无非佛法。<a id="a-8M"></a>生死即涅槃是名苦谛。<a id="a-8N"></a>一尘有三尘。<a id="a-8O"></a>一心有三心。<a id="a-8P"></a>一一尘有八万四千尘劳门。<a id="a-8Q"></a>一一心亦如是。<a id="a-8R"></a>贪嗔痴亦即是菩提。<a id="a-8S"></a>烦恼亦即是菩提。<a id="a-8T"></a>是名集谛。<a id="a-8U"></a>翻一一尘劳门。<a id="a-8V"></a>即是八万四千诸三昧门。<a id="a-8W"></a>亦是八万四千诸陀罗尼门。<a id="a-8X"></a>亦是八万四千诸对治门。<a id="a-8Y"></a>亦成八万四千诸波罗蜜。<a id="a-8Z"></a>无明转即变为明。<a id="a-8a"></a>如融水成水。<a id="a-8b"></a>更非远物不余处来。<a id="a-8c"></a>但一念心普皆具足。<a id="a-8d"></a>如如意珠非有宝非无宝。<a id="a-8e"></a>若谓无者即妄语。<a id="a-8f"></a>若谓有者即邪见。<a id="a-8g"></a>不可以心知。<a id="a-8h"></a>不可以言辩众生于此不思议不缚法中。<a id="a-8i"></a>而思想作缚。<a id="a-8j"></a>于无脱法中而求于脱。<a id="a-8k"></a>是故起大慈悲兴四弘誓。<a id="a-8l"></a>拔两苦与两乐。<a id="a-8m"></a>故名非缚非脱发真正菩提心。<a id="a-8n"></a>前三皆约四谛为语。<a id="a-8o"></a>今约法藏尘劳三昧波罗蜜。<a id="a-8p"></a>其义宛然。<a id="a-8q"></a>问。<a id="a-8r"></a>前简非并言非。<a id="a-8s"></a>今显是何故并言是。<a id="a-8t"></a>答。<a id="a-8u"></a>所言并是者。<a id="a-8v"></a>皆非缚非脱故言并是。<a id="a-8w"></a>通皆上求故。<a id="a-8x"></a>又次第渐入到实故言并是。<a id="a-8y"></a>又实难知借权显实故言并是。<a id="a-8z"></a>此三番拟世界悉檀言并是也。<a id="a-90"></a>又权不摄实实则摄权。<a id="a-91"></a>欲令摄显易见故言并是。<a id="a-92"></a>此一番拟为人悉檀故言是也。<a id="a-93"></a>又一菩提心一切菩提心。<a id="a-94"></a>若不说者不知一切。<a id="a-95"></a>故言并是。<a id="a-96"></a>此一番拟对治悉檀明是。<a id="a-97"></a>若究竟而论。<a id="a-98"></a>前三是约权后一约实。<a id="a-99"></a>譬如良医有一秘方总摄诸方。<a id="a-9A"></a>阿伽陀药功兼诸药。<a id="a-9B"></a>如食乳糜更无所须。<a id="a-9C"></a>一切具足如如意珠。<a id="a-9D"></a>权实显是其义可知。<a id="a-9E"></a>又一是者一大事因缘故。<a id="a-9F"></a>云何为一。<a id="a-9G"></a>一实不虚故。<a id="a-9H"></a>一道清净故。<a id="a-9I"></a>一切无碍人一道出生死故。<a id="a-9J"></a>云何为大。<a id="a-9K"></a>其性广博多所含容。<a id="a-9L"></a>大智大断大人所乘。<a id="a-9M"></a>大师子吼大益凡圣。<a id="a-9N"></a>故言为大。<a id="a-9O"></a>事者十方三世佛之仪式。<a id="a-9P"></a>以此自成佛道。<a id="a-9Q"></a>以此化度众生。<a id="a-9R"></a>故名为事。<a id="a-9S"></a>因缘者。<a id="a-9T"></a>众生以此因感佛。<a id="a-9U"></a>佛以此缘起应。<a id="a-9V"></a>故言因缘。<a id="a-9W"></a>又是者。<a id="a-9X"></a>不可言三不可言一。<a id="a-9Y"></a>不可言非三非一而言三一。<a id="a-9Z"></a>故名不可思议是也。<a id="a-9a"></a>又是者。<a id="a-9b"></a>非作法非佛非天人修罗所作。<a id="a-9c"></a>常境无相常智无缘。<a id="a-9d"></a>以无缘智缘无相境。<a id="a-9e"></a>无相之境相无缘之智。<a id="a-9f"></a>智境冥一而言境智。<a id="a-9g"></a>故名无作也。<a id="a-9h"></a>又是者。<a id="a-9i"></a>如文殊问经云。<a id="a-9j"></a>破一切发名发菩提心。<a id="a-9k"></a>常随菩提相而发菩提心。<a id="a-9l"></a>又无发而发无随而随。<a id="a-9m"></a>又过一切破过一切随双照破随。<a id="a-9n"></a>名发菩提心。<a id="a-9o"></a>如此三种不一不异。<a id="a-9p"></a>如理如事如非理非事。<a id="a-9q"></a>故名为是。<a id="a-9r"></a>若例此义。<a id="a-9s"></a>无作不可思议。<a id="a-9t"></a>一大事因缘等诸法门。<a id="a-9u"></a>皆言破皆言随。<a id="a-9v"></a>皆言非破非随双照破随。<a id="a-9w"></a>又前三是上中下智所观。<a id="a-9x"></a>后一是上上智所观。<a id="a-9y"></a>前三是共。<a id="a-9z"></a>后一是不共。<a id="a-A0"></a>前三浅近曲。<a id="a-A1"></a>后一深远直(云云)。<a id="a-A2"></a>前三是小中大。<a id="a-A3"></a>后一是大中大。<a id="a-A4"></a>上中上。<a id="a-A5"></a>圆中圆。<a id="a-A6"></a>满中满。<a id="a-A7"></a>实中实。<a id="a-A8"></a>真中真。<a id="a-A9"></a>了义中了义。<a id="a-AA"></a>玄中玄。<a id="a-AB"></a>妙中妙。<a id="a-AC"></a>不可思议中不可思议。<a id="a-AD"></a>若能如此简非显是。<a id="a-AE"></a>体权识实而发心者。<a id="a-AF"></a>是一切诸佛种。<a id="a-AG"></a>譬如金刚从金性生。<a id="a-AH"></a>佛菩提心从大悲起。<a id="a-AI"></a>是诸行先。<a id="a-AJ"></a>如服阿娑罗药先用清水。<a id="a-AK"></a>诸行中最。<a id="a-AL"></a>如诸根中命根为最。<a id="a-AM"></a>佛正法正行中此心为最。<a id="a-AN"></a>如太子生具王仪相。<a id="a-AO"></a>大臣恭敬有大声名。<a id="a-AP"></a>如迦陵频伽鸟[穀-禾+卵]中鸣声。<a id="a-AQ"></a>已胜诸鸟。<a id="a-AR"></a>此菩提心有大势力。<a id="a-AS"></a>如师子筋弦。<a id="a-AT"></a>如师子乳。<a id="a-AU"></a>如金刚槌。<a id="a-AV"></a>如那罗延箭。<a id="a-AW"></a>具足众宝能除贫苦如如意珠。<a id="a-AX"></a>虽小懈怠小失威仪。<a id="a-AY"></a>犹胜二乘功德。<a id="a-AZ"></a>举要言之。<a id="a-Aa"></a>此心即具一切菩萨功德。<a id="a-Ab"></a>能成三世无上正觉。<a id="a-Ac"></a>若解此心任运达于止观。<a id="a-Ad"></a>无发无碍即是观。<a id="a-Ae"></a>其性寂灭即是止。<a id="a-Af"></a>止观即菩提。<a id="a-Ag"></a>菩提即止观。<a id="a-Ah"></a>宝梁经云。<a id="a-Ai"></a>比丘不修比丘法。<a id="a-Aj"></a>大千无唾处。<a id="a-Ak"></a>况受人供养。<a id="a-Al"></a>六十比丘悲泣白佛。<a id="a-Am"></a>我等乍死不能受人供养。<a id="a-An"></a>佛言。<a id="a-Ao"></a>汝起惭愧心善哉善哉。<a id="a-Ap"></a>一比丘白佛。<a id="a-Aq"></a>何等比丘能受供养。<a id="a-Ar"></a>佛言。<a id="a-As"></a>若在比丘数修僧业得僧利者。<a id="a-At"></a>是人能受供养。<a id="a-Au"></a>四果四向是僧数。<a id="a-Av"></a>三十七品是僧业。<a id="a-Aw"></a>四果是僧利。<a id="a-Ax"></a>比丘重白佛。<a id="a-Ay"></a>若发大乘心者复云何。<a id="a-Az"></a>佛言。<a id="a-B0"></a>若发大乘心求一切智。<a id="a-B1"></a>不堕数不修业不得利。<a id="a-B2"></a>能受供养。<a id="a-B3"></a>比丘惊问。<a id="a-B4"></a>云何是人能受供养。<a id="a-B5"></a>佛言。<a id="a-B6"></a>是人受衣用敷大地。<a id="a-B7"></a>受抟食若须弥山。<a id="a-B8"></a>亦能毕报施主之恩。<a id="a-B9"></a>当知小乘之极果不及大乘之初初。<a id="a-BA"></a>又如来密藏经说。<a id="a-BB"></a>若人父为缘觉而害。<a id="a-BC"></a>盗三宝物。<a id="a-BD"></a>母为罗汉而污。<a id="a-BE"></a>不实事谤佛。<a id="a-BF"></a>两舌间贤圣。<a id="a-BG"></a>恶口骂圣人。<a id="a-BH"></a>坏乱求法者。<a id="a-BI"></a>五逆初业之嗔。<a id="a-BJ"></a>夺持戒人物之贪。<a id="a-BK"></a>边见之痴。<a id="a-BL"></a>是为十恶恶者。<a id="a-BM"></a>若能知如来说因缘法。<a id="a-BN"></a>无我人众生寿命。<a id="a-BO"></a>无生无灭无染无著本性清净。<a id="a-BP"></a>又于一切法知本性清净。<a id="a-BQ"></a>解知信入者。<a id="a-BR"></a>我不说是人趣向地狱及诸恶道果。<a id="a-BS"></a>何以故。<a id="a-BT"></a>法无积聚法无集恼。<a id="a-BU"></a>一切法不生不住。<a id="a-BV"></a>因缘和合而得生起起已还灭。<a id="a-BW"></a>若心生已灭。<a id="a-BX"></a>一切结使亦生已灭。<a id="a-BY"></a>如是解无犯处。<a id="a-BZ"></a>若有犯有住无有是处。<a id="a-Ba"></a>如百年闇室若然灯时。<a id="a-Bb"></a>闇不可言我是室主。<a id="a-Bc"></a>住此久而不肯去。<a id="a-Bd"></a>灯若生闇即灭。<a id="a-Be"></a>其义亦如是。<a id="a-Bf"></a>此经具指前四菩提心。<a id="a-Bg"></a>若知如来说因缘法。<a id="a-Bh"></a>即指初菩提心。<a id="a-Bi"></a>若无生无灭指第二菩提心。<a id="a-Bj"></a>若本性清净指第三菩提心。<a id="a-Bk"></a>若于一切法知本性清净。<a id="a-Bl"></a>指第四菩提心。<a id="a-Bm"></a>初菩提心已能除重重十恶。<a id="a-Bn"></a>况第二第三第四菩提心耶。<a id="a-Bo"></a>行者闻此胜妙功德当自庆幸。<a id="a-Bp"></a>如闇处伊兰得光明栴檀。<a id="a-Bq"></a>问。<a id="a-Br"></a>因缘语通。<a id="a-Bs"></a>何意初观独当其名。<a id="a-Bt"></a>答。<a id="a-Bu"></a>以最初当名耳。<a id="a-Bv"></a>又因缘事相初观为便。<a id="a-Bw"></a>若言生灭者即别。<a id="a-Bx"></a>后三例有通别。<a id="a-By"></a>而从别受名耳。</p>
  <p id="aBz">○约六即显是者。<a id="a-C0"></a>为初心是后心是。<a id="a-C1"></a>答。<a id="a-C2"></a>如论焦炷。<a id="a-C3"></a>非初不离初。<a id="a-C4"></a>非后不离后。<a id="a-C5"></a>若智信具足。<a id="a-C6"></a>闻一念即是信故不谤智故不惧。<a id="a-C7"></a>初后皆是。<a id="a-C8"></a>若无信高推圣境非己智分。<a id="a-C9"></a>若无智起增上慢谓己均佛。<a id="a-CA"></a>初后俱非。<a id="a-CB"></a>为此事故须知六即。<a id="a-CC"></a>谓理即。<a id="a-CD"></a>名字即。<a id="a-CE"></a>观行即。<a id="a-CF"></a>相似即。<a id="a-CG"></a>分真即。<a id="a-CH"></a>究竟即。<a id="a-CI"></a>此六即者。<a id="a-CJ"></a>始凡终圣。<a id="a-CK"></a>始凡故除疑怯。<a id="a-CL"></a>终圣故除慢大(云云)。<a id="a-CM"></a>理即者。<a id="a-CN"></a>一念心即如来藏理。<a id="a-CO"></a>如故即空。<a id="a-CP"></a>藏故即假。<a id="a-CQ"></a>理故即中。<a id="a-CR"></a>三智一心中具不可思议。<a id="a-CS"></a>如上说。<a id="a-CT"></a>三谛一谛非三非一。<a id="a-CU"></a>一色一香一切法。<a id="a-CV"></a>一切心亦复如是。<a id="a-CW"></a>是名理即是菩提心。<a id="a-CX"></a>亦是理即止观。<a id="a-CY"></a>即寂名止即照名观。<a id="a-CZ"></a>名字即者。<a id="a-Ca"></a>理虽即是日用不知。<a id="a-Cb"></a>以未闻三谛全不识佛法。<a id="a-Cc"></a>如牛羊眼不解方隅。<a id="a-Cd"></a>或从知识或从经卷。<a id="a-Ce"></a>闻上所说一实菩提。<a id="a-Cf"></a>于名字中通达解了。<a id="a-Cg"></a>知一切法皆是佛法。<a id="a-Ch"></a>是为名字即菩提。<a id="a-Ci"></a>亦是名字止观。<a id="a-Cj"></a>若未闻时处处驰求。<a id="a-Ck"></a>既得闻已。<a id="a-Cl"></a>攀觅心息名止。<a id="a-Cm"></a>但信法性不信其诸名为观。<a id="a-Cn"></a>观行即是者。<a id="a-Co"></a>若但闻名口说。<a id="a-Cp"></a>如虫食木偶得成字。<a id="a-Cq"></a>是虫不知是字非字。<a id="a-Cr"></a>既不通达宁是菩提。<a id="a-Cs"></a>必须心观明了理慧相应。<a id="a-Ct"></a>所行如所言。<a id="a-Cu"></a>所言如所行。<a id="a-Cv"></a>华首云。<a id="a-Cw"></a>言说多不行我不以言说。<a id="a-Cx"></a>但心行菩提。<a id="a-Cy"></a>此心口相应是观行菩提。<a id="a-Cz"></a>释论四句评闻慧具足。<a id="a-D0"></a>如眼得日照了无僻。<a id="a-D1"></a>观行亦如是。<a id="a-D2"></a>虽未契理观心不息。<a id="a-D3"></a>如首楞严中射的喻。<a id="a-D4"></a>是名观行菩提。<a id="a-D5"></a>亦名观行止观。<a id="a-D6"></a>恒作此想名观。<a id="a-D7"></a>余想息名止(云云)。<a id="a-D8"></a>相似即是菩提者。<a id="a-D9"></a>以其逾观逾明逾止逾寂。<a id="a-DA"></a>如勤射邻的名相似观慧。<a id="a-DB"></a>一切世间治生产业不相违背。<a id="a-DC"></a>所有思想筹量皆是先佛经中所说。<a id="a-DD"></a>如六根清净中说。<a id="a-DE"></a>圆伏无明名止。<a id="a-DF"></a>似中道慧名观(云云)。<a id="a-DG"></a>分真即者。<a id="a-DH"></a>因相似观力入铜轮位。<a id="a-DI"></a>初破无明见佛性。<a id="a-DJ"></a>开宝藏显真如。<a id="a-DK"></a>名发心住。<a id="a-DL"></a>乃至等觉。<a id="a-DM"></a>无明微薄智慧转着。<a id="a-DN"></a>如从初日至十四日。<a id="a-DO"></a>月光垂圆闇垂尽。<a id="a-DP"></a>若人应以佛身得度者。<a id="a-DQ"></a>即八相成道。<a id="a-DR"></a>应以九法界身得度者。<a id="a-DS"></a>以普门示现。<a id="a-DT"></a>如经广说。<a id="a-DU"></a>是名分真菩提。<a id="a-DV"></a>亦名分真止观分真智断。<a id="a-DW"></a>究竟即菩提者。<a id="a-DX"></a>等觉一转入于妙觉。<a id="a-DY"></a>智光圆满不复可增。<a id="a-DZ"></a>名菩提果。<a id="a-Da"></a>大涅槃断更无可断。<a id="a-Db"></a>名果果。<a id="a-Dc"></a>等觉不通唯佛能通。<a id="a-Dd"></a>过茶无道可说。<a id="a-De"></a>故名究竟菩提。<a id="a-Df"></a>亦名究竟止观。<a id="a-Dg"></a>总以譬譬之。<a id="a-Dh"></a>譬如贫人家有宝藏而无知者。<a id="a-Di"></a>知识示之即得知也。<a id="a-Dj"></a>耘除草秽而掘出之渐渐得近近已。<a id="a-Dk"></a>藏开尽取用之。<a id="a-Dl"></a>合六喻可解(云云)。<a id="a-Dm"></a>问。<a id="a-Dn"></a>释论五菩提意云何。<a id="a-Do"></a>答。<a id="a-Dp"></a>论竖判别位。<a id="a-Dq"></a>今竖判圆位。<a id="a-Dr"></a>会之发心对名字。<a id="a-Ds"></a>伏心对观行。<a id="a-Dt"></a>明心对相似。<a id="a-Du"></a>出到对分真。<a id="a-Dv"></a>无上对究竟。<a id="a-Dw"></a>又用彼名名圆位。<a id="a-Dx"></a>发心是十住。<a id="a-Dy"></a>伏心是十行。<a id="a-Dz"></a>问。<a id="a-E0"></a>住已断。<a id="a-E1"></a>行云何伏。<a id="a-E2"></a>答。<a id="a-E3"></a>此用真道伏。<a id="a-E4"></a>例如小乘破见名断思惟名伏。<a id="a-E5"></a>明心是十回向。<a id="a-E6"></a>出到是十地。<a id="a-E7"></a>无上是妙觉。<a id="a-E8"></a>又从十住具五菩提。<a id="a-E9"></a>乃至妙觉究竟五菩提。<a id="a-EA"></a>故地义云。<a id="a-EB"></a>从初一地具诸地功德。<a id="a-EC"></a>即其义也问。<a id="a-ED"></a>何意约圆说六即。<a id="a-EE"></a>答。<a id="a-EF"></a>圆观诸法皆云六即。<a id="a-EG"></a>故以圆意约一切法悉用六即判位。<a id="a-EH"></a>余不尔故不用之。<a id="a-EI"></a>当其教用之胡为不得。<a id="a-EJ"></a>而浅近非教正意也。<a id="a-EK"></a>然上来简非。<a id="a-EL"></a>先约苦谛升沈世间简耳。<a id="a-EM"></a>次约四谛智曲拙浅近简耳。<a id="a-EN"></a>次约四弘行愿。<a id="a-EO"></a>次约六即位。<a id="a-EP"></a>展转深细方乃显是。<a id="a-EQ"></a>故知明月神珠在九重渊内骊龙颔下。<a id="a-ER"></a>有志有德方乃致之。<a id="a-ES"></a>岂如世人粗浅浮虚。<a id="a-ET"></a>竞执瓦石草木妄谓为宝。<a id="a-EU"></a>末学肤受太无所知。</p>
 </body>
</html>