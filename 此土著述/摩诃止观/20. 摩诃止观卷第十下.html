<!doctype html>
<html id="z3IBWa51NU" data-ver="786">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">摩诃止观卷第十下</h1>
  <p id="a2">次明内邪得失者。<a id="a-3"></a>三藏四门本为入理而执成戏论。<a id="a-4"></a>发见获禅兼通经籍。<a id="a-5"></a>若以此门自执秖应生善。<a id="a-6"></a>既与见相应还起三行。<a id="a-7"></a>其行善者专为诸有而造果报。<a id="a-8"></a>取著有门而生爱恚。<a id="a-9"></a>胜者堕慢坑负者堕忧狱。<a id="a-A"></a>生烦恼处。<a id="a-B"></a>有门还闭不得解脱。<a id="a-C"></a>行恶行者执有为是。<a id="a-D"></a>余者皆非。<a id="a-E"></a>为此有门无恶不作。<a id="a-F"></a>邪鬼入心唯长众非。<a id="a-G"></a>九十六道三顺佛法。<a id="a-H"></a>故有阿毗昙道修多罗道。<a id="a-I"></a>但五百罗汉于此有门得出。<a id="a-J"></a>岂应是邪。<a id="a-K"></a>今人僻取鬼则入心。<a id="a-L"></a>故称阿毗昙鬼。<a id="a-M"></a>或从见入或从禅入。<a id="a-N"></a>自行有一化人亦四。<a id="a-O"></a>一门既尔三门亦然。<a id="a-P"></a>若通别圆等各有四门生见。<a id="a-Q"></a>一见亦具三行。<a id="a-R"></a>行善者可知。<a id="a-S"></a>行恶者。<a id="a-T"></a>执大乘中贪欲即是道。<a id="a-U"></a>三毒中具一切佛法。<a id="a-V"></a>如此实语本灭烦恼。<a id="a-W"></a>而僻取着还生结业。<a id="a-X"></a>称毁忧爱欺慢啀喍竞于名利。<a id="a-Y"></a>自行则一化他有四。<a id="a-Z"></a>既非无漏无明润业。<a id="a-a"></a>业力牵生何所不至。<a id="a-b"></a>不能细说准前可知。<a id="a-c"></a>如是等见违于圣道。<a id="a-d"></a>又能生长种种罪过。<a id="a-e"></a>其不识者执谓是道。<a id="a-f"></a>设知是见随见而行以自埋没。<a id="a-g"></a>岂能于见动不动而修道品。<a id="a-h"></a>略言见发生诸过失也。<a id="a-i"></a>二明并决真伪者。<a id="a-j"></a>一就所起法并决。<a id="a-k"></a>二就所依法并决。<a id="a-l"></a>今通从外外道四句。<a id="a-m"></a>乃至圆四门外道见通韦陀乃至圆门三念处三解脱。<a id="a-n"></a>名数是同。<a id="a-o"></a>所起见罪系缚无异。<a id="a-p"></a>譬如金铁二锁。<a id="a-q"></a>又从外道四句。<a id="a-r"></a>乃至圆门四见。<a id="a-s"></a>名虽清美。<a id="a-t"></a>所起烦恼体是污秽。<a id="a-u"></a>譬如玉鼠二璞。<a id="a-v"></a>又从外道四句。<a id="a-w"></a>乃至圆门四见虽同研炼有成不成。<a id="a-x"></a>譬如牛驴二乳。<a id="a-y"></a>又从外道四见。<a id="a-z"></a>乃至圆门四见有害不害。<a id="a-10"></a>譬如迦罗镇头二果。<a id="a-11"></a>所计神我乃是缚法非自在我。<a id="a-12"></a>各执己是余为妄语。<a id="a-13"></a>互相是非何关如实。<a id="a-14"></a>自谓真道翻开有路。<a id="a-15"></a>望得涅槃方沉生死。<a id="a-16"></a>自言谛当终成邪僻。<a id="a-17"></a>爱处生爱。<a id="a-18"></a>嗔处生嗔。<a id="a-19"></a>虽起慈悲爱见悲耳。<a id="a-1A"></a>虽安涂割乃生灭强忍。<a id="a-1B"></a>虽一切智世情推度。<a id="a-1C"></a>虽得神通根本变化有漏变化。<a id="a-1D"></a>所读韦陀世智所说。<a id="a-1E"></a>非陀罗尼力非法界流。<a id="a-1F"></a>虽断钝使如步屈虫。<a id="a-1G"></a>世医所治差已更发。<a id="a-1H"></a>八十八使集海浩然。<a id="a-1I"></a>三界生死苦轮无际。<a id="a-1J"></a>沉着有漏永无出期。<a id="a-1K"></a>皆是诸见幻伪。<a id="a-1L"></a>岂可为真实之道也。<a id="a-1M"></a>二约所依法异者。<a id="a-1N"></a>一切诸见各依其法。<a id="a-1O"></a>三外外道是有漏人。<a id="a-1P"></a>发有漏法以有漏心着于着法。<a id="a-1Q"></a>着法着心体是诤竞。<a id="a-1R"></a>非但因时捉头拔发。<a id="a-1S"></a>发诸见已谓是涅槃。<a id="a-1T"></a>执成见猛毒增斗盛。<a id="a-1U"></a>所依之法非真所发之见亦是伪也。<a id="a-1V"></a>此虽邪法若密得意以邪相入正相。<a id="a-1W"></a>如华飞叶动藉少因缘尚证支佛。<a id="a-1X"></a>何况世间旧法。<a id="a-1Y"></a>然支佛虽正华叶终非正教。<a id="a-1Z"></a>外外道密悟。<a id="a-1a"></a>而其法门但通诸见。<a id="a-1b"></a>非正法也。<a id="a-1c"></a>皆由着心着于着法因果俱斗。<a id="a-1d"></a>断奠是邪法生邪见也。<a id="a-1e"></a>若三藏四门是出世圣人得出世法。<a id="a-1f"></a>体是清净灭烦恼处。<a id="a-1g"></a>非唯佛经是正法。<a id="a-1h"></a>五百所申亦能得道。<a id="a-1i"></a>妙胜定云。<a id="a-1j"></a>佛去世后一百年。<a id="a-1k"></a>十万人出家九万人得道。<a id="a-1l"></a>二百年时十万人出家。<a id="a-1m"></a>一万人得道。<a id="a-1n"></a>当知以无著心不着无著法。<a id="a-1o"></a>发心真正觉悟无常。<a id="a-1p"></a>念念生灭朝不保夕。<a id="a-1q"></a>志求出要不封门生染而起戏论。<a id="a-1r"></a>譬如有人欲速见王。<a id="a-1s"></a>受赐拜职从四门入。<a id="a-1t"></a>何暇盘停诤计好丑。<a id="a-1u"></a>知门是通途不须诤计。<a id="a-1v"></a>如药为治病不应分别。<a id="a-1w"></a>速出火宅尽诸苦际。<a id="a-1x"></a>真明发时证究竟道毕竟无诤。<a id="a-1y"></a>无诤则无业无业则无生死。<a id="a-1z"></a>但有道灭心地坦然。<a id="a-20"></a>因果俱无斗诤俱灭。<a id="a-21"></a>唯有正见无邪见也。<a id="a-22"></a>复次四门虽是正法。<a id="a-23"></a>若以着心着此四门。<a id="a-24"></a>则生邪见。<a id="a-25"></a>见四门异。<a id="a-26"></a>于修因时多起斗诤。<a id="a-27"></a>譬如有人久住城门。<a id="a-28"></a>分别瓦木评薄精粗。<a id="a-29"></a>谓南是北非东巧西拙。<a id="a-2A"></a>自作稽留不肯前进非门过也。<a id="a-2B"></a>著者亦尔。<a id="a-2C"></a>分别名相广知烦恼多诵道品。<a id="a-2D"></a>要名聚众媒炫求达。<a id="a-2E"></a>打自大鼓竖我慢幢。<a id="a-2F"></a>夸耀于他互生斗诤。<a id="a-2G"></a>捉头拔发。<a id="a-2H"></a>八十八使嗔爱浩然。<a id="a-2I"></a>皆由着心于正法门而生邪见。<a id="a-2J"></a>所起烦恼与外外道更无有异。<a id="a-2K"></a>论所计法天悬地殊。<a id="a-2L"></a>方等云。<a id="a-2M"></a>种种问桥智者所呵。<a id="a-2N"></a>人亦如是。<a id="a-2O"></a>为学道故修此四门。<a id="a-2P"></a>三十余年分别一门尚未明了。<a id="a-2Q"></a>功夫才着年已老矣。<a id="a-2R"></a>无三种味空生空死唐弃一期。<a id="a-2S"></a>如彼问桥有何利益。<a id="a-2T"></a>此由着心着无著法而起邪见也。<a id="a-2U"></a>次通教四门体是正法。<a id="a-2V"></a>近通化城前曲此直。<a id="a-2W"></a>巧拙虽殊通处无别。<a id="a-2X"></a>如天门直华余门曲陋。<a id="a-2Y"></a>不住二门俱得通进。<a id="a-2Z"></a>若数瓦木二俱迟壅。<a id="a-2a"></a>若不稽滞法门若因若果俱无诤着。<a id="a-2b"></a>是名无著心。<a id="a-2c"></a>不着无著法不生邪见也。<a id="a-2d"></a>复次若以着心着此直门亦生邪见。<a id="a-2e"></a>或为名为众为胜为利分别门相。<a id="a-2f"></a>嗔爱慢结因此得生。<a id="a-2g"></a>譬如以毒内良药中。<a id="a-2h"></a>安得不死。<a id="a-2i"></a>以见着毒入正法中。<a id="a-2j"></a>增长苦集非如来咎。<a id="a-2k"></a>利根外道以邪相入正相。<a id="a-2l"></a>令着无著成佛弟子。<a id="a-2m"></a>钝根内道以正相入邪。<a id="a-2n"></a>令无著有着成邪弟子。<a id="a-2o"></a>岂不悲哉。<a id="a-2p"></a>别圆四门巧拙利钝俱通究竟涅槃。<a id="a-2q"></a>因不住着果无斗诤。<a id="a-2r"></a>若封门起见则生烦恼与沤楼佉等。<a id="a-2s"></a>以此而观如明眼人临于泾渭。<a id="a-2t"></a>岂容迷名而不识清浊也。<a id="a-2u"></a>略明见发则有五番。<a id="a-2v"></a>一番有四。<a id="a-2w"></a>则有二十门。<a id="a-2x"></a>一门有七。<a id="a-2y"></a>合一百四十见法不同。<a id="a-2z"></a>广论无量。<a id="a-30"></a>皆藉因缘而得开发。<a id="a-31"></a>良以通修止故诸禅得发。<a id="a-32"></a>通修观故诸见得发。<a id="a-33"></a>通修之缘乃由止观。<a id="a-34"></a>而根本别因必由前世。<a id="a-35"></a>或在外外道中学。<a id="a-36"></a>或为佛弟子大小乘中学。<a id="a-37"></a>或因闻法相曾发诸见。<a id="a-38"></a>或因坐禅发此诸见。<a id="a-39"></a>隔生废忘解不现前。<a id="a-3A"></a>今修静心。<a id="a-3B"></a>或闻经论熏其宿业见法还生。<a id="a-3C"></a>先世熟者今则易发。<a id="a-3D"></a>先世生涩今则难发。<a id="a-3E"></a>隔生远则难近则易。<a id="a-3F"></a>若外外见熟近则前发。<a id="a-3G"></a>内见熟近则先现。<a id="a-3H"></a>神通韦陀既是事相。<a id="a-3I"></a>隔生易忘难发。<a id="a-3J"></a>见是慧性难忘易发。<a id="a-3K"></a>如人久别忆名忘面。<a id="a-3L"></a>事理难易亦复如是。<a id="a-3M"></a>若前世外有鬼缘。<a id="a-3N"></a>鬼则加之发鬼禅鬼见。<a id="a-3O"></a>外有圣缘。<a id="a-3P"></a>圣人加之发正禅见也。<a id="a-3Q"></a>复次若先未识诸见过患。<a id="a-3R"></a>于见生怖匆匆急断。<a id="a-3S"></a>今识其邪相慎莫卒断。<a id="a-3T"></a>但恣其成就作助道力必有巨益。<a id="a-3U"></a>如腹有蛊当养寸白后泻干珠。<a id="a-3V"></a>所以然者。<a id="a-3W"></a>世间痴人顽同牛马。<a id="a-3X"></a>徒雷震法音溢敷锦绣。<a id="a-3Y"></a>于其闻见无益。<a id="a-3Z"></a>耽着五欲如患蛊者。<a id="a-3a"></a>若发诸见见啖钝使喻之寸白。<a id="a-3b"></a>见慧与正观相邻闻法易悟。<a id="a-3c"></a>如彼珠汤。<a id="a-3d"></a>为是义故须养见研心前驱开导。<a id="a-3e"></a>若入二乘则动见修道品。<a id="a-3f"></a>若入大乘不动见修道品。<a id="a-3g"></a>对寇破贼然后勋成。<a id="a-3h"></a>是为养外见以为侍者。<a id="a-3i"></a>若发三藏拙四门见。<a id="a-3j"></a>通巧四门见。<a id="a-3k"></a>见虽是障助道亦深。<a id="a-3l"></a>若福德法升天甚易取道则难。<a id="a-3m"></a>见是慧性。<a id="a-3n"></a>沉沦亦易悟道甚疾。<a id="a-3o"></a>大论云。<a id="a-3p"></a>三恶亦有得道人少故不说。<a id="a-3q"></a>白人黑黡不名黑人耳。<a id="a-3r"></a>既知是见惑不得起恣其分别。<a id="a-3s"></a>如诸外道先有见心。<a id="a-3t"></a>被佛化时如快马见鞭影即便得悟。<a id="a-3u"></a>若无见者万斧不断。<a id="a-3v"></a>如为牛马说法。<a id="a-3w"></a>不相领解。<a id="a-3x"></a>[狂-王+巢]獠全未解语若为论玄。<a id="a-3y"></a>故佛于其人则不出世。<a id="a-3z"></a>分形散质为师为友导其见法。<a id="a-40"></a>佛日初出。<a id="a-41"></a>权者引实闻法即悟。<a id="a-42"></a>法华云密遣二人者。<a id="a-43"></a>约法论方便之二教。<a id="a-44"></a>约人是权同二乘。<a id="a-45"></a>众圣屈曲尚教其见。<a id="a-46"></a>今得见发岂可遽除。<a id="a-47"></a>若先世修别圆八门未断通惑。<a id="a-48"></a>此见若发过同三外。<a id="a-49"></a>若先世已破通惑。<a id="a-4A"></a>未悟别理或同二乘。<a id="a-4B"></a>前见尚养况此见耶。<a id="a-4C"></a>净名取二乘过边拨属外道。<a id="a-4D"></a>又取助边使之为侍。<a id="a-4E"></a>进退解之勿一向也。<a id="a-4F"></a>今生修道见心发者真理可期。<a id="a-4G"></a>见若未发圣境难会。</p>
  <p id="a4H">○第四约见修止观者。<a id="a-4I"></a>如上通论得见不同。<a id="a-4J"></a>则一百四十种。<a id="a-4K"></a>若别就内邪则有一百一十二种。<a id="a-4L"></a>若作宗明义凡有几宗。<a id="a-4M"></a>十地中摄数论等分别见相。<a id="a-4N"></a>为同为异。<a id="a-4O"></a>邪正途辙优降几何。<a id="a-4P"></a>若解此意知不相关。<a id="a-4Q"></a>其不解者知复奈何。<a id="a-4R"></a>夫佛法两说一摄二折。<a id="a-4S"></a>如安乐行不称长短是摄义。<a id="a-4T"></a>大经执持刀仗乃至斩首是折义。<a id="a-4U"></a>虽与夺殊途俱令利益。<a id="a-4V"></a>若诸见流转须断令尽。<a id="a-4W"></a>若助练神明回心入正皆可摄受。<a id="a-4X"></a>约多种人说上诸见。<a id="a-4Y"></a>无有一人并发之者。<a id="a-4Z"></a>设使皆发会相吞啖惟一事实。<a id="a-4a"></a>约一一见各作法门。<a id="a-4b"></a>巧示言方经九十日。<a id="a-4c"></a>束一一见同一观门。<a id="a-4d"></a>具一切法亦不可尽多一自在。<a id="a-4e"></a>今且约一见众多亦然。<a id="a-4f"></a>诸见之中空能坏一切。<a id="a-4g"></a>一切不能坏空引人甚利。<a id="a-4h"></a>今当先观空见例为十意。<a id="a-4i"></a>思议境者。<a id="a-4j"></a>空见出生十法界法。<a id="a-4k"></a>胡瓜非热能为病因。<a id="a-4l"></a>空非十界能作因缘。<a id="a-4m"></a>成论云。<a id="a-4n"></a>刹那边见心起即是不善。<a id="a-4o"></a>毗昙明。<a id="a-4p"></a>刹那边见心起。<a id="a-4q"></a>不当善恶名为无记。<a id="a-4r"></a>因等起心。<a id="a-4s"></a>一切善恶因之而起。<a id="a-4t"></a>今此空见亦有二义。<a id="a-4u"></a>若别观者。<a id="a-4v"></a>如因等起十法界因之而生。<a id="a-4w"></a>所以者何。<a id="a-4x"></a>昔未空见未曾为行。<a id="a-4y"></a>今发空见即有三行。<a id="a-4z"></a>如前说。<a id="a-50"></a>由空造恶者行无碍法。<a id="a-51"></a>上不见经佛敬田可尊。<a id="a-52"></a>下不见亲恩之德。<a id="a-53"></a>习裸畜法断灭世间出世等善。<a id="a-54"></a>阐提虽恶尚存怜爱之善。<a id="a-55"></a>空见永无纯三品恶。<a id="a-56"></a>逆害伤毁即地狱界。<a id="a-57"></a>无惭无愧即畜生界。<a id="a-58"></a>悭贪破斋不净自活即饿鬼界。<a id="a-59"></a>破斋故常饥。<a id="a-5A"></a>不净故啖秽。<a id="a-5B"></a>因空行善者。<a id="a-5C"></a>持戒苦行庄严十善三业淳熟即三善道界。<a id="a-5D"></a>又发根本即色界。<a id="a-5E"></a>又因空生声闻者。<a id="a-5F"></a>若谓空者其实不识空中四谛。<a id="a-5G"></a>所以者何。<a id="a-5H"></a>若证法性是空是净。<a id="a-5I"></a>虚妄空见必依果报。<a id="a-5J"></a>果报是污秽色。<a id="a-5K"></a>大品云。<a id="a-5L"></a>色若常无常等皆依于色。<a id="a-5M"></a>受纳空是余者则非。<a id="a-5N"></a>取空像貌异于有法。<a id="a-5O"></a>缘空起三行分别空心胜于余法。<a id="a-5P"></a>是名五阴。<a id="a-5Q"></a>空尘对意即是二入。<a id="a-5R"></a>更加意识。<a id="a-5S"></a>即是三界。<a id="a-5T"></a>界入阴等即是苦谛。<a id="a-5U"></a>空见是嗔处爱处慢处。<a id="a-5V"></a>有见弱者则摣破有法。<a id="a-5W"></a>掣理就空疑不得起。<a id="a-5X"></a>若摣不破掣不来则啀喍生疑。<a id="a-5Y"></a>又今虽无疑后当大疑。<a id="a-5Z"></a>何以故。<a id="a-5a"></a>若空是理应与圣等。<a id="a-5b"></a>既不等者安得不疑。<a id="a-5c"></a>是谁计空计空者我。<a id="a-5d"></a>我实非空空亦非我。<a id="a-5e"></a>因空生我。<a id="a-5f"></a>谓我行我解赞我毁我。<a id="a-5g"></a>着此空边不可舍离。<a id="a-5h"></a>谓因空道望通涅槃。<a id="a-5i"></a>则以空为戒。<a id="a-5j"></a>非鸡狗等非因计因。<a id="a-5k"></a>是因盗戒取。<a id="a-5l"></a>计空为空实非理空非果计果。<a id="a-5m"></a>是果盗见取。<a id="a-5n"></a>空见偏僻即是邪见。<a id="a-5o"></a>如是十使从空而生。<a id="a-5p"></a>欲苦下具十。<a id="a-5q"></a>集下有七除身边戒取。<a id="a-5r"></a>道下有八除身边。<a id="a-5s"></a>灭下有七除身边戒取。<a id="a-5t"></a>合三十二。<a id="a-5u"></a>色无色各除四嗔。<a id="a-5v"></a>各二十八。<a id="a-5w"></a>合八十八使。<a id="a-5x"></a>是名集谛。<a id="a-5y"></a>集迷苦起苦由集生。<a id="a-5z"></a>苦集流转长爪不识。<a id="a-60"></a>复有一鬼头上火然。<a id="a-61"></a>非想已来尚自未免。<a id="a-62"></a>何得于空不识苦集。<a id="a-63"></a>若识空见苦集苦集皆依于色。<a id="a-64"></a>一切色法名身。<a id="a-65"></a>身色污秽污秽是不净。<a id="a-66"></a>智者所恶破于净倒。<a id="a-67"></a>名身念处。<a id="a-68"></a>若受空见是受不受受第二句。<a id="a-69"></a>顺空即乐受。<a id="a-6A"></a>违空即苦受。<a id="a-6B"></a>不违不顺即不苦不乐受。<a id="a-6C"></a>三受即三苦。<a id="a-6D"></a>计苦为乐是名颠倒。<a id="a-6E"></a>若知无乐破乐颠倒名受念处。<a id="a-6F"></a>空尘对心而生意识。<a id="a-6G"></a>此心生灭新新流动。<a id="a-6H"></a>有缘思生无缘思不生。<a id="a-6I"></a>生灭无常而谓是常。<a id="a-6J"></a>即是颠倒。<a id="a-6K"></a>识识无常即破常倒名心念处。<a id="a-6L"></a>取空像貌而行善恶行中计我。<a id="a-6M"></a>行若是我行有好恶。<a id="a-6N"></a>行有兴废我亦应尔。<a id="a-6O"></a>诸行无量我若遍者我则无量。<a id="a-6P"></a>若不遍者则一行无我。<a id="a-6Q"></a>众行亦无我。<a id="a-6R"></a>强计有我即是颠倒。<a id="a-6S"></a>若知无我则破想行名法念处。<a id="a-6T"></a>但诸阴通计四倒。<a id="a-6U"></a>于想行计我强。<a id="a-6V"></a>于色计净强。<a id="a-6W"></a>于心计常强。<a id="a-6X"></a>于受计乐强。<a id="a-6Y"></a>名别念处。<a id="a-6Z"></a>若总念处则不尔也。<a id="a-6a"></a>是为空见生念处观。<a id="a-6b"></a>勤破倒观即见正勤。<a id="a-6c"></a>定心中修名如意足。<a id="a-6d"></a>五善根生名为根。<a id="a-6e"></a>破五惑名为力。<a id="a-6f"></a>安隐道用名七觉。<a id="a-6g"></a>安隐道中行名八正道。<a id="a-6h"></a>是为空见能生道谛。<a id="a-6i"></a>四倒除故是痴灭。<a id="a-6j"></a>痴灭故爱灭。<a id="a-6k"></a>爱灭故嗔灭。<a id="a-6l"></a>嗔灭故知空非道。<a id="a-6m"></a>惭愧低头则是慢灭。<a id="a-6n"></a>无复所执则疑灭。<a id="a-6o"></a>空见既具苦集。<a id="a-6p"></a>苦集非毕竟空执空心破。<a id="a-6q"></a>故求我叵得。<a id="a-6r"></a>我叵得故则身见破。<a id="a-6s"></a>身见破故则我见破。<a id="a-6t"></a>我见破故边见破。<a id="a-6u"></a>空见非道戒取破。<a id="a-6v"></a>空非涅涅见取破。<a id="a-6w"></a>空不当理邪见破。<a id="a-6x"></a>十使破故八十八使破。<a id="a-6y"></a>八十八使破故子缚破。<a id="a-6z"></a>子缚破故能发初果进成无学。<a id="a-70"></a>果缚破入无余涅槃。<a id="a-71"></a>是为空见生灭谛。<a id="a-72"></a>即声闻法界也。<a id="a-73"></a>若于空见明识四谛则知尽苦真道。<a id="a-74"></a>真道伏断得成贤圣。<a id="a-75"></a>乃至一百四十种见。<a id="a-76"></a>单复具足无言等见。<a id="a-77"></a>皆识真道。<a id="a-78"></a>于诸见中能动能出。<a id="a-79"></a>若不尔者不见四真谛。<a id="a-7A"></a>是故久流转生死大苦海。<a id="a-7B"></a>若能见四谛则得断生死。<a id="a-7C"></a>生有既尽已更不受诸有。<a id="a-7D"></a>即此意也。<a id="a-7E"></a>次明空见生支佛者。<a id="a-7F"></a>空见非空妄谓是空颠倒分别。<a id="a-7G"></a>倒即是无明。<a id="a-7H"></a>无明故取着空见。<a id="a-7I"></a>若知无明何所取着。<a id="a-7J"></a>若知无明不起取有毕故不造新。<a id="a-7K"></a>不造新不起取有。<a id="a-7L"></a>毕故是不起无明。<a id="a-7M"></a>若无无明则成智明。<a id="a-7N"></a>故有智慧时则无烦恼。<a id="a-7O"></a>无烦恼时则无明灭。<a id="a-7P"></a>无明灭则诸行灭。<a id="a-7Q"></a>乃至老死灭。<a id="a-7R"></a>中论云。<a id="a-7S"></a>云何声闻观十二因缘义。<a id="a-7T"></a>乃说常无常等六十二见。<a id="a-7U"></a>问答殆不相应。<a id="a-7V"></a>今秖此是答常无常等见皆是无明。<a id="a-7W"></a>知无明不起取有。<a id="a-7X"></a>即是声闻法中十二因缘观。<a id="a-7Y"></a>法华云。<a id="a-7Z"></a>乐独善寂求自然慧。<a id="a-7a"></a>此慧善寂六十二见也。<a id="a-7b"></a>又观刹那空见既具四谛。<a id="a-7c"></a>此空见心为有为无。<a id="a-7d"></a>刹那心起便具五阴。<a id="a-7e"></a>云何言无。<a id="a-7f"></a>此即有支。<a id="a-7g"></a>有即含果。<a id="a-7h"></a>亦是因中有果义。<a id="a-7i"></a>若作无果者。<a id="a-7j"></a>有支有因因义具足有从何生。<a id="a-7k"></a>若无取者有则不生。<a id="a-7l"></a>取即五见。<a id="a-7m"></a>执空是边。<a id="a-7n"></a>于空计我。<a id="a-7o"></a>谓空为道为涅槃为正。<a id="a-7p"></a>是为取支。<a id="a-7q"></a>取从爱生爱喜违嗔慢彼疑此。<a id="a-7r"></a>此名爱支。<a id="a-7s"></a>爱因受生受故爱起。<a id="a-7t"></a>如受一法爱味追求。<a id="a-7u"></a>知受因触以有意根空尘得触。<a id="a-7v"></a>经云。<a id="a-7w"></a>触因缘故生诸受。<a id="a-7x"></a>触由于入。<a id="a-7y"></a>尘触诸根故得于入。<a id="a-7z"></a>入由名色歌罗逻三事。<a id="a-80"></a>色有五胞。<a id="a-81"></a>命能连持。<a id="a-82"></a>识有四阴之名。<a id="a-83"></a>又三事名色。<a id="a-84"></a>由初托胎识。<a id="a-85"></a>识由往业业由无明。<a id="a-86"></a>无明是过去颠倒。<a id="a-87"></a>谓有谓无一切诸见。<a id="a-88"></a>故能成办今世色躯。<a id="a-89"></a>经云。<a id="a-8A"></a>识种业田爱水。<a id="a-8B"></a>无明覆蔽生名色芽。<a id="a-8C"></a>今复颠倒迷于空见起善恶行。<a id="a-8D"></a>种于未来名色之芽。<a id="a-8E"></a>颠倒又颠倒。<a id="a-8F"></a>无明又无明。<a id="a-8G"></a>更相因缘无有穷已。<a id="a-8H"></a>若知无明颠倒。<a id="a-8I"></a>不须推画若有若无。<a id="a-8J"></a>达其体性本自不实。<a id="a-8K"></a>妄想因缘和合故有。<a id="a-8L"></a>既知颠倒无明即寝。<a id="a-8M"></a>寝故诸行老死皆寝。<a id="a-8N"></a>空见无明老死寝者。<a id="a-8O"></a>一百四十诸见无明老死皆寝。<a id="a-8P"></a>寝故是破二十五有侵除习气。<a id="a-8Q"></a>是名空见生支佛法界。<a id="a-8R"></a>若于空见识是无明无明可灭。<a id="a-8S"></a>若不识者尚不出空见。<a id="a-8T"></a>为见造业如蚕作茧。<a id="a-8U"></a>何得成支佛耶。<a id="a-8V"></a>鼻隔禅师发得空见。<a id="a-8W"></a>多堕网中不能自拔。<a id="a-8X"></a>散心法师虽分别诸使。<a id="a-8Y"></a>亦不自知空见过患。<a id="a-8Z"></a>闇证凡龟盲狗稆吠。<a id="a-8a"></a>自行化他全无道气。<a id="a-8b"></a>空见生六度菩萨法者。<a id="a-8c"></a>既识空见谛缘。<a id="a-8d"></a>即是知病识药。<a id="a-8e"></a>识药故自欣。<a id="a-8f"></a>知病故愍彼。<a id="a-8g"></a>欲共众生离苦求乐。<a id="a-8h"></a>空见阴界是苦。<a id="a-8i"></a>十使等是集。<a id="a-8j"></a>念处等是道。<a id="a-8k"></a>四倒破是灭。<a id="a-8l"></a>约此起誓。<a id="a-8m"></a>如一空见一日一夜。<a id="a-8n"></a>凡生几许百千亿阴。<a id="a-8o"></a>一一五阴即是众生。<a id="a-8p"></a>日夜既尔。<a id="a-8q"></a>何况一世。<a id="a-8r"></a>何况无量世。<a id="a-8s"></a>空见既尔余见亦然。<a id="a-8t"></a>能生之见既多。<a id="a-8u"></a>所生之阴则不可数。<a id="a-8v"></a>一人尚尔何况多人。<a id="a-8w"></a>是为众生无边誓愿度。<a id="a-8x"></a>如一空见念念八十八使。<a id="a-8y"></a>余三见六十二等亦八十八使。<a id="a-8z"></a>一人尚尔何况多人。<a id="a-90"></a>是名烦恼无量誓愿断。<a id="a-91"></a>如一空见修念处道品。<a id="a-92"></a>余一切见正助之道无量无边。<a id="a-93"></a>一人尚尔多人亦然。<a id="a-94"></a>是为法门无尽誓愿知。<a id="a-95"></a>如一空见烦恼灭。<a id="a-96"></a>无量见无量烦恼亦灭。<a id="a-97"></a>一人既尔诸人亦然。<a id="a-98"></a>是名无上佛道誓愿成。<a id="a-99"></a>若众生苦集是性实者则不可度。<a id="a-9A"></a>以苦集从因缘生无有自性故。<a id="a-9B"></a>苦海可干集源易竭。<a id="a-9C"></a>故言度耳。<a id="a-9D"></a>观空起愿如上说。<a id="a-9E"></a>约空起行者。<a id="a-9F"></a>若执空见而行布施者。<a id="a-9G"></a>乃是魔施。<a id="a-9H"></a>知空见谛缘无常无我等过则舍空见。<a id="a-9I"></a>亦愍于他劝舍空见而行布施。<a id="a-9J"></a>若执空见而持戒者。<a id="a-9K"></a>与持鸡狗等戒何异。<a id="a-9L"></a>知空见无常等过不为空见所伤。<a id="a-9M"></a>慈愍于他令防空见。<a id="a-9N"></a>若执空见为嗔处爱处强行忍者。<a id="a-9O"></a>是力不足畏他故忍。<a id="a-9P"></a>今知空见无量过患。<a id="a-9Q"></a>能伏空见及六十二。<a id="a-9R"></a>亦劝于他安忍空见。<a id="a-9S"></a>若不除空见而精进者。<a id="a-9T"></a>杂见非精退入三途非进。<a id="a-9U"></a>今知空见空见不起为精。<a id="a-9V"></a>空见业破而得升出名进。<a id="a-9W"></a>亦劝于他修此精进。<a id="a-9X"></a>若不破空见得禅者多是鬼法。<a id="a-9Y"></a>今知空过不为空见所动。<a id="a-9Z"></a>成正禅正通不为谄媚憍利。<a id="a-9a"></a>以此神通劝化众生令舍见散入禅。<a id="a-9b"></a>若执空见而修智慧愚痴世智。<a id="a-9c"></a>今识空见谛缘。<a id="a-9d"></a>以无常狼怖空见羊烦恼脂销。<a id="a-9e"></a>广起愿行功德身肥。<a id="a-9f"></a>悲愍众生令除脂长肉。<a id="a-9g"></a>若有缘机熟即坐道场断结作佛。<a id="a-9h"></a>是名空见生六度法界。<a id="a-9i"></a>观空见即是无明无明即空。<a id="a-9j"></a>从无明生一切苦集皆不可得。<a id="a-9k"></a>何者。<a id="a-9l"></a>四倒是横计宁有性实。<a id="a-9m"></a>所治之倒非有。<a id="a-9n"></a>能治念处云何可得。<a id="a-9o"></a>乃至觉道皆悉不生故不可得。<a id="a-9p"></a>故大品云。<a id="a-9q"></a>习应苦空等(云云)。<a id="a-9r"></a>二乘知即空断苦入灭。<a id="a-9s"></a>菩萨即空慈悲愿行誓度众生。<a id="a-9t"></a>虽度众生如度虚空。<a id="a-9u"></a>虽灭烦恼如与空共斗。<a id="a-9v"></a>虽生法门如虚空生。<a id="a-9w"></a>虽灭众生实无众生得灭度者。<a id="a-9x"></a>是智是断是菩萨无生法忍。<a id="a-9y"></a>是名空见生通教菩萨法界也。<a id="a-9z"></a>观此空见有无量相。<a id="a-A0"></a>所谓四谛分别校计不可穷尽。<a id="a-A1"></a>此无尽者从空见生。<a id="a-A2"></a>空见从无明生。<a id="a-A3"></a>所生无量能生亦无量。<a id="a-A4"></a>能生既假名所生亦是假名。<a id="a-A5"></a>推此无明从法性生。<a id="a-A6"></a>譬如寻梦知由于眠。<a id="a-A7"></a>观此空见而识实相。<a id="a-A8"></a>实相即如来藏。<a id="a-A9"></a>无量客尘覆此藏理。<a id="a-AA"></a>修恒沙法门显清净性。<a id="a-AB"></a>是名空见生别教法也。<a id="a-AC"></a>空见生圆教法如前如后。<a id="a-AD"></a>复次见惑浩浩如四十里水。<a id="a-AE"></a>思惑残势如一渧水。<a id="a-AF"></a>前诸方便共治见惑。<a id="a-AG"></a>惑尽名为入流任运不退。<a id="a-AH"></a>见惑难除巧须方便。<a id="a-AI"></a>成论云。<a id="a-AJ"></a>以空治惑。<a id="a-AK"></a>若空治得入不俟余法。<a id="a-AL"></a>若不入者更设何治。<a id="a-AM"></a>如水中生火水不能灭。<a id="a-AN"></a>空见起过空何能治。<a id="a-AO"></a>今知空见苦集之病。<a id="a-AP"></a>然后用谛智治之。<a id="a-AQ"></a>三藏无常智。<a id="a-AR"></a>通家即空智。<a id="a-AS"></a>皆前除见。<a id="a-AT"></a>别亦前除见入空。<a id="a-AU"></a>次善巧出假如空中种树。<a id="a-AV"></a>圆虽不作意除见见自前除。<a id="a-AW"></a>除坚牢见种种方治。<a id="a-AX"></a>云何直言但以空治邪。<a id="a-AY"></a>云何诸治共治一见。<a id="a-AZ"></a>如患冷用四种药。<a id="a-Aa"></a>服姜桂者去病复力。<a id="a-Ab"></a>服五石者病去益色。<a id="a-Ac"></a>服重娄者加寿能飞。<a id="a-Ad"></a>服金丹者成大仙人。<a id="a-Ae"></a>病同一种药法为异得力亦异。<a id="a-Af"></a>四教治见见尽解异。<a id="a-Ag"></a>治见既尔治余亦然。<a id="a-Ah"></a>此四治者即是四念处。<a id="a-Ai"></a>遗教令依四念处修道得出火宅。<a id="a-Aj"></a>所以者何。<a id="a-Ak"></a>一空见心即三界。<a id="a-Al"></a>三界无别法唯是一心作。<a id="a-Am"></a>空见生六道业受六道身居六道处。<a id="a-An"></a>处即火宅。<a id="a-Ao"></a>身居即苦具。<a id="a-Ap"></a>业即鬼神。<a id="a-Aq"></a>竞共推排三车自运乃得出耳。<a id="a-Ar"></a>三车即是三藏中三乘念处。<a id="a-As"></a>亦是通中三人。<a id="a-At"></a>共一念处。<a id="a-Au"></a>又是别方便中三种念处。<a id="a-Av"></a>真实一种念处。<a id="a-Aw"></a>又圆一实念处。<a id="a-Ax"></a>略说九种四念处。<a id="a-Ay"></a>中说九种道品。<a id="a-Az"></a>广说九种四谛。<a id="a-B0"></a>是诸念处皆能治见得出火宅。<a id="a-B1"></a>遗嘱之意义在于此。<a id="a-B2"></a>但释迦初出。<a id="a-B3"></a>先示三人各用四念处。<a id="a-B4"></a>此如法华羊鹿牛车各出火宅。<a id="a-B5"></a>次说三人同修一念处。<a id="a-B6"></a>此如大品是乘从三界出到萨婆若中住。<a id="a-B7"></a>亦如大集三乘之人同以无言说道断烦恼。<a id="a-B8"></a>次说菩萨修次第念处。<a id="a-B9"></a>此如大品不共般若。<a id="a-BA"></a>诸念处乘别而未合。<a id="a-BB"></a>后说一切小大同一念处。<a id="a-BC"></a>此如法华同乘大车直至道场。<a id="a-BD"></a>约此空见明诸惑明诸治。<a id="a-BE"></a>与诸经论不相违背。<a id="a-BF"></a>一微尘中有大千经卷。<a id="a-BG"></a>即此意也。<a id="a-BH"></a>次明不思议境者。<a id="a-BI"></a>一念空见具十法界。<a id="a-BJ"></a>即是法性。<a id="a-BK"></a>法性更非远物。<a id="a-BL"></a>即是空见心。<a id="a-BM"></a>净名云。<a id="a-BN"></a>诸佛解脱当于众生心行中求。<a id="a-BO"></a>当于六十二见中求。<a id="a-BP"></a>三法不异。<a id="a-BQ"></a>故宛转相指。<a id="a-BR"></a>一切众生即是菩提不可复得。<a id="a-BS"></a>即圆净解脱。<a id="a-BT"></a>五阴即是涅槃不可复灭。<a id="a-BU"></a>即方便净解脱。<a id="a-BV"></a>众生如即佛如。<a id="a-BW"></a>是性净解脱。<a id="a-BX"></a>佛解脱者即是色解脱等五种涅槃。<a id="a-BY"></a>空见心即是污秽五阴。<a id="a-BZ"></a>五阴即有众生。<a id="a-Ba"></a>众生即有五阴。<a id="a-Bb"></a>名色众生更互相缚不得相离。<a id="a-Bc"></a>观此五阴即是涅槃不可复灭。<a id="a-Bd"></a>本无系缚即是解脱。<a id="a-Be"></a>本有解脱摄一切法。<a id="a-Bf"></a>故言解脱即心而求。<a id="a-Bg"></a>又观见心五阴即是法性。<a id="a-Bh"></a>便无复见心五阴。<a id="a-Bi"></a>因灭是色获得常色等法性五阴。<a id="a-Bj"></a>因灭众生获得常住法性众生。<a id="a-Bk"></a>能一色一切色。<a id="a-Bl"></a>一识一切识。<a id="a-Bm"></a>一众生一切众生。<a id="a-Bn"></a>不相妨碍。<a id="a-Bo"></a>如明镜净现众色像。<a id="a-Bp"></a>是名性净。<a id="a-Bq"></a>三种解脱不得相离。<a id="a-Br"></a>不纵不横不可思议。<a id="a-Bs"></a>圆满具足空见中求。<a id="a-Bt"></a>是名不可思议境。<a id="a-Bu"></a>此境无明法性宛然具足。<a id="a-Bv"></a>伤已昏沉今始觉知。<a id="a-Bw"></a>一切众生亦复如是。<a id="a-Bx"></a>既是法性那不起慈。<a id="a-By"></a>既是无明那不起悲。<a id="a-Bz"></a>观此空见本性空寂净若虚空。<a id="a-C0"></a>善巧安心研此二法。<a id="a-C1"></a>见阴见假四句不生。<a id="a-C2"></a>单复诸句。<a id="a-C3"></a>句句有苦集无明蔽塞。<a id="a-C4"></a>句句有道灭等通。<a id="a-C5"></a>观空见一阴一切阴。<a id="a-C6"></a>三谛不动则了法身。<a id="a-C7"></a>观不动阴非净非不净等。<a id="a-C8"></a>双树涅槃亦是道场。<a id="a-C9"></a>是观名般若。<a id="a-CA"></a>八倒破名解脱。<a id="a-CB"></a>于一念处起一切念处调伏众生。<a id="a-CC"></a>如是三法非因非果。<a id="a-CD"></a>非因而因念处是道场。<a id="a-CE"></a>非果而果双树中间而入涅槃。<a id="a-CF"></a>于空见不动而修不思议三十七品。<a id="a-CG"></a>如是遍破不得空见名空三昧。<a id="a-CH"></a>不见空相名无相三昧。<a id="a-CI"></a>如是三昧不从真缘生名无作三昧。<a id="a-CJ"></a>若不入者发大誓愿。<a id="a-CK"></a>内舍执见外弃命财。<a id="a-CL"></a>空见乖理戒不清净。<a id="a-CM"></a>誓令空见不犯法身。<a id="a-CN"></a>守护七支不挠含识。<a id="a-CO"></a>若空见喧动中忍不成。<a id="a-CP"></a>今誓苦到安心空见。<a id="a-CQ"></a>如桥地海总集我身心终不动。<a id="a-CR"></a>若空见间杂。<a id="a-CS"></a>誓纯一专精念念流入。<a id="a-CT"></a>又空见扰动不能安一。<a id="a-CU"></a>至诚忏悔息二攀缘。<a id="a-CV"></a>一切种智不开者无明未破。<a id="a-CW"></a>誓观空见法性现前。<a id="a-CX"></a>刚决进勇不证不休。<a id="a-CY"></a>如是对治助开涅槃。<a id="a-CZ"></a>深识位次不滥上地。<a id="a-Ca"></a>内外风尘不能破坏。<a id="a-Cb"></a>顺道法爱不生故无顶堕。<a id="a-Cc"></a>心心寂灭流入萨婆若海。<a id="a-Cd"></a>乘一大车游于四方。<a id="a-Ce"></a>直至道场成得正觉。<a id="a-Cf"></a>余如上说。</p>
 </body>
</html>