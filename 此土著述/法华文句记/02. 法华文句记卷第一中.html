<!doctype html>
<html id="z3IBWYe1Mj" data-ver="1394">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷一中</h1>
  <p id="a2">次示本迹者为二。<a id="a-3"></a>先法次譬。<a id="a-4"></a>初法为五。<a id="a-5"></a>先指本因所禀。<a id="a-6"></a>次但佛下指本果所说。<a id="a-7"></a>三中间行化四今日所说。<a id="a-8"></a>五未来所说。<a id="a-9"></a>自从本因所禀莫非真实三段虽俱真实本不可多。<a id="a-A"></a>故下三文咸同一本因果真实三段教相。<a id="a-B"></a>此中正简久本真实。<a id="a-C"></a>是故云也。<a id="a-D"></a>然以本因所禀亦是彼佛迹说恐无穷。<a id="a-E"></a>故但在今佛因果为本据理非不禀余佛化。<a id="a-F"></a>因缘约教既指今佛。<a id="a-G"></a>故明本迹。<a id="a-H"></a>且废于他故指今经寿量为释迦本。<a id="a-I"></a>不得更指前佛所说。<a id="a-J"></a>前佛复有前佛。<a id="a-K"></a>故云无穷。<a id="a-L"></a>唯指一佛则无斯过。<a id="a-M"></a>降兹一本余皆是迹。</p>
  <p id="aN">问。<a id="a-O"></a>恐堕无穷唯论释迦。<a id="a-P"></a>今欲论诸佛展转禀教。<a id="a-Q"></a>终有一佛在初无教。<a id="a-R"></a>无教为本有何无穷。<a id="a-S"></a>若许有穷堕无因过。</p>
  <p id="aT">答。<a id="a-U"></a>拂迹求本本求所说。<a id="a-V"></a>以获实利。<a id="a-W"></a>纵有最初不同今初。<a id="a-X"></a>何益行解耶。</p>
  <p id="aY">问。<a id="a-Z"></a>若许有最初无教。<a id="a-a"></a>何须禀今佛之教。</p>
  <p id="ab">答。<a id="a-c"></a>无教之时则内熏自悟。<a id="a-d"></a>有教之日何得守迷。<a id="a-e"></a>如百迷盲俱不知路。<a id="a-f"></a>一迷先达以教余迷。<a id="a-g"></a>余迷守愚不受先教。<a id="a-h"></a>谁之过欤。<a id="a-i"></a>且验释迦一化得益难思况复尔前益难称纪。<a id="a-j"></a>宁不禀教。<a id="a-k"></a>然终成无益之论。<a id="a-l"></a>不可以此为穷。<a id="a-m"></a>以无益于禀教者。<a id="a-n"></a>故又十方世界亦有嗅香觉触瞪视而得悟者。<a id="a-o"></a>岂以声教求其初耶。<a id="a-p"></a>师子奋迅未来永永者。<a id="a-q"></a>奋迅具二义。<a id="a-r"></a>左右如现前却。<a id="a-s"></a>如未故下疏文云释此句者。<a id="a-t"></a>应具二解即现未也。<a id="a-u"></a>今存后解故云未来。<a id="a-v"></a>前存前解故云现在。<a id="a-w"></a>譬大树者。<a id="a-x"></a>总譬前三节为拂游中本迹故也。<a id="a-y"></a>言云云者。<a id="a-z"></a>以易解故不复合喻。<a id="a-10"></a>次示观心相者。<a id="a-11"></a>先总次别。<a id="a-12"></a>总中有二重。<a id="a-13"></a>一约修行。<a id="a-14"></a>二约法门。<a id="a-15"></a>行谓所行法即所用。<a id="a-16"></a>行必先戒次定后慧。<a id="a-17"></a>用必先以慧择后方定戒。<a id="a-18"></a>定为戒本故戒复居后。<a id="a-19"></a>又观心者。<a id="a-1A"></a>如玄文中。<a id="a-1B"></a>或约行相。<a id="a-1C"></a>或约法门。<a id="a-1D"></a>或从观境。<a id="a-1E"></a>故销文例之。<a id="a-1F"></a>亦对三分。<a id="a-1G"></a>义当观心。<a id="a-1H"></a>次别意者。<a id="a-1I"></a>三分各三。<a id="a-1J"></a>初戒三者方便如序。<a id="a-1K"></a>白四如正结竟如流通。<a id="a-1L"></a>言前方便者。<a id="a-1M"></a>单白已前皆方便也。<a id="a-1N"></a>定三分者。<a id="a-1O"></a>二十五方便为序。<a id="a-1P"></a>入观坐仪为正。<a id="a-1Q"></a>行住历缘为流通。<a id="a-1R"></a>亦可以习学为序。<a id="a-1S"></a>自行为正。<a id="a-1T"></a>教他为流通。<a id="a-1U"></a>余二悉尔。<a id="a-1V"></a>次更约善入出住等。<a id="a-1W"></a>此依经列。<a id="a-1X"></a>若从三分则入序住正出为流通。<a id="a-1Y"></a>慧三亦尔。<a id="a-1Z"></a>从文从义次第不同。<a id="a-1a"></a>三分应云空序中正假为流通。<a id="a-1b"></a>言而退者。<a id="a-1c"></a>经末但云而去。<a id="a-1d"></a>去秖是退。<a id="a-1e"></a>但准望等者。<a id="a-1f"></a>尽令用四其辞则难。<a id="a-1g"></a>但令不失旨。<a id="a-1h"></a>如共辙碱会碱字恐误。<a id="a-1i"></a>秖应单作。<a id="a-1j"></a>或恐如流入海一同碱味文体语倒。<a id="a-1k"></a>故知不必皆用四意。<a id="a-1l"></a>又观心一文除安乐行中修摄其心等余皆义立。<a id="a-1m"></a>又本门虽本但寿量一文。<a id="a-1n"></a>正明本迹余亦义立。<a id="a-1o"></a>又前迹门准部有故。<a id="a-1p"></a>是故义立。<a id="a-1q"></a>后本门中除寿量已。<a id="a-1r"></a>理合有故是故义立。<a id="a-1s"></a>又观心文序及流通准望正宗理须义立。<a id="a-1t"></a>于正宗中唯安乐行理定须故余皆义立。<a id="a-1u"></a>迹门正说既云开会。<a id="a-1v"></a>若迷观境开权显实。<a id="a-1w"></a>及本门中增念佛观增道损生。<a id="a-1x"></a>及流通中随喜不轻三昧所依诸行所托。<a id="a-1y"></a>一切不成以观心名通于观等中间三即结缘。<a id="a-1z"></a>当机通用观故。<a id="a-20"></a>影响发起化功。<a id="a-21"></a>若成成分证观。<a id="a-22"></a>所以观心一文人谓最宽。<a id="a-23"></a>于理甚要。<a id="a-24"></a>况今大师且为成于初心学者。<a id="a-25"></a>始从如是以至而去。<a id="a-26"></a>睹异文识一观亦识昔经文同观异及文观俱异。<a id="a-27"></a>亦识当教文观俱同兼等开等准例可识。<a id="a-28"></a>是故必须观心以释。<a id="a-29"></a>又因缘释随其义势。<a id="a-2A"></a>须分今昔。<a id="a-2B"></a>先释序中先对辨通别。<a id="a-2C"></a>次正释通序。<a id="a-2D"></a>初文又二。<a id="a-2E"></a>先分二文。<a id="a-2F"></a>次正辨异中云通序通诸教者。<a id="a-2G"></a>亦可云通序通诸部别序别一部。<a id="a-2H"></a>亦可云通序通诸经别序别一教。<a id="a-2I"></a>今经部教唯在一教。<a id="a-2J"></a>故且以教对经言之。<a id="a-2K"></a>又通序名通而体别别序事别而义通。<a id="a-2L"></a>义通故通有别序。<a id="a-2M"></a>体别故别在今经。<a id="a-2N"></a>故知今经通别俱别别在佛乘。<a id="a-2O"></a>以如是等不关诸经。<a id="a-2P"></a>方可得名正家之序。<a id="a-2Q"></a>正名序家之正。<a id="a-2R"></a>故一家相承三段可识故释如是竟一部炳然。<a id="a-2S"></a>不然岂有送客之序而叙游山。<a id="a-2T"></a>禅祖碑文而谭律颂。<a id="a-2U"></a>故须摩顶至足皆是一身。<a id="a-2V"></a>岂以通途之言能消通别二序。<a id="a-2W"></a>若不异者发起徒施。<a id="a-2X"></a>于中先标离合。<a id="a-2Y"></a>云或五六七者。<a id="a-2Z"></a>五者如文。<a id="a-2a"></a>合佛及处。<a id="a-2b"></a>六则离佛及处。<a id="a-2c"></a>七则离我与闻。<a id="a-2d"></a>初通序元起由阿泥楼逗。<a id="a-2e"></a>令阿难问佛。<a id="a-2f"></a>具如止观第六记。<a id="a-2g"></a>次略解五义。<a id="a-2h"></a>谓法体等者。<a id="a-2i"></a>略释意显故先明之。<a id="a-2j"></a>下广释中纵有兼释。<a id="a-2k"></a>但旁通耳。<a id="a-2l"></a>初云所闻之法体者。<a id="a-2m"></a>下文四释虽通指一部。<a id="a-2n"></a>别在正宗流通。<a id="a-2o"></a>亦可兼于别序。<a id="a-2p"></a>则怀疑答问及无量义。<a id="a-2q"></a>通名闻故。<a id="a-2r"></a>雨华动地从所表说。<a id="a-2s"></a>通皆表闻。<a id="a-2t"></a>故始末一经为所闻体。<a id="a-2u"></a>云闻持和合等者。<a id="a-2v"></a>因缘会也。<a id="a-2w"></a>通论五义无非因缘。<a id="a-2x"></a>如前通辨四意中说。<a id="a-2y"></a>又下总结五义云皆因缘也。<a id="a-2z"></a>今且从别约时义强。<a id="a-30"></a>独标和合。<a id="a-31"></a>闻持之言唯在阿难。<a id="a-32"></a>和合之语义通两向。<a id="a-33"></a>由机会故闻持和合。<a id="a-34"></a>次第相生者。<a id="a-35"></a>且约一往。<a id="a-36"></a>若闻如是等及化主居初。<a id="a-37"></a>亦可通用。<a id="a-38"></a>次又如是下广释。<a id="a-39"></a>先释如是。<a id="a-3A"></a>初因缘中世界即是欢喜。<a id="a-3B"></a>故云不诤。<a id="a-3C"></a>诸佛皆然未足别显。<a id="a-3D"></a>若约今经先施次开。<a id="a-3E"></a>方名不诤。<a id="a-3F"></a>事在约教故今未论。<a id="a-3G"></a>今引诸佛以异显同。<a id="a-3H"></a>亦世界义。<a id="a-3I"></a>举时方者。<a id="a-3J"></a>如是可信良有时方。<a id="a-3K"></a>即说如是得益时处。<a id="a-3L"></a>方则崛山犹通于昔。<a id="a-3M"></a>时显别味令处非通。<a id="a-3N"></a>即生实信。<a id="a-3O"></a>方是今经为人悉也。<a id="a-3P"></a>阿沤者。<a id="a-3Q"></a>阿无沤有。<a id="a-3R"></a>一切外经以二字为首。<a id="a-3S"></a>以其所计此二为本。<a id="a-3T"></a>部内所明不出所计。<a id="a-3U"></a>故立如是对破外人不如不是故。<a id="a-3V"></a>准下约教外典全无。<a id="a-3W"></a>故云破恶。<a id="a-3X"></a>百论云。<a id="a-3Y"></a>外曰。<a id="a-3Z"></a>汝指何为善法耶。<a id="a-3a"></a>内曰恶止善作。<a id="a-3b"></a>外曰。<a id="a-3c"></a>汝经有过初不吉故。<a id="a-3d"></a>我经不尔。<a id="a-3e"></a>初后皆吉。<a id="a-3f"></a>内曰。<a id="a-3g"></a>凡一切法有于三种。<a id="a-3h"></a>谓自他共。<a id="a-3i"></a>以汝吉法无自等故。<a id="a-3j"></a>故我先破有无自生及他共等。<a id="a-3k"></a>故计有无为自他等。<a id="a-3l"></a>名之为恶。<a id="a-3m"></a>故我经先止。</p>
  <p id="a3n">若尔。<a id="a-3o"></a>中论具破四句。<a id="a-3p"></a>彼何不破自然。</p>
  <p id="a3q">答。<a id="a-3r"></a>计自然者有无中摄。<a id="a-3s"></a>亦有自然有无不摄。<a id="a-3t"></a>且从一途故中论云。<a id="a-3u"></a>从因缘生尚不可。<a id="a-3v"></a>况无因缘。<a id="a-3w"></a>自然易破故但况之。<a id="a-3x"></a>但四计义通。<a id="a-3y"></a>若唯破外尚未离小。<a id="a-3z"></a>安会今经。<a id="a-40"></a>且引论文成破恶义。<a id="a-41"></a>若依今经尚破兼带之恶。<a id="a-42"></a>何独外耶。<a id="a-43"></a>第一义中且通指道边。<a id="a-44"></a>未分深浅。<a id="a-45"></a>故知凡四悉文。<a id="a-46"></a>非不己破诸教浅深。<a id="a-47"></a>意在且明欢喜等四。<a id="a-48"></a>故更须教分判异同。<a id="a-49"></a>又释序中前之三悉多分约事。<a id="a-4A"></a>第一义中或已入实。<a id="a-4B"></a>或且通方。<a id="a-4C"></a>又前三悉望圆实边。<a id="a-4D"></a>名之为事。<a id="a-4E"></a>于前三教或亦在理。<a id="a-4F"></a>若正宗中咸随本文。<a id="a-4G"></a>此四悉檀文在大论。<a id="a-4H"></a>初明说经缘起中。<a id="a-4I"></a>总有二十三。</p>
  <p id="a4J">复次于中先问。<a id="a-4K"></a>有何因缘而说是经。<a id="a-4L"></a>答中云第一义故。<a id="a-4M"></a>乃别指衍门为第一义。<a id="a-4N"></a>因即释出前之三悉。<a id="a-4O"></a>且指三藏论云。<a id="a-4P"></a>四悉檀摄八万四千法藏。<a id="a-4Q"></a>故今通用。<a id="a-4R"></a>具如玄文以开十门。<a id="a-4S"></a>又净名前玄总有十卷。<a id="a-4T"></a>因为晋王着净名疏。<a id="a-4U"></a>别制略玄。<a id="a-4V"></a>乃离前玄分为三部。<a id="a-4W"></a>别立题目。<a id="a-4X"></a>谓四教六卷。<a id="a-4Y"></a>四悉两卷。<a id="a-4Z"></a>三观两卷。<a id="a-4a"></a>彼两卷中文甚委悉。<a id="a-4b"></a>言甚广者。<a id="a-4c"></a>一须大师所说。<a id="a-4d"></a>二谓所摄意多。<a id="a-4e"></a>况今经如是。<a id="a-4f"></a>须历八教以明四悉。<a id="a-4g"></a>方显今经唯一如是第一义悉。<a id="a-4h"></a>故云甚广。<a id="a-4i"></a>又诸家异释动即三四纸来。<a id="a-4j"></a>多在因缘而第一义尚少。<a id="a-4k"></a>况复约教本迹等耶。<a id="a-4l"></a>约教中初经称者。<a id="a-4m"></a>在付法藏中。<a id="a-4n"></a>此付法藏亦名付法藏经。<a id="a-4o"></a>于中为三。<a id="a-4p"></a>初通解。<a id="a-4q"></a>次别责。<a id="a-4r"></a>三且依下正释。<a id="a-4s"></a>初文又四。<a id="a-4t"></a>初通举三世佛经为本。<a id="a-4u"></a>次引昔佛八教。<a id="a-4v"></a>三引今佛教同。<a id="a-4w"></a>四举今经表异。<a id="a-4x"></a>初三世者。<a id="a-4y"></a>先举过现例当。<a id="a-4z"></a>正用过未例现。<a id="a-50"></a>或正引过以准今。<a id="a-51"></a>故指先佛八教。<a id="a-52"></a>言八教者。<a id="a-53"></a>将藏等四入顿等四。<a id="a-54"></a>则四味中如是各异。<a id="a-55"></a>况顿渐中秘密不定。<a id="a-56"></a>四教通塞一一不同。<a id="a-57"></a>先了不同如是不一。<a id="a-58"></a>方识法华如是不异。<a id="a-59"></a>施及开废准例可知。<a id="a-5A"></a>一切诸佛垂于五浊。<a id="a-5B"></a>无不皆然故云亦尔。<a id="a-5C"></a>余如玄文。<a id="a-5D"></a>次诸经下举今经表异者。<a id="a-5E"></a>又二。<a id="a-5F"></a>先法次喻。<a id="a-5G"></a>法华超乎一期教表。<a id="a-5H"></a>若将今教以对昔教教既差别部又不同。<a id="a-5I"></a>兼但对带权实远近具知进否方晓今经。<a id="a-5J"></a>如是既然他皆准此。<a id="a-5K"></a>安得以诸师一匙。<a id="a-5L"></a>而开于八教众户。<a id="a-5M"></a>攒于古师众释不出因缘一意。<a id="a-5N"></a>故云一匙。<a id="a-5O"></a>况一两师宁开八教。<a id="a-5P"></a>况约教等三信古今冥寞。<a id="a-5Q"></a>又佛阿难下立法别责。<a id="a-5R"></a>又四。<a id="a-5S"></a>初立法通者。<a id="a-5T"></a>若二文不异为如。<a id="a-5U"></a>二如下所诠为是。<a id="a-5V"></a>八教皆然。<a id="a-5W"></a>次今阿难下举今经阿难以责。<a id="a-5X"></a>今经于八为属何耶。<a id="a-5Y"></a>若非超八之如是。<a id="a-5Z"></a>安为此经之所闻。<a id="a-5a"></a>三不可以下结责。<a id="a-5b"></a>故云不可以渐等。<a id="a-5c"></a>略举渐偏。<a id="a-5d"></a>理须具明秘密不定。<a id="a-5e"></a>及简顿部。<a id="a-5f"></a>诸师既不知八教异今。<a id="a-5g"></a>故二文传诠不如不是。<a id="a-5h"></a>四传诠下结过。<a id="a-5i"></a>此义等者。<a id="a-5j"></a>劝勉也。<a id="a-5k"></a>若得今意不劳再详。<a id="a-5l"></a>其理自审。<a id="a-5m"></a>三且依下正释。<a id="a-5n"></a>又三。<a id="a-5o"></a>初约渐教者。<a id="a-5p"></a>避繁文故寄渐明四。<a id="a-5q"></a>次若顿下释顿等三。<a id="a-5r"></a>三敷八教下结责古师。<a id="a-5s"></a>初文又二。<a id="a-5t"></a>初约传诠相对以释。<a id="a-5u"></a>次若动下直约所诠观谛以释。<a id="a-5v"></a>于所闻时具能所故。<a id="a-5w"></a>亦是以理结略前释。<a id="a-5x"></a>是故四释皆以如为名。<a id="a-5y"></a>又前以文契理名之曰如。<a id="a-5z"></a>乃指所诠称文为是。<a id="a-60"></a>此以智如境为如。<a id="a-61"></a>如通二真。<a id="a-62"></a>故前两教俗对偏真。<a id="a-63"></a>后之两教俗对中真。<a id="a-64"></a>两文各二随义消之。<a id="a-65"></a>故前约传诠一一文中。<a id="a-66"></a>皆约谛与文字。<a id="a-67"></a>故能诠既同。<a id="a-68"></a>验知所诠理当。<a id="a-69"></a>故所传所诠皆所闻体。<a id="a-6A"></a>故初二教皆以文字为俗。<a id="a-6B"></a>所诠为真但有即不即异。<a id="a-6C"></a>乃辨二教传诠不同。<a id="a-6D"></a>后二教皆以能诠对所诠三谛以说。<a id="a-6E"></a>亦即不即异。<a id="a-6F"></a>以四例四亦应可见。<a id="a-6G"></a>若不尔者。<a id="a-6H"></a>岂以阿难传佛无诠之教。<a id="a-6I"></a>故彼文理相称之法。<a id="a-6J"></a>是我所传。<a id="a-6K"></a>故下方云闻等也。<a id="a-6L"></a>言云云者。<a id="a-6M"></a>应更以是对向四文。<a id="a-6N"></a>及以渐中具教多少。<a id="a-6O"></a>准前可知。<a id="a-6P"></a>次顿等三者。<a id="a-6Q"></a>言顿与圆同。<a id="a-6R"></a>且从少分。<a id="a-6S"></a>以彼兼别今且从胜。<a id="a-6T"></a>故云圆同。<a id="a-6U"></a>应更云顿中别教与渐中别同。<a id="a-6V"></a>不云渐教有同异者。<a id="a-6W"></a>渐既离四。<a id="a-6X"></a>举圆即摄诸部中圆。<a id="a-6Y"></a>三教即是诸部中异。<a id="a-6Z"></a>故但更对余之三教。<a id="a-6a"></a>不定中云更互者。<a id="a-6b"></a>并约渐顿四教说之。<a id="a-6c"></a>深浅相望故云前后。<a id="a-6d"></a>秘密不传者。<a id="a-6e"></a>降佛已还非所述故。<a id="a-6f"></a>尚非阿难能受。<a id="a-6g"></a>岂弘教者所量。<a id="a-6h"></a>又阿难非不传秘。<a id="a-6i"></a>赴机之密非所传耳。<a id="a-6j"></a>故秘密所用全是显教。<a id="a-6k"></a>是故传秘秖名传显。<a id="a-6l"></a>三敷八教下结责者。<a id="a-6m"></a>华严云。<a id="a-6n"></a>张佛教网亘法界海。<a id="a-6o"></a>漉天人鱼。<a id="a-6p"></a>置涅槃岸。<a id="a-6q"></a>故知佛教不出于八。<a id="a-6r"></a>所诠无外故云法界。<a id="a-6s"></a>教网既亘于法界。<a id="a-6t"></a>涅槃必遍于偏圆。<a id="a-6u"></a>岸唯果地一如。<a id="a-6v"></a>教必权实本迹。<a id="a-6w"></a>天人机具众教。<a id="a-6x"></a>漉至究竟涅槃。<a id="a-6y"></a>故诸师偏释不可独张。<a id="a-6z"></a>比窃读者。<a id="a-70"></a>尚云天台唯藏等四。<a id="a-71"></a>一何昧哉。<a id="a-72"></a>一何昧哉。<a id="a-73"></a>是故须知消经方轨。<a id="a-74"></a>顿等是此宗判教之大纲。<a id="a-75"></a>藏等是一家释义之纲目。<a id="a-76"></a>若消诸教但用藏等。<a id="a-77"></a>其文稍通。<a id="a-78"></a>若释法华无顿等八。<a id="a-79"></a>举止失措。<a id="a-7A"></a>故又举喻责云。<a id="a-7B"></a>接四箭等。<a id="a-7C"></a>故大经迦葉菩萨问云云。<a id="a-7D"></a>何智者观念念灭。<a id="a-7E"></a>佛言。<a id="a-7F"></a>譬如四人皆善射术。<a id="a-7G"></a>聚在一处各射一方。<a id="a-7H"></a>念言。<a id="a-7I"></a>我等四箭俱射俱堕。<a id="a-7J"></a>复有人念及其未堕。<a id="a-7K"></a>我能一时以手接取。<a id="a-7L"></a>佛言。<a id="a-7M"></a>捷疾鬼复速是人。<a id="a-7N"></a>如是飞行鬼四天王日月神坚疾天展转疾前。<a id="a-7O"></a>无常过此。<a id="a-7P"></a>今借接四以喻八教未敢称当。<a id="a-7Q"></a>况古一两如驴鳖耶。<a id="a-7R"></a>若深得是意入文自融。<a id="a-7S"></a>言云云者。<a id="a-7T"></a>应举八教以合譬意。<a id="a-7U"></a>况若不识开权拂近。<a id="a-7V"></a>徒知八教经旨未分。<a id="a-7W"></a>所以今文多不云开者。<a id="a-7X"></a>以玄文具故。<a id="a-7Y"></a>又开显圆与兼带圆。<a id="a-7Z"></a>二理无殊。<a id="a-7a"></a>故云顿与圆同等。<a id="a-7b"></a>故不定秘密义各含四。<a id="a-7c"></a>显之与密定与不定。<a id="a-7d"></a>相对论故。<a id="a-7e"></a>次约本迹者。<a id="a-7f"></a>文虽未至证信义通已如前说。<a id="a-7g"></a>又为五。<a id="a-7h"></a>初通举十方三世。<a id="a-7i"></a>次通举三世。<a id="a-7j"></a>三独举释尊。<a id="a-7k"></a>四正约传诠。<a id="a-7l"></a>五更明示迹。<a id="a-7m"></a>初二既通一本难定。<a id="a-7n"></a>故且约下唯指释迦。<a id="a-7o"></a>次又阿难下约于传诠师弟相望义立本迹。<a id="a-7p"></a>又师弟下显阿难本。<a id="a-7q"></a>故五文中正用第三第四。<a id="a-7r"></a>显今如是。<a id="a-7s"></a>初云横竖者。<a id="a-7t"></a>十方为横三世名竖。<a id="a-7u"></a>十方诸佛各自有竖。<a id="a-7v"></a>非今文意。<a id="a-7w"></a>故且约下的出今佛。<a id="a-7x"></a>过去一本余皆属迹。<a id="a-7y"></a>师弟中亦指久本。<a id="a-7z"></a>余属迹中本迹而已。<a id="a-80"></a>重明者。<a id="a-81"></a>欲述本地亦为师弟故也。<a id="a-82"></a>故云非始今日。<a id="a-83"></a>当知空王时亦非阿难本也。<a id="a-84"></a>次观心者。<a id="a-85"></a>前之三释并是所观故云观前也。<a id="a-86"></a>悉檀是前因缘。<a id="a-87"></a>教是前约教。<a id="a-88"></a>迹是前本迹。<a id="a-89"></a>等取三释各具诸义。<a id="a-8A"></a>本虽久远。<a id="a-8B"></a>圆顿虽实。<a id="a-8C"></a>第一义虽理。<a id="a-8D"></a>望观属事故咸成境。<a id="a-8E"></a>故对三为观便成四释。<a id="a-8F"></a>于中又三。<a id="a-8G"></a>初通立观相。<a id="a-8H"></a>次引文证成。<a id="a-8I"></a>三约文显四。<a id="a-8J"></a>初文言即通者。<a id="a-8K"></a>具足应云缘生即空。<a id="a-8L"></a>即指前三皆缘生故。<a id="a-8M"></a>况前缘生境通三谛。<a id="a-8N"></a>从即空边且判属通。<a id="a-8O"></a>应知空观通于一切。<a id="a-8P"></a>空假成别者。<a id="a-8Q"></a>地前从别证道必同。<a id="a-8R"></a>亦通亦别者。<a id="a-8S"></a>凡通圣别故也。<a id="a-8T"></a>凡通前教圣局证中故。<a id="a-8U"></a>空假仍通中方别故。<a id="a-8V"></a>地前空假通于所非及以所照。<a id="a-8W"></a>登地别在能非能照真实故也。<a id="a-8X"></a>此是别家对他通别。<a id="a-8Y"></a>若唯别教与前永殊非通非别者。<a id="a-8Z"></a>无非法界故。<a id="a-8a"></a>双非辨别与前复殊。<a id="a-8b"></a>此中既以因缘教迹而为观境。<a id="a-8c"></a>不可复以藏通观观。<a id="a-8d"></a>是故但寄通别四句。<a id="a-8e"></a>寄约教义暂分别之。<a id="a-8f"></a>又为成四句。<a id="a-8g"></a>故借别教离为两句。<a id="a-8h"></a>故第四句即是今经之妙观也。<a id="a-8i"></a>次下文云去。<a id="a-8j"></a>引譬喻品证成观相。<a id="a-8k"></a>三信则下更约观心成因缘等。<a id="a-8l"></a>而释经文。<a id="a-8m"></a>一心即具感应等四。<a id="a-8n"></a>信机见应者。<a id="a-8o"></a>于一心中能信如机觉心如应言浅深者。<a id="a-8p"></a>义当判教。<a id="a-8q"></a>信实相心不同于权。<a id="a-8r"></a>实相之深不同余浅。<a id="a-8s"></a>又信下约观论本。<a id="a-8t"></a>则妙教为迹所诠为本。<a id="a-8u"></a>见实相本即见经中师资之本。<a id="a-8v"></a>以主及伴俱得实故。<a id="a-8w"></a>以龙陀久成从所证为本。<a id="a-8x"></a>言龙陀佛者。<a id="a-8y"></a>真谛云。<a id="a-8z"></a>须菩提是东方青龙陀佛。<a id="a-90"></a>有引大宝积云。<a id="a-91"></a>舍利弗成佛号金龙陀。<a id="a-92"></a>未检。<a id="a-93"></a>指此则知一切声闻咸然。<a id="a-94"></a>故见空生身子之迹。<a id="a-95"></a>则识一切声闻之本。<a id="a-96"></a>又闻经下乃以观心。<a id="a-97"></a>释成观心。<a id="a-98"></a>能觉之心名佛。<a id="a-99"></a>即此觉心名慧。<a id="a-9A"></a>亦即觉心通数具足。<a id="a-9B"></a>即此觉心与弘誓俱。<a id="a-9C"></a>名慈心净。<a id="a-9D"></a>约心下结。<a id="a-9E"></a>次若释下判同异。<a id="a-9F"></a>先明去取。<a id="a-9G"></a>次当知下正判。<a id="a-9H"></a>所言他者。<a id="a-9I"></a>即他部也。<a id="a-9J"></a>于前四味唯除鹿苑显露无圆。<a id="a-9K"></a>所言同者。<a id="a-9L"></a>但云今圆同彼圆故。<a id="a-9M"></a>应云兼带复成异也。<a id="a-9N"></a>又言异者。<a id="a-9O"></a>彼无久本。<a id="a-9P"></a>诸经亦有体用等本迹。<a id="a-9Q"></a>名同体异。<a id="a-9R"></a>从体异边故云异也。<a id="a-9S"></a>应知。<a id="a-9T"></a>亦可通用四释。<a id="a-9U"></a>但知诸经无久远本义则可矣。<a id="a-9V"></a>云云者。<a id="a-9W"></a>此之四释对于部教关涉处多。<a id="a-9X"></a>故因缘等四望于前经。<a id="a-9Y"></a>各有施开兼带等别。<a id="a-9Z"></a>故所传亦别。<a id="a-9a"></a>次释我闻中三。<a id="a-9b"></a>初辨互异。<a id="a-9c"></a>次今例下准例如是。<a id="a-9d"></a>三大论下正释。<a id="a-9e"></a>初因缘中先明世界。<a id="a-9f"></a>初引论释。<a id="a-9g"></a>云耳根不坏等者。<a id="a-9h"></a>先举根尘。<a id="a-9i"></a>根即清净四大。<a id="a-9j"></a>处者尘也。<a id="a-9k"></a>非余阙缘故云可闻。<a id="a-9l"></a>虽复可闻须发意识。<a id="a-9m"></a>故云欲闻更藉诸缘。<a id="a-9n"></a>故下总云众缘和合。<a id="a-9o"></a>但除空缘也。<a id="a-9p"></a>次问答中有人不许灭后色经。<a id="a-9q"></a>唯云名句属于行蕴。<a id="a-9r"></a>若其全不许见。<a id="a-9s"></a>经初尽合改闻。<a id="a-9t"></a>当知皆先眼耳所得。<a id="a-9u"></a>次方流入想行。<a id="a-9v"></a>若使一字一声眼耳二识不俱。<a id="a-9w"></a>则名句文皆不成就。<a id="a-9x"></a>和合之言不可欺也。<a id="a-9y"></a>所言主者。<a id="a-9z"></a>总举识心。<a id="a-A0"></a>即世流布。<a id="a-A1"></a>仍藉阿难愿力及以如来宿誓。<a id="a-A2"></a>灭后众生有机。<a id="a-A3"></a>方乃能令和合成闻。<a id="a-A4"></a>故且以我是众缘主。<a id="a-A5"></a>众缘和合我方能闻。<a id="a-A6"></a>故云我闻。<a id="a-A7"></a>文举缘具故但云闻。<a id="a-A8"></a>因缘和合即世界也。<a id="a-A9"></a>无学飞腾说偈者。<a id="a-AA"></a>佛初入灭。<a id="a-AB"></a>诸阿罗汉皆说偈云。<a id="a-AC"></a>已度凡夫恩爱河。<a id="a-AD"></a>老病死家已破裂。<a id="a-AE"></a>见身箧中有四蛇。<a id="a-AF"></a>今入无余般涅槃。<a id="a-AG"></a>诸在林中者又说偈言。<a id="a-AH"></a>佛已寂灭入涅槃。<a id="a-AI"></a>诸灭结众皆随去。<a id="a-AJ"></a>世界如是空无智。<a id="a-AK"></a>痴瞑道增智灯灭。<a id="a-AL"></a>于是飞腾各说偈言。<a id="a-AM"></a>咄哉诸有苦。<a id="a-AN"></a>轮转如水月。<a id="a-AO"></a>不坚如芭蕉。<a id="a-AP"></a>亦如幻影响。<a id="a-AQ"></a>如来大雄猛。<a id="a-AR"></a>功德超三界。<a id="a-AS"></a>犹为无常风。<a id="a-AT"></a>漂流而不住。<a id="a-AU"></a>佛话(户夬切)文殊结集者。<a id="a-AV"></a>大论云。<a id="a-AW"></a>文殊结集诸大乘经。<a id="a-AX"></a>亦皆先称如是等五。<a id="a-AY"></a>经论二文并生恋慕之善。<a id="a-AZ"></a>诸阿罗汉恋慕之极。<a id="a-Aa"></a>故皆随去。<a id="a-Ab"></a>佛指阔二寸。<a id="a-Ac"></a>三疑者。<a id="a-Ad"></a>前众疑已下文是。<a id="a-Ae"></a>若此三佛皆应自说。<a id="a-Af"></a>并不合云闻。<a id="a-Ag"></a>是故云闻三疑皆遣。<a id="a-Ah"></a>遣疑即破恶故也。<a id="a-Ai"></a>第一义中无我无闻者。<a id="a-Aj"></a>如陈如云第一义谛无声字等。<a id="a-Ak"></a>古来下通斥旧也。<a id="a-Al"></a>于因缘中前三尚自不周。<a id="a-Am"></a>况第一义况约教等三耶。<a id="a-An"></a>凡夫三种我者。<a id="a-Ao"></a>见我即利使中我。<a id="a-Ap"></a>慢我者。<a id="a-Aq"></a>虽通一切利钝凡夫。<a id="a-Ar"></a>然诸凡夫皆于己身以立宰主虽非外计并属见思。<a id="a-As"></a>若学人所伏唯属钝使虽无见我思惟未尽。<a id="a-At"></a>故云二种。<a id="a-Au"></a>世名我者。<a id="a-Av"></a>世流布一凡圣共有。<a id="a-Aw"></a>但圣无前二。<a id="a-Ax"></a>今亦不暇辨见修相。<a id="a-Ay"></a>付在余文。<a id="a-Az"></a>十住婆沙四句称我者。<a id="a-B0"></a>即有等四句。<a id="a-B1"></a>故彼第一卷地相品问云。<a id="a-B2"></a>云何为无我。<a id="a-B3"></a>而说偈言。<a id="a-B4"></a>总有八行半偈。<a id="a-B5"></a>最后云是故我非我。<a id="a-B6"></a>亦我。<a id="a-B7"></a>亦无我。<a id="a-B8"></a>非我非无我。<a id="a-B9"></a>我所非我所。<a id="a-BA"></a>亦我亦我所。<a id="a-BB"></a>非我非我所。<a id="a-BC"></a>是皆为邪论。<a id="a-BD"></a>故离四句方名无我。<a id="a-BE"></a>今但云无我乃是即我无我。<a id="a-BF"></a>不云析破故在通教。</p>
  <p id="aBG">问。<a id="a-BH"></a>论释别地何判属通。</p>
  <p id="aBI">答。<a id="a-BJ"></a>登地已去诸观具足。<a id="a-BK"></a>但云即空义在通摄。<a id="a-BL"></a>况复地前义当通教。<a id="a-BM"></a>引大经者。<a id="a-BN"></a>经云。<a id="a-BO"></a>阿难多闻士自然能解了是常与无常常无常义同我无我故也。<a id="a-BP"></a>不二登地双照地前。<a id="a-BQ"></a>照与分别名异义同。<a id="a-BR"></a>圆教极故义兼权实以胜摄劣。<a id="a-BS"></a>故望一代。<a id="a-BT"></a>五味既别所闻不同。<a id="a-BU"></a>正法念中三阿难者。<a id="a-BV"></a>与集法传三人大同。</p>
  <p id="aBW">问。<a id="a-BX"></a>正法念与阿含二经并小。<a id="a-BY"></a>如何证四以传四教。</p>
  <p id="aBZ">答。<a id="a-Ba"></a>小中一人既分四种。<a id="a-Bb"></a>今演小令大以大拟小何不传四。<a id="a-Bc"></a>况复名通义圆。<a id="a-Bd"></a>于理无失。<a id="a-Be"></a>小在三藏。<a id="a-Bf"></a>通乘共故亦名为杂。<a id="a-Bg"></a>况通菩萨利钝复杂。<a id="a-Bh"></a>云云者。<a id="a-Bi"></a>一人四德以用对教及开显等。<a id="a-Bj"></a>义如常说。<a id="a-Bk"></a>空王等者。<a id="a-Bl"></a>于佛亦是迹中本迹。<a id="a-Bm"></a>若于阿难或未是实本。<a id="a-Bn"></a>主尚晦迹弟子未彰。<a id="a-Bo"></a>故亦不云空王劫数。<a id="a-Bp"></a>言云云者。<a id="a-Bq"></a>应具对上因缘等四。<a id="a-Br"></a>以明我观。<a id="a-Bs"></a>亦应须寄因缘等四。<a id="a-Bt"></a>辨次不次。<a id="a-Bu"></a>此文已当约教观心。<a id="a-Bv"></a>心境相对因缘观也。<a id="a-Bw"></a>真妙望余本迹观也。<a id="a-Bx"></a>以心观心观心观也。<a id="a-By"></a>释闻因缘不分四悉。<a id="a-Bz"></a>但通结云因缘。<a id="a-C0"></a>若欲分者初是世界。<a id="a-C1"></a>旧解下为人。<a id="a-C2"></a>报恩下对治。<a id="a-C3"></a>此文下第一义。<a id="a-C4"></a>初问。<a id="a-C5"></a>次大论下答中言集法者。<a id="a-C6"></a>然结集之言通有三处。<a id="a-C7"></a>谓一千七百五百。<a id="a-C8"></a>一千正当最初结集。<a id="a-C9"></a>七百即是佛灭百年。<a id="a-CA"></a>因于跋阇擅行十事。<a id="a-CB"></a>舍那迦那白于七百。<a id="a-CC"></a>七百乃往毗舍离国。<a id="a-CD"></a>重结毗尼举跋阇过。<a id="a-CE"></a>言五百者。<a id="a-CF"></a>四百年后。<a id="a-CG"></a>因迦昵吒王请僧供养论道不同。<a id="a-CH"></a>因此五百往王舍城。<a id="a-CI"></a>更集三藏。<a id="a-CJ"></a>今此从初广如诸文。<a id="a-CK"></a>展转从他自他别故。<a id="a-CL"></a>闻不闻异。<a id="a-CM"></a>未闻者乐欲。<a id="a-CN"></a>已得闻者生喜。<a id="a-CO"></a>并世界也。<a id="a-CP"></a>三昧是善及能闻力。<a id="a-CQ"></a>新旧两闻因闻善生。<a id="a-CR"></a>言佛觉者。<a id="a-CS"></a>秖是佛加。<a id="a-CT"></a>觉力如佛故名佛觉三昧。<a id="a-CU"></a>已证非从佛闻故云自能。<a id="a-CV"></a>用本愿力为持佛法生后代善。<a id="a-CW"></a>故旧解理当判属为人。<a id="a-CX"></a>报恩经者。<a id="a-CY"></a>第六佛求其为侍者。<a id="a-CZ"></a>许已。<a id="a-Ca"></a>仍求四愿。<a id="a-Cb"></a>一不受故衣。<a id="a-Cc"></a>二不受别请。<a id="a-Cd"></a>三不同诸比丘。<a id="a-Ce"></a>须见即见。<a id="a-Cf"></a>四二十年中佛所说法重为我说。<a id="a-Cg"></a>佛粗示言端阿难皆解。<a id="a-Ch"></a>智速根利强持力故。<a id="a-Ci"></a>又密说者。<a id="a-Cj"></a>辨异觉力及重说故。<a id="a-Ck"></a>己知他不知。<a id="a-Cl"></a>名之为密。<a id="a-Cm"></a>又大经佛告文殊。<a id="a-Cn"></a>阿难事佛二十年。<a id="a-Co"></a>具足八种不可思议。<a id="a-Cp"></a>一不受别请。<a id="a-Cq"></a>二不受故衣。<a id="a-Cr"></a>三不非时见佛。<a id="a-Cs"></a>四见一切女人不生欲心。<a id="a-Ct"></a>五持一切法不曾再问。<a id="a-Cu"></a>唯除问于释种被杀。<a id="a-Cv"></a>六知佛所入定。<a id="a-Cw"></a>七知至佛所者受益不同。<a id="a-Cx"></a>八悉能了知佛秘密法。<a id="a-Cy"></a>胎经者。<a id="a-Cz"></a>举初况后也。<a id="a-D0"></a>胎相尚闻况后诸经。<a id="a-D1"></a>面如净满月者。<a id="a-D2"></a>出育王经。<a id="a-D3"></a>此中亦用前之四名。<a id="a-D4"></a>及大经四句。<a id="a-D5"></a>然大经显圆。<a id="a-D6"></a>今乃义开竖约四教。<a id="a-D7"></a>随名便故不复次第。<a id="a-D8"></a>亦应具消四闻。<a id="a-D9"></a>所以令顺教意。<a id="a-DA"></a>本迹末云云者。<a id="a-DB"></a>一本事高难量。<a id="a-DC"></a>二本理深难思。<a id="a-DD"></a>三本迹化莫测。<a id="a-DE"></a>具如释如是中。<a id="a-DF"></a>观心中不闻。<a id="a-DG"></a>不闻下云云者。<a id="a-DH"></a>应具用上四。<a id="a-DI"></a>且对次第分属四人。<a id="a-DJ"></a>具如昔经我闻故也。<a id="a-DK"></a>若依今文用妙观故。<a id="a-DL"></a>妙观下注云云者。<a id="a-DM"></a>开粗显妙以明绝待。<a id="a-DN"></a>次释一时。<a id="a-DO"></a>初引肇意者。<a id="a-DP"></a>启初开也。<a id="a-DQ"></a>运合宜也。<a id="a-DR"></a>嘉善也。<a id="a-DS"></a>佛化大运必称物机。<a id="a-DT"></a>故云善会。<a id="a-DU"></a>称机秖是因缘和合。<a id="a-DV"></a>称机欢喜故云世界。<a id="a-DW"></a>此中世界即属此经。<a id="a-DX"></a>不同余文异余时故。<a id="a-DY"></a>引大论文明生世善治世恶。<a id="a-DZ"></a>明二悉者。<a id="a-Da"></a>寄示相耳。<a id="a-Db"></a>复是论中释一时文。<a id="a-Dc"></a>故且引之。<a id="a-Dd"></a>然此直云时彼方两解。<a id="a-De"></a>若云迦罗即是实时。<a id="a-Df"></a>若云三摩耶即是假时。<a id="a-Dg"></a>论问。<a id="a-Dh"></a>天竺释时凡几种。<a id="a-Di"></a>答凡有两称(别者如向)迦罗二字以浅易故。<a id="a-Dj"></a>三摩耶三字重难说故。<a id="a-Dk"></a>若除邪见不说二字。<a id="a-Dl"></a>即是假时。<a id="a-Dm"></a>若内弟子依时食护明相。<a id="a-Dn"></a>即用实时。<a id="a-Do"></a>当知秖是一时二别。<a id="a-Dp"></a>故声难易耳。<a id="a-Dq"></a>是故外人计时为实。<a id="a-Dr"></a>而说偈云。<a id="a-Ds"></a>时来众生熟。<a id="a-Dt"></a>时去则催促。<a id="a-Du"></a>时能觉悟人。<a id="a-Dv"></a>是故时。<a id="a-Dw"></a>为因。<a id="a-Dx"></a>故须破邪说三摩耶。<a id="a-Dy"></a>故今文中以实时示内生善。<a id="a-Dz"></a>假时破外断恶。<a id="a-E0"></a>第一义下云云者。<a id="a-E1"></a>道合之言正当嘉会。<a id="a-E2"></a>所发善根言通意别。<a id="a-E3"></a>须约教味以判偏圆。<a id="a-E4"></a>则四味三教权人理等。<a id="a-E5"></a>虽有道合仍须开显。<a id="a-E6"></a>故下约教仍存四别。<a id="a-E7"></a>此下中等亦如大经四因缘智。<a id="a-E8"></a>今经之言亦略开等。<a id="a-E9"></a>本时自行唯与圆合。<a id="a-EA"></a>化他不定亦有八教。<a id="a-EB"></a>言前诸者指向四教皆在迹中。<a id="a-EC"></a>观心下应注云云。<a id="a-ED"></a>文无者阙。<a id="a-EE"></a>此之粗妙各有观与境合。<a id="a-EF"></a>名为一时。<a id="a-EG"></a>相即观者。<a id="a-EH"></a>今经观也。<a id="a-EI"></a>若将此观约前三文。<a id="a-EJ"></a>例说可知。<a id="a-EK"></a>次释佛字因缘中。<a id="a-EL"></a>亦秖应释觉。<a id="a-EM"></a>而但云时处等者。<a id="a-EN"></a>明觉之感应时及处耳。<a id="a-EO"></a>非其时处不感佛兴。<a id="a-EP"></a>时处异故当世界也。<a id="a-EQ"></a>劫初劫尽是极长极短极苦极乐之时。<a id="a-ER"></a>余三天下富寿无我。<a id="a-ES"></a>非感佛缘。<a id="a-ET"></a>多病是减极。<a id="a-EU"></a>三小灾起谓刀疾饥。<a id="a-EV"></a>疾居其中故略云病。<a id="a-EW"></a>俱舍云。<a id="a-EX"></a>刀疾饥如次七日月年。<a id="a-EY"></a>止长寿时乐重举劫初短寿时。<a id="a-EZ"></a>苦重举劫尽东天下去举不兴处。<a id="a-Ea"></a>也并由寿定乐定保乐保常。<a id="a-Eb"></a>不成机缘故不感佛此仍。<a id="a-Ec"></a>且约人中处耳。<a id="a-Ed"></a>若论天上小乘亦有得小果者如梵王得三果等。<a id="a-Ee"></a>若准华严四天王及化乐天并无色处并不感佛。<a id="a-Ef"></a>余经非无但除难处。<a id="a-Eg"></a>言富寿者东名胜身胜南洲。<a id="a-Eh"></a>故富寿亦尔西名牛货。<a id="a-Ei"></a>以牛为货故云多牛羊也。<a id="a-Ej"></a>北名俱卢此云胜处亦云胜生。<a id="a-Ek"></a>于四洲中有情处货皆最胜故。<a id="a-El"></a>南名赡部从树为名。<a id="a-Em"></a>于南洲中但举初后中间亦有六四二万。<a id="a-En"></a>且云八万是减初也。<a id="a-Eo"></a>百年是方极故。<a id="a-Ep"></a>后减之初则弥勒也。<a id="a-Eq"></a>今减方极则释迦也。<a id="a-Er"></a>未见果等。<a id="a-Es"></a>明感佛缘。<a id="a-Et"></a>虽略云地亦应云时。<a id="a-Eu"></a>离车等者。<a id="a-Ev"></a>大经二十六云。<a id="a-Ew"></a>佛为离车说不放逸。<a id="a-Ex"></a>离车云。<a id="a-Ey"></a>我等自知是放逸人。<a id="a-Ez"></a>何以故。<a id="a-F0"></a>若不放逸如来世尊应生我国。<a id="a-F1"></a>何故弃我出摩竭提。<a id="a-F2"></a>时婆罗门子名曰无胜。<a id="a-F3"></a>语离车言。<a id="a-F4"></a>频婆大王已获大利。<a id="a-F5"></a>佛出其国犹如大池。<a id="a-F6"></a>生大莲华。<a id="a-F7"></a>华虽在水水不能染。<a id="a-F8"></a>佛亦如是虽生彼国世法不染。<a id="a-F9"></a>汝迷五欲不知亲近。<a id="a-FA"></a>名放逸人。<a id="a-FB"></a>非佛出彼名为放逸(无胜者阿逸多)汝耽五欲。<a id="a-FC"></a>纵生汝国。<a id="a-FD"></a>汝亦不见。<a id="a-FE"></a>故此时处亦据多分。<a id="a-FF"></a>舍卫三亿非关苦乐。<a id="a-FG"></a>摩竭提者。<a id="a-FH"></a>此云不害。<a id="a-FI"></a>劫初已来无刑杀故。<a id="a-FJ"></a>至阿阇世截指为刑。<a id="a-FK"></a>后自啮指痛复息此刑。<a id="a-FL"></a>佛当生其地故吉兆预彰。<a id="a-FM"></a>所以先置不害之名。<a id="a-FN"></a>日若不出等者。<a id="a-FO"></a>大论文也。<a id="a-FP"></a>日喻佛兴。<a id="a-FQ"></a>池喻摩竭。<a id="a-FR"></a>华喻物机。<a id="a-FS"></a>佛若不出已未二善皆悉不成。<a id="a-FT"></a>未者下种。<a id="a-FU"></a>已者熟脱。<a id="a-FV"></a>然合喻中且约世间有漏善法。<a id="a-FW"></a>故举刹利等况出世善。<a id="a-FX"></a>故轻系地狱尚因佛出。<a id="a-FY"></a>乃有一念厌恶之因。<a id="a-FZ"></a>后方得离。<a id="a-Fa"></a>况复人天。<a id="a-Fb"></a>故论云。<a id="a-Fc"></a>若持五戒释迦文佛在汝家中。<a id="a-Fd"></a>四姓举二且从胜说。<a id="a-Fe"></a>对治中断有顶种。<a id="a-Ff"></a>即断三界恶故。<a id="a-Fg"></a>故名破恶。</p>
  <p id="aFh">问。<a id="a-Fi"></a>为人但至有顶对治何故破三界恶。</p>
  <p id="aFj">答。<a id="a-Fk"></a>真谛事理。<a id="a-Fl"></a>于中道理。<a id="a-Fm"></a>俱名为事。<a id="a-Fn"></a>若前二教不得用此以为破恶。<a id="a-Fo"></a>以让理故。<a id="a-Fp"></a>今此圆教故得用之。<a id="a-Fq"></a>言三乘者。<a id="a-Fr"></a>即摄三教。<a id="a-Fs"></a>以菩萨乘摄别教故。<a id="a-Ft"></a>言余不能感者。<a id="a-Fu"></a>约八相化。<a id="a-Fv"></a>必出世机方能感佛。<a id="a-Fw"></a>示九道身虽是感佛。<a id="a-Fx"></a>不名佛化。<a id="a-Fy"></a>故非感佛。<a id="a-Fz"></a>善断之言在无漏智。<a id="a-G0"></a>种谓能生。<a id="a-G1"></a>垂尽非想复堕三恶。<a id="a-G2"></a>名为还生。<a id="a-G3"></a>一去不来故名为永。<a id="a-G4"></a>第一义中既云法性。<a id="a-G5"></a>烦恼即菩提。<a id="a-G6"></a>故云无动。<a id="a-G7"></a>生死即涅槃。<a id="a-G8"></a>故云无出。<a id="a-G9"></a>佛无苦集已住法性。<a id="a-GA"></a>虽无动出不动而动动法性山。<a id="a-GB"></a>示断生因故名为动。<a id="a-GC"></a>不出而出出生死海。<a id="a-GD"></a>化九道生故名为出。<a id="a-GE"></a>此前皆谓实动实出。<a id="a-GF"></a>至此方知非生而生无动而动。<a id="a-GG"></a>则前二教及别地前但属三悉。<a id="a-GH"></a>引入今经第一义故。<a id="a-GI"></a>约教中先释。<a id="a-GJ"></a>次故经云下引证。<a id="a-GK"></a>前明因缘说感应相。<a id="a-GL"></a>今既约教约四极果初成之相故并云觉。<a id="a-GM"></a>又自觉觉满则据于初。<a id="a-GN"></a>觉他通于初后。<a id="a-GO"></a>西云佛陀。<a id="a-GP"></a>此云觉者知者。<a id="a-GQ"></a>对迷名知对愚说觉。<a id="a-GR"></a>名同对别并属自觉。<a id="a-GS"></a>故约四谛。<a id="a-GT"></a>即以自觉而能觉他。<a id="a-GU"></a>故云亦也。<a id="a-GV"></a>总相别相者。<a id="a-GW"></a>总谓无非无常别即观四念处。<a id="a-GX"></a>谓三界系及四圣谛。<a id="a-GY"></a>此别莫不皆观无常。<a id="a-GZ"></a>老比丘者。<a id="a-Ga"></a>从后异故。<a id="a-Gb"></a>以通教佛亦可云老。<a id="a-Gc"></a>而云带者辨异前教。<a id="a-Gd"></a>如阿含云佛临涅槃如老比丘诣纯陀舍。<a id="a-Ge"></a>三十四心者。<a id="a-Gf"></a>八忍八智断见。<a id="a-Gg"></a>九无碍九解脱断思。<a id="a-Gh"></a>断伏不同。<a id="a-Gi"></a>具如止观第三第六记。<a id="a-Gj"></a>具在婆沙俱舍及诸阿含。<a id="a-Gk"></a>此教求作余释不得一念相应断余残习。<a id="a-Gl"></a>作三十四心释终无其理。<a id="a-Gm"></a>具如大品第十地。<a id="a-Gn"></a>别佛具如璎珞及诸大乘五十二位。<a id="a-Go"></a>初地断无明者是。<a id="a-Gp"></a>圆佛具如华严初住断无明者是。<a id="a-Gq"></a>然小乘中立二无知。<a id="a-Gr"></a>染污无知无明为体。<a id="a-Gs"></a>不染无知劣慧为体。<a id="a-Gt"></a>谓味势熟德数时量耳。<a id="a-Gu"></a>然四佛皆云自觉觉他者。<a id="a-Gv"></a>秖是当教自行满位。<a id="a-Gw"></a>觉智不同化境宽狭。<a id="a-Gx"></a>是则遍搜大小乘教。<a id="a-Gy"></a>唯有此四成道之相。<a id="a-Gz"></a>具如玄文因果两妙。<a id="a-H0"></a>他释但有自觉等三。<a id="a-H1"></a>既无四教各具三义。<a id="a-H2"></a>如何分别大小教主。<a id="a-H3"></a>与而言之不出二教。<a id="a-H4"></a>若云坐莲华藏。<a id="a-H5"></a>或云三世诸佛皆色究竟成无上道。<a id="a-H6"></a>并别佛相。<a id="a-H7"></a>若隐前三相从胜而说。<a id="a-H8"></a>非谓太虚名为圆佛。<a id="a-H9"></a>别佛既云单论即是隐前二相。<a id="a-HA"></a>如目连不穷其声等。<a id="a-HB"></a>若法华已前三佛离明。<a id="a-HC"></a>隔偏小故。<a id="a-HD"></a>来至此经从劣辨胜即三而一。<a id="a-HE"></a>他迷一家所明四佛者。<a id="a-HF"></a>以弃旧译经论故也。<a id="a-HG"></a>如四阶成道。<a id="a-HH"></a>三乘共位。<a id="a-HI"></a>璎珞贤圣。<a id="a-HJ"></a>华严融门。<a id="a-HK"></a>此四成道不可孱齐。<a id="a-HL"></a>以由设迹不同隐实覆本。<a id="a-HM"></a>故开权显本方知不殊。<a id="a-HN"></a>又诸教中各有五人说经。<a id="a-HO"></a>如大论云。<a id="a-HP"></a>佛及声闻天仙化人。<a id="a-HQ"></a>及华严中加诸菩萨。<a id="a-HR"></a>又有众生器世。<a id="a-HS"></a>而皆以佛为教主也。<a id="a-HT"></a>然准大论下四印定。<a id="a-HU"></a>即名佛说。<a id="a-HV"></a>又华严中刹说尘说菩萨被加。<a id="a-HW"></a>亦无印述。<a id="a-HX"></a>余三佛力通得名经。<a id="a-HY"></a>故大论中所破并能通具四教。<a id="a-HZ"></a>若得实意。<a id="a-Ha"></a>方知四佛体同用殊。<a id="a-Hb"></a>讲华严者。<a id="a-Hc"></a>皆云我佛。<a id="a-Hd"></a>读唯识者。<a id="a-He"></a>不许他经。<a id="a-Hf"></a>故至今经乃知指昔。<a id="a-Hg"></a>唯佛究尽斯言有在。<a id="a-Hh"></a>次引经者。<a id="a-Hi"></a>像法决疑中通佛云大身小身者。<a id="a-Hj"></a>以云带老比丘故。<a id="a-Hk"></a>约本迹中初寄本中体用。<a id="a-Hl"></a>故云本一迹三。<a id="a-Hm"></a>中间下次明迹中应化胜劣。<a id="a-Hn"></a>他受用报皆在迹也。<a id="a-Ho"></a>但生灭之言多在应化。<a id="a-Hp"></a>唯本地四佛皆本者准例而言。<a id="a-Hq"></a>则迹中体用俱迹。<a id="a-Hr"></a>本地体用俱本。<a id="a-Hs"></a>具如玄文本因果妙等料简中说。<a id="a-Ht"></a>观心中觉秖是智六即判之。<a id="a-Hu"></a>有本无云云者。<a id="a-Hv"></a>或是脱落。<a id="a-Hw"></a>应先辨藏通至别圆中。<a id="a-Hx"></a>方乃得云偏圆二觉。<a id="a-Hy"></a>然次第中亦可摄得藏通二佛。<a id="a-Hz"></a>或略之耳。<a id="a-I0"></a>若望前三境智因缘佛也。<a id="a-I1"></a>藏等四观四教佛也。<a id="a-I2"></a>中望空假本迹佛也。<a id="a-I3"></a>己心即是观心佛也。<a id="a-I4"></a>次释住中全用大论。<a id="a-I5"></a>恐他不晓故初标云能住所住。<a id="a-I6"></a>若但身土但成世界。<a id="a-I7"></a>心法相依方成三悉。<a id="a-I8"></a>他人唯许身依于土。<a id="a-I9"></a>乃成佛心无所依法。<a id="a-IA"></a>忍土者。<a id="a-IB"></a>悲华第五云。<a id="a-IC"></a>何因缘故名曰娑婆。<a id="a-ID"></a>是诸众生忍受三毒及诸烦恼故也。<a id="a-IE"></a>能所异故名为世界。<a id="a-IF"></a>故大论云。<a id="a-IG"></a>住者四仪住世(今文世界)。<a id="a-IH"></a>复有三种。<a id="a-II"></a>一者天住谓欲天。<a id="a-IJ"></a>今云十善。<a id="a-IK"></a>二者梵住即色天。<a id="a-IL"></a>今云四禅。<a id="a-IM"></a>但名异耳(今文为人)。<a id="a-IN"></a>三者净住即三果已去。<a id="a-IO"></a>今云三三昧者论云。<a id="a-IP"></a>入三三昧即得初果。<a id="a-IQ"></a>三三昧为对治者。<a id="a-IR"></a>以为三明近对治门。<a id="a-IS"></a>具如止观第七记。<a id="a-IT"></a>论又云。<a id="a-IU"></a>布施持戒善心为天住。<a id="a-IV"></a>四无量心为梵住(前从果此修因)。<a id="a-IW"></a>三三昧为圣住。<a id="a-IX"></a>圣住秖是净住耳。<a id="a-IY"></a>论又有四住。<a id="a-IZ"></a>天梵圣佛。<a id="a-Ia"></a>更加佛住即今文中首楞严是。<a id="a-Ib"></a>故今四住收论文尽。<a id="a-Ic"></a>若以教收四教并有前四悉义。<a id="a-Id"></a>四佛并为第一义天。<a id="a-Ie"></a>但前二佛不得云用首楞严耳。</p>
  <p id="aIf">问。<a id="a-Ig"></a>若尔。<a id="a-Ih"></a>今释佛住何以三悉但约欲色及以三果。<a id="a-Ii"></a>能住所住俱非佛耶。</p>
  <p id="aIj">答。<a id="a-Ik"></a>一从通以趣别。<a id="a-Il"></a>二将胜以摄劣。<a id="a-Im"></a>言从通者。<a id="a-In"></a>从广之狭。<a id="a-Io"></a>言从胜者。<a id="a-Ip"></a>佛依王城必摄欲色及以三果。<a id="a-Iq"></a>有人斥云。<a id="a-Ir"></a>今释住王城何以引于天梵等住。<a id="a-Is"></a>此人不曾读大智论。<a id="a-It"></a>此是彼论释住正文。<a id="a-Iu"></a>论具二意如向所述。<a id="a-Iv"></a>若秖以色身住土以释住名。<a id="a-Iw"></a>则大菩萨神无方所。<a id="a-Ix"></a>便无所住。<a id="a-Iy"></a>况复佛耶。<a id="a-Iz"></a>故普贤观。<a id="a-J0"></a>常寂光土是佛住处。<a id="a-J1"></a>岂王城耶。<a id="a-J2"></a>故下约教皆以涅槃而为所住。<a id="a-J3"></a>次约教中涅槃皆是所住之法。<a id="a-J4"></a>并约第一义也。<a id="a-J5"></a>释前二佛皆云有余无余者。<a id="a-J6"></a>巧拙虽殊所灭不异。<a id="a-J7"></a>后两秘藏证道亦一。<a id="a-J8"></a>前三佛下判粗妙者。<a id="a-J9"></a>别教证道虽妙。<a id="a-JA"></a>从教道故判粗。<a id="a-JB"></a>言能所者。<a id="a-JC"></a>若约理判如向所说。<a id="a-JD"></a>若约事判秖是依正他受用土。<a id="a-JE"></a>故判为粗。<a id="a-JF"></a>若约中理虽俱秘藏亦是从教。<a id="a-JG"></a>今经是圆复须开显。<a id="a-JH"></a>故名妙住。<a id="a-JI"></a>本迹中言三藏佛应涅槃者。<a id="a-JJ"></a>应字平声。<a id="a-JK"></a>若据灰断即应入灭。<a id="a-JL"></a>入灭本也。<a id="a-JM"></a>由慈悲故所以住世。<a id="a-JN"></a>秖名住世以为垂迹。<a id="a-JO"></a>此佛报生无别理本。<a id="a-JP"></a>通佛扶习此从因说。<a id="a-JQ"></a>以六七地入空为本。<a id="a-JR"></a>以誓扶习利他为迹。<a id="a-JS"></a>果同三藏故从因说。<a id="a-JT"></a>别圆同云熏法性者。<a id="a-JU"></a>教证小殊。<a id="a-JV"></a>然皆因时起四弘誓冥熏法性。<a id="a-JW"></a>但明法性即离不同。<a id="a-JX"></a>智断虽殊法性无别。<a id="a-JY"></a>当知下。<a id="a-JZ"></a>总判前文以明本迹。<a id="a-Ja"></a>本迹莫不皆由慈悲。<a id="a-Jb"></a>前四俱迹故须更云本佛住也。<a id="a-Jc"></a>以慈悲下判。<a id="a-Jd"></a>既开迹已岂别有本。<a id="a-Je"></a>次约观中以智为佛。<a id="a-Jf"></a>智住无常及空假中。<a id="a-Jg"></a>前直相对故四观不同。<a id="a-Jh"></a>次约住意故云以无住法住于境中。<a id="a-Ji"></a>故无住之言通于四教。<a id="a-Jj"></a>粗智谓住于理实无。<a id="a-Jk"></a>若在圆中便成绝待。<a id="a-Jl"></a>王城者。<a id="a-Jm"></a>准西域记。<a id="a-Jn"></a>此城崇山四周以为外郭。<a id="a-Jo"></a>东西长南北狭。<a id="a-Jp"></a>周一百五十里。<a id="a-Jq"></a>子城三十里宫城北门是调达放醉象处。<a id="a-Jr"></a>东北是身子逢马胜得初果处。<a id="a-Js"></a>东北十四五里至鹫峰山。<a id="a-Jt"></a>是说法华等经处。<a id="a-Ju"></a>斑足缘亦出仁王。<a id="a-Jv"></a>论中又有异释。<a id="a-Jw"></a>论问。<a id="a-Jx"></a>如王舍城迦毗罗波罗奈。<a id="a-Jy"></a>并有王舍。<a id="a-Jz"></a>何故此城独得名耶。<a id="a-K0"></a>答有人云。<a id="a-K1"></a>是摩伽陀国王子一头两面四譬。<a id="a-K2"></a>时人以为不祥。<a id="a-K3"></a>裂其身首弃之旷野。<a id="a-K4"></a>有罗刹女名曰阇罗。<a id="a-K5"></a>拾取合之而乳养之。<a id="a-K6"></a>后大成人能兼诸国。<a id="a-K7"></a>乃取诸王八万人(下去同今疏文)楞伽又云。<a id="a-K8"></a>昔有王游猎。<a id="a-K9"></a>马惊入险乃绝居人。<a id="a-KA"></a>共[牛*孛]师子居而行丑行。<a id="a-KB"></a>生息长大名曰斑足。<a id="a-KC"></a>后绍王位领七亿众。<a id="a-KD"></a>食肉余习非肉不餐。<a id="a-KE"></a>后乃食人所生皆是罗刹。<a id="a-KF"></a>余与今文大同。<a id="a-KG"></a>四非常偈者。<a id="a-KH"></a>秖是四无常偈。<a id="a-KI"></a>具如止观第七卷记。<a id="a-KJ"></a>言得空平等即是初地者。<a id="a-KK"></a>彼既共教小即初果。<a id="a-KL"></a>大即干慧或在见地。<a id="a-KM"></a>别即欢喜。<a id="a-KN"></a>与大经梵行意同。<a id="a-KO"></a>若尔。<a id="a-KP"></a>何故闻无常而悟大耶。<a id="a-KQ"></a>答已闻般若复闻非常。<a id="a-KR"></a>恐其吝国。<a id="a-KS"></a>正助合行因得大益。<a id="a-KT"></a>此约斑足缘异故属世界。<a id="a-KU"></a>千王取血等。<a id="a-KV"></a>虽失小国迭知大国。<a id="a-KW"></a>生善属为人也。<a id="a-KX"></a>百姓排舍以免烧恶。<a id="a-KY"></a>即对治也。<a id="a-KZ"></a>斑足得道第一义也。<a id="a-Ka"></a>注云云者。<a id="a-Kb"></a>大论与诸经所出既多不可尽具。<a id="a-Kc"></a>虽多不出四悉。<a id="a-Kd"></a>约教中四见。<a id="a-Ke"></a>然辨土横竖具在净名疏。<a id="a-Kf"></a>即如下文纯诸菩萨等。<a id="a-Kg"></a>例知者。<a id="a-Kh"></a>以娑罗例王城也。<a id="a-Ki"></a>本迹观心在后者。<a id="a-Kj"></a>后与山文合明观心。<a id="a-Kk"></a>后文仍略俱不出本迹。<a id="a-Kl"></a>若例上下应云本住王三昧三德之城。<a id="a-Km"></a>迹居忍土之王城耳。<a id="a-Kn"></a>梁武等者。<a id="a-Ko"></a>字应作睢。<a id="a-Kp"></a>其鸟似鹰。<a id="a-Kq"></a>云似鸱者。<a id="a-Kr"></a>或恐误乐而不淫哀而不伤。<a id="a-Ks"></a>雌雄各居欲交俱鸣交已各去故以之类皇妃也。<a id="a-Kt"></a>诗云。<a id="a-Ku"></a>关关睢鸠在河之洲。<a id="a-Kv"></a>窈窕淑女君子好述。<a id="a-Kw"></a>今江东人呼为鹗。<a id="a-Kx"></a>好在江洲。<a id="a-Ky"></a>梁武意谓睢形近鹫。<a id="a-Kz"></a>故引之耳。<a id="a-L0"></a>此属世界也。<a id="a-L1"></a>又解山峰下为人。<a id="a-L2"></a>睹者生悦故也。<a id="a-L3"></a>又云去对治。<a id="a-L4"></a>能藏恶故亦当治恶。<a id="a-L5"></a>又解去第一义。<a id="a-L6"></a>三乘圣居是第一义。<a id="a-L7"></a>次辨五峰及后问答。<a id="a-L8"></a>但是第一义中释疑及分别山相。<a id="a-L9"></a>非四悉摄。<a id="a-LA"></a>又增一三十一云。<a id="a-LB"></a>佛在灵鹫告诸比丘。<a id="a-LC"></a>久远同名灵鹫。<a id="a-LD"></a>更有别名汝等知不。<a id="a-LE"></a>亦名广普山负重山仙人窟山。<a id="a-LF"></a>恒有罗汉菩萨得道。<a id="a-LG"></a>及神通诸仙所居。<a id="a-LH"></a>有五百辟支佛住。<a id="a-LI"></a>如来欲下先令净居天子来此告令令此土净。<a id="a-LJ"></a>却后二年佛现此间。<a id="a-LK"></a>支佛闻已烧身入灭。<a id="a-LL"></a>何以故。<a id="a-LM"></a>世无二佛国无二王。<a id="a-LN"></a>一佛境界无二尊号。<a id="a-LO"></a>此山高下亦复不等。<a id="a-LP"></a>四十七云。<a id="a-LQ"></a>俱留孙佛四日四夜行至山顶。<a id="a-LR"></a>那舍佛三日三夜。<a id="a-LS"></a>迦葉佛二日二夜。<a id="a-LT"></a>释迦牟尼须臾至顶。<a id="a-LU"></a>并以罗阅只人行也。<a id="a-LV"></a>时渐末山渐下故。<a id="a-LW"></a>文阙本迹。<a id="a-LX"></a>应云本住三德大涅槃山。<a id="a-LY"></a>迹居灵鹫。<a id="a-LZ"></a>又本迹各有灵鹫。<a id="a-La"></a>寿量云。<a id="a-Lb"></a>常在灵鹫山本也。<a id="a-Lc"></a>约观中先解王舍中。<a id="a-Ld"></a>初立观境。<a id="a-Le"></a>言心王造舍者。<a id="a-Lf"></a>识阴为王。<a id="a-Lg"></a>造业诸心必有心所。<a id="a-Lh"></a>今欲消王。<a id="a-Li"></a>且以善恶心王以对无记之舍。<a id="a-Lj"></a>故云王造。<a id="a-Lk"></a>若析下四观。<a id="a-Ll"></a>此示观解异于他经。<a id="a-Lm"></a>应如止观十乘十境。<a id="a-Ln"></a>下去皆尔故注云云。<a id="a-Lo"></a>后两重云若观。<a id="a-Lp"></a>即后二教观也。<a id="a-Lq"></a>亦须分别相别不同。<a id="a-Lr"></a>具如止观不可即具。<a id="a-Ls"></a>约山作观亦先立观境。<a id="a-Lt"></a>正当观阴。<a id="a-Lu"></a>具如止观第五去文。<a id="a-Lv"></a>别圆观中既云山即法性正因法身余之二德准诸文说。<a id="a-Lw"></a>故知此观不同他见。<a id="a-Lx"></a>所以又约山为观者。<a id="a-Ly"></a>山城虽殊同是依报。<a id="a-Lz"></a>是故约之以观正报。<a id="a-M0"></a>又诸观境不出五阴。<a id="a-M1"></a>今此山等约阴便故。<a id="a-M2"></a>以诸文中直云境智。<a id="a-M3"></a>自住其中等者。<a id="a-M4"></a>以大经及此经意共为自他。<a id="a-M5"></a>定慧力庄严即自住其中。<a id="a-M6"></a>以此度众生即安置诸子。<a id="a-M7"></a>云云者。<a id="a-M8"></a>亦应于此以辨二观同异之相。<a id="a-M9"></a>方便正修简境及心。<a id="a-MA"></a>并对前二以辨权实等。<a id="a-MB"></a>乃至四观亦须开显等也。<a id="a-MC"></a>次释中字。<a id="a-MD"></a>既在山城之中。<a id="a-ME"></a>因缘等四具如彼释。<a id="a-MF"></a>今但消中字义耳。<a id="a-MG"></a>欲更说之。<a id="a-MH"></a>先约所表以具四悉。<a id="a-MI"></a>常好中道赴欲也。<a id="a-MJ"></a>升中天中日降为人也。<a id="a-MK"></a>中夜灭对治也。<a id="a-ML"></a>说中道第一义也。<a id="a-MM"></a>诸教皆有中道。<a id="a-MN"></a>但有有体无体之殊。<a id="a-MO"></a>本迹者。<a id="a-MP"></a>观圆理本中也。<a id="a-MQ"></a>示离断常迹中也。<a id="a-MR"></a>今经是开显之中。<a id="a-MS"></a>若约观者。<a id="a-MT"></a>即空即中具二中也。</p>
 </body>
</html>