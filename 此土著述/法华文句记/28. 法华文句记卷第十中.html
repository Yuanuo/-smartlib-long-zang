<!doctype html>
<html id="z3IBWZN1N9" data-ver="1222">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第十中</h1>
  <h2 id="a2">释随喜功德品</h2>
  <p id="a3">释品题中。<a id="a-4"></a>四重结名。<a id="a-5"></a>亦四悉意但不次第。<a id="a-6"></a>理须消释使义相当。<a id="a-7"></a>然下诸品并是流通本迹二门。<a id="a-8"></a>所以此中虽于对治中双消二意。<a id="a-9"></a>义亦通于余之三悉。<a id="a-A"></a>以随喜品文既校量灭后五品之初。<a id="a-B"></a>义当现在四信之首。<a id="a-C"></a>并由闻长寿增益品秩。<a id="a-D"></a>故须双述今昔二门。<a id="a-E"></a>下法师功德品。<a id="a-F"></a>正当现在四信之位及随喜后位。<a id="a-G"></a>所以不复双存两释。<a id="a-H"></a>由分别中及随喜中已具释竟。<a id="a-I"></a>又是称扬五种法师功用。<a id="a-J"></a>能入六根同于现在四信之位。<a id="a-K"></a>不轻已下既总云法华。<a id="a-L"></a>岂独在迹。</p>
  <p id="aM">若尔。<a id="a-N"></a>尔前诸文亦云法华。<a id="a-O"></a>亦应具二。</p>
  <p id="aP">答。<a id="a-Q"></a>后未说故。<a id="a-R"></a>初世界中文先略释名。<a id="a-S"></a>次广释。<a id="a-T"></a>三总结。<a id="a-U"></a>以初贯后故先释名。<a id="a-V"></a>初文先随次喜。<a id="a-W"></a>初释随中事理秖是权实异名了此权实即非权实故。<a id="a-X"></a>无二无别即随顺开权显实之事理也。<a id="a-Y"></a>次广释释喜中言己人者。<a id="a-Z"></a>还是迹中事理之力。<a id="a-a"></a>理有事故。<a id="a-b"></a>故能庆人。<a id="a-c"></a>事有理故。<a id="a-d"></a>故能自庆。<a id="a-e"></a>又不二而二。<a id="a-f"></a>故庆己他。<a id="a-g"></a>二而不二故了非己他。<a id="a-h"></a>次闻深下再释中。<a id="a-i"></a>亦先释随具权实功德。<a id="a-j"></a>次庆己有智慧下。<a id="a-k"></a>又再释喜具悲智功德。<a id="a-l"></a>虽曰庆己正为利他。<a id="a-m"></a>虽曰庆人正为显己。<a id="a-n"></a>故云有智及有慈悲。<a id="a-o"></a>以自闻经复能教他。<a id="a-p"></a>故悲智具足方乃名喜。<a id="a-q"></a>况闻经之始行愿俱时。<a id="a-r"></a>故一句一偈自他俱益。<a id="a-s"></a>今此初心专立自行。<a id="a-t"></a>亦以愿力而庆彼耳。<a id="a-u"></a>权实下结前两意共立品名。<a id="a-v"></a>权实结随智断结喜。<a id="a-w"></a>慈悲即化他。<a id="a-x"></a>化他属解脱。<a id="a-y"></a>解脱即属断。<a id="a-z"></a>且以自他事理庆喜故属世界。<a id="a-10"></a>又顺理下对治中约本门者。<a id="a-11"></a>亦先释次结品。<a id="a-12"></a>初释中先随次喜。<a id="a-13"></a>随中先正释。<a id="a-14"></a>次即广下结成观相。<a id="a-15"></a>融通事理。<a id="a-16"></a>三结成。<a id="a-17"></a>初文先理。<a id="a-18"></a>次事。<a id="a-19"></a>先理者。<a id="a-1A"></a>若信长远。<a id="a-1B"></a>信必依理。<a id="a-1C"></a>理与迹中妙理不殊。<a id="a-1D"></a>但指在久本功归实证。<a id="a-1E"></a>理深时远故云深远。<a id="a-1F"></a>言信顺者。<a id="a-1G"></a>于理闻久岂敢窃疑。<a id="a-1H"></a>故无一毫疑于久理。<a id="a-1I"></a>次顺事者。<a id="a-1J"></a>秖是如来自从本成利物之相。<a id="a-1K"></a>迹中但有横论化仪。<a id="a-1L"></a>本中须加久远竖相。<a id="a-1M"></a>故以化久为竖。<a id="a-1N"></a>化广为横。<a id="a-1O"></a>中间节节遍十方故。<a id="a-1P"></a>该亘秖是横竖遍耳。<a id="a-1Q"></a>观相者。<a id="a-1R"></a>非理无以能化。<a id="a-1S"></a>非化无以显理。<a id="a-1T"></a>即施迹近事见远本理。<a id="a-1U"></a>亦是本迹虽殊不思议一。<a id="a-1V"></a>虽一而本迹宛然。<a id="a-1W"></a>故云不二而二。</p>
  <p id="a1X">问。<a id="a-1Y"></a>别与二同异云何。</p>
  <p id="a1Z">答。<a id="a-1a"></a>有二。<a id="a-1b"></a>通约本迹别对多境。<a id="a-1c"></a>以本迹中各有不同之相故也。<a id="a-1d"></a>次虽二下却覆收入。<a id="a-1e"></a>若本若迹。<a id="a-1f"></a>皆以三千方显称理之妙事也。<a id="a-1g"></a>三如此下结者。<a id="a-1h"></a>秖是收束向来事理不二而二等。<a id="a-1i"></a>同名一随。<a id="a-1j"></a>如来下释喜。<a id="a-1k"></a>先寄时约人以斥迹权。<a id="a-1l"></a>故四十余年及七方便。<a id="a-1m"></a>非至今经不会方便。<a id="a-1n"></a>无以显本。<a id="a-1o"></a>望彼不闻故庆我得闻。<a id="a-1p"></a>次庆我下正释喜。<a id="a-1q"></a>三以凡夫心下。<a id="a-1r"></a>明喜心相。<a id="a-1s"></a>由闻故知因知生见。<a id="a-1t"></a>唯佛知佛久远之寿。<a id="a-1u"></a>唯佛见佛久证实理。<a id="a-1v"></a>闻佛闻显与佛不殊。<a id="a-1w"></a>入观行位。<a id="a-1x"></a>如此下结观相。<a id="a-1y"></a>亦是横竖不二意也。<a id="a-1z"></a>究竟法界义通横竖。<a id="a-20"></a>应云深广。<a id="a-21"></a>但是言略。<a id="a-22"></a>广无涯等者。<a id="a-23"></a>通叹横竖。<a id="a-24"></a>无可与彼无等同者。<a id="a-25"></a>故重云无等等。<a id="a-26"></a>亦应结云是名为喜。<a id="a-27"></a>文无者略。<a id="a-28"></a>佛今下结成品名。<a id="a-29"></a>除事理疑故名对治。<a id="a-2A"></a>第五十人下释为人中四。<a id="a-2B"></a>初重牒人相即是牒位。<a id="a-2C"></a>次初但有下牒随。<a id="a-2D"></a>次但有下牒喜。<a id="a-2E"></a>三未有下双牒随喜叙意校量。<a id="a-2F"></a>四谁闻下结劝也于校量中又三。<a id="a-2G"></a>初明行薄。<a id="a-2H"></a>随中但理未有权用。<a id="a-2I"></a>喜中但己未能益他。<a id="a-2J"></a>次所获下双明随喜功大。<a id="a-2K"></a>三如来下正引经校量。<a id="a-2L"></a>即举下文四百万亿。<a id="a-2M"></a>故云巧喻。<a id="a-2N"></a>喻第五十人。<a id="a-2O"></a>是故况云何况最初。<a id="a-2P"></a>此是初品故云何况第五品耶。<a id="a-2Q"></a>此是圆位之始故。<a id="a-2R"></a>云何况后心。<a id="a-2S"></a>后心者。<a id="a-2T"></a>指极位也。<a id="a-2U"></a>四结劝中二。<a id="a-2V"></a>初引经意以劝。<a id="a-2W"></a>如来下结经劝意以立品名。<a id="a-2X"></a>令进理入位。<a id="a-2Y"></a>能生理善即为人也。<a id="a-2Z"></a>景者大也。<a id="a-2a"></a>亦慕也。<a id="a-2b"></a>上来下第一义中上来。<a id="a-2c"></a>即指法师至持品及分别功德中四信五品。<a id="a-2d"></a>时众下恐人谬解者。<a id="a-2e"></a>不测初心功德之大。<a id="a-2f"></a>而推功上位蔑此初心。<a id="a-2g"></a>故今示彼行浅功深。<a id="a-2h"></a>以显经力。<a id="a-2i"></a>忽闻下举好坚迦陵以譬初心。<a id="a-2j"></a>圣言亲赞使推功疑除。<a id="a-2k"></a>故举释然以拟第一义。<a id="a-2l"></a>好坚迦陵具如止观第一第七记。<a id="a-2m"></a>希有下结成立品。<a id="a-2n"></a>外道下约教展转比决。<a id="a-2o"></a>先斥外道诸偏小等。<a id="a-2p"></a>小虽居极。<a id="a-2q"></a>未及随喜圆位初初。<a id="a-2r"></a>别人知中。<a id="a-2s"></a>言门拙者。<a id="a-2t"></a>以于地前闻但中名。<a id="a-2u"></a>未即观故。<a id="a-2v"></a>佛今举阿等者。<a id="a-2w"></a>正明圆位。<a id="a-2x"></a>初后不二故诸教所无。</p>
  <p id="a2y">问。<a id="a-2z"></a>初阿在初住何以证初品。</p>
  <p id="a30">答。<a id="a-31"></a>名别义通。<a id="a-32"></a>若以此对四十二位则不可通初。<a id="a-33"></a>若对六即理即尚是。<a id="a-34"></a>况复初品。<a id="a-35"></a>今从圆行以明不二。<a id="a-36"></a>故通用之。<a id="a-37"></a>问答中先问可见。<a id="a-38"></a>答中此法者。<a id="a-39"></a>展转闻法故。<a id="a-3A"></a>彼人者。<a id="a-3B"></a>大品云。<a id="a-3C"></a>若声闻人能发心者。<a id="a-3D"></a>我亦随喜。<a id="a-3E"></a>亦应更问。<a id="a-3F"></a>彼兼此独云何得同。<a id="a-3G"></a>答不从所兼不共不别。<a id="a-3H"></a>恐混名同辩别故来。<a id="a-3I"></a>况彼是引进之语。<a id="a-3J"></a>此判初心实功。<a id="a-3K"></a>故彼无发心之理。<a id="a-3L"></a>此明随理已成。<a id="a-3M"></a>是故名同其事永别。<a id="a-3N"></a>前品以校量四人者。<a id="a-3O"></a>分别功德品末于后四人。<a id="a-3P"></a>经文节节自校量讫。<a id="a-3Q"></a>唯初品文未有校量。<a id="a-3R"></a>故生此品。<a id="a-3S"></a>故前品末疏云。<a id="a-3T"></a>今具列五品校量四品。<a id="a-3U"></a>后随喜品校量初品。<a id="a-3V"></a>乘机者。<a id="a-3W"></a>由佛知机隐之未说。<a id="a-3X"></a>故使弥勒乘机扣佛。<a id="a-3Y"></a>广校初文方知后四功大。<a id="a-3Z"></a>时众益广故曰乘机。<a id="a-3a"></a>南方者。<a id="a-3b"></a>江南也。<a id="a-3c"></a>言胜劣平者。<a id="a-3d"></a>意谓后后渐胜为胜。<a id="a-3e"></a>后后相似为平。<a id="a-3f"></a>后后渐弱为劣。<a id="a-3g"></a>乃以渐劣况出平胜。<a id="a-3h"></a>劣中最后第五十人功德尚多。<a id="a-3i"></a>况平况胜至第五十耶。<a id="a-3j"></a>文虽未破理不全然。<a id="a-3k"></a>但依渐劣以后况初。<a id="a-3l"></a>何用平胜。<a id="a-3m"></a>平乃初后相似。<a id="a-3n"></a>胜又后胜于前。<a id="a-3o"></a>并非校量之限。<a id="a-3p"></a>今正解者。<a id="a-3q"></a>以因古人非五十位解。<a id="a-3r"></a>伤文失理故今助之。<a id="a-3s"></a>暂寄教门以立人数。<a id="a-3t"></a>但约六众不列式叉者。<a id="a-3u"></a>亦一往对数且暂除之。<a id="a-3v"></a>岂有式叉不闻经耶。<a id="a-3w"></a>意亦不必从于有门。<a id="a-3x"></a>以大比丘而为初会中人。<a id="a-3y"></a>此中虽复累人及门并行至四十八。<a id="a-3z"></a>意明教教及一一人随从一门一行。<a id="a-40"></a>皆可从于法会人闻。<a id="a-41"></a>所以二解者。<a id="a-42"></a>初约三教义当昔教有五十人至今闻圆。<a id="a-43"></a>二者至今复成五十。<a id="a-44"></a>即是闻经皆被开显。<a id="a-45"></a>全成四人。<a id="a-46"></a>故圆举数无可以辩。<a id="a-47"></a>且寄数法以一七而止。<a id="a-48"></a>如七世等七中从大故四十九。<a id="a-49"></a>皆是师弟等者。<a id="a-4A"></a>展转教故。<a id="a-4B"></a>言最后一人无教他者。<a id="a-4C"></a>且约一期校量为言。<a id="a-4D"></a>言大七等者。<a id="a-4E"></a>此方数法黄帝所立。<a id="a-4F"></a>有二不同。<a id="a-4G"></a>下数十万为亿。<a id="a-4H"></a>上数亿亿为亿。<a id="a-4I"></a>七数亦然。<a id="a-4J"></a>故以七七而为大七。<a id="a-4K"></a>于小乃成四十九也。<a id="a-4L"></a>并最后人即成五十。<a id="a-4M"></a>此亦一往合其数耳。<a id="a-4N"></a>正义如前破古师中。<a id="a-4O"></a>今谓不尔已下文是。<a id="a-4P"></a>经四生者。<a id="a-4Q"></a>有人于此广约俱舍婆沙及诸经论。<a id="a-4R"></a>出四生义章。<a id="a-4S"></a>非今文要。<a id="a-4T"></a>但可略知六趣。<a id="a-4U"></a>略如第一卷及止观第一记。<a id="a-4V"></a>四生者。<a id="a-4W"></a>谓胎卵湿化。<a id="a-4X"></a>又显识论中又立四生。<a id="a-4Y"></a>一触生者。<a id="a-4Z"></a>因交会故。<a id="a-4a"></a>二嗅生者。<a id="a-4b"></a>雄有欲心嗅雌者根门。<a id="a-4c"></a>即便有孕。<a id="a-4d"></a>三沙生者。<a id="a-4e"></a>如雌雀以欲心坋沙。<a id="a-4f"></a>因即有孕。<a id="a-4g"></a>四者声生。<a id="a-4h"></a>如雌孔雀以欲心故闻雄者鸣。<a id="a-4i"></a>便即有孕。<a id="a-4j"></a>此四但摄胎卵二生。<a id="a-4k"></a>湿化但染香处不须此相。<a id="a-4l"></a>与世间乐拔果苦者。<a id="a-4m"></a>且与四事及以七宝。<a id="a-4n"></a>故云世乐。<a id="a-4o"></a>令果身安故云拔果。<a id="a-4p"></a>令得罗汉故云拔生死苦。<a id="a-4q"></a>此是梵福者。<a id="a-4r"></a>此人教他令得圣果。<a id="a-4s"></a>自未得圣但名梵福。<a id="a-4t"></a>若得圣果方名为圣。<a id="a-4u"></a>今更广之者。<a id="a-4v"></a>此用大论文也。<a id="a-4w"></a>福中大者莫先于梵。<a id="a-4x"></a>故论释百福庄严相中。<a id="a-4y"></a>以梵福为一福。<a id="a-4z"></a>有此校量。<a id="a-50"></a>今经令得四果者。<a id="a-51"></a>亦梵福也。<a id="a-52"></a>于中复更校量出闻经福。<a id="a-53"></a>令以众圣福之初用校最后闻经之益。<a id="a-54"></a>故闻妙经随喜。<a id="a-55"></a>初心尚过后圣。<a id="a-56"></a>何况初圣。<a id="a-57"></a>故知世人目视如意而争求水精。<a id="a-58"></a>已遇日光而谋灯烛。<a id="a-59"></a>萨埵大萨埵者。<a id="a-5A"></a>以三菩萨展转相望。<a id="a-5B"></a>一往且以大小言之。<a id="a-5C"></a>故方便极位菩萨犹尚不及第五十人。<a id="a-5D"></a>何况但教他得二乘耶。<a id="a-5E"></a>言圣福者。<a id="a-5F"></a>望上属福故也。<a id="a-5G"></a>然华严中以初住校量。<a id="a-5H"></a>其事仍易今初随喜位校量圣福。<a id="a-5I"></a>自非大圣严旨安能信斯希奇。<a id="a-5J"></a>故知但从事判云此品行旁不轻行正。<a id="a-5K"></a>故此一部无得以旁言之。<a id="a-5L"></a>并是法华之正辙也。<a id="a-5M"></a>此中功德对五十人。<a id="a-5N"></a>章安但直标数而已。<a id="a-5O"></a>不指经文今略对之。<a id="a-5P"></a>每两功德结为一句。</p>
  <p id="a5Q">一处及利根　　智慧不喑哑</p>
  <p id="a5R">口香舌无病　　口无病不垢</p>
  <p id="a5S">不黑亦不黄　　不疏不缺落</p>
  <p id="a5T">亦不差不曲　　唇不垂不褰</p>
  <p id="a5U">不缩不粗涩　　不疮亦不胗</p>
  <p id="a5V">不缺亦不坏　　不呙亦不厚</p>
  <p id="a5W">不大及不[利/黑]　　不黑无可恶</p>
  <p id="a5X">不匾不曲戾　　不黑亦不狭</p>
  <p id="a5Y">不长及不窳　　不曲无不喜</p>
  <p id="a5Z">唇好及好舌　　好牙及好齿</p>
  <p id="a5a">鼻修及高直　　面圆满眉高</p>
  <p id="a5b">眉长并额广　　平正人相具</p>
  <p id="a5c">见佛及闻法　。</p>
  <p id="a5d">前是相似功德等者。<a id="a-5e"></a>指分别功德品中云灭后五品。<a id="a-5f"></a>大师有时依普贤观。<a id="a-5g"></a>判五品位在六根内。<a id="a-5h"></a>故云相似。<a id="a-5i"></a>若指四信正当相似。<a id="a-5j"></a>此中校量初品。<a id="a-5k"></a>复是第五十八。<a id="a-5l"></a>初法会闻容是初品。<a id="a-5m"></a>第五十八必在随喜位初人也。<a id="a-5n"></a>然品题随喜不的局初。<a id="a-5o"></a>通该五十人也。<a id="a-5p"></a>修行下云云者。<a id="a-5q"></a>广应明行相。<a id="a-5r"></a>此五十德或一人具足。<a id="a-5s"></a>或一人各一。<a id="a-5t"></a>随其功力不可必具。<a id="a-5u"></a>颂中颂前随喜中五。<a id="a-5v"></a>不颂问答。<a id="a-5w"></a>准可知故。<a id="a-5x"></a>颂闻经中少不次第。<a id="a-5y"></a>对之可知。</p>
  <p data-pb></p>
  <h2 id="a5z">释法师功德品</h2>
  <p id="a60">先释品名。<a id="a-61"></a>次释功德增减。<a id="a-62"></a>即法师之功德也。<a id="a-63"></a>初释品题中亦约四悉。<a id="a-64"></a>故下结云。<a id="a-65"></a>备斯四意。<a id="a-66"></a>初文世界。<a id="a-67"></a>次行者下为人。<a id="a-68"></a>次明识下对治。<a id="a-69"></a>次似解下第一义。<a id="a-6A"></a>初世界中先指前品。<a id="a-6B"></a>共此释名故法师二字全指前品。<a id="a-6C"></a>亦以五种为法师故。<a id="a-6D"></a>故云如上。</p>
  <p id="a6E">问。<a id="a-6F"></a>此品既云是随喜果。<a id="a-6G"></a>法师之名何以指前。</p>
  <p id="a6H">答。<a id="a-6I"></a>弟子通初后。<a id="a-6J"></a>法师唯二三义亦兼后二。<a id="a-6K"></a>或全未入品。<a id="a-6L"></a>何者。<a id="a-6M"></a>若以五品入六根中。<a id="a-6N"></a>五师但为六根因耳。<a id="a-6O"></a>纵以五品在六根外。<a id="a-6P"></a>五师不云修于观行。<a id="a-6Q"></a>但以诵说名通。<a id="a-6R"></a>且通第二三品。<a id="a-6S"></a>说复该于四五。<a id="a-6T"></a>故且一往似通。<a id="a-6U"></a>若具约位简之。<a id="a-6V"></a>一向未入凡位。<a id="a-6W"></a>以法师名彼品释广。<a id="a-6X"></a>故须指彼以消今名。<a id="a-6Y"></a>法师之称既通。<a id="a-6Z"></a>不隔四信五品。<a id="a-6a"></a>故指彼文用申品目。<a id="a-6b"></a>功德者下辩异也。<a id="a-6c"></a>初指初品之初。<a id="a-6d"></a>指第五十人。<a id="a-6e"></a>今谓五品之上指此六根。<a id="a-6f"></a>同名功德高下永别。<a id="a-6g"></a>法师之功德故云法师功德。<a id="a-6h"></a>内外庄严等者。<a id="a-6i"></a>两重解之。<a id="a-6j"></a>初正约六根。<a id="a-6k"></a>次又从下更进寄真位。<a id="a-6l"></a>即此相似至初住时普现色身。<a id="a-6m"></a>乃至极位节节皆以初功为本。<a id="a-6n"></a>五相亦然者。<a id="a-6o"></a>入真位时六根皆有内外二严。<a id="a-6p"></a>见闻十界而为外化。<a id="a-6q"></a>余三准知色等亦然。<a id="a-6r"></a>又若以相似普现色身为言。<a id="a-6s"></a>则可通于似位也。<a id="a-6t"></a>次读诵下例余师者。<a id="a-6u"></a>此五法师皆生似解。<a id="a-6v"></a>此且须置真位普现色身。<a id="a-6w"></a>退取似位为今功德。<a id="a-6x"></a>五师五品真似不同。<a id="a-6y"></a>故名世界。</p>
  <p id="a6z">问。<a id="a-70"></a>书写何以净六根耶。</p>
  <p id="a71">答。<a id="a-72"></a>同资正解。<a id="a-73"></a>四品加然者。<a id="a-74"></a>明发不定。<a id="a-75"></a>始自随喜终至正行。<a id="a-76"></a>皆发六根。<a id="a-77"></a>何必过五方入相似。<a id="a-78"></a>言加然者。<a id="a-79"></a>以初望后初尚得入。<a id="a-7A"></a>后四加前。<a id="a-7B"></a>相似既尔等者。<a id="a-7C"></a>以分真中根净倍前。<a id="a-7D"></a>以真望似故云倍也。<a id="a-7E"></a>次为人者。<a id="a-7F"></a>应勤思修四种三昧。<a id="a-7G"></a>令速入后信。<a id="a-7H"></a>信信相望故名为倍。<a id="a-7I"></a>次对治中深识圆闻如前校量。<a id="a-7J"></a>名为大势。<a id="a-7K"></a>方能除于执权迹疑。<a id="a-7L"></a>第一义中云似解初初者。<a id="a-7M"></a>依普贤观。<a id="a-7N"></a>随喜已当似解之首。<a id="a-7O"></a>第五十人复在随喜之初。<a id="a-7P"></a>故云初初。<a id="a-7Q"></a>过二乘之极极者。<a id="a-7R"></a>罗汉已极无极又极。<a id="a-7S"></a>纵是无疑亦不能及初随喜人。<a id="a-7T"></a>百千万倍。<a id="a-7U"></a>如前校量。<a id="a-7V"></a>指始等者。<a id="a-7W"></a>以随喜始显妙觉终。<a id="a-7X"></a>凡夫发心尚与妙觉毕竟不二。<a id="a-7Y"></a>况今五品后望六根耶。<a id="a-7Z"></a>六根功德下正释六根功德增减。<a id="a-7a"></a>先略出二家。<a id="a-7b"></a>次总结斥。<a id="a-7c"></a>先光宅中文无别破。<a id="a-7d"></a>所立未当。<a id="a-7e"></a>何者。<a id="a-7f"></a>五种法师各得六根。<a id="a-7g"></a>如何五师共为六千。<a id="a-7h"></a>故一师四百。<a id="a-7i"></a>若有三品。<a id="a-7j"></a>虽成一千二百。<a id="a-7k"></a>那成一师六千功德。<a id="a-7l"></a>况三品人耶。<a id="a-7m"></a>故下结破根不依文。<a id="a-7n"></a>况但言十善是散善耳。<a id="a-7o"></a>此土三根强弱。<a id="a-7p"></a>引大论文全不应此。<a id="a-7q"></a>此文眼鼻身八百耳舌意一千二百。<a id="a-7r"></a>论中眼耳意三用强。<a id="a-7s"></a>故不相当。<a id="a-7t"></a>又有师以光宅数为三品者。<a id="a-7u"></a>今经但有八百千二。<a id="a-7v"></a>如何更立一千。<a id="a-7w"></a>若分六根为三。<a id="a-7x"></a>则二二分对全无此理。<a id="a-7y"></a>诸师下总斥。<a id="a-7z"></a>未会今经六根增减及功德等。<a id="a-80"></a>不合诸教者。<a id="a-81"></a>法华之外如下所列。<a id="a-82"></a>三经一论。<a id="a-83"></a>何者。<a id="a-84"></a>六根所对对三千尘。<a id="a-85"></a>此尘之外见闻四圣。<a id="a-86"></a>故知经力助内观解发相似分真。<a id="a-87"></a>普熏诸根。<a id="a-88"></a>故有如是见闻等用。<a id="a-89"></a>又有人引俱舍等所辩界内六尘。<a id="a-8A"></a>用释此中六尘。<a id="a-8B"></a>但得片义非文正意。<a id="a-8C"></a>故不用也。<a id="a-8D"></a>且六根中根耳鼻三。<a id="a-8E"></a>不假至者。<a id="a-8F"></a>还依不至可见对眼。<a id="a-8G"></a>可闻对耳。<a id="a-8H"></a>有气对鼻。<a id="a-8I"></a>舌身二根须到了者。<a id="a-8J"></a>依至变现故舌则以变说为功。<a id="a-8K"></a>身则以现像为用。<a id="a-8L"></a>而皆以十界为量。<a id="a-8M"></a>不关小乘根尘对境。<a id="a-8N"></a>故不须云色二十二声八种等。<a id="a-8O"></a>若不尔者。<a id="a-8P"></a>三千本非凡夫肉眼肉耳之所见闻。<a id="a-8Q"></a>何故而言见闻三千。<a id="a-8R"></a>若复更释天人等因所惑六尘。<a id="a-8S"></a>弥非今意。<a id="a-8T"></a>大品去。<a id="a-8U"></a>正引三经一论破前两师。<a id="a-8V"></a>次今经下正释。<a id="a-8W"></a>初引经论者。<a id="a-8X"></a>又二。<a id="a-8Y"></a>初正引。<a id="a-8Z"></a>次略结今经具足以斥。<a id="a-8a"></a>正引中初引大品。<a id="a-8b"></a>明六根般若。<a id="a-8c"></a>岂非分别功德中校量正慧。<a id="a-8d"></a>尘净慧等故无差降。<a id="a-8e"></a>此未云数且言等净。<a id="a-8f"></a>若六根下破前次师。<a id="a-8g"></a>先破。<a id="a-8h"></a>次若一下反征。<a id="a-8i"></a>云云者应更多并。<a id="a-8j"></a>引正法华中。<a id="a-8k"></a>亦先引根等。<a id="a-8l"></a>不论下亦同前破。<a id="a-8m"></a>次引论文意亦明等。<a id="a-8n"></a>经力不应令根胜劣。<a id="a-8o"></a>虽未等者。<a id="a-8p"></a>虽未入地功如入地。<a id="a-8q"></a>次引大经明互用相。<a id="a-8r"></a>既等既互理岂应偏。<a id="a-8s"></a>次正释为四。<a id="a-8t"></a>初明一经之内具前四文。<a id="a-8u"></a>次正解。<a id="a-8v"></a>三若论下辩增减。<a id="a-8w"></a>四相似下判位。<a id="a-8x"></a>次又二。<a id="a-8y"></a>先约弘经方轨明等有一千。<a id="a-8z"></a>次约理境等千二百。<a id="a-90"></a>初欲正释。<a id="a-91"></a>更斥光宅。<a id="a-92"></a>今依安乐行以明三业。<a id="a-93"></a>正当法师依于弘经方轨。<a id="a-94"></a>故令获得六根清净。<a id="a-95"></a>不同光宅直云十善及以五种法师。<a id="a-96"></a>共为合数。<a id="a-97"></a>今明数足竟。<a id="a-98"></a>方云五种法师悉具六千。<a id="a-99"></a>故今先约安乐行三业十善。<a id="a-9A"></a>次明一界十如。<a id="a-9B"></a>对化他边及衣等三。<a id="a-9C"></a>已有六十方成圆行。<a id="a-9D"></a>此中三业即是六根。<a id="a-9E"></a>故不更对六根。<a id="a-9F"></a>三业功成即六根净。<a id="a-9G"></a>五种下明一一师皆净六根。</p>
  <p id="a9H">次复次一心下。<a id="a-9I"></a>约理境以对行中。<a id="a-9J"></a>亦是互用相似位上释也。<a id="a-9K"></a>故云一根通具六尘。<a id="a-9L"></a>若从因释但是观行理具六尘。<a id="a-9M"></a>若论下明增减相。<a id="a-9N"></a>先明增减也。<a id="a-9O"></a>清净牒前般若。<a id="a-9P"></a>庄严中有盈缩等。<a id="a-9Q"></a>等庄严者。<a id="a-9R"></a>牒前正经。<a id="a-9S"></a>阙于牒论。<a id="a-9T"></a>秖是凡力等圣明肉眼等耳。<a id="a-9U"></a>若言千二下次辩盈缩。<a id="a-9V"></a>即在今经。<a id="a-9W"></a>秖于向等而论盈缩。<a id="a-9X"></a>若言清净更牒前般若。<a id="a-9Y"></a>六根互用。<a id="a-9Z"></a>牒前大经。<a id="a-9a"></a>亦可不可思议牒前引论。<a id="a-9b"></a>若偏下结斥。<a id="a-9c"></a>相似下判位中。<a id="a-9d"></a>云四轮者。<a id="a-9e"></a>璎珞经中具列六论今且用四若依五十二位。<a id="a-9f"></a>唯璎珞经始于整足。<a id="a-9g"></a>故今借之以成圆义。<a id="a-9h"></a>但断不断异。<a id="a-9i"></a>铁轮仍在四轮位前。<a id="a-9j"></a>即十信。<a id="a-9k"></a>第三心者恐误。<a id="a-9l"></a>应云第二。<a id="a-9m"></a>信通进别故寄明之。<a id="a-9n"></a>若始末明位。<a id="a-9o"></a>略如菩萨戒疏及玄文位妙止观次位中。<a id="a-9p"></a>具位修观入位行相。<a id="a-9q"></a>今文但明法师功德。<a id="a-9r"></a>故置不云。<a id="a-9s"></a>此下经文六根六章。<a id="a-9t"></a>准华严经六根各十十义。<a id="a-9u"></a>亦与此中文同。<a id="a-9v"></a>但真似别耳。<a id="a-9w"></a>是则五十俱通真似。<a id="a-9x"></a>又五与十但离合异。<a id="a-9y"></a>然小乘不以。<a id="a-9z"></a>鼻舌为通。<a id="a-A0"></a>于意离三未为了说。<a id="a-A1"></a>诸大乘经亦有六通。<a id="a-A2"></a>不云六根者。<a id="a-A3"></a>秖是旁小而复斥小。<a id="a-A4"></a>今经华严方成了义。<a id="a-A5"></a>况复与小修发不同。<a id="a-A6"></a>所依各别。<a id="a-A7"></a>尚不同别况复余耶。<a id="a-A8"></a>初眼根中未论修发真天眼等。<a id="a-A9"></a>直以肉眼能见大千。<a id="a-AA"></a>故云父母所生。<a id="a-AB"></a>若论其用已过天眼。<a id="a-AC"></a>有漏天。<a id="a-AD"></a>眼下无见上。<a id="a-AE"></a>梵王所见虽遍大千。<a id="a-AF"></a>至边乃为风轮所隔。<a id="a-AG"></a>六根净者则不如是。<a id="a-AH"></a>故今应云相似佛眼。<a id="a-AI"></a>乃至相似五眼。<a id="a-AJ"></a>故亦应云见于二乘及佛菩萨等。<a id="a-AK"></a>以准耳鼻必合有故。<a id="a-AL"></a>见大千内外为天眼者。<a id="a-AM"></a>且约见于粗细色边。<a id="a-AN"></a>见业因缘为法眼者。<a id="a-AO"></a>以天眼力所不见故。<a id="a-AP"></a>见业见净者。<a id="a-AQ"></a>业有差别净无差别。<a id="a-AR"></a>双见二境即表中智。<a id="a-AS"></a>又能圆伏故是佛眼。<a id="a-AT"></a>大经云等者。<a id="a-AU"></a>此是别引肉眼能有佛眼之用。<a id="a-AV"></a>以证父母所生等也。<a id="a-AW"></a>佛眼故下是重牒前破光宅四文。<a id="a-AX"></a>及今所立并略盈缩等文。<a id="a-AY"></a>显成正释。<a id="a-AZ"></a>眼根清净是牒前般若。<a id="a-Aa"></a>具五是牒前论文。<a id="a-Ab"></a>庄严是牒前正经等。<a id="a-Ac"></a>亦应云互具五根以牒涅槃。<a id="a-Ad"></a>文无者略。<a id="a-Ae"></a>下去五根。<a id="a-Af"></a>一一皆尔。<a id="a-Ag"></a>但此具竟下去并略。<a id="a-Ah"></a>但注云云。<a id="a-Ai"></a>或出一两经而已。<a id="a-Aj"></a>至下更引无令失意。<a id="a-Ak"></a>又下五根一一二释。<a id="a-Al"></a>先约能见闻等。<a id="a-Am"></a>次约所见闻等。<a id="a-An"></a>故重云也。<a id="a-Ao"></a>耳根可见。<a id="a-Ap"></a>以于鼻根最委悉故。<a id="a-Aq"></a>故于鼻根更辩互用。<a id="a-Ar"></a>准例余根亦应如是。<a id="a-As"></a>但是文略。<a id="a-At"></a>若舌根中准答问意。<a id="a-Au"></a>亦应须先知味法界。<a id="a-Av"></a>方乃令其味变为美。<a id="a-Aw"></a>况六根俱净岂可舌根劣耶。<a id="a-Ax"></a>身根中云无谬假也。<a id="a-Ay"></a>无著空也。<a id="a-Az"></a>俱照名中。<a id="a-B0"></a>意根中云月四月等。<a id="a-B1"></a>作所表释。<a id="a-B2"></a>以通前五皆不二故。<a id="a-B3"></a>若存事释唯第六根。<a id="a-B4"></a>所以六根所对不须委论。<a id="a-B5"></a>然随喜品校量初品。<a id="a-B6"></a>分别功德直明四信及以五品。<a id="a-B7"></a>今法师功德但明相似六根功德。<a id="a-B8"></a>不轻品中明弘经人现生后报六根清净。<a id="a-B9"></a>神力嘱累果人自明弘经力用。<a id="a-BA"></a>以劝流通。<a id="a-BB"></a>乐王妙音观音明分真人弘经功能。<a id="a-BC"></a>故知但依今经判位自显。<a id="a-BD"></a>余依论判自是一途。<a id="a-BE"></a>下去可见。<a id="a-BF"></a>故随喜品已下。<a id="a-BG"></a>不劳委释物像相貌。<a id="a-BH"></a>但略示文相以显传弘。<a id="a-BI"></a>则流通之功其义自了。</p>
  <p data-pb></p>
  <h2 id="aBJ">释常不轻菩萨品</h2>
  <p id="aBK">此品既前正引昔。<a id="a-BL"></a>当知不轻已有五品。<a id="a-BM"></a>可以证因。<a id="a-BN"></a>后获六根可以证果。<a id="a-BO"></a>故云引证。<a id="a-BP"></a>嘉祥具对今经上诸品文。<a id="a-BQ"></a>以为七别。<a id="a-BR"></a>一者以上二品对今为三品功德。<a id="a-BS"></a>随喜下法师中今为上也。<a id="a-BT"></a>二者对上二品为三世功德。<a id="a-BU"></a>随喜现法师当今品过。<a id="a-BV"></a>三者对法师功德明果。<a id="a-BW"></a>今品辩因。<a id="a-BX"></a>四明众生唯一乘故。<a id="a-BY"></a>五者上明佛记今明菩萨。<a id="a-BZ"></a>六者上明劝福今明灭罪。<a id="a-Ba"></a>七者引事以证六根。<a id="a-Bb"></a>言三品者。<a id="a-Bc"></a>随喜容下。<a id="a-Bd"></a>法师及此俱净六根。<a id="a-Be"></a>岂分中上。<a id="a-Bf"></a>况此尚有先谤堕狱。<a id="a-Bg"></a>言三世者。<a id="a-Bh"></a>随喜乃指佛灭度后。<a id="a-Bi"></a>法师现籍五种功成。<a id="a-Bj"></a>不轻虽往明现生后。<a id="a-Bk"></a>言因果者。<a id="a-Bl"></a>俱净六根。<a id="a-Bm"></a>岂分二别。<a id="a-Bn"></a>言一乘者通于一部。<a id="a-Bo"></a>岂唯此耶。<a id="a-Bp"></a>唯对分别功德分佛菩萨记。<a id="a-Bq"></a>此则可尔。<a id="a-Br"></a>言罪福者。<a id="a-Bs"></a>今谤获罪。<a id="a-Bt"></a>信者得福。<a id="a-Bu"></a>上文生谤岂无罪耶。<a id="a-Bv"></a>随喜中与陀罗尼菩萨共生一处。<a id="a-Bw"></a>利根智慧岂唯福耶。<a id="a-Bx"></a>言灭罪者。<a id="a-By"></a>生谤堕狱此乃生罪。<a id="a-Bz"></a>临终根净岂唯灭罪。<a id="a-C0"></a>法师中报阴现转。<a id="a-C1"></a>何罪不灭。<a id="a-C2"></a>言引事以证六根净者。<a id="a-C3"></a>何不云弘宣一句。<a id="a-C4"></a>必净六根。<a id="a-C5"></a>为章所引不思本文。<a id="a-C6"></a>诸如此例不可具引。<a id="a-C7"></a>故略述之以生发见。<a id="a-C8"></a>故今更以六义说之。<a id="a-C9"></a>于中初一亦望今经前品。<a id="a-CA"></a>余五皆以法华望前。<a id="a-CB"></a>一者上全弘经文。<a id="a-CC"></a>今略弘经意。<a id="a-CD"></a>故不读诵但宣不经。<a id="a-CE"></a>二者小典生信尚未为二因。<a id="a-CF"></a>今经或毁感六根清净。<a id="a-CG"></a>三者诸经但明顺化弘教。<a id="a-CH"></a>此品礼俗逆化通理。<a id="a-CI"></a>四者余经所表权实尚隔。<a id="a-CJ"></a>此品表闻莫非四一。<a id="a-CK"></a>五者诸经所表迹尚不周。<a id="a-CL"></a>此品兼表本迹二相。<a id="a-CM"></a>六者诸经上慢永言堕苦。<a id="a-CN"></a>此品即能信伏随从。<a id="a-CO"></a>嘉祥七义非不一见。<a id="a-CP"></a>未有远致。<a id="a-CQ"></a>得此中意诸例可从。<a id="a-CR"></a>问为不轻谬有所记。<a id="a-CS"></a>见者悉云皆当作佛。<a id="a-CT"></a>为复末代弘者迷津。<a id="a-CU"></a>法华论云。<a id="a-CV"></a>此菩萨知众生有佛性不敢轻之。<a id="a-CW"></a>二论俱是天亲而立性不同者。<a id="a-CX"></a>岂其相违。<a id="a-CY"></a>但申经文使各得教旨。<a id="a-CZ"></a>若令一人著论。<a id="a-Ca"></a>则使诸说咸同。<a id="a-Cb"></a>不可所释大乘尽用对法小义。<a id="a-Cc"></a>故知彼论自申方等。<a id="a-Cd"></a>所以迦葉自悲败种。<a id="a-Ce"></a>至法华会败种还生。<a id="a-Cf"></a>天亲即以其论申之。<a id="a-Cg"></a>若弃如来显实之文。<a id="a-Ch"></a>而滞菩萨弘权之教。<a id="a-Ci"></a>偏执之愆莫大。<a id="a-Cj"></a>谬申之过可知。<a id="a-Ck"></a>今文品初具足四一。<a id="a-Cl"></a>以解贯四。<a id="a-Cm"></a>于中先列。<a id="a-Cn"></a>次释。<a id="a-Co"></a>释中云法华论等者。<a id="a-Cp"></a>论许此菩萨知一切众生悉有佛性。<a id="a-Cq"></a>故凡见者皆往礼之。<a id="a-Cr"></a>此四众中岂无灭种而妄说之若其有者论文不说则过在天亲。<a id="a-Cs"></a>若唯识说正乃过在不轻。<a id="a-Ct"></a>及在于佛。<a id="a-Cu"></a>而不先责不轻之过。<a id="a-Cv"></a>犹却以为弘经之人。<a id="a-Cw"></a>岂有误宣误记之失。<a id="a-Cx"></a>令现生后净六根耶。<a id="a-Cy"></a>正因通亘等者。<a id="a-Cz"></a>性德通于迷悟因果。<a id="a-D0"></a>故缘了云种子本有。<a id="a-D1"></a>还约性德以明二因。<a id="a-D2"></a>以对新熏成修得故。<a id="a-D3"></a>此三为因转因成果。<a id="a-D4"></a>果中菩提及以涅槃。<a id="a-D5"></a>名为果性果果性也。<a id="a-D6"></a>若对性辩修。<a id="a-D7"></a>秖是修得缘了至果名为菩提涅槃。<a id="a-D8"></a>了秖是智。<a id="a-D9"></a>智名菩提。<a id="a-DA"></a>缘秖是断。<a id="a-DB"></a>断名涅槃。<a id="a-DC"></a>亦可以性三因至果之时。<a id="a-DD"></a>了名三种菩提。<a id="a-DE"></a>缘名三种涅槃。<a id="a-DF"></a>若云众生具有因果性者。<a id="a-DG"></a>则五佛性皆在众生遍一切处。<a id="a-DH"></a>但住因之日果性名因。<a id="a-DI"></a>在果之时揽因名果。<a id="a-DJ"></a>名虽互得其法恒如。<a id="a-DK"></a>初是因缘等者。<a id="a-DL"></a>初内怀不轻之解等五文是也。<a id="a-DM"></a>后是圆教者。<a id="a-DN"></a>约教也。<a id="a-DO"></a>从见实三昧去是也。<a id="a-DP"></a>对偏成四对味则五。<a id="a-DQ"></a>以余教中必无众生即佛之言。<a id="a-DR"></a>前既因缘应具四悉。<a id="a-DS"></a>于五文中初二世界。<a id="a-DT"></a>后三余三。<a id="a-DU"></a>具如序中亦以四一而对四悉。<a id="a-DV"></a>云云者。<a id="a-DW"></a>三教对辩今唯在圆。<a id="a-DX"></a>我昔随喜获现生后者。<a id="a-DY"></a>重明来意。<a id="a-DZ"></a>故后文云。<a id="a-Da"></a>临欲终时具闻威音王佛说法华经。<a id="a-Db"></a>得六根净更增寿命。<a id="a-Dc"></a>即现报也。<a id="a-Dd"></a>命终之后复值二千亿佛。<a id="a-De"></a>同号日月灯明即生报也。<a id="a-Df"></a>以是因缘复值二千亿佛。<a id="a-Dg"></a>同号云自在灯王。<a id="a-Dh"></a>复值千万亿佛即后报也。<a id="a-Di"></a>于现报中获六根净。<a id="a-Dj"></a>是故弘经其功不浅。<a id="a-Dk"></a>说此三益意在流通。<a id="a-Dl"></a>昔时不轻三报宛尔。<a id="a-Dm"></a>今日岂得不流通耶。<a id="a-Dn"></a>有人云。<a id="a-Do"></a>欲显安乐行威势无比。<a id="a-Dp"></a>我为不轻行安乐行。<a id="a-Dq"></a>今谓安乐行者始行弘经。<a id="a-Dr"></a>故与不轻其仪十别。<a id="a-Ds"></a>何者。<a id="a-Dt"></a>彼则安处法座随问为说。<a id="a-Du"></a>此乃远见四众故往礼拜。<a id="a-Dv"></a>彼则有所难问。<a id="a-Dw"></a>方乃为答。<a id="a-Dx"></a>此乃瓦行打掷犹强宣之。<a id="a-Dy"></a>彼则常好坐禅在空闲处。<a id="a-Dz"></a>此乃不专读诵入众申通。<a id="a-E0"></a>彼则深爱法者不为多说。<a id="a-E1"></a>此乃被虚妄谤仍强称扬。<a id="a-E2"></a>彼则初问云何读说此经。<a id="a-E3"></a>此乃但云流通作佛一句。<a id="a-E4"></a>彼则初修理观观十八空。<a id="a-E5"></a>此乃但怀一句作佛之解。<a id="a-E6"></a>彼则化佛亲说诠虚空身。<a id="a-E7"></a>此乃虚空身说诠于化事。<a id="a-E8"></a>彼则梦中远表当获大果。<a id="a-E9"></a>此乃口宣当得佛因之教。<a id="a-EA"></a>彼则约解髻喻开二乘权。<a id="a-EB"></a>此乃约结缘表一乘之实。<a id="a-EC"></a>彼则以顺化故存于轨仪。<a id="a-ED"></a>此乃以逆化故亡于恒迹。<a id="a-EE"></a>彼则列胜行法以取于人。<a id="a-EF"></a>此乃偏引往人以通胜法。<a id="a-EG"></a>事本本事者。<a id="a-EH"></a>通举往昔威音王佛。<a id="a-EI"></a>为不轻事之本。<a id="a-EJ"></a>名为事本。<a id="a-EK"></a>于中别以最初威音佛时不轻之事。<a id="a-EL"></a>故云本事。<a id="a-EM"></a>得正说之宏宗等者。<a id="a-EN"></a>先标两句。<a id="a-EO"></a>名常下释此二句。<a id="a-EP"></a>先释初句。<a id="a-EQ"></a>次不轻深敬下释次句。<a id="a-ER"></a>宏宽大也。<a id="a-ES"></a>宗尊高也。<a id="a-ET"></a>本迹二文四一三性。<a id="a-EU"></a>正说大宗不过实相。<a id="a-EV"></a>实相秖是常住佛性。<a id="a-EW"></a>此指宗极之宗。<a id="a-EX"></a>非宗体之宗。<a id="a-EY"></a>一代虽说或兼或带或纯小教。<a id="a-EZ"></a>或杂助门或抑或覆。<a id="a-Ea"></a>文宽事广。<a id="a-Eb"></a>教教不同味味意别。<a id="a-Ec"></a>不轻但宣二十四字。<a id="a-Ed"></a>有标有释具述因果。<a id="a-Ee"></a>因既三性果即三德。<a id="a-Ef"></a>况以四一兼益自他。<a id="a-Eg"></a>直指二因以为不轻所宣之法。<a id="a-Eh"></a>故云宏宗。<a id="a-Ei"></a>显实之宗不出四一。<a id="a-Ej"></a>四一一一秖是三故。<a id="a-Ek"></a>故今还依四一消文。<a id="a-El"></a>于中先释四一宏宗。<a id="a-Em"></a>次引文判位。<a id="a-En"></a>三随喜下明随喜意。<a id="a-Eo"></a>四敬人下结随喜意。<a id="a-Ep"></a>初文中二。<a id="a-Eq"></a>先表迹门显实。<a id="a-Er"></a>次表本门开近。<a id="a-Es"></a>前明法师随喜。<a id="a-Et"></a>示佛灭后闻弘经者所说之益。<a id="a-Eu"></a>此引过去弘者闻者俱获大功。<a id="a-Ev"></a>若弘若闻皆双及本迹。<a id="a-Ew"></a>岂独直云作佛而已。<a id="a-Ex"></a>故须皆约二门释之。<a id="a-Ey"></a>方称不轻所宣。<a id="a-Ez"></a>乃会威音所演。<a id="a-F0"></a>可与五品之理合。<a id="a-F1"></a>后得六根而有归。<a id="a-F2"></a>具闻之言全表本迹。<a id="a-F3"></a>况法华之号不专一门。<a id="a-F4"></a>先表迹中云名常不轻是人一等者。<a id="a-F5"></a>应委将文相用消四一。<a id="a-F6"></a>令合此文旨。<a id="a-F7"></a>虽上慢者为之立名。<a id="a-F8"></a>已是菩萨行愿所感。<a id="a-F9"></a>故使铭者冥会其事。<a id="a-FA"></a>从乃至远见表本四一者。<a id="a-FB"></a>只是以远而表于远。<a id="a-FC"></a>乃至不轻自有本地之四一也。<a id="a-FD"></a>故使未堪显本。<a id="a-FE"></a>乃以远住表之。<a id="a-FF"></a>迹中显实尚以迹四。<a id="a-FG"></a>而强毒之。<a id="a-FH"></a>况复本实能即受耶。<a id="a-FI"></a>迹显而本密。<a id="a-FJ"></a>故知四一是经宏宗。<a id="a-FK"></a>次引证判位中云不专等者。<a id="a-FL"></a>显不读诵故以不轻为专。<a id="a-FM"></a>而云但礼。<a id="a-FN"></a>以入位之法不独五种法师。<a id="a-FO"></a>或自或他若信若法。<a id="a-FP"></a>或冥或显或广或略。<a id="a-FQ"></a>故秖宣一句。<a id="a-FR"></a>功莫大焉。<a id="a-FS"></a>故今文判属随喜位。<a id="a-FT"></a>为六根之亲因。<a id="a-FU"></a>有人云。<a id="a-FV"></a>不专是杂。<a id="a-FW"></a>今谓但显不杂。<a id="a-FX"></a>不专对专。<a id="a-FY"></a>有人问。<a id="a-FZ"></a>何故礼俗。<a id="a-Fa"></a>今为答之。<a id="a-Fb"></a>菩萨化缘法无一准。<a id="a-Fc"></a>唯利是务故设斯仪。<a id="a-Fd"></a>见众生理与果理等。<a id="a-Fe"></a>故礼生礼佛其源不殊。<a id="a-Ff"></a>此自行也。<a id="a-Fg"></a>欲令众生生慕果愿。<a id="a-Fh"></a>果愿者何。<a id="a-Fi"></a>我等但理彼尚故礼。<a id="a-Fj"></a>况证果理而不尊高。<a id="a-Fk"></a>又云。<a id="a-Fl"></a>汝等皆行菩萨道当得作佛。<a id="a-Fm"></a>岂非击我令修圆因。<a id="a-Fn"></a>此约现在顺从者也。<a id="a-Fo"></a>亦信行也。<a id="a-Fp"></a>亦法行也。<a id="a-Fq"></a>夫益有冥显显近冥远。<a id="a-Fr"></a>远如胜意现虽不受。<a id="a-Fs"></a>声纳于怀。<a id="a-Ft"></a>由谤骂之辜。<a id="a-Fu"></a>堕于恶道。<a id="a-Fv"></a>闻顺从之力。<a id="a-Fw"></a>还遇不轻。<a id="a-Fx"></a>乃至今日还令会入。<a id="a-Fy"></a>以是义故上慢尚成远因。<a id="a-Fz"></a>闻信宁无现益。<a id="a-G0"></a>故毁谤者成毒鼓因。<a id="a-G1"></a>广略准知。<a id="a-G2"></a>自行庄严化功归己。<a id="a-G3"></a>自他熏莹故净六根。<a id="a-G4"></a>有人此中引大经中礼知法者。<a id="a-G5"></a>及净名中比丘礼俗。<a id="a-G6"></a>此义不然。<a id="a-G7"></a>涅槃常仪显敬法之志。<a id="a-G8"></a>从彼请益故忘情礼下。<a id="a-G9"></a>净名闻法已获重恩。<a id="a-GA"></a>故忘犯设敬不存恒则。<a id="a-GB"></a>若大乘正义出俗恒则。<a id="a-GC"></a>亦无令道而礼于俗。<a id="a-GD"></a>不轻立行咸异于斯。<a id="a-GE"></a>不为宣通大小非教。<a id="a-GF"></a>有人云。<a id="a-GG"></a>菩萨不作是礼即是有犯。<a id="a-GH"></a>今谓有犯须准科条。<a id="a-GI"></a>梵网无文小乃无制。<a id="a-GJ"></a>又云。<a id="a-GK"></a>菩萨于性罪必获。<a id="a-GL"></a>于遮罪有越。<a id="a-GM"></a>今谓于遮必越越名持不。<a id="a-GN"></a>越不名持破非菩萨。<a id="a-GO"></a>忘犯济物贵在物安。<a id="a-GP"></a>若也物安何简遮性。<a id="a-GQ"></a>今礼四众济众何辜。<a id="a-GR"></a>故大小二乘咸遮礼俗。<a id="a-GS"></a>礼尚不受济义不成。<a id="a-GT"></a>三随喜下约人约法明随喜意者。<a id="a-GU"></a>必具三因。<a id="a-GV"></a>安乐是总三因是别。<a id="a-GW"></a>故云皆一实相。<a id="a-GX"></a>又云皆有三因。<a id="a-GY"></a>读诵下别释三因。<a id="a-GZ"></a>不轻深敬下释流通之妙益句也。<a id="a-Ga"></a>于中初正约三四。<a id="a-Gb"></a>以示流通。<a id="a-Gc"></a>如此下结成。<a id="a-Gd"></a>初文者。<a id="a-Ge"></a>若得三法弘经之轨。<a id="a-Gf"></a>则自他咸济。<a id="a-Gg"></a>当知三法虽顺前品。<a id="a-Gh"></a>其实即是此品三因。<a id="a-Gi"></a>故复亦对四安乐行。<a id="a-Gj"></a>四安乐行准前可知。<a id="a-Gk"></a>不受四一者。<a id="a-Gl"></a>应将骂等委消不受四一之相。<a id="a-Gm"></a>本地亦然。<a id="a-Gn"></a>文但略对经而已。<a id="a-Go"></a>不轻以大而强下云云者。<a id="a-Gp"></a>为唱令闻故也。<a id="a-Gq"></a>应释强毒以作当来闻法之相。<a id="a-Gr"></a>具如经文后时得益者也。<a id="a-Gs"></a>意业净下云云者。<a id="a-Gt"></a>应释三业对三力相。<a id="a-Gu"></a>复应更对衣座室等。<a id="a-Gv"></a>神通室也。<a id="a-Gw"></a>说辩座也。<a id="a-Gx"></a>善寂衣也。<a id="a-Gy"></a>广对一切准此可见。<a id="a-Gz"></a>毁者等者。<a id="a-H0"></a>即生随从尚犹堕苦。<a id="a-H1"></a>是则击信毁之二鼓。<a id="a-H2"></a>为生后之两因。</p>
  <p id="aH3">问。<a id="a-H4"></a>若因谤堕苦。<a id="a-H5"></a>菩萨何故为作苦因。</p>
  <p id="aH6">答。<a id="a-H7"></a>其无善因不谤亦堕。<a id="a-H8"></a>因谤堕恶必由得益。<a id="a-H9"></a>如人倒地还从地起。<a id="a-HA"></a>故以正谤接于邪堕。<a id="a-HB"></a>务当勤习五种行者。<a id="a-HC"></a>五种法师行也。<a id="a-HD"></a>偈文但云初十五行半颂果报。<a id="a-HE"></a>后四行劝持。<a id="a-HF"></a>准此颂文应云不颂双指。<a id="a-HG"></a>唯颂双开双劝二文。<a id="a-HH"></a>初双开中。<a id="a-HI"></a>长行文二。<a id="a-HJ"></a>事本本事。<a id="a-HK"></a>今一行半总颂事本。<a id="a-HL"></a>阙劫国等。<a id="a-HM"></a>次颂本事。<a id="a-HN"></a>长行有三。<a id="a-HO"></a>今初一行半颂双标二人。<a id="a-HP"></a>次二行半明得失。<a id="a-HQ"></a>初一行半得。<a id="a-HR"></a>次半行失。<a id="a-HS"></a>次半行重明得。<a id="a-HT"></a>次其罪下十行明信毁果报及结会古今。<a id="a-HU"></a>乃至定谓等者。<a id="a-HV"></a>此乃不专判于邪外。<a id="a-HW"></a>佛权实教执皆名著。<a id="a-HX"></a>牛皮等如止观第五记。<a id="a-HY"></a>以着心着无著教。<a id="a-HZ"></a>如牛皮等向日加坚。<a id="a-Ha"></a>亡失正法犹如损体。<a id="a-Hb"></a>故禀方便教者。<a id="a-Hc"></a>于外凡位并未免谤。<a id="a-Hd"></a>故有不受不轻圆实之言。</p>
  <p data-pb></p>
  <h2 id="aHe">释如来神力品</h2>
  <p id="aHf">释品名者。<a id="a-Hg"></a>如来上寿量品释。<a id="a-Hh"></a>神力者。<a id="a-Hi"></a>神在于内即体宗也。<a id="a-Hj"></a>力名干用即是用也。<a id="a-Hk"></a>佛说本迹口轮力用已竟于前。<a id="a-Hl"></a>今复身轮现此胜用。<a id="a-Hm"></a>令众流通本迹之教。<a id="a-Hn"></a>故云体深力大。<a id="a-Ho"></a>此字下别明来意。<a id="a-Hp"></a>自此下总名来意。<a id="a-Hq"></a>初所对众中言一切指他方旧住指本化者。<a id="a-Hr"></a>应非四众八部也。<a id="a-Hs"></a>故一切者。<a id="a-Ht"></a>即从及诸已下文是。<a id="a-Hu"></a>十神力者。<a id="a-Hv"></a>前五正明现在流通本迹。<a id="a-Hw"></a>后五总表未来不已。<a id="a-Hx"></a>又前五中初一令众总信本迹。<a id="a-Hy"></a>次四即是现在四一。<a id="a-Hz"></a>第二表二门理一。<a id="a-I0"></a>智家之境故云智境。<a id="a-I1"></a>第三表二门教畅。<a id="a-I2"></a>即是教一。<a id="a-I3"></a>第四表二门入实。<a id="a-I4"></a>即是人一。<a id="a-I5"></a>第五表二门破惑。<a id="a-I6"></a>即是行一。<a id="a-I7"></a>第六门中既指五千被移失心三类人者。<a id="a-I8"></a>如此三例即是灭后得益之人。<a id="a-I9"></a>所言机者。<a id="a-IA"></a>机义当总。<a id="a-IB"></a>总于未来四一故也。<a id="a-IC"></a>即是得于四一之益。<a id="a-ID"></a>下去四相别表未来四一。<a id="a-IE"></a>文自结名但各述其要。<a id="a-IF"></a>令成一也。<a id="a-IG"></a>所以四但云一不言本迹者。<a id="a-IH"></a>在未来故。<a id="a-II"></a>尚未入实谁论其本。<a id="a-IJ"></a>若见实者亦见其本。<a id="a-IK"></a>故总结云表现表将。<a id="a-IL"></a>将犹当也。<a id="a-IM"></a>初五文中一一皆有迹本流通三相。<a id="a-IN"></a>初文先标。<a id="a-IO"></a>今经下叙前迹说开显。<a id="a-IP"></a>内秘下叙前开迹显本。<a id="a-IQ"></a>明三世下明中间用。<a id="a-IR"></a>福德人下初神力意。<a id="a-IS"></a>第二文者先标今神用所表。<a id="a-IT"></a>上白毫下叙于迹门神用表同。<a id="a-IU"></a>境智合故初见一理。<a id="a-IV"></a>今本门下牒向表意。<a id="a-IW"></a>由见远理故使增道损生至于邻极。<a id="a-IX"></a>分身等者。<a id="a-IY"></a>此相既同各于其土。<a id="a-IZ"></a>利益亦尔。<a id="a-Ia"></a>第三文者。<a id="a-Ib"></a>先标名辩意述相。<a id="a-Ic"></a>四十余下正述表迹。<a id="a-Id"></a>欲以下明表本意。<a id="a-Ie"></a>言具二者。<a id="a-If"></a>事即本迹付他令通于未来世。<a id="a-Ig"></a>第四文者。<a id="a-Ih"></a>初标名辩意。<a id="a-Ii"></a>随喜下表迹益。<a id="a-Ij"></a>随喜圆道下表本益。<a id="a-Ik"></a>随喜诸菩萨下表流通益。<a id="a-Il"></a>此一下流通功能。<a id="a-Im"></a>第五文者虽不分本迹。<a id="a-In"></a>一文兼诸下五可知。<a id="a-Io"></a>结要有四句者。<a id="a-Ip"></a>本迹二门各有宗用。<a id="a-Iq"></a>二门之体两处不殊。<a id="a-Ir"></a>名冠此三而总于三。<a id="a-Is"></a>一部之要岂过于此。<a id="a-It"></a>故总揽之以成流通。<a id="a-Iu"></a>八自在者。<a id="a-Iv"></a>如止观记。<a id="a-Iw"></a>经中要说等者叙今意也。<a id="a-Ix"></a>道场释上甚深事者。<a id="a-Iy"></a>事是因果。<a id="a-Iz"></a>今道场是果。<a id="a-J0"></a>果必有因。<a id="a-J1"></a>以菩提释藏者。<a id="a-J2"></a>菩提是能契之智。<a id="a-J3"></a>必有所照之境。<a id="a-J4"></a>境即秘藏。<a id="a-J5"></a>以能显所也。<a id="a-J6"></a>以转法轮释一切法者。<a id="a-J7"></a>有所转法。<a id="a-J8"></a>法必有名。<a id="a-J9"></a>以涅槃释力用者。<a id="a-JA"></a>满理释权疑。<a id="a-JB"></a>唱灭释近疑。<a id="a-JC"></a>宗虽近远同名因果。<a id="a-JD"></a>不复别判。<a id="a-JE"></a>阿含者。<a id="a-JF"></a>借小证大。<a id="a-JG"></a>彼则从事今借证理。<a id="a-JH"></a>开小即大故可为证。<a id="a-JI"></a>颂文初颂十神力中。<a id="a-JJ"></a>但有五者阙后五也。<a id="a-JK"></a>前五现见逐要存之。<a id="a-JL"></a>前后二五现未异耳。<a id="a-JM"></a>举现例未。<a id="a-JN"></a>是故略之。<a id="a-JO"></a>嘱累下二行总颂四法者。<a id="a-JP"></a>但云嘱累至得边际具含四义。<a id="a-JQ"></a>四义皆是无边际故。<a id="a-JR"></a>能持下别颂者。<a id="a-JS"></a>初一偈半中言一切法者。<a id="a-JT"></a>不出能化能证所化故也。<a id="a-JU"></a>无二乘故。<a id="a-JV"></a>不兼带故。<a id="a-JW"></a>其法秘妙。<a id="a-JX"></a>令我下二偈颂神力者。<a id="a-JY"></a>既云欢喜。<a id="a-JZ"></a>即是用畅。<a id="a-Ja"></a>次一偈颂秘要者。<a id="a-Jb"></a>名同易见。<a id="a-Jc"></a>于诸法下颂深事者。<a id="a-Jd"></a>教化诸菩萨毕竟住一乘。<a id="a-Je"></a>乘是因果。<a id="a-Jf"></a>后一偈半颂总结者。<a id="a-Jg"></a>总结四法。<a id="a-Jh"></a>言若能持持四法也。</p>
 </body>
</html>