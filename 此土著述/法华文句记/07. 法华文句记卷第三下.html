<!doctype html>
<html id="z3IBWYo1Mo" data-ver="1022">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第三下</h1>
  <h2 id="a2">释方便品</h2>
  <p id="a3">正法华题称善权品。<a id="a-4"></a>及至释文皆云善权方便。<a id="a-5"></a>当知法护亦以善权而释方便。<a id="a-6"></a>善是巧之异名耳。<a id="a-7"></a>文自分二。<a id="a-8"></a>初略中自二。<a id="a-9"></a>初正释中文自为三。<a id="a-A"></a>初一从字训后二从意义。<a id="a-B"></a>又初二从昔教后一属今经。<a id="a-C"></a>虽有三释。<a id="a-D"></a>并以三教而为方便。<a id="a-E"></a>但有能通非能通及以即不即异。<a id="a-F"></a>致成三释。<a id="a-G"></a>然须略谭三种大旨。<a id="a-H"></a>方可消文。<a id="a-I"></a>然于三中初约能用三教得名。<a id="a-J"></a>法是所用用是能用。<a id="a-K"></a>虽法之与用俱通四教。<a id="a-L"></a>但有方圆差会之殊。<a id="a-M"></a>故方便之称从权立名。<a id="a-N"></a>权不即实故对昔辨成体外权非今品意。<a id="a-O"></a>文中举圆即属真实。<a id="a-P"></a>相对来耳。<a id="a-Q"></a>故知在昔不应以秘妙释方便也。<a id="a-R"></a>乃是秘而不说名为方便。<a id="a-S"></a>况圆于昔乃是兼带之圆。<a id="a-T"></a>是故遍圆咸非今意。<a id="a-U"></a>次第二释权属能通三教。<a id="a-V"></a>亦得名为方便。<a id="a-W"></a>然虽不即。<a id="a-X"></a>以能为圆作远诠故。<a id="a-Y"></a>所诠之圆亦带能诠为方便故。<a id="a-Z"></a>故知并非今品意也。<a id="a-a"></a>前释不云三为能者。<a id="a-b"></a>权实逗会各致其极故。<a id="a-c"></a>方法不同。<a id="a-d"></a>至第三释方乃三权即是一实。<a id="a-e"></a>指此即实之权。<a id="a-f"></a>方名今经方便。<a id="a-g"></a>次消文者。<a id="a-h"></a>初约法用中为五。<a id="a-i"></a>先法次举譬。<a id="a-j"></a>三明用权意。<a id="a-k"></a>四引证。<a id="a-l"></a>五此义下结非。<a id="a-m"></a>初又三。<a id="a-n"></a>先释训。<a id="a-o"></a>方者法也者。<a id="a-p"></a>说文云。<a id="a-q"></a>法术也。<a id="a-r"></a>正当今文。<a id="a-s"></a>尔雅云。<a id="a-t"></a>则也。<a id="a-u"></a>即法家之则。<a id="a-v"></a>又云。<a id="a-w"></a>正也。<a id="a-x"></a>今亦如是。<a id="a-y"></a>其法正故方可逗机。<a id="a-z"></a>虽未开显不得不正。<a id="a-10"></a>次法有下释义。<a id="a-11"></a>虽俱法用以偏望圆。<a id="a-12"></a>偏差圆会。<a id="a-13"></a>会虽胜差然会非差。<a id="a-14"></a>用显非妙。<a id="a-15"></a>三三权下释相又二。<a id="a-16"></a>初释法方圆。<a id="a-17"></a>以对规矩而分偏圆。<a id="a-18"></a>用显非妙。<a id="a-19"></a>三方一圆者。<a id="a-1A"></a>虽即四教俱名法用。<a id="a-1B"></a>正以偏法名为方便。<a id="a-1C"></a>次若智下释用差会。<a id="a-1D"></a>所以俱置法用言者。<a id="a-1E"></a>各契机耳。<a id="a-1F"></a>非俱会圆故并云逗。<a id="a-1G"></a>又法用者。<a id="a-1H"></a>法名虽通用既适时。<a id="a-1I"></a>未为纯一。<a id="a-1J"></a>为以何法逗何等机。<a id="a-1K"></a>故以四法赴机差会不等。<a id="a-1L"></a>权实相待是非。<a id="a-1M"></a>俱非如前释法意既未融逗物未畅规矩仍别。<a id="a-1N"></a>且云善用。<a id="a-1O"></a>诣谓所趣正是用也。<a id="a-1P"></a>智诣不同用法不等。<a id="a-1Q"></a>次譬意者。<a id="a-1R"></a>正譬法用不同。<a id="a-1S"></a>有二重法譬。<a id="a-1T"></a>于中置却圆中方法之名。<a id="a-1U"></a>且借秘妙之号。<a id="a-1V"></a>故隔偏之圆亦有体内方便。<a id="a-1W"></a>故名秘妙。<a id="a-1X"></a>秘妙之名似同第三。<a id="a-1Y"></a>然其意则别。<a id="a-1Z"></a>何者。<a id="a-1a"></a>第三乃以开显为妙。<a id="a-1b"></a>此中乃以独圆为妙。<a id="a-1c"></a>故此文中四俱方法。<a id="a-1d"></a>前之三教唯名方法。<a id="a-1e"></a>非秘无妙。<a id="a-1f"></a>后之圆教是秘是妙。<a id="a-1g"></a>故后教中得秘妙名。<a id="a-1h"></a>非关开显。<a id="a-1i"></a>故用偏法。<a id="a-1j"></a>如以一指偏目一方。<a id="a-1k"></a>若用圆法。<a id="a-1l"></a>如以五指遍示诸方。<a id="a-1m"></a>三明用权意者。<a id="a-1n"></a>尔前未合即以权法。<a id="a-1o"></a>名为随欲。<a id="a-1p"></a>四引证者。<a id="a-1q"></a>应以三权为引出之法。<a id="a-1r"></a>文寄小说故云三界。<a id="a-1s"></a>况所离不同三界无别。<a id="a-1t"></a>若于如来方便本一。<a id="a-1u"></a>此意未宣故属昔教。<a id="a-1v"></a>虽是体外方便。<a id="a-1w"></a>于理无非体内。<a id="a-1x"></a>而众生未知。<a id="a-1y"></a>准佛意说故云称叹方便。<a id="a-1z"></a>以未开故非今品意。<a id="a-20"></a>次第二约能诠者。<a id="a-21"></a>若理教相望。<a id="a-22"></a>四教各论无非能诠。<a id="a-23"></a>今以三望一三为一实作诠。<a id="a-24"></a>故三名能诠。<a id="a-25"></a>是则前之三教教行人理悉为能诠。<a id="a-26"></a>于中为七。<a id="a-27"></a>初直立三教为门。<a id="a-28"></a>此从义释非关字训。<a id="a-29"></a>次门名下释门义。<a id="a-2A"></a>如世之门本为能通。<a id="a-2B"></a>三皆入实故名为门。<a id="a-2C"></a>三方便下明门意。<a id="a-2D"></a>众生不了元是所通。<a id="a-2E"></a>依其所执得成弄引。<a id="a-2F"></a>但不善曲者以引为弄。<a id="a-2G"></a>四真实下明门用。<a id="a-2H"></a>虽非即所得入由兹五从能下明得名。<a id="a-2I"></a>权实尚隔由物机差。<a id="a-2J"></a>故前之二释。<a id="a-2K"></a>于显露边及别地前。<a id="a-2L"></a>非今品意。<a id="a-2M"></a>六引证意者。<a id="a-2N"></a>明彼昔门但云能通。<a id="a-2O"></a>于今须开故云开方便门。<a id="a-2P"></a>非谓于彼已明开门。<a id="a-2Q"></a>七此义下结非。<a id="a-2R"></a>第三释者。<a id="a-2S"></a>即今品意。<a id="a-2T"></a>但前二释于昔但得名偏名门。<a id="a-2U"></a>秘而不说。<a id="a-2V"></a>今开其偏门。<a id="a-2W"></a>即圆所也。<a id="a-2X"></a>故云秘妙。<a id="a-2Y"></a>显露彰灼故云真秘。<a id="a-2Z"></a>又为六。<a id="a-2a"></a>初直立者。<a id="a-2b"></a>于昔成秘彼秘被开。<a id="a-2c"></a>于今成妙。<a id="a-2d"></a>次妙达下释功用者。<a id="a-2e"></a>达即是开用妙之便。<a id="a-2f"></a>以开秘方。<a id="a-2g"></a>妙外无法故云即是。<a id="a-2h"></a>三点内下约人教以示相者。<a id="a-2i"></a>众生身中有昔种缘。<a id="a-2j"></a>名为衣珠。<a id="a-2k"></a>自退已来于彼醉客。<a id="a-2l"></a>偏门尚无偏门之名。<a id="a-2m"></a>何况圆所。<a id="a-2n"></a>若不开之。<a id="a-2o"></a>三权未显如衣覆珠。<a id="a-2p"></a>今经开之。<a id="a-2q"></a>与果智一。<a id="a-2r"></a>作人亦尔思之可知。<a id="a-2s"></a>四如斯下结名。<a id="a-2t"></a>方法及门即是秘妙。<a id="a-2u"></a>故云如斯。<a id="a-2v"></a>五如经下引证。<a id="a-2w"></a>六故以下结名显是。<a id="a-2x"></a>次料简中三。<a id="a-2y"></a>初约自他三语。<a id="a-2z"></a>寄前初释以简于三。<a id="a-30"></a>故初被开即第三也。<a id="a-31"></a>次约能所寄第二释。<a id="a-32"></a>以简三文。<a id="a-33"></a>故第二被开亦即第三。<a id="a-34"></a>三约四句共简三释。<a id="a-35"></a>初释者。<a id="a-36"></a>自有三文。<a id="a-37"></a>简初文者。<a id="a-38"></a>三教一向名他名权权隔实故。<a id="a-39"></a>释次文者。<a id="a-3A"></a>以三教之他与圆自对辨。<a id="a-3B"></a>释第三文者。<a id="a-3C"></a>三俱体内无非真实。<a id="a-3D"></a>但名为自自外无他。<a id="a-3E"></a>三语亦然。<a id="a-3F"></a>次约能所者。<a id="a-3G"></a>亦自有三文。<a id="a-3H"></a>并将能所两字以简能所是非。<a id="a-3I"></a>释初文者。<a id="a-3J"></a>且指三教。<a id="a-3K"></a>但是法用尚非能通。<a id="a-3L"></a>况是所通。<a id="a-3M"></a>是故三教非能非所。<a id="a-3N"></a>故三方便悉皆为粗。<a id="a-3O"></a>释次意者。<a id="a-3P"></a>门是三教得是能通。<a id="a-3Q"></a>不云三教即是圆故。<a id="a-3R"></a>故非所通。<a id="a-3S"></a>既其不即故犹是粗。<a id="a-3T"></a>释第三文者。<a id="a-3U"></a>亦开前二。<a id="a-3V"></a>非能非所及以能通并开成所。<a id="a-3W"></a>所中善巧名为方便。<a id="a-3X"></a>故妙。<a id="a-3Y"></a>方便异于方法及能通门。<a id="a-3Z"></a>故知下结斥。<a id="a-3a"></a>先结名体若同若异。<a id="a-3b"></a>虽俱名方便有此三异。<a id="a-3c"></a>岂但闻名便解其义。<a id="a-3d"></a>故三释皆有方便之言。<a id="a-3e"></a>二非今品。<a id="a-3f"></a>故云义异。<a id="a-3g"></a>世人下总斥世人。<a id="a-3h"></a>岂大师带偏情有阿党耶。<a id="a-3i"></a>其如理何其如文何。<a id="a-3j"></a>其如行何。<a id="a-3k"></a>其如证何。<a id="a-3l"></a>生公天真独秀。<a id="a-3m"></a>尚云从昔题品。<a id="a-3n"></a>若从昔题何故称叹。<a id="a-3o"></a>若称叹昔岂非毁今。<a id="a-3p"></a>若以昔叹今又失于昔。<a id="a-3q"></a>则使体内之权全阙。<a id="a-3r"></a>体外之用又亏。<a id="a-3s"></a>乃成内外俱亡安得叹佛权智。<a id="a-3t"></a>五佛开显便滥初施。<a id="a-3u"></a>三周善巧仍为徒设。<a id="a-3v"></a>若言品虽题昔品内在今。<a id="a-3w"></a>县额牓州惑乱行者。<a id="a-3x"></a>又初释中。<a id="a-3y"></a>既以随他等三通后二释。<a id="a-3z"></a>次释复以门通初后。<a id="a-40"></a>理应亦以妙通前二。<a id="a-41"></a>文无者略。<a id="a-42"></a>但注云云。<a id="a-43"></a>应云初释方便是秘而非妙。<a id="a-44"></a>次释方便秘堪入妙。<a id="a-45"></a>后释方便秘即是妙。<a id="a-46"></a>此乃从佛内解以说。<a id="a-47"></a>今成显露故阙不论。<a id="a-48"></a>三约四句中初问意者。<a id="a-49"></a>正本既云善权。<a id="a-4A"></a>当知权是方便异名。<a id="a-4B"></a>欲约异名料简同异故先问起。<a id="a-4C"></a>答中四先标列。<a id="a-4D"></a>次释三三句下判。<a id="a-4E"></a>四故正法华下引证。<a id="a-4F"></a>释中相破一对分为两句。<a id="a-4G"></a>相修相即各为一句。<a id="a-4H"></a>合四句也。<a id="a-4I"></a>他文或以此为三句。<a id="a-4J"></a>或为六句。<a id="a-4K"></a>随其法相立意不同。<a id="a-4L"></a>句法常定。<a id="a-4M"></a>今立三对已乃开为四句者。<a id="a-4N"></a>欲以四句用对三释。<a id="a-4O"></a>以前三句属初二释。<a id="a-4P"></a>若但为三句。<a id="a-4Q"></a>以前二句判属前二。<a id="a-4R"></a>有何不可。<a id="a-4S"></a>但相破中文相别故。<a id="a-4T"></a>又准相破相修亦可分为两句。<a id="a-4U"></a>四句属前亦无大失。<a id="a-4V"></a>名句随时不可一准。<a id="a-4W"></a>言相破者。<a id="a-4X"></a>权与方便今昔并有二名。<a id="a-4Y"></a>于昔则偏圆二名相破。<a id="a-4Z"></a>于今则偏圆名体相即。<a id="a-4a"></a>此对初释故云相破。<a id="a-4b"></a>在今则三教并妙亦名为权亦名方便。<a id="a-4c"></a>在昔则三种并粗亦名为权亦名方便。<a id="a-4d"></a>故将昔二互破昔二。<a id="a-4e"></a>以成二句。<a id="a-4f"></a>即二酥三教对彼圆教。<a id="a-4g"></a>故昔教中三于圆教人。<a id="a-4h"></a>俱成秘妙及以同体。<a id="a-4i"></a>故云四种皆是秘妙及同体也。<a id="a-4j"></a>故相破言但从于名不从于体。<a id="a-4k"></a>今从名释其体常定。<a id="a-4l"></a>言相修者。<a id="a-4m"></a>亦并在昔二名互立。<a id="a-4n"></a>但是三教二名互修圆教二名。<a id="a-4o"></a>是故异前相破句也。<a id="a-4p"></a>虽昔圆人亦见四种俱是秘妙。<a id="a-4q"></a>然于彼教不得显说相即之言。<a id="a-4r"></a>故但依向于昔对论。<a id="a-4s"></a>故相修者。<a id="a-4t"></a>亦对三教以辨一圆。<a id="a-4u"></a>何者。<a id="a-4v"></a>若舍三修圆还同破句。<a id="a-4w"></a>若即三是圆乃同后句。<a id="a-4x"></a>不破不即从权入实。<a id="a-4y"></a>故得修名。<a id="a-4z"></a>若于尔前二味三教。<a id="a-50"></a>利根菩萨有显露得。<a id="a-51"></a>两教二乘唯秘密得。<a id="a-52"></a>由得入故即称为门。<a id="a-53"></a>言相即者。<a id="a-54"></a>即秖是开。<a id="a-55"></a>故相破属初释。<a id="a-56"></a>相修者属第二释。<a id="a-57"></a>相即是第三释。<a id="a-58"></a>言云云者。<a id="a-59"></a>更以四句约味比决。<a id="a-5A"></a>若开若判具如余文。<a id="a-5B"></a>准说可见。<a id="a-5C"></a>下复广明故不重说。<a id="a-5D"></a>三判可见。<a id="a-5E"></a>四证者。<a id="a-5F"></a>正本名即今乃体即。<a id="a-5G"></a>三权三方便即一权一方便故。<a id="a-5H"></a>次释方便者。<a id="a-5I"></a>亦应言方便即权。<a id="a-5J"></a>举彼释今故不繁耳。<a id="a-5K"></a>当知体外方便即体内之权。<a id="a-5L"></a>名虽更互名。<a id="a-5M"></a>下之体既开。<a id="a-5N"></a>体上之名本实。<a id="a-5O"></a>由昔分于体外体内。<a id="a-5P"></a>则令二处名下体殊。<a id="a-5Q"></a>故知今经方便即是正法华善权。<a id="a-5R"></a>正法华善权是今经方便无二无别。<a id="a-5S"></a>低头等者。<a id="a-5T"></a>尚开人天况复三教。<a id="a-5U"></a>若被开已一体无殊。<a id="a-5V"></a>前已三重总贯八门。<a id="a-5W"></a>下第五门虽结权实寄彼便明三番释品。<a id="a-5X"></a>正意须以三种释品通贯八门。<a id="a-5Y"></a>思之不谬乃可解释。<a id="a-5Z"></a>况一一门十双之中。<a id="a-5a"></a>双双须解三番解释。<a id="a-5b"></a>一部之内一代教中不出八门十双故也。<a id="a-5c"></a>次广解中先破古为四。<a id="a-5d"></a>先述五时教非。<a id="a-5e"></a>次述半满等非。<a id="a-5f"></a>三复有下述杂释非。<a id="a-5g"></a>四又有下述附傍非。<a id="a-5h"></a>如是四失皆称权实权即方便。<a id="a-5i"></a>不知将何以释今品。<a id="a-5j"></a>初五时非者。<a id="a-5k"></a>皆先叙次破。<a id="a-5l"></a>先叙初时。<a id="a-5m"></a>次今谓下破者。<a id="a-5n"></a>大论破无常但是对治。<a id="a-5o"></a>对治属事事即无实。<a id="a-5p"></a>但成小宗方便。<a id="a-5q"></a>纵有第一义悉尚非行门三悉方便。<a id="a-5r"></a>岂符今教第一义中权巧方便耶。<a id="a-5s"></a>次破十二年后为般若者。<a id="a-5t"></a>今不暇破其在方等前。<a id="a-5u"></a>但破权实不出通教故云即空。<a id="a-5v"></a>引论意者。<a id="a-5w"></a>虽空有相即望实成想。<a id="a-5x"></a>尚非般若中实无实则无同体方便。<a id="a-5y"></a>岂成此经方便品耶。</p>
  <p id="a5z">问。<a id="a-60"></a>般若三教俱念想耶。</p>
  <p id="a61">答。<a id="a-62"></a>通别俱约未证实者。<a id="a-63"></a>故文但云照假有空。<a id="a-64"></a>空未实故故破云想。<a id="a-65"></a>心境未融故观名想。<a id="a-66"></a>故有想观非今方便。<a id="a-67"></a>次叙净名意者。<a id="a-68"></a>以方等中自行内照空有二境。<a id="a-69"></a>如云修学三三昧不以三三昧为证等。<a id="a-6A"></a>纳海入芥名为变动。<a id="a-6B"></a>意谓以此权实过前般若。<a id="a-6C"></a>今谓下破者有二。<a id="a-6D"></a>一者对前。<a id="a-6E"></a>前教岂无内照外变。<a id="a-6F"></a>二者当部内实对外还名为二。<a id="a-6G"></a>亦非净名入不二门。<a id="a-6H"></a>既非不二则非圆教二谛相即。<a id="a-6I"></a>岂是今经权实不二之方便耶。<a id="a-6J"></a>亦不知他人指何为二及以不二。<a id="a-6K"></a>故非所用。<a id="a-6L"></a>次今谓下破其申法华以三三四一者。<a id="a-6M"></a>具如下显实中明。<a id="a-6N"></a>况虽分权实而未出前教。<a id="a-6O"></a>以不云相即之权故也。<a id="a-6P"></a>故知权实尚隔何殊偏小。<a id="a-6Q"></a>次叙其判涅槃者。<a id="a-6R"></a>昔妙觉方常。<a id="a-6S"></a>今谓下破。<a id="a-6T"></a>汝虽许涅槃明常。<a id="a-6U"></a>而判在妙觉。<a id="a-6V"></a>何者。<a id="a-6W"></a>道前道后照真照俗。<a id="a-6X"></a>俱有常与无常。<a id="a-6Y"></a>云何定以金刚前后判经部耶。<a id="a-6Z"></a>部中得益岂皆妙觉。<a id="a-6a"></a>量谓数量及以体量。<a id="a-6b"></a>以彼俗境是有量法如境而照。<a id="a-6c"></a>是权智也。<a id="a-6d"></a>此用摄论理量破之。<a id="a-6e"></a>故今文意若明常住。<a id="a-6f"></a>众生理性尚实尚常。<a id="a-6g"></a>岂等觉后方乃常耶。<a id="a-6h"></a>此五时下总结也。<a id="a-6i"></a>故彼五时权实莫异。<a id="a-6j"></a>并非今意。<a id="a-6k"></a>次乃至下约半满等。<a id="a-6l"></a>破半满等宗。<a id="a-6m"></a>具如玄文第十。<a id="a-6n"></a>五时既倾半满诸宗不攻而败。<a id="a-6o"></a>三复有下破杂释中四。<a id="a-6p"></a>先别叙。<a id="a-6q"></a>次如是下总破。<a id="a-6r"></a>三权尔下别破。<a id="a-6s"></a>四各不下结非。<a id="a-6t"></a>于别破中云处所者。<a id="a-6u"></a>谓智所托。<a id="a-6v"></a>处尔之与假皆暂时之言。<a id="a-6w"></a>故知还约暂时处也。<a id="a-6x"></a>化城草庵等即其相也。<a id="a-6y"></a>法门者。<a id="a-6z"></a>智所用法随物机宜指三乘故是法门也。<a id="a-70"></a>言智能者。<a id="a-71"></a>能施之智进否有则。<a id="a-72"></a>故于鹿苑设三乘也。<a id="a-73"></a>锤伫伪反。<a id="a-74"></a>亦可锤伫违及。<a id="a-75"></a>随物轻重前却均平。<a id="a-76"></a>故是智之巧能也。<a id="a-77"></a>四结非中言不包含者。<a id="a-78"></a>权实自住不相即故。<a id="a-79"></a>况约处约法但云三车。<a id="a-7A"></a>故使智能不逾于此。<a id="a-7B"></a>文不收于四教行理。<a id="a-7C"></a>故云不包。<a id="a-7D"></a>义仍未摄开三人法。<a id="a-7E"></a>故云不融。<a id="a-7F"></a>欲消今品具如四句。<a id="a-7G"></a>何法不收何法不融。<a id="a-7H"></a>四叙附傍五时非者。<a id="a-7I"></a>义势多是嘉祥旧立。<a id="a-7J"></a>故今上下三两处破之。<a id="a-7K"></a>令知得失。<a id="a-7L"></a>如其无失何以归心。<a id="a-7M"></a>其失乃是归心之前。<a id="a-7N"></a>破之则是光其后也。<a id="a-7O"></a>于中有三。<a id="a-7P"></a>初略立。<a id="a-7Q"></a>次初二下略判。<a id="a-7R"></a>三此诸下约谛教智三重三转。<a id="a-7S"></a>先述其立。<a id="a-7T"></a>初文意者。<a id="a-7U"></a>彼以初重二慧为本。<a id="a-7V"></a>故但云一权一实。<a id="a-7W"></a>意以权是凡夫实是二乘。<a id="a-7X"></a>谓二乘实破凡夫权。<a id="a-7Y"></a>而迷凡夫未有权名。<a id="a-7Z"></a>此亦未可此附鹿苑非也。<a id="a-7a"></a>次空有等者。<a id="a-7b"></a>意以双离向来空有。<a id="a-7c"></a>而以观空不证为权。<a id="a-7d"></a>涉有无染为实。<a id="a-7e"></a>故以观空非空观有非有以显中道。<a id="a-7f"></a>此乃附般若非也。<a id="a-7g"></a>不知般若之中中道非一故也。<a id="a-7h"></a>次云空有内静者。<a id="a-7i"></a>意云。<a id="a-7j"></a>息向空有权实为实。<a id="a-7k"></a>以此外用为权。<a id="a-7l"></a>非但内静双非。<a id="a-7m"></a>复能外用双照。<a id="a-7n"></a>前虽双非但同内静。<a id="a-7o"></a>此亦不知二教共有。<a id="a-7p"></a>此附方等非也。<a id="a-7q"></a>次更以此双非双照在金刚前。<a id="a-7r"></a>仍为无常。<a id="a-7s"></a>在金刚后方是于常。<a id="a-7t"></a>此乃非其内静外照。<a id="a-7u"></a>此附涅槃非也。<a id="a-7v"></a>此师虽见涅槃五时。<a id="a-7w"></a>不语法华真实。<a id="a-7x"></a>况亦除于乳味。<a id="a-7y"></a>总论虽五唯附四时。<a id="a-7z"></a>次述其略判意者。<a id="a-80"></a>初直立二慧令信有故。<a id="a-81"></a>故但直举权实。<a id="a-82"></a>次生解者。<a id="a-83"></a>元立二智意本离着。<a id="a-84"></a>故离二边方解立意。<a id="a-85"></a>第三意者。<a id="a-86"></a>离内二着方成自行。<a id="a-87"></a>复能不着变用益他。<a id="a-88"></a>第四意者。<a id="a-89"></a>非唯益他自他俱权。<a id="a-8A"></a>论其实意本在极果。<a id="a-8B"></a>故指金刚后心为实。<a id="a-8C"></a>然今明五佛非不在果。<a id="a-8D"></a>及以本门久远之果。<a id="a-8E"></a>理则不然。<a id="a-8F"></a>尚开凡夫即是真实。<a id="a-8G"></a>况金刚前仍判为权。<a id="a-8H"></a>权若唯在金刚之前。<a id="a-8I"></a>则佛永无权智。<a id="a-8J"></a>将何以消今品名善权耶。<a id="a-8K"></a>况都不判四重权实。<a id="a-8L"></a>为权为实。<a id="a-8M"></a>况都不语法华。<a id="a-8N"></a>全非今意。<a id="a-8O"></a>是故不用。<a id="a-8P"></a>向已通辨故云略也。<a id="a-8Q"></a>次述三转者。<a id="a-8R"></a>具历谛等。<a id="a-8S"></a>所言三转者。<a id="a-8T"></a>于向四重除第四果。<a id="a-8U"></a>以前三为三。<a id="a-8V"></a>于中又为四。<a id="a-8W"></a>初略对三转。<a id="a-8X"></a>次何故下明转所以。<a id="a-8Y"></a>三又如下引证。<a id="a-8Z"></a>四又渐下述意。<a id="a-8a"></a>初又二。<a id="a-8b"></a>初正约谛。<a id="a-8c"></a>次教智例。<a id="a-8d"></a>初言谛者即二谛也。<a id="a-8e"></a>权实为本故先约谛以判于境。<a id="a-8f"></a>境即真俗。<a id="a-8g"></a>于中先标。<a id="a-8h"></a>次对二谛。<a id="a-8i"></a>二谛语同深浅各别。<a id="a-8j"></a>且判初重一实一权。<a id="a-8k"></a>但名二谛。<a id="a-8l"></a>以此二谛为信本故。<a id="a-8m"></a>即是转凡而成小圣。<a id="a-8n"></a>次重意者。<a id="a-8o"></a>转前二谛俱名为俗。<a id="a-8p"></a>双非前二乃名为真。<a id="a-8q"></a>此真但是离着而已。<a id="a-8r"></a>第三重者。<a id="a-8s"></a>先牒前。<a id="a-8t"></a>空有为二者。<a id="a-8u"></a>牒前空有为俗。<a id="a-8v"></a>双非不二者。<a id="a-8w"></a>牒前双非为真。<a id="a-8x"></a>即此真俗复转成俗。<a id="a-8y"></a>故云二不二俱俗。<a id="a-8z"></a>非二非不二为真。<a id="a-90"></a>第四果重是三转外既双非理极。<a id="a-91"></a>但有因果相望权实是故不云。<a id="a-92"></a>次例教智者。<a id="a-93"></a>明此所诠以为所观。<a id="a-94"></a>既有三转。<a id="a-95"></a>能诠能观岂无三耶。<a id="a-96"></a>次明所以中。<a id="a-97"></a>言为人者。<a id="a-98"></a>三重二谛皆逗物机。<a id="a-99"></a>机即是人人有三种。<a id="a-9A"></a>此不指四悉中为人也。<a id="a-9B"></a>所以始终不出二谛。<a id="a-9C"></a>且约随机又名为人。<a id="a-9D"></a>引证者。<a id="a-9E"></a>常依之言不逾此三。<a id="a-9F"></a>故但对之。<a id="a-9G"></a>重与佛教所依。<a id="a-9H"></a>证前约谛意也。<a id="a-9I"></a>次又佛教去重引总意为证。<a id="a-9J"></a>即证前约教。<a id="a-9K"></a>教中所述不出此三。<a id="a-9L"></a>故云三门。<a id="a-9M"></a>教即门也。<a id="a-9N"></a>次又渐下约佛化意。<a id="a-9O"></a>总述前之谛教智三。<a id="a-9P"></a>化意能所不出此三。<a id="a-9Q"></a>初令凡夫舍有入空。<a id="a-9R"></a>即初制小也。<a id="a-9S"></a>次破二乘空着。<a id="a-9T"></a>故空有双舍。<a id="a-9U"></a>意云小菩萨也。<a id="a-9V"></a>虽舍空有应未见中。<a id="a-9W"></a>古释菩萨。<a id="a-9X"></a>但以次位而分大小。<a id="a-9Y"></a>不论知中不知中等。<a id="a-9Z"></a>次或者下中边并亡即大菩萨。<a id="a-9a"></a>或指八地初地十地等觉。<a id="a-9b"></a>次此为下更以五乘判向化意。<a id="a-9c"></a>意云。<a id="a-9d"></a>佛世化意不出五乘。<a id="a-9e"></a>于三重前以凡夫为人天。<a id="a-9f"></a>人天生信破有入空以为二乘。<a id="a-9g"></a>次又为下约三假判。<a id="a-9h"></a>此似次第修中之人。<a id="a-9i"></a>先破三假。<a id="a-9j"></a>此中一番但加三假。<a id="a-9k"></a>余无异也。<a id="a-9l"></a>秖是分别向之五乘。<a id="a-9m"></a>最初破有必具三假。<a id="a-9n"></a>故初以三假为俗。<a id="a-9o"></a>诸意并同。<a id="a-9p"></a>然诸番中虽不云假初重俗谛理须是假。<a id="a-9q"></a>又前诸番不云初重。<a id="a-9r"></a>元为修中但是文略。<a id="a-9s"></a>故破假修中多是中论师意。<a id="a-9t"></a>第三重应云非三假空有为二非空。<a id="a-9u"></a>非有为不二。<a id="a-9v"></a>二不二为俗。<a id="a-9w"></a>非二非不二为真。<a id="a-9x"></a>准前可知。<a id="a-9y"></a>故不重说。<a id="a-9z"></a>今详下但总略破之。<a id="a-A0"></a>又为五。<a id="a-A1"></a>先略非。<a id="a-A2"></a>次经云下引文正示。<a id="a-A3"></a>三又初下结非示过。<a id="a-A4"></a>四如天亲下引例。<a id="a-A5"></a>五当知下结示。<a id="a-A6"></a>初文者。<a id="a-A7"></a>附旁用他五时之意。<a id="a-A8"></a>隐五时名潜为己释。<a id="a-A9"></a>今以一一时中横论权实体用多少。<a id="a-AA"></a>意明如来难思巧用。<a id="a-AB"></a>巧用不立但成渐次。<a id="a-AC"></a>是故云非。<a id="a-AD"></a>后约三转又除果地。<a id="a-AE"></a>意欲拟为智谛离着。<a id="a-AF"></a>以因显果。<a id="a-AG"></a>不意亦成渐次之非。<a id="a-AH"></a>次引文正示者。<a id="a-AI"></a>今用五时八教相入。<a id="a-AJ"></a>方成一实。<a id="a-AK"></a>一一时中横竖间杂。<a id="a-AL"></a>唯至法华谛智纯一。<a id="a-AM"></a>仍辨使成方便之相。<a id="a-AN"></a>故方便初即叹五佛智谛方便。<a id="a-AO"></a>是故品题须依圆顿。<a id="a-AP"></a>经云皆得睹见汝乃至果方常。<a id="a-AQ"></a>经令舍于方便。<a id="a-AR"></a>汝乃却更用之。<a id="a-AS"></a>大经自指法华为极。<a id="a-AT"></a>汝乃唯指金刚后心。<a id="a-AU"></a>应开诸教汝乃废之。<a id="a-AV"></a>次示过中云信解化果者。<a id="a-AW"></a>即前四重始终渐入。<a id="a-AX"></a>次何关下正示其非。<a id="a-AY"></a>故嘉祥又云。<a id="a-AZ"></a>身之与乘各作四句。<a id="a-Aa"></a>乘四句者。<a id="a-Ab"></a>一三为方便一为真实。<a id="a-Ac"></a>令舍三取一。<a id="a-Ad"></a>禀教之徒虽复舍三而封一实。<a id="a-Ae"></a>粗惑虽去细惑寻生。<a id="a-Af"></a>今问至法华会若已舍三。<a id="a-Ag"></a>复于何处而封一实。<a id="a-Ah"></a>若未至法华。<a id="a-Ai"></a>尔前复无舍三之教。<a id="a-Aj"></a>声闻之人于法华前。<a id="a-Ak"></a>见修久破。<a id="a-Al"></a>至此何等细惑寻生。<a id="a-Am"></a>封实为是何等惑摄。<a id="a-An"></a>岂有细惑由闻法生。<a id="a-Ao"></a>次云为对破故明三与一皆为方便。<a id="a-Ap"></a>今问。<a id="a-Aq"></a>不审三一俱是方便。<a id="a-Ar"></a>为在法华经前。<a id="a-As"></a>为已至法华会耶。<a id="a-At"></a>尔前尚迷三是方便。<a id="a-Au"></a>何曾云一亦是方便。<a id="a-Av"></a>故此品初但云昔日方便示三。<a id="a-Aw"></a>的无三一俱名方便。<a id="a-Ax"></a>对破之语为在何会。<a id="a-Ay"></a>三云。<a id="a-Az"></a>禀教之人乃识三一俱是方便。<a id="a-B0"></a>更封两非而为理极。<a id="a-B1"></a>今问。<a id="a-B2"></a>三周何周是禀两非之文。<a id="a-B3"></a>尔前二乘尚无前二。<a id="a-B4"></a>况双非耶。<a id="a-B5"></a>若菩萨人处处得入何须法华。<a id="a-B6"></a>三又以三一为二。<a id="a-B7"></a>两非为不二。<a id="a-B8"></a>二不二皆方便。<a id="a-B9"></a>非二非不二为真实。<a id="a-BA"></a>破亦准前征人及处。<a id="a-BB"></a>四者二与不二及以两非仍属四句。<a id="a-BC"></a>未免名言并称方便。<a id="a-BD"></a>诸法寂灭不可言宣。<a id="a-BE"></a>乃是真实。<a id="a-BF"></a>今问。<a id="a-BG"></a>三昧起告三周显本为说不说。<a id="a-BH"></a>寂灭义遍何但法华。<a id="a-BI"></a>教下之理本自无言。<a id="a-BJ"></a>况大不可说先为五人。<a id="a-BK"></a>况今广明五佛开权辨教权实。<a id="a-BL"></a>权实既显谁复封言。<a id="a-BM"></a>言封三者。<a id="a-BN"></a>迷教迷情。<a id="a-BO"></a>今约部判教。<a id="a-BP"></a>消方便名须有指归。<a id="a-BQ"></a>岂徒遣语。<a id="a-BR"></a>以语逐语迷终未祛。<a id="a-BS"></a>虽千万破终不可尽。<a id="a-BT"></a>身之四句准此可知。<a id="a-BU"></a>况此品初题为方便。<a id="a-BV"></a>应用方便以释今品。<a id="a-BW"></a>乃作实释殊违品目。<a id="a-BX"></a>故知嘉祥身沾妙化义已灌神。<a id="a-BY"></a>旧章先行理须委破。<a id="a-BZ"></a>识此大旨师资可成。<a id="a-Ba"></a>准此一途余亦可了。<a id="a-Bb"></a>亦如三种法轮殊乖承禀。<a id="a-Bc"></a>大师称为顿乳。<a id="a-Bd"></a>其以根本为名。<a id="a-Be"></a>大师以三味为枝条。<a id="a-Bf"></a>其亦以醍醐为归本。<a id="a-Bg"></a>今问。<a id="a-Bh"></a>凡言根本。<a id="a-Bi"></a>即曰能生能生始成。<a id="a-Bj"></a>后摄归本本却非始。<a id="a-Bk"></a>二言相乖。<a id="a-Bl"></a>枝本不立摄亦无当。<a id="a-Bm"></a>况根本两分摄归方一。<a id="a-Bn"></a>一为根本二则名枝。<a id="a-Bo"></a>是则根本本来是枝。<a id="a-Bp"></a>应须会初而从于后。<a id="a-Bq"></a>故开华严枝别。<a id="a-Br"></a>以入法华本圆。<a id="a-Bs"></a>况华严别圆俱成近迹。<a id="a-Bt"></a>根义复坏法华本成。<a id="a-Bu"></a>又言三味是枝末者。<a id="a-Bv"></a>鹿苑可尔二酥如何。<a id="a-Bw"></a>若二酥圆别是枝。<a id="a-Bx"></a>华严岂可成本。<a id="a-By"></a>若尔。<a id="a-Bz"></a>乃成会本归本。<a id="a-C0"></a>或即会枝归枝。<a id="a-C1"></a>若法华不关华严。<a id="a-C2"></a>则令二本永异。<a id="a-C3"></a>何得名为会末归本。<a id="a-C4"></a>况法华部内无入华严之文。<a id="a-C5"></a>但有入佛知见。<a id="a-C6"></a>况涅槃终极五味明文。<a id="a-C7"></a>本师所师旧章须改。<a id="a-C8"></a>若依旧立师资不成。<a id="a-C9"></a>伏膺之说靡施。<a id="a-CA"></a>顶戴之言奚寄。<a id="a-CB"></a>四引二文为例者。<a id="a-CC"></a>即是今经体内方便之流类也。<a id="a-CD"></a>大乘方便经十种方便未捡。<a id="a-CE"></a>五当知下结示斥非。<a id="a-CF"></a>言如空若海也。<a id="a-CG"></a>总包诸经色流。<a id="a-CH"></a>咸归今经空海。<a id="a-CI"></a>今明下正释为二先通。<a id="a-CJ"></a>次别。<a id="a-CK"></a>初文三。<a id="a-CL"></a>先列。<a id="a-CM"></a>次释。<a id="a-CN"></a>三若一切法下。<a id="a-CO"></a>以四摄法辩法功用。<a id="a-CP"></a>释中四句皆先标次引文释。<a id="a-CQ"></a>初句者既引文云诸法等者。<a id="a-CR"></a>以有言故且从有说。<a id="a-CS"></a>有言不出千如百界。<a id="a-CT"></a>第二句者。<a id="a-CU"></a>频引五文皆证入实。<a id="a-CV"></a>且以入证对说为实。<a id="a-CW"></a>初文是被机之意。<a id="a-CX"></a>次文是诸法之本。<a id="a-CY"></a>次文是化仪之宗。<a id="a-CZ"></a>次文是本行之源。<a id="a-Ca"></a>次文是亡教之理。<a id="a-Cb"></a>诸文皆以入证为实。<a id="a-Cc"></a>故知有说无说无不皆以真实为本。<a id="a-Cd"></a>第三句中引证意者。<a id="a-Ce"></a>诸法权也。<a id="a-Cf"></a>实相实也。<a id="a-Cg"></a>实即次句。<a id="a-Ch"></a>权即初句。<a id="a-Ci"></a>合彼二句共为第三。<a id="a-Cj"></a>以初二门无别法故。<a id="a-Ck"></a>例如下引例。<a id="a-Cl"></a>假想故虚治欲故实。<a id="a-Cm"></a>秖此一观是实是虚。<a id="a-Cn"></a>何妨一法亦权亦实。<a id="a-Co"></a>第四句者。<a id="a-Cp"></a>引文即指中理。<a id="a-Cq"></a>虚实理等二谛难思。<a id="a-Cr"></a>双非此谛以显妙中。<a id="a-Cs"></a>亦不异于前之三门。<a id="a-Ct"></a>四门理同故皆云一切。<a id="a-Cu"></a>三若一切下辨功用。<a id="a-Cv"></a>又二。<a id="a-Cw"></a>初正辨句摄法功用。<a id="a-Cx"></a>次直列下明其句意。<a id="a-Cy"></a>初文者。<a id="a-Cz"></a>秖此四句尚互摄互破。<a id="a-D0"></a>权则俱权乃至俱是非权非实。<a id="a-D1"></a>况复余法不摄破耶。<a id="a-D2"></a>况四句外无复有法。<a id="a-D3"></a>如此方成今经破立。<a id="a-D4"></a>岂与诸师破立同耶。<a id="a-D5"></a>当知诸师既不识于诸权诸实。<a id="a-D6"></a>纵说诸实既未分判。<a id="a-D7"></a>实义不成。<a id="a-D8"></a>况彼彼相望互推迷实。<a id="a-D9"></a>是故并为初句所破。<a id="a-DA"></a>故云无不是权。<a id="a-DB"></a>初句尚尔况复三耶。<a id="a-DC"></a>故诸师权实并得权之少分耳。<a id="a-DD"></a>言如来所说者。<a id="a-DE"></a>举果况凡佛有所说尚皆是权岂末世泛谭自言真实。<a id="a-DF"></a>不思圣化唯荐凡躯。<a id="a-DG"></a>第二句者实即究竟。<a id="a-DH"></a>佛说之权尚须入实。<a id="a-DI"></a>况余权实而不入耶。<a id="a-DJ"></a>故知一切唯有一实。<a id="a-DK"></a>言巢窟者。<a id="a-DL"></a>说文云。<a id="a-DM"></a>鸟居木曰巢。<a id="a-DN"></a>兽居穴曰窟。<a id="a-DO"></a>保者。<a id="a-DP"></a>住着也。<a id="a-DQ"></a>消通大旨须称佛心。<a id="a-DR"></a>直守一隅如保巢窟。<a id="a-DS"></a>三四二句准说可知。<a id="a-DT"></a>是故今文句句皆遍。<a id="a-DU"></a>若摄令可识。<a id="a-DV"></a>秖是三智照三谛境被三种机。<a id="a-DW"></a>机遍法遍理遍事遍。<a id="a-DX"></a>皆云一切所以可知。<a id="a-DY"></a>以一空一切空故一切皆实。<a id="a-DZ"></a>一假一切假故一切皆权。<a id="a-Da"></a>三四二句秖是中智双照双非。<a id="a-Db"></a>内由三德三身具足。<a id="a-Dc"></a>故使外用横竖显密。<a id="a-Dd"></a>为成今经破立之意。<a id="a-De"></a>以对昔故须为四句。<a id="a-Df"></a>通论大纲法相虽尔。<a id="a-Dg"></a>别论今品唯在第三。<a id="a-Dh"></a>亦权一半名方便品。<a id="a-Di"></a>以对自证实智说之。<a id="a-Dj"></a>是故须云第三半句。<a id="a-Dk"></a>仍须摄彼余三及半入此一半。<a id="a-Dl"></a>方可得名今方便品。<a id="a-Dm"></a>若专四句各摄一切尚非通方。<a id="a-Dn"></a>何况诸师遍计权教。<a id="a-Do"></a>故云不得一向。<a id="a-Dp"></a>直列下次明句意者。<a id="a-Dq"></a>如向所释虽复略引略释相状。<a id="a-Dr"></a>仍成直列以辩句相。<a id="a-Ds"></a>未及融通以论玄旨。<a id="a-Dt"></a>若破若立尚已无遗。<a id="a-Du"></a>不偏一句不滞一隅。<a id="a-Dv"></a>故云尚自如此。<a id="a-Dw"></a>况以大旨而遥观之。<a id="a-Dx"></a>非局一方故云玄览。<a id="a-Dy"></a>方谓一人一行。<a id="a-Dz"></a>所谓一理一教。<a id="a-E0"></a>随立随摄随破随亡。<a id="a-E1"></a>取舍自在故云旷荡。<a id="a-E2"></a>升出暗滞故云高明。<a id="a-E3"></a>又穷远教曰遥观。<a id="a-E4"></a>察深理为玄览用横周为旷荡。<a id="a-E5"></a>指竖彻为高明。<a id="a-E6"></a>显一家消通故云若此。<a id="a-E7"></a>若作悬字意亦可见。<a id="a-E8"></a>他不见此将何以释方便品耶。<a id="a-E9"></a>况论旨趣耶者。<a id="a-EA"></a>为破古失。<a id="a-EB"></a>且以教相权实破立开施出没盈缩行藏。<a id="a-EC"></a>若行解兼论自他合说。<a id="a-ED"></a>览向文以论其旨。<a id="a-EE"></a>撮向事以论其趣。<a id="a-EF"></a>须晓四句秖一法性。<a id="a-EG"></a>法性秖是真如实相如如涅槃。<a id="a-EH"></a>以法性体不违诸法。<a id="a-EI"></a>不受诸法不住诸法不入诸法。<a id="a-EJ"></a>故一一名字一一心法。<a id="a-EK"></a>一一句偈一一因果。<a id="a-EL"></a>一一凡圣一一依正。<a id="a-EM"></a>乃至十双无非法界。<a id="a-EN"></a>自在无碍其义可成。<a id="a-EO"></a>具如不二十门所说。<a id="a-EP"></a>若本若末体理无殊。<a id="a-EQ"></a>说而不说不说而说。<a id="a-ER"></a>照性非远自在无穷。<a id="a-ES"></a>虽复无穷不出四句。<a id="a-ET"></a>四句无句无句而句。<a id="a-EU"></a>句句遍收十方佛法。<a id="a-EV"></a>但法华前教教四句句句未畅。<a id="a-EW"></a>来至此会一味无殊(云云)。<a id="a-EX"></a>具如药草喻中差即无差无差即差。<a id="a-EY"></a>次开章别释者。<a id="a-EZ"></a>已知诸法互融遍入。<a id="a-Ea"></a>举实即实中有权。<a id="a-Eb"></a>方指此权名方便品。<a id="a-Ec"></a>举权即是不思议权。<a id="a-Ed"></a>此权有实。<a id="a-Ee"></a>方以此权名方便品。<a id="a-Ef"></a>举亦权亦实则各有所归。<a id="a-Eg"></a>此乃相即之两亦摄三之两亦。<a id="a-Eh"></a>故名方便品。<a id="a-Ei"></a>故用即真实之方便。<a id="a-Ej"></a>为方便品。<a id="a-Ek"></a>举非权非实则秖是方便之理。<a id="a-El"></a>理收三句皆方便品。</p>
  <p id="aEm">问。<a id="a-En"></a>若尔。<a id="a-Eo"></a>句句皆遍皆方便品。<a id="a-Ep"></a>何必第三。</p>
  <p id="aEq">答。<a id="a-Er"></a>一者名便具权实故。<a id="a-Es"></a>二者义便所摄遍故。<a id="a-Et"></a>余句义便而名不便。<a id="a-Eu"></a>余三虽有权义权名。<a id="a-Ev"></a>不如第三即名即具。<a id="a-Ew"></a>用此即实而权为今品也。<a id="a-Ex"></a>故下十双。<a id="a-Ey"></a>双双皆具权实之名。<a id="a-Ez"></a>皆取即实而权为方便品。<a id="a-F0"></a>况初三总释皆冠十文八门故也。<a id="a-F1"></a>若不尔者。<a id="a-F2"></a>非方便之事理乃至悉檀。<a id="a-F3"></a>非列方便中法相之名。<a id="a-F4"></a>乃至非今经之本迹十义十义无二本迹似殊。<a id="a-F5"></a>本迹虽殊不思议一。<a id="a-F6"></a>十义相别实相一如。<a id="a-F7"></a>为众生故列释生起乃至。<a id="a-F8"></a>本迹。<a id="a-F9"></a>事理乃至悉檀不同。<a id="a-FA"></a>得意忘言言说解脱。<a id="a-FB"></a>若见此意常默常说言行无违。<a id="a-FC"></a>还以此旨而为观境。<a id="a-FD"></a>使彼观境昭然可观。<a id="a-FE"></a>诸释所无良由于此。<a id="a-FF"></a>如此解释尚恐有漏。<a id="a-FG"></a>况复诸家单浅只独。<a id="a-FH"></a>纵多列法相大小难分。<a id="a-FI"></a>虽判教时法华未显。<a id="a-FJ"></a>若以法华与余同味。<a id="a-FK"></a>三说所无其言何在。<a id="a-FL"></a>然此八中前七迹门第八本门。<a id="a-FM"></a>本虽未至权实理遍。<a id="a-FN"></a>故下文云。<a id="a-FO"></a>是我方便诸佛亦然。<a id="a-FP"></a>故方便之名通于本迹。<a id="a-FQ"></a>此既玄释不同消文。<a id="a-FR"></a>是故不同光宅判句。<a id="a-FS"></a>又此八门次第意者。<a id="a-FT"></a>若不列名无以解释。<a id="a-FU"></a>若不生起迷于诠次。<a id="a-FV"></a>解释正示十文相状。<a id="a-FW"></a>引证为防不信者故。<a id="a-FX"></a>结归为明品元意故。<a id="a-FY"></a>分别为令释品有归。<a id="a-FZ"></a>判释令知粗妙有在。<a id="a-Fa"></a>如是方显品之深旨。<a id="a-Fb"></a>又预辩本迹令识本地权实自他。<a id="a-Fc"></a>方显大途久近之化。<a id="a-Fd"></a>于列名中一一须安权实之称。<a id="a-Fe"></a>如云事理权实乃至悉檀权实。<a id="a-Ff"></a>即是事权理实。<a id="a-Fg"></a>乃至悉檀三权一实。<a id="a-Fh"></a>复以三种释品分之。<a id="a-Fi"></a>乃成今经之方便也。<a id="a-Fj"></a>故论云。<a id="a-Fk"></a>自此已下示现此经因果相故。<a id="a-Fl"></a>故十双中初五从因至果。<a id="a-Fm"></a>后五果家胜用。<a id="a-Fn"></a>况一部文亦可本迹而分因果。<a id="a-Fo"></a>故知因中若无前四。<a id="a-Fp"></a>则因义浅狭。<a id="a-Fq"></a>若无后五。<a id="a-Fr"></a>则果用粗近。<a id="a-Fs"></a>于中教是圣化。<a id="a-Ft"></a>且以受者得名。<a id="a-Fu"></a>不同世人以教为因佛智为果。<a id="a-Fv"></a>亦不同他三四等也。<a id="a-Fw"></a>余如下结权实中。<a id="a-Fx"></a>生起后云云者。<a id="a-Fy"></a>应于章章述生起相。<a id="a-Fz"></a>细寻可见。<a id="a-G0"></a>又复文标能化义须对所。<a id="a-G1"></a>故后五双。<a id="a-G2"></a>唯体用中一只对所。<a id="a-G3"></a>余四并从能对得名。<a id="a-G4"></a>又此亦与十妙义同。<a id="a-G5"></a>若不尔者。<a id="a-G6"></a>谁知方便须具十法。<a id="a-G7"></a>谁知十法义遍一经。<a id="a-G8"></a>若无十法乃成经文不诠因果及以能所。<a id="a-G9"></a>是故十双皆穷至要。<a id="a-GA"></a>方是今经之十双也。<a id="a-GB"></a>若尔。<a id="a-GC"></a>一经始终皆名方便。<a id="a-GD"></a>并指前教以为所开。<a id="a-GE"></a>方乃可云此经方便。<a id="a-GF"></a>故知序中证信发起方便。<a id="a-GG"></a>譬喻秖是比况方便。<a id="a-GH"></a>因缘秖是往昔方便。<a id="a-GI"></a>本门秖是久远方便。<a id="a-GJ"></a>流通秖是诸佛菩萨通法方便。<a id="a-GK"></a>由是方便故名真实。<a id="a-GL"></a>若得此意如观掌果。<a id="a-GM"></a>法华一部方寸可知。<a id="a-GN"></a>一代教门刹那便识。<a id="a-GO"></a>因果自他共成一法。<a id="a-GP"></a>十方三世无怀异求。<a id="a-GQ"></a>以十法乘而观察之。<a id="a-GR"></a>法华三昧投足有地。<a id="a-GS"></a>无上佛果修途可期。<a id="a-GT"></a>有眼诸贤请垂观之。</p>
 </body>
</html>