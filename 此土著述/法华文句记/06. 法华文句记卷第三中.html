<!doctype html>
<html id="z3IBWYl1Mn" data-ver="1698">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第三中</h1>
  <p id="a2">经云被法服者。<a id="a-3"></a>如璎珞经云。<a id="a-4"></a>若天龙八部斗争。<a id="a-5"></a>念此袈裟生慈悲心。<a id="a-6"></a>意令比丘安可不忍。<a id="a-7"></a>亦令俗众生慕乐故。<a id="a-8"></a>龙得一缕牛角一触等(云云)。<a id="a-9"></a>彼王所慕与此大同。<a id="a-A"></a>此中只合明所见意以序表正。<a id="a-B"></a>诸度行相功德及袈裟等。<a id="a-C"></a>但是寄此泛明之耳。<a id="a-D"></a>然必须辨行体显教以分味殊。<a id="a-E"></a>生忍等者。<a id="a-F"></a>文中两解。<a id="a-G"></a>初通以三句用释三忍。<a id="a-H"></a>次一一句别对三忍。<a id="a-I"></a>应须附文释出所以。<a id="a-J"></a>若分三忍对四教者。<a id="a-K"></a>生忍苦忍别在初教。<a id="a-L"></a>通为四境。<a id="a-M"></a>何人不须具此二耶。<a id="a-N"></a>别在地前。<a id="a-O"></a>求佛道者。<a id="a-P"></a>此中虽无但准例说。<a id="a-Q"></a>次文即以诵经为第一义者。<a id="a-R"></a>若不求佛忍不关诵。<a id="a-S"></a>故以诵经同求佛道。<a id="a-T"></a>第一义忍通亦在三。<a id="a-U"></a>别唯圆别。<a id="a-V"></a>故令三句诸教不同。<a id="a-W"></a>如别译阿含。<a id="a-X"></a>佛在舍卫有一梵志来至佛所。<a id="a-Y"></a>种种骂佛种种恼佛。<a id="a-Z"></a>佛告梵志。<a id="a-a"></a>如汝以种种饮食上王。<a id="a-b"></a>及遗亲族。<a id="a-c"></a>彼不受者为复属谁。<a id="a-d"></a>梵志曰。<a id="a-e"></a>此属于我。<a id="a-f"></a>佛言。<a id="a-g"></a>此亦如是。<a id="a-h"></a>我既不受还属于汝。<a id="a-i"></a>故此不受亦是生忍。<a id="a-j"></a>故此生忍别属三藏在阿含故。<a id="a-k"></a>通于通教理不受故。<a id="a-l"></a>况复通用诸教共之。<a id="a-m"></a>其名既通须释相状。<a id="a-n"></a>次进中实相亦可通四别二。<a id="a-o"></a>窳者。<a id="a-p"></a>如瓜在穴病也。<a id="a-q"></a>禅中云通途皆有根本修者。<a id="a-r"></a>诸教皆修故也。<a id="a-s"></a>若达根本。<a id="a-t"></a>即成出世及出世上上。<a id="a-u"></a>具如止观禅境中明。<a id="a-v"></a>今文语略但云出世上上及以根本。<a id="a-w"></a>根本即三藏。<a id="a-x"></a>出世即通教。<a id="a-y"></a>上上即别圆。<a id="a-z"></a>又四教皆以根本为境。<a id="a-10"></a>故释前行通涉诸教。<a id="a-11"></a>于前行中云离欲者。<a id="a-12"></a>通教也。<a id="a-13"></a>又根本下藏通两教也。<a id="a-14"></a>此两皆修根本背舍等故。<a id="a-15"></a>然应须知观行犹别以辨两教。<a id="a-16"></a>别离二乘且从难说。<a id="a-17"></a>中道离欲中义通圆别。<a id="a-18"></a>从圆受名。<a id="a-19"></a>重释深修者。<a id="a-1A"></a>由深修故离欲不同。<a id="a-1B"></a>则根本中亦应传传为深故也。<a id="a-1C"></a>此中根本乃至二乘具六已来。<a id="a-1D"></a>亦具藏通二教意也。<a id="a-1E"></a>别教五通如文。<a id="a-1F"></a>亦可让于初地已上。<a id="a-1G"></a>圆教初后皆六通者。<a id="a-1H"></a>但约理圆无漏失故义立六通。<a id="a-1I"></a>若从实说。<a id="a-1J"></a>初地初住分得无漏通耳。<a id="a-1K"></a>安禅等者。<a id="a-1L"></a>前通释中通深浅故。<a id="a-1M"></a>今上上禅别在别圆。<a id="a-1N"></a>释般若化他中。<a id="a-1O"></a>云定慧具足者。<a id="a-1P"></a>别人利物横具诸教乃至圆教。<a id="a-1Q"></a>今从极说故展转比。<a id="a-1R"></a>乃至地住方乃具足。<a id="a-1S"></a>是故文中初从色定亦名为等。<a id="a-1T"></a>等故具足。<a id="a-1U"></a>有漏尚等况复余耶。<a id="a-1V"></a>背舍等名等不等者。<a id="a-1W"></a>约无漏事禅以判。<a id="a-1X"></a>既云厌背故多属慧。<a id="a-1Y"></a>九定名定从名判耳。<a id="a-1Z"></a>无间入故。<a id="a-1a"></a>十一切处前八属慧后二属定。<a id="a-1b"></a>又前八在色色界之中。<a id="a-1c"></a>亦自得等已如前说。<a id="a-1d"></a>前是因缘。<a id="a-1e"></a>又二乘下约教判。<a id="a-1f"></a>二乘即前两教也。<a id="a-1g"></a>菩萨及佛即四教义足。<a id="a-1h"></a>空观去约观判也。<a id="a-1i"></a>破魔等者。<a id="a-1j"></a>四佛各有四降魔相。<a id="a-1k"></a>具如止观第八及记。<a id="a-1l"></a>若对教者。<a id="a-1m"></a>亦空二假别中圆则具教观二义故也。<a id="a-1n"></a>乃至地住各有破于八魔十魔。<a id="a-1o"></a>八魔十魔具如止观第八及记。<a id="a-1p"></a>究竟破尽故名一切。<a id="a-1q"></a>击梵等者。<a id="a-1r"></a>即真妙梵音之所转也。<a id="a-1s"></a>既降魔已应转法轮。<a id="a-1t"></a>文从实说但云初住。<a id="a-1u"></a>通论四佛各各能转。<a id="a-1v"></a>乃至真妙亦通四佛。<a id="a-1w"></a>次约不次第云随见而问者。</p>
  <p id="a1x">问。<a id="a-1y"></a>向明所见可非随见。</p>
  <p id="a1z">答。<a id="a-20"></a>并是随见但二途不同。<a id="a-21"></a>从不次边最为随见。<a id="a-22"></a>尚许一见具经五时。<a id="a-23"></a>何妨睹行次与不次。<a id="a-24"></a>三藏后等者。<a id="a-25"></a>此则全是彼佛所说。<a id="a-26"></a>且如见人见行不妨见说。<a id="a-27"></a>舍禅者。<a id="a-28"></a>第四禅也。<a id="a-29"></a>亦可别圆忘怀之舍。<a id="a-2A"></a>忘彼禅故名之为舍。<a id="a-2B"></a>悲禅者。<a id="a-2C"></a>婆沙云。<a id="a-2D"></a>初禅修悲易。<a id="a-2E"></a>二禅修喜易。<a id="a-2F"></a>三禅修慈易。<a id="a-2G"></a>四禅修舍易。<a id="a-2H"></a>此中悲禅既云化他。<a id="a-2I"></a>岂独初禅。<a id="a-2J"></a>故婆沙中尚有通别。<a id="a-2K"></a>况大教耶。<a id="a-2L"></a>故一一禅皆应云慈乃至喜舍。<a id="a-2M"></a>华严思益等者。<a id="a-2N"></a>华严具二。<a id="a-2O"></a>思益具四。<a id="a-2P"></a>故思益第二卷初。<a id="a-2Q"></a>网明菩萨放光遍照十方阿僧祇国。<a id="a-2R"></a>一切烦恼一切疾病遇光安乐。<a id="a-2S"></a>烦恼病苦并云一切。<a id="a-2T"></a>乃至佛自放六度光。<a id="a-2U"></a>触者蒙益。<a id="a-2V"></a>故皆具四。<a id="a-2W"></a>以初地例佛亦应无妨。<a id="a-2X"></a>故得引之。<a id="a-2Y"></a>第一云。<a id="a-2Z"></a>佛告思益梵天。<a id="a-2a"></a>能教众生一切智心是名布施。<a id="a-2b"></a>不舍菩提心名持戒。<a id="a-2c"></a>不见心相生灭名忍。<a id="a-2d"></a>求心不可得名进。<a id="a-2e"></a>除身心粗名禅。<a id="a-2f"></a>离诸戏论名慧。<a id="a-2g"></a>岂非三藏六度耶。<a id="a-2h"></a>第二云。<a id="a-2i"></a>我说布施名为涅槃。<a id="a-2j"></a>愚谓大富。<a id="a-2k"></a>入诸法实相故。<a id="a-2l"></a>持戒是涅槃不作不起故。<a id="a-2m"></a>忍是涅槃念念灭故。<a id="a-2n"></a>进是涅槃无所取故。<a id="a-2o"></a>禅是涅槃不贪着故。<a id="a-2p"></a>慧是涅槃不得相故。<a id="a-2q"></a>又云。<a id="a-2r"></a>布施平等即萨婆若。<a id="a-2s"></a>乃至般若即萨婆若。<a id="a-2t"></a>又云。<a id="a-2u"></a>布施不施不悭。<a id="a-2v"></a>乃至般若不智不愚。<a id="a-2w"></a>此等岂非并是通教六度相耶。<a id="a-2x"></a>第四云。<a id="a-2y"></a>能达一切法无所舍名檀。<a id="a-2z"></a>达一切法无所漏失名尸。<a id="a-30"></a>达一切法无所伤损名忍。<a id="a-31"></a>达一切法平等名禅。<a id="a-32"></a>达一切法无有起相名慧。<a id="a-33"></a>岂非别圆六度相耶。<a id="a-34"></a>华严具如止观第七记引。<a id="a-35"></a>又如地持六度各九。<a id="a-36"></a>此并蒙光得益之相。<a id="a-37"></a>以佛道名通悲禅不局。<a id="a-38"></a>初地初住及通七地俱皆得入。<a id="a-39"></a>故作通释。<a id="a-3A"></a>四相既分五时可辨。<a id="a-3B"></a>是故不假诸余繁论。<a id="a-3C"></a>未尝睡眠具如止观第四。<a id="a-3D"></a>然彼是方便此中正修。<a id="a-3E"></a>亦通四教。<a id="a-3F"></a>若小乘中如那律。<a id="a-3G"></a>具如止观第四记。<a id="a-3H"></a>此中在大以求佛道。<a id="a-3I"></a>故引般舟以为行仪。<a id="a-3J"></a>般舟翻佛立。<a id="a-3K"></a>此举除睡中最。<a id="a-3L"></a>以九十日常行故也。<a id="a-3M"></a>准部又通通诸教故。<a id="a-3N"></a>无缺乃至究竟但此十戒名出大论。<a id="a-3O"></a>亦通诸教。<a id="a-3P"></a>具如止观玄文。<a id="a-3Q"></a>今十始终悉是菩萨。<a id="a-3R"></a>故皆求佛道。<a id="a-3S"></a>生法两忍者。<a id="a-3T"></a>合前二忍为生忍。<a id="a-3U"></a>第一义为法忍。<a id="a-3V"></a>初半能忍人。<a id="a-3W"></a>次半所忍境。<a id="a-3X"></a>下半用忍意。<a id="a-3Y"></a>意即兼于生法故也。<a id="a-3Z"></a>故知生忍之名名通义别。<a id="a-3a"></a>三藏中生灭事忍为生忍。<a id="a-3b"></a>衍门中生忍法忍永异三藏。<a id="a-3c"></a>力者。<a id="a-3d"></a>阿含云。<a id="a-3e"></a>力有六种。<a id="a-3f"></a>小儿啼为力。<a id="a-3g"></a>女人嗔为力。<a id="a-3h"></a>国王憍为力。<a id="a-3i"></a>罗汉进为力。<a id="a-3j"></a>诸佛悲为力。<a id="a-3k"></a>比丘忍为力。<a id="a-3l"></a>离诸等者。<a id="a-3m"></a>五盖具如止观第四卷(云云)。<a id="a-3n"></a>初一行半明所离。<a id="a-3o"></a>次半行明离意。<a id="a-3p"></a>以诸教禅皆离五盖。<a id="a-3q"></a>意在佛道。<a id="a-3r"></a>如宝积经。<a id="a-3s"></a>迦葉云。<a id="a-3t"></a>有四法急走舍离百由旬外。<a id="a-3u"></a>一利养。<a id="a-3v"></a>二恶友。<a id="a-3w"></a>三恶众。<a id="a-3x"></a>四同住多戏笑或嗔斗等。<a id="a-3y"></a>又云。<a id="a-3z"></a>若有打截大千众生。<a id="a-40"></a>若有恶心恼发菩提心人。<a id="a-41"></a>此过过是。<a id="a-42"></a>痴眷属者。<a id="a-43"></a>具如般舟须离痴人及乡里等。<a id="a-44"></a>望前亦有方便正修之别。<a id="a-45"></a>四事者。<a id="a-46"></a>前之三行正具四事。<a id="a-47"></a>初行二事谓饮食汤药。<a id="a-48"></a>次行衣服次行卧具房舍。<a id="a-49"></a>诸教之中或复桥梁义井园林浴池。<a id="a-4A"></a>今无桥等。<a id="a-4B"></a>肴葅也。<a id="a-4C"></a>膳美食也。<a id="a-4D"></a>不知何事嘉祥及涉法师皆以肴为肉。<a id="a-4E"></a>纵有一分字义通肉。<a id="a-4F"></a>何须置余专用于肉。<a id="a-4G"></a>使后代少识者疑之。<a id="a-4H"></a>应云。<a id="a-4I"></a>非谷而食曰肴。<a id="a-4J"></a>若作[月*肴]者啖也。<a id="a-4K"></a>说文曰。<a id="a-4L"></a>膳者具食也。<a id="a-4M"></a>秖云从肉作训啖。<a id="a-4N"></a>谁即名为啖肉。<a id="a-4O"></a>或云。<a id="a-4P"></a>是肉未制之前。<a id="a-4Q"></a>斯言更谬。<a id="a-4R"></a>大乘顿制一切断肉。<a id="a-4S"></a>何论楞伽前后制耶。<a id="a-4T"></a>况复并是光中所见。<a id="a-4U"></a>岂一万八千咸同未施断肉之制。<a id="a-4V"></a>犹以[月*肴]肉供佛僧耶。<a id="a-4W"></a>经名衣等者。<a id="a-4X"></a>如此土迦葉袈裟直十万两金。<a id="a-4Y"></a>光中所见或当有此。<a id="a-4Z"></a>次释般若第三行中。<a id="a-4a"></a>云言语道断者。<a id="a-4b"></a>心不着故必离言说。<a id="a-4c"></a>言语道断泯前初行不可说而说。<a id="a-4d"></a>心行处灭泯前次行不可观而观。<a id="a-4e"></a>虽复双泯而说而照。<a id="a-4f"></a>故云说不可说观不可观。<a id="a-4g"></a>此语复通衍中诸教。<a id="a-4h"></a>故不局此。<a id="a-4i"></a>消此三行文有五释。<a id="a-4j"></a>初直消经文。<a id="a-4k"></a>次释三行全在方等。<a id="a-4l"></a>而言六者。<a id="a-4m"></a>五随般若故也。<a id="a-4n"></a>第三释三行全同般若。<a id="a-4o"></a>盛谭等是初行意。<a id="a-4p"></a>寂灭等是次行意。<a id="a-4q"></a>清净等是第三行意。<a id="a-4r"></a>以从名便同称般若。<a id="a-4s"></a>第四释以三行具对三味。<a id="a-4t"></a>第五复同般若。</p>
  <p id="a4u">问。<a id="a-4v"></a>若尔此第五释与第三何别。</p>
  <p id="a4w">答。<a id="a-4x"></a>第三直以不说而说等。<a id="a-4y"></a>与般若相同。<a id="a-4z"></a>故且对之。<a id="a-50"></a>此中因第四释中以第三行。<a id="a-51"></a>对于法华者。<a id="a-52"></a>良由妙慧二字。<a id="a-53"></a>仍云见人不见座席。<a id="a-54"></a>故却将初后二行。<a id="a-55"></a>归于中间一行。<a id="a-56"></a>不观而观正同般若。<a id="a-57"></a>即与不见法华席同。<a id="a-58"></a>等是不见故未消法华。<a id="a-59"></a>皆云或者。<a id="a-5A"></a>意在于斯。</p>
  <p id="a5B">问。<a id="a-5C"></a>前分文独在方等。<a id="a-5D"></a>今释具对三味耶。</p>
  <p id="a5E">答。<a id="a-5F"></a>一者方等具足四教。<a id="a-5G"></a>摄法多故。<a id="a-5H"></a>二者唯未见法华座席。<a id="a-5I"></a>是故于法华前。<a id="a-5J"></a>从容说之而兼般若。<a id="a-5K"></a>然又诸教六度别者。<a id="a-5L"></a>皆由般若。<a id="a-5M"></a>是故具论。<a id="a-5N"></a>所以若说若观及言语道断。<a id="a-5O"></a>诸教有故故须具论(云云)。<a id="a-5P"></a>况所见难量故详之至五。<a id="a-5Q"></a>收罗既广不出于斯。<a id="a-5R"></a>两意从人者。<a id="a-5S"></a>第四第五意中。<a id="a-5T"></a>正指第三行也。<a id="a-5U"></a>冷然下云云者。<a id="a-5V"></a>如向略申。<a id="a-5W"></a>上文但云种种因缘信解相貌。<a id="a-5X"></a>未分三味四教之别。<a id="a-5Y"></a>释者谁知三行含于二味。<a id="a-5Z"></a>又诸经论六之与十。<a id="a-5a"></a>离合不同。<a id="a-5b"></a>具如止观第七记。<a id="a-5c"></a>又璎珞十度各各具三。<a id="a-5d"></a>义通诸意故下卷云。<a id="a-5e"></a>施有三。<a id="a-5f"></a>谓财法无畏。<a id="a-5g"></a>尸有三。<a id="a-5h"></a>谓自性受法利生。<a id="a-5i"></a>忍有三。<a id="a-5j"></a>谓苦行外恶第一义。<a id="a-5k"></a>进有三。<a id="a-5l"></a>谓起大誓心方便进趣。<a id="a-5m"></a>劝化众生。<a id="a-5n"></a>禅定有三。<a id="a-5o"></a>谓乱想不起生诸功德。<a id="a-5p"></a>利益众生慧有三。<a id="a-5q"></a>谓照有照无照中。<a id="a-5r"></a>愿有三。<a id="a-5s"></a>谓自行神通外化。<a id="a-5t"></a>方便有三。<a id="a-5u"></a>谓进趣向果。<a id="a-5v"></a>巧会有无不舍不受。<a id="a-5w"></a>力有三。<a id="a-5x"></a>谓报得修得变化。<a id="a-5y"></a>智有三。<a id="a-5z"></a>谓无想智一切种智变化智。<a id="a-60"></a>以佛舍利者。<a id="a-61"></a>略如长行。<a id="a-62"></a>新云宰睹波。<a id="a-63"></a>此云高显。<a id="a-64"></a>方坟者。<a id="a-65"></a>义立谓安置身骨处也。<a id="a-66"></a>见有灭度之相。<a id="a-67"></a>则知佛已涅槃。<a id="a-68"></a>虽见入于涅槃不知尔前所说。<a id="a-69"></a>而时众不决未测见由。<a id="a-6A"></a>故不同古畏妨寿量。<a id="a-6B"></a>又复尔前已见二酥。<a id="a-6C"></a>大小理足应不重说。<a id="a-6D"></a>是故怀疑。<a id="a-6E"></a>诸天龙神等者。<a id="a-6F"></a>塔藏身界故供者福大。<a id="a-6G"></a>不同殿堂形貌安处。<a id="a-6H"></a>故长阿含云。<a id="a-6I"></a>佛临涅槃。<a id="a-6J"></a>有梵摩比丘。<a id="a-6K"></a>佛前立执扇扇佛。<a id="a-6L"></a>佛言。<a id="a-6M"></a>却勿在吾前。<a id="a-6N"></a>阿难思念。<a id="a-6O"></a>此比丘常侍佛供给无厌。<a id="a-6P"></a>今者末后须其给使。<a id="a-6Q"></a>乃令遣却何因缘耶。<a id="a-6R"></a>佛告阿难。<a id="a-6S"></a>今俱尸城十二由旬天神侧塞。<a id="a-6T"></a>嫌此比丘当佛前立。<a id="a-6U"></a>今者末后诸天神等。<a id="a-6V"></a>皆欲供养。<a id="a-6W"></a>而此比丘有大威德光明映蔽。<a id="a-6X"></a>使我不得亲近礼敬。<a id="a-6Y"></a>是故令却。<a id="a-6Z"></a>阿难白佛。<a id="a-6a"></a>何因缘故有是身光。<a id="a-6b"></a>佛言。<a id="a-6c"></a>毗婆尸佛时以欢喜心手执火炬。<a id="a-6d"></a>照彼佛塔。<a id="a-6e"></a>使其身体光明乃尔。<a id="a-6f"></a>上至二十八天身光不及。<a id="a-6g"></a>火照既尔余皆准知。<a id="a-6h"></a>故知舍利所住之处其功不轻。<a id="a-6i"></a>慢之生罪罪莫大矣。<a id="a-6j"></a>如斯等例经文甚多何可具列。<a id="a-6k"></a>并非今正意。<a id="a-6l"></a>经云。<a id="a-6m"></a>天树王者。<a id="a-6n"></a>即忉利天波利质多罗树。<a id="a-6o"></a>具如释签引大经文。<a id="a-6p"></a>结文意者。<a id="a-6q"></a>正供舍利旁严国界。<a id="a-6r"></a>若直尔严国何须起塔。<a id="a-6s"></a>白毫为本者。<a id="a-6t"></a>此约道理。<a id="a-6u"></a>白毫表中为诸法本不必最初。<a id="a-6v"></a>及由光见以之为本。<a id="a-6w"></a>如他土瑞六趣居首。<a id="a-6x"></a>岂为瑞本。<a id="a-6y"></a>所以他土以佛为本。<a id="a-6z"></a>若论总别仍同因光。<a id="a-70"></a>言佛为本者。<a id="a-71"></a>下凡依佛。<a id="a-72"></a>佛之人法由佛始终始必归终。</p>
  <p id="a73">问。<a id="a-74"></a>他土六瑞容可因光。<a id="a-75"></a>此土但云佛放一光。<a id="a-76"></a>见此国界何曾关五。</p>
  <p id="a77">答。<a id="a-78"></a>因光见处一切皆妙。<a id="a-79"></a>当知光是殊妙之本。<a id="a-7A"></a>况复诸瑞并中为本。<a id="a-7B"></a>光即中也。<a id="a-7C"></a>他六皆中由光亦尔。<a id="a-7D"></a>次行者。<a id="a-7E"></a>初二句叹光本。<a id="a-7F"></a>初中初一句二字举光本。<a id="a-7G"></a>本即神力智慧。<a id="a-7H"></a>言诸佛者。<a id="a-7I"></a>举诸显一。<a id="a-7J"></a>正指释迦。<a id="a-7K"></a>次二字正叹。<a id="a-7L"></a>尔前不然故云希有。<a id="a-7M"></a>由二事故其光乃净。<a id="a-7N"></a>下之二句叹光体用。<a id="a-7O"></a>于中初句叹光体。<a id="a-7P"></a>次句叹用。<a id="a-7Q"></a>所照国也。<a id="a-7R"></a>过万八千方云无量故前立数且从所表。<a id="a-7S"></a>况复诸方所照亦尔。<a id="a-7T"></a>故云无量。<a id="a-7U"></a>第三行中。<a id="a-7V"></a>初二句重举所照而叹过常。<a id="a-7W"></a>次二句举见称号。<a id="a-7X"></a>以请答。<a id="a-7Y"></a>云见此者。<a id="a-7Z"></a>二土瑞也。<a id="a-7a"></a>与一化异故云未曾。<a id="a-7b"></a>既殊凡谄未曾不虚。<a id="a-7c"></a>诸佛子等疑事不轻。<a id="a-7d"></a>故重启之。<a id="a-7e"></a>非专为己故云众也。<a id="a-7f"></a>言构难者。<a id="a-7g"></a>构者架也。<a id="a-7h"></a>累也。<a id="a-7i"></a>频至于四故云累等。<a id="a-7j"></a>弥勒节节设问。<a id="a-7k"></a>文殊皆构而拒之。<a id="a-7l"></a>此三意者。<a id="a-7m"></a>初意明事大意远。<a id="a-7n"></a>次意将护发起影响二众。<a id="a-7o"></a>第三意将护当机结缘二众。<a id="a-7p"></a>虽复初二共成第三。<a id="a-7q"></a>故弥勒三意并托机缘。<a id="a-7r"></a>故云妨闻机在仁者及以阖众。<a id="a-7s"></a>是故托众翻其三意。<a id="a-7t"></a>而请必答。<a id="a-7u"></a>靳亦固也。<a id="a-7v"></a>广雅云。<a id="a-7w"></a>强辕也。<a id="a-7x"></a>兕者。<a id="a-7y"></a>音似。<a id="a-7z"></a>似牛而一角。<a id="a-80"></a>似牛非牛故云疑兕。<a id="a-81"></a>今忧怀不决故云忧兕。<a id="a-82"></a>阖字胡腊反。<a id="a-83"></a>闭也。<a id="a-84"></a>汉书云。<a id="a-85"></a>阖众不廌一人者。<a id="a-86"></a>阖尽也。<a id="a-87"></a>当知今会尽众疑也。<a id="a-88"></a>初拒中云众未曾疑者。<a id="a-89"></a>且据不发言者。<a id="a-8A"></a>以质弥勒。<a id="a-8B"></a>次待佛定起者。<a id="a-8C"></a>佛若定起其疑自决。<a id="a-8D"></a>言时答者。<a id="a-8E"></a>催促之词。<a id="a-8F"></a>令其即答。<a id="a-8G"></a>钊师招音。<a id="a-8H"></a>作刘字者误。<a id="a-8I"></a>钊师有弟子行深。<a id="a-8J"></a>从支遁买山。<a id="a-8K"></a>答问为四。<a id="a-8L"></a>初开章。<a id="a-8M"></a>次生起。<a id="a-8N"></a>三惟忖下所以。<a id="a-8O"></a>四广解。<a id="a-8P"></a>生起中云罔像者。<a id="a-8Q"></a>亦可云仿像。<a id="a-8R"></a>未实貌也。<a id="a-8S"></a>仿佛二字古作仿佛。<a id="a-8T"></a>上敷往切。<a id="a-8U"></a>下方物切。<a id="a-8V"></a>上相似也。<a id="a-8W"></a>下不审也。<a id="a-8X"></a>若准此义。<a id="a-8Y"></a>上字正当惟忖答也。<a id="a-8Z"></a>惟忖答上此土瑞者。<a id="a-8a"></a>欲说等五句。<a id="a-8b"></a>既对六瑞。<a id="a-8c"></a>即是以五忖此六瑞略。<a id="a-8d"></a>曾既云放斯光已即说大法。<a id="a-8e"></a>他土六瑞以光为总。<a id="a-8f"></a>因光先睹圣主演说。<a id="a-8g"></a>故知答他土问也。<a id="a-8h"></a>广曾具述灯明六瑞及光所照。<a id="a-8i"></a>如今所见。<a id="a-8j"></a>乃至定起说经。<a id="a-8k"></a>即是双答二土问也。<a id="a-8l"></a>双问意在问于定后故云双答。<a id="a-8m"></a>惟忖下当因缘释。<a id="a-8n"></a>然文下本迹也。<a id="a-8o"></a>据未广述似同未知。<a id="a-8p"></a>既云今昔。<a id="a-8q"></a>昔即广曾但未彰言先示惟忖。<a id="a-8r"></a>故先五句酬序六疑破古中先叙次。<a id="a-8s"></a>今明下破。<a id="a-8t"></a>先去取云其法说不用者。<a id="a-8u"></a>仍存其譬不用法者。<a id="a-8v"></a>本门太早故也。</p>
  <p id="a8w">问。<a id="a-8x"></a>至此尚破太早。<a id="a-8y"></a>何以通序本迹释耶。</p>
  <p id="a8z">答。<a id="a-90"></a>通序通于本迹。<a id="a-91"></a>别序唯在迹门故释通序。<a id="a-92"></a>泛用本门非通序中广开寿量。<a id="a-93"></a>乃至别序虽有本迹之言。<a id="a-94"></a>或时且用体用本迹。</p>
  <p id="a95">问。<a id="a-96"></a>若尔譬本譬法法既不用。<a id="a-97"></a>何以用譬。</p>
  <p id="a98">答。<a id="a-99"></a>秖缘光宅法譬分张。<a id="a-9A"></a>法则本迹俱谭。<a id="a-9B"></a>譬唯迹门显实。<a id="a-9C"></a>去法存譬良有以也。<a id="a-9D"></a>傥若全取仍须责云譬本譬法。<a id="a-9E"></a>如何三譬唯譬得记。<a id="a-9F"></a>改小破惑二法。<a id="a-9G"></a>乃以本迹双论用譬除法。<a id="a-9H"></a>良由斯也。<a id="a-9I"></a>然论有八句。<a id="a-9J"></a>一欲说大法。<a id="a-9K"></a>二欲雨大法雨。<a id="a-9L"></a>三欲击大法鼓。<a id="a-9M"></a>四欲建大法幢。<a id="a-9N"></a>五欲然大法炬。<a id="a-9O"></a>六欲吹大法蠡。<a id="a-9P"></a>七欲不断大法鼓。<a id="a-9Q"></a>八欲演大法义今但依五句。<a id="a-9R"></a>以初句为总。<a id="a-9S"></a>下四为别。<a id="a-9T"></a>他以八句四对释之。<a id="a-9U"></a>而云一破恶进善对。<a id="a-9V"></a>二开权显实对。<a id="a-9W"></a>三得智证真对。<a id="a-9X"></a>四说法利生对。<a id="a-9Y"></a>仍云寻释来由。<a id="a-9Z"></a>唯有五句成两对半。<a id="a-9a"></a>有破恶生善说法利生。<a id="a-9b"></a>开权一句。<a id="a-9c"></a>余者则阙。<a id="a-9d"></a>仍不次第。<a id="a-9e"></a>读者应知。<a id="a-9f"></a>今谓论文八句释经五句。<a id="a-9g"></a>是知不断幢炬释法鼓耳。<a id="a-9h"></a>不断明鼓体相。<a id="a-9i"></a>续幢是法鼓标帜。<a id="a-9j"></a>炬明法鼓破暗。<a id="a-9k"></a>以喻释喻道理。<a id="a-9l"></a>如然今依五句总别释之。<a id="a-9m"></a>然通序冠首乍可从容。<a id="a-9n"></a>别由藉异无涉远本。<a id="a-9o"></a>文殊答迹尚自惟忖略广方决。<a id="a-9p"></a>乃酬问旨。<a id="a-9q"></a>何得率尔示远本耶。<a id="a-9r"></a>若释五句作显本者。<a id="a-9s"></a>略曾广曾并须知远。<a id="a-9t"></a>光中横见应发近迹。<a id="a-9u"></a>光中横见尚隐当同。<a id="a-9v"></a>但以起塔密表入实。<a id="a-9w"></a>岂容于此便见远成及以塔踊并分身耶。<a id="a-9x"></a>惟忖既未关于远本。<a id="a-9y"></a>故略广唯谭于近迹。<a id="a-9z"></a>释后既虚等者。<a id="a-A0"></a>释显远既虚释开三亦谬。<a id="a-A1"></a>开三秖应如今总别。<a id="a-A2"></a>不须以对广略二文。<a id="a-A3"></a>若不尔者徒称权实。<a id="a-A4"></a>正释中先直述大意。<a id="a-A5"></a>次正释三横竖下结意。<a id="a-A6"></a>正释中。<a id="a-A7"></a>先释。<a id="a-A8"></a>次结惟忖。<a id="a-A9"></a>初文又二。<a id="a-AA"></a>先对五瑞。<a id="a-AB"></a>次别释。<a id="a-AC"></a>大圣忖量不徒涉虑。<a id="a-AD"></a>此初惟忖乃为略广二答之基。<a id="a-AE"></a>故弥勒思瑞以设疑文殊附疑以忖度是故内惟昔佛正前之六瑞。<a id="a-AF"></a>忖量今佛瑞后之三周。<a id="a-AG"></a>故略广时方显内忖。<a id="a-AH"></a>此即一经之骨目也。<a id="a-AI"></a>初中三先对五瑞。<a id="a-AJ"></a>次欲说下。<a id="a-AK"></a>一一解释悉令表正。<a id="a-AL"></a>三如是下结示有无。<a id="a-AM"></a>秖为释中以瑞表当。<a id="a-AN"></a>故论八句皆云欲也。<a id="a-AO"></a>释中初句答说法瑞者。<a id="a-AP"></a>明昔说无量义经表欲迹门入实。<a id="a-AQ"></a>两时无量义义既不殊。<a id="a-AR"></a>验知今日出生之后。<a id="a-AS"></a>收入何疑。<a id="a-AT"></a>法之大者岂过于此。<a id="a-AU"></a>次句答雨华瑞者。<a id="a-AV"></a>惟昔雨华时已表当说圆因四位。<a id="a-AW"></a>故四而非果。<a id="a-AX"></a>忖今天华而四雨了时会之一因。<a id="a-AY"></a>一因必四位为所阶。<a id="a-AZ"></a>四雨以义天为能表。<a id="a-Aa"></a>第三句答众喜瑞者。<a id="a-Ab"></a>忖今同昔众见瑞喜。<a id="a-Ac"></a>冥表必行行依理教。<a id="a-Ad"></a>故喜心内动圆障冥坏。<a id="a-Ae"></a>改昔权人成今妙众。<a id="a-Af"></a>人必禀教行理咸然。<a id="a-Ag"></a>第四句答地动瑞者。<a id="a-Ah"></a>忖今同昔见地动时。<a id="a-Ai"></a>已表当破六番无明。<a id="a-Aj"></a>故普佛世界六种震动。<a id="a-Ak"></a>动虽形声二别。<a id="a-Al"></a>且以大鼓忖之。<a id="a-Am"></a>故知诫兵必破边强之大贼。<a id="a-An"></a>地动则除中理之无明。<a id="a-Ao"></a>故二乘昔来都无斯理。<a id="a-Ap"></a>序中冥利时众未知。<a id="a-Aq"></a>第五句答放光瑞者。<a id="a-Ar"></a>忖今同昔睹光已表开显道同。<a id="a-As"></a>故以一光俱照彼此。<a id="a-At"></a>此表释迦彼表四佛。<a id="a-Au"></a>故知迹门不得同本。</p>
  <p id="aAv">问。<a id="a-Aw"></a>大法法义二句何殊。</p>
  <p id="aAx">答。<a id="a-Ay"></a>大法表此土开显。<a id="a-Az"></a>法义表彼此道同。<a id="a-B0"></a>此照于彼彼同于此故云演也。<a id="a-B1"></a>并一代所无信答问有在。<a id="a-B2"></a>言兼具者。<a id="a-B3"></a>验知四瑞在定定不可无。<a id="a-B4"></a>阙此至略耳者。<a id="a-B5"></a>略谓极略。<a id="a-B6"></a>一往略曾似如略于惟忖。<a id="a-B7"></a>义则不然。<a id="a-B8"></a>以略曾中既有过去诸佛之言。<a id="a-B9"></a>但是望广名为略耳。<a id="a-BA"></a>非望惟忖。<a id="a-BB"></a>是故惟忖但忖量过现。<a id="a-BC"></a>无曾见之言。<a id="a-BD"></a>故更略也。<a id="a-BE"></a>故此略言有其二意。<a id="a-BF"></a>一者言略无曾见故。<a id="a-BG"></a>二者阙略阙入定故。<a id="a-BH"></a>次别解中复为总别。<a id="a-BI"></a>总者。<a id="a-BJ"></a>以下四句皆是大法。<a id="a-BK"></a>故知下四为成初句。<a id="a-BL"></a>所言别者。<a id="a-BM"></a>即以雨等别彼大法。<a id="a-BN"></a>令入住等对四位故。<a id="a-BO"></a>故名为别。<a id="a-BP"></a>即以光宅三喻而从今法。<a id="a-BQ"></a>故释五句并托喻从法。<a id="a-BR"></a>先以华瑞举于横别以示竖总。<a id="a-BS"></a>以初句中义含四位故也。<a id="a-BT"></a>故次以雨等以离前总出四句故。<a id="a-BU"></a>准此下四当位自具从始至末。<a id="a-BV"></a>文中且从对竖以说。<a id="a-BW"></a>故以雨华用表四位。<a id="a-BX"></a>如吹法蠡通表改于四位。<a id="a-BY"></a>而别在于十行。<a id="a-BZ"></a>击鼓亦通表四番破惑。<a id="a-Ba"></a>而别在十向。<a id="a-Bb"></a>演说既通云横广竖深。<a id="a-Bc"></a>竖深即如位位竖入。<a id="a-Bd"></a>遍通诸位而别在十地。<a id="a-Be"></a>故初雨雨乃至法义一一遍于迹门广说。<a id="a-Bf"></a>但于众生得益不同。<a id="a-Bg"></a>须从竖释束横从竖。<a id="a-Bh"></a>故入住者且名法雨。<a id="a-Bi"></a>乃至入地且名法义。<a id="a-Bj"></a>是故迹门通名雨雨乃至法义。<a id="a-Bk"></a>故下广释句句皆云为令众生。<a id="a-Bl"></a>所入又有超次不同。<a id="a-Bm"></a>今且从次并言今之与昔等也。<a id="a-Bn"></a>如初明雨雨但表入住。<a id="a-Bo"></a>即不云今昔。<a id="a-Bp"></a>从信入住何所论改。<a id="a-Bq"></a>非不改信非改真位。<a id="a-Br"></a>不得改名。<a id="a-Bs"></a>故始入住不须云改。<a id="a-Bt"></a>故知二乘钝根菩萨昔法华前。<a id="a-Bu"></a>未破无明。<a id="a-Bv"></a>今初入住但得名开。<a id="a-Bw"></a>是故略开。<a id="a-Bx"></a>利根深益在第二句。<a id="a-By"></a>故第二句容有昔时利钝菩萨及二乘人。<a id="a-Bz"></a>先密入住并于今经始入住者。<a id="a-C0"></a>并进入行俱名改号。<a id="a-C1"></a>若显若密至今不同。<a id="a-C2"></a>三四两句准第二句。<a id="a-C3"></a>故知改名亦通于后。<a id="a-C4"></a>诫兵亦然。<a id="a-C5"></a>证位虽尔亦有今昔闻经薄益入品入信。<a id="a-C6"></a>略如向明当机结缘。<a id="a-C7"></a>具如玄文利益妙说。<a id="a-C8"></a>故知尔前亦可义通开等四名。<a id="a-C9"></a>横阔竖深者。<a id="a-CA"></a>前之三句非不深广。<a id="a-CB"></a>今至地位最得其名。<a id="a-CC"></a>次惟昔下总结。<a id="a-CD"></a>横竖释竟者。<a id="a-CE"></a>若总别相对以总为横以别为竖。<a id="a-CF"></a>若于别释。<a id="a-CG"></a>初句双显横竖二释。<a id="a-CH"></a>下之三句文正明竖。<a id="a-CI"></a>位位兼横。<a id="a-CJ"></a>涉法师云论释此文略无奇功。<a id="a-CK"></a>难可具依。<a id="a-CL"></a>是故今文亦不全用。<a id="a-CM"></a>经善男子者。<a id="a-CN"></a>涉法师云。<a id="a-CO"></a>离五不男。<a id="a-CP"></a>岂法华中众但离不男。<a id="a-CQ"></a>才堪为受声闻无作。<a id="a-CR"></a>一缘之中少分而已。<a id="a-CS"></a>今言此名大小通共。<a id="a-CT"></a>至今应云开七方便为善。<a id="a-CU"></a>堪闻独妙名男。<a id="a-CV"></a>男子即丈夫。<a id="a-CW"></a>具如大经。<a id="a-CX"></a>大经仍含三教佛性。<a id="a-CY"></a>具如玄文所引云。<a id="a-CZ"></a>须陀洹人佛性如净乳等。<a id="a-Ca"></a>岂小教中有佛性耶。<a id="a-Cb"></a>故知大经于法华之后。<a id="a-Cc"></a>开方便教遍立佛性之名。<a id="a-Cd"></a>名通义别。<a id="a-Ce"></a>故男子之称通在五时。<a id="a-Cf"></a>诸教义别次释略曾初言小分明者。<a id="a-Cg"></a>且从言说阶渐而言意则不然。<a id="a-Ch"></a>向云惟忖还忖广略。<a id="a-Ci"></a>故知略曾更述惟忖。<a id="a-Cj"></a>答中但略举光瑞。<a id="a-Ck"></a>光照他方义当他土。<a id="a-Cl"></a>总而言之并答此土。<a id="a-Cm"></a>况他土之文元为成此。<a id="a-Cn"></a>故知惟忖且此略曾且彼。<a id="a-Co"></a>所以分于彼此者。<a id="a-Cp"></a>以惟忖中有今佛之言。<a id="a-Cq"></a>略曾中有过去之语。<a id="a-Cr"></a>以今表此以过表彼。</p>
  <p id="aCs">若尔广曾亦置过去之言。<a id="a-Ct"></a>何以双表。</p>
  <p id="aCu">答。<a id="a-Cv"></a>广中具述三同。<a id="a-Cw"></a>可以三同显此。<a id="a-Cx"></a>复有过去之语。<a id="a-Cy"></a>而以过去表他。</p>
  <p id="aCz">若尔判答之中无过去语。<a id="a-D0"></a>何以双判。</p>
  <p id="aD1">答。<a id="a-D2"></a>今见此瑞与本无异本表过也。<a id="a-D3"></a>今日如来即显此也。<a id="a-D4"></a>双述过现故表双判。<a id="a-D5"></a>言曾见者。<a id="a-D6"></a>即是见广。<a id="a-D7"></a>但言中痒序略广渐增。<a id="a-D8"></a>为答之方宾主仪耳。<a id="a-D9"></a>欲令等者。<a id="a-DA"></a>欲令之言谭教意也。<a id="a-DB"></a>闻即闻慧。<a id="a-DC"></a>知即思慧。<a id="a-DD"></a>即开显之闻思。<a id="a-DE"></a>故云难信。<a id="a-DF"></a>既有二慧必入修慧。<a id="a-DG"></a>岂佛说法独令唯二。<a id="a-DH"></a>但以知释修未可全当。<a id="a-DI"></a>故但云思。<a id="a-DJ"></a>亦信法者。<a id="a-DK"></a>即圆二行。<a id="a-DL"></a>闻即信行如随喜法师品等。<a id="a-DM"></a>知即法行如安乐行等。<a id="a-DN"></a>岂二行者全无修慧。<a id="a-DO"></a>如三周授记及本门功德等。<a id="a-DP"></a>并一往分别耳。<a id="a-DQ"></a>乃至云。<a id="a-DR"></a>若闻是经思惟修习等。<a id="a-DS"></a>故经文中其例不少。<a id="a-DT"></a>以一部文凡论入法不出二行故也。<a id="a-DU"></a>二慧二行得入诸位。<a id="a-DV"></a>故欲令之言意通初后。<a id="a-DW"></a>云收无量以归一者。<a id="a-DX"></a>指说大法意也。<a id="a-DY"></a>义当于总。<a id="a-DZ"></a>次云改三乘者。<a id="a-Da"></a>指法蠡十行。<a id="a-Db"></a>次云六番指击鼓十向。<a id="a-Dc"></a>次云诸佛等。<a id="a-Dd"></a>指演义十地。<a id="a-De"></a>次云开等却指法雨十住。<a id="a-Df"></a>故知略曾还述惟忖。<a id="a-Dg"></a>瑞表所为故云欲令。<a id="a-Dh"></a>一切世间等者。<a id="a-Di"></a>若不通指诸位并开佛知见。<a id="a-Dj"></a>岂得云一切等耶。<a id="a-Dk"></a>如下文云。<a id="a-Dl"></a>一切世间多怨难信。<a id="a-Dm"></a>难信之珠四十余年方乃信解。<a id="a-Dn"></a>次广曾者。<a id="a-Do"></a>还广上二。<a id="a-Dp"></a>言横竖者。<a id="a-Dq"></a>被此相望为横。<a id="a-Dr"></a>今昔相望为竖。<a id="a-Ds"></a>通号者。<a id="a-Dt"></a>应身皆具十。<a id="a-Du"></a>故名为通。<a id="a-Dv"></a>法身望应亦得义立。<a id="a-Dw"></a>吾今此身即是法身。<a id="a-Dx"></a>故知应号即法号也。<a id="a-Dy"></a>然释法号须从法立。<a id="a-Dz"></a>具如止观第二记。<a id="a-E0"></a>又诸经中或时通列三号。<a id="a-E1"></a>即十中初三。<a id="a-E2"></a>故净名云。<a id="a-E3"></a>若我分别此三句义穷劫不尽。<a id="a-E4"></a>准三望七亦应可知。<a id="a-E5"></a>应号无尽况法身耶。<a id="a-E6"></a>别号不定如楞伽经。<a id="a-E7"></a>佛告大慧。<a id="a-E8"></a>我于此娑婆有三僧祇百千名号。<a id="a-E9"></a>亦如华严此四天下十千名号。<a id="a-EA"></a>十方各一世界各十千名号。<a id="a-EB"></a>乃至十方尽虚空界种种不同。<a id="a-EC"></a>此佛既然诸佛皆尔。<a id="a-ED"></a>佛号既然佛身说法亦复如是。<a id="a-EE"></a>十号功德如育王经香口比丘(云云)。</p>
  <p id="aEF">若尔今之一佛尚名字不同。<a id="a-EG"></a>何以言今名与他同耶。<a id="a-EH"></a>又释别名作定慧自他释者。<a id="a-EI"></a>何佛无此自他定慧。<a id="a-EJ"></a>独云灯明与释迦同。</p>
  <p id="aEK">答。<a id="a-EL"></a>应佛得名随缘各别。<a id="a-EM"></a>其义纵具不及灯明。<a id="a-EN"></a>如楞严中坚意问寿。<a id="a-EO"></a>佛令往东方过三万二千佛土。<a id="a-EP"></a>有佛名照明庄严自在王。<a id="a-EQ"></a>坚意往问竟。<a id="a-ER"></a>白佛已。<a id="a-ES"></a>阿难云。<a id="a-ET"></a>如我解佛所说彼佛是释迦异名。<a id="a-EU"></a>故照明之言正与日月灯明义同。<a id="a-EV"></a>涉法师云。<a id="a-EW"></a>日破暗月作明。<a id="a-EX"></a>日成热月清凉。<a id="a-EY"></a>日开众华合青华。<a id="a-EZ"></a>月合众华开青华。<a id="a-Ea"></a>灯于密室能破暗。<a id="a-Eb"></a>如彼智能破惑。<a id="a-Ec"></a>然全无合喻况复亦无三同之见。<a id="a-Ed"></a>依今合之。<a id="a-Ee"></a>方在今教。<a id="a-Ef"></a>方可依前定慧自他。<a id="a-Eg"></a>故云随缘称别义则不殊。<a id="a-Eh"></a>次说法同中即五时同也。<a id="a-Ei"></a>如华严四谛品云。<a id="a-Ej"></a>文殊告诸菩萨。<a id="a-Ek"></a>四圣谛此娑婆及十方世界。<a id="a-El"></a>一一各有四百万亿十千名号。<a id="a-Em"></a>大集亦尔。<a id="a-En"></a>故知诸大四经多为辨异。<a id="a-Eo"></a>唯有今经特为显同。<a id="a-Ep"></a>非但今佛与他佛法同。<a id="a-Eq"></a>亦乃己他皆入一味。<a id="a-Er"></a>故下文云。<a id="a-Es"></a>因缘譬喻皆至种智。<a id="a-Et"></a>是故诸经不出异意。<a id="a-Eu"></a>大乘七善者。<a id="a-Ev"></a>既云通大小乘。<a id="a-Ew"></a>论中又以闻思修三。<a id="a-Ex"></a>而为三时。<a id="a-Ey"></a>成论又以少年中年老年所说为三。<a id="a-Ez"></a>不同今人今人老者所说非善。<a id="a-F0"></a>又亦以三乘为三故云通也。<a id="a-F1"></a>今文以三段为三。<a id="a-F2"></a>其言仍通其义则别。<a id="a-F3"></a>时节既尔余六准知。<a id="a-F4"></a>今经应云圆乘七善。<a id="a-F5"></a>八音者。<a id="a-F6"></a>一极好。<a id="a-F7"></a>二柔软。<a id="a-F8"></a>三和适。<a id="a-F9"></a>四尊慧。<a id="a-FA"></a>五不女。<a id="a-FB"></a>六不误。<a id="a-FC"></a>七深远。<a id="a-FD"></a>八不竭。<a id="a-FE"></a>诸教悉有从所宣异。<a id="a-FF"></a>判教不同。<a id="a-FG"></a>从所依异判佛差别。<a id="a-FH"></a>来至今教理无二途。<a id="a-FI"></a>界内外等者。<a id="a-FJ"></a>别圆两教摄彼二处。<a id="a-FK"></a>总名满字故名圆满。<a id="a-FL"></a>师云者。<a id="a-FM"></a>指南岳也。<a id="a-FN"></a>又初去重出异解。<a id="a-FO"></a>金光明者。<a id="a-FP"></a>如金光明最胜王经第四云。<a id="a-FQ"></a>此经希有难量。<a id="a-FR"></a>初中后善其义究竟。<a id="a-FS"></a>虽不云其语巧妙等。<a id="a-FT"></a>以余文例可以意知。<a id="a-FU"></a>部虽方等义圆极故可以证今。<a id="a-FV"></a>前心者。<a id="a-FW"></a>谓住前。<a id="a-FX"></a>中心者。<a id="a-FY"></a>谓登住。<a id="a-FZ"></a>后心者即妙觉。<a id="a-Fa"></a>理犹未显名不思议。<a id="a-Fb"></a>分证定慧名为庄严。<a id="a-Fc"></a>惑究竟尽名为不坏。<a id="a-Fd"></a>此三如来。<a id="a-Fe"></a>凡有所说皆同一善。<a id="a-Ff"></a>初心尚云不可思议。<a id="a-Fg"></a>况复中后所说皆善。<a id="a-Fh"></a>是故亦与说法同中时节同也。<a id="a-Fi"></a>故但立三时余皆善也。<a id="a-Fj"></a>有人云。<a id="a-Fk"></a>初句总六句别。<a id="a-Fl"></a>故离七为十。<a id="a-Fm"></a>初离三故四义深。<a id="a-Fn"></a>五语巧。<a id="a-Fo"></a>六无杂。<a id="a-Fp"></a>七具足。<a id="a-Fq"></a>八清净。<a id="a-Fr"></a>九鲜白。<a id="a-Fs"></a>十梵行。<a id="a-Ft"></a>须为分其大小。<a id="a-Fu"></a>渐中不明方等般若者。<a id="a-Fv"></a>但以六波罗蜜拟之。<a id="a-Fw"></a>但是文略。<a id="a-Fx"></a>既云答上种种修行。<a id="a-Fy"></a>应具如上。<a id="a-Fz"></a>顿渐既同横竖不别。<a id="a-G0"></a>故知因光横见。<a id="a-G1"></a>非但生弥勒问异之疑端。<a id="a-G2"></a>亦为文殊答同之先兆。<a id="a-G3"></a>又非但二圣问答之冥符。<a id="a-G4"></a>元是如来化道之玄旨。<a id="a-G5"></a>故主伴相与密设一途。<a id="a-G6"></a>使惬物机宜闻皆契辙。</p>
  <p id="aG7">问。<a id="a-G8"></a>前问中以菩萨为三藏大乘。<a id="a-G9"></a>三藏之后方云种种。<a id="a-GA"></a>即指二酥。<a id="a-GB"></a>今何以将菩萨六度答种种耶。</p>
  <p id="aGC">答。<a id="a-GD"></a>凡诸问答及偈颂长行皆有广略。<a id="a-GE"></a>此文望上应为三意。<a id="a-GF"></a>一者上广今略。<a id="a-GG"></a>故今渐初但举二乘。<a id="a-GH"></a>二者上离今合。<a id="a-GI"></a>故上菩萨别开二酥。<a id="a-GJ"></a>别明诸教。<a id="a-GK"></a>三者上旁正具举则通列三乘。<a id="a-GL"></a>今直论正且语二乘。</p>
  <p id="aGM">问。<a id="a-GN"></a>观文语势令得菩提属菩萨句。<a id="a-GO"></a>何以离分对味不同。</p>
  <p id="aGP">答。<a id="a-GQ"></a>有二种。<a id="a-GR"></a>一者义意。<a id="a-GS"></a>施前诸味本为佛乘故。<a id="a-GT"></a>将令得以对元意。<a id="a-GU"></a>二者答意。<a id="a-GV"></a>问既具腾初后答亦委述始终。<a id="a-GW"></a>不可唯守略文令阙大旨。<a id="a-GX"></a>故随问势从义离开。<a id="a-GY"></a>况此问答随见而辨。<a id="a-GZ"></a>信非二圣虚构言端。<a id="a-Ga"></a>方荷今文释者之巧。<a id="a-Gb"></a>引过去无量劫远事与东方万八千孱同。<a id="a-Gc"></a>验旧消文未成答问。<a id="a-Gd"></a>成一切种智者。<a id="a-Ge"></a>五佛章中皆云为令乃至种智故知同也。<a id="a-Gf"></a>所以定起引同还同光中所见。<a id="a-Gg"></a>故五佛章种种之言不出四味。<a id="a-Gh"></a>昔同下云云者。<a id="a-Gi"></a>令更分别三同相状。<a id="a-Gj"></a>今佛正在于定故以法华为当。<a id="a-Gk"></a>古佛已说法华故以三皆在昔。<a id="a-Gl"></a>所以古佛六瑞及以尔前四味。<a id="a-Gm"></a>而为与今今同已同。<a id="a-Gn"></a>唯说法华名为当同。<a id="a-Go"></a>古师不以六瑞而为今同。<a id="a-Gp"></a>具如下破。<a id="a-Gq"></a>初引至互举者。<a id="a-Gr"></a>文殊巧说为避繁文。<a id="a-Gs"></a>故文殊见时皆具五味。<a id="a-Gt"></a>言指前者。<a id="a-Gu"></a>以中后指前初一佛也。<a id="a-Gv"></a>二万之渐指最初及后。<a id="a-Gw"></a>最后之顿指二万及初。<a id="a-Gx"></a>而不引二万之前等者。<a id="a-Gy"></a>且引同皆为顿开渐。<a id="a-Gz"></a>过去既尔。<a id="a-H0"></a>验知他土不过万八千者。<a id="a-H1"></a>以过此外不同故也。<a id="a-H2"></a>若云无量何妨照同。<a id="a-H3"></a>若依现数则中间不同尚亦不照。<a id="a-H4"></a>况万八千外。<a id="a-H5"></a>虽然犹是一往。<a id="a-H6"></a>光但令见一万八千。<a id="a-H7"></a>答但引于过去二万。<a id="a-H8"></a>足得表道同足可释疑念。<a id="a-H9"></a>故定起所引十方三世。<a id="a-HA"></a>何但如向所见所引。</p>
  <p id="aHB">问。<a id="a-HC"></a>若尔何以将数而为所表。</p>
  <p id="aHD">答。<a id="a-HE"></a>凡有表者皆约现数。<a id="a-HF"></a>忽至三万岂无表耶。<a id="a-HG"></a>以自在法门无尽故也。<a id="a-HH"></a>况正为所表。<a id="a-HI"></a>且至一万八千。<a id="a-HJ"></a>二万灯明观释还表二万。<a id="a-HK"></a>如前二千即二万也。<a id="a-HL"></a>如菩萨八万准说可知。<a id="a-HM"></a>若具以二万为表即表权实满也。<a id="a-HN"></a>姓颇罗堕等者。<a id="a-HO"></a>真谛译也。<a id="a-HP"></a>婆罗门中之一姓也。<a id="a-HQ"></a>本行集翻重幢。<a id="a-HR"></a>重字平声。<a id="a-HS"></a>一切诸佛皆不在余二贱姓故。<a id="a-HT"></a>尚尊贵时则在刹利。<a id="a-HU"></a>尚多闻时在婆罗门。<a id="a-HV"></a>又浊难伏时则在刹利。<a id="a-HW"></a>清易调时在婆罗门。</p>
  <p id="aHX">问。<a id="a-HY"></a>三同判文姓何为异。</p>
  <p id="aHZ">答。<a id="a-Ha"></a>姓属祖父名从己德。<a id="a-Hb"></a>纵使姓异未足为乖。<a id="a-Hc"></a>若作义同不无其理。<a id="a-Hd"></a>尊贵多闻义同名别。<a id="a-He"></a>如会名中岂以今古同名释迦。<a id="a-Hf"></a>言能仁者。<a id="a-Hg"></a>亦根利捷疾不违物情。<a id="a-Hh"></a>故得国人从之如市。<a id="a-Hi"></a>所言不二咸满众心。<a id="a-Hj"></a>故云满语。<a id="a-Hk"></a>故满语等秖是能仁。<a id="a-Hl"></a>王子一八亦复如是。</p>
  <p id="aHm">若尔十方诸佛谁非利根等耶。</p>
  <p id="aHn">答。<a id="a-Ho"></a>本引令同何须求异。<a id="a-Hp"></a>况今但以三同例之。<a id="a-Hq"></a>名同乃是从便来耳。<a id="a-Hr"></a>如五佛引同。<a id="a-Hs"></a>十方无不从顿开渐。<a id="a-Ht"></a>无不令至一切种智。<a id="a-Hu"></a>此八子名作四对释者。<a id="a-Hv"></a>但得观心余三全无。<a id="a-Hw"></a>经云各领四天下者。<a id="a-Hx"></a>有言。<a id="a-Hy"></a>金轮必不值佛。<a id="a-Hz"></a>此亦不然。<a id="a-I0"></a>诸皆不例。<a id="a-I1"></a>言发大乘意者。<a id="a-I2"></a>秖是四弘誓。<a id="a-I3"></a>此诸声闻大通佛所。<a id="a-I4"></a>先已曾发何况被会更有小名。<a id="a-I5"></a>然发心者虽华严十种。<a id="a-I6"></a>不出四弘。<a id="a-I7"></a>具如止观第一卷广明。<a id="a-I8"></a>今未发迹等者。<a id="a-I9"></a>亦应云开权。<a id="a-IA"></a>言发本者。<a id="a-IB"></a>从示迹说。</p>
  <p id="aIC">问。<a id="a-ID"></a>集经者在发本后。<a id="a-IE"></a>何故仍云声闻耶。</p>
  <p id="aIF">答。<a id="a-IG"></a>此约文殊答问之时犹是声闻。</p>
  <p id="aIH">若尔经首不应犹名声闻。</p>
  <p id="aII">答。<a id="a-IJ"></a>从昔列之具如序释。<a id="a-IK"></a>故解释者。<a id="a-IL"></a>先须顺经现文次第。<a id="a-IM"></a>且叹其小。<a id="a-IN"></a>复更约教及以本迹。<a id="a-IO"></a>探取文意准今以说。</p>
  <p id="aIP">问。<a id="a-IQ"></a>此云发本与发迹何殊。</p>
  <p id="aIR">答。<a id="a-IS"></a>大同小异。<a id="a-IT"></a>发者开也。<a id="a-IU"></a>若迹覆本开其能覆。<a id="a-IV"></a>名为发迹。<a id="a-IW"></a>迹既发已即见其本。<a id="a-IX"></a>约所开边乃名发本。<a id="a-IY"></a>以覆本故。<a id="a-IZ"></a>迹名能覆本名所覆。<a id="a-Ia"></a>约所除边名为发迹。<a id="a-Ib"></a>约所见边名为发本。<a id="a-Ic"></a>下文者。<a id="a-Id"></a>具如五百受记中说。<a id="a-Ie"></a>则知一切头角声闻咸是菩萨。<a id="a-If"></a>昔明至则有者。<a id="a-Ig"></a>释疑也。<a id="a-Ih"></a>恐疑昔与今今同中应一切同。<a id="a-Ii"></a>何以今具五序昔但二耶。<a id="a-Ij"></a>初是现相。<a id="a-Ik"></a>从弥勒当知下怀疑。<a id="a-Il"></a>从时有菩萨下便论说经。<a id="a-Im"></a>所以古唯二者。<a id="a-In"></a>有二意故。<a id="a-Io"></a>先征竟。<a id="a-Ip"></a>次既言下释中二。<a id="a-Iq"></a>先明文无义有。<a id="a-Ir"></a>次又若下明隐昔显今。<a id="a-Is"></a>从要答二理兼者略。<a id="a-It"></a>若具引三序以答弥勒之问。<a id="a-Iu"></a>还成文殊引往为答。<a id="a-Iv"></a>有何不可。<a id="a-Iw"></a>但文殊鉴物知此时众情在于己。<a id="a-Ix"></a>故弥勒云。<a id="a-Iy"></a>四众欣仰瞻仁及我。<a id="a-Iz"></a>是以隐昔日之三而但述二。<a id="a-J0"></a>令知问答之后即说法华。<a id="a-J1"></a>巧申己见以惬众情。<a id="a-J2"></a>适时之宜何以加也。<a id="a-J3"></a>又若下第二意。<a id="a-J4"></a>秖缘不叙昔答。<a id="a-J5"></a>故以垂辞具腾始末。<a id="a-J6"></a>始说法华终尽灭后。<a id="a-J7"></a>乃至结会方结述云。<a id="a-J8"></a>今见此瑞与本无异等。<a id="a-J9"></a>乃至偈云。<a id="a-JA"></a>我见灯明佛。<a id="a-JB"></a>本光瑞如此。<a id="a-JC"></a>以是知今佛。<a id="a-JD"></a>欲说法华经等。<a id="a-JE"></a>但利物乘机何劳费辞。<a id="a-JF"></a>故隐问答但述己见。</p>
  <p id="aJG">若尔何妨述众。</p>
  <p id="aJH">答。<a id="a-JI"></a>据无量前无众围绕等言。<a id="a-JJ"></a>且云无众。<a id="a-JK"></a>而云说大乘经教菩萨法。<a id="a-JL"></a>所教菩萨及二十亿岂非众耶。<a id="a-JM"></a>况二兼三余何须述。</p>
  <p id="aJN">若尔何不述问。</p>
  <p id="aJO">答。<a id="a-JP"></a>问必有答相从须阙。<a id="a-JQ"></a>初所因人中先述不同以征起。<a id="a-JR"></a>次述瑶师谬解。<a id="a-JS"></a>言因托者。<a id="a-JT"></a>是流通之人即指妙光。<a id="a-JU"></a>言非直者。<a id="a-JV"></a>非如今佛适从定起正说之初直告身子。<a id="a-JW"></a>彼佛下。<a id="a-JX"></a>次明妙光非彼佛定起对告之人。<a id="a-JY"></a>如今下。<a id="a-JZ"></a>明身子但堪对告。<a id="a-Ja"></a>非堪流通故云未必。<a id="a-Jb"></a>次因托下明彼佛流通属在妙光。<a id="a-Jc"></a>故云莫若。<a id="a-Jd"></a>次如今下引今流通之人。<a id="a-Je"></a>同彼妙光。<a id="a-Jf"></a>莫无也。<a id="a-Jg"></a>若如也。<a id="a-Jh"></a>此佛弘宣无如文殊。<a id="a-Ji"></a>不可匹类。<a id="a-Jj"></a>故云无如。<a id="a-Jk"></a>次今佛下明今佛既其不叹身子。<a id="a-Jl"></a>往佛所以不叹对告。<a id="a-Jm"></a>故知今昔俱叹弘通之人。<a id="a-Jn"></a>故云何必。<a id="a-Jo"></a>何必者。<a id="a-Jp"></a>是不叹之辞。<a id="a-Jq"></a>文殊下重引所叹流通人耳。<a id="a-Jr"></a>次又旧下复述古师。<a id="a-Js"></a>而以药王为所因者。<a id="a-Jt"></a>许而不用。<a id="a-Ju"></a>此师见下法师品初。<a id="a-Jv"></a>云尔时世尊因药王菩萨告八万大士。<a id="a-Jw"></a>即以药王为所因人。<a id="a-Jx"></a>若引药王以例妙光。<a id="a-Jy"></a>稍似可尔。<a id="a-Jz"></a>没却身子深不可也。<a id="a-K0"></a>但云文有所因之言。<a id="a-K1"></a>亦是对告之限。<a id="a-K2"></a>且云可尔。<a id="a-K3"></a>言引往小不类者。<a id="a-K4"></a>若引往灯明正说之初对告之人。<a id="a-K5"></a>以证今药王故不类也。<a id="a-K6"></a>例同身子此则类也。<a id="a-K7"></a>所言小者。<a id="a-K8"></a>犹同文殊故也。<a id="a-K9"></a>或言下又引古师。<a id="a-KA"></a>言不便者。<a id="a-KB"></a>释疑之时如来在定。<a id="a-KC"></a>定起因机非因文殊。<a id="a-KD"></a>定起唯云告舍利弗。<a id="a-KE"></a>何得将在定释疑之人。<a id="a-KF"></a>用对定起对告人耶。<a id="a-KG"></a>今明下斥旧所释不当。<a id="a-KH"></a>故总云不尔。<a id="a-KI"></a>经云尔时灯明佛从三昧起因妙光菩萨。<a id="a-KJ"></a>而作下责旧。<a id="a-KK"></a>文云因其说经。<a id="a-KL"></a>何得云因其流通此乃下责二师。<a id="a-KM"></a>公谓彰灼。<a id="a-KN"></a>抗谓拒抗。<a id="a-KO"></a>二处皆是定起对告。<a id="a-KP"></a>告即所告。<a id="a-KQ"></a>乃以妙光为流通。<a id="a-KR"></a>药王为对告。<a id="a-KS"></a>违经抗佛何关释经。<a id="a-KT"></a>昔因下引诸事同非唯一途。<a id="a-KU"></a>云迹门竟等者。<a id="a-KV"></a>非谓迹门全竟。<a id="a-KW"></a>但是譬说周竟。<a id="a-KX"></a>便云告舍利弗无智人中等。<a id="a-KY"></a>今古下结斥。<a id="a-KZ"></a>言更若为胜者。<a id="a-Ka"></a>前释难云。<a id="a-Kb"></a>昔已发迹云是菩萨。<a id="a-Kc"></a>今未发迹云是声闻。<a id="a-Kd"></a>众事既齐故所因亦等。<a id="a-Ke"></a>而近下斥引药王。<a id="a-Kf"></a>而近弃正说之初。<a id="a-Kg"></a>远取流通之首。<a id="a-Kh"></a>是时下说法名同中经中。<a id="a-Ki"></a>所叹与无量义辞句不殊。<a id="a-Kj"></a>若释此中教菩萨法等。<a id="a-Kk"></a>依前序义者。<a id="a-Kl"></a>非正宗意。<a id="a-Km"></a>若作异名与今不别。<a id="a-Kn"></a>故无重叙。<a id="a-Ko"></a>行后无境者。<a id="a-Kp"></a>方等般若种种行后。<a id="a-Kq"></a>不见法华涅槃之会。<a id="a-Kr"></a>但见起塔供养之事。<a id="a-Ks"></a>故云无境。<a id="a-Kt"></a>是故今文下答出法华之会。<a id="a-Ku"></a>即行后事也。<a id="a-Kv"></a>六十小劫如食顷者。<a id="a-Kw"></a>六十与五十。<a id="a-Kx"></a>食顷与半日数似少异。<a id="a-Ky"></a>皆即长而短故云同也。<a id="a-Kz"></a>生公云。<a id="a-L0"></a>岂实然乎。<a id="a-L1"></a>表重法心志故寄时云耳。<a id="a-L2"></a>若云寄时。<a id="a-L3"></a>应言如六十小劫。<a id="a-L4"></a>何得直云六十小劫谓如食顷。<a id="a-L5"></a>故但情谓非实短也。<a id="a-L6"></a>信六十小劫经文非虚。<a id="a-L7"></a>闻法之志加以佛威。<a id="a-L8"></a>一坐经时忘其久耳。<a id="a-L9"></a>注家初引净名促劫为日演日为劫者。<a id="a-LA"></a>乃是佛促以为食顷。<a id="a-LB"></a>此则违经谓如之言。<a id="a-LC"></a>犹不如于重法之志。<a id="a-LD"></a>但言寄时与经背耳。<a id="a-LE"></a>引奢促已。<a id="a-LF"></a>乃云况玄匠真一之门。<a id="a-LG"></a>何为不以历劫为数刻耶。<a id="a-LH"></a>虽复况释理竟未彰。<a id="a-LI"></a>今谓且如世人苦则以短为长乐则以长为短。<a id="a-LJ"></a>此亦情谓之长短也。<a id="a-LK"></a>有云。<a id="a-LL"></a>受佛法食美未饱故。<a id="a-LM"></a>此喻稍通。<a id="a-LN"></a>有人于此立以四句。<a id="a-LO"></a>如中论破。<a id="a-LP"></a>此亦不然。<a id="a-LQ"></a>必非听者于中修观。<a id="a-LR"></a>乃是佛力及听者忘时。<a id="a-LS"></a>故知中论观法但被末代钝根者耳。<a id="a-LT"></a>经梵魔等者。<a id="a-LU"></a>梵即色主亦三界主。<a id="a-LV"></a>魔为欲主。<a id="a-LW"></a>沙门此云勤息。<a id="a-LX"></a>勤息恶故。<a id="a-LY"></a>婆罗门者。<a id="a-LZ"></a>此云净行。<a id="a-La"></a>外道中出家云净行种也。<a id="a-Lb"></a>古人滥以此释四众者。<a id="a-Lc"></a>若摄众足。<a id="a-Ld"></a>何以更云及天人等。<a id="a-Le"></a>所列不同并趣举耳。<a id="a-Lf"></a>此中先举欲色二主。<a id="a-Lg"></a>四姓举胜六道标善。<a id="a-Lh"></a>并且从胜。<a id="a-Li"></a>略余恶道者。<a id="a-Lj"></a>皆取入佛法易者耳。<a id="a-Lk"></a>古昔既尔今佛亦然。<a id="a-Ll"></a>迦葉佛下云云者。<a id="a-Lm"></a>应明佛兴土有净秽涅槃进不以例灯明。<a id="a-Ln"></a>是故迦葉以土净故。<a id="a-Lo"></a>法华唱灭即入灭也。<a id="a-Lp"></a>今佛等者。<a id="a-Lq"></a>长行末云。<a id="a-Lr"></a>即时释迦牟尼佛以神通力。<a id="a-Ls"></a>接诸大众皆在虚空。<a id="a-Lt"></a>以大音声普告大众。<a id="a-Lu"></a>谁能于此娑婆国土。<a id="a-Lv"></a>广说此经今正是时。<a id="a-Lw"></a>如来不久当般涅槃。<a id="a-Lx"></a>但今佛虽唱而未即灭。<a id="a-Ly"></a>故云不久。<a id="a-Lz"></a>信解亦云。<a id="a-M0"></a>将死不久以在秽土须说赎命为捃拾故。<a id="a-M1"></a>扶律说常令久住故。<a id="a-M2"></a>兼权明实助发实故。<a id="a-M3"></a>带实用权显权力故。<a id="a-M4"></a>过常未常始末一故。<a id="a-M5"></a>色身常身无生灭故。<a id="a-M6"></a>虽此不同唱灭事等。<a id="a-M7"></a>授记同中先正述征问。<a id="a-M8"></a>昔事下答。<a id="a-M9"></a>若说下明隐昔意。<a id="a-MA"></a>文殊巧谭不发迹者。<a id="a-MB"></a>明所隐意意待定起。<a id="a-MC"></a>一代所说非无圆融。<a id="a-MD"></a>未记二乘化道不畅。<a id="a-ME"></a>今方始遂推功有归。<a id="a-MF"></a>岂可文殊匆卒尽理。<a id="a-MG"></a>故隐所见待佛定起。<a id="a-MH"></a>说记德藏时众不惊。<a id="a-MI"></a>故云诸经皆尔。<a id="a-MJ"></a>执教者未惊。<a id="a-MK"></a>下云云者。<a id="a-ML"></a>应叙一代记不记意。<a id="a-MM"></a>如华严法界何所不含。<a id="a-MN"></a>隔彼声闻使如聋哑。<a id="a-MO"></a>后分虽有授记事乖。<a id="a-MP"></a>鹿苑初闻一向唯小。<a id="a-MQ"></a>五等尚昧般若犹生。<a id="a-MR"></a>虽楞伽方等有记小之言。<a id="a-MS"></a>楞伽乃密对菩萨。<a id="a-MT"></a>方等为斥夺声闻。<a id="a-MU"></a>故一代教文彰灼唯此。<a id="a-MV"></a>请搜检大藏方验有所归。<a id="a-MW"></a>故将护执权教者。<a id="a-MX"></a>谓声闻永住涅槃。<a id="a-MY"></a>而隐昔记小之言。<a id="a-MZ"></a>从后以菩萨立号。<a id="a-Ma"></a>或恐闻者惊疑惮教。<a id="a-Mb"></a>或恐拂席以亡后闻。<a id="a-Mc"></a>此前未惊等文处处说故。<a id="a-Md"></a>故不重论。<a id="a-Me"></a>释疑意者。<a id="a-Mf"></a>弥勒虽在八百之数。<a id="a-Mg"></a>多游弃习名曰求名。<a id="a-Mh"></a>虽藉宿因补释迦处。<a id="a-Mi"></a>岂若妙德诸教盛谭。<a id="a-Mj"></a>况曾为师释疑非谬。<a id="a-Mk"></a>言密开寿量者。<a id="a-Ml"></a>预击时众密发疑端。<a id="a-Mm"></a>岂有伽耶适成而已师为弟子。<a id="a-Mn"></a>两时弟子何者为尊。<a id="a-Mo"></a>二处之师谁为实说。<a id="a-Mp"></a>既师弟无定实本迹难凭。<a id="a-Mq"></a>终须克核令理有归。<a id="a-Mr"></a>密生其端本门方密。<a id="a-Ms"></a>九代祖师者。<a id="a-Mt"></a>若论八子皆师妙光。<a id="a-Mu"></a>则八子皆以妙光而为父师。<a id="a-Mv"></a>既云八子展转授记。<a id="a-Mw"></a>虽同师妙光应先记长子。<a id="a-Mx"></a>余者次第展转为师。<a id="a-My"></a>故得妙光居八代之首。<a id="a-Mz"></a>八子最后名曰然灯。<a id="a-N0"></a>然灯既为释迦之师。<a id="a-N1"></a>是故妙光为九代祖。<a id="a-N2"></a>生非生等者。<a id="a-N3"></a>既师弟更互当知师弟生实非生。<a id="a-N4"></a>尔前曾灭灭亦非灭。<a id="a-N5"></a>必久曾证非生非灭常住理故。<a id="a-N6"></a>迹示生灭故云非等。<a id="a-N7"></a>又迹难测故故生非生。<a id="a-N8"></a>本理妙故故灭非灭。<a id="a-N9"></a>本迹虽殊不思议一。<a id="a-NA"></a>是故须以非生非灭之师弟。<a id="a-NB"></a>预密表之。<a id="a-NC"></a>问弥勒等者。<a id="a-ND"></a>昔八十劫承禀妙光。<a id="a-NE"></a>虽不通利安得不闻。<a id="a-NF"></a>今为补处宿智颇忘。<a id="a-NG"></a>何故而今犹生疑问。<a id="a-NH"></a>答意者。<a id="a-NI"></a>此依权道不从实行。<a id="a-NJ"></a>实行虽即曾闻。<a id="a-NK"></a>何妨今仍犹豫。<a id="a-NL"></a>然忆昔曾闻法华会中得记等事。<a id="a-NM"></a>亦应忆昔曾见法华会前端相释疑。<a id="a-NN"></a>故知实位补处辅应化佛。<a id="a-NO"></a>示历五味亦且从权。<a id="a-NP"></a>是故文中从权以释。<a id="a-NQ"></a>次分明判中先腾意。<a id="a-NR"></a>次正释。<a id="a-NS"></a>先腾意者。<a id="a-NT"></a>惟忖既忖量今昔。<a id="a-NU"></a>当知惟忖见已分明。<a id="a-NV"></a>故云不谬。<a id="a-NW"></a>为答之法先微后着。<a id="a-NX"></a>故至明判显向非疑。<a id="a-NY"></a>故云皆决定也。<a id="a-NZ"></a>皆言表诸即初后皆决。<a id="a-Na"></a>岂文殊大圣先思后当耶。<a id="a-Nb"></a>次当说下正释中。<a id="a-Nc"></a>当说等者。<a id="a-Nd"></a>当说合经。<a id="a-Ne"></a>定用开经以之为表。<a id="a-Nf"></a>开为合瑞理决无疑。<a id="a-Ng"></a>名妙法等者。<a id="a-Nh"></a>华必有莲如因定克果。<a id="a-Ni"></a>故知当入妙因。<a id="a-Nj"></a>定用天华四雨为表。<a id="a-Nk"></a>教菩萨等者。<a id="a-Nl"></a>自此已前众机仍隔。<a id="a-Nm"></a>此会之始根性欲纯。<a id="a-Nn"></a>睹瑞欣然当入行理。<a id="a-No"></a>定用人喜以之为表。<a id="a-Np"></a>佛所护念等者。<a id="a-Nq"></a>所护之理中地无动。<a id="a-Nr"></a>欲念敷弘令当入果。<a id="a-Ns"></a>入果见理理是所护。<a id="a-Nt"></a>故用地动为其表也。<a id="a-Nu"></a>兼总入定等者。<a id="a-Nv"></a>四瑞总由中定而成。<a id="a-Nw"></a>说法虽即不专由定。<a id="a-Nx"></a>说是慧性全定为体。<a id="a-Ny"></a>故开定合定总摄教行人理故也。<a id="a-Nz"></a>有人下述古。<a id="a-O0"></a>正是现瑞时问。<a id="a-O1"></a>故得以瑞为今。<a id="a-O2"></a>谢方名己。<a id="a-O3"></a>云何在定华地炳然。<a id="a-O4"></a>众喜充怀毫光溢目。<a id="a-O5"></a>古人称己殊不体文。<a id="a-O6"></a>唯说法适休。<a id="a-O7"></a>况众犹未散故从多瑞皆名为今。<a id="a-O8"></a>故引文云。<a id="a-O9"></a>今见此瑞今何所隔瑞无不通降此属当故云当说。<a id="a-OA"></a>前昔同下注云云者。<a id="a-OB"></a>正指此中。<a id="a-OC"></a>故作等者。<a id="a-OD"></a>六瑞为今具兼二义。<a id="a-OE"></a>一有文证。<a id="a-OF"></a>故文云今见此瑞。<a id="a-OG"></a>二者推理。<a id="a-OH"></a>无量义经事讫众存犹入其定。<a id="a-OI"></a>又云。<a id="a-OJ"></a>尔时世尊放眉间光。<a id="a-OK"></a>尔时者当尔时也。<a id="a-OL"></a>若谓华止地静为已同者。<a id="a-OM"></a>如来亦应已从定起。<a id="a-ON"></a>偈中不颂惟忖略曾者。<a id="a-OO"></a>偈望长行广略之意。<a id="a-OP"></a>各有其方。<a id="a-OQ"></a>为解义故为摄持故。<a id="a-OR"></a>互存互没尚不失旨。<a id="a-OS"></a>况为答之法容与阶渐。<a id="a-OT"></a>长行既宾主礼足。<a id="a-OU"></a>偈颂但存于大纲。<a id="a-OV"></a>已有广曾明判。<a id="a-OW"></a>故不俟略及惟忖。<a id="a-OX"></a>于广至中间者举前举后中可比知。<a id="a-OY"></a>表无问自说者。<a id="a-OZ"></a>方便品初从三昧起。<a id="a-Oa"></a>告舍利弗。<a id="a-Ob"></a>广叹略叹。<a id="a-Oc"></a>此土他土。<a id="a-Od"></a>寄言绝言。<a id="a-Oe"></a>若境若智。<a id="a-Of"></a>此乃一经之根本五时之要津。<a id="a-Og"></a>此事不轻故须先表。<a id="a-Oh"></a>即十二部中之一也。<a id="a-Oi"></a>现诸等者。<a id="a-Oj"></a>都指四行故名为总。<a id="a-Ok"></a>其中六瑞文相犹别。<a id="a-Ol"></a>初一行颂说法。<a id="a-Om"></a>次一行颂入定。<a id="a-On"></a>次二句颂雨华。<a id="a-Oo"></a>但加天鼓以助妙因。<a id="a-Op"></a>次半行颂众喜。<a id="a-Oq"></a>次半行颂地动。<a id="a-Or"></a>次一句颂放光。<a id="a-Os"></a>不能细分但且云总。<a id="a-Ot"></a>以兼天鼓。<a id="a-Ou"></a>天龙供养非灼然云喜。<a id="a-Ov"></a>故且云总。<a id="a-Ow"></a>良由此也。<a id="a-Ox"></a>颂他土中。<a id="a-Oy"></a>初颂六趣中三行为四。<a id="a-Oz"></a>初半行重明总瑞。<a id="a-P0"></a>次一句正举六趣故云一切。<a id="a-P1"></a>次一句中总明生死因果及处。<a id="a-P2"></a>生死两字总标也。<a id="a-P3"></a>业明生死之因报明生死之果。<a id="a-P4"></a>处即二十五有故亦与此同也。<a id="a-P5"></a>次一行明所依土前长行文及问答中皆不云光色。<a id="a-P6"></a>至此方云者前岂应无。<a id="a-P7"></a>次一行明诸趣供养虽云供养意表机成。<a id="a-P8"></a>当知前亦非无也。</p>
  <p id="aP9">问。<a id="a-PA"></a>既云庄严则是净土。<a id="a-PB"></a>既云道同那列净土。</p>
  <p id="aPC">答。<a id="a-PD"></a>净由光照元具六道。<a id="a-PE"></a>净土则无恶道之名。<a id="a-PF"></a>故知非但色净由光。<a id="a-PG"></a>亦乃众宝具足。<a id="a-PH"></a>各供则指万八千土。<a id="a-PI"></a>可知下云云者。<a id="a-PJ"></a>四机既遍于诸趣。<a id="a-PK"></a>四佛遍赴于物机。<a id="a-PL"></a>是故四教各有真道。<a id="a-PM"></a>一坐任运三十四念一念相应不加功力。<a id="a-PN"></a>二处妙觉本得自然。<a id="a-PO"></a>他不见之大小混乱。<a id="a-PP"></a>次例如下引例以释自然。<a id="a-PQ"></a>但举小喻大。<a id="a-PR"></a>七生等者意同前问。<a id="a-PS"></a>若言真道自然三教入真何以听法。<a id="a-PT"></a>由答中如流得风。<a id="a-PU"></a>故引小为例。<a id="a-PV"></a>如七生闻法尚灭至一生二生。<a id="a-PW"></a>况诸菩萨。<a id="a-PX"></a>应具辨三果家家一来。<a id="a-PY"></a>以例地住真道位也。<a id="a-PZ"></a>今光中所见应皆果佛义可通因。<a id="a-Pa"></a>既有本迹四句不同。<a id="a-Pb"></a>岂无一土本下迹高本高迹下及以俱下。<a id="a-Pc"></a>本迹俱高理数然也。<a id="a-Pd"></a>故自然之称其例实多。<a id="a-Pe"></a>若云法报须约别圆故注云云。<a id="a-Pf"></a>言将法约人者。<a id="a-Pg"></a>但云深法不语菩萨。<a id="a-Ph"></a>约法须之。<a id="a-Pi"></a>第四三行者。<a id="a-Pj"></a>其中既云不颂圆觉。<a id="a-Pk"></a>则初行颂声闻竟应云二行颂六度。<a id="a-Pl"></a>但云一行恐误。<a id="a-Pm"></a>又颂施忍等于四度。<a id="a-Pn"></a>亦恐误也。<a id="a-Po"></a>第二行中进戒二度。<a id="a-Pp"></a>第三行中施忍二度。<a id="a-Pq"></a>秖应等余禅慧二度耳。<a id="a-Pr"></a>若作初二行颂声闻。<a id="a-Ps"></a>则初一行直明见人。<a id="a-Pt"></a>次一行明所修行。<a id="a-Pu"></a>以云有诸比丘故也。<a id="a-Pv"></a>但诸文中多不以进戒表于声闻。<a id="a-Pw"></a>然亦不以比丘为菩萨。<a id="a-Px"></a>前发问偈中。<a id="a-Py"></a>但云又见菩萨而作比丘耳。<a id="a-Pz"></a>次一行明菩萨乘。<a id="a-Q0"></a>即唯指三藏。<a id="a-Q1"></a>言将人约法。<a id="a-Q2"></a>但云声闻不云四谛。<a id="a-Q3"></a>约人须之。<a id="a-Q4"></a>第五二行云颂上种种相貌。<a id="a-Q5"></a>又云略无起塔者。<a id="a-Q6"></a>具如上文以对六度。<a id="a-Q7"></a>又如以般若三行对三味是也。<a id="a-Q8"></a>亦可从或有诸比丘去。<a id="a-Q9"></a>至说法求佛道四行。<a id="a-QA"></a>总颂菩萨即六度义足。<a id="a-QB"></a>以第三行是禅第四行是智。<a id="a-QC"></a>即如长行亦于菩萨乘中兼于二酥。<a id="a-QD"></a>故云六波罗蜜。<a id="a-QE"></a>从令得去为法华意。<a id="a-QF"></a>亦秖是进退取之耳。<a id="a-QG"></a>若依向分即是六度含于多种。<a id="a-QH"></a>以当酪及二酥菩萨也。<a id="a-QI"></a>次尔时下一行半。<a id="a-QJ"></a>云追颂者随颂也。<a id="a-QK"></a>若准玄文用此追字。<a id="a-QL"></a>皆云退耳。<a id="a-QM"></a>如云涅槃追分别诸经。<a id="a-QN"></a>即退向前也。<a id="a-QO"></a>今此但以退后为随。<a id="a-QP"></a>天人下初两行二句颂因人同者。<a id="a-QQ"></a>经云从三昧起。<a id="a-QR"></a>即赞妙光赞后方始说经。<a id="a-QS"></a>故知正是对告。<a id="a-QT"></a>故不可依古作流通解之。<a id="a-QU"></a>况复但云证知不云流通也。<a id="a-QV"></a>嘱累如遗教者。<a id="a-QW"></a>彼经初云。<a id="a-QX"></a>我灭度后当珍敬波罗提木叉。<a id="a-QY"></a>如暗遇明如贫得宝(云云)。<a id="a-QZ"></a>是汝大师。<a id="a-Qa"></a>若我在世无异此也。<a id="a-Qb"></a>一一文初皆云汝等比丘。<a id="a-Qc"></a>有悲如涅槃者。<a id="a-Qd"></a>涕泣盈目遍体血现。<a id="a-Qe"></a>如波罗奢华。<a id="a-Qf"></a>此即恭法慕人之志也。<a id="a-Qg"></a>有慰喻亦如遗教者。<a id="a-Qh"></a>彼经末云。<a id="a-Qi"></a>汝等比丘勿怀悲恼。<a id="a-Qj"></a>若我住世一劫一劫会亦应灭。<a id="a-Qk"></a>会而不离终不可得。<a id="a-Ql"></a>自利利人法皆具足。<a id="a-Qm"></a>若我久住更无所益。<a id="a-Qn"></a>例如今佛付弥勒云云者。<a id="a-Qo"></a>如云一称南无佛皆得值弥勒等。<a id="a-Qp"></a>后弥勒初成道时语言。<a id="a-Qq"></a>释迦牟尼种种呵责无奈汝何。<a id="a-Qr"></a>教植来缘今得植我。<a id="a-Qs"></a>即弥勒受付之文也。<a id="a-Qt"></a>我见下四偈不同旧释以为结成。<a id="a-Qu"></a>须颂上文判答意者。<a id="a-Qv"></a>若作结成之言则剩。<a id="a-Qw"></a>判答之文又阙。<a id="a-Qx"></a>岂得不将颂判答耶。<a id="a-Qy"></a>颂上当说大乘经者。<a id="a-Qz"></a>亦应云名妙法莲华。<a id="a-R0"></a>颂云佛当雨法雨等。<a id="a-R1"></a>颂上教菩萨法。<a id="a-R2"></a>故知上之六句。<a id="a-R3"></a>但明欲说之由。<a id="a-R4"></a>诫众令生渴慕耳。<a id="a-R5"></a>颂云诸求三乘人等。<a id="a-R6"></a>颂上佛所护念。<a id="a-R7"></a>是佛所护故为断疑。<a id="a-R8"></a>与上文相泯合。<a id="a-R9"></a>何得不颂上耶。<a id="a-RA"></a>若作断伏疑释者。<a id="a-RB"></a>文复妙同。<a id="a-RC"></a>断第一意者。<a id="a-RD"></a>妙瑞本表报于法同。<a id="a-RE"></a>断第二意者。<a id="a-RF"></a>瑞同法必实相。<a id="a-RG"></a>断第三意者。<a id="a-RH"></a>至此会者咸无异求。<a id="a-RI"></a>断第四意者三疑得除。<a id="a-RJ"></a>功在于佛。<a id="a-RK"></a>事穷等者。<a id="a-RL"></a>事穷谓名等三也。<a id="a-RM"></a>理尽谓所显之体。<a id="a-RN"></a>事理合一何所复疑。</p>
 </body>
</html>