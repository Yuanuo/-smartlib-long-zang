<!doctype html>
<html id="z3IBWZ51Mx" data-ver="1318">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第六下</h1>
  <p id="a2">一等子下标两章门。<a id="a-3"></a>言子等故则心等者。<a id="a-4"></a>先明子等者。<a id="a-5"></a>无非子故故心必等。<a id="a-6"></a>其心若等其子必等。<a id="a-7"></a>心即心性故佛性等。<a id="a-8"></a>由皆是子故心无偏。<a id="a-9"></a>财法复多是故心等。<a id="a-A"></a>车等者。<a id="a-B"></a>初明等意所赐不二。<a id="a-C"></a>是故云等。<a id="a-D"></a>但点所习无非妙乘。<a id="a-E"></a>秖缘性同赐义则等。<a id="a-F"></a>而言下却以子等释车等疑。<a id="a-G"></a>既云车等何以各赐。<a id="a-H"></a>昔习不同诸位不一。<a id="a-I"></a>至此所说无非一乘。<a id="a-J"></a>何以故。<a id="a-K"></a>若一人不遍不名子等。<a id="a-L"></a>且云本习应遍诸法。<a id="a-M"></a>一物不与不名赐等。<a id="a-N"></a>所谓色心逆顺依正行理因果自他解惑小大慧福。<a id="a-O"></a>故知等赐秖是开彼三乘六道。<a id="a-P"></a>无非一如。<a id="a-Q"></a>故一一如无不遍摄遍具遍入。<a id="a-R"></a>一切众生谁无四方道场之分。<a id="a-S"></a>谁不理有大车具度。<a id="a-T"></a>待时待缘是故尔耳。<a id="a-U"></a>故至今日方云各赐。<a id="a-V"></a>言横周等者。<a id="a-W"></a>法界三谛并非横竖。<a id="a-X"></a>虽无横竖法界从遍。<a id="a-Y"></a>言横则便。<a id="a-Z"></a>三谛名异。<a id="a-a"></a>言竖则便。<a id="a-b"></a>不二互显思之可见。<a id="a-c"></a>言四辩者。<a id="a-d"></a>谓法义辞说。<a id="a-e"></a>七辩大同。<a id="a-f"></a>法谓一切法之名字分别无滞。<a id="a-g"></a>分别三乘不坏法性。<a id="a-h"></a>义谓诸法之义了了通达。<a id="a-i"></a>知一切义皆入实相。<a id="a-j"></a>辞即言说名字庄严随其所应能令得解。<a id="a-k"></a>一切众生殊方异类。<a id="a-l"></a>多少广狭诸道男女。<a id="a-m"></a>三世九世诸教诸门闻者悉解。<a id="a-n"></a>乐说谓能于一字说一切字。<a id="a-o"></a>于一语中说一切语。<a id="a-p"></a>于一法中说一切法。<a id="a-q"></a>随所说者无不真实。<a id="a-r"></a>十二八万随根所乐。<a id="a-s"></a>而为说之。<a id="a-t"></a>四无量者。<a id="a-u"></a>四谛为境。<a id="a-v"></a>二苦二乐故也。<a id="a-w"></a>本是不思议之梵行也。<a id="a-x"></a>故大经云。<a id="a-y"></a>慈若有无非有非无如是之慈。<a id="a-z"></a>名如来慈。<a id="a-10"></a>故三谛慈摄四遍也。<a id="a-11"></a>四弘四摄并依境判。<a id="a-12"></a>方异余经。<a id="a-13"></a>四弘具如止观第一第五。<a id="a-14"></a>此之四弘即是前来四无量也。<a id="a-15"></a>四摄略如止观第七记。<a id="a-16"></a>神通七觉并以无缘而为所依。<a id="a-17"></a>如止观第七无作道谛中明。<a id="a-18"></a>綩绣衣也。<a id="a-19"></a>綖者天子覆冠衣。<a id="a-1A"></a>前后垂者是也。<a id="a-1B"></a>非此中意。<a id="a-1C"></a>此应作筵即铺席也。<a id="a-1D"></a>观练熏修如法界次第具出名相。<a id="a-1E"></a>止观禅境玄文定圣行中。<a id="a-1F"></a>皆为实相故修。<a id="a-1G"></a>至果禅中胜用无尽。<a id="a-1H"></a>丹枕云支昂者。<a id="a-1I"></a>即车外枕。<a id="a-1J"></a>车住须支支之恐昂。<a id="a-1K"></a>故云支昂。<a id="a-1L"></a>支持也。<a id="a-1M"></a>昂举也。<a id="a-1N"></a>譬动静相即者。<a id="a-1O"></a>车行枕闲车息枕用。<a id="a-1P"></a>用时常静闲时常动。<a id="a-1Q"></a>实体与用亦复如是。<a id="a-1R"></a>自因之果法性无动。<a id="a-1S"></a>所以如风不移寂然而到。<a id="a-1T"></a>万行无作众智莫观。<a id="a-1U"></a>此则三德俱不二也。<a id="a-1V"></a>以三即一故使尔耳。<a id="a-1W"></a>车内枕者。<a id="a-1X"></a>智首行身三珠如枕。<a id="a-1Y"></a>所息得理法理而然。<a id="a-1Z"></a>赤光等者。<a id="a-1a"></a>无他法间名无分别。<a id="a-1b"></a>以光譬智故云智光。<a id="a-1c"></a>朱正紫间故以赤表无杂之光。<a id="a-1d"></a>南山注经音云。<a id="a-1e"></a>西方无木枕。<a id="a-1f"></a>皆以赤皮内着绵毛。<a id="a-1g"></a>用倚卧也。<a id="a-1h"></a>赤而且光白牛为三。<a id="a-1i"></a>先明功能。<a id="a-1j"></a>次白是下辩体德。<a id="a-1k"></a>三又四念下论行相。<a id="a-1l"></a>初文者。<a id="a-1m"></a>修得般若能导假中。<a id="a-1n"></a>三教谛缘无不至极。<a id="a-1o"></a>故云到也。<a id="a-1p"></a>此名通有须体简之。<a id="a-1q"></a>次体德中云白为色本。<a id="a-1r"></a>本体无垢故云本净。<a id="a-1s"></a>修称于性故云相应。<a id="a-1t"></a>体具等者。<a id="a-1u"></a>显圆智也。<a id="a-1v"></a>惑体本净约性论修。<a id="a-1w"></a>名为不染。<a id="a-1x"></a>此即内充而外洁也。<a id="a-1y"></a>又四念下即是约境以释行相。<a id="a-1z"></a>念即是智处即是境。<a id="a-20"></a>四观观处处观一合。<a id="a-21"></a>如全白是身。<a id="a-22"></a>即此观境善满恶尽。<a id="a-23"></a>可譬正勤。<a id="a-24"></a>由此成故。<a id="a-25"></a>复令欲念思惟一心成无记通。<a id="a-26"></a>化化不绝任运常然。<a id="a-27"></a>去住自在故云称意。<a id="a-28"></a>余法例如道品说之。</p>
  <p id="a29">问。<a id="a-2A"></a>此中大车等赐诸子。<a id="a-2B"></a>诸子得已始至初住。<a id="a-2C"></a>乃至犹在名字观行。<a id="a-2D"></a>如何纯以果义释之。</p>
  <p id="a2E">答。<a id="a-2F"></a>以证示人人行差别。<a id="a-2G"></a>明因等众举事示理。<a id="a-2H"></a>故但示云汝等所行是菩萨道。<a id="a-2I"></a>心佛众生三无差别。<a id="a-2J"></a>是故理赐。<a id="a-2K"></a>行位等赐即果赐也。<a id="a-2L"></a>果理在行方可云赐。<a id="a-2M"></a>岂可理果与众生耶。<a id="a-2N"></a>仆从者。<a id="a-2O"></a>准对三德。<a id="a-2P"></a>应车体中分正及缘对牛为了。<a id="a-2Q"></a>此则义当修二性一。<a id="a-2R"></a>一复具三高广不二。<a id="a-2S"></a>此中仆从与偈傧从言异意同。<a id="a-2T"></a>傧者进也。<a id="a-2U"></a>导也。<a id="a-2V"></a>侍卫者供左右也。<a id="a-2W"></a>仆者下品也。<a id="a-2X"></a>今习大乘者自量己心。<a id="a-2Y"></a>与此经文所列同异。<a id="a-2Z"></a>若一句即是为是何句。<a id="a-2a"></a>一句即足何须诸句。<a id="a-2b"></a>岂佛谬说强骋文词。<a id="a-2c"></a>烦列车仪炫惑迦葉。<a id="a-2d"></a>此大罗汉久为僧首。<a id="a-2e"></a>四十余年不受真化。<a id="a-2f"></a>才闻方便通叹二智。<a id="a-2g"></a>略开显已。<a id="a-2h"></a>动执生疑情方犹豫。<a id="a-2i"></a>殷勤三请。<a id="a-2j"></a>广闻五佛十番开权。<a id="a-2k"></a>又睹身子三业领解八部引例。<a id="a-2l"></a>四众酬恩。<a id="a-2m"></a>如来述成分明与记。<a id="a-2n"></a>经斯重叠宿种未开。<a id="a-2o"></a>才闻大车便堪记莂。<a id="a-2p"></a>故知此乘观法具足。<a id="a-2q"></a>仍存翦略粗点十观。<a id="a-2r"></a>若广张行相何由可备。<a id="a-2s"></a>不别解释即悟无生。<a id="a-2t"></a>望上称中比下仍利。<a id="a-2u"></a>若此车譬一句徒设。<a id="a-2v"></a>则显佛有绮语之辜。<a id="a-2w"></a>或举集人添糅之咎。<a id="a-2x"></a>及责译者混杂之愆。<a id="a-2y"></a>若属对有由则行仪可轨。<a id="a-2z"></a>岂学大观顿尔全弃。<a id="a-30"></a>既失大检小径莫从。<a id="a-31"></a>大小咸亡恐随邪济。<a id="a-32"></a>乘坏驴乘为向何方。<a id="a-33"></a>譬果地福慧圆满者。<a id="a-34"></a>行理穷也。<a id="a-35"></a>福成行也。<a id="a-36"></a>慧趣理也。<a id="a-37"></a>自行德备是故内充。<a id="a-38"></a>化他德具是故外溢。<a id="a-39"></a>遍一切法故财无量。<a id="a-3A"></a>皆具二德故云种种。<a id="a-3B"></a>列二藏者。<a id="a-3C"></a>行称理故理藉行故。<a id="a-3D"></a>更互相收方堪等赐。<a id="a-3E"></a>一切下引证二藏。<a id="a-3F"></a>如其不了阴入理藏。<a id="a-3G"></a>徒自虔修诸度行藏。<a id="a-3H"></a>言一切趣者。<a id="a-3I"></a>文在大品发趣品中。<a id="a-3J"></a>趣谓趣入。<a id="a-3K"></a>即一切法入一法中。<a id="a-3L"></a>一法既然诸法皆尔。<a id="a-3M"></a>行理具摄一切法也。<a id="a-3N"></a>一切法趣文相开合。<a id="a-3O"></a>如止观第二引。<a id="a-3P"></a>自行此行理下。<a id="a-3Q"></a>次释充溢。<a id="a-3R"></a>先直约行理。<a id="a-3S"></a>次实智下能导能照即是修得三德意也。<a id="a-3T"></a>果极利物故名充溢。<a id="a-3U"></a>虽有二释佛智不殊。<a id="a-3V"></a>广等心中亦二。<a id="a-3W"></a>但以心释子故云心耳。<a id="a-3X"></a>文具三义乃名心等。<a id="a-3Y"></a>一者财富。<a id="a-3Z"></a>二者皆子。<a id="a-3a"></a>三者无偏。<a id="a-3b"></a>是故心等。<a id="a-3c"></a>亦应更云所以心等由皆子故。<a id="a-3d"></a>财富无量自行满也。<a id="a-3e"></a>皆子无偏化缘熟也。<a id="a-3f"></a>若富下反以不等用释于等。<a id="a-3g"></a>由财子互阙令心不等。<a id="a-3h"></a>应知非子及财不等。<a id="a-3i"></a>寄在昔教。<a id="a-3j"></a>故昔偏教教主化机二义并阙。<a id="a-3k"></a>如两教教主贫法财。<a id="a-3l"></a>故不得云富。<a id="a-3m"></a>不知常住不得皆子。<a id="a-3n"></a>纵当教名子收机不遍。<a id="a-3o"></a>故亦非子则成有偏。<a id="a-3p"></a>互阙非等并阙可知。<a id="a-3q"></a>别教教道虽云皆子。<a id="a-3r"></a>两义尚无。<a id="a-3s"></a>证道自同分等无缺。<a id="a-3t"></a>下释子等例之可知。<a id="a-3u"></a>是故今经一实之外更无余法一切众生皆是吾子。<a id="a-3v"></a>缘因尚收于散善。<a id="a-3w"></a>了种通摄于一句。<a id="a-3x"></a>正乃不弃无间。<a id="a-3y"></a>方称一切之说。<a id="a-3z"></a>是故玄文明利益中。<a id="a-40"></a>则序正流通未来永永。<a id="a-41"></a>严王调达不轻龙女以义准知。<a id="a-42"></a>况应以之言何简于四趣。<a id="a-43"></a>随宜之教靡择于顺违。<a id="a-44"></a>此等赐之大体也。<a id="a-45"></a>故知子等心等之言。<a id="a-46"></a>岂独四大声闻而已。<a id="a-47"></a>所以诸法皆藏咸子无偏。<a id="a-48"></a>今七宝下释三义也。<a id="a-49"></a>先明财多。<a id="a-4A"></a>言教行者。<a id="a-4B"></a>机应相对。<a id="a-4C"></a>且从现文益者说也。<a id="a-4D"></a>次各各下明是子无偏。<a id="a-4E"></a>言各各者。<a id="a-4F"></a>由俱子故。<a id="a-4G"></a>不差别者。<a id="a-4H"></a>由无偏故。<a id="a-4I"></a>各赐等一秖是开权。<a id="a-4J"></a>次释各义故引身子等。<a id="a-4K"></a>本习不同故各皆同入实故等。<a id="a-4L"></a>又方等般若者。<a id="a-4M"></a>约法已开自在根力。<a id="a-4N"></a>其根钝者于二味初。<a id="a-4O"></a>得方便教中之益者。<a id="a-4P"></a>于彼得益诸位诸法种种不同。<a id="a-4Q"></a>故皆以实当位开之。<a id="a-4R"></a>所以者下释子等中。<a id="a-4S"></a>言两等者。<a id="a-4T"></a>应但云子。<a id="a-4U"></a>两者恐误。<a id="a-4V"></a>文举财等况于子等。<a id="a-4W"></a>且以处等而况子等。<a id="a-4X"></a>子本一家今周一国。<a id="a-4Y"></a>何况子也。<a id="a-4Z"></a>言一国者。<a id="a-4a"></a>寂光土也。<a id="a-4b"></a>遍益法界理亦不穷。<a id="a-4c"></a>况同居士结缘人耶。<a id="a-4d"></a>此举广处以况略人。<a id="a-4e"></a>次释下正明子等。<a id="a-4f"></a>复以非子况之。<a id="a-4g"></a>言非子者。<a id="a-4h"></a>且贬正因不同缘了。<a id="a-4i"></a>故抑言非。<a id="a-4j"></a>等阴无偏况结缘子。<a id="a-4k"></a>故约无缘慈对本有理。<a id="a-4l"></a>无非吾子。<a id="a-4m"></a>寄化仪说。<a id="a-4n"></a>且以昔世未结缘者。<a id="a-4o"></a>而为非子。<a id="a-4p"></a>如来常给子自不归。<a id="a-4q"></a>无缘通覆故云周给。<a id="a-4r"></a>人天善恶与法界同。<a id="a-4s"></a>故父果车是子理车。<a id="a-4t"></a>但开其情假名等赐。<a id="a-4u"></a>众生无尽车亦不穷。<a id="a-4v"></a>不穷故不匮。<a id="a-4w"></a>不匮故无偏。<a id="a-4x"></a>望迷为开悟本非闭。<a id="a-4y"></a>无缘尚度者。<a id="a-4z"></a>缘了之子是先结缘者而熟脱之。<a id="a-50"></a>正因之子未结缘者。<a id="a-51"></a>为其下种。<a id="a-52"></a>故云尚度。<a id="a-53"></a>故以种者况先结缘释不虚中初佛问者。<a id="a-54"></a>本但许三而今与一。<a id="a-55"></a>非虚妄不。<a id="a-56"></a>欲令身子领实。<a id="a-57"></a>故以虚妄问之。<a id="a-58"></a>答初免难不虚释中。<a id="a-59"></a>经云若全身命者。<a id="a-5A"></a>具举身命况而拔济之。<a id="a-5B"></a>意云全于小乘五分法身入空慧命。<a id="a-5C"></a>则为已得昔来所玩。<a id="a-5D"></a>况于火宅方便济苦本在大耶。</p>
  <p id="a5E">问。<a id="a-5F"></a>经文即以拔济。<a id="a-5G"></a>况于身命。<a id="a-5H"></a>拔济正应以大况小身命。<a id="a-5I"></a>何故疏文不用拔济。<a id="a-5J"></a>而云命重身轻。<a id="a-5K"></a>乃以小乘五分为身。<a id="a-5L"></a>用况大乘实慧为命。<a id="a-5M"></a>何以小身对大命耶。</p>
  <p id="a5N">答。<a id="a-5O"></a>此乃借义互说。<a id="a-5P"></a>小中自以无漏慧为命。<a id="a-5Q"></a>大乘自有平等法身。<a id="a-5R"></a>具足应以大小身命以为对况。<a id="a-5S"></a>免八苦下结向命重身轻意也。<a id="a-5T"></a>当知借于小命为大命。<a id="a-5U"></a>初用小济存五分身。<a id="a-5V"></a>已得珍玩。<a id="a-5W"></a>况常于火宅方便教小本在于大。<a id="a-5X"></a>而今获大。<a id="a-5Y"></a>岂虚妄耶。<a id="a-5Z"></a>小乘五分法身具如俱舍云云。<a id="a-5a"></a>况二万亿佛下指昔因也。<a id="a-5b"></a>经中但以今世火宅况之。<a id="a-5c"></a>疏中加于昔大以释。<a id="a-5d"></a>从圆因成去指今果也。<a id="a-5e"></a>不乖本意者。<a id="a-5f"></a>此述长者本意。<a id="a-5g"></a>若小若大俱有本心。<a id="a-5h"></a>大本为本小本非本。<a id="a-5i"></a>许小不与尚无所乖。<a id="a-5j"></a>况更与大宁乖本意。<a id="a-5k"></a>如许少财与少非妄。<a id="a-5l"></a>况与大位得过于昔。<a id="a-5m"></a>宁非本心。<a id="a-5n"></a>信知如来本非小化。<a id="a-5o"></a>所以财但免于分段之贫。<a id="a-5p"></a>位则超于二死之贱。<a id="a-5q"></a>一义兼备何乖之有。<a id="a-5r"></a>但小非究竟不须更与。<a id="a-5s"></a>故云不与耳。<a id="a-5t"></a>本知无三至本心者。<a id="a-5u"></a>明不与意。<a id="a-5v"></a>昔非本意故今不与。<a id="a-5w"></a>经云方便令出。<a id="a-5x"></a>疏云令不堕恶者。<a id="a-5y"></a>令不堕故方便令出。<a id="a-5z"></a>方便令出故令不堕恶。<a id="a-60"></a>则一意也。<a id="a-61"></a>结前等者。<a id="a-62"></a>双释两结皆安似者。<a id="a-63"></a>文似偏结理必兼具。<a id="a-64"></a>二轮别故所对不同。<a id="a-65"></a>故借二轮以消二结。<a id="a-66"></a>自体者。<a id="a-67"></a>实报土也。<a id="a-68"></a>此是摄大乘师从因。<a id="a-69"></a>立名谓有为缘集即同居因。<a id="a-6A"></a>无为缘集即方便因。<a id="a-6B"></a>自体缘集即实报因。<a id="a-6C"></a>亦云法界缘集。<a id="a-6D"></a>今疏前二仍旧从果立名。<a id="a-6E"></a>后一依彼从因立称。<a id="a-6F"></a>皆是妙色妙心报处者。<a id="a-6G"></a>既云一切世间之父。<a id="a-6H"></a>故知三土皆是证道色心报处。<a id="a-6I"></a>寂光既遍遮那亦等。<a id="a-6J"></a>诸身既与法身量同。<a id="a-6K"></a>诸土亦与寂光不异。<a id="a-6L"></a>如像如饭如镜如器方之可知。<a id="a-6M"></a>一切众生无不具此。<a id="a-6N"></a>果报未满全局在迷。<a id="a-6O"></a>迷故阴质局彼太虚。<a id="a-6P"></a>满故即与法界等量。<a id="a-6Q"></a>应三土者从化事说。<a id="a-6R"></a>故云处等。<a id="a-6S"></a>于诸怖畏等者。<a id="a-6T"></a>且约界内因果而言。<a id="a-6U"></a>以对诸子是所畏故。<a id="a-6V"></a>故云永尽。<a id="a-6W"></a>所离同粗能离理极。<a id="a-6X"></a>故云无量知见等。<a id="a-6Y"></a>有人以初地离五怖畏。<a id="a-6Z"></a>用释此中都不相关。<a id="a-6a"></a>上不及诸佛下过于离界。<a id="a-6b"></a>望诸释义其例若斯但譬中惊怖在前等者。<a id="a-6c"></a>前云即大惊怖而作是念等。<a id="a-6d"></a>次云恋着。<a id="a-6e"></a>即是重释所见。<a id="a-6f"></a>今合不觉在前者。<a id="a-6g"></a>先云众生没在其中等。<a id="a-6h"></a>即是略后便明广也。<a id="a-6i"></a>拔苦等在后者。<a id="a-6j"></a>次此文后方云我为众生之父应拔其苦难等。<a id="a-6k"></a>应拔其苦至慈之力者。<a id="a-6l"></a>大悲且从拔浊大慈与其大乐。<a id="a-6m"></a>故慈从化意悲从用小。<a id="a-6n"></a>上譬有劝诫等者。<a id="a-6o"></a>释譬及法有无之意。<a id="a-6p"></a>即是旁正相即。<a id="a-6q"></a>即是其体本同。<a id="a-6r"></a>况此二文既是二悉。<a id="a-6s"></a>当知劝善本令断恶。<a id="a-6t"></a>断恶本令劝善。</p>
  <p id="a6u">问。<a id="a-6v"></a>二体既同。<a id="a-6w"></a>何须立二先辩互无复更相即。</p>
  <p id="a6x">答。<a id="a-6y"></a>门别故二体同故。<a id="a-6z"></a>即虽复劝即是诫。<a id="a-70"></a>但是劝家之诫。<a id="a-71"></a>诫即是劝。<a id="a-72"></a>但是诫家之劝。<a id="a-73"></a>故两门各存不妨体一。</p>
  <p id="a74">问。<a id="a-75"></a>若尔。<a id="a-76"></a>一门废之理亦何爽。</p>
  <p id="a77">答。<a id="a-78"></a>若善达二门。<a id="a-79"></a>一门亦足。<a id="a-7A"></a>但一门若废则二义俱亏。<a id="a-7B"></a>况表父殷勤先劝又诫。<a id="a-7C"></a>或时各逗机宜不同。<a id="a-7D"></a>化时不别共成一事。<a id="a-7E"></a>我生已尽等者。<a id="a-7F"></a>无学四智罗汉皆具。<a id="a-7G"></a>或慧解脱未得无生。<a id="a-7H"></a>今以无依是初后二智。<a id="a-7I"></a>无求是中间二智。<a id="a-7J"></a>后有即是所依处故。<a id="a-7K"></a>若生已尽未来无依。<a id="a-7L"></a>中间二智尽三界因。<a id="a-7M"></a>名已办等。<a id="a-7N"></a>故云无求。<a id="a-7O"></a>上有真似等四位者。<a id="a-7P"></a>贤合为二。<a id="a-7Q"></a>及圣位二。<a id="a-7R"></a>今依前外凡。<a id="a-7S"></a>亦但闻慧为一。<a id="a-7T"></a>思修为一。<a id="a-7U"></a>辟支是法行人者。<a id="a-7V"></a>一往且对声闻凭教。<a id="a-7W"></a>所以支佛自思为法。<a id="a-7X"></a>然支佛必自证。<a id="a-7Y"></a>声闻具信法。<a id="a-7Z"></a>信法具如止观第五记引婆沙等文。<a id="a-7a"></a>闻法少者。<a id="a-7b"></a>支佛或闻教堕在声闻者亦是因信但云闻少。<a id="a-7c"></a>此门至非佛等者。<a id="a-7d"></a>大论云。<a id="a-7e"></a>有一道人问佛。<a id="a-7f"></a>大德。<a id="a-7g"></a>十二因缘佛作耶。<a id="a-7h"></a>佛言。<a id="a-7i"></a>我不作。<a id="a-7j"></a>又问。<a id="a-7k"></a>余人作耶。<a id="a-7l"></a>佛言。<a id="a-7m"></a>亦非余人作。<a id="a-7n"></a>有佛无佛本性有之。<a id="a-7o"></a>夫答问有四。<a id="a-7p"></a>此即决定答也。<a id="a-7q"></a>若其广出三藏谛缘。<a id="a-7r"></a>具如俱舍婆沙。<a id="a-7s"></a>玄文略出。<a id="a-7t"></a>但合等者。<a id="a-7u"></a>以此四中二正二旁。<a id="a-7v"></a>当知由免难故。<a id="a-7w"></a>索车由等赐故欢喜。<a id="a-7x"></a>门有三义者。<a id="a-7y"></a>三门之中出别是门入者义立。<a id="a-7z"></a>从一色心入一色心。<a id="a-80"></a>门以经游为义。<a id="a-81"></a>但未出名入。<a id="a-82"></a>从一入一义言为入。<a id="a-83"></a>实非外来。<a id="a-84"></a>若作出者。<a id="a-85"></a>须兼三藏。<a id="a-86"></a>今立通教所诠。<a id="a-87"></a>以此两教。<a id="a-88"></a>所诠同故。<a id="a-89"></a>言若别义者。<a id="a-8A"></a>依别理人。<a id="a-8B"></a>言所诠者。<a id="a-8C"></a>意显独教门义不成。<a id="a-8D"></a>经虽云教必须对理。<a id="a-8E"></a>故知别教虽诠别理。<a id="a-8F"></a>亦非车门。<a id="a-8G"></a>但对通藏而立别名。<a id="a-8H"></a>由缘别理故名为别。<a id="a-8I"></a>次第之初与藏通人咸出火宅。<a id="a-8J"></a>据出宅同仍可名通。<a id="a-8K"></a>初证又同两教涅槃。<a id="a-8L"></a>故亦可云得涅槃乐。<a id="a-8M"></a>三德具如玄文三法及止观第三显体中说。<a id="a-8N"></a>此释小异于前者。<a id="a-8O"></a>前云意不在三。<a id="a-8P"></a>今云本欲与大。<a id="a-8Q"></a>虽复小殊名异义同。<a id="a-8R"></a>有一大宅者。<a id="a-8S"></a>有人云。<a id="a-8T"></a>且指一方三界。<a id="a-8U"></a>故云一。<a id="a-8V"></a>他人广列利钝章门。<a id="a-8W"></a>三界无始为久者。</p>
  <p id="a8X">问。<a id="a-8Y"></a>若从因说或当无始。<a id="a-8Z"></a>若从依报初禅已下贤劫近成。<a id="a-8a"></a>云何无始。</p>
  <p id="a8b">答。<a id="a-8c"></a>众生无始具三界因。<a id="a-8d"></a>惑种不亡故云无始。<a id="a-8e"></a>故依报处坏而复成。<a id="a-8f"></a>第四禅去及无色界。<a id="a-8g"></a>虽无灾坏因果相成。<a id="a-8h"></a>皆是无始无常故也。<a id="a-8i"></a>然终不如约正报释其理便也。<a id="a-8j"></a>念念相续等者。<a id="a-8k"></a>相续故高无常故危。<a id="a-8l"></a>意识纲维者。<a id="a-8m"></a>统御一身其犹梁栋树立一屋。<a id="a-8n"></a>圮坼者。<a id="a-8o"></a>上下毁裂。<a id="a-8p"></a>褫脱衣貌也。<a id="a-8q"></a>因缘观心两释者。<a id="a-8r"></a>如云头殿腹堂即观心也。<a id="a-8s"></a>如云色堂欲舍等。<a id="a-8t"></a>即因缘也。<a id="a-8u"></a>命根已下文并观心也。<a id="a-8v"></a>八鸟譬八憍者。<a id="a-8w"></a>但慢与憍能所别耳。<a id="a-8x"></a>诸教亦以七慢释慢。<a id="a-8y"></a>此中所释亦与俱舍大同。<a id="a-8z"></a>其意稍别。<a id="a-90"></a>今略比之。<a id="a-91"></a>盛壮憍如我慢。<a id="a-92"></a>与俱舍名义并同。<a id="a-93"></a>壮故我强。<a id="a-94"></a>姓憍如大慢。<a id="a-95"></a>俱舍云。<a id="a-96"></a>于他胜谓己胜。<a id="a-97"></a>如世寡姓尚未谢于崔卢。<a id="a-98"></a>如枭尚食于母。<a id="a-99"></a>况贵姓耶。<a id="a-9A"></a>富憍如过慢俱舍云。<a id="a-9B"></a>于他胜谓己等。<a id="a-9C"></a>如世贫者。<a id="a-9D"></a>尚不下于石崇况实富耶。<a id="a-9E"></a>自在憍如邪慢。<a id="a-9F"></a>俱舍云。<a id="a-9G"></a>于有德中谓己有德。<a id="a-9H"></a>如薄祐者。<a id="a-9I"></a>尚无屈于有德。<a id="a-9J"></a>况有自在者。<a id="a-9K"></a>寿命憍如增上慢。<a id="a-9L"></a>俱舍云。<a id="a-9M"></a>未得谓得。<a id="a-9N"></a>寿高计常。<a id="a-9O"></a>如少尚未肯尊老。<a id="a-9P"></a>况实寿高。<a id="a-9Q"></a>聪明憍如憍慢。<a id="a-9R"></a>俱舍云。<a id="a-9S"></a>于他等谓己等。<a id="a-9T"></a>于等而轻。<a id="a-9U"></a>如力虽劣尚欲轻彼。<a id="a-9V"></a>况实齐耶。<a id="a-9W"></a>行善憍如不如慢。<a id="a-9X"></a>俱舍云。<a id="a-9Y"></a>于多分胜谓己少劣。<a id="a-9Z"></a>德业天隔。<a id="a-9a"></a>谓稍下于高踪况少劣者。<a id="a-9b"></a>色憍如憍慢。<a id="a-9c"></a>俱舍云。<a id="a-9d"></a>色不如他亦谓己等。<a id="a-9e"></a>陋者自得未肯劣于潘安。<a id="a-9f"></a>况美姿貌。<a id="a-9g"></a>略对且尔如名不同。<a id="a-9h"></a>此中直尔有此八事。<a id="a-9i"></a>故憍慢者。<a id="a-9j"></a>未必全有。<a id="a-9k"></a>自爱为贪去更以三毒例释同异。<a id="a-9l"></a>故四思惟并有二名。<a id="a-9m"></a>所从得名不定故也。<a id="a-9n"></a>虫名兽状鬼体神形虽即非要。<a id="a-9o"></a>与使为譬亦可略知。<a id="a-9p"></a>蚖即黑蛇也。<a id="a-9q"></a>故汉书云。<a id="a-9r"></a>玄蚖。<a id="a-9s"></a>蝮者。<a id="a-9t"></a>尔雅云。<a id="a-9u"></a>虺长三寸大如指。<a id="a-9v"></a>江南谓虺为蝮。<a id="a-9w"></a>有牙毒。<a id="a-9x"></a>鼻上有针。<a id="a-9y"></a>蜈蚣者。<a id="a-9z"></a>蝍蛆也。<a id="a-A0"></a>有人云。<a id="a-A1"></a>能制蛇。<a id="a-A2"></a>若伏蛇者。<a id="a-A3"></a>多是赤足者。<a id="a-A4"></a>此语有损不思来报。<a id="a-A5"></a>守宫者。<a id="a-A6"></a>蝘蜒是。<a id="a-A7"></a>有云。<a id="a-A8"></a>在舍为守宫在泽为蝘蜒。<a id="a-A9"></a>[鼬-由+虫]似鼠。<a id="a-AA"></a>若兽名作狖似猿。<a id="a-AB"></a>若作狖字。<a id="a-AC"></a>玉篇云。<a id="a-AD"></a>似狸亦啖鼠。<a id="a-AE"></a>天若雨于树倒悬。<a id="a-AF"></a>尾有两岐以塞两鼻。<a id="a-AG"></a>狸字说文从豸。<a id="a-AH"></a>鼷者。<a id="a-AI"></a>说文云。<a id="a-AJ"></a>小鼠。<a id="a-AK"></a>玉篇云。<a id="a-AL"></a>有毒螫人及兽至尽不痛。<a id="a-AM"></a>即甘口鼠也。<a id="a-AN"></a>咀秖是嚼。<a id="a-AO"></a>搏击打也。<a id="a-AP"></a>撮搏取也。<a id="a-AQ"></a>亦拍亦抚也。<a id="a-AR"></a>爱心贪等者。<a id="a-AS"></a>寄此与钝使对辩。<a id="a-AT"></a>诸见在后鬼神中明。<a id="a-AU"></a>亦可是钝中利也。<a id="a-AV"></a>若从钝说道理亦是钝中道理。<a id="a-AW"></a>推求去释也。<a id="a-AX"></a>如此土儒宗亦计天命气等。<a id="a-AY"></a>并钝使摄。<a id="a-AZ"></a>欲比西方道理天隔。<a id="a-Aa"></a>一云去。<a id="a-Ab"></a>重更全作钝使释也。<a id="a-Ac"></a>摣者。<a id="a-Ad"></a>释名云。<a id="a-Ae"></a>叉也。<a id="a-Af"></a>谓五指俱取也。<a id="a-Ag"></a>掣牵也。<a id="a-Ah"></a>亦云向前摣向后掣。<a id="a-Ai"></a>啀喍者。<a id="a-Aj"></a>喍字亦作龇。<a id="a-Ak"></a>聚唇露齿也。<a id="a-Al"></a>嗥吠者。<a id="a-Am"></a>出声大吼也。<a id="a-An"></a>经魑魅者。<a id="a-Ao"></a>物之精也。<a id="a-Ap"></a>通俗文云。<a id="a-Aq"></a>山泽之怪谓之魑也。<a id="a-Ar"></a>西京赋云。<a id="a-As"></a>山神虎形曰魑。<a id="a-At"></a>宅神猪头人形曰魅。<a id="a-Au"></a>魍魉者。<a id="a-Av"></a>木石变怪。<a id="a-Aw"></a>玉篇云。<a id="a-Ax"></a>水神。<a id="a-Ay"></a>孚乳者。<a id="a-Az"></a>玉篇云。<a id="a-B0"></a>伏卵曰孚。<a id="a-B1"></a>通俗文云。<a id="a-B2"></a>卵化曰孚。<a id="a-B3"></a>广雅云。<a id="a-B4"></a>孚亦生也。<a id="a-B5"></a>乳者养也。<a id="a-B6"></a>故鸟生曰孚。<a id="a-B7"></a>兽生曰乳。<a id="a-B8"></a>言自类等者。<a id="a-B9"></a>即同类因得等流果。<a id="a-BA"></a>以子似父故以喻之。<a id="a-BB"></a>俱舍云。<a id="a-BC"></a>同类因相似。<a id="a-BD"></a>自部地前生。<a id="a-BE"></a>即五部九地。<a id="a-BF"></a>但约过去以现在为因。<a id="a-BG"></a>广如彼文。<a id="a-BH"></a>鸠槃茶者。<a id="a-BI"></a>可畏鬼也。<a id="a-BJ"></a>蹲虚坐也。<a id="a-BK"></a>踞实坐也。<a id="a-BL"></a>次捉狗等者。<a id="a-BM"></a>有此一释故曰一云。<a id="a-BN"></a>狗足如因捉之如谤。<a id="a-BO"></a>捉足扑之如令绝声。<a id="a-BP"></a>故云令其失声。<a id="a-BQ"></a>因果法尔不由执无。<a id="a-BR"></a>却由捉扑所以有声。<a id="a-BS"></a>如由计故所以有生。<a id="a-BT"></a>以脚加颈者。<a id="a-BU"></a>声不绝故。<a id="a-BV"></a>复以狗脚加于狗颈。<a id="a-BW"></a>谤无苦因之上。<a id="a-BX"></a>复更拨无苦果如脚加颈。<a id="a-BY"></a>望必绝声。<a id="a-BZ"></a>声岂不甚。<a id="a-Ba"></a>拨因尚生拨果弥甚。<a id="a-Bb"></a>集本得果下释上句。<a id="a-Bc"></a>捉狗两足岂能绝声。<a id="a-Bd"></a>徒谤无因果何能免果。<a id="a-Be"></a>集无得苦下。<a id="a-Bf"></a>释下句。<a id="a-Bg"></a>如加颈时欲令绝声。<a id="a-Bh"></a>由加声大。<a id="a-Bi"></a>又谤无苦因者。<a id="a-Bj"></a>秖指非因计因。<a id="a-Bk"></a>即是谤也。<a id="a-Bl"></a>本是世因今谓出世。<a id="a-Bm"></a>即当谤无两因故也。<a id="a-Bn"></a>观解者。<a id="a-Bo"></a>前约事释。<a id="a-Bp"></a>多在断见故云拨无等。<a id="a-Bq"></a>今约观释。<a id="a-Br"></a>义通常见及以邪正。<a id="a-Bs"></a>以佛弟子亦有修六行观者。<a id="a-Bt"></a>故今用之。<a id="a-Bu"></a>若外人修多在计常。<a id="a-Bv"></a>或计四禅乃至非想为常故也。<a id="a-Bw"></a>凡云观解须顺内故。<a id="a-Bx"></a>又云作不净等。<a id="a-By"></a>此意亦以出声为失。<a id="a-Bz"></a>由观故生如由扑故声。<a id="a-C0"></a>今不得起者。<a id="a-C1"></a>复以绝声为失释也。<a id="a-C2"></a>故云不起。<a id="a-C3"></a>竖入等者。<a id="a-C4"></a>如六十二见虽有众释。<a id="a-C5"></a>多约三世。<a id="a-C6"></a>过去来今从今入未。<a id="a-C7"></a>故名为竖。<a id="a-C8"></a>横遍等者。<a id="a-C9"></a>如二十身见一阴四句。<a id="a-CA"></a>四句相望无复优劣。<a id="a-CB"></a>故名为横。<a id="a-CC"></a>不修善法为此纵恣。<a id="a-CD"></a>所以不修非拨无也。<a id="a-CE"></a>虽不拨无亦名无惭。<a id="a-CF"></a>言见取者。<a id="a-CG"></a>非果计果。<a id="a-CH"></a>非想非是涅槃之果。<a id="a-CI"></a>计之为常。<a id="a-CJ"></a>无色唯心名为咽细。<a id="a-CK"></a>三界寿极名为命危。<a id="a-CL"></a>计之为常名为保寿。<a id="a-CM"></a>保寿正当计果义也。<a id="a-CN"></a>非想下重释计失。<a id="a-CO"></a>首如等者。<a id="a-CP"></a>根本之我如牛。<a id="a-CQ"></a>世以牛力为大自在。<a id="a-CR"></a>计我亦尔。<a id="a-CS"></a>于中复计我之有无。<a id="a-CT"></a>如生二角。<a id="a-CU"></a>为身是我等者。<a id="a-CV"></a>以我与身更互有无为身是我者。<a id="a-CW"></a>执所为我。<a id="a-CX"></a>为我是身者。<a id="a-CY"></a>以能为所。<a id="a-CZ"></a>身即是所我即是能。<a id="a-Ca"></a>如以五阴计一阴为我。<a id="a-Cb"></a>余皆我所。<a id="a-Cc"></a>谓僮仆璎珞窟宅。<a id="a-Cd"></a>若计常者身非是我。<a id="a-Ce"></a>身断我常。<a id="a-Cf"></a>若计断者身断我断。<a id="a-Cg"></a>或俱常断。<a id="a-Ch"></a>具如止观第五记引阿含本劫本见末劫末见。<a id="a-Ci"></a>然其所计能所虽殊。<a id="a-Cj"></a>计有义等。<a id="a-Ck"></a>或时等者。<a id="a-Cl"></a>是诸外道于一身中前后计转。<a id="a-Cm"></a>所计之极。<a id="a-Cn"></a>极至非想。<a id="a-Co"></a>以所计为头。<a id="a-Cp"></a>彼地断常更互起计。<a id="a-Cq"></a>如发篷乱。<a id="a-Cr"></a>计常等者。<a id="a-Cs"></a>互相是非。<a id="a-Ct"></a>强者伏弱。<a id="a-Cu"></a>弱者从强。<a id="a-Cv"></a>皆破他从己如相残害。<a id="a-Cw"></a>计此我者。<a id="a-Cx"></a>有断有常即边见也。<a id="a-Cy"></a>夜叉等者。<a id="a-Cz"></a>初二句总结欲者。<a id="a-D0"></a>未分利钝。<a id="a-D1"></a>亦是下更别语利钝意。<a id="a-D2"></a>亦指初二句。<a id="a-D3"></a>即上句利下句钝。<a id="a-D4"></a>并是有漏下释第三句。<a id="a-D5"></a>有漏之心皆无道味之食故。<a id="a-D6"></a>饥以由饥。<a id="a-D7"></a>故生死速疾故云急。<a id="a-D8"></a>经四向者。<a id="a-D9"></a>见惑虽多不出四句。<a id="a-DA"></a>利钝并有饥急之义。<a id="a-DB"></a>经文且从利使以释。<a id="a-DC"></a>窥看者。<a id="a-DD"></a>私窃也。<a id="a-DE"></a>看不正者。<a id="a-DF"></a>由隔窗牖。<a id="a-DG"></a>故见空而偏。<a id="a-DH"></a>空无偏正由彼窗窥。<a id="a-DI"></a>理无是非计者成过。<a id="a-DJ"></a>故云滞着心多不会正理。<a id="a-DK"></a>故知邪正谁不各谓仰慕至道。<a id="a-DL"></a>此二句通结二使。<a id="a-DM"></a>次下二句收广结非。<a id="a-DN"></a>是朽故宅等者。<a id="a-DO"></a>上文云。<a id="a-DP"></a>今此三界皆是我有。<a id="a-DQ"></a>此从化主统而言之。<a id="a-DR"></a>为生取土。<a id="a-DS"></a>言朽故者。<a id="a-DT"></a>从生以说。<a id="a-DU"></a>故前后文国城家等随其义势。<a id="a-DV"></a>或优或劣无不属生。<a id="a-DW"></a>咸归长者。<a id="a-DX"></a>一色一香一切皆然。<a id="a-DY"></a>长者下释下二句。<a id="a-DZ"></a>内合至舍应者。<a id="a-Da"></a>合此二句。<a id="a-Db"></a>若以十六王子为常教者。<a id="a-Dc"></a>应云王子舍应。<a id="a-Dd"></a>今从果说故云如来。<a id="a-De"></a>又舍应不孤由大蒋故。<a id="a-Df"></a>故知非但舍应之后起浊。<a id="a-Dg"></a>亦乃由浊起故舍应。<a id="a-Dh"></a>故知前诸起浊救火大化拟宜等文。<a id="a-Di"></a>意皆探取大通后文。<a id="a-Dj"></a>准此中意随根上下三周不同。<a id="a-Dk"></a>究其根源莫不皆尔。<a id="a-Dl"></a>故得通用。<a id="a-Dm"></a>寿量者。<a id="a-Dn"></a>助成近义。<a id="a-Do"></a>实成既远中间数成。<a id="a-Dp"></a>成即是出。<a id="a-Dq"></a>且约一期故不云多。<a id="a-Dr"></a>又覆本故不可云多。<a id="a-Ds"></a>火起之势者。<a id="a-Dt"></a>此中势相皆应须作见修两释。<a id="a-Du"></a>应知通论势有二种。<a id="a-Dv"></a>一者势分。<a id="a-Dw"></a>二者威势。<a id="a-Dx"></a>势分通至非想威势烧无不坏。<a id="a-Dy"></a>今当界二势亦复如是。<a id="a-Dz"></a>宅宽舍狭三界为宅。<a id="a-E0"></a>五阴为舍。<a id="a-E1"></a>若且指欲界准例可知。<a id="a-E2"></a>由浊倒故身命无常。<a id="a-E3"></a>故作无常消此文也。<a id="a-E4"></a>被烧相中分为三义。<a id="a-E5"></a>初二句属见。<a id="a-E6"></a>次一句属修。<a id="a-E7"></a>次三句明不出所以。<a id="a-E8"></a>专由于见故重云槃茶。<a id="a-E9"></a>又初二句通列。<a id="a-EA"></a>故云鬼神等。<a id="a-EB"></a>等取虫兽。<a id="a-EC"></a>次一行别列故更云鸠槃茶等。<a id="a-ED"></a>初二句中下句正明烧相。<a id="a-EE"></a>故云大叫。<a id="a-EF"></a>次一行中下二句明愚不知出。<a id="a-EG"></a>正由不出故烧。<a id="a-EH"></a>烧故不出。<a id="a-EI"></a>故总属烧相。<a id="a-EJ"></a>哭泣为扬声者。<a id="a-EK"></a>此以十二支后愁叹忧恼。<a id="a-EL"></a>来释此文。<a id="a-EM"></a>此是古人释哭泣等通遍三界。<a id="a-EN"></a>今不用旧释者。<a id="a-EO"></a>但在欲界人中南洲有礼度处。<a id="a-EP"></a>余所不摄。<a id="a-EQ"></a>戒取本不计断若。<a id="a-ER"></a>因拟果故。<a id="a-ES"></a>色界火起所烧类中。<a id="a-ET"></a>亦初二句钝使。<a id="a-EU"></a>次二句利使。<a id="a-EV"></a>然火势中文略。<a id="a-EW"></a>不分利钝应须义说。<a id="a-EX"></a>故欲界中亦不分利钝。<a id="a-EY"></a>今色界亦尔。<a id="a-EZ"></a>次明相中方具利钝。<a id="a-Ea"></a>即相夺等也。<a id="a-Eb"></a>既于禅中起诸见惑。<a id="a-Ec"></a>带见修禅或禅。<a id="a-Ed"></a>已见起或禅见俱发。<a id="a-Ee"></a>若禅已见或可见存。<a id="a-Ef"></a>或复俱失。<a id="a-Eg"></a>所计异者。<a id="a-Eh"></a>具如本劫本见等也。<a id="a-Ei"></a>言默然者。<a id="a-Ej"></a>此准大乘一一禅中各立默然。<a id="a-Ek"></a>如初禅中默然第六。<a id="a-El"></a>乃至四禅默然第五。<a id="a-Em"></a>以着默故失于无漏。<a id="a-En"></a>依余经论道以着禅。<a id="a-Eo"></a>而为默然。<a id="a-Ep"></a>或以一心支而为默然。<a id="a-Eq"></a>欲界贪未来定已断者。<a id="a-Er"></a>性障未除名伏为断耳。<a id="a-Es"></a>故恶兽啖时方乃名尽。<a id="a-Et"></a>欲界至如猛焰等者烟焰上升以烟过焰。<a id="a-Eu"></a>故用譬色。<a id="a-Ev"></a>又焰猛烟微如色轻欲重。<a id="a-Ew"></a>身等遍于二界四倒。<a id="a-Ex"></a>故云四面等也。<a id="a-Ey"></a>亦通下亦可双譬二四。<a id="a-Ez"></a>故四大皮肉在身四边。<a id="a-F0"></a>如四面咸苦故云克塞。<a id="a-F1"></a>蜈蚣下明空中事者。<a id="a-F2"></a>前云藏穴以譬色界。<a id="a-F3"></a>今乃出穴故譬无色。<a id="a-F4"></a>言空中者非谓虚空。<a id="a-F5"></a>既以舍内譬欲入穴譬色。<a id="a-F6"></a>今以穴外空地为空。<a id="a-F7"></a>以譬无色。<a id="a-F8"></a>色界如穴。<a id="a-F9"></a>厌下如烧欣上如出穴。<a id="a-FA"></a>若尔嗔通三界者。<a id="a-FB"></a>前欲界中以蜈蚣譬嗔。<a id="a-FC"></a>此中例之不别分出。<a id="a-FD"></a>既云蜈蚣复是无色。<a id="a-FE"></a>故譬彼嗔。<a id="a-FF"></a>色界之中虽无蜈蚣而云毒虫。<a id="a-FG"></a>即兼蜈蚣。<a id="a-FH"></a>如色界利云毗舍阇。<a id="a-FI"></a>即兼诸鬼故知嗔通三界。<a id="a-FJ"></a>小乘中云上界无恚非尽理也。<a id="a-FK"></a>然诸烦恼轻重虽殊尚至等觉。<a id="a-FL"></a>岂隔无色。<a id="a-FM"></a>但名同体异理须分别。<a id="a-FN"></a>今所烧类略无鬼神。<a id="a-FO"></a>若得等者。<a id="a-FP"></a>若无色定起寻即生着。<a id="a-FQ"></a>故名为随。<a id="a-FR"></a>既离下缘定计非想。<a id="a-FS"></a>故云又诸饿鬼头上火然。<a id="a-FT"></a>非想亦有八苦者。<a id="a-FU"></a>文已列七阙爱别离。<a id="a-FV"></a>应云失定时苦。<a id="a-FW"></a>名爱别离。<a id="a-FX"></a>但文中七苦初之四苦。<a id="a-FY"></a>约彼定体生彼细想。<a id="a-FZ"></a>刹那不住名为念念。<a id="a-Fa"></a>病死可知。<a id="a-Fb"></a>次有二苦以对修说修上失下通得名离。<a id="a-Fc"></a>次五盛阴复约定果。<a id="a-Fd"></a>前四第八在果故也若因若果皆约彼定。<a id="a-Fe"></a>故得言之。<a id="a-Ff"></a>不处第一空座者。<a id="a-Fg"></a>第一义空为智理合与悲同体。<a id="a-Fh"></a>今言不住无悲之智。<a id="a-Fi"></a>恒居有智之悲。<a id="a-Fj"></a>故云不处。<a id="a-Fk"></a>故知无缘慈悲方可与智同体。<a id="a-Fl"></a>旧云等者。<a id="a-Fm"></a>佛岂不知而待他告。<a id="a-Fn"></a>又云等者。<a id="a-Fo"></a>岂有物机还却语佛云汝子耶。<a id="a-Fp"></a>纵感应相关以生望佛为他人者。<a id="a-Fq"></a>有何不可。<a id="a-Fr"></a>然消经文闻有等言。<a id="a-Fs"></a>却如以下语上故不用也。<a id="a-Ft"></a>今云去正释。<a id="a-Fu"></a>凡云汝者。<a id="a-Fv"></a>可施于师。<a id="a-Fw"></a>师即法也。<a id="a-Fx"></a>他义及上二理俱成。</p>
  <p id="aFy">问。<a id="a-Fz"></a>真如法界可是佛师。<a id="a-G0"></a>观机三昧纵名为法。<a id="a-G1"></a>秖是照俗如何名师。</p>
  <p id="aG2">答。<a id="a-G3"></a>观者属智。<a id="a-G4"></a>智即是佛也。<a id="a-G5"></a>依三昧起照故得是师。<a id="a-G6"></a>虽云观机照体是法。<a id="a-G7"></a>如佛眼观等故有此眼。<a id="a-G8"></a>方能观机义之如遣。<a id="a-G9"></a>又云下约大悲者。<a id="a-GA"></a>他义更亲汝义稍切。<a id="a-GB"></a>以无缘慈望于应身。<a id="a-GC"></a>故无缘慈告于应身。<a id="a-GD"></a>令起化物。<a id="a-GE"></a>云云者。<a id="a-GF"></a>对上辩异出观疏意。<a id="a-GG"></a>但令法正喻且分成。<a id="a-GH"></a>问子本等者。<a id="a-GI"></a>答中两解妙得事理。<a id="a-GJ"></a>初事答者。<a id="a-GK"></a>虽未曾出义似先出。<a id="a-GL"></a>虽即非入义似后入。<a id="a-GM"></a>由出未出故入似入。<a id="a-GN"></a>又下约理解者本净故出。<a id="a-GO"></a>无明故入亦从义立。<a id="a-GP"></a>非出非入而言出入。<a id="a-GQ"></a>约事解中即退大后。<a id="a-GR"></a>以着五欲而为游戏。<a id="a-GS"></a>约理解中即以戏论。<a id="a-GT"></a>而为游戏。<a id="a-GU"></a>言戏论者。<a id="a-GV"></a>即三界见思。<a id="a-GW"></a>见思即理故出。<a id="a-GX"></a>理即见思故入。<a id="a-GY"></a>如净名中尚以小证而为戏论。<a id="a-GZ"></a>故云。<a id="a-Ga"></a>若言我当见苦断集证灭修道。<a id="a-Gb"></a>是则戏论非求法也。<a id="a-Gc"></a>故实相外皆名戏论。<a id="a-Gd"></a>故事理二解并于大通佛时。<a id="a-Ge"></a>虽发大心未破无明。<a id="a-Gf"></a>是故具于事理二义。<a id="a-Gg"></a>大善下释退之由及以乐着。<a id="a-Gh"></a>昔结缘浅名为未着。<a id="a-Gi"></a>退后流转唯有无明。<a id="a-Gj"></a>故名无知。<a id="a-Gk"></a>即此释意亦具二释。<a id="a-Gl"></a>思之可见。<a id="a-Gm"></a>四行半颂上我当等。<a id="a-Gn"></a>是诫门拟宜应更略分。<a id="a-Go"></a>初一行正明拟宜。<a id="a-Gp"></a>次一句总立所烧。<a id="a-Gq"></a>即是见思。<a id="a-Gr"></a>次一句总明烧势。<a id="a-Gs"></a>次两句略明烧相也。<a id="a-Gt"></a>次一行半广明所烧。<a id="a-Gu"></a>文中杂列见思二类。<a id="a-Gv"></a>不复次第。<a id="a-Gw"></a>次一行况结。<a id="a-Gx"></a>于中初二句举所况。<a id="a-Gy"></a>次二句正况。<a id="a-Gz"></a>由无定慧是故饥渴。<a id="a-H0"></a>已可怖畏。<a id="a-H1"></a>况复更为浊火所烧。<a id="a-H2"></a>如得上界有漏定时。<a id="a-H3"></a>无无漏定已为小火之所梵烧。<a id="a-H4"></a>况坠下欲大火所烧。<a id="a-H5"></a>即指饥渴以为此苦。<a id="a-H6"></a>是故应求大乘永离。<a id="a-H7"></a>诸子下三句不受即是无机。<a id="a-H8"></a>亦是稚小无知故也。<a id="a-H9"></a>文中略故但云无知。<a id="a-HA"></a>经云犹故乐著者。<a id="a-HB"></a>既无大志复不习小。<a id="a-HC"></a>已无大小复着三界。<a id="a-HD"></a>次第三一句正息化者。<a id="a-HE"></a>见思不已故息大化。<a id="a-HF"></a>若见思不已。<a id="a-HG"></a>尚有大机。<a id="a-HH"></a>如来于时亦不吝大。<a id="a-HI"></a>但缘大小俱失唯有见思。<a id="a-HJ"></a>故于二途且令出浊先施小耳。<a id="a-HK"></a>前三行颂拟宜者。<a id="a-HL"></a>初一行明拟宜意。<a id="a-HM"></a>次一行用小之由。<a id="a-HN"></a>由着见思故唯施小。<a id="a-HO"></a>次半行用小之意。<a id="a-HP"></a>若不用小则大小并亡。<a id="a-HQ"></a>故云将为火害。<a id="a-HR"></a>害故丧身。<a id="a-HS"></a>丧身故失命。<a id="a-HT"></a>次半行正思用小。<a id="a-HU"></a>劝转中经云妙宝者。<a id="a-HV"></a>仍属方便。<a id="a-HW"></a>如灭止妙离。<a id="a-HX"></a>阿含云妙中之妙等。<a id="a-HY"></a>若妙宝是大。<a id="a-HZ"></a>何故皆诣父所索车。<a id="a-Ha"></a>示转中经云在门外者。<a id="a-Hb"></a>如示四谛令知出世。<a id="a-Hc"></a>故重劝中云汝等出来。<a id="a-Hd"></a>劝其行相。<a id="a-He"></a>应须观谛而得出宅。<a id="a-Hf"></a>次证转中。<a id="a-Hg"></a>经文意者。<a id="a-Hh"></a>吾善造车以给一切。<a id="a-Hi"></a>验知自必不乏于车。<a id="a-Hj"></a>引自无谬证赐不虚。<a id="a-Hk"></a>故知以己所用之车。<a id="a-Hl"></a>劝其令得。<a id="a-Hm"></a>举己例彼。<a id="a-Hn"></a>故云在外。<a id="a-Ho"></a>经言四衢者。<a id="a-Hp"></a>即四谛也。<a id="a-Hq"></a>前不许作四浊解者。<a id="a-Hr"></a>准此中意。<a id="a-Hs"></a>初在门外者。<a id="a-Ht"></a>初子犹在内是故父立。<a id="a-Hu"></a>今子既出是故安坐。<a id="a-Hv"></a>又大机未会。<a id="a-Hw"></a>是故云立。<a id="a-Hx"></a>小化已周是故安坐。<a id="a-Hy"></a>故知立者冥利坐者显益。<a id="a-Hz"></a>经云而自庆言等者。<a id="a-I0"></a>得所化机是故庆快。<a id="a-I1"></a>二万亿佛所教其大缘。<a id="a-I2"></a>是故云生。<a id="a-I3"></a>中间小熟是故云育经此多时数数成熟。<a id="a-I4"></a>将养不易故云甚难。<a id="a-I5"></a>大微故愚小起浊由无知。<a id="a-I6"></a>由因招果故云入宅。<a id="a-I7"></a>经多诸下二句述其所起见思之火。<a id="a-I8"></a>经大火下述其被烧火势。<a id="a-I9"></a>经而此下合其见思。<a id="a-IA"></a>经我已下明欢喜之由。<a id="a-IB"></a>经是故下结欢喜意。<a id="a-IC"></a>知父下三行索车者。<a id="a-ID"></a>初二句明索车时。<a id="a-IE"></a>验知上文是父坐也。<a id="a-IF"></a>次二行正索。<a id="a-IG"></a>次二句结索。<a id="a-IH"></a>于正索中。<a id="a-II"></a>初一行正索。<a id="a-IJ"></a>次一行述许。<a id="a-IK"></a>等赐中云上文至合有五文者。<a id="a-IL"></a>无合释等心。<a id="a-IM"></a>颂中合复无广等心。<a id="a-IN"></a>既有等车必知心等。<a id="a-IO"></a>行具一切法名藏者。<a id="a-IP"></a>但约含藏为义。<a id="a-IQ"></a>六根具一切法名库者。<a id="a-IR"></a>藏宽库狭。<a id="a-IS"></a>亦可互论云云。<a id="a-IT"></a>但约盛贮诸库不同。<a id="a-IU"></a>如根各异虽异各具。<a id="a-IV"></a>故于诸根具一切行。<a id="a-IW"></a>以行历根。<a id="a-IX"></a>即是根行皆具诸法。<a id="a-IY"></a>即藏深库近。<a id="a-IZ"></a>如行远根浅。<a id="a-Ia"></a>虽有远近皆具诸法。<a id="a-Ib"></a>约根论行无复差别。<a id="a-Ic"></a>自非一家依经述释章疏之例。<a id="a-Id"></a>岂可闻此以根以行为藏为库。<a id="a-Ie"></a>各备诸法。<a id="a-If"></a>经大车中意者。<a id="a-Ig"></a>因果所有总名众宝。<a id="a-Ih"></a>约教修得义之如造。<a id="a-Ii"></a>性修不同权宜名造。<a id="a-Ij"></a>行多子多故车非一。<a id="a-Ik"></a>是故所造诸而复大。<a id="a-Il"></a>又须示方知子修名造。<a id="a-Im"></a>以性泯修造还本有即车体也。<a id="a-In"></a>庄校下即具度也。<a id="a-Io"></a>初一行如前释。<a id="a-Ip"></a>经云真珠等者。<a id="a-Iq"></a>出幰盖相慈门非一。<a id="a-Ir"></a>犹如网孔。<a id="a-Is"></a>一一孔中皆一真珠。<a id="a-It"></a>如众慈门并称于实。<a id="a-Iu"></a>前文但云垂诸华缨。<a id="a-Iv"></a>秖是直令见者欣悦。<a id="a-Iw"></a>今云处处垂下。<a id="a-Ix"></a>乃明众机遍悦。<a id="a-Iy"></a>经云众彩等者。<a id="a-Iz"></a>上句明垂化之处。<a id="a-J0"></a>设应不同。<a id="a-J1"></a>下句明摄物之宜。<a id="a-J2"></a>无所阙少。<a id="a-J3"></a>经云柔软者。<a id="a-J4"></a>前直云重敷今加叹柔软。<a id="a-J5"></a>又以贵氎而覆其上。<a id="a-J6"></a>诸禅自在故云柔软。<a id="a-J7"></a>以妙冠粗如细覆上。<a id="a-J8"></a>茵者。<a id="a-J9"></a>说又云。<a id="a-JA"></a>车中重席。<a id="a-JB"></a>具足事禅有异凡小。<a id="a-JC"></a>故云鲜白净洁。<a id="a-JD"></a>得车欢喜中云横游等者。<a id="a-JE"></a>诸法在于一行一法权实具足。<a id="a-JF"></a>故虽合一四相宛然。<a id="a-JG"></a>四门至四十一位。<a id="a-JH"></a>具如法说理一四释中。<a id="a-JI"></a>位门二释其义已具。<a id="a-JJ"></a>余二已如前说。<a id="a-JK"></a>准上释意本无横竖义分四相。<a id="a-JL"></a>今亦如是。<a id="a-JM"></a>本无横竖寄于门位。<a id="a-JN"></a>而论横竖。<a id="a-JO"></a>亦可谛是约智。<a id="a-JP"></a>前从能照今从所依。<a id="a-JQ"></a>望前唯阙观心一种。<a id="a-JR"></a>究竟四德即道场也。<a id="a-JS"></a>九种世间者。<a id="a-JT"></a>秖是九界耳。<a id="a-JU"></a>七望于九但除四趣离开菩萨。<a id="a-JV"></a>以子义通故。<a id="a-JW"></a>世间从九。<a id="a-JX"></a>结缘义局故方便唯七。<a id="a-JY"></a>经云一切众生皆吾子者。<a id="a-JZ"></a>如大经中一切众生无不皆至大般涅槃。<a id="a-Ja"></a>子义在因涅槃在果。<a id="a-Jb"></a>大乘宗要。<a id="a-Jc"></a>莫逾此二。<a id="a-Jd"></a>皆悉云有。<a id="a-Je"></a>安顺权教云一分无。<a id="a-Jf"></a>经云无慧心者通语无实。<a id="a-Jg"></a>众苦下于中初二句总标。<a id="a-Jh"></a>次二句释。<a id="a-Ji"></a>次二句结。<a id="a-Jj"></a>经云寂然等者。<a id="a-Jk"></a>在王三昧用智。<a id="a-Jl"></a>即是安处故也。<a id="a-Jm"></a>经云不退菩萨者。<a id="a-Jn"></a>不退义通。<a id="a-Jo"></a>亦兼三藏云云。<a id="a-Jp"></a>长行不合索及欢喜者。<a id="a-Jq"></a>以免难兼索。<a id="a-Jr"></a>以等赐兼喜故也。<a id="a-Js"></a>合中但合后二不合前二者。<a id="a-Jt"></a>于四段中。<a id="a-Ju"></a>又是免难索车为旁。<a id="a-Jv"></a>赐大欢喜是正。<a id="a-Jw"></a>我虽下第三一行半文又二。<a id="a-Jx"></a>初一行明障除。<a id="a-Jy"></a>次半行遂本心。<a id="a-Jz"></a>若人小智下第二七行。<a id="a-K0"></a>具足四谛。<a id="a-K1"></a>初二行苦谛。<a id="a-K2"></a>次二行集谛。<a id="a-K3"></a>次一行灭谛。<a id="a-K4"></a>次半行正明道谛。<a id="a-K5"></a>次一行半明此四谛脱非究竟。<a id="a-K6"></a>于苦谛中初一句标说苦由由小智故。<a id="a-K7"></a>但有世智唯堪说小次一句明以集重故须明苦谛。<a id="a-K8"></a>次一句重指苦由。<a id="a-K9"></a>次一句正明说苦。<a id="a-KA"></a>众生心喜去一行明称本习。<a id="a-KB"></a>于中初二句明机。<a id="a-KC"></a>次二句明应。<a id="a-KD"></a>应中言无异者。<a id="a-KE"></a>如遗教云实苦不可令乐。<a id="a-KF"></a>次明集谛中。<a id="a-KG"></a>初一行正明集谛。<a id="a-KH"></a>次半行显集谛能治。<a id="a-KI"></a>次半行明集过患。<a id="a-KJ"></a>次明灭谛中。<a id="a-KK"></a>初半行明灭集功能次半行得名。<a id="a-KL"></a>次明脱非究竟中。<a id="a-KM"></a>初半行重举得脱。<a id="a-KN"></a>次是人下二句征也。<a id="a-KO"></a>观谛得脱为是何脱。<a id="a-KP"></a>次但离下。<a id="a-KQ"></a>释离界系但明小脱。<a id="a-KR"></a>次其实下释离下。<a id="a-KS"></a>三偈释者。<a id="a-KT"></a>初一行半以无上道法斥。<a id="a-KU"></a>次一行半出佛本心。<a id="a-KV"></a>明恶数者。<a id="a-KW"></a>今文但云说不说耳。<a id="a-KX"></a>有人分此云。<a id="a-KY"></a>先列恶因。<a id="a-KZ"></a>次列恶果。<a id="a-Ka"></a>恶因十四。<a id="a-Kb"></a>一憍慢。<a id="a-Kc"></a>二懈怠。<a id="a-Kd"></a>三计我。<a id="a-Ke"></a>四浅识。<a id="a-Kf"></a>五着欲。<a id="a-Kg"></a>六不解。<a id="a-Kh"></a>七不信。<a id="a-Ki"></a>八嚬蹙。<a id="a-Kj"></a>九疑惑。<a id="a-Kk"></a>十诽谤。<a id="a-Kl"></a>十一轻善。<a id="a-Km"></a>十二憎善。<a id="a-Kn"></a>十三嫉善。<a id="a-Ko"></a>十四恨善。<a id="a-Kp"></a>次恶果中先释。<a id="a-Kq"></a>次舍利弗下二行结。<a id="a-Kr"></a>初又二。<a id="a-Ks"></a>初明由谤堕恶。<a id="a-Kt"></a>次如斯下明由堕恶故。<a id="a-Ku"></a>不得值佛。<a id="a-Kv"></a>初文又三。<a id="a-Kw"></a>初地狱者广叙非时。<a id="a-Kx"></a>如此分文非不一意。<a id="a-Ky"></a>而无所以。<a id="a-Kz"></a>次畜生中言断佛种者。<a id="a-L0"></a>正当破坏缘了二因。<a id="a-L1"></a>故前文则断一切世间佛种。<a id="a-L2"></a>此经遍开六道佛种。<a id="a-L3"></a>若谤此经义当断也。</p>
  <p id="aL4">问。<a id="a-L5"></a>谤经生罪非经为罪缘。</p>
  <p id="aL6">答。<a id="a-L7"></a>罪福由心经乃缘助。<a id="a-L8"></a>其犹四大损益斯成。<a id="a-L9"></a>然从佛元意唯为生福。<a id="a-LA"></a>是迷者过非路咎也。<a id="a-LB"></a>三三贱人。<a id="a-LC"></a>次文又三。<a id="a-LD"></a>初明不值佛。<a id="a-LE"></a>次复入恶道。<a id="a-LF"></a>三复得为人。</p>
 </body>
</html>