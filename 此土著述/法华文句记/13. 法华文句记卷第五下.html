<!doctype html>
<html id="z3IBWZ01Mu" data-ver="1474">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第五下</h1>
  <p id="a2">次然此下以正阴入。<a id="a-3"></a>对修缘了。<a id="a-4"></a>三因六法不即不离。<a id="a-5"></a>言正因等者。<a id="a-6"></a>互举一边。<a id="a-7"></a>应云阴入与性正因不即不离。<a id="a-8"></a>复与修得缘了不即不离。<a id="a-9"></a>正因与六法理是故不离。<a id="a-A"></a>但理故不即。<a id="a-B"></a>缘了与六亦复如是。</p>
  <p id="aC">问。<a id="a-D"></a>文中何故作偏说耶。</p>
  <p id="aE">答。<a id="a-F"></a>以易显故。<a id="a-G"></a>正本不离今加不即。<a id="a-H"></a>缘了不即今加不离。<a id="a-I"></a>故须各具方名尽理。<a id="a-J"></a>此用大经摸象之喻。<a id="a-K"></a>喻文具如止观第三记引。<a id="a-L"></a>言六法者五阴神我。<a id="a-M"></a>是故此六亦名正因。<a id="a-N"></a>同属苦故亦名缘了。<a id="a-O"></a>兼惑业故。<a id="a-P"></a>此中须有通别二对。<a id="a-Q"></a>别者。<a id="a-R"></a>六中行及神我是缘因种余数及色是了因种。<a id="a-S"></a>识是正因种。<a id="a-T"></a>若通对者具如今文。<a id="a-U"></a>六法性德正因与六法修得缘了。<a id="a-V"></a>不即不离。<a id="a-W"></a>是故修六性六一体无殊。<a id="a-X"></a>当知阴入秖是常住。<a id="a-Y"></a>若将此文与止观中对通别者。<a id="a-Z"></a>彼对大经三德四德各有其意。<a id="a-a"></a>道场等者。<a id="a-b"></a>果理先成故言久畅。<a id="a-c"></a>且望寂场四十余年为久畅耳。<a id="a-d"></a>物情障重者。<a id="a-e"></a>除三味中圆余皆障重。<a id="a-f"></a>云云者。<a id="a-g"></a>历部约味细分别之。<a id="a-h"></a>上文有四者。<a id="a-i"></a>准上但三。<a id="a-j"></a>一出世意。<a id="a-k"></a>二开权。<a id="a-l"></a>三显实。<a id="a-m"></a>今既云四。<a id="a-n"></a>当知上文亦可为四。<a id="a-o"></a>应云第四。<a id="a-p"></a>总以人一理一。<a id="a-q"></a>结上三世。<a id="a-r"></a>可不如上。<a id="a-s"></a>理合文别故今云四。<a id="a-t"></a>又有二不同。<a id="a-u"></a>一者上先开权次显实。<a id="a-v"></a>今先显实次开权。<a id="a-w"></a>二者上文实中但有教行。<a id="a-x"></a>今此理教或理行也。<a id="a-y"></a>不同无妨故不别云。<a id="a-z"></a>指上本下者。<a id="a-10"></a>下譬品文用此为本。<a id="a-11"></a>譬必有法故云本下。<a id="a-12"></a>文义交加者。<a id="a-13"></a>此中指下至下指此。<a id="a-14"></a>故云寻疏等也。<a id="a-15"></a>章安预点使无眩乱。<a id="a-16"></a>眩乱在钝利者何忧然诸师分譬与法参互宿世舛隔。<a id="a-17"></a>欲为譬本取定莫从。<a id="a-18"></a>故先叙非后方正释。<a id="a-19"></a>初师五譬者。<a id="a-1A"></a>一长者譬即若国邑下文是。<a id="a-1B"></a>法说即指今我亦如是已下文。<a id="a-1C"></a>是二思济譬即长者作是思惟已下文是。<a id="a-1D"></a>法说即指我以佛眼观已下文是。<a id="a-1E"></a>三权诱譬即尔时长者即作是念已下文是。<a id="a-1F"></a>法说即指我始坐道场已下文是。<a id="a-1G"></a>四平等譬即尔时长者各赐已下文是。<a id="a-1H"></a>法说即指我见佛子等志求已下文是。<a id="a-1I"></a>五不虚譬即舍利弗于汝意已下文是。<a id="a-1J"></a>法说即指汝等勿有疑已下文是。<a id="a-1K"></a>若于今家初是总譬。<a id="a-1L"></a>总譬有六。<a id="a-1M"></a>岂独一长者故不用之。<a id="a-1N"></a>第二思济于今家是救子不得者。<a id="a-1O"></a>但是别譬中用大拟宜譬耳。<a id="a-1P"></a>故知但云思济其理不尽。<a id="a-1Q"></a>故用大救子中三。<a id="a-1R"></a>拟宜无机息化。<a id="a-1S"></a>不应独云思济故也。<a id="a-1T"></a>第三譬去今家从我以去。<a id="a-1U"></a>于别譬中。<a id="a-1V"></a>离为六意。<a id="a-1W"></a>彼但有三。<a id="a-1X"></a>譬本不足故亦不用。<a id="a-1Y"></a>瑶师尽以五佛章用为显实。<a id="a-1Z"></a>言四章者。<a id="a-1a"></a>合初章在释迦章中。<a id="a-1b"></a>而以权实合为一章。<a id="a-1c"></a>以五浊章为不得说一。<a id="a-1d"></a>又以敦逼文为不得者。<a id="a-1e"></a>并不应文故不用也。<a id="a-1f"></a>而云譬中但三。<a id="a-1g"></a>则阙第三不得者者以譬中无此文。<a id="a-1h"></a>故凡者不一也。<a id="a-1i"></a>文中所列乃以开权为第一。<a id="a-1j"></a>开权即显实。<a id="a-1k"></a>应对第二等赐文也此则譬本及譬太为疏略。<a id="a-1l"></a>然长行中五佛章门诸佛犹总又阙五浊。<a id="a-1m"></a>三佛准例其文更略。<a id="a-1n"></a>释迦化主文相稍委。<a id="a-1o"></a>故但取释迦离为四章。<a id="a-1p"></a>瑶师赊漫是故不用。<a id="a-1q"></a>次畅龙二师并立六譬。<a id="a-1r"></a>其言似殊其意不别。<a id="a-1s"></a>二师并皆不立总譬。<a id="a-1t"></a>无可以对方便略颂。<a id="a-1u"></a>于别譬中文广颂略。<a id="a-1v"></a>于中六义仍先分为四。<a id="a-1w"></a>细分更多。<a id="a-1x"></a>故知二师并与譬品义不相当。<a id="a-1y"></a>以第三第四秖是今家第二寝大施小耳。<a id="a-1z"></a>又不虚文合叹法希有。<a id="a-20"></a>而不述其意。<a id="a-21"></a>是故不用。<a id="a-22"></a>次光宅十譬意者。<a id="a-23"></a>初立总譬与今文同。<a id="a-24"></a>但下九譬望今即是广颂六义若望今文。<a id="a-25"></a>下之九譬秖应合为四譬。<a id="a-26"></a>于中第二四行是今见火义耳次我始下第三六行半。<a id="a-27"></a>及第四十一行明三乘化得。<a id="a-28"></a>是今寝大施小意耳。<a id="a-29"></a>次我见下第五去。<a id="a-2A"></a>总有五文六行。<a id="a-2B"></a>是今显实意耳。<a id="a-2C"></a>次汝等下第十一文是今不虚文耳。<a id="a-2D"></a>今家细开稍似光宅。<a id="a-2E"></a>然与信解宿世不同。<a id="a-2F"></a>故不细开。<a id="a-2G"></a>有人去。<a id="a-2H"></a>此是他人将今家义。<a id="a-2I"></a>仍参光宅。<a id="a-2J"></a>故将此意以难光宅。<a id="a-2K"></a>等是细开何不作十九句。<a id="a-2L"></a>以光宅十譬。<a id="a-2M"></a>对今总六别四。<a id="a-2N"></a>总别各开合有十八句。<a id="a-2O"></a>加光宅一句成十九句。<a id="a-2P"></a>何者光宅第一即今家总譬。<a id="a-2Q"></a>应离为六。<a id="a-2R"></a>光宅但合为一。<a id="a-2S"></a>第二见火去。<a id="a-2T"></a>今家别中离为四譬。<a id="a-2U"></a>光宅为九。<a id="a-2V"></a>一见火今离为三。<a id="a-2W"></a>光宅但一。<a id="a-2X"></a>三我始等即今文别四中第二寝大施小光宅离为二文是也。<a id="a-2Y"></a>光宅第五已下至第九。<a id="a-2Z"></a>总五段文今家合为一等赐譬。<a id="a-2a"></a>即别四譬中第三譬也。<a id="a-2b"></a>故光宅第五我见佛子等。<a id="a-2c"></a>及第六咸以恭敬心二文。<a id="a-2d"></a>即今文别四中第三等赐。<a id="a-2e"></a>离为四文中初文是也。<a id="a-2f"></a>第七我即已下。<a id="a-2g"></a>即今文四别譬中。<a id="a-2h"></a>第三四文中第二文是。<a id="a-2i"></a>第八于诸菩萨中下。<a id="a-2j"></a>即今文四别譬中第三四文中第三文是。<a id="a-2k"></a>第九菩萨闻是下。<a id="a-2l"></a>即今文四别譬中第三四文中第四文是。<a id="a-2m"></a>第十不虚即今文别四中第四一文。<a id="a-2n"></a>又离为三。<a id="a-2o"></a>谓叹法希有并本不虚及下立敦信文也。<a id="a-2p"></a>此乃别中离成十二。<a id="a-2q"></a>光宅更开今文四别譬中。<a id="a-2r"></a>第三四文中初文为免难索车二文。<a id="a-2s"></a>今已极细但为十八。<a id="a-2t"></a>若于别十二中第六。<a id="a-2u"></a>更开为二则有四失。<a id="a-2v"></a>良由此也。<a id="a-2w"></a>既开为二则成十三并总中六合成十九。<a id="a-2x"></a>何以不名为十九句耶。<a id="a-2y"></a>今虽十八不名十八句者。<a id="a-2z"></a>但在法譬宿世信解无此义故。<a id="a-30"></a>欲令通有复合为五。<a id="a-31"></a>或总别二。<a id="a-32"></a>章段既少上下易同故今文中三种分文光宅定十无此盈缩。<a id="a-33"></a>进不成十九退不成五。<a id="a-34"></a>总别广略又不相当。<a id="a-35"></a>况开大机以为两段。<a id="a-36"></a>法中有妨故不合开。<a id="a-37"></a>然望余师光宅最胜。<a id="a-38"></a>若以至六义之内者。<a id="a-39"></a>若立此六则摄十九入此六中。<a id="a-3A"></a>何以不但云为六义耶何者。<a id="a-3B"></a>依前总六却合为一。<a id="a-3C"></a>于别四中但离第二以为二段。<a id="a-3D"></a>则为五章。<a id="a-3E"></a>对前总一即成六义。<a id="a-3F"></a>若全依今文但成五义。<a id="a-3G"></a>他且依彼而为问辞。<a id="a-3H"></a>又十譬至参差等者。<a id="a-3I"></a>开为十譬。<a id="a-3J"></a>法譬二处尚自参差。<a id="a-3K"></a>况与信解等文合耶。<a id="a-3L"></a>故法说下出参差相。<a id="a-3M"></a>又光宅句数与今细开似同。<a id="a-3N"></a>而章目未稳。<a id="a-3O"></a>故亦不用。<a id="a-3P"></a>下结云四失者。<a id="a-3Q"></a>一前后。<a id="a-3R"></a>二大小。<a id="a-3S"></a>三有无。<a id="a-3T"></a>四引文。<a id="a-3U"></a>今初前后不同失者。<a id="a-3V"></a>若于今别细开中。<a id="a-3W"></a>第五离为五六。<a id="a-3X"></a>并第七文为父喜者。<a id="a-3Y"></a>对于法说索车父喜前后回互。<a id="a-3Z"></a>言法说中索车在前者。<a id="a-3a"></a>先云舍利弗当知我见佛子等至求佛道者等。<a id="a-3b"></a>二行即索车在前。<a id="a-3c"></a>即光宅第六文是。<a id="a-3d"></a>次二行一句中最后一句。<a id="a-3e"></a>方云今我喜无畏。<a id="a-3f"></a>即父喜在后也。<a id="a-3g"></a>譬说中父喜在前者。<a id="a-3h"></a>先云尔时长者见诸子等安隐得出等。<a id="a-3i"></a>索车在后者。<a id="a-3j"></a>次文方云时诸子等各白父言等。<a id="a-3k"></a>若光宅十譬中合于五六二段。<a id="a-3l"></a>同为一索车譬本。<a id="a-3m"></a>及免难譬本不云欢喜譬本。<a id="a-3n"></a>则无此失。<a id="a-3o"></a>言虽欲会通者。<a id="a-3p"></a>纵欲曲通。<a id="a-3q"></a>云由喜故索由索故喜。<a id="a-3r"></a>亦未稳便故云迂回。<a id="a-3s"></a>又大小下于大小中复为三失。<a id="a-3t"></a>言法说中大机动者。<a id="a-3u"></a>即大小不对。<a id="a-3v"></a>今我喜无畏更进用下句云于诸菩萨中。<a id="a-3w"></a>故知此是见大机动故喜。<a id="a-3x"></a>若云见诸子等安隐得出故知是见小机免火宅难故喜。<a id="a-3y"></a>次因果不对者。<a id="a-3z"></a>法说中意云由昔不信。<a id="a-40"></a>故云舍利弗当知乃至今我喜无畏。<a id="a-41"></a>故知是大因。<a id="a-42"></a>譬中云见诸子等得出火宅。<a id="a-43"></a>故知是小果。<a id="a-44"></a>法说中大障将倾者。<a id="a-45"></a>尔后即云菩萨闻是法疑网皆已除。<a id="a-46"></a>去除不远。<a id="a-47"></a>譬说中云安隐得出。<a id="a-48"></a>故云小果有此三失过由光宅五六七文。<a id="a-49"></a>故作譬本未为稳便。<a id="a-4A"></a>言又有无异者。<a id="a-4B"></a>破其十中第六为下索车譬本。<a id="a-4C"></a>法说文中无索车语。<a id="a-4D"></a>至譬说中由根非利。<a id="a-4E"></a>所以方有故不得用为索车譬本况法说。<a id="a-4F"></a>中但云我见佛子等志求佛道者。<a id="a-4G"></a>非关二乘索小车也。<a id="a-4H"></a>四若引下为引文失。<a id="a-4I"></a>岂得滥用来至之言。<a id="a-4J"></a>便为小乘索车譬本。<a id="a-4K"></a>此从合为四别譬责。<a id="a-4L"></a>故别譬第三复合为一等赐文也。<a id="a-4M"></a>纵开此为四。<a id="a-4N"></a>第一名为大乘机动。<a id="a-4O"></a>为后索车譬本。<a id="a-4P"></a>但不得云索小车耳。<a id="a-4Q"></a>故前约大小破中云。<a id="a-4R"></a>譬说叙小果。<a id="a-4S"></a>秖云叙小而情求于大。<a id="a-4T"></a>即名机动。<a id="a-4U"></a>故云殊不体文旨。<a id="a-4V"></a>故知其文自是大机将动。<a id="a-4W"></a>然有无者下今文自辩同异有六。<a id="a-4X"></a>初有无中云长行有真伪者。<a id="a-4Y"></a>简伪敦信文也。<a id="a-4Z"></a>言偈中无者。<a id="a-4a"></a>此且一往顺旧以偈末七行。<a id="a-4b"></a>为法说流通。<a id="a-4c"></a>若依今意以此七行为敦信文。<a id="a-4d"></a>则阙此有无一意。<a id="a-4e"></a>颂中有叹法者。<a id="a-4f"></a>从诸佛兴出等四难文是。<a id="a-4g"></a>长行中全无。<a id="a-4h"></a>次第中云长行先开三后显一者。<a id="a-4i"></a>长行中初云舍利弗我今亦复如是。<a id="a-4j"></a>知诸众生有种种欲等。<a id="a-4k"></a>岂非施三。<a id="a-4l"></a>次文云。<a id="a-4m"></a>如此皆为得一佛乘。<a id="a-4n"></a>即显一也。<a id="a-4o"></a>颂中初总颂中二行初行显实次行施权。<a id="a-4p"></a>故先云安隐及示佛道。<a id="a-4q"></a>次文乃云我以智慧力知众生性欲。<a id="a-4r"></a>若取别譬文。<a id="a-4s"></a>先五浊中更开为三。<a id="a-4t"></a>初能见眼亦当显实。<a id="a-4u"></a>次所见火及寝大施小皆属权也。<a id="a-4v"></a>若论别譬大意。<a id="a-4w"></a>亦先权后实。<a id="a-4x"></a>若取总颂。<a id="a-4y"></a>则前行显实次行施权。<a id="a-4z"></a>开合中云初合而不开者。<a id="a-50"></a>若得二偈但为总譬作本。<a id="a-51"></a>故云合而不开。<a id="a-52"></a>若以二偈离六总亦有别。<a id="a-53"></a>且从合说。<a id="a-54"></a>故对下譬亦复更分。<a id="a-55"></a>五浊文离为四譬本者。<a id="a-56"></a>恐文误。<a id="a-57"></a>应云三譬本。<a id="a-58"></a>即别四譬中初文复离为三。<a id="a-59"></a>即能见所见惊入。<a id="a-5A"></a>对下譬文仍有四也。<a id="a-5B"></a>彼以第四广明见火。<a id="a-5C"></a>合在第二文也。<a id="a-5D"></a>故知但三。<a id="a-5E"></a>次明取舍中。<a id="a-5F"></a>云四段经文为六譬本者。<a id="a-5G"></a>四段者。<a id="a-5H"></a>别四也。<a id="a-5I"></a>六譬者。<a id="a-5J"></a>离五浊为三。<a id="a-5K"></a>并下三段即是六也。<a id="a-5L"></a>叹法非六譬本者。<a id="a-5M"></a>于四别中离第四段。<a id="a-5N"></a>出叹法敦信。<a id="a-5O"></a>非下六譬本也。<a id="a-5P"></a>次总别中初开三显一者。<a id="a-5Q"></a>即初二行总颂也。<a id="a-5R"></a>本迹者。<a id="a-5S"></a>且约迹中论本迹耳。<a id="a-5T"></a>即法身为本起应为迹。<a id="a-5U"></a>即此初章离为三意。<a id="a-5V"></a>能见之眼为本。<a id="a-5W"></a>第三大悲为迹。<a id="a-5X"></a>第二所见乃为诸佛垂迹之由耳。<a id="a-5Y"></a>云云者。<a id="a-5Z"></a>须广约迹本久近今昔体用等。<a id="a-5a"></a>以简同异。<a id="a-5b"></a>具如玄文六重本迹及前序中已略简竟。<a id="a-5c"></a>今谓下正示义宗。<a id="a-5d"></a>宗旨别故。<a id="a-5e"></a>故云正是等也。<a id="a-5f"></a>前直法说下欲破诸师立譬不能尽理。<a id="a-5g"></a>故先腾三周理同。<a id="a-5h"></a>次若作下辩古譬之失。<a id="a-5i"></a>故云若作三六十譬。<a id="a-5j"></a>于三周不合也。<a id="a-5k"></a>如前所列瑶三畅龙各六。<a id="a-5l"></a>光宅有十。<a id="a-5m"></a>然今文非不立于三六等数。<a id="a-5n"></a>但分节盈缩与他不同。<a id="a-5o"></a>言于三周不合者。<a id="a-5p"></a>法譬不合已略如上。<a id="a-5q"></a>于宿世文秖可分为二譬三譬。<a id="a-5r"></a>故多不可。<a id="a-5s"></a>言四人信解乖离者。<a id="a-5t"></a>若对信解秖可总六别四。<a id="a-5u"></a>若对他五三六及今十八。<a id="a-5v"></a>则乖张离分。<a id="a-5w"></a>具如前破光宅十譬。<a id="a-5x"></a>故破古已自立三等。<a id="a-5y"></a>今立三者如下文云。<a id="a-5z"></a>又一时三譬。<a id="a-60"></a>若为五者。<a id="a-61"></a>如总一别四。<a id="a-62"></a>若为六者。<a id="a-63"></a>如总别各六。<a id="a-64"></a>若为十者。<a id="a-65"></a>即总六别四。<a id="a-66"></a>亦可为十一。<a id="a-67"></a>即总一别十。<a id="a-68"></a>亦可为十六。<a id="a-69"></a>即总六别十。<a id="a-6A"></a>亦可十八。<a id="a-6B"></a>如前十八句也。<a id="a-6C"></a>但本下承上。<a id="a-6D"></a>不相应耳。<a id="a-6E"></a>若欲通于上下不差。<a id="a-6F"></a>但依三节销文。<a id="a-6G"></a>若应四处但为三譬四譬。<a id="a-6H"></a>若但在法譬。<a id="a-6I"></a>则略六广六。<a id="a-6J"></a>安隐至住处者。<a id="a-6K"></a>佛既已证。<a id="a-6L"></a>亦令众生住于此处。<a id="a-6M"></a>而今众生尚住三界不安隐处。<a id="a-6N"></a>扣佛大悲致令惊入。<a id="a-6O"></a>言种种法门即对不种种者。<a id="a-6P"></a>亦是从佛本意以说。<a id="a-6Q"></a>如来本以一门利物事不获已。<a id="a-6R"></a>施种种门。<a id="a-6S"></a>施权之意本在显实。<a id="a-6T"></a>故云宣示于佛道。<a id="a-6U"></a>佛道唯实。<a id="a-6V"></a>以权对实引权入实。<a id="a-6W"></a>故云相对。<a id="a-6X"></a>相对秖是感应意耳。<a id="a-6Y"></a>本末相承等者。<a id="a-6Z"></a>本法说也。<a id="a-6a"></a>末譬等也。<a id="a-6b"></a>云云者。<a id="a-6c"></a>如下所引。<a id="a-6d"></a>言广颂上六义中分为四者。<a id="a-6e"></a>若于别四第四分三名为六义。<a id="a-6f"></a>若第四为一第一为三但名六譬。<a id="a-6g"></a>若言六义不应譬文。<a id="a-6h"></a>但可颂上故但云六义。<a id="a-6i"></a>若为譬本则合四五六。<a id="a-6j"></a>但为一不虚。<a id="a-6k"></a>此中有敦信。<a id="a-6l"></a>敦信即简伪。<a id="a-6m"></a>故知上文不得云无。<a id="a-6n"></a>是则别六广于总六。<a id="a-6o"></a>故今但合六义为四。<a id="a-6p"></a>若更子派开者。<a id="a-6q"></a>若欲更分。<a id="a-6r"></a>如前别中为十二句。<a id="a-6s"></a>为对上诸广文故开。<a id="a-6t"></a>为对下诸略文故合。<a id="a-6u"></a>旧以最后七行为法说流通。<a id="a-6v"></a>今文不用者。<a id="a-6w"></a>若望譬及宿世文后。<a id="a-6x"></a>虽似流通。<a id="a-6y"></a>而非流通。<a id="a-6z"></a>所以人见当来世言。<a id="a-70"></a>言似流通。<a id="a-71"></a>故旧例之将为得意。<a id="a-72"></a>文意不尔。<a id="a-73"></a>譬喻品末但为身子为三周请主。<a id="a-74"></a>自已得悟。<a id="a-75"></a>复为中根重请譬说。<a id="a-76"></a>既酬请已故以此法而略付之。<a id="a-77"></a>究而论之。<a id="a-78"></a>但是示其信谤罪福。</p>
  <p id="a79">若尔。<a id="a-7A"></a>何不待第三周后。<a id="a-7B"></a>一时付之。<a id="a-7C"></a>譬后既付前法说后何不付之。</p>
  <p id="a7D">答。<a id="a-7E"></a>至三周末自有流通广付菩萨。<a id="a-7F"></a>岂独身子。<a id="a-7G"></a>如下文中尚不偏付他方菩萨。<a id="a-7H"></a>岂独身子。<a id="a-7I"></a>法说周末身子初领。<a id="a-7J"></a>自行始成未宜利物。<a id="a-7K"></a>然大旨在佛不须苦论。<a id="a-7L"></a>用颂叹法敦信者。<a id="a-7M"></a>然上文料简有无中。<a id="a-7N"></a>云颂中无真伪者。<a id="a-7O"></a>即无敦信也。<a id="a-7P"></a>今此中用颂叹法敦信者。<a id="a-7Q"></a>但是通方敦劝凡夫。<a id="a-7R"></a>使其生信。<a id="a-7S"></a>故云叹法敦信。<a id="a-7T"></a>以无专敦声闻之语。<a id="a-7U"></a>故前云无耳。<a id="a-7V"></a>今但颂数名体三也者。<a id="a-7W"></a>此中从六道已去。<a id="a-7X"></a>颂上五浊。<a id="a-7Y"></a>此五即数六必五故。<a id="a-7Z"></a>此贫穷等即是出体。<a id="a-7a"></a>以此五法即名浊故。<a id="a-7b"></a>亦无别名。<a id="a-7c"></a>举下证上等者。<a id="a-7d"></a>此引长者在门外文。<a id="a-7e"></a>入即起应外即法身。<a id="a-7f"></a>复云佛眼。<a id="a-7g"></a>故所见机即佛法界。<a id="a-7h"></a>若根下思无大机。<a id="a-7i"></a>方入鹿苑。<a id="a-7j"></a>鹿苑之初既云圆照乃至一乘。<a id="a-7k"></a>故知华严佛慧无别。<a id="a-7l"></a>不可于此强生分别。<a id="a-7m"></a>佛眼下云云者。<a id="a-7n"></a>应广分别此之五眼次及不次。<a id="a-7o"></a>而辩体用。<a id="a-7p"></a>故观色等用于四眼。<a id="a-7q"></a>从本为名仍名佛眼。<a id="a-7r"></a>贫穷等为众生浊者。<a id="a-7s"></a>贫故由无福。<a id="a-7t"></a>痴故由无慧。<a id="a-7u"></a>痴贫众生聚在一处。<a id="a-7v"></a>故名浊也。<a id="a-7w"></a>入生死为命浊者。<a id="a-7x"></a>于生死中又加崄道。<a id="a-7y"></a>崄道之中命易断故。<a id="a-7z"></a>即短寿处而犹相续。<a id="a-80"></a>为命浊也。<a id="a-81"></a>五欲为烦恼浊者。<a id="a-82"></a>名体最显。<a id="a-83"></a>不求大势佛等为劫浊者。<a id="a-84"></a>劫中无佛故名为浊。<a id="a-85"></a>四浊生此亦无所求。<a id="a-86"></a>劫若有佛虽浊能破。<a id="a-87"></a>入邪为见浊名体亦。<a id="a-88"></a>显六十二多故名为诸。<a id="a-89"></a>或云诸见是即受者。<a id="a-8A"></a>由此见故则有三受。<a id="a-8B"></a>见家之受故云见即是受。<a id="a-8C"></a>三受皆苦。<a id="a-8D"></a>以此苦受欲舍苦者。<a id="a-8E"></a>无有是处。<a id="a-8F"></a>五道源来者。<a id="a-8G"></a>五道因也。<a id="a-8H"></a>从一至一故名为趣。<a id="a-8I"></a>衰秖是贼能损耗故。<a id="a-8J"></a>毗昙地狱初生念者。<a id="a-8K"></a>一切地狱初生之时。<a id="a-8L"></a>皆有三念。<a id="a-8M"></a>知此处是地狱。<a id="a-8N"></a>由某因故生从某处而来。<a id="a-8O"></a>此文似不足义已具三。<a id="a-8P"></a>又云者。<a id="a-8Q"></a>亦婆沙文也。<a id="a-8R"></a>五道各有自尔法者。<a id="a-8S"></a>具如前释不思议中。<a id="a-8T"></a>解脱达分者。<a id="a-8U"></a>涅槃名解脱。<a id="a-8V"></a>所修善根不住生死名之为达。<a id="a-8W"></a>声闻三生支佛百劫解脱之分。<a id="a-8X"></a>名解脱分。<a id="a-8Y"></a>得正决定者。<a id="a-8Z"></a>初果也。<a id="a-8a"></a>婆沙云。<a id="a-8b"></a>云何得禅即根本禅。<a id="a-8c"></a>云何决定即是无漏。<a id="a-8d"></a>以无漏心修诸禅定。<a id="a-8e"></a>得入初果。<a id="a-8f"></a>即此禅定而得解脱。<a id="a-8g"></a>解脱是初果即决定也。<a id="a-8h"></a>天中至所须即得云云者。<a id="a-8i"></a>应明诸天自然报相。<a id="a-8j"></a>一切依报悉是化有。<a id="a-8k"></a>及山河流出其实报得。<a id="a-8l"></a>约受报时说名为自然。<a id="a-8m"></a>地狱至中间可知者。<a id="a-8n"></a>过去人中有顺后业。<a id="a-8o"></a>其业未满。<a id="a-8p"></a>至地狱中。<a id="a-8q"></a>遇缘能起如是等心。<a id="a-8r"></a>业即成就。<a id="a-8s"></a>于地狱中无有身口现行故也。<a id="a-8t"></a>唯在轻报非无间也。<a id="a-8u"></a>广简可知故今不论。<a id="a-8v"></a>中阴倒悬者。<a id="a-8w"></a>俱舍云。<a id="a-8x"></a>天首上三横地狱头归下。<a id="a-8y"></a>此约人中天在人上。<a id="a-8z"></a>旁生及鬼同在此洲。<a id="a-90"></a>故非上下。<a id="a-91"></a>狱在此下故头归下。<a id="a-92"></a>从狱生人理合首上。<a id="a-93"></a>鬼畜亦然。<a id="a-94"></a>天来生人其首必下。<a id="a-95"></a>他皆例此。<a id="a-96"></a>初将罪人至阎王所等者。<a id="a-97"></a>有情非情并是共业所感。<a id="a-98"></a>而为心变。<a id="a-99"></a>初皆正语等者。<a id="a-9A"></a>初至地狱如本有语。<a id="a-9B"></a>后时但作波波等声。<a id="a-9C"></a>不复可辩。<a id="a-9D"></a>劫初时等者。<a id="a-9E"></a>诸教相中畜生能言。<a id="a-9F"></a>皆此时也。<a id="a-9G"></a>后生云祖父者。<a id="a-9H"></a>从初受名。<a id="a-9I"></a>二者后生亦是后生之祖父也。<a id="a-9J"></a>前是因缘等者。<a id="a-9K"></a>从引阿含下即观心解。<a id="a-9L"></a>前因缘中亦可具有四悉意也。<a id="a-9M"></a>五道不同即世界也。<a id="a-9N"></a>人是所为。<a id="a-9O"></a>恶是所破。<a id="a-9P"></a>天是第一义也。<a id="a-9Q"></a>后似观心者。<a id="a-9R"></a>从心判义义当观心。<a id="a-9S"></a>六道不同。<a id="a-9T"></a>略如止观第二记。<a id="a-9U"></a>诸论及以小乘诸经分别甚广不要不列。<a id="a-9V"></a>我始坐等者。<a id="a-9W"></a>准下引小云疏意指华严也。<a id="a-9X"></a>故地论云。<a id="a-9Y"></a>佛成道后第二七日说华严也。<a id="a-9Z"></a>世讲说者嗔法华经应佛所说。<a id="a-9a"></a>或责地论失于圆宗。<a id="a-9b"></a>今问。<a id="a-9c"></a>此之二七日与法华中三七何别。<a id="a-9d"></a>纵赊促不同及所说各异。<a id="a-9e"></a>秖是机别显密有殊。<a id="a-9f"></a>说时既然身相亦尔。<a id="a-9g"></a>当知法华报佛所说。<a id="a-9h"></a>如论云。<a id="a-9i"></a>一者报佛菩提如经我成佛来等也。<a id="a-9j"></a>应佛菩提则指伽耶。<a id="a-9k"></a>古德皆云。<a id="a-9l"></a>伽耶既非彼长何独是乎。<a id="a-9m"></a>即成法佛说也。<a id="a-9n"></a>地论既云二七日。<a id="a-9o"></a>乃表应佛说之。<a id="a-9p"></a>岂报佛成及以说法必第二七耶。<a id="a-9q"></a>理而言之。<a id="a-9r"></a>彼此无别。<a id="a-9s"></a>机见不一大小分途。<a id="a-9t"></a>小见三七停留。<a id="a-9u"></a>大睹始终无改。<a id="a-9v"></a>故二七之言知非尽理。<a id="a-9w"></a>若云不起道树而游鹿苑此即迹中圆佛成相。<a id="a-9x"></a>复准部意义兼于别。<a id="a-9y"></a>小机所睹弊服宛然。<a id="a-9z"></a>今此正当小化之首。<a id="a-A0"></a>道场在摩竭提国西南。<a id="a-A1"></a>去尼连河不远。<a id="a-A2"></a>西域记云。<a id="a-A3"></a>菩提树所周匝累甎。<a id="a-A4"></a>崇峻崄固。<a id="a-A5"></a>东西长南北狭。<a id="a-A6"></a>周五百余步。<a id="a-A7"></a>正中有金刚座。<a id="a-A8"></a>此即迹中化佛之道场也。<a id="a-A9"></a>观心释树者。<a id="a-AA"></a>托事见理佛岂不然。<a id="a-AB"></a>何佛不作因缘观耶。<a id="a-AC"></a>今在小也。<a id="a-AD"></a>若约华严为最初者。<a id="a-AE"></a>皆须约于圆别以判。<a id="a-AF"></a>经行者。<a id="a-AG"></a>此亦是观解。<a id="a-AH"></a>若但事解秖是渐初。<a id="a-AI"></a>故且附观约法相说。<a id="a-AJ"></a>故云道品等。<a id="a-AK"></a>事释经行具如律文威仪经等。<a id="a-AL"></a>具如止观第二记始坐等者。<a id="a-AM"></a>文具四释。<a id="a-AN"></a>初云假时等。<a id="a-AO"></a>即世界得道即为人。<a id="a-AP"></a>感恩报德即对治。<a id="a-AQ"></a>欲以大拟即第一义。<a id="a-AR"></a>若作约教。<a id="a-AS"></a>应为四佛十二因缘。<a id="a-AT"></a>又以因缘释树。<a id="a-AU"></a>如婆沙中无明为根等。<a id="a-AV"></a>具如止观第二记。<a id="a-AW"></a>应细释出以对今文。<a id="a-AX"></a>即无漏与实相俱得为林。<a id="a-AY"></a>三十七品是行道法者。<a id="a-AZ"></a>道品即定慧均等名行道法。<a id="a-Aa"></a>况复七科皆是所行。<a id="a-Ab"></a>即是以定慧足。<a id="a-Ac"></a>履实相地。<a id="a-Ad"></a>理摄诸法故云一切。<a id="a-Ae"></a>初安此地故云得道。<a id="a-Af"></a>欲令他行先自表之。<a id="a-Ag"></a>庶令下效。<a id="a-Ah"></a>树地下征起未曾有经下答。<a id="a-Ai"></a>经云于三七等者。<a id="a-Aj"></a>且以三乘而为三根。<a id="a-Ak"></a>以初成道通思根故。<a id="a-Al"></a>具如前云思度二仙文也小云疏意。<a id="a-Am"></a>众生机自未堪法华不必居后。<a id="a-An"></a>故引后文彼佛初成即说法华。<a id="a-Ao"></a>以今例之谓为有据。<a id="a-Ap"></a>亦如方便品中。<a id="a-Aq"></a>若但赞佛乘而众生不堪。<a id="a-Ar"></a>方始允同诸佛而施权化。<a id="a-As"></a>故云后于王城。<a id="a-At"></a>若推下章安通释。<a id="a-Au"></a>二处不殊不可全非。<a id="a-Av"></a>故但云若推。<a id="a-Aw"></a>今须辩别。<a id="a-Ax"></a>何者。<a id="a-Ay"></a>若以佛慧为法华。<a id="a-Az"></a>则始终俱有。<a id="a-B0"></a>若以会归为法华。<a id="a-B1"></a>则终有始无。<a id="a-B2"></a>故知彼佛在菩提树。<a id="a-B3"></a>初说佛慧为法华耳。<a id="a-B4"></a>而小云未晓斯旨。<a id="a-B5"></a>便以初成显说会归者不然。<a id="a-B6"></a>故准今意文理俱通。<a id="a-B7"></a>若密说者非所辩也。<a id="a-B8"></a>恶生王者。<a id="a-B9"></a>哥利王也。<a id="a-BA"></a>佛誓者。<a id="a-BB"></a>害佛之时佛发大愿。<a id="a-BC"></a>我若得道应先度之。<a id="a-BD"></a>甘露者真谛也。<a id="a-BE"></a>问何故初为五人等者。<a id="a-BF"></a>答中六文。<a id="a-BG"></a>问虽涉五意正问人。<a id="a-BH"></a>故皆以人答。<a id="a-BI"></a>次轮王下举三事问。<a id="a-BJ"></a>答中善业轮王因。<a id="a-BK"></a>名誉业陈如因称赞业佛因。<a id="a-BL"></a>故云尼吒。<a id="a-BM"></a>有顶者非想也。<a id="a-BN"></a>为显佛声。<a id="a-BO"></a>彼无耳识非声不及。<a id="a-BP"></a>色界唯。<a id="a-BQ"></a>无香味二识。<a id="a-BR"></a>余悉行故。<a id="a-BS"></a>虽有四悉意。<a id="a-BT"></a>总而言之。<a id="a-BU"></a>秖是为显宿报不同。<a id="a-BV"></a>致令声及远近不等。<a id="a-BW"></a>若依下约教。<a id="a-BX"></a>两尼吒下并注云云者。<a id="a-BY"></a>应明尼吒百亿尼吒十方尼吒及遍法界。<a id="a-BZ"></a>以分四教初文藏也。<a id="a-Ba"></a>百亿即是衍初通教。<a id="a-Bb"></a>十方法界即是别圆。<a id="a-Bc"></a>一成一切成故。<a id="a-Bd"></a>十方尘刹起四威仪。<a id="a-Be"></a>互为主伴。<a id="a-Bf"></a>初转法轮等四处定者声既分四。<a id="a-Bg"></a>处亦应然。<a id="a-Bh"></a>大神变者。<a id="a-Bi"></a>非谓小小偏对一机。<a id="a-Bj"></a>如化迦葉帝献方石之徒。<a id="a-Bk"></a>其处必定。<a id="a-Bl"></a>又除转法轮等者。<a id="a-Bm"></a>渐初则定。<a id="a-Bn"></a>此初化邪其处必定。<a id="a-Bo"></a>通论一代故可不定。<a id="a-Bp"></a>旧云思理教等者。<a id="a-Bq"></a>即以三七用对大乘理教行三。<a id="a-Br"></a>并无机不受。<a id="a-Bs"></a>又云劝诫者。<a id="a-Bt"></a>亦此师也。<a id="a-Bu"></a>即如譬及信解大乘二门各有拟宜无机息化。<a id="a-Bv"></a>用对此三亦应可尔。<a id="a-Bw"></a>瑶意者亦云化物之仪。<a id="a-Bx"></a>思而表深。<a id="a-By"></a>何必事深令大圣思而后行。<a id="a-Bz"></a>表佛初三周说等者。<a id="a-C0"></a>此与因果经意大同。<a id="a-C1"></a>四分律萨婆多皆云六七。<a id="a-C2"></a>兴起行经等七七日。<a id="a-C3"></a>五分八七。<a id="a-C4"></a>大论五十七。<a id="a-C5"></a>地论等并二七。<a id="a-C6"></a>机见不同不须和会。<a id="a-C7"></a>今是终穷极教故且依之。<a id="a-C8"></a>观心释中。<a id="a-C9"></a>且约四观以示化仪。<a id="a-CA"></a>即四教观以最后云析法故也。<a id="a-CB"></a>诸梵虽请大者。</p>
  <p id="aCC">问。<a id="a-CD"></a>如何得知梵王请大。</p>
  <p id="aCE">答。<a id="a-CF"></a>据佛酬云若但赞佛乘等。<a id="a-CG"></a>今欲至始终得度者。<a id="a-CH"></a>若不先小则大小俱失。<a id="a-CI"></a>若先用小则终必大益。<a id="a-CJ"></a>诸法寂灭等者。</p>
  <p id="aCK">问。<a id="a-CL"></a>此中三释义有何别。</p>
  <p id="aCM">答。<a id="a-CN"></a>然初一说以权实相对。<a id="a-CO"></a>即实不可说说属于权。<a id="a-CP"></a>三权是数故一实非数。<a id="a-CQ"></a>次生灭不生灭相对。<a id="a-CR"></a>即不生灭不可言宣。<a id="a-CS"></a>此小衍相对也。<a id="a-CT"></a>亦是事理相对。<a id="a-CU"></a>故向三乘之言通指衍教故也。<a id="a-CV"></a>此约实理权教对辩。<a id="a-CW"></a>第三即是偏真之理。<a id="a-CX"></a>对偏四门。<a id="a-CY"></a>偏真之理亦不可宣。<a id="a-CZ"></a>是则大小两理俱不可说。<a id="a-Ca"></a>方便为物俱可得说。<a id="a-Cb"></a>虽俱可说佛意在大。<a id="a-Cc"></a>众生于实并非其宜。<a id="a-Cd"></a>故思方便非生灭说。<a id="a-Ce"></a>受行悟入者。<a id="a-Cf"></a>机会即受。<a id="a-Cg"></a>随闻观转即暖法去名之为行。<a id="a-Ch"></a>若准有宗时节虽促。<a id="a-Ci"></a>不妨具历内外凡位。<a id="a-Cj"></a>至世第一名之为悟。<a id="a-Ck"></a>若得初果名之为入。<a id="a-Cl"></a>转佛等者。<a id="a-Cm"></a>此有二义。<a id="a-Cn"></a>若约跨节通四如来诸法具足。<a id="a-Co"></a>随扣而赴。<a id="a-Cp"></a>凡有所说无非化他。<a id="a-Cq"></a>对自证说。<a id="a-Cr"></a>若以圆自对三教他。<a id="a-Cs"></a>此即约法亦名为他。<a id="a-Ct"></a>今从当分约渐初说。<a id="a-Cu"></a>此佛内证故云心中。<a id="a-Cv"></a>证有权实权法利物。<a id="a-Cw"></a>故名为他。<a id="a-Cx"></a>涅槃音者。<a id="a-Cy"></a>由弟子受行烦恼断处涅槃名生。<a id="a-Cz"></a>故名为音。<a id="a-D0"></a>音者声教。<a id="a-D1"></a>众教之始故云起自于此。<a id="a-D2"></a>三宝于是现世间者。<a id="a-D3"></a>亦约渐始。<a id="a-D4"></a>且在小乘未论一体。<a id="a-D5"></a>从久远劫来者。<a id="a-D6"></a>久远之言准下宿世。<a id="a-D7"></a>乃指大通之后。<a id="a-D8"></a>以小熟故。<a id="a-D9"></a>故以一文释其二疑。<a id="a-DA"></a>上文兼有其意者。<a id="a-DB"></a>三乘行人皆是佛子也。<a id="a-DC"></a>上诸佛章亦云有佛子心净等。<a id="a-DD"></a>并指昔教闻方便时。<a id="a-DE"></a>已名佛子。<a id="a-DF"></a>然于昔教未可彰言。<a id="a-DG"></a>我即下一行亦指种智等。<a id="a-DH"></a>以能显所。<a id="a-DI"></a>所即理也。<a id="a-DJ"></a>更就下重分文中云。<a id="a-DK"></a>大乘机发亦名索果。</p>
  <p id="aDL">问。<a id="a-DM"></a>前文何以斥光宅。<a id="a-DN"></a>云法说文中无索车耶。</p>
  <p id="aDO">答。<a id="a-DP"></a>光宅若云情索于大。<a id="a-DQ"></a>则为无失。<a id="a-DR"></a>若用为下索小譬本。<a id="a-DS"></a>是故须破。<a id="a-DT"></a>破其引文亦复如是。<a id="a-DU"></a>此应有四句者。</p>
  <p id="aDV">问。<a id="a-DW"></a>前文已约四句对根。<a id="a-DX"></a>此中何须更说四耶。</p>
  <p id="aDY">答。<a id="a-DZ"></a>前初对乳酪各为四句。<a id="a-Da"></a>简其大小为障不同。<a id="a-Db"></a>复以四句释出二酥。<a id="a-Dc"></a>通对诸教四根闻法。<a id="a-Dd"></a>进否异同。<a id="a-De"></a>故前初重唯第四句在法华中。<a id="a-Df"></a>余文多在前之四味。<a id="a-Dg"></a>今第五时乃对开三独一为大。<a id="a-Dh"></a>言即发者。<a id="a-Di"></a>但不起当座且名为即。<a id="a-Dj"></a>从彼座来非不经时。<a id="a-Dk"></a>但不跨味故名为即。<a id="a-Dl"></a>索有三意者。<a id="a-Dm"></a>二索既云在机在情。<a id="a-Dn"></a>机中但云有感果义。<a id="a-Do"></a>情中既云密求而已。<a id="a-Dp"></a>故前二在昔。<a id="a-Dq"></a>发言唯今。<a id="a-Dr"></a>昔言虽即通于四味。<a id="a-Ds"></a>此指二酥并闻大时。<a id="a-Dt"></a>是故得有二索之言。<a id="a-Du"></a>又二索言有通有别。<a id="a-Dv"></a>通则俱通二味。<a id="a-Dw"></a>机则冥在于内。<a id="a-Dx"></a>情则内动于中。<a id="a-Dy"></a>二味咸然故云通也。<a id="a-Dz"></a>别则二索别对二味。<a id="a-E0"></a>在方等中闻不思议。<a id="a-E1"></a>虽斥为非冥有大利。<a id="a-E2"></a>被斥不谤义当于索。<a id="a-E3"></a>故知不谤理在有求。<a id="a-E4"></a>在熟酥时为大洮诱。<a id="a-E5"></a>虽无希取转教情亲。<a id="a-E6"></a>纵不彰言索义渐切。<a id="a-E7"></a>虽二不同机遥情近。<a id="a-E8"></a>得不得者。<a id="a-E9"></a>为独菩萨亦利声闻。<a id="a-EA"></a>情中进退义当于索。<a id="a-EB"></a>是则情带于机稍切于昔。<a id="a-EC"></a>故至般若别受情名。<a id="a-ED"></a>至领解时以得显失。<a id="a-EE"></a>故云欲以问世尊为失为不失。<a id="a-EF"></a>请索虽即唯在今教。<a id="a-EG"></a>及至启言机情必具。<a id="a-EH"></a>从强属口机情亦殊。<a id="a-EI"></a>在昔但潜伏居怀。<a id="a-EJ"></a>于今乃助彰于口。<a id="a-EK"></a>三索咸扣于至圣。<a id="a-EL"></a>赴亦自分于显密。<a id="a-EM"></a>时熟既会内因具也。<a id="a-EN"></a>闻略说故外缘足也。<a id="a-EO"></a>因缘具故发言于兹。</p>
  <p id="aEP">问。<a id="a-EQ"></a>昔出宅等者。<a id="a-ER"></a>举譬品以显今。<a id="a-ES"></a>彼云诸子诣父愿赐我等三种宝车。<a id="a-ET"></a>今何得言机等索实。<a id="a-EU"></a>答意者。<a id="a-EV"></a>未出闻许出已不见所许之车。<a id="a-EW"></a>唯见许人。<a id="a-EX"></a>是故从人索昔所许。<a id="a-EY"></a>所许不与必有异途。<a id="a-EZ"></a>故索昔在今。<a id="a-Ea"></a>元求异意。<a id="a-Eb"></a>今问鹿苑出宅唯保小果。<a id="a-Ec"></a>何曾索车。</p>
  <p id="aEd">答。<a id="a-Ee"></a>若在法说。<a id="a-Ef"></a>至鹿苑时义当出宅。<a id="a-Eg"></a>复经二味二索在怀。<a id="a-Eh"></a>但譬短含长义至法华之始。<a id="a-Ei"></a>故譬中诸子诣父索车。<a id="a-Ej"></a>乃与之仍赐于大。<a id="a-Ek"></a>故彼譬意兼含二酥。<a id="a-El"></a>信解譬长方开体命。<a id="a-Em"></a>故譬品文义含三索。<a id="a-En"></a>当知岂与光宅为俦。<a id="a-Eo"></a>咸以等者。<a id="a-Ep"></a>他人意云。<a id="a-Eq"></a>约机论到耻小慕大者。<a id="a-Er"></a>般若方等也。<a id="a-Es"></a>故今破之。<a id="a-Et"></a>机身俱到般若方等。<a id="a-Eu"></a>况复法华三业俱领。<a id="a-Ev"></a>且释请义故云机情。<a id="a-Ew"></a>到必三业不可偏也。<a id="a-Ex"></a>今行与等者。<a id="a-Ey"></a>随便记之。<a id="a-Ez"></a>且受八相故云行与。<a id="a-F0"></a>又记大唯在分别功德。<a id="a-F1"></a>此中且小故云行与。<a id="a-F2"></a>昔真等者。<a id="a-F3"></a>昔真指理昔成指果。<a id="a-F4"></a>昔罗汉等。<a id="a-F5"></a>既皆是实。<a id="a-F6"></a>并得真成。<a id="a-F7"></a>今三乘俱斥则二义并失。<a id="a-F8"></a>故云竟知何在。<a id="a-F9"></a>又三乘同学一道等者。<a id="a-FA"></a>此即重述通三乘疑。<a id="a-FB"></a>既同一理证真不殊。<a id="a-FC"></a>真虽不殊。<a id="a-FD"></a>菩萨于昔已曾得记。<a id="a-FE"></a>若已得记。<a id="a-FF"></a>何故而今并斥为方便。<a id="a-FG"></a>若俱方便昔不应别。<a id="a-FH"></a>故云何意有别。<a id="a-FI"></a>故疑今昔。<a id="a-FJ"></a>若二若三若理若行。<a id="a-FK"></a>既并方便失木实证。<a id="a-FL"></a>何得不疑。<a id="a-FM"></a>前文多处通斥三教。<a id="a-FN"></a>此中但斥藏通二者。<a id="a-FO"></a>一者三乘同证真谛。<a id="a-FP"></a>二者此两教证俱权。<a id="a-FQ"></a>若更约别者。<a id="a-FR"></a>当教论中自有真实。<a id="a-FS"></a>既带方便初后行殊。<a id="a-FT"></a>通皆闻斥是亦生疑。<a id="a-FU"></a>如是妙法者。<a id="a-FV"></a>具如释签中故云秖是权实法耳。<a id="a-FW"></a>次如三世者下引同中。<a id="a-FX"></a>文具两解。<a id="a-FY"></a>前约为实施权。<a id="a-FZ"></a>后约开权显实。<a id="a-Fa"></a>又初文约教三权一实。<a id="a-Fb"></a>次又约理故有权有实为权。<a id="a-Fc"></a>权实不二为实。<a id="a-Fd"></a>此第二释秖是显前实教之理。<a id="a-Fe"></a>即是权实不二。<a id="a-Ff"></a>经云悬远等者。<a id="a-Fg"></a>若准此劫六四二万。<a id="a-Fh"></a>望下梵天百八十劫空无有佛。<a id="a-Fi"></a>仍未为远。<a id="a-Fj"></a>弥勒佛后第十五减。<a id="a-Fk"></a>九百九十五佛次第出兴。<a id="a-Fl"></a>应无此说。<a id="a-Fm"></a>夫方便可是权假者。<a id="a-Fn"></a>意明前教可是权施。<a id="a-Fo"></a>据佛本怀虽非虚妄。<a id="a-Fp"></a>以实望假故云权假。<a id="a-Fq"></a>施已复废终归真实。<a id="a-Fr"></a>今已说实故劝勿疑。<a id="a-Fs"></a>旧从去更叙旧解。<a id="a-Ft"></a>前虽略破非无一途。<a id="a-Fu"></a>故复引之令知同异。<a id="a-Fv"></a>若乐着诸欲至互简非耳者。<a id="a-Fw"></a>凡小俱舍方堪授记。</p>
  <p data-pb></p>
  <h2 id="aFx">释譬喻品</h2>
  <p id="aFy">有人于此立来意。<a id="a-Fz"></a>云大凡无譬应有譬成小。<a id="a-G0"></a>有云。<a id="a-G1"></a>佛法多门门门有譬。<a id="a-G2"></a>此则可尔。<a id="a-G3"></a>云先总者。<a id="a-G4"></a>总释两字通冠四释。<a id="a-G5"></a>若今若昔以因缘等皆有别故。<a id="a-G6"></a>品初虽兼第一周文释题且依第二周意。<a id="a-G7"></a>故云中下之流未达等也。<a id="a-G8"></a>初总为三。<a id="a-G9"></a>先字训。<a id="a-GA"></a>次释训。<a id="a-GB"></a>三来意。<a id="a-GC"></a>次释训中托此下释譬字。<a id="a-GD"></a>寄浅下释喻字。<a id="a-GE"></a>玉篇云。<a id="a-GF"></a>以类比况谓之譬。<a id="a-GG"></a>开晓令悟谓之喻。<a id="a-GH"></a>既两字双题应有小别。<a id="a-GI"></a>具如释训。<a id="a-GJ"></a>故以比况晓训时众。<a id="a-GK"></a>此谓界内人中车宅。<a id="a-GL"></a>彼谓界外佛事迷悟。<a id="a-GM"></a>浅深可知。<a id="a-GN"></a>彼但佛乘深义唯一。<a id="a-GO"></a>故迷之与悟唯小对圆。<a id="a-GP"></a>树扇风月唯圆教理。<a id="a-GQ"></a>前广下明来意者。<a id="a-GR"></a>亦是结前生后。<a id="a-GS"></a>初句结前。<a id="a-GT"></a>中下下生后。<a id="a-GU"></a>故知机虽无已。<a id="a-GV"></a>还待不已悲智中机当生。<a id="a-GW"></a>更动树举扇使风月意彰。<a id="a-GX"></a>然法说实相。<a id="a-GY"></a>何隐何显。<a id="a-GZ"></a>如长风靡息空月常悬。<a id="a-Ga"></a>但中下之徒大机未启。<a id="a-Gb"></a>蔽情犹壅谓月隐风停。<a id="a-Gc"></a>逗兹二途须举扇动树。<a id="a-Gd"></a>因缘等四大旨咸然。<a id="a-Ge"></a>故以二字总冠诸释。<a id="a-Gf"></a>次别释者。<a id="a-Gg"></a>初因缘中并以世四法喻一实四法。<a id="a-Gh"></a>初世界中直云世法者。<a id="a-Gi"></a>以世冠三故也。<a id="a-Gj"></a>闻譬生喜名世界也。<a id="a-Gk"></a>所以下三皆云世法。<a id="a-Gl"></a>但生等别得下三名。<a id="a-Gm"></a>是故下三皆由闻譬而生喜等。<a id="a-Gn"></a>因于曾有世间父子。<a id="a-Go"></a>今闻譬说我佛真子。<a id="a-Gp"></a>声闻与佛天性不殊。<a id="a-Gq"></a>唯在今经故未曾有。<a id="a-Gr"></a>所以密遣之日尚无佣作之心。<a id="a-Gs"></a>领财之时岂生己物之念。<a id="a-Gt"></a>特由天性相关。<a id="a-Gu"></a>遂荷领知之泽。<a id="a-Gv"></a>尔前忧悔至此方除。<a id="a-Gw"></a>譬说之时乃名真子。<a id="a-Gx"></a>今始得悟踊跃弥加。<a id="a-Gy"></a>此指闻譬生于实喜。<a id="a-Gz"></a>即信解初欢喜之文。<a id="a-H0"></a>故大小两乘皆名欢喜。<a id="a-H1"></a>次为人中云世生法者。<a id="a-H2"></a>即资具也。<a id="a-H3"></a>故云珍玩。<a id="a-H4"></a>出世生法即三乘法。<a id="a-H5"></a>生善中最岂过于此。<a id="a-H6"></a>故昔三车妙珍玩摄。<a id="a-H7"></a>汝等所行是菩萨道。<a id="a-H8"></a>世灭法者。<a id="a-H9"></a>宅内众灾可免离也。<a id="a-HA"></a>出世灭法者。<a id="a-HB"></a>谓惑断也。<a id="a-HC"></a>无漏述昔除忧指今。<a id="a-HD"></a>拔苦本在等与大车。<a id="a-HE"></a>除恶之极莫若于此。<a id="a-HF"></a>昔破见思通论于今。<a id="a-HG"></a>莫非除恶。<a id="a-HH"></a>世不生灭者。<a id="a-HI"></a>即大车也。<a id="a-HJ"></a>父之本有故不生至处不坏故不灭。<a id="a-HK"></a>出世不生不灭者。<a id="a-HL"></a>性德本有故不生。<a id="a-HM"></a>修得果常故不灭。<a id="a-HN"></a>以信解中闻譬欢喜等。<a id="a-HO"></a>是故四悉俱譬父子。<a id="a-HP"></a>然前之三悉似寄施权。<a id="a-HQ"></a>第一义悉方约开显。<a id="a-HR"></a>当知三悉即第一义之弄引也。<a id="a-HS"></a>故引先心各好及以火宅免难。<a id="a-HT"></a>若开显已无非大车。<a id="a-HU"></a>又四悉各一法一譬。<a id="a-HV"></a>法中或取法说身子领解之文。<a id="a-HW"></a>并且助成其语耳。<a id="a-HX"></a>若直销两字何足题品。<a id="a-HY"></a>故结云一音巧喻。<a id="a-HZ"></a>此则遮那始终一音。<a id="a-Ha"></a>一音唯实巧喻兼权。<a id="a-Hb"></a>权引归实故不同旧纯用一音。<a id="a-Hc"></a>故譬义含因缘等四。<a id="a-Hd"></a>若不尔者。<a id="a-He"></a>如何销于小车大车火宅父舍。<a id="a-Hf"></a>中下得益者。</p>
  <p id="aHg">问。<a id="a-Hh"></a>下根未悟何以云益。</p>
  <p id="aHi">答。<a id="a-Hj"></a>法譬通被中下自迷。<a id="a-Hk"></a>故下根闻法譬中根闻法说。<a id="a-Hl"></a>虽未显悟非无冥益。<a id="a-Hm"></a>故至譬及宿世获悟。<a id="a-Hn"></a>故约教等三咸须约譬。<a id="a-Ho"></a>譬既三车一车今昔相对。<a id="a-Hp"></a>法亦若权若实并列偏圆。<a id="a-Hq"></a>若不尔者。<a id="a-Hr"></a>开何所开。<a id="a-Hs"></a>本许三车索而不与。<a id="a-Ht"></a>及至为说等赐大车。<a id="a-Hu"></a>当知其车本为三一。<a id="a-Hv"></a>为物方便权立三名。<a id="a-Hw"></a>出宅废权破三唯一。<a id="a-Hx"></a>四教譬中初三藏云菩萨驾牛等者。<a id="a-Hy"></a>此菩萨从初至后皆化他故。<a id="a-Hz"></a>最得其名。<a id="a-I0"></a>通教譬云三人同畏等者。<a id="a-I1"></a>三藏二乘理亦应尔。<a id="a-I2"></a>为对始终一向利他。<a id="a-I3"></a>是故彼二且云自济。<a id="a-I4"></a>此教缘觉自他兼益胜于声闻。<a id="a-I5"></a>故云并驰并顾。<a id="a-I6"></a>悲劣菩萨故有并言。<a id="a-I7"></a>自行故驰兼他乃顾。<a id="a-I8"></a>菩萨自行既满。<a id="a-I9"></a>唯以利物为怀。<a id="a-IA"></a>是故但云全群而出别教中初斥两教三乘俱近。<a id="a-IB"></a>次菩萨去正释。<a id="a-IC"></a>对前所列句句并决。<a id="a-ID"></a>约大象说故云边底。<a id="a-IE"></a>三大品下证。<a id="a-IF"></a>对前二教二乘简也。<a id="a-IG"></a>通教菩萨对通二乘。<a id="a-IH"></a>断证既同略无形斥。<a id="a-II"></a>故知是别菩萨斥两二乘。<a id="a-IJ"></a>故以萤对日为别作譬也。<a id="a-IK"></a>准义简譬。<a id="a-IL"></a>秖应于牛车以简菩萨。<a id="a-IM"></a>以由证经幸有三乘俱异之譬。<a id="a-IN"></a>两教三乘譬外又有独菩萨譬如大象。<a id="a-IO"></a>及以萤日用斥二乘。<a id="a-IP"></a>又始见去圆教中先指华严及为未入下明今经意。<a id="a-IQ"></a>二处化事皆不须譬。<a id="a-IR"></a>即华严利根及法华上周。<a id="a-IS"></a>次如今下明二处理等。<a id="a-IT"></a>虽即化仪前后而始终理一。<a id="a-IU"></a>始即华严今谓法华。<a id="a-IV"></a>秖缘慧如是故理等。<a id="a-IW"></a>故云无二无异。</p>
  <p id="aIX">问。<a id="a-IY"></a>无异无二此两何别。</p>
  <p id="aIZ">答。<a id="a-Ia"></a>重以不异复于不二。<a id="a-Ib"></a>以无异故方名不二。<a id="a-Ic"></a>上根利智至不须譬者。<a id="a-Id"></a>重牒二处显上周中得悟者。<a id="a-Ie"></a>为辩异故。<a id="a-If"></a>秖为下明今有中下故须譬喻。<a id="a-Ig"></a>然华严中非无譬喻。<a id="a-Ih"></a>但彼入道不正由兹。<a id="a-Ii"></a>如今昙华为成法说。<a id="a-Ij"></a>言动执等者。<a id="a-Ik"></a>上根一处。<a id="a-Il"></a>中根二处或云五处。<a id="a-Im"></a>广中有长行偈颂并法说领述二文。<a id="a-In"></a>下根三处或云十一处于前五处更加譬中领述各有长行偈颂。<a id="a-Io"></a>乃至下根二十二番开权显实。<a id="a-Ip"></a>具如化城品末列。<a id="a-Iq"></a>由未悟故迷于法说权实岐道。<a id="a-Ir"></a>我昔与彼同居无学。<a id="a-Is"></a>彼蒙记述我独未沾。<a id="a-It"></a>初闻略说已怀进退。<a id="a-Iu"></a>为是极果为何方便。<a id="a-Iv"></a>为永在小为当成大。<a id="a-Iw"></a>重闻五佛疑仍未除。<a id="a-Ix"></a>故须更以车譬诱之。<a id="a-Iy"></a>故云圆譬。<a id="a-Iz"></a>世云天台抑华严者。<a id="a-J0"></a>乃由不善他宗故耳。<a id="a-J1"></a>既判佛慧二经不殊。<a id="a-J2"></a>但部望部不无小别。<a id="a-J3"></a>既不可指鹿苑为始。<a id="a-J4"></a>复云闻我余义不成。<a id="a-J5"></a>涉公云。<a id="a-J6"></a>法华华严广略别也。<a id="a-J7"></a>此嗅瞻卜之流芳。<a id="a-J8"></a>而未穷余香之奥旨。<a id="a-J9"></a>以不能尽思于斯宗故也。<a id="a-JA"></a>广略虽尔兼带如何。<a id="a-JB"></a>显本未彰记小非例。<a id="a-JC"></a>乃至下文十义同异。<a id="a-JD"></a>踟蹰者。<a id="a-JE"></a>犹预之象。<a id="a-JF"></a>岐道者。<a id="a-JG"></a>尔雅云。<a id="a-JH"></a>二达曰岐。<a id="a-JI"></a>本迹观心云云者。<a id="a-JJ"></a>并须约譬本迹具如莲华三譬玄文第七。<a id="a-JK"></a>若欲进寄初成设教岂无一三。<a id="a-JL"></a>故千枝万叶同宗一根。<a id="a-JM"></a>乃至五百三千尘点可以意知。<a id="a-JN"></a>观心譬者。<a id="a-JO"></a>空如白牛。<a id="a-JP"></a>假如具度。<a id="a-JQ"></a>中如车体。<a id="a-JR"></a>乃至幻空幻假幻中。<a id="a-JS"></a>次分文解释者。<a id="a-JT"></a>置譬且释前品之余。<a id="a-JU"></a>初领解中云置譬说之前等者。<a id="a-JV"></a>有云。<a id="a-JW"></a>为譬作序。<a id="a-JX"></a>则应难云信解药草授记。<a id="a-JY"></a>亦应安化城品内为化城作序。<a id="a-JZ"></a>长行领与解至各陈者。<a id="a-Ja"></a>长行三业各标释结。<a id="a-Jb"></a>标结二文并具三业。<a id="a-Jc"></a>而不分领解。<a id="a-Jd"></a>但于释中以身业为领口意为解。<a id="a-Je"></a>初今从世尊下领也。<a id="a-Jf"></a>从所以者何我昔从佛下解也。<a id="a-Jg"></a>偈各陈者。<a id="a-Jh"></a>三段各二。<a id="a-Ji"></a>至下偈中一一点出。<a id="a-Jj"></a>一幸者。<a id="a-Jk"></a>谓一业遇喜。<a id="a-Jl"></a>今三业俱喜乃成三幸。<a id="a-Jm"></a>我今身已近佛。<a id="a-Jn"></a>况更闻法。<a id="a-Jo"></a>闻法即是口喜。<a id="a-Jp"></a>得解即是意喜。<a id="a-Jq"></a>又昔但机情。<a id="a-Jr"></a>机情居内名为一幸。<a id="a-Js"></a>今由口请三业并欣。<a id="a-Jt"></a>故云三喜。<a id="a-Ju"></a>过意所谋故云幸也。<a id="a-Jv"></a>故下文云。<a id="a-Jw"></a>非先所望而今自得。<a id="a-Jx"></a>抃者抚手舞也。<a id="a-Jy"></a>心口之喜畅至于形。<a id="a-Jz"></a>由二动形故三俱动。<a id="a-K0"></a>文云下引证者。<a id="a-K1"></a>正证三喜也。<a id="a-K2"></a>文虽且列意口二喜有二必三。<a id="a-K3"></a>理数应尔。<a id="a-K4"></a>内外异故即世界也。<a id="a-K5"></a>又此四文应约前品。<a id="a-K6"></a>而今后三约信解者。<a id="a-K7"></a>开显义同彼此通用意同时异亦应无爽。<a id="a-K8"></a>弃贫受富者。<a id="a-K9"></a>开三藏珍玩也。<a id="a-KA"></a>得真善利生善中极。<a id="a-KB"></a>忧悔双遣等者。<a id="a-KC"></a>开二味也。<a id="a-KD"></a>永除忧疑故除恶穷也。<a id="a-KE"></a>我念昔在方等时被斥故忧。<a id="a-KF"></a>至般若时住小故悔。<a id="a-KG"></a>方等被斥故疑般若不取故难。<a id="a-KH"></a>浊为外障小为内障。<a id="a-KI"></a>又被弹不受名为外障。<a id="a-KJ"></a>蒙加不取名为内障。<a id="a-KK"></a>今则无此三双之失。<a id="a-KL"></a>故云大朗。<a id="a-KM"></a>住一实第一义也。<a id="a-KN"></a>次约教中初文通途简昔喜体。<a id="a-KO"></a>故先叙昔小。<a id="a-KP"></a>次今言下简异。<a id="a-KQ"></a>即简无显有也。<a id="a-KR"></a>若若下正释既世间之喜久已除之。<a id="a-KS"></a>藏通二喜久已得之。<a id="a-KT"></a>若二空教道复非所拟。<a id="a-KU"></a>历三教简良有以也。<a id="a-KV"></a>非今所明故唯圆喜。<a id="a-KW"></a>湫小水也。<a id="a-KX"></a>如凡无润无出世智故也。<a id="a-KY"></a>圆教中初位次人。<a id="a-KZ"></a>初住名欢喜者义立耳。<a id="a-Ka"></a>既三法开发与初地不殊。<a id="a-Kb"></a>亦名欢喜。<a id="a-Kc"></a>身子至欢喜者。<a id="a-Kd"></a>未敢定判故或二途。<a id="a-Ke"></a>超入即行或向或地。<a id="a-Kf"></a>设不超者。<a id="a-Kg"></a>亦入初住名欢喜也。<a id="a-Kh"></a>注家直云。<a id="a-Ki"></a>疑虑外除喜心内发。<a id="a-Kj"></a>不觉足之蹈之。<a id="a-Kk"></a>故云踊跃。<a id="a-Kl"></a>故须教分方辩优劣。<a id="a-Km"></a>故阿罗汉无三界喜。<a id="a-Kn"></a>言踊跃者。<a id="a-Ko"></a>为别惑所熏妙法外被。<a id="a-Kp"></a>观心不记云云者。<a id="a-Kq"></a>应云一心三观六即之喜。<a id="a-Kr"></a>次释外仪中。<a id="a-Ks"></a>此是经家事释可解。<a id="a-Kt"></a>他纵有表但云表合不知能所。<a id="a-Ku"></a>为是何智而合何理。<a id="a-Kv"></a>今表异诸部文中尚略。<a id="a-Kw"></a>广简如释方便品。<a id="a-Kx"></a>此中亦简向佛。<a id="a-Ky"></a>令知是实故也。<a id="a-Kz"></a>合掌向佛何教所无。<a id="a-L0"></a>而今表唯佛果。<a id="a-L1"></a>知昔向非实今开既实向表非常。<a id="a-L2"></a>序中瑞报亦复如是。<a id="a-L3"></a>瞻仰尊颜等者。<a id="a-L4"></a>向虽合掌表不二之实。<a id="a-L5"></a>无可表于内心已解。<a id="a-L6"></a>故向而复瞻。<a id="a-L7"></a>委睹尊颜以表于解。<a id="a-L8"></a>知是佛非余如非权唯实。<a id="a-L9"></a>故知非但外仪睹佛。<a id="a-LA"></a>亦乃意无异思。<a id="a-LB"></a>表睹他实境而自开知见。<a id="a-LC"></a>意解去分于身意以对领解。<a id="a-LD"></a>既云互举二业并具领解权实故也。<a id="a-LE"></a>亦约所表以分身意。<a id="a-LF"></a>故以合掌表身瞻仰表意。<a id="a-LG"></a>昔身远佛如二掌表权。<a id="a-LH"></a>今身见佛合掌表实。<a id="a-LI"></a>故云即权而实意亦昔未解实今以念而表之。<a id="a-LJ"></a>故云解实即是权。<a id="a-LK"></a>故云互举。<a id="a-LL"></a>白佛下言口领者。<a id="a-LM"></a>对彼经家。<a id="a-LN"></a>今以自陈而为口领。<a id="a-LO"></a>领必具三非独口也。<a id="a-LP"></a>故标等三各具三也。<a id="a-LQ"></a>标中三者。<a id="a-LR"></a>既云白佛应唯在口。<a id="a-LS"></a>云何言三。<a id="a-LT"></a>然言领者。<a id="a-LU"></a>必先彰于口。<a id="a-LV"></a>口述所得岂专一途。<a id="a-LW"></a>是故具述所从所闻。<a id="a-LX"></a>而生欢喜三业具也。<a id="a-LY"></a>次释中先释身云。<a id="a-LZ"></a>若日照高山密有闻义者。</p>
  <p id="aLa">问。<a id="a-Lb"></a>密通鹿苑及以二酥。<a id="a-Lc"></a>何故独云高山先照。</p>
  <p id="aLd">答。<a id="a-Le"></a>此对小乘显聋哑故。<a id="a-Lf"></a>部唯大故显一向无。<a id="a-Lg"></a>且云密耳。<a id="a-Lh"></a>鹿苑有密准例可知。<a id="a-Li"></a>受记指方等者。<a id="a-Lj"></a>有指阿含授弥勒记。<a id="a-Lk"></a>阿含未曾明佛知见。<a id="a-Ll"></a>何失之有。<a id="a-Lm"></a>我尝独处思过所者。<a id="a-Ln"></a>所即山林。<a id="a-Lo"></a>亦应云行等思过仪也。<a id="a-Lp"></a>作是念下思过心也。<a id="a-Lq"></a>今思昔日处仪及心无非是失。<a id="a-Lr"></a>故云思过。<a id="a-Ls"></a>同入下出其过相。<a id="a-Lt"></a>处等有过由计法性。</p>
  <p id="aLu">问。<a id="a-Lv"></a>纵使昔入小乘法性。<a id="a-Lw"></a>为有何过。</p>
  <p id="aLx">答。<a id="a-Ly"></a>但由谓与菩萨同入。<a id="a-Lz"></a>而对三教以辩己失。<a id="a-M0"></a>疑佛有偏所以成过。<a id="a-M1"></a>以由不知小法性外。<a id="a-M2"></a>别有妙理菩萨得之故也。<a id="a-M3"></a>故三藏中声闻至佛无别法性。<a id="a-M4"></a>佛印迦葉当教论同。<a id="a-M5"></a>即此义也。<a id="a-M6"></a>通教三人俱坐解脱。<a id="a-M7"></a>中论实相三乘共得。<a id="a-M8"></a>是则三乘通教法性。<a id="a-M9"></a>亦与三藏法性不殊。<a id="a-MA"></a>诸声闻人虽在力等密成通人。<a id="a-MB"></a>未合彰言云小入大。<a id="a-MC"></a>故今所论且在三藏。<a id="a-MD"></a>述初遇頞鞞及闻舅论义得法性也非关闻妙始入圆常。<a id="a-ME"></a>次由我迷权等者。<a id="a-MF"></a>述过由也。<a id="a-MG"></a>由迷权故谓法性同。<a id="a-MH"></a>何关所惑理一教三。<a id="a-MI"></a>由惑实故指权为实。<a id="a-MJ"></a>何关世尊偏授菩萨。<a id="a-MK"></a>所以者何下。<a id="a-ML"></a>引待自责。<a id="a-MM"></a>次所因二义下。<a id="a-MN"></a>正释所因。<a id="a-MO"></a>初标二义。<a id="a-MP"></a>若知所证不实。<a id="a-MQ"></a>则应待说实因。<a id="a-MR"></a>若知已在方便。<a id="a-MS"></a>则解即实之权。<a id="a-MT"></a>初照下释若尔。<a id="a-MU"></a>匆匆之言非但鹿苑亦指二酥。<a id="a-MV"></a>此二味中亦有初得小果故也。<a id="a-MW"></a>然依文中二酥并在两楹之间。<a id="a-MX"></a>若鹿苑初证。<a id="a-MY"></a>亦可以二酥释停。<a id="a-MZ"></a>但二酥机杂故以初后释对释停。<a id="a-Ma"></a>以彼乳中圆说佛因我自不对。<a id="a-Mb"></a>过不属他。<a id="a-Mc"></a>经言必以大乘者。<a id="a-Md"></a>语通诸教意则不然。<a id="a-Me"></a>虽但发大乘心则不死。<a id="a-Mf"></a>今则简别意唯在圆。<a id="a-Mg"></a>应知所因不出因果及以愿行。<a id="a-Mh"></a>行即六度愿谓四弘故佛地论中通因三种。<a id="a-Mi"></a>一应得因。<a id="a-Mj"></a>谓菩提心。<a id="a-Mk"></a>即四弘也。<a id="a-Ml"></a>二加行因。<a id="a-Mm"></a>谓诸波罗蜜。<a id="a-Mn"></a>六亦摄诸。<a id="a-Mo"></a>三圆满因。<a id="a-Mp"></a>即指佛果。<a id="a-Mq"></a>通取果者。<a id="a-Mr"></a>果为因所期故亦名因。<a id="a-Ms"></a>克体而论。<a id="a-Mt"></a>唯在前二。<a id="a-Mu"></a>成就菩提即是果也。<a id="a-Mv"></a>从佛结身喜者。<a id="a-Mw"></a>具如前释。<a id="a-Mx"></a>断诸疑悔等者。<a id="a-My"></a>通则通指二酥睹菩萨事时。<a id="a-Mz"></a>别则唯在略说斥为方便时。<a id="a-N0"></a>又通言诸者。<a id="a-N1"></a>方等胜境非一。<a id="a-N2"></a>般若法相该通。<a id="a-N3"></a>凡有见闻莫非生疑之境。<a id="a-N4"></a>由境生疑由疑故悔今闻法说悔失二待。<a id="a-N5"></a>复由广说疑悔悉除。<a id="a-N6"></a>由昔绝分二义俱关。<a id="a-N7"></a>今日乃知真是等者。<a id="a-N8"></a>初约三句结成三文。<a id="a-N9"></a>文已分明上下有序。<a id="a-NA"></a>复以三成佛法有分。<a id="a-NB"></a>分即初住分真位也不须从佛口下对于三慧。<a id="a-NC"></a>文无从生三慧通漫。<a id="a-ND"></a>故云文尽理彰。<a id="a-NE"></a>此即道理之理故也。<a id="a-NF"></a>言更用四悉者。<a id="a-NG"></a>更却向前销诸领文。<a id="a-NH"></a>初标三喜为世界者。<a id="a-NI"></a>踊跃即欢喜也。<a id="a-NJ"></a>所以者何下。<a id="a-NK"></a>以释身口喜文为为人者。<a id="a-NL"></a>三业相望身口且从生善说也。<a id="a-NM"></a>亦应从破恶说以为对治。<a id="a-NN"></a>不及意喜破恶义强。<a id="a-NO"></a>若尔。<a id="a-NP"></a>意喜亦是最能生善。<a id="a-NQ"></a>故且一往。<a id="a-NR"></a>次我从下以释意喜为对治者。<a id="a-NS"></a>克责除疑即破恶义。<a id="a-NT"></a>次以成文为第一义者。<a id="a-NU"></a>真佛子者。<a id="a-NV"></a>由入理故成第一义也。<a id="a-NW"></a>更约喜心为四悉者。<a id="a-NX"></a>虽复标三及以三业领之与解。<a id="a-NY"></a>总而言之不出于喜。<a id="a-NZ"></a>故单从喜以论四益。<a id="a-Na"></a>动悦世界也未曾有者。<a id="a-Nb"></a>明所得喜即为人也。<a id="a-Nc"></a>动觉观明破昔喜即对治也。<a id="a-Nd"></a>动于形明别理显即第一义。<a id="a-Ne"></a>云云者。<a id="a-Nf"></a>令依此文释四悉相。<a id="a-Ng"></a>又通论者。<a id="a-Nh"></a>既悦相异常心形俱动。<a id="a-Ni"></a>异常故世界。<a id="a-Nj"></a>动悦故为人。<a id="a-Nk"></a>除疑故对治。<a id="a-Nl"></a>入理故第一义。</p>
 </body>
</html>