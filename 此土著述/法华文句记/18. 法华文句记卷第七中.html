<!doctype html>
<html id="z3IBWZ71Mz" data-ver="1225">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第七中</h1>
  <p id="a2">次遣旁人者。<a id="a-3"></a>约教约人。<a id="a-4"></a>约教则理教相望。<a id="a-5"></a>约人则师弟相望。<a id="a-6"></a>人必指教教必待人。<a id="a-7"></a>二释方周不可偏显。<a id="a-8"></a>初约教者。<a id="a-9"></a>理即法身智即报身。<a id="a-A"></a>由智故说智为能遣。<a id="a-B"></a>智虽能遣所依者理。<a id="a-C"></a>能遣如臣所依如王。<a id="a-D"></a>所遣者教故理正教旁。<a id="a-E"></a>故报望教报亦名正。<a id="a-F"></a>然报由理成理亲报疏。<a id="a-G"></a>故二正中从亲以说。<a id="a-H"></a>又旁人者下约人释者。<a id="a-I"></a>贤首品后十住品在忉利天。<a id="a-J"></a>十慧菩萨法慧为首余之九慧各以偈赞。<a id="a-K"></a>次法慧菩萨广说十住。<a id="a-L"></a>次夜摩天自在品有十林菩萨。<a id="a-M"></a>九林亦各以偈赞已。<a id="a-N"></a>功德林广说十行。<a id="a-O"></a>次升兜率品有十幢菩萨。<a id="a-P"></a>九幢亦各以偈赞已。<a id="a-Q"></a>次金刚幢广说十向。<a id="a-R"></a>次升他化品有三十六藏菩萨。<a id="a-S"></a>金刚藏为首。<a id="a-T"></a>有菩萨名解脱月请说十地。<a id="a-U"></a>是四菩萨说此位时。<a id="a-V"></a>并云佛力故说。<a id="a-W"></a>故名所遣。<a id="a-X"></a>次释疾走中亦约人教。<a id="a-Y"></a>先约教中但以显露为疾。<a id="a-Z"></a>若以菩萨下重述约人。<a id="a-a"></a>菩萨自有神通又被佛加故名为疾。<a id="a-b"></a>乖心等者。<a id="a-c"></a>乖必不识惊必愕然。<a id="a-d"></a>如睹不意乖心不识。<a id="a-e"></a>此教于彼亦复如是。<a id="a-f"></a>称怨大唤者。<a id="a-g"></a>经但云怨而不云苦。<a id="a-h"></a>疏文释中即以大唤为苦痛。<a id="a-i"></a>所以具有二义者。<a id="a-j"></a>逢怨必苦故以大唤拟之。<a id="a-k"></a>义理合然。<a id="a-l"></a>若令烦恼即菩提者。<a id="a-m"></a>即是令其不断烦恼。<a id="a-n"></a>烦恼不断必招苦报。<a id="a-o"></a>岂有生死即涅槃耶。<a id="a-p"></a>是故称怨大唤义当因果。<a id="a-q"></a>文意两申。<a id="a-r"></a>自念无罪等者。<a id="a-s"></a>自省未能同物入恶起贪欲等。<a id="a-t"></a>今若为之名为罪行。<a id="a-u"></a>菩萨必入生死牢狱。<a id="a-v"></a>故云囚执。<a id="a-w"></a>无大方便者。<a id="a-x"></a>无入假智令起贪欲入生死。<a id="a-y"></a>名失慧命。<a id="a-z"></a>必堕下二释。<a id="a-10"></a>堕三途苦则大小咸失。<a id="a-11"></a>溺无明地地须义兼界内界外。<a id="a-12"></a>约人为使者者。<a id="a-13"></a>取机之法须同类身。<a id="a-14"></a>净名等者。<a id="a-15"></a>遣化菩萨往取香饭。<a id="a-16"></a>彼菩萨见问化菩萨。<a id="a-17"></a>化菩萨答以彼菩萨闻说秽土佛及菩萨能此劳谦。<a id="a-18"></a>彼闻欲来成双流行。<a id="a-19"></a>彼佛诫曰。<a id="a-1A"></a>摄身香等。<a id="a-1B"></a>彼来于此亦令此土未发心者发心。<a id="a-1C"></a>已发心者修行。<a id="a-1D"></a>故令摄胜从劣现同类也。<a id="a-1E"></a>普贤入此等者。<a id="a-1F"></a>普贤菩萨身量无边音声无边色像无边。<a id="a-1G"></a>欲来此国。<a id="a-1H"></a>乃以自在神通之力促身令小。<a id="a-1I"></a>阎浮提人三障重故。<a id="a-1J"></a>以智慧力化乘白象。<a id="a-1K"></a>亦为不宜见于胜应者故。<a id="a-1L"></a>菩萨胜报亦不可令二乘见之。</p>
  <p id="a1M">问。<a id="a-1N"></a>若尔。<a id="a-1O"></a>经何不云汝勿令见威德之身。<a id="a-1P"></a>而但云勿强将来耶。</p>
  <p id="a1Q">答。<a id="a-1R"></a>身若同类诱之必来。<a id="a-1S"></a>汝身犹胜必令彼惧。<a id="a-1T"></a>故告使言不须强以胜身化之。<a id="a-1U"></a>故云勿强。<a id="a-1V"></a>勿强之言释成前句。<a id="a-1W"></a>私谓下此中虽无思惟之言。<a id="a-1X"></a>譬文诫劝并有此语。<a id="a-1Y"></a>劝门拟宜云作是思惟我身手有力。<a id="a-1Z"></a>诫门拟宜云如所思惟具告诸子。<a id="a-1a"></a>故私引之。<a id="a-1b"></a>须即生善故云不须。<a id="a-1c"></a>即息劝善。<a id="a-1d"></a>强即诫恶故云勿强。<a id="a-1e"></a>即息诫恶。<a id="a-1f"></a>宜以至如而也者。<a id="a-1g"></a>观其秖宜闻生灭教。<a id="a-1h"></a>取灰断理说有理之教。<a id="a-1i"></a>故云理水。<a id="a-1j"></a>面者以向释之。<a id="a-1k"></a>有背生死向涅槃机。<a id="a-1l"></a>故名为面。<a id="a-1m"></a>非谓洒彼涅槃名面。<a id="a-1n"></a>莫复与语语秖是教。<a id="a-1o"></a>不语他人至菩萨也者。<a id="a-1p"></a>此中一往但云昔小。<a id="a-1q"></a>然法华前诸大乘经不说二乘是菩萨者。<a id="a-1r"></a>将护二乘岂关菩萨。<a id="a-1s"></a>覆实护权故云覆护。<a id="a-1t"></a>亦是覆阴将护不彰其实。<a id="a-1u"></a>故法华前一实之外皆名随他。<a id="a-1v"></a>且隐四味之言。<a id="a-1w"></a>通云小乘教耳。<a id="a-1x"></a>以昔二味犹有小教定无小乘作佛之语。<a id="a-1y"></a>故乳及二酥并对小机。<a id="a-1z"></a>云不说耳。<a id="a-20"></a>乃由弹斥加说得二味名。<a id="a-21"></a>即是息化至从地而起者。<a id="a-22"></a>此中二释。<a id="a-23"></a>两地不同二起无别。<a id="a-24"></a>故息一大化离二种地。<a id="a-25"></a>赞大坠苦故有前释用小取得故有次释。<a id="a-26"></a>次释中云无明地者。<a id="a-27"></a>若云卧地则譬二无明。<a id="a-28"></a>若言而起。<a id="a-29"></a>则且从界内。<a id="a-2A"></a>故知不解大小具二无明。<a id="a-2B"></a>并名为卧。<a id="a-2C"></a>今逗小法先治界内。<a id="a-2D"></a>故且云起。<a id="a-2E"></a>于四谛中至衣食者。<a id="a-2F"></a>宜趣所对之境。<a id="a-2G"></a>故云往至。<a id="a-2H"></a>小仍在机故以欲释求。<a id="a-2I"></a>下句方云长者将欲故也。<a id="a-2J"></a>境摄法狭故云贫里。<a id="a-2K"></a>欲趣小果还须正助。<a id="a-2L"></a>故云衣食。<a id="a-2M"></a>又以他日下取意领法身地者。<a id="a-2N"></a>言中且云在道树前。<a id="a-2O"></a>意则俱指渐顿教前。<a id="a-2P"></a>以云致难尊特。<a id="a-2Q"></a>故知通至顿前。<a id="a-2R"></a>问四大弟子等者。<a id="a-2S"></a>答中意者。<a id="a-2T"></a>既闻譬已具领二周。<a id="a-2U"></a>入大不虚故自推云若始等也。<a id="a-2V"></a>纳法既重必有此知。<a id="a-2W"></a>约化仪说从容进退。<a id="a-2X"></a>故先齐后探耳。<a id="a-2Y"></a>岂有自获小来方五十载。<a id="a-2Z"></a>具睹菩萨难思境界。<a id="a-2a"></a>遍闻诸法一切融通。<a id="a-2b"></a>非全不知。<a id="a-2c"></a>然未测本源省己绝分。<a id="a-2d"></a>今蒙法譬分染圆常。<a id="a-2e"></a>推知如来往日先照。<a id="a-2f"></a>故下佛叹甚为希有。<a id="a-2g"></a>故以二味所睹。<a id="a-2h"></a>验先见非真。<a id="a-2i"></a>脱大小相者。<a id="a-2j"></a>相为大相海好为小相海。<a id="a-2k"></a>全隐无量相好海身。<a id="a-2l"></a>故譬云脱。<a id="a-2m"></a>相好难量喻之于海。<a id="a-2n"></a>密遣二人者。<a id="a-2o"></a>于中先释二人。<a id="a-2p"></a>次初拟下方释密遣。<a id="a-2q"></a>人是所遣密是遣意。<a id="a-2r"></a>初文先明但二之意。<a id="a-2s"></a>故对菩萨且通指二人。<a id="a-2t"></a>次约法下约法约人以分二也。<a id="a-2u"></a>次释密遣者。<a id="a-2v"></a>先对旁人以辩异。<a id="a-2w"></a>即之与密显覆异耳。<a id="a-2x"></a>今明密遣者。<a id="a-2y"></a>覆实名密用小为遣。<a id="a-2z"></a>覆满明半准例可知。<a id="a-30"></a>即是分字解也。<a id="a-31"></a>亦是从大施小故云遣。<a id="a-32"></a>小不测大故云密。<a id="a-33"></a>然半满字不同古释。<a id="a-34"></a>今须在圆。<a id="a-35"></a>具如玄文。<a id="a-36"></a>约人准知。<a id="a-37"></a>形者下次释形色。<a id="a-38"></a>亦具二意。<a id="a-39"></a>初直约小教。<a id="a-3A"></a>百劫所种虽在小论。<a id="a-3B"></a>不在二乘。<a id="a-3C"></a>故二乘教无好形色。<a id="a-3D"></a>又说无常名为憔悴。<a id="a-3E"></a>次约人下隐本为密现迹为遣。<a id="a-3F"></a>具如下文富楼那中。</p>
  <p id="a3G">问。<a id="a-3H"></a>若准下文唯发满愿及阿难等迹。<a id="a-3I"></a>为诸声闻亦有本耶。</p>
  <p id="a3J">答。<a id="a-3K"></a>入大乘论云。<a id="a-3L"></a>不但罗云独是菩萨。<a id="a-3M"></a>如诸童子阿难难陀及调达等。<a id="a-3N"></a>皆是不退菩萨。</p>
  <p id="a3O">若尔。<a id="a-3P"></a>唯权无实。</p>
  <p id="a3Q">答。<a id="a-3R"></a>以权引实。<a id="a-3S"></a>岂此等外。<a id="a-3T"></a>悉是权耶。<a id="a-3U"></a>此亦义当本迹释也。<a id="a-3V"></a>若释无威德者。<a id="a-3W"></a>随于形色以释。<a id="a-3X"></a>大教等者。<a id="a-3Y"></a>前大教疾故云即遣。<a id="a-3Z"></a>将护小志故云徐语。<a id="a-3a"></a>倍与等者。<a id="a-3b"></a>于中二释。<a id="a-3c"></a>初以戒善谛缘相对为一倍。<a id="a-3d"></a>戒善在欲谛缘出界。<a id="a-3e"></a>又外道下漏无漏相对为一倍。<a id="a-3f"></a>亦是内外二治不同。<a id="a-3g"></a>名为一倍。<a id="a-3h"></a>六行非永断故且云伏耳。<a id="a-3i"></a>略如止观第六记。<a id="a-3j"></a>穷子若许等者。<a id="a-3k"></a>对彼不许故须云若。<a id="a-3l"></a>化仪容与苟顺物情。<a id="a-3m"></a>故云也。<a id="a-3n"></a>不论净佛国土者。<a id="a-3o"></a>净佛土义略如净名佛国品中横十七句竖十三句。<a id="a-3p"></a>广如华严回向中说。<a id="a-3q"></a>涅槃大集智论等文。<a id="a-3r"></a>并皆具明。<a id="a-3s"></a>小乘无此但令除粪。<a id="a-3t"></a>故得记已。<a id="a-3u"></a>方乃造修与物结缘非关行具。<a id="a-3v"></a>二乘至先取者。<a id="a-3w"></a>先问价直。<a id="a-3x"></a>故云先取。<a id="a-3y"></a>非谓已领故云慕果。<a id="a-3z"></a>其父见子等者。</p>
  <p id="a40">问。<a id="a-41"></a>若愍而怪者。<a id="a-42"></a>何故密遣教其取果。</p>
  <p id="a43">答。<a id="a-44"></a>旁追不来事须密遣。<a id="a-45"></a>虽教除粪非父永怀。<a id="a-46"></a>欲有彰言委付。<a id="a-47"></a>故先愍而怪之。<a id="a-48"></a>齐此是领法譬至其文竟者。<a id="a-49"></a>此是寝大施小二处并有前段文竟。<a id="a-4A"></a>自此文后法说但有开权。<a id="a-4B"></a>譬说唯有等赐。<a id="a-4C"></a>并阙中间二味。<a id="a-4D"></a>若论探领法譬二处虽无正文。<a id="a-4E"></a>但指法譬能见之眼。<a id="a-4F"></a>即法身也。<a id="a-4G"></a>故齐教领且领渐初。<a id="a-4H"></a>以所禀小。<a id="a-4I"></a>名为齐教。<a id="a-4J"></a>别有探领故云又以。<a id="a-4K"></a>于中先总述来意。<a id="a-4L"></a>次列章。<a id="a-4M"></a>文开四段。<a id="a-4N"></a>云拟宜等者。<a id="a-4O"></a>意云。<a id="a-4P"></a>佛在法身预知我有大小四意。<a id="a-4Q"></a>故云拟宜等也。<a id="a-4R"></a>次释又字。<a id="a-4S"></a>先释字。<a id="a-4T"></a>次释义。<a id="a-4U"></a>次释他日者。<a id="a-4V"></a>释他日两字。<a id="a-4W"></a>于中先离释两字。<a id="a-4X"></a>次齐教下约齐探二领合判两字。<a id="a-4Y"></a>初离释中其义则总。<a id="a-4Z"></a>以未分于齐教探领。<a id="a-4a"></a>次合判中其义则分别。<a id="a-4b"></a>自他等三为教探故。<a id="a-4c"></a>初文释他为二。<a id="a-4d"></a>先释次判。<a id="a-4e"></a>先释者。<a id="a-4f"></a>约二乘人以小望大为他。<a id="a-4g"></a>次判者。<a id="a-4h"></a>向约二乘虽以大为他。<a id="a-4i"></a>未知此大元用何身。<a id="a-4j"></a>今故判之即法身也。<a id="a-4k"></a>次释日者。<a id="a-4l"></a>于法身地以用权实。<a id="a-4m"></a>实自权他。<a id="a-4n"></a>二乘法中无法身之智。<a id="a-4o"></a>故名为他。<a id="a-4p"></a>若从下判。<a id="a-4q"></a>若从法身用于权智望二乘人。<a id="a-4r"></a>亦名为他。<a id="a-4s"></a>此他须指佛之权智。<a id="a-4t"></a>次合字释者。<a id="a-4u"></a>于中三释。<a id="a-4v"></a>即依大经随他语等及化他等语。<a id="a-4w"></a>有为法式。<a id="a-4x"></a>仍对齐教探领二时。<a id="a-4y"></a>文为三。<a id="a-4z"></a>初释三相。<a id="a-50"></a>次若从下判今所属。<a id="a-51"></a>三今从下用今意结。<a id="a-52"></a>初又二。<a id="a-53"></a>初约化他即指齐教。<a id="a-54"></a>次约自行及以自他即指探领。<a id="a-55"></a>言齐教者。<a id="a-56"></a>即法譬二文但至鹿苑。<a id="a-57"></a>依教所以故云齐教。<a id="a-58"></a>所言探者谓过探也。<a id="a-59"></a>探向道树寂场之前。<a id="a-5A"></a>初齐教者。<a id="a-5B"></a>既属初义先约机说。<a id="a-5C"></a>是故齐教但领化身。<a id="a-5D"></a>即非化身时为他日。<a id="a-5E"></a>次从若就去探领者。<a id="a-5F"></a>又为二。<a id="a-5G"></a>初正明二义。<a id="a-5H"></a>次此之下结也。<a id="a-5I"></a>初文者。<a id="a-5J"></a>虽是法身既以自行对他。<a id="a-5K"></a>故以化他权实俱他。<a id="a-5L"></a>所以二乘昔亦不测其旨。<a id="a-5M"></a>此中自行之语似于自他。<a id="a-5N"></a>以对自辩他俱有权实。<a id="a-5O"></a>故双言之。<a id="a-5P"></a>次自他中自之与他各单语权实者。<a id="a-5Q"></a>准理合双。<a id="a-5R"></a>此中语似自行。<a id="a-5S"></a>为对化他成自他也。<a id="a-5T"></a>所以自行亦指化他为他。<a id="a-5U"></a>自他亦指化他为他。<a id="a-5V"></a>故知探中皆指法身时权。<a id="a-5W"></a>二乘于彼虽禀小化。<a id="a-5X"></a>同体之权二乘不晓。<a id="a-5Y"></a>于佛二自皆指同体法身时权。<a id="a-5Z"></a>虽有两意他日皆成。<a id="a-5a"></a>次结中云若有若无等者。<a id="a-5b"></a>结于法身权智所照。<a id="a-5c"></a>若有机若无机也。<a id="a-5d"></a>言可否者。<a id="a-5e"></a>明法身用智逗物称机为不可称机为否。<a id="a-5f"></a>时至为可。<a id="a-5g"></a>待时为否。<a id="a-5h"></a>虽有有无可否。<a id="a-5i"></a>皆是权智权机得他日名。<a id="a-5j"></a>次判中云若从等者。<a id="a-5k"></a>判向齐探。<a id="a-5l"></a>探领自他者自是第二自行他是第三自他。<a id="a-5m"></a>应重云自方显第三义也。<a id="a-5n"></a>并是对法身为他故非二乘事也。<a id="a-5o"></a>虽有两意者。<a id="a-5p"></a>齐探两中俱有他义。<a id="a-5q"></a>故云俱成。<a id="a-5r"></a>齐中则以法身照机为他。<a id="a-5s"></a>探中二义则以如来自行之中。<a id="a-5t"></a>皆权为他。<a id="a-5u"></a>他即二乘所用。<a id="a-5v"></a>虽有二乘所用及非二乘所用。<a id="a-5w"></a>两意不同皆得他名。<a id="a-5x"></a>今依下属对文意。<a id="a-5y"></a>今依二乘所领即齐教探领也。<a id="a-5z"></a>又逐他日者探及齐教二处三他。<a id="a-60"></a>故二乘领己望佛。<a id="a-61"></a>又领如来用他。<a id="a-62"></a>言探领者。<a id="a-63"></a>亦应云齐教。<a id="a-64"></a>但是文略。<a id="a-65"></a>是故二领皆指法身之取机也。<a id="a-66"></a>但从义别二他不同窗牖者。<a id="a-67"></a>说文云。<a id="a-68"></a>在屋曰窗。<a id="a-69"></a>在墙曰牖。<a id="a-6A"></a>非户故偏明处仍彼。<a id="a-6B"></a>今亦如是。<a id="a-6C"></a>非中故偏不遍故狭。<a id="a-6D"></a>故法身地观无大机。<a id="a-6E"></a>唯见偏狭先熟故也。<a id="a-6F"></a>乃由子隔窗牖之外。<a id="a-6G"></a>何关长者偏视之非。<a id="a-6H"></a>况是长者欲取偏机。<a id="a-6I"></a>于圆仍远故名为遥。<a id="a-6J"></a>脱妙至之具者。<a id="a-6K"></a>如前已释。<a id="a-6L"></a>生忍法忍等者。<a id="a-6M"></a>忍有情恼名为生忍。<a id="a-6N"></a>忍无情恼名为法忍。<a id="a-6O"></a>谓寒热风雨等属法故也。<a id="a-6P"></a>左手等者。<a id="a-6Q"></a>小中权实。<a id="a-6R"></a>状有所畏者。<a id="a-6S"></a>状似也。<a id="a-6T"></a>权以实也。<a id="a-6U"></a>具如释签引成论文。<a id="a-6V"></a>又有寒风等者。<a id="a-6W"></a>大论第九佛有恼。<a id="a-6X"></a>谓六年苦行。<a id="a-6Y"></a>孙陀利谤。<a id="a-6Z"></a>金锵。<a id="a-6a"></a>马麦。<a id="a-6b"></a>琉璃杀释。<a id="a-6c"></a>乞食空钵旃遮女谤。<a id="a-6d"></a>调达推山。<a id="a-6e"></a>寒风索衣。<a id="a-6f"></a>加双树背痛为十。<a id="a-6g"></a>若依兴起行经。<a id="a-6h"></a>但有七缘。<a id="a-6i"></a>无孙陀利谤及乞食不得。<a id="a-6j"></a>大论直列。<a id="a-6k"></a>兴起行经委悉释之。<a id="a-6l"></a>次语诸作。<a id="a-6m"></a>人下譬四念处去。<a id="a-6n"></a>即对位也。<a id="a-6o"></a>今但略对无复行相。<a id="a-6p"></a>七觉在八正前。<a id="a-6q"></a>婆沙中具有料简。<a id="a-6r"></a>略如止观第七记。<a id="a-6s"></a>不云五停者。<a id="a-6t"></a>停心但是对治除障。<a id="a-6u"></a>令堪修观故。<a id="a-6v"></a>从念处正修以说。<a id="a-6w"></a>虽云约位须兼相生。<a id="a-6x"></a>方堪消此。<a id="a-6y"></a>故下文云勤修念处等。<a id="a-6z"></a>生空如来等者。<a id="a-70"></a>此教作法所有生法不涉大乘。<a id="a-71"></a>即阿含中是老死谁老死。<a id="a-72"></a>故生法二空并属正道。<a id="a-73"></a>具如止观第三记。<a id="a-74"></a>无常等为助者。<a id="a-75"></a>若谛观中云无常者。<a id="a-76"></a>乃是正观。<a id="a-77"></a>今以二空望于事中对治无常。<a id="a-78"></a>但得名助。<a id="a-79"></a>况复更以一期念念。<a id="a-7A"></a>以之为助。<a id="a-7B"></a>如大经中大乘治门。<a id="a-7C"></a>乃至用常何但无常。<a id="a-7D"></a>近指暖等四位者。<a id="a-7E"></a>外道求理在此位前。<a id="a-7F"></a>故名为远。<a id="a-7G"></a>应云念处等四。<a id="a-7H"></a>但是随便为言耳。<a id="a-7I"></a>此文等者。<a id="a-7J"></a>以世第一是五力位无五过也。<a id="a-7K"></a>下忍十六刹那下至世第一法位者。<a id="a-7L"></a>忍应上下各十六行。<a id="a-7M"></a>乃成三十二观。<a id="a-7N"></a>今文且以四谛言之。<a id="a-7O"></a>于三十二渐减缘行。<a id="a-7P"></a>二十四周减行。<a id="a-7Q"></a>七周减缘。<a id="a-7R"></a>乃至最后。<a id="a-7S"></a>唯留一行。<a id="a-7T"></a>观一刹那入世第一。<a id="a-7U"></a>略如玄文释签略引俱舍文也。<a id="a-7V"></a>阿含至子义未成者。<a id="a-7W"></a>既阿含中亦明不断结惑菩萨。<a id="a-7X"></a>而大论斥权非谓全无。<a id="a-7Y"></a>论云迦旃延造者。<a id="a-7Z"></a>从所造论及所计者说。<a id="a-7a"></a>岂以会二还归阿含。<a id="a-7b"></a>法华准旧十二年前。<a id="a-7c"></a>一何可笑。<a id="a-7d"></a>若得初果至大乘者意云。<a id="a-7e"></a>从见道后不发大心。<a id="a-7f"></a>还令小乘道中断结。<a id="a-7g"></a>故云由是之故。<a id="a-7h"></a>若准大论。<a id="a-7i"></a>至初果已名之为死。<a id="a-7j"></a>不任复发。<a id="a-7k"></a>大师从容于止观中。<a id="a-7l"></a>进退二释所以初果亦名死等故。<a id="a-7m"></a>可发心二十年者。<a id="a-7n"></a>文存七释。<a id="a-7o"></a>初一合数为二十。<a id="a-7p"></a>次六释但立二名。<a id="a-7q"></a>如断见为一断思为一。<a id="a-7r"></a>初文者。<a id="a-7s"></a>见断与伏无复前后。<a id="a-7t"></a>即以八忍通伏八智通断修道九九通为一九。<a id="a-7u"></a>故但总立九无碍九解脱。<a id="a-7v"></a>五上分者。<a id="a-7w"></a>谓掉举慢无明色染无色染。<a id="a-7x"></a>五下分者。<a id="a-7y"></a>谓身见戒取疑贪嗔。<a id="a-7z"></a>五上分中色染无色染一向唯上。<a id="a-80"></a>掉慢等三虽复通下。<a id="a-81"></a>不能牵下故云上分。<a id="a-82"></a>言下分者。<a id="a-83"></a>贪虽通上不是唯上。<a id="a-84"></a>嗔一唯下不通于上。<a id="a-85"></a>余三遍摄一切见惑。<a id="a-86"></a>虽复通上而能牵下。<a id="a-87"></a>故名为下。<a id="a-88"></a>故俱舍云。<a id="a-89"></a>由二不超欲。<a id="a-8A"></a>由三复还下。<a id="a-8B"></a>纵断贪等至无所有。<a id="a-8C"></a>由身见等还来欲界。<a id="a-8D"></a>广如俱舍。<a id="a-8E"></a>言犹于二乘法中断思惑者。<a id="a-8F"></a>前见道中不发。<a id="a-8G"></a>犹令断尽残思。<a id="a-8H"></a>言共断余结者。<a id="a-8I"></a>或在外道中断少思惑。<a id="a-8J"></a>更依权行断令无余。<a id="a-8K"></a>第四领付譬者。<a id="a-8L"></a>是第四五合为一段。<a id="a-8M"></a>则使鹿苑文后不入方等之文。<a id="a-8N"></a>大章虽尔。<a id="a-8O"></a>细开仍有免难等文。<a id="a-8P"></a>以应一代五时之说。<a id="a-8Q"></a>今犹存开标领及付领谓领业。<a id="a-8R"></a>指方等般若中。<a id="a-8S"></a>付即付财在法华中。<a id="a-8T"></a>譬文开为等赐四章。<a id="a-8U"></a>即今文中初二后二者是。<a id="a-8V"></a>即免难索车等赐欢喜。<a id="a-8W"></a>以方等般若为索车者。<a id="a-8X"></a>彼二周文免难之后。<a id="a-8Y"></a>即云索车。<a id="a-8Z"></a>但索车文促既不对二味。<a id="a-8a"></a>故以口索对之。<a id="a-8b"></a>今以二味为索亦秖且对机情索名虽同不无少别。<a id="a-8c"></a>况前索文义非局口。<a id="a-8d"></a>今言索者。<a id="a-8e"></a>不局机情。<a id="a-8f"></a>亦是方便品显实四意者。<a id="a-8g"></a>上方便偈颂释迦章显实文中长行。<a id="a-8h"></a>但云如是皆为得一佛乘一切种智故。<a id="a-8i"></a>颂譬本中开则为四意。<a id="a-8j"></a>初从舍利弗当知我见佛子等下二行。<a id="a-8k"></a>明大机动。<a id="a-8l"></a>为今索车譬本。<a id="a-8m"></a>二从我即作是念下二行一句明佛欢喜。<a id="a-8n"></a>为今免难譬本。<a id="a-8o"></a>三于诸菩萨中正直舍方便下三句。<a id="a-8p"></a>正是显实。<a id="a-8q"></a>为今等赐譬本。<a id="a-8r"></a>四从菩萨闻是法下一行。<a id="a-8s"></a>明受行悟入。<a id="a-8t"></a>为今得车欢喜譬本。<a id="a-8u"></a>由心相体信下生起四譬。<a id="a-8v"></a>次内合下预合向来生起四譬文也。<a id="a-8w"></a>即是始从方等终至法华。<a id="a-8x"></a>譬中秖是一等赐耳。<a id="a-8y"></a>若开十譬不应信解。<a id="a-8z"></a>良由此也。<a id="a-90"></a>又前诱引壁至思尽中。<a id="a-91"></a>言诱引者密遣二人也。<a id="a-92"></a>言出宅等者。<a id="a-93"></a>出宅与思尽两终义同。<a id="a-94"></a>法身与道树远近不等。<a id="a-95"></a>今领亦二者。<a id="a-96"></a>今至领等赐中总合前文两个始终。<a id="a-97"></a>为一始终故云远近始终。<a id="a-98"></a>是则齐教为近始。<a id="a-99"></a>探领为远始。<a id="a-9A"></a>二终但共为一。<a id="a-9B"></a>望诱引等中终则极于等赐。<a id="a-9C"></a>故云始四味终付财。<a id="a-9D"></a>既以四味为始。<a id="a-9E"></a>验知探领至寂场前。<a id="a-9F"></a>次何者下释也。<a id="a-9G"></a>释出共为一始终相即五味也。<a id="a-9H"></a>旁人譬牛者。</p>
  <p id="a9I">问。<a id="a-9J"></a>前以旁人即华严中四大菩萨。<a id="a-9K"></a>大经中云从牛出乳。<a id="a-9L"></a>譬从佛出十二部经。<a id="a-9M"></a>今何得以牛譬菩萨为旁人耶。</p>
  <p id="a9N">答。<a id="a-9O"></a>佛加菩萨与佛不别。<a id="a-9P"></a>虽主伴异俱是能说。<a id="a-9Q"></a>所说义当俱从牛出。<a id="a-9R"></a>褒扬也。<a id="a-9S"></a>贬挫也。<a id="a-9T"></a>既领知至岂不乐哉者。<a id="a-9U"></a>据无希取未名欣欲。<a id="a-9V"></a>既已领知增后慕乐。<a id="a-9W"></a>机近付财故云脱更。<a id="a-9X"></a>机已冥会故云乐哉。<a id="a-9Y"></a>判天性者。<a id="a-9Z"></a>理性同故。<a id="a-9a"></a>定父子者。<a id="a-9b"></a>会结缘故。<a id="a-9c"></a>二乘在昔天性父子二义俱迷。<a id="a-9d"></a>至法说时开其知见。<a id="a-9e"></a>是会天性。<a id="a-9f"></a>天性若会父子义成。<a id="a-9g"></a>示其中迷故名为会。<a id="a-9h"></a>中根尚昧至譬说已。<a id="a-9i"></a>方定所生。<a id="a-9j"></a>是故四人今方信悟。<a id="a-9k"></a>菩萨疑除者。<a id="a-9l"></a>故法说中为令一切岂独二乘。<a id="a-9m"></a>譬中等赐非唯根败。<a id="a-9n"></a>但由领者力未及他。<a id="a-9o"></a>故使词中不涉余众。<a id="a-9p"></a>己正他旁未遑余及。<a id="a-9q"></a>己难他易故且从难。<a id="a-9r"></a>又己别在今他通昔教。<a id="a-9s"></a>故且从别。<a id="a-9t"></a>己死他生且从初活。<a id="a-9u"></a>他从昔显己唯今显。<a id="a-9v"></a>故且从今。<a id="a-9w"></a>见此多意余则可知。<a id="a-9x"></a>是从般若至第五味者。</p>
  <p id="a9y">问。<a id="a-9z"></a>前会三云说法华。<a id="a-A0"></a>今还引大经云出涅槃。<a id="a-A1"></a>云何得同。</p>
  <p id="aA2">答。<a id="a-A3"></a>一家明义多处说之。<a id="a-A4"></a>无烦广辩。<a id="a-A5"></a>欲重论者更述大猷。<a id="a-A6"></a>判味同时而有部异。<a id="a-A7"></a>约理名别咸归常住。<a id="a-A8"></a>约机彼称捃拾。<a id="a-A9"></a>约法彼存三权。<a id="a-AA"></a>论意彼带律仪。<a id="a-AB"></a>语证彼兼小果。<a id="a-AC"></a>受益彼无广记。<a id="a-AD"></a>说时长短永殊。<a id="a-AE"></a>谭常过未不同。<a id="a-AF"></a>论譬大阵余党。<a id="a-AG"></a>现瑞表彰各别。<a id="a-AH"></a>破执难易不同。<a id="a-AI"></a>领解近远迹乖。<a id="a-AJ"></a>述成被根不等。<a id="a-AK"></a>用治生死不同。<a id="a-AL"></a>付嘱有下有此。<a id="a-AM"></a>得十六意准此略知。<a id="a-AN"></a>事异意同不可失旨。<a id="a-AO"></a>失斯同异讲授殊难。<a id="a-AP"></a>岂唯两经。<a id="a-AQ"></a>余亦不易。<a id="a-AR"></a>今初相者。<a id="a-AS"></a>若不互释相义不成。<a id="a-AT"></a>然子体父以大而比小。<a id="a-AU"></a>父体子以小而无违。<a id="a-AV"></a>始终而论子未体父。<a id="a-AW"></a>故见尊特睹而不受。<a id="a-AX"></a>见身既尔诸例可知。<a id="a-AY"></a>由此见尊特身者。<a id="a-AZ"></a>如净名中譬如须弥山王显于大海。<a id="a-Aa"></a>安处众宝师子之座。<a id="a-Ab"></a>蔽于一切诸来大众。<a id="a-Ac"></a>药师中巍巍堂堂如星中之月。<a id="a-Ad"></a>大集中集二界中间。<a id="a-Ae"></a>诸方等经是例非一。<a id="a-Af"></a>乃至闻说大法见大神通。<a id="a-Ag"></a>睹大菩萨难思大事等。<a id="a-Ah"></a>皆由已得阿罗汉果。<a id="a-Ai"></a>斥夺不疑故云由此。<a id="a-Aj"></a>金即别教等者。</p>
  <p id="aAk">问。<a id="a-Al"></a>大品有圆。<a id="a-Am"></a>何故但云不出通别。</p>
  <p id="aAn">答。<a id="a-Ao"></a>一者但语通别理已摄余二。<a id="a-Ap"></a>论能诠教必须具四。<a id="a-Aq"></a>金且从理故云不出此二。<a id="a-Ar"></a>兼复二乘至此多成通别。<a id="a-As"></a>亦且言之。<a id="a-At"></a>通别仓库准此可知。<a id="a-Au"></a>其中多少至广略相者。<a id="a-Av"></a>第二十一方便品云。<a id="a-Aw"></a>须菩提白佛。<a id="a-Ax"></a>如佛所说若广若略。<a id="a-Ay"></a>诸菩萨云何求耶。<a id="a-Az"></a>佛言。<a id="a-B0"></a>如是如是。<a id="a-B1"></a>若菩萨摩诃萨学是广摄般若。<a id="a-B2"></a>则知一切法广略相。<a id="a-B3"></a>又说般若时前后二周。<a id="a-B4"></a>即广略相。<a id="a-B5"></a>又二乘下重释意者。<a id="a-B6"></a>密示知同。<a id="a-B7"></a>故云体意。<a id="a-B8"></a>言体法空者。<a id="a-B9"></a>实理无二。<a id="a-BA"></a>此有三者。<a id="a-BB"></a>初一正是般若中意。<a id="a-BC"></a>次一据理者于般若时。<a id="a-BD"></a>密明不二而二乘不知。<a id="a-BE"></a>谓在般若意通法华。<a id="a-BF"></a>第三就今意者。<a id="a-BG"></a>于佛即是付财二乘自谓加说。<a id="a-BH"></a>故般若中云。<a id="a-BI"></a>岂声闻人敢有所说。<a id="a-BJ"></a>有所说者皆是佛力。<a id="a-BK"></a>由机未转且言被加。<a id="a-BL"></a>宜加用心等者。<a id="a-BM"></a>述佛元意不出此二。<a id="a-BN"></a>显在菩萨密被二乘。<a id="a-BO"></a>然领上四时皆具二意。<a id="a-BP"></a>一述佛化意。<a id="a-BQ"></a>二已纳密机。<a id="a-BR"></a>是则我身领佛二义。<a id="a-BS"></a>是故名领。<a id="a-BT"></a>若至法华佛意亦尽。<a id="a-BU"></a>机显非密。<a id="a-BV"></a>问何时名少时。<a id="a-BW"></a>答中分二。<a id="a-BX"></a>先约二经中间。<a id="a-BY"></a>次约无量义时。<a id="a-BZ"></a>初文即是情口二索两楹之际。<a id="a-Ba"></a>般若非一故其间时宽。<a id="a-Bb"></a>总名少时望后逼故。<a id="a-Bc"></a>随领一时一会咸有思量。<a id="a-Bd"></a>失不失者。<a id="a-Be"></a>失则于己无分。<a id="a-Bf"></a>不失复未同菩萨。<a id="a-Bg"></a>踟蹰之际即机欲发时。<a id="a-Bh"></a>正发乃在三请时也次约无量义者。<a id="a-Bi"></a>去法华极近时极少也。<a id="a-Bj"></a>既闻从一出多义必收多归一。<a id="a-Bk"></a>四味之终故云渐已。<a id="a-Bl"></a>机无隔异故云通泰。<a id="a-Bm"></a>发在须臾故名为即。<a id="a-Bn"></a>二正付业者。<a id="a-Bo"></a>前云付财。<a id="a-Bp"></a>今云付业。<a id="a-Bq"></a>财从所营业即造作。<a id="a-Br"></a>皆是菩萨修得三因之作业也。<a id="a-Bs"></a>名异义同故得互举。<a id="a-Bt"></a>灵山八载者。<a id="a-Bu"></a>菩提流支法界论云。<a id="a-Bv"></a>佛成道后四十二年说法华经。<a id="a-Bw"></a>北人者。<a id="a-Bx"></a>诸文所指。<a id="a-By"></a>多是相州北道地论师也。<a id="a-Bz"></a>古弘地论相州自分南北二道所计不同南计法性生一切法。<a id="a-C0"></a>北计黎耶生一切法。<a id="a-C1"></a>宗党既别释义不同。<a id="a-C2"></a>岂地论令尔耶。<a id="a-C3"></a>若尔下双破二家。<a id="a-C4"></a>言迹门说法者。<a id="a-C5"></a>秖是三周。<a id="a-C6"></a>彼解云下地论师救。<a id="a-C7"></a>今谓下重破。<a id="a-C8"></a>自古不知开近显远永异诸经。<a id="a-C9"></a>谓迹说竟无可证也。<a id="a-CA"></a>若云言不叠安即向法师品后。<a id="a-CB"></a>方便品前何以不着。<a id="a-CC"></a>若云佛定已起不得说者。<a id="a-CD"></a>经家何事不先着耶。<a id="a-CE"></a>若得迹门竟。<a id="a-CF"></a>何不更待本迹后耶。<a id="a-CG"></a>睿公生起便为无用。<a id="a-CH"></a>一家次第道理冷然。<a id="a-CI"></a>依萨云者。<a id="a-CJ"></a>如下多宝品中所引。<a id="a-CK"></a>若三请之时佛未说经。<a id="a-CL"></a>何得经云佛说无央数偈时。<a id="a-CM"></a>故知无数之言即宝塔已前经也。<a id="a-CN"></a>既言无央数偈。<a id="a-CO"></a>岂唯三卷半经。<a id="a-CP"></a>况地涌赞偈之文其数甚多。<a id="a-CQ"></a>古传法华西方犹广。<a id="a-CR"></a>准此文也。<a id="a-CS"></a>今明等者。<a id="a-CT"></a>意云虽非亲生。<a id="a-CU"></a>既迹中同业非无相关。<a id="a-CV"></a>故是父之流例义当伯叔当知今日影响在昔不无高下。<a id="a-CW"></a>是则昔示高位如伯。<a id="a-CX"></a>示下位者如叔。<a id="a-CY"></a>并是父族故云亲族。<a id="a-CZ"></a>并会字贯下。<a id="a-Ca"></a>国王至是王者。<a id="a-Cb"></a>前约昔教诸部为诸王。<a id="a-Cc"></a>言兴废者。<a id="a-Cd"></a>委论兴废具如玄文第九卷明。<a id="a-Ce"></a>今欲略论对部说者。<a id="a-Cf"></a>则华严二兴二废。<a id="a-Cg"></a>乃至法华一兴三废。<a id="a-Ch"></a>今乃废诸小王唯立一主。<a id="a-Ci"></a>是故法华名王中王。<a id="a-Cj"></a>次有此经下约此经会教。<a id="a-Ck"></a>以今经中部无余教。<a id="a-Cl"></a>部即部中尊极为王。<a id="a-Cm"></a>教即部内教主为王。<a id="a-Cn"></a>既教分大小王亦尊卑。<a id="a-Co"></a>国界宽狭民有多少。<a id="a-Cp"></a>资产各异所出不同。<a id="a-Cq"></a>故部内教通别二辙。<a id="a-Cr"></a>别则当界施恩通乃须归大国。<a id="a-Cs"></a>故知部教俱须会通。<a id="a-Ct"></a>故前云部后乃云教。<a id="a-Cu"></a>在昔未会。<a id="a-Cv"></a>如一国内二三小王各理苍品未归大国。<a id="a-Cw"></a>故方便教主王名不无。<a id="a-Cx"></a>但兼部中圆极主弱。<a id="a-Cy"></a>若会已后同沾一化。<a id="a-Cz"></a>民无二主国无二王。<a id="a-D0"></a>自尔已前或归不归。<a id="a-D1"></a>不归仍是小王被辅不获已而统之。<a id="a-D2"></a>小王本无背长良由民心未归。<a id="a-D3"></a>民若归从王本一统。<a id="a-D4"></a>以此会法义可比知。<a id="a-D5"></a>无量义中先已收集者。<a id="a-D6"></a>虽云从一出多密拟多皆属一。<a id="a-D7"></a>故云收集。<a id="a-D8"></a>又乃由先说一出于多。<a id="a-D9"></a>方可定起收多归一。<a id="a-DA"></a>故知尔前当机益物。<a id="a-DB"></a>虽于一施三而三掩其一。<a id="a-DC"></a>欲说收入故预谭开。<a id="a-DD"></a>彼云下引彼无量义经示相。<a id="a-DE"></a>如何得知收集诸经。<a id="a-DF"></a>彼经既云诸经无量皆从一出。<a id="a-DG"></a>故指前经以为无量。<a id="a-DH"></a>四谛因缘即鹿苑也。<a id="a-DI"></a>方等般若次第宛然。<a id="a-DJ"></a>言华严者。<a id="a-DK"></a>具有二义。<a id="a-DL"></a>已在玄文。<a id="a-DM"></a>弥勒等者。<a id="a-DN"></a>昔教既偏圆未融人亦权实不一。<a id="a-DO"></a>今教已会补处岂多。<a id="a-DP"></a>补处既然余下准此。<a id="a-DQ"></a>民归王顺如向所论。<a id="a-DR"></a>初地等者。<a id="a-DS"></a>为会偏教故不云圆。<a id="a-DT"></a>某城者。<a id="a-DU"></a>王本亦秖云居一城。<a id="a-DV"></a>遁义通逃隐。<a id="a-DW"></a>今逃即是隐。<a id="a-DX"></a>今我至一切所有者。<a id="a-DY"></a>所付般若有共不共不出因果。<a id="a-DZ"></a>因为万行果为万德。<a id="a-Da"></a>行即谛缘十八空等。<a id="a-Db"></a>德谓十力四无所畏不共法等。<a id="a-Dc"></a>具如广乘无非衍也。<a id="a-Dd"></a>此我之德既云子有。<a id="a-De"></a>当知汝等并有如来因果之藏。<a id="a-Df"></a>故加说之即是领口。<a id="a-Dg"></a>又般若中数见放光。<a id="a-Dh"></a>睹难思身即令领身。<a id="a-Di"></a>般若方便即是领意。<a id="a-Dj"></a>故知知之与见并是所有。<a id="a-Dk"></a>所以法华但总说云佛之知见。<a id="a-Dl"></a>而今忽闻等者。<a id="a-Dm"></a>以他准己既法譬俱解。<a id="a-Dn"></a>必知定同身子得记。<a id="a-Do"></a>嘉祥至此更却结前。<a id="a-Dp"></a>都为五双十只。<a id="a-Dq"></a>一从旁人指华严为顿。<a id="a-Dr"></a>从水洒去至法华为渐。<a id="a-Ds"></a>即渐顿一双。<a id="a-Dt"></a>今问适作三种法轮。<a id="a-Du"></a>今但判为二教。<a id="a-Dv"></a>则自言相反归顿不成。<a id="a-Dw"></a>如何以舍方便唯佛乘会万善显久本之教。<a id="a-Dx"></a>而为渐耶。<a id="a-Dy"></a>二从洒面去为世间。<a id="a-Dz"></a>从除粪去至法华为出世。<a id="a-E0"></a>世出世一双。<a id="a-E1"></a>今谓诸子不禀人天之乘。<a id="a-E2"></a>故知人天非渐教始。<a id="a-E3"></a>若以除粪去为出世者。<a id="a-E4"></a>未审鹿苑之后说戒善耶。<a id="a-E5"></a>况将十二年首讫至法华。<a id="a-E6"></a>同立出世之言。<a id="a-E7"></a>安显法华之别。<a id="a-E8"></a>三就出世中大小一双。<a id="a-E9"></a>未审方等般若有小乘不。<a id="a-EA"></a>三味之大同为一判。<a id="a-EB"></a>如何能显妙法之能。<a id="a-EC"></a>四就大中自他一双。<a id="a-ED"></a>即指付财为化他。<a id="a-EE"></a>领业为自行。<a id="a-EF"></a>未审诸部般若有自行不。<a id="a-EG"></a>声闻在昔谓为菩萨。<a id="a-EH"></a>佛化元意正付令知。<a id="a-EI"></a>况领业之时本在自利。<a id="a-EJ"></a>自尔已后未改小途。<a id="a-EK"></a>五从二使来是密领业是显显密一双。<a id="a-EL"></a>若微密为密则法华为密。<a id="a-EM"></a>若以显密为密。<a id="a-EN"></a>今此声闻自鹿苑来。<a id="a-EO"></a>皆禀显教何名为密。<a id="a-EP"></a>尔前得记乃名为密。<a id="a-EQ"></a>至此方索验非尔前。<a id="a-ER"></a>况三种与五双理自相反(云云)。<a id="a-ES"></a>若以五只同在法华。<a id="a-ET"></a>如向所破。<a id="a-EU"></a>若从广之狭以最后一只为法华者。<a id="a-EV"></a>全不云开还同昔大致令后学对数而已。<a id="a-EW"></a>不求教旨用教何耶。<a id="a-EX"></a>贵在得意者。<a id="a-EY"></a>譬中已委故不更论。<a id="a-EZ"></a>似有二义者。<a id="a-Ea"></a>由结缘不坏虽大小俱似。<a id="a-Eb"></a>虽贬曰似子义不亡。<a id="a-Ec"></a>次子既下举正因况。<a id="a-Ed"></a>若论正因不似亦子。<a id="a-Ee"></a>况复似耶。<a id="a-Ef"></a>既曾结缘谁非真子。<a id="a-Eg"></a>据曾逃走父且贬之。<a id="a-Eh"></a>由位浅迷深斥之云似。<a id="a-Ei"></a>云云者。<a id="a-Ej"></a>如上分别。</p>
  <p id="aEk">问。<a id="a-El"></a>初释品云信解入真等者。<a id="a-Em"></a>真是修位即初住已去。<a id="a-En"></a>品初又云年既朽迈。<a id="a-Eo"></a>小尚非似位。<a id="a-Ep"></a>今那云似。</p>
  <p id="aEq">答。<a id="a-Er"></a>意者。<a id="a-Es"></a>若据子逃父后大小俱非似位。<a id="a-Et"></a>何况真耶。<a id="a-Eu"></a>仍指结缘之时。<a id="a-Ev"></a>于今稍得名似。<a id="a-Ew"></a>而但合见子便识者。<a id="a-Ex"></a>上见父有四。<a id="a-Ey"></a>谓由处相避。<a id="a-Ez"></a>见子亦四。<a id="a-F0"></a>谓处识喜适。<a id="a-F1"></a>今见子便识一句。<a id="a-F2"></a>即含前来八文。<a id="a-F3"></a>文虽前后意必同时。<a id="a-F4"></a>岂非子见父时。<a id="a-F5"></a>即父见子见故便识。<a id="a-F6"></a>虽复逃走机在不久。<a id="a-F7"></a>故父亦喜。<a id="a-F8"></a>故知一文即摄于八。<a id="a-F9"></a>我等以三苦故等者。<a id="a-FA"></a>譬中劝诫两门。<a id="a-FB"></a>先各论拟宜无机。<a id="a-FC"></a>后合论二门息化。<a id="a-FD"></a>今三双合领。<a id="a-FE"></a>初从上初下先腾前三意。<a id="a-FF"></a>旁追即劝中二意。<a id="a-FG"></a>再追即诫门二意。<a id="a-FH"></a>放舍即二门息化。<a id="a-FI"></a>言三苦者。<a id="a-FJ"></a>由三苦故五浊加重。<a id="a-FK"></a>所以二门并无大机。<a id="a-FL"></a>但堪小化。<a id="a-FM"></a>五浊逼故即是三苦。<a id="a-FN"></a>无明覆故即是无知。<a id="a-FO"></a>今合下正合二门无机者。<a id="a-FP"></a>何为见捉即劝门无机。<a id="a-FQ"></a>自念无罪即诫门无机。<a id="a-FR"></a>不云二门拟宜者。<a id="a-FS"></a>即以二门无机兼之。<a id="a-FT"></a>次乐着小法者合有小志者。<a id="a-FU"></a>即二门息化。<a id="a-FV"></a>言不合放舍者。<a id="a-FW"></a>舍即是息。<a id="a-FX"></a>但上譬文息化有四。<a id="a-FY"></a>一思惟息化。<a id="a-FZ"></a>二释息化。<a id="a-Fa"></a>三正息化。<a id="a-Fb"></a>四息化得宜。<a id="a-Fc"></a>上初思惟又二。<a id="a-Fd"></a>一知大弱。<a id="a-Fe"></a>二知小强。<a id="a-Ff"></a>今言有小志者。<a id="a-Fg"></a>即第二文也。<a id="a-Fh"></a>言不合放舍者。<a id="a-Fi"></a>不合第三正息化也。<a id="a-Fj"></a>是则但合初文第二。<a id="a-Fk"></a>即摄下三及初第一。<a id="a-Fl"></a>故上文正放舍云我今放汝随意所趣。<a id="a-Fm"></a>已知有小志故。<a id="a-Fn"></a>于大放舍。<a id="a-Fo"></a>上有齐教探领今合二意者。<a id="a-Fp"></a>上二文各四。<a id="a-Fq"></a>小拟宜知先心。<a id="a-Fr"></a>叹三车。<a id="a-Fs"></a>适所愿。<a id="a-Ft"></a>今齐教中但合第三具陈上事。<a id="a-Fu"></a>即叹三车也。<a id="a-Fv"></a>及第四先取其价即适愿也。<a id="a-Fw"></a>阙第一第二文也。<a id="a-Fx"></a>此二任运兼得余二。<a id="a-Fy"></a>思之可知。<a id="a-Fz"></a>上有四文。<a id="a-G0"></a>今但三者。<a id="a-G1"></a>阙适愿一。<a id="a-G2"></a>余三次第对拟宜等。<a id="a-G3"></a>具指齐教文也。<a id="a-G4"></a>教作即是探领文也。<a id="a-G5"></a>合付家业譬。<a id="a-G6"></a>上有由有付者。<a id="a-G7"></a>上由有远近即小果为远体业为近。<a id="a-G8"></a>今但合近上有命有受。<a id="a-G9"></a>今但合受者不合命也。<a id="a-GA"></a>既有于受必知已命。<a id="a-GB"></a>而自等者。<a id="a-GC"></a>兼得余二。<a id="a-GD"></a>上付业有四者。<a id="a-GE"></a>一时节。<a id="a-GF"></a>二命子聚众为证。<a id="a-GG"></a>三结会父子。<a id="a-GH"></a>四正付家业。<a id="a-GI"></a>今既付与仍兼上三。<a id="a-GJ"></a>须出其意。<a id="a-GK"></a>上开譬有四相失等者。<a id="a-GL"></a>此四标文文似四章。<a id="a-GM"></a>但成三段。<a id="a-GN"></a>乃略追诱下释具有。<a id="a-GO"></a>造立舍宅者。<a id="a-GP"></a>有余之土非寂光自然。<a id="a-GQ"></a>现胜应身非法身本有。<a id="a-GR"></a>于彼更运依空慈悲。<a id="a-GS"></a>故云造立。<a id="a-GT"></a>经云顿止一城者。<a id="a-GU"></a>顿谓顿乏。<a id="a-GV"></a>示迹之相义同于之。<a id="a-GW"></a>又顿止即不行也。<a id="a-GX"></a>秖于此中求觅子机。<a id="a-GY"></a>超颂第四忧念等者。<a id="a-GZ"></a>但颂子背父去。<a id="a-Ga"></a>即失子之苦而无得子之乐。<a id="a-Gb"></a>失苦得乐俱在父怀。<a id="a-Gc"></a>是故失时已怀于乐。<a id="a-Gd"></a>必知后时还来故也。<a id="a-Ge"></a>远鉴机缘未若于佛。<a id="a-Gf"></a>经云夙夜者。<a id="a-Gg"></a>有人云。<a id="a-Gh"></a>自行为夜利他为夙。<a id="a-Gi"></a>此不应尔。<a id="a-Gj"></a>夙早也。<a id="a-Gk"></a>谓晨起。<a id="a-Gl"></a>夜暮也。<a id="a-Gm"></a>谓黄昏。<a id="a-Gn"></a>夙即化。<a id="a-Go"></a>初夜即化末。<a id="a-Gp"></a>大化始末准说可知。<a id="a-Gq"></a>若丈六佛常说无常。<a id="a-Gr"></a>化欲终时节节唱灭。<a id="a-Gs"></a>若言自行为夜。<a id="a-Gt"></a>不可自行亦云死时将至。<a id="a-Gu"></a>有无善上等者。<a id="a-Gv"></a>虽复时缘无所得善。<a id="a-Gw"></a>未能断结。<a id="a-Gx"></a>故此体上仍有见思。<a id="a-Gy"></a>法身是师是王等者。<a id="a-Gz"></a>此文合在次文畏避段中。<a id="a-H0"></a>若准上文秖应法身如王。<a id="a-H1"></a>加着师者重加一譬耳。<a id="a-H2"></a>报应是长者者。<a id="a-H3"></a>秖应云报如王等。<a id="a-H4"></a>兼语应身者报是胜应故也。<a id="a-H5"></a>以长者如王王等。<a id="a-H6"></a>故便言之。<a id="a-H7"></a>私谓以广显略等者。<a id="a-H8"></a>如华严中广明身相国土行愿。<a id="a-H9"></a>本欲以此广佛知见显实相体。<a id="a-HA"></a>故云以广显略。<a id="a-HB"></a>授决者。<a id="a-HC"></a>华严前文无授记语。<a id="a-HD"></a>入法界品旁论授记。<a id="a-HE"></a>亦得名为授记故也。<a id="a-HF"></a>弘誓及行者。<a id="a-HG"></a>彼最委悉。<a id="a-HH"></a>又誓为券者。<a id="a-HI"></a>誓许利他有如券约。<a id="a-HJ"></a>随修随偿如疏随还。<a id="a-HK"></a>讫至菩提偿之方毕。<a id="a-HL"></a>又华严中菩萨行愿多明事数。<a id="a-HM"></a>名算计也。<a id="a-HN"></a>上旁人追文有三者。<a id="a-HO"></a>初唤为劝门二义。<a id="a-HP"></a>次唤为诫门二义。<a id="a-HQ"></a>次是人下第三二行颂无机。<a id="a-HR"></a>即放舍。<a id="a-HS"></a>无机者。<a id="a-HT"></a>重牒二门无机。<a id="a-HU"></a>以无机故方乃息化。<a id="a-HV"></a>故云释放舍也。<a id="a-HW"></a>初三行颂顾作至教作譬者顾作即上齐教。<a id="a-HX"></a>教作即上探领。<a id="a-HY"></a>齐教文意自道树来。<a id="a-HZ"></a>以取小机义为顾作。<a id="a-Ha"></a>探领文意法身地时无时不愍。<a id="a-Hb"></a>何尝不教岂待顾耶。<a id="a-Hc"></a>故云教作。<a id="a-Hd"></a>油涂足等者。<a id="a-He"></a>有人云。<a id="a-Hf"></a>外国下湿使作之人。<a id="a-Hg"></a>足多龟坼。<a id="a-Hh"></a>故以油涂。<a id="a-Hi"></a>此语甚鄙。<a id="a-Hj"></a>于今经中坼譬河等。<a id="a-Hk"></a>何油涂之。<a id="a-Hl"></a>上受命有四。<a id="a-Hm"></a>今但颂三者。<a id="a-Hn"></a>初如文。<a id="a-Ho"></a>第三是第四大机将动也。<a id="a-Hp"></a>但阙第二而无希取。<a id="a-Hq"></a>初二十年等者。<a id="a-Hr"></a>上文具引此中二十年。<a id="a-Hs"></a>已辩异竟。<a id="a-Ht"></a>今言转教者前云住二乘位中转教。<a id="a-Hu"></a>今以别惑见思名二十也。<a id="a-Hv"></a>合譬中佛亦如是。<a id="a-Hw"></a>合相失者。<a id="a-Hx"></a>上相失有四。<a id="a-Hy"></a>知我乐小合父子相见。<a id="a-Hz"></a>上相见文有二。<a id="a-I0"></a>先子见父又四。<a id="a-I1"></a>父见子亦四。<a id="a-I2"></a>今复应知若单以佛亦如是一句。<a id="a-I3"></a>合父子相失意仍未显。<a id="a-I4"></a>次知我乐小一句合父子相见意亦未显。<a id="a-I5"></a>何者。<a id="a-I6"></a>上句借下句成。<a id="a-I7"></a>知乐小故义当相失。<a id="a-I8"></a>次下句借上句成。<a id="a-I9"></a>佛知乐小故得相见。<a id="a-IA"></a>乐小由退大所以相失。<a id="a-IB"></a>退大由乐小所以相见。<a id="a-IC"></a>故二句相成摄八句也。<a id="a-ID"></a>知乐小句义当便识。<a id="a-IE"></a>未曾至其意者。<a id="a-IF"></a>秖一追唤即具二义。<a id="a-IG"></a>故云总也。<a id="a-IH"></a>上文譬中齐教探领各有四段。<a id="a-II"></a>拟宜有机欢车适愿既但说于成就无漏。<a id="a-IJ"></a>小乘教中无漏之言通于诸果。<a id="a-IK"></a>言成就者。<a id="a-IL"></a>唯在后位故亦总摄二四文也。<a id="a-IM"></a>上合有二相信委业。<a id="a-IN"></a>今不合体信者。<a id="a-IO"></a>验知相信为旁委业为正。<a id="a-IP"></a>言委业者。<a id="a-IQ"></a>委即是命。<a id="a-IR"></a>今初一行长颂受命领知上颂所无者。<a id="a-IS"></a>上颂譬中全无命知。<a id="a-IT"></a>但有受命中三耳。<a id="a-IU"></a>初一行标断德者。<a id="a-IV"></a>以云内灭。<a id="a-IW"></a>内即惑体。<a id="a-IX"></a>三界惑尽故云内灭。<a id="a-IY"></a>故属断德也。<a id="a-IZ"></a>次标智德者。<a id="a-Ia"></a>既云若闻。<a id="a-Ib"></a>闻教属智。<a id="a-Ic"></a>故云智德。<a id="a-Id"></a>以小智具故不欣大智。<a id="a-Ie"></a>此二并举失显过。<a id="a-If"></a>次所以者何下六行双释智断者。<a id="a-Ig"></a>初二行释断。<a id="a-Ih"></a>次一行半释智。<a id="a-Ii"></a>次一行半重释断。<a id="a-Ij"></a>次一行重释智。<a id="a-Ik"></a>故知初二行明自住小断。<a id="a-Il"></a>次一行半明失大智。<a id="a-Im"></a>次一行半重释小断。<a id="a-In"></a>次一行释失大智。<a id="a-Io"></a>分得大乘习果也者。<a id="a-Ip"></a>得初住时破一品无明名为习果。<a id="a-Iq"></a>言牛头者。<a id="a-Ir"></a>华严云。<a id="a-Is"></a>出离垢山。<a id="a-It"></a>若用涂身火不能烧。<a id="a-Iu"></a>十恩文者。<a id="a-Iv"></a>文中自对室衣座三。<a id="a-Iw"></a>初室有三恩。<a id="a-Ix"></a>初一是通遍被之恩。<a id="a-Iy"></a>次二是别拔与之恩。<a id="a-Iz"></a>通被是四弘之始。<a id="a-J0"></a>别被是填愿中终。<a id="a-J1"></a>则发心后起行之来。<a id="a-J2"></a>自成道前处处蒙益。<a id="a-J3"></a>蒙益之相不出与拔。<a id="a-J4"></a>与拔之泽知何可报。<a id="a-J5"></a>所以难报者。<a id="a-J6"></a>初以自行之真令我修习。<a id="a-J7"></a>自禀教后退大轮回。<a id="a-J8"></a>慈悲不离处处与拔。<a id="a-J9"></a>次衣恩有四者。<a id="a-JA"></a>我受教已大小并忘。<a id="a-JB"></a>处处调停知我机遂。<a id="a-JC"></a>即于此界顿渐道成。<a id="a-JD"></a>虽先正为大机兼亦忧我善种。<a id="a-JE"></a>故于顿后便垂小化。<a id="a-JF"></a>弹斥淘汰锤砧锻炼。<a id="a-JG"></a>贬之以贫事草庵。<a id="a-JH"></a>诱之以富豪家业。<a id="a-JI"></a>宿萌稍剖尚未敷荣。<a id="a-JJ"></a>长远之恩何由可报。<a id="a-JK"></a>是故四中初以人天。<a id="a-JL"></a>次及三味。<a id="a-JM"></a>如来座恩有三者。<a id="a-JN"></a>至法华时始获妙益。<a id="a-JO"></a>兼能利物化道初成难报之恩。<a id="a-JP"></a>良有以也。<a id="a-JQ"></a>所以第八是授记恩。<a id="a-JR"></a>九十令我能利物恩。<a id="a-JS"></a>所以室得衣故。<a id="a-JT"></a>有覆育之恩。<a id="a-JU"></a>室有座故成与拔之用。<a id="a-JV"></a>座假衣室令自他行成。<a id="a-JW"></a>衣假座室今初后理显。<a id="a-JX"></a>是故三义合成大恩。<a id="a-JY"></a>此始终恩将何以报。<a id="a-JZ"></a>注家但云物不答施于天地。<a id="a-Ja"></a>子不谢生于父母。<a id="a-Jb"></a>以感报斯亡。<a id="a-Jc"></a>今意正论荷恩难报。<a id="a-Jd"></a>何得以亡报释之。<a id="a-Je"></a>况复秖缘令我报亡。<a id="a-Jf"></a>斯恩巨报。<a id="a-Jg"></a>故不得直以亡报释之。<a id="a-Jh"></a>凡言亡者。<a id="a-Ji"></a>治彼不亡。<a id="a-Jj"></a>今非领亡但领难报。<a id="a-Jk"></a>二时既别且释荷恩。</p>
 </body>
</html>