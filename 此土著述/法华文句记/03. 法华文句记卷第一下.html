<!doctype html>
<html id="z3IBWYf1Mk" data-ver="1389">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第一下</h1>
  <p id="a2">释列众中初辨次第。<a id="a-3"></a>言多尔者。<a id="a-4"></a>亦有经中菩萨后列各有所表。<a id="a-5"></a>如华严经。<a id="a-6"></a>不列声闻纯无杂故。<a id="a-7"></a>旧解者。<a id="a-8"></a>多是光宅。<a id="a-9"></a>与大论意同故无别破。<a id="a-A"></a>但总结云似两解耳。<a id="a-B"></a>注云云者。<a id="a-C"></a>事似因缘须具四悉。<a id="a-D"></a>义似约教复须论八。<a id="a-E"></a>事即身也。<a id="a-F"></a>故云亲疏。<a id="a-G"></a>义即谛理故云涅槃等。<a id="a-H"></a>形服异故即世界。<a id="a-I"></a>亲者生善疏者破恶。<a id="a-J"></a>不亲不疏即第一义。<a id="a-K"></a>于有义中既以三谛。<a id="a-L"></a>以谛对教则四可识。<a id="a-M"></a>于藏等四辨渐等四。<a id="a-N"></a>其义可知。<a id="a-O"></a>又两二义并欣涅槃。<a id="a-P"></a>及四菩萨并不欣不着故皆居中。<a id="a-Q"></a>唯诣实理兼能利人。<a id="a-R"></a>故居中求宗超彼凡圣。<a id="a-S"></a>若以入中为菩萨。<a id="a-T"></a>即指别教地上圆教始终。<a id="a-U"></a>注家云。<a id="a-V"></a>声闻学疏敦之于内。<a id="a-W"></a>菩萨道亲忘之于外。<a id="a-X"></a>此但得事而失义。<a id="a-Y"></a>似迹而迷本。<a id="a-Z"></a>况复观心因缘耶约本迹中此经列众超出群经。<a id="a-a"></a>故人天二乘能引之人本非下地。<a id="a-b"></a>所引之众堪通别记。<a id="a-c"></a>语通意兼。<a id="a-d"></a>故云内秘皆大萨埵。<a id="a-e"></a>既能迹引二边判非凡小。<a id="a-f"></a>故云萨埵。<a id="a-g"></a>菩萨滥本故且不论。<a id="a-h"></a>应知亦且约体用论也。<a id="a-i"></a>观解后云云者。<a id="a-j"></a>亦应更约因缘明观诸教开显及本迹观。<a id="a-k"></a>释列声闻。<a id="a-l"></a>准法华论以八义故。<a id="a-m"></a>先列声闻。<a id="a-n"></a>一为显亲闻后不谤故。<a id="a-o"></a>二摄不定性回心入大故。<a id="a-p"></a>三除尊贵慢非究竟故。<a id="a-q"></a>四常随佛故。<a id="a-r"></a>五形仪同故。<a id="a-s"></a>六令内眷舍欲故。<a id="a-t"></a>七令菩萨敬故。<a id="a-u"></a>八令众生信故。<a id="a-v"></a>然论中八义唯第二一半独属今经。<a id="a-w"></a>以不定性此土得故。<a id="a-x"></a>仍少一半。<a id="a-y"></a>若定性者彼土得故。<a id="a-z"></a>未来得故。<a id="a-10"></a>余之七义论众前后。<a id="a-11"></a>通诸经故。<a id="a-12"></a>以第二义入余七中。<a id="a-13"></a>使七一一皆有第二。<a id="a-14"></a>方令八义全在今经。<a id="a-15"></a>若依今意更有三义。<a id="a-16"></a>欲别记故。<a id="a-17"></a>别开权故先显本故。<a id="a-18"></a>故令余义永殊昔教。<a id="a-19"></a>故论文意诸经多尔。<a id="a-1A"></a>所以通释。<a id="a-1B"></a>今使诸教虽共复殊。<a id="a-1C"></a>方等先列以四义故欲斥夺故。<a id="a-1D"></a>欲密引故。<a id="a-1E"></a>令体信故。<a id="a-1F"></a>令味变故。<a id="a-1G"></a>般若亦四。<a id="a-1H"></a>欲洮汰故。<a id="a-1I"></a>欲委业故。<a id="a-1J"></a>密引进故。<a id="a-1K"></a>成熟酥故。<a id="a-1L"></a>故知论文通前二味。<a id="a-1M"></a>如向各四。<a id="a-1N"></a>又异前后。<a id="a-1O"></a>论又云。<a id="a-1P"></a>先僧次尼亦有八义。<a id="a-1Q"></a>一男尊女卑。<a id="a-1R"></a>二入道先后。<a id="a-1S"></a>三师弟不同。<a id="a-1T"></a>四传法能不。<a id="a-1U"></a>五结集进退。<a id="a-1V"></a>六同住得不。<a id="a-1W"></a>七多少推让。<a id="a-1X"></a>八得叹有无。<a id="a-1Y"></a>此八全通前之三味。<a id="a-1Z"></a>多在酪教。<a id="a-1a"></a>若准同是声闻仍少第二意也。<a id="a-1b"></a>于今别中唯除委业。<a id="a-1c"></a>准义仍有。<a id="a-1d"></a>以同比丘闻转教故也。<a id="a-1e"></a>故委业时非全无分。<a id="a-1f"></a>自余诸义并同比丘。<a id="a-1g"></a>于五味中渐教当众其义不异。<a id="a-1h"></a>次出旧解云大小名闻者。<a id="a-1i"></a>意云。<a id="a-1j"></a>名即己名闻即他闻。<a id="a-1k"></a>所以名大故闻大名小故闻小。<a id="a-1l"></a>今但依文故破其无据。<a id="a-1m"></a>言依文者。<a id="a-1n"></a>但约所列多少以明所识多少。<a id="a-1o"></a>前列万二千又云众所知识。<a id="a-1p"></a>后云二千又无知识。<a id="a-1q"></a>纵以名闻用释知识。<a id="a-1r"></a>后文全无何小之有况复大小一向无凭。<a id="a-1s"></a>初释类中先通释五字。<a id="a-1t"></a>次释论下别释四义。<a id="a-1u"></a>比丘合故。<a id="a-1v"></a>初通释中五字通收诸有德者。<a id="a-1w"></a>所与之徒既标于大。<a id="a-1x"></a>岂唯异于下众而已。<a id="a-1y"></a>于比丘中其例复多。<a id="a-1z"></a>四门三脱析体通智辨空之例。<a id="a-20"></a>秖得且云高誉德行何可具论。<a id="a-21"></a>今云如贵类之班辈也。<a id="a-22"></a>次别释四义者。<a id="a-23"></a>初释论下别释与字。<a id="a-24"></a>初文即因缘释。<a id="a-25"></a>若于此七为四悉者。<a id="a-26"></a>时处世界。<a id="a-27"></a>戒是为人。<a id="a-28"></a>心见对治。<a id="a-29"></a>道脱第一义。<a id="a-2A"></a>若准前三。<a id="a-2B"></a>在昔教者则七义唯三。<a id="a-2C"></a>道脱等俱属对治意也。<a id="a-2D"></a>圆教七一俱属圆四。<a id="a-2E"></a>约教虽别究竟唯圆。<a id="a-2F"></a>虽七而同故七名一。<a id="a-2G"></a>一即共也。<a id="a-2H"></a>四教不同通在五味。<a id="a-2I"></a>具如诸经不可遍述。<a id="a-2J"></a>且准叹德在三藏教者。<a id="a-2K"></a>同感佛时。<a id="a-2L"></a>同鹿苑处。<a id="a-2M"></a>同别脱戒。<a id="a-2N"></a>同一切智心。<a id="a-2O"></a>同无漏正见。<a id="a-2P"></a>同三十七道。<a id="a-2Q"></a>同有余脱。<a id="a-2R"></a>为同闻人。<a id="a-2S"></a>入通序时已得记者。<a id="a-2T"></a>全成圆人七一故也。<a id="a-2U"></a>同妙感应时。<a id="a-2V"></a>同见妙依处。<a id="a-2W"></a>同得究竟戒。<a id="a-2X"></a>同证种智心。<a id="a-2Y"></a>同无作正见。<a id="a-2Z"></a>同圆实道品。<a id="a-2a"></a>同不思议脱。<a id="a-2b"></a>得授记已即同菩萨。<a id="a-2c"></a>安得复以声闻叹德岂结集者谬抑德耶。<a id="a-2d"></a>故知在四味时随味而变。<a id="a-2e"></a>经家从本列在声闻。<a id="a-2f"></a>故依本叹。<a id="a-2g"></a>若不仍本焉知声闻有权有实。<a id="a-2h"></a>实者得记知有所从。<a id="a-2i"></a>闻法华时大小别故。<a id="a-2j"></a>故约教判须通始终。<a id="a-2k"></a>故三教七。<a id="a-2l"></a>或本是三。<a id="a-2m"></a>或是转入。<a id="a-2n"></a>初约三藏一七一者。<a id="a-2o"></a>生灭同故。<a id="a-2p"></a>通教二者。<a id="a-2q"></a>分利钝故。<a id="a-2r"></a>利兼圆别。<a id="a-2s"></a>应云三七。<a id="a-2t"></a>且通总说同为一例别云为无量者。<a id="a-2u"></a>自行化他横竖皆四门。<a id="a-2v"></a>门门四悉入者不同。<a id="a-2w"></a>圆教一者。<a id="a-2x"></a>发心毕竟二不别故。<a id="a-2y"></a>说者应于四教细明乃至教味先判后开。<a id="a-2z"></a>若未下一句约本迹释。<a id="a-30"></a>亦约体用论本迹耳。<a id="a-31"></a>别无声闻但云藏通。<a id="a-32"></a>若通含别亦可论之。<a id="a-33"></a>是则略也。<a id="a-34"></a>又时处二事且约教论。<a id="a-35"></a>故云三藏中时处且一。<a id="a-36"></a>若从元初得道时处。<a id="a-37"></a>或多人共处。<a id="a-38"></a>略如今文。<a id="a-39"></a>或多人多处。<a id="a-3A"></a>或一人多处。<a id="a-3B"></a>如阿含中多时处也。</p>
  <p id="a3C">问。<a id="a-3D"></a>至此那得二种声闻。</p>
  <p id="a3E">答。<a id="a-3F"></a>亦从初说。<a id="a-3G"></a>具如玄文。<a id="a-3H"></a>广历诸味难转易转。<a id="a-3I"></a>又有不历析法元是通人(云云)。<a id="a-3J"></a>直明两意下欲明开显。<a id="a-3K"></a>先更辨异。<a id="a-3L"></a>所言异者。<a id="a-3M"></a>且置七同。<a id="a-3N"></a>更于藏通七中辨异。<a id="a-3O"></a>则三异四同。<a id="a-3P"></a>何者。<a id="a-3Q"></a>时处等四不可不同。<a id="a-3R"></a>如所会所依所禀所证。<a id="a-3S"></a>若心等三安能不别。<a id="a-3T"></a>别修别见别行故也。<a id="a-3U"></a>此仍一往。<a id="a-3V"></a>亦可戒法从别各各得故。<a id="a-3W"></a>解脱从人各各证故。<a id="a-3X"></a>是则五别二同。<a id="a-3Y"></a>又若从人亦可俱别。<a id="a-3Z"></a>今释共义不合论之。<a id="a-3a"></a>义分三四乃成旁耳。<a id="a-3b"></a>是故且从七同以说。<a id="a-3c"></a>别教同异准说可知。<a id="a-3d"></a>次若至下正明开显。<a id="a-3e"></a>法华论者。<a id="a-3f"></a>明被开者有权有实。<a id="a-3g"></a>未开具四开已唯一。<a id="a-3h"></a>今加佛道据新入者。<a id="a-3i"></a>论中四者。<a id="a-3j"></a>决定增上退大应化。<a id="a-3k"></a>论自释云。<a id="a-3l"></a>后二与记前两不记。<a id="a-3m"></a>根钝未熟故。<a id="a-3n"></a>且约此会。<a id="a-3o"></a>即经中云生灭度想。<a id="a-3p"></a>决定性也。<a id="a-3q"></a>若彼得闻论中未说。<a id="a-3r"></a>天亲岂可迷经文耶。<a id="a-3s"></a>经云。<a id="a-3t"></a>而于彼土得闻是经。<a id="a-3u"></a>论且一往据现说耳。<a id="a-3v"></a>是故今师但除上慢。<a id="a-3w"></a>即五千起去者是。<a id="a-3x"></a>虽从座去仍判于涅槃中。<a id="a-3y"></a>若四依边得闻。<a id="a-3z"></a>故上慢者亦非不闻。<a id="a-40"></a>已闻略开及在后故。<a id="a-41"></a>但不可云此会得记。<a id="a-42"></a>种熟脱三始终无废。<a id="a-43"></a>故准今文。<a id="a-44"></a>远近相望四种俱得。<a id="a-45"></a>今云住果兼于决定及退菩提。<a id="a-46"></a>住果变异故分二教。<a id="a-47"></a>是故二种总立住果。<a id="a-48"></a>又佛道者。<a id="a-49"></a>准经义立。<a id="a-4A"></a>若尔佛道应化各有别圆。</p>
  <p id="a4B">问。<a id="a-4C"></a>应化与佛道何别。</p>
  <p id="a4D">答。<a id="a-4E"></a>应化约垂迹全语旧圣。<a id="a-4F"></a>佛道约利他语新记者。<a id="a-4G"></a>又应化从身佛道从说。<a id="a-4H"></a>佛道有令他之言。<a id="a-4I"></a>且云利他。<a id="a-4J"></a>应化有发起之义。<a id="a-4K"></a>且云垂迹。<a id="a-4L"></a>既以声闻为名。<a id="a-4M"></a>在昔则无应化佛道之称。<a id="a-4N"></a>在今则无住果决定之名。<a id="a-4O"></a>增上慢中岂无应化。<a id="a-4P"></a>四摄同事安隔此耶。<a id="a-4Q"></a>况复论中决定上慢同云未熟。<a id="a-4R"></a>不可上慢亦根败也。<a id="a-4S"></a>他云。<a id="a-4T"></a>未者不也。<a id="a-4U"></a>应人未死名为不死。<a id="a-4V"></a>下种未生名为不生。<a id="a-4W"></a>故上慢决定二俱可发是决定义。<a id="a-4X"></a>又此中引论似本迹释。<a id="a-4Y"></a>应化本也。<a id="a-4Z"></a>余三迹也。<a id="a-4a"></a>化为余三无异途也。<a id="a-4b"></a>唯阙观心即前两教七一境也。<a id="a-4c"></a>后二教七一观也。<a id="a-4d"></a>又时处戒境也。<a id="a-4e"></a>心见等观也。<a id="a-4f"></a>声闻义浩然者。<a id="a-4g"></a>贵人非论。<a id="a-4h"></a>然用教者云大乘声闻。<a id="a-4i"></a>未为通晓。<a id="a-4j"></a>今云应化从本以说。<a id="a-4k"></a>据众全在小乘中也。<a id="a-4l"></a>言浩然者。<a id="a-4m"></a>藏通八门门门四种。<a id="a-4n"></a>门门各有佛道应化。<a id="a-4o"></a>迹在前教复同前数。<a id="a-4p"></a>据本复应地住。<a id="a-4q"></a>地住及行向地。<a id="a-4r"></a>上慢所滥复同前数。<a id="a-4s"></a>他无约教今昔本迹权实开合等释。<a id="a-4t"></a>但云住果及方便等。<a id="a-4u"></a>是故贵云以证涅槃者。<a id="a-4v"></a>言云云者。<a id="a-4w"></a>具如向辨。<a id="a-4x"></a>释大者。<a id="a-4y"></a>前以共释与。<a id="a-4z"></a>阿难共彼万二千者。<a id="a-50"></a>非直共人应共人七。<a id="a-51"></a>七中并大故云与大。<a id="a-52"></a>与既四释不同。<a id="a-53"></a>大义理须准彼。<a id="a-54"></a>又前与字义兼时等。<a id="a-55"></a>今释大字。<a id="a-56"></a>唯在具七之人复兼多胜。<a id="a-57"></a>又释与字义兼能所。<a id="a-58"></a>今释大字唯在于所。<a id="a-59"></a>此从阿难指他为大。<a id="a-5A"></a>此中初引论文。<a id="a-5B"></a>大品在小心未转故。<a id="a-5C"></a>次今师意亦具三文。<a id="a-5D"></a>以一一文皆兼论中三义故也。<a id="a-5E"></a>以此三义通兼四悉。<a id="a-5F"></a>大即世界。<a id="a-5G"></a>多即为人对治。<a id="a-5H"></a>胜即第一义也。<a id="a-5I"></a>应具明三念与外人异。<a id="a-5J"></a>及以三念对大多胜之所以也。<a id="a-5K"></a>还将三念以对四悉。<a id="a-5L"></a>具如止观第十记。<a id="a-5M"></a>四韦陀者。<a id="a-5N"></a>如下第五经疏及止观第十记。<a id="a-5O"></a>次约教中牒前初释判属三藏。<a id="a-5P"></a>准前文故但云所敬等。<a id="a-5Q"></a>前从今明下应义通偏圆。<a id="a-5R"></a>以前文中且对外释故云三藏。<a id="a-5S"></a>次大者下约后三教。<a id="a-5T"></a>初明多义但是约事。<a id="a-5U"></a>后三不可更加其数。<a id="a-5V"></a>但约所知以释其多。<a id="a-5W"></a>故前通释大多胜三。<a id="a-5X"></a>各具三义。<a id="a-5Y"></a>故此后后渐优于前。<a id="a-5Z"></a>约别圆者昔则从初。<a id="a-5a"></a>今从得记。<a id="a-5b"></a>别存教道。<a id="a-5c"></a>言大力罗汉者。<a id="a-5d"></a>罗汉中大。<a id="a-5e"></a>即无疑解脱也。<a id="a-5f"></a>次本迹中初述本三。<a id="a-5g"></a>次迹来下述迹中三。<a id="a-5h"></a>初明本大。<a id="a-5i"></a>次本得下明本胜。<a id="a-5j"></a>次先已下明本多。<a id="a-5k"></a>咨嗟者。<a id="a-5l"></a>谋事也。<a id="a-5m"></a>谋而方嗟非辄尔故。<a id="a-5n"></a>言胜幢者。<a id="a-5o"></a>借大品文。<a id="a-5p"></a>言超诸外道者。<a id="a-5q"></a>准理应云超诸偏小。<a id="a-5r"></a>但所超虽近能超则远。<a id="a-5s"></a>于理亦成。<a id="a-5t"></a>次迹中初示爱见即在乳味。<a id="a-5u"></a>故此五味通万二千。<a id="a-5v"></a>若权若实皆经历故。<a id="a-5w"></a>今从权者故云迹也。<a id="a-5x"></a>久矣下云云者。<a id="a-5y"></a>各有久本随本长短。<a id="a-5z"></a>中间设化今日亦在释尊诸味。<a id="a-60"></a>观心中先直对三。<a id="a-61"></a>次虽约中具大多胜。<a id="a-62"></a>亦应更约空假各三。<a id="a-63"></a>言一心一切心者。<a id="a-64"></a>心境俱心各摄一切。<a id="a-65"></a>一切不出三千故也。<a id="a-66"></a>具如止观第五文。<a id="a-67"></a>若非三千摄则不遍。<a id="a-68"></a>若非圆心不摄三千。<a id="a-69"></a>故三千总别咸空假中。<a id="a-6A"></a>一文既然他皆准此。<a id="a-6B"></a>故向五味义通上下。<a id="a-6C"></a>文寄此中。<a id="a-6D"></a>释比丘引肇公者。<a id="a-6E"></a>在净名疏。<a id="a-6F"></a>什及四子并在伪秦。<a id="a-6G"></a>故曰秦言。<a id="a-6H"></a>肇有四义。<a id="a-6I"></a>一净命乞士。<a id="a-6J"></a>二破烦恼。<a id="a-6K"></a>三能持戒。<a id="a-6L"></a>四怖魔。<a id="a-6M"></a>什公分之。<a id="a-6N"></a>一始三终。<a id="a-6O"></a>具二魔怖者。<a id="a-6P"></a>终中前二为怖魔因。<a id="a-6Q"></a>引论者阙能持戒。<a id="a-6R"></a>破恶秖是破烦恼耳。<a id="a-6S"></a>故但三义而次第不同。<a id="a-6T"></a>及通初心令魔怖等。<a id="a-6U"></a>故破恶之言。<a id="a-6V"></a>且在身口非不断惑。<a id="a-6W"></a>既并在初令什义坏。<a id="a-6X"></a>岂以持戒破惑必在于终。<a id="a-6Y"></a>又复肇公但翻其名而云名含。<a id="a-6Z"></a>不云初后。<a id="a-6a"></a>今之学者安令魔怖耶。<a id="a-6b"></a>五系者。<a id="a-6c"></a>具如止观第五记。<a id="a-6d"></a>一田等者。<a id="a-6e"></a>田即农也。<a id="a-6f"></a>应云在家四种如法。<a id="a-6g"></a>更加工也。<a id="a-6h"></a>涅槃宝梁下明经义略虽复不具三义四义。<a id="a-6i"></a>破恶为本。<a id="a-6j"></a>今明此三义应通初后者。<a id="a-6k"></a>义当约教兼斥肇什。<a id="a-6l"></a>今非但以论文通后。<a id="a-6m"></a>复通诸教。<a id="a-6n"></a>况论但成因缘一释。<a id="a-6o"></a>若于此中立四悉者。<a id="a-6p"></a>怖魔即世界。<a id="a-6q"></a>乞士即为人。<a id="a-6r"></a>破恶即对治出界即第一义。<a id="a-6s"></a>依经家等者。<a id="a-6t"></a>义必通初证信必后。<a id="a-6u"></a>向释乞士中以求释乞。<a id="a-6v"></a>乃以离邪历境求定等。<a id="a-6w"></a>为三藏教者。<a id="a-6x"></a>未能于境即理故也。<a id="a-6y"></a>故至通教方云求真破障理等也。<a id="a-6z"></a>别教言八魔十魔者。<a id="a-70"></a>破恶既深释魔须远。<a id="a-71"></a>具如止观第八记。<a id="a-72"></a>圆教中非不破八破十。<a id="a-73"></a>但以实相为正破恶属旁。<a id="a-74"></a>怖魔亦然。<a id="a-75"></a>本迹中此诸比丘深浅莫测。<a id="a-76"></a>故未可定判其位。<a id="a-77"></a>迹示五味者。<a id="a-78"></a>若不约五味非今经比丘。<a id="a-79"></a>桎梏者。<a id="a-7A"></a>上质音足械也下古沃反。<a id="a-7B"></a>手械也。<a id="a-7C"></a>二谛如桎梏。<a id="a-7D"></a>大慧如解缚运念为无住望境为无著。<a id="a-7E"></a>故不着境智出二死家。<a id="a-7F"></a>乞士怖魔准释可见。<a id="a-7G"></a>云云者。<a id="a-7H"></a>中观既然。<a id="a-7I"></a>空假及以次不次等对教可见。<a id="a-7J"></a>众者。<a id="a-7K"></a>以一万二千事法和故。<a id="a-7L"></a>若作四悉者。<a id="a-7M"></a>初是世界众和合故。<a id="a-7N"></a>佛常下为人。<a id="a-7O"></a>生物善故。<a id="a-7P"></a>释论下对治。<a id="a-7Q"></a>简恶人故。<a id="a-7R"></a>此中下第一义。<a id="a-7S"></a>在真实故。<a id="a-7T"></a>言事和等者。<a id="a-7U"></a>僧界法等俱属事故。<a id="a-7V"></a>法和者。<a id="a-7W"></a>如前七共同真理故。<a id="a-7X"></a>九十人三明者。<a id="a-7Y"></a>中含二十九文同。<a id="a-7Z"></a>舍利子问佛。<a id="a-7a"></a>五百比丘中几三明几俱解脱几慧解脱。<a id="a-7b"></a>佛答如文。<a id="a-7c"></a>三明者。<a id="a-7d"></a>即无疑解脱。<a id="a-7e"></a>具如止观第七记净命具如止观第四记。<a id="a-7f"></a>五方便者。<a id="a-7g"></a>四念处及四善根。<a id="a-7h"></a>五停非正观法故。<a id="a-7i"></a>苦法忍去者。<a id="a-7j"></a>世第一后有十六刹那。<a id="a-7k"></a>第一心去即名真实。<a id="a-7l"></a>偏圆五味者。<a id="a-7m"></a>五味不出偏圆。<a id="a-7n"></a>偏圆不出四教。<a id="a-7o"></a>言今正是等者。<a id="a-7p"></a>当证信时已获记故。<a id="a-7q"></a>引诸众生下云云者。<a id="a-7r"></a>具如玄文七二谛中委约五味。<a id="a-7s"></a>以明教意出其相状次约观中云若异等者。<a id="a-7t"></a>以依今经成观法故。<a id="a-7u"></a>若不依中道慧命观行。<a id="a-7v"></a>故名破十戒僧。<a id="a-7w"></a>不解究竟波罗蜜相。<a id="a-7x"></a>一心十戒诠量之律。<a id="a-7y"></a>名愚痴僧。<a id="a-7z"></a>五品六根名惭愧僧。<a id="a-80"></a>初住已去名真实僧。<a id="a-81"></a>亦合注云云。<a id="a-82"></a>历前二谛十戒等及约四教。<a id="a-83"></a>遍作观相。<a id="a-84"></a>二明数中直尔举数。<a id="a-85"></a>即是因缘。<a id="a-86"></a>亦可于中义立四悉。<a id="a-87"></a>数异世界也闻数生善即为人也。<a id="a-88"></a>破恶入真准例可见不论约教者。<a id="a-89"></a>教别数同故无异释。<a id="a-8A"></a>若随数生解即是教殊。</p>
  <p id="a8B">问。<a id="a-8C"></a>凡诸列众及得道者。<a id="a-8D"></a>何故其数必全无缺耶。</p>
  <p id="a8E">答。<a id="a-8F"></a>大论释大数五千分中云。<a id="a-8G"></a>若过若减皆存大数。<a id="a-8H"></a>本迹中云本是等者。<a id="a-8I"></a>问凡言迹者。<a id="a-8J"></a>皆先有本。<a id="a-8K"></a>岂万二千元皆是大权。</p>
  <p id="a8L">若尔则唯有能引而无所引。</p>
  <p id="a8M">答。<a id="a-8N"></a>理实如然。<a id="a-8O"></a>但欲均用四义故云皆有。<a id="a-8P"></a>然本不同事须分别。<a id="a-8Q"></a>若已入圆位。<a id="a-8R"></a>能引之人成于发起影响二众。<a id="a-8S"></a>灼然本是菩萨。<a id="a-8T"></a>降斯已外曾发大心。<a id="a-8U"></a>亦名菩萨。<a id="a-8V"></a>元住小者。<a id="a-8W"></a>则是大经未曾发心。<a id="a-8X"></a>尚名菩萨。<a id="a-8Y"></a>此中具有退大应化及元住小。<a id="a-8Z"></a>退大住小得记之后并堪为同闻。</p>
  <p id="a8a">问。<a id="a-8b"></a>三周授记人数不多。<a id="a-8c"></a>其不在会令为转说。<a id="a-8d"></a>此等又非同闻众限。<a id="a-8e"></a>何故此中云万二千。</p>
  <p id="a8f">答。<a id="a-8g"></a>三周之中正数虽少。<a id="a-8h"></a>如舍利弗得记之时。<a id="a-8i"></a>四众八部即其流也。<a id="a-8j"></a>故三周中亦有应化与实行者。<a id="a-8k"></a>同时得记。<a id="a-8l"></a>故论中云。<a id="a-8m"></a>退大应化二种与记。<a id="a-8n"></a>即其意也。<a id="a-8o"></a>如菩萨众但列八万。<a id="a-8p"></a>分别功德记数盖多。<a id="a-8q"></a>故知大小二众列同闻众。<a id="a-8r"></a>不可望得记者也。<a id="a-8s"></a>约观中界入一一各十界者。<a id="a-8t"></a>正当妙境。<a id="a-8u"></a>诸文但寄能观观耳。<a id="a-8v"></a>山城虽约阴为所观。<a id="a-8w"></a>亦未结成不思议境。<a id="a-8x"></a>又将数入理数即成境。<a id="a-8y"></a>境观相对俱名法门。<a id="a-8z"></a>又境据假边且存其数。<a id="a-90"></a>空中尚无其数安有。<a id="a-91"></a>然必约假以立空中。<a id="a-92"></a>观亦如是。<a id="a-93"></a>明位中亦从初说犹名罗汉。<a id="a-94"></a>准后皆成大菩萨也。<a id="a-95"></a>即约教中圆位人也。<a id="a-96"></a>于中先翻名者义当因缘。<a id="a-97"></a>次揽因缘以成初教。<a id="a-98"></a>初因缘中初明有翻中。<a id="a-99"></a>阿跋经能所双标。<a id="a-9A"></a>应谓能应之智。<a id="a-9B"></a>真即所应之理。<a id="a-9C"></a>以智应理之人故云应真。<a id="a-9D"></a>次瑞应经虽似双标意指能证。<a id="a-9E"></a>真是所证。<a id="a-9F"></a>证真之人故曰真人。<a id="a-9G"></a>三义如后释。<a id="a-9H"></a>次无翻中三。<a id="a-9I"></a>初从果释。<a id="a-9J"></a>或言下从因。<a id="a-9K"></a>三若论下判名所从。<a id="a-9L"></a>初云后世田者。<a id="a-9M"></a>世秖是有。<a id="a-9N"></a>具如止观第六记。<a id="a-9O"></a>九十八使者。<a id="a-9P"></a>八十八上加十思惟。<a id="a-9Q"></a>若作四悉者。<a id="a-9R"></a>初明有翻即世界也。<a id="a-9S"></a>于无翻中通因是为人。<a id="a-9T"></a>所从是对治。<a id="a-9U"></a>从果是第一义。<a id="a-9V"></a>约教中言不贼者。<a id="a-9W"></a>犹从二乘得名故也。<a id="a-9X"></a>若于圆别尚名为贼。<a id="a-9Y"></a>是故须杀。<a id="a-9Z"></a>不生于生者。<a id="a-9a"></a>取无为证生于界外。<a id="a-9b"></a>不生是生故不令生。<a id="a-9c"></a>供彼所应名为供应。<a id="a-9d"></a>如阿含中佛至阿兰若语比丘等。<a id="a-9e"></a>具如上观第四记。<a id="a-9f"></a>复应更分前之两教能杀法异。<a id="a-9g"></a>后之二教不贼亦殊。<a id="a-9h"></a>皆叹初地初住德者。<a id="a-9i"></a>前有翻家以三为名。<a id="a-9j"></a>次无翻家以三为义。<a id="a-9k"></a>义即是德。<a id="a-9l"></a>故约教中以三为德。<a id="a-9m"></a>若准入位不定。<a id="a-9n"></a>具足应云地住已上降佛已还。<a id="a-9o"></a>即约别圆叹本据复。<a id="a-9p"></a>次约本迹中二重。<a id="a-9q"></a>初约小三义。<a id="a-9r"></a>次约大三德。<a id="a-9s"></a>前寄迹名以申本迹。<a id="a-9t"></a>次约本名以通至迹。<a id="a-9u"></a>欲明名通义别故也。<a id="a-9v"></a>若约体用释者。<a id="a-9w"></a>前释从用以明体。<a id="a-9x"></a>后释从体以立用。<a id="a-9y"></a>又前释三义以通昔。<a id="a-9z"></a>后释三德而唯今。<a id="a-A0"></a>若久远本迹四俱是迹。<a id="a-A1"></a>今兼二重是故大小俱立本名。<a id="a-A2"></a>义势无尽故注云云。<a id="a-A3"></a>所以本是平等大慧无破不破。<a id="a-A4"></a>方能示迹诸教不生。<a id="a-A5"></a>本证解脱无贼不贼。<a id="a-A6"></a>方能示迹诸味杀贼。<a id="a-A7"></a>本得法身非应不应。<a id="a-A8"></a>方能示迹为应供耳。<a id="a-A9"></a>观心中先直以三德对三观释。<a id="a-AA"></a>以三德是境义可通观。<a id="a-AB"></a>次历观以对释名中三义。<a id="a-AC"></a>故一一观皆具杀贼等三。<a id="a-AD"></a>前本迹中则先对释名。<a id="a-AE"></a>次对三德。<a id="a-AF"></a>今先对德。<a id="a-AG"></a>次对三名。<a id="a-AH"></a>于中先空次中。<a id="a-AI"></a>中又二。<a id="a-AJ"></a>先释三义。<a id="a-AK"></a>次引经证以指供养。<a id="a-AL"></a>叹名字观行位人功德深也。<a id="a-AM"></a>引方等文。<a id="a-AN"></a>具如止观第二记。<a id="a-AO"></a>下文云等者。<a id="a-AP"></a>法师品云。<a id="a-AQ"></a>佛告药王。<a id="a-AR"></a>若有恶人以不善心。<a id="a-AS"></a>毁呰在家出家读诵法华经者。<a id="a-AT"></a>其罪甚重。<a id="a-AU"></a>具如下文。<a id="a-AV"></a>八风者。<a id="a-AW"></a>利衰毁誉称讥苦乐。<a id="a-AX"></a>四违四顺。<a id="a-AY"></a>佛尚久离无明违顺。<a id="a-AZ"></a>况人间耶。<a id="a-Aa"></a>失好时者。<a id="a-Ab"></a>若生忧苦失道合时。<a id="a-Ac"></a>大损下云云者。<a id="a-Ad"></a>所以引方等及此经者。<a id="a-Ae"></a>此二即是名字观行不生等故。<a id="a-Af"></a>乃至一切观行之文皆应引之。<a id="a-Ag"></a>但于此中观行位便故。<a id="a-Ah"></a>此中引法华论等者。<a id="a-Ai"></a>彼论乃约一十六句。<a id="a-Aj"></a>俱有三门。<a id="a-Ak"></a>一上上起门以后释前故。<a id="a-Al"></a>二总别门以皆是阿罗汉一句名总。<a id="a-Am"></a>下诸句释上故下名别。<a id="a-An"></a>今先准论用总别门。<a id="a-Ao"></a>不用论文诸句。<a id="a-Ap"></a>但依妙经五句以释。<a id="a-Aq"></a>仍合五句以为三德。<a id="a-Ar"></a>三摄取事门。<a id="a-As"></a>论中具列一十六句。<a id="a-At"></a>以释对事。<a id="a-Au"></a>论文但是将十六句以释五句。<a id="a-Av"></a>不云经阙。<a id="a-Aw"></a>故十六句今文不用。<a id="a-Ax"></a>从初别故。<a id="a-Ay"></a>是故总约昔教叹也。<a id="a-Az"></a>三漏者。<a id="a-B0"></a>一欲漏。<a id="a-B1"></a>谓欲界一切烦恼除无明。<a id="a-B2"></a>二有漏。<a id="a-B3"></a>谓上两界一切烦恼除无明。<a id="a-B4"></a>三无明漏。<a id="a-B5"></a>谓三界无明。<a id="a-B6"></a>引二论一律者。<a id="a-B7"></a>成论约失利义通因果。<a id="a-B8"></a>律专在因毗昙唯果。<a id="a-B9"></a>以失利故因果俱失。<a id="a-BA"></a>良由下重释三失明失所以。<a id="a-BB"></a>初释失利由于业因。<a id="a-BC"></a>即成论意也。<a id="a-BD"></a>次造诸下释因招果即生死苦。<a id="a-BE"></a>因即律文。<a id="a-BF"></a>果即毗昙。<a id="a-BG"></a>次亡身下重释三句。<a id="a-BH"></a>由上三过失于三德。<a id="a-BI"></a>堕生死故亡法身。<a id="a-BJ"></a>造业故失慧命。<a id="a-BK"></a>失道故丧重宝。<a id="a-BL"></a>意云。<a id="a-BM"></a>经中诸漏一句即是烦恼。<a id="a-BN"></a>失道等三相由而有。<a id="a-BO"></a>同名漏故所以引之。<a id="a-BP"></a>漏相如何。<a id="a-BQ"></a>故于此下广辨见思。<a id="a-BR"></a>下诸句下皆破古人以释三德不当。<a id="a-BS"></a>亦应可见。<a id="a-BT"></a>烦恼下释次句。<a id="a-BU"></a>初句约因果相对。<a id="a-BV"></a>此句一向在因。<a id="a-BW"></a>使等者。<a id="a-BX"></a>使即九十八也。<a id="a-BY"></a>通为能使。<a id="a-BZ"></a>堕落生死以为所使。<a id="a-Ba"></a>流即四流。<a id="a-Bb"></a>谓欲有见无明。<a id="a-Bc"></a>扼名同流。<a id="a-Bd"></a>缠即十缠。<a id="a-Be"></a>俱舍云。<a id="a-Bf"></a>缠八无惭愧嫉悭并悔眠及掉举昏沉。<a id="a-Bg"></a>或十加忿覆盖谓五盖。<a id="a-Bh"></a>逮得者。<a id="a-Bi"></a>逮及也。<a id="a-Bj"></a>正为除惑故功德云及。<a id="a-Bk"></a>言智断功德者。<a id="a-Bl"></a>由前杀贼成断功德断必具智功成己利。<a id="a-Bm"></a>由己利故故堪应供。<a id="a-Bn"></a>次尽诸有结等者。<a id="a-Bo"></a>举因果俱除明心得自在。<a id="a-Bp"></a>罗汉但应结尽等者。<a id="a-Bq"></a>有尽者非今所叹。<a id="a-Br"></a>故云但是因中说果。<a id="a-Bs"></a>有谓报在二十五有生处。<a id="a-Bt"></a>尽在不久者。<a id="a-Bu"></a>纵如迦葉待后佛出。<a id="a-Bv"></a>亦不名久。<a id="a-Bw"></a>若罗汉皆以边际定力持此报身入变易者。<a id="a-Bx"></a>佛身何故入涅槃耶。<a id="a-By"></a>若言佛身权示。<a id="a-Bz"></a>彼教何文云权示耶。<a id="a-C0"></a>一切罗汉若至法华无不回心。<a id="a-C1"></a>何故除四大罗汉十六罗汉。<a id="a-C2"></a>余皆入灭。<a id="a-C3"></a>肉身菩萨得无生者。<a id="a-C4"></a>应皆不灭。<a id="a-C5"></a>心自在句释于上句。<a id="a-C6"></a>二脱必漏尽因尽必果亡。<a id="a-C7"></a>慧脱虽退此生必得。<a id="a-C8"></a>俱解脱人必有慧故。<a id="a-C9"></a>故云具足。<a id="a-CA"></a>故以烦恼为贼生死为生。<a id="a-CB"></a>所以古人不了斯旨。<a id="a-CC"></a>故致谬也。<a id="a-CD"></a>故知句五德三法秖是一。<a id="a-CE"></a>依论总别释竟。<a id="a-CF"></a>次若依论用上上起门者。<a id="a-CG"></a>论意以初句释罗汉句竟。<a id="a-CH"></a>乃至以第五句释第四句。<a id="a-CI"></a>余不复释。<a id="a-CJ"></a>准此乃以下下展转释上。<a id="a-CK"></a>故得名为上上起门。<a id="a-CL"></a>是则五句望罗汉句。<a id="a-CM"></a>亦成总别及上上起。<a id="a-CN"></a>本迹中初明五句是本三德。<a id="a-CO"></a>次迹示下指二乘五句三德是迹。<a id="a-CP"></a>初还依古为不生德。<a id="a-CQ"></a>故本住秘藏示罗汉三德。<a id="a-CR"></a>涅槃是总以对不生。<a id="a-CS"></a>即初二句。<a id="a-CT"></a>烦恼字是烦恼尽句。<a id="a-CU"></a>漏流字是诸漏尽句。<a id="a-CV"></a>不复下释上二句。<a id="a-CW"></a>明离二边即本不生。<a id="a-CX"></a>法身下释本己利。<a id="a-CY"></a>上二句虽总举涅槃。<a id="a-CZ"></a>今明涅槃是己之利。<a id="a-Ca"></a>故须别述。<a id="a-Cb"></a>此中二句上句明修下句明性。<a id="a-Cc"></a>修性相对。<a id="a-Cd"></a>智断对法身修三德也。<a id="a-Ce"></a>实相两字性法身也。<a id="a-Cf"></a>功德两字性二德也。<a id="a-Cg"></a>本利修性具足示具二乘三德。<a id="a-Ch"></a>得王下明本迹四五二句亦依古师为杀贼德。<a id="a-Ci"></a>破有即第四句。<a id="a-Cj"></a>我性即第五句。<a id="a-Ck"></a>由烦恼贼破故也。<a id="a-Cl"></a>王三昧者。<a id="a-Cm"></a>玄文释二十五三昧各具四义。<a id="a-Cn"></a>一诸有过患。<a id="a-Co"></a>二本法功德。<a id="a-Cp"></a>三结行成。<a id="a-Cq"></a>四慈悲破有。<a id="a-Cr"></a>本地功德久已成就。<a id="a-Cs"></a>本三德也。<a id="a-Ct"></a>过患即是贼等三也。<a id="a-Cu"></a>本三具足即结行成。<a id="a-Cv"></a>本时应供是破有也。<a id="a-Cw"></a>今却用古义者以无大失故也。<a id="a-Cx"></a>故知已尽亦是不生尽结义通杀贼。<a id="a-Cy"></a>八自在我亦名八神变。<a id="a-Cz"></a>具如止观记及释签中。<a id="a-D0"></a>约观心中亦具五句。<a id="a-D1"></a>初是初德二句。<a id="a-D2"></a>能观下次德一句。<a id="a-D3"></a>正观下第三德二句。<a id="a-D4"></a>虽有烦恼等者。<a id="a-D5"></a>重释第三德中二句也。<a id="a-D6"></a>初释初句。<a id="a-D7"></a>不断下释次句。<a id="a-D8"></a>如无烦恼结尽也。<a id="a-D9"></a>而入涅槃自在也。<a id="a-DA"></a>约名字观行俱得名为如无烦恼入涅槃也。<a id="a-DB"></a>列名中初总为五。<a id="a-DC"></a>初现数。<a id="a-DD"></a>次立名意。<a id="a-DE"></a>三证立意。<a id="a-DF"></a>四消释意。<a id="a-DG"></a>五用义意。<a id="a-DH"></a>引证中多引阿含者。<a id="a-DI"></a>如增一中列四众名。<a id="a-DJ"></a>各有偏好以引同类。<a id="a-DK"></a>一一四释下云云者。<a id="a-DL"></a>即因缘等四不复更列。<a id="a-DM"></a>然诸圣因缘多寄初教。<a id="a-DN"></a>以是感应之始故也。<a id="a-DO"></a>故诸圣初因并在外道。<a id="a-DP"></a>为破外故。<a id="a-DQ"></a>在释种中为调伏故。<a id="a-DR"></a>为导为主而将引之。<a id="a-DS"></a>是故具明入胎立行眷属师友。<a id="a-DT"></a>若逆若顺能化所化。<a id="a-DU"></a>纵有始终计不转者。<a id="a-DV"></a>亦为后来得破之由。<a id="a-DW"></a>显诸圣者迹不徒设。<a id="a-DX"></a>一一无非感应故也。<a id="a-DY"></a>故四悉义一一应知。<a id="a-DZ"></a>故彼增一比丘中列百人。<a id="a-Da"></a>有立斋建福。<a id="a-Db"></a>有营建房舍。<a id="a-Dc"></a>有能调伏外道。<a id="a-Dd"></a>有善供给疾病。<a id="a-De"></a>有游行教化。<a id="a-Df"></a>有息事端拱。<a id="a-Dg"></a>有好着好衣。<a id="a-Dh"></a>有弊外无耻。<a id="a-Di"></a>有食无厌足。<a id="a-Dj"></a>有语言粗犷。<a id="a-Dk"></a>尼中列五十人。<a id="a-Dl"></a>如拘昙弥尼头陀苦行。<a id="a-Dm"></a>耶输陀罗降伏外道。<a id="a-Dn"></a>俗中二众亦各有偏好。<a id="a-Do"></a>但诸圣因缘今文则略大论具存。<a id="a-Dp"></a>事迹虽别皆是大权。<a id="a-Dq"></a>陈如中初是世界。<a id="a-Dr"></a>愿去为人。<a id="a-Ds"></a>行去对治。<a id="a-Dt"></a>太子去第一义。<a id="a-Du"></a>此第一义仍在昔教。<a id="a-Dv"></a>但以教简进否无在。<a id="a-Dw"></a>随事转释令顺四悉。<a id="a-Dx"></a>下去皆然。<a id="a-Dy"></a>其先事火者。<a id="a-Dz"></a>虽事火者多。<a id="a-E0"></a>非初得道火不成德。<a id="a-E1"></a>故初得道得照烧名。<a id="a-E2"></a>破暗因灭物灭果亡。<a id="a-E3"></a>初虽未亡后必亡故。<a id="a-E4"></a>如人堕岩。<a id="a-E5"></a>无知乃是知无者。<a id="a-E6"></a>梵音倒耳。<a id="a-E7"></a>所知之无即真谛也。<a id="a-E8"></a>故引二谛中真也。<a id="a-E9"></a>次引二经一论者。<a id="a-EA"></a>本际秖是所知真谛。<a id="a-EB"></a>愿者出因果经。<a id="a-EC"></a>即佛为菩萨时本愿先度。<a id="a-ED"></a>次又迦葉下即是己愿。<a id="a-EE"></a>夫巨夜下为陈如兴类也。<a id="a-EF"></a>生死如世夜。<a id="a-EG"></a>日出故令觉。<a id="a-EH"></a>日光者。<a id="a-EI"></a>诸大罗汉及诸菩萨。<a id="a-EJ"></a>故明星日光并破己身之大暗也。<a id="a-EK"></a>入山学道等者。<a id="a-EL"></a>中含五十六罗摩经云。<a id="a-EM"></a>佛在鹿母堂。<a id="a-EN"></a>告诸比丘。<a id="a-EO"></a>有二种求。<a id="a-EP"></a>一者圣求。<a id="a-EQ"></a>二非圣求。<a id="a-ER"></a>圣求者。<a id="a-ES"></a>安隐涅槃。<a id="a-ET"></a>我为童子时年始十九。<a id="a-EU"></a>往阿罗罗迦摩罗所。<a id="a-EV"></a>问言。<a id="a-EW"></a>依汝法行梵行可不。<a id="a-EX"></a>答言。<a id="a-EY"></a>无不可。<a id="a-EZ"></a>云何此法自知证。<a id="a-Ea"></a>仙言。<a id="a-Eb"></a>我度识处得无所有处。<a id="a-Ec"></a>即往远离处修证得已。<a id="a-Ed"></a>更往仙所述己所得。<a id="a-Ee"></a>仙问。<a id="a-Ef"></a>汝已证无所有处耶。<a id="a-Eg"></a>我之所得汝亦得耶。<a id="a-Eh"></a>即共领众。<a id="a-Ei"></a>又自念此法不趣智慧不趣涅槃。<a id="a-Ej"></a>宁可更求安隐处耶。<a id="a-Ek"></a>是故更往郁陀罗罗摩子所云。<a id="a-El"></a>我欲于汝法中学。<a id="a-Em"></a>彼答无不可。<a id="a-En"></a>问曰。<a id="a-Eo"></a>知自证耶。<a id="a-Ep"></a>答我度无所有处得非相定。<a id="a-Eq"></a>我久证得。<a id="a-Er"></a>便修得之。<a id="a-Es"></a>乃至领众等。<a id="a-Et"></a>复念言。<a id="a-Eu"></a>此法不至涅槃。<a id="a-Ev"></a>即往象头山鞞罗梵志村尼连禅河边。<a id="a-Ew"></a>誓不起即得无上安隐涅槃。<a id="a-Ex"></a>道品成就四智具足。<a id="a-Ey"></a>次念谁应先度。<a id="a-Ez"></a>念已宁可先度二仙。<a id="a-F0"></a>空中云。<a id="a-F1"></a>二仙已终经于七日。<a id="a-F2"></a>我亦自知。<a id="a-F3"></a>念曰。<a id="a-F4"></a>应度郁陀罗罗摩子。<a id="a-F5"></a>天又告言。<a id="a-F6"></a>终来二七。<a id="a-F7"></a>我亦自知。<a id="a-F8"></a>因复念曰。<a id="a-F9"></a>昔五人侍我劳苦。<a id="a-FA"></a>念已观于五人在波罗奈。<a id="a-FB"></a>念已便往。<a id="a-FC"></a>五人遥见自相约敕。<a id="a-FD"></a>沙门多求好食粳粮及[麥*酋]酥蜜。<a id="a-FE"></a>麻油涂身。<a id="a-FF"></a>今复来至。<a id="a-FG"></a>汝等但坐。<a id="a-FH"></a>预留一座莫请令坐。<a id="a-FI"></a>及至到已。<a id="a-FJ"></a>语曰。<a id="a-FK"></a>卿欲坐者便坐。<a id="a-FL"></a>五人破制于中求水者敷座者。<a id="a-FM"></a>坐已先教二人。<a id="a-FN"></a>三人持食来六人共啖。<a id="a-FO"></a>次教三人。<a id="a-FP"></a>二人持食来六人共啖。<a id="a-FQ"></a>而便语之。<a id="a-FR"></a>有二种行。<a id="a-FS"></a>一着五欲。<a id="a-FT"></a>二着苦行。<a id="a-FU"></a>离此二边是名中道。<a id="a-FV"></a>次为五人说譬喻。<a id="a-FW"></a>次为说四谛。<a id="a-FX"></a>五人得无漏。<a id="a-FY"></a>多论说佛为三二人说法。<a id="a-FZ"></a>去住不等者。<a id="a-Fa"></a>由三是父亲二是母亲。<a id="a-Fb"></a>欲彰乞食事办故也。<a id="a-Fc"></a>及知说法不空。<a id="a-Fd"></a>准婆沙中日初分为二人。<a id="a-Fe"></a>则六人共食。<a id="a-Ff"></a>日后分为三人。<a id="a-Fg"></a>则五人共食。<a id="a-Fh"></a>以佛性离非时食故。<a id="a-Fi"></a>尔时未为弟子制非时食。<a id="a-Fj"></a>经三月教化。<a id="a-Fk"></a>或云四月。<a id="a-Fl"></a>余如论文。<a id="a-Fm"></a>云三父亲者。<a id="a-Fn"></a>谓马星摩男拘利。<a id="a-Fo"></a>余是母亲。<a id="a-Fp"></a>初见佛道相等者。<a id="a-Fq"></a>初见在陈如为后人前相。<a id="a-Fr"></a>应云。<a id="a-Fs"></a>佛如鼓机缘如椎法轮如声。<a id="a-Ft"></a>初闻者。<a id="a-Fu"></a>五人俱初。<a id="a-Fv"></a>陈如初悟故云初闻。<a id="a-Fw"></a>香道品也。<a id="a-Fx"></a>昔机如身法轮如香。<a id="a-Fy"></a>初悟名服。<a id="a-Fz"></a>甘露灭理也。<a id="a-G0"></a>法流即初果。<a id="a-G1"></a>登真即见谛。<a id="a-G2"></a>分别功德论云。<a id="a-G3"></a>佛最长子即陈如也。<a id="a-G4"></a>最小子者即须跋也。<a id="a-G5"></a>今未受化是故不论。<a id="a-G6"></a>约教中应辨教殊但明观异。<a id="a-G7"></a>从观判教理易分故。<a id="a-G8"></a>故委以观而分别之。<a id="a-G9"></a>况万二千陈如居首。<a id="a-GA"></a>无生乃是诸观之宗。<a id="a-GB"></a>欲令闻名识行例人知心。<a id="a-GC"></a>故大师叹古章疏云。<a id="a-GD"></a>恨不见其面。<a id="a-GE"></a>但恨不见其人。<a id="a-GF"></a>今见其文则见其心矣。<a id="a-GG"></a>今如是等虽不见人。<a id="a-GH"></a>乃见其智。<a id="a-GI"></a>初三藏教人不了像虚。<a id="a-GJ"></a>故用阿含盲为譬也。<a id="a-GK"></a>初总立譬境智。<a id="a-GL"></a>次头等下譬境因果。<a id="a-GM"></a>如六分和合成身。<a id="a-GN"></a>如和合成业。<a id="a-GO"></a>业托父母如形对像生。<a id="a-GP"></a>像必不实由谓实故。<a id="a-GQ"></a>令后阴起。<a id="a-GR"></a>盲如无生智。<a id="a-GS"></a>不见如不取。<a id="a-GT"></a>三若开眼下明生不生。<a id="a-GU"></a>于中初由取因故果生。<a id="a-GV"></a>次若闭眼下喻不取因故果不生。<a id="a-GW"></a>镜是助因得果。<a id="a-GX"></a>复由执心缘之。<a id="a-GY"></a>方助于因而生于果。<a id="a-GZ"></a>下文准此。<a id="a-Ga"></a>于中二。<a id="a-Gb"></a>先总次别。<a id="a-Gc"></a>初总标不生。<a id="a-Gd"></a>次不见下总列因果不生。<a id="a-Ge"></a>次故阿含下别中三科为二。<a id="a-Gf"></a>初观阴。<a id="a-Gg"></a>次入界。<a id="a-Gh"></a>初观阴中二。<a id="a-Gi"></a>先明阴生为境。<a id="a-Gj"></a>次若能下无生观智。<a id="a-Gk"></a>初又三。<a id="a-Gl"></a>法喻合。<a id="a-Gm"></a>法中义带总别二境。<a id="a-Gn"></a>谓因计色净余四皆净。<a id="a-Go"></a>乐等亦尔。<a id="a-Gp"></a>是则五阴皆净常等即总境也。<a id="a-Gq"></a>此中想行应云乃至受。<a id="a-Gr"></a>识应云乃至想行。<a id="a-Gs"></a>文且一往。<a id="a-Gt"></a>次观中三。<a id="a-Gu"></a>初正明用观。<a id="a-Gv"></a>次既知下明观成破惑。<a id="a-Gw"></a>三如是下准因破果。<a id="a-Gx"></a>初文又三。<a id="a-Gy"></a>法喻合。<a id="a-Gz"></a>应知镜譬若不对盲本在衍门。<a id="a-H0"></a>亦可通用。<a id="a-H1"></a>具如止观第五记。<a id="a-H2"></a>初法中二。<a id="a-H3"></a>释结。<a id="a-H4"></a>释二。<a id="a-H5"></a>先别。<a id="a-H6"></a>次又能下总。<a id="a-H7"></a>悉皆无常等。<a id="a-H8"></a>知色中少无我字。<a id="a-H9"></a>是为下结。<a id="a-HA"></a>如盲下譬。<a id="a-HB"></a>是为下合。<a id="a-HC"></a>次既知下明观成破见。<a id="a-HD"></a>此中即破二十身见。<a id="a-HE"></a>次如是下准因破果中有法喻合。<a id="a-HF"></a>次观入界中先双标入界。<a id="a-HG"></a>次正释。<a id="a-HH"></a>释中先更寄此便明因缘。<a id="a-HI"></a>故知前阴即念处观属四谛也。<a id="a-HJ"></a>于中亦先大海以喻境生。<a id="a-HK"></a>次云何下以苦种喻观不生。<a id="a-HL"></a>初境中先约入次以界例。<a id="a-HM"></a>初约入中先约眼色二入广明。<a id="a-HN"></a>次耳鼻下举十入例。<a id="a-HO"></a>初约眼色中具列十二因缘。<a id="a-HP"></a>初无明中喻文在阿含中。<a id="a-HQ"></a>五疱者。<a id="a-HR"></a>手足及头。<a id="a-HS"></a>例中少五尘。<a id="a-HT"></a>次观中二。<a id="a-HU"></a>初入。<a id="a-HV"></a>次以界例。<a id="a-HW"></a>入中二。<a id="a-HX"></a>先明眼色。<a id="a-HY"></a>次以十入例。<a id="a-HZ"></a>初眼色中三。<a id="a-Ha"></a>初略明不生。<a id="a-Hb"></a>次云何苦下反以生释。<a id="a-Hc"></a>三若知下正明用观。<a id="a-Hd"></a>初略观中乃以臭种用喻因缘。<a id="a-He"></a>既以贪恚念欲为苦种牙即无明。<a id="a-Hf"></a>又以取尘善恶为臭汁蝇蛆是行。<a id="a-Hg"></a>此二不生故十不生。<a id="a-Hh"></a>阿若最初下结。<a id="a-Hi"></a>如文。<a id="a-Hj"></a>通教观中以境即故不先立境。<a id="a-Hk"></a>亦先阴次入界。<a id="a-Hl"></a>阴中亦先总次又观下别。<a id="a-Hm"></a>总谓总以镜像喻五。<a id="a-Hn"></a>别谓五喻各别譬五。<a id="a-Ho"></a>并先喻次合。<a id="a-Hp"></a>初总中先约色阴。<a id="a-Hq"></a>次以四例。<a id="a-Hr"></a>亦如于巾求兔叵得。<a id="a-Hs"></a>人之与镜皆云幻者。<a id="a-Ht"></a>因缘各从因缘生故。<a id="a-Hu"></a>实因实缘和合所生尚自如幻。<a id="a-Hv"></a>况幻因缘所生非幻。<a id="a-Hw"></a>如巾如药于兔名实。<a id="a-Hx"></a>兔于巾药名之为幻。<a id="a-Hy"></a>镜像亦然。<a id="a-Hz"></a>况今先见因缘如幻像非幻耶。<a id="a-I0"></a>细推具如止观第五。<a id="a-I1"></a>今且略辨令知观别。<a id="a-I2"></a>故不广论。<a id="a-I3"></a>今亦具有二空。<a id="a-I4"></a>次观根尘下观界入。<a id="a-I5"></a>亦更寄界入以明因缘。<a id="a-I6"></a>故云无明等。<a id="a-I7"></a>于中又二。<a id="a-I8"></a>先推根尘无明。<a id="a-I9"></a>次烦恼下推三世即十一支。<a id="a-IA"></a>各有喻合。<a id="a-IB"></a>初喻中云根尘聚落者。<a id="a-IC"></a>文在大经二十一。<a id="a-ID"></a>复以机关释成根尘和合义也。<a id="a-IE"></a>经云。<a id="a-IF"></a>譬如有王以四毒蛇盛之一箧。<a id="a-IG"></a>令人养饴瞻视卧起。<a id="a-IH"></a>若令一蛇生嗔恚者。<a id="a-II"></a>我当准法戮之都市。<a id="a-IJ"></a>其人闻已舍箧逃走。<a id="a-IK"></a>王时复遣五旃陀罗拔刀随之。<a id="a-IL"></a>密遣一人诈为亲友。<a id="a-IM"></a>而语之言。<a id="a-IN"></a>汝可来还。<a id="a-IO"></a>其人不信投一聚落。<a id="a-IP"></a>都不见人求物不得。<a id="a-IQ"></a>即便坐地。<a id="a-IR"></a>闻空中声。<a id="a-IS"></a>今夜当有六大贼来。<a id="a-IT"></a>其人惶怖复舍之去。<a id="a-IU"></a>乃至路值一河截流而去(云云)。<a id="a-IV"></a>合云。<a id="a-IW"></a>蛇若害人不堕恶道。<a id="a-IX"></a>无三学力必为五阴旃陀罗害。<a id="a-IY"></a>若不识爱为诈亲诳。<a id="a-IZ"></a>观于六人犹如空聚群贼住于六尘六入。<a id="a-Ia"></a>欲舍复治烦恼驶流。<a id="a-Ib"></a>应以道品船筏运手动足过分段河。<a id="a-Ic"></a>十住未免唯佛究竟。<a id="a-Id"></a>经文本喻三乘始终。<a id="a-Ie"></a>今喻通教声闻观法。<a id="a-If"></a>言机关者。<a id="a-Ig"></a>机谓机微可发之义。<a id="a-Ih"></a>关谓关节假人而动。<a id="a-Ii"></a>故凡结身口皆由意动而成作业。<a id="a-Ij"></a>既云聚空即本空也。<a id="a-Ik"></a>言云云者。<a id="a-Il"></a>界文乃略。<a id="a-Im"></a>具足如前三藏教明。<a id="a-In"></a>一往且然。<a id="a-Io"></a>若委修观非此可了。<a id="a-Ip"></a>次别观中亦先喻境智。<a id="a-Iq"></a>若欲下起行也。<a id="a-Ir"></a>初中先立境智。<a id="a-Is"></a>次青下明境体量。<a id="a-It"></a>三皆于下结意。<a id="a-Iu"></a>初立中先境。<a id="a-Iv"></a>次观。<a id="a-Iw"></a>境中初云镜喻法界者。<a id="a-Ix"></a>通以迷悟事理始末自他同依一法界也。<a id="a-Iy"></a>真如在迷能生九界。<a id="a-Iz"></a>即指果佛为佛法界。<a id="a-J0"></a>故总云十。<a id="a-J1"></a>是故别人覆理无明为九界因。<a id="a-J2"></a>故下文中自行化他皆须断九。<a id="a-J3"></a>九尽方名缘了具足。<a id="a-J4"></a>足故正因方乃究显。<a id="a-J5"></a>次体量者。<a id="a-J6"></a>此中但以青等八法喻十界者。<a id="a-J7"></a>或离或合随便为言。<a id="a-J8"></a>故合二乘及以人天。<a id="a-J9"></a>复略修罗仍开菩萨。<a id="a-JA"></a>亦可初地为佛法界。<a id="a-JB"></a>诸文开合随义准知。<a id="a-JC"></a>又青黄等别人初心与藏不别。<a id="a-JD"></a>故得借用正法念喻。<a id="a-JE"></a>但加长短等耳。<a id="a-JF"></a>言皆于镜中者。<a id="a-JG"></a>不出法界。<a id="a-JH"></a>法界不出迷悟。<a id="a-JI"></a>迷悟不出于心。<a id="a-JJ"></a>次起行又五。<a id="a-JK"></a>先示自行化他分齐。<a id="a-JL"></a>以别教中无性德九。<a id="a-JM"></a>故自他断别修缘了。<a id="a-JN"></a>而严本有常住法身。<a id="a-JO"></a>次依于下依境起行。<a id="a-JP"></a>亦指但理为九界覆。<a id="a-JQ"></a>而为所依。<a id="a-JR"></a>法界秖是法性。<a id="a-JS"></a>复是迷悟所依。<a id="a-JT"></a>于中亦应云。<a id="a-JU"></a>从无住本立一切法。<a id="a-JV"></a>无明覆理能覆所覆俱名无住。<a id="a-JW"></a>但即不即异而分教殊。<a id="a-JX"></a>今背迷成悟专缘理性。<a id="a-JY"></a>而破九界。<a id="a-JZ"></a>三次第下明因灭。<a id="a-Ja"></a>四若无下明果灭。<a id="a-Jb"></a>五生亦下总结因果双明不生。<a id="a-Jc"></a>即界内外二生不生。<a id="a-Jd"></a>俱不生也。<a id="a-Je"></a>化物横辨文阙不论。<a id="a-Jf"></a>次圆观者。<a id="a-Jg"></a>先喻。<a id="a-Jh"></a>次合。<a id="a-Ji"></a>喻中言观镜者。<a id="a-Jj"></a>一法界也。<a id="a-Jk"></a>团圆者。<a id="a-Jl"></a>理境智也。<a id="a-Jm"></a>观即是智。<a id="a-Jn"></a>团圆是境。<a id="a-Jo"></a>次不观下明观相。<a id="a-Jp"></a>背即无明面即智明。<a id="a-Jq"></a>镜十界因。<a id="a-Jr"></a>形十界缘。<a id="a-Js"></a>像十界果。<a id="a-Jt"></a>又镜明性十界。<a id="a-Ju"></a>像生修十界。<a id="a-Jv"></a>故形像修性皆具十界。<a id="a-Jw"></a>并不出于法性理镜。<a id="a-Jx"></a>见明形像修性本如。<a id="a-Jy"></a>镜内外一离于三教分别情想。<a id="a-Jz"></a>总以不二无分别智。<a id="a-K0"></a>依理通泯心境明暗。<a id="a-K1"></a>故云不观。<a id="a-K2"></a>观境不殊。<a id="a-K3"></a>理无明暗故云非背等。<a id="a-K4"></a>约修得说故云不取等。<a id="a-K5"></a>次但观下结意中。<a id="a-K6"></a>但是总略出其观相。<a id="a-K7"></a>不谋而照但观团圆。<a id="a-K8"></a>无始终故故无际畔。<a id="a-K9"></a>本有故无始。<a id="a-KA"></a>常住故无终。<a id="a-KB"></a>明暗如前。<a id="a-KC"></a>无一异者。<a id="a-KD"></a>双非像无像也。<a id="a-KE"></a>不取下合也。<a id="a-KF"></a>初不取者。<a id="a-KG"></a>泯前十界。<a id="a-KH"></a>善恶六界也。<a id="a-KI"></a>以六对小故云邪正。<a id="a-KJ"></a>以菩萨佛用对于小。<a id="a-KK"></a>故云大小。<a id="a-KL"></a>一切并泯故皆云无。<a id="a-KM"></a>不复分别若性若修。<a id="a-KN"></a>但缘下泯前心境。<a id="a-KO"></a>以法性实相即是三谛三观。<a id="a-KP"></a>一切佛法之大都。<a id="a-KQ"></a>若泯若照无非法性。<a id="a-KR"></a>法性之体离泯照故全泯照是。<a id="a-KS"></a>观烦恼下。<a id="a-KT"></a>明观体秖观三道。<a id="a-KU"></a>生即苦道。<a id="a-KV"></a>三道即是三德。<a id="a-KW"></a>于中初总明立观。<a id="a-KX"></a>从阴入界即法身去教用观法。<a id="a-KY"></a>本观理是不观染除。<a id="a-KZ"></a>染体自虚本虚名灭。<a id="a-Ka"></a>故妙体灭不立除名。<a id="a-Kb"></a>障体即德不待转除。<a id="a-Kc"></a>故云生即无生。<a id="a-Kd"></a>次解脱即业等结成无生。<a id="a-Ke"></a>次是三下复疏总结。<a id="a-Kf"></a>次况变易等者。<a id="a-Kg"></a>以重况轻。<a id="a-Kh"></a>界内重障尚即妙德。<a id="a-Ki"></a>况界外轻耶。<a id="a-Kj"></a>今仍约底下三道。<a id="a-Kk"></a>若具论者。<a id="a-Kl"></a>应约诸三法也。<a id="a-Km"></a>此中圆观不同藏别先境次观者。<a id="a-Kn"></a>若法若喻皆不二故。<a id="a-Ko"></a>语虽似通观境别故。<a id="a-Kp"></a>所以释陈如中教相约观。<a id="a-Kq"></a>其义广者以最初故。<a id="a-Kr"></a>若闻阿字解一切义。<a id="a-Ks"></a>下去诸圣虽随事别。<a id="a-Kt"></a>论其观行不出无生。<a id="a-Ku"></a>如头陀抖擞乃至密行。<a id="a-Kv"></a>亦何出于智断无生。<a id="a-Kw"></a>故下去文准此可知。<a id="a-Kx"></a>言云云者。<a id="a-Ky"></a>应具须十乘十境及方便等。<a id="a-Kz"></a>全指止观一部文也。<a id="a-L0"></a>故止观破遍中亦以无生为首。<a id="a-L1"></a>故今略示大纲。<a id="a-L2"></a>若于阿若权实始终不迷。<a id="a-L3"></a>欲以圆观消今经中五佛三周本迹流通。<a id="a-L4"></a>无非无生之大体也。<a id="a-L5"></a>则能兼识一代观境。<a id="a-L6"></a>故于名下略指方隅。<a id="a-L7"></a>秖如世人为子立号。<a id="a-L8"></a>尚有所表。<a id="a-L9"></a>况诸圣者岂应徒然。<a id="a-LA"></a>若不然者。<a id="a-LB"></a>则唐设无生之名。<a id="a-LC"></a>永无无生之旨。<a id="a-LD"></a>大小混滥权实杳冥。<a id="a-LE"></a>此一既然余例准此。<a id="a-LF"></a>本迹中初约五味正示本迹。<a id="a-LG"></a>此中阿字显遍八教。<a id="a-LH"></a>次众生下劝物思齐。<a id="a-LI"></a>则五时功毕。<a id="a-LJ"></a>次非本下明不思议体用功毕。<a id="a-LK"></a>故下文下引开迹证。<a id="a-LL"></a>种种之言亦不出五时八教。<a id="a-LM"></a>又随本长短凡经几度。<a id="a-LN"></a>为五时八教示不生来。<a id="a-LO"></a>引阿含者。<a id="a-LP"></a>引迹证本。<a id="a-LQ"></a>寄迹中本迹示其尊卑。<a id="a-LR"></a>本地高下非此可悉故。<a id="a-LS"></a>杂含三十一佛在舍卫。<a id="a-LT"></a>夜暗天小雨时告阿难言。<a id="a-LU"></a>汝以盖覆灯随佛后行。<a id="a-LV"></a>阿难受教至一处。<a id="a-LW"></a>世尊微笑。<a id="a-LX"></a>阿难白佛。<a id="a-LY"></a>佛言。<a id="a-LZ"></a>非无因缘。<a id="a-La"></a>汝今持盖随我而行。<a id="a-Lb"></a>我见梵王持盖灯随陈如后。<a id="a-Lc"></a>帝释持盖灯随迦葉后。<a id="a-Ld"></a>乃至毗沙门天王持盖灯随劫宾那后。<a id="a-Le"></a>所以偏于通序中如是乃至诸圣弟子。<a id="a-Lf"></a>具四释者。<a id="a-Lg"></a>以如是通指一部我闻能闻一部。<a id="a-Lh"></a>时处教主必无异途。<a id="a-Li"></a>咸是斯经之大略。<a id="a-Lj"></a>况诸弟子在大在小。<a id="a-Lk"></a>若显若晦为主为伴。<a id="a-Ll"></a>示讷示辩有屈有申。<a id="a-Lm"></a>厌外欣内背大向小。<a id="a-Ln"></a>引小入大会偏归圆。<a id="a-Lo"></a>自因之果。<a id="a-Lp"></a>皆为众生作种熟脱去来今益。<a id="a-Lq"></a>所历既多时处不一。<a id="a-Lr"></a>良由机缘生熟未等。<a id="a-Ls"></a>今既咸会。<a id="a-Lt"></a>以昔望今令成今教人法俱美。<a id="a-Lu"></a>故用四释令了机应从外至内。<a id="a-Lv"></a>后入法华本迹两门先后悟入。<a id="a-Lw"></a>皆藉引导影响发起。<a id="a-Lx"></a>随闻一句若人若法。<a id="a-Ly"></a>皆成化仪悉可为观。<a id="a-Lz"></a>故于一人遍须众释。<a id="a-M0"></a>况令后代闻名起行。<a id="a-M1"></a>禀教识体思迹睹本。<a id="a-M2"></a>寻其因缘广照始末。<a id="a-M3"></a>若得此意于一人所。<a id="a-M4"></a>于经一句。<a id="a-M5"></a>可以为上求境。<a id="a-M6"></a>可以识下化机。<a id="a-M7"></a>可以晓圣者化仪。<a id="a-M8"></a>可以了凡众禀益。<a id="a-M9"></a>可以达名义同异。<a id="a-MA"></a>可以知行等理殊。<a id="a-MB"></a>可以知随闻成观。<a id="a-MC"></a>可以解迹本人法。<a id="a-MD"></a>可以信化事长远。<a id="a-ME"></a>可以仰圣恩难报。<a id="a-MF"></a>可以知众生难化。<a id="a-MG"></a>可以知会理至难。<a id="a-MH"></a>他不见者谓为繁芿。<a id="a-MI"></a>况得今意。<a id="a-MJ"></a>凡闻诸经一法一事一人一行。<a id="a-MK"></a>则解十方三世佛事。<a id="a-ML"></a>唯除净土余尘施化。<a id="a-MM"></a>况复亦以比丘思之。<a id="a-MN"></a>故知诸土诸佛用教现身虽复不同。<a id="a-MO"></a>然思修之门其理无别。</p>
 </body>
</html>