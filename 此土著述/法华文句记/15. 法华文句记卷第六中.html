<!doctype html>
<html id="z3IBWZ31Mw" data-ver="1119">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第六中</h1>
  <p id="a2">不觉不知下约于四谛。<a id="a-3"></a>释此四句。<a id="a-4"></a>但初举文。<a id="a-5"></a>应具列四句。<a id="a-6"></a>但是文略。<a id="a-7"></a>于中为三。<a id="a-8"></a>初约凡释。<a id="a-9"></a>次约位释。<a id="a-A"></a>三约三世。<a id="a-B"></a>初文又三。<a id="a-C"></a>谓标释结。<a id="a-D"></a>初文者。<a id="a-E"></a>都不言下标苦也。<a id="a-F"></a>火者。<a id="a-G"></a>三界五浊八苦也。<a id="a-H"></a>不解火下标集也。<a id="a-I"></a>火本能烧如集招苦。<a id="a-J"></a>既不知下标失道也。<a id="a-K"></a>既不畏伤故云不惊。<a id="a-L"></a>伤即失也。<a id="a-M"></a>不虑断下标失灭也。<a id="a-N"></a>无道谛身慧命亦断。<a id="a-O"></a>众生下释前四句。<a id="a-P"></a>阴必是苦释前有苦。<a id="a-Q"></a>既全不觉即不识苦。<a id="a-R"></a>不知去释前集也。<a id="a-S"></a>四倒三毒释前有集。<a id="a-T"></a>既全不知故不识集。<a id="a-U"></a>三毒修惑四倒见惑。<a id="a-V"></a>既不下释失道灭。<a id="a-W"></a>由不知苦集。<a id="a-X"></a>故道灭俱失。<a id="a-Y"></a>不识惑者。<a id="a-Z"></a>不识集也。<a id="a-a"></a>既不识集不忧虑苦。<a id="a-b"></a>惑侵法身失道谛也。<a id="a-c"></a>必损慧命失灭谛也。<a id="a-d"></a>如是下结。<a id="a-e"></a>以不闻下次寄位释者。<a id="a-f"></a>于中先以初二句二重顺释。<a id="a-g"></a>次以后两句反释。<a id="a-h"></a>初文先以二句对于闻思。<a id="a-i"></a>应云不觉闻思不知修慧。<a id="a-j"></a>但是文略。<a id="a-k"></a>次以两句进约圣位。<a id="a-l"></a>次反释者应云无见谛故不惊。<a id="a-m"></a>无思惟故不怖。<a id="a-n"></a>文中反释。<a id="a-o"></a>故云见谛故惊悟等也。<a id="a-p"></a>此明四谛观成见思两惑究竟尽也。<a id="a-q"></a>以惑尽故四谛全显。<a id="a-r"></a>初得见谛迷悟创分。<a id="a-s"></a>如久迷初正故云惊悟。<a id="a-t"></a>复更厌怖迷途方尽。<a id="a-u"></a>次约三世者。<a id="a-v"></a>不云过去及以集者现观未苦由于现集。<a id="a-w"></a>又观现苦由过去集。<a id="a-x"></a>如因缘中名为轮回。<a id="a-y"></a>虽论三世正观现苦。<a id="a-z"></a>以断现集。<a id="a-10"></a>今当苦息。<a id="a-11"></a>故知不觉现苦。<a id="a-12"></a>即苦集俱迷。<a id="a-13"></a>由此能招未来世苦。<a id="a-14"></a>既迷苦集理无道灭。<a id="a-15"></a>举二世苦以摄三世。<a id="a-16"></a>具如引文。<a id="a-17"></a>亦秖以苦而摄于集。<a id="a-18"></a>然前三释。<a id="a-19"></a>虽复约凡约位等三。<a id="a-1A"></a>总而言之。<a id="a-1B"></a>并是迷谛。<a id="a-1C"></a>以迷谛故八苦逼身。<a id="a-1D"></a>五识等者。<a id="a-1E"></a>逼近也。<a id="a-1F"></a>浊在五识名之为近。<a id="a-1G"></a>以切己故名为逼身。<a id="a-1H"></a>同时意识俱受苦境。<a id="a-1I"></a>非初刹那未分别时。<a id="a-1J"></a>又秖此五识体是异熟八苦故也。<a id="a-1K"></a>近岂过此。<a id="a-1L"></a>故此同时安能厌患。<a id="a-1M"></a>故此心王心所不能以此意识成观。<a id="a-1N"></a>唯能分别以成三受。<a id="a-1O"></a>三受义成故云切己。<a id="a-1P"></a>逼甚故切。<a id="a-1Q"></a>故一一苦皆由五识以对于境。<a id="a-1R"></a>次至第六而重分别。<a id="a-1S"></a>复立苦因何能生厌。<a id="a-1T"></a>亦云去出他释。<a id="a-1U"></a>昔结大乘名之为种。<a id="a-1V"></a>功德即是法身家之智慧。<a id="a-1W"></a>即以此智为体。<a id="a-1X"></a>为苦所逼。<a id="a-1Y"></a>大理智乘俱遭苦集。<a id="a-1Z"></a>不觉不知名为火逼。<a id="a-1a"></a>今谓下但约浊名不须对大。<a id="a-1b"></a>既流转已小尚不知。<a id="a-1c"></a>故总诸义共成五浊。<a id="a-1d"></a>不觉等四为众生浊者。<a id="a-1e"></a>四句秖是迷于四谛。<a id="a-1f"></a>以迷谛故众生即浊。<a id="a-1g"></a>次火来等为命浊者。<a id="a-1h"></a>苦盛寿促令命成浊。<a id="a-1i"></a>心不厌等为劫浊者。<a id="a-1j"></a>由不厌苦常在三界。<a id="a-1k"></a>必遇三小名为劫浊。<a id="a-1l"></a>云云者。<a id="a-1m"></a>意斥旧师。<a id="a-1n"></a>不须将此对大说也。<a id="a-1o"></a>以五浊故。<a id="a-1p"></a>正当广上所见之火。<a id="a-1q"></a>故上但云从四面起。<a id="a-1r"></a>长者作是下先释能施身手。<a id="a-1s"></a>次释所施衣裓。<a id="a-1t"></a>能所俱废故云不得。<a id="a-1u"></a>初文为十。<a id="a-1v"></a>先标。<a id="a-1w"></a>次引合譬。<a id="a-1x"></a>三依三昧下明二义所依。<a id="a-1y"></a>四智断下明二义功能。<a id="a-1z"></a>五此之下明二义之门。<a id="a-20"></a>六劝即下以四悉释。<a id="a-21"></a>七如来下明用二义意。<a id="a-22"></a>八故知下结归。<a id="a-23"></a>九故上文下引证。<a id="a-24"></a>十前叹下重指前证。<a id="a-25"></a>前四可知。<a id="a-26"></a>五此之等者。<a id="a-27"></a>则以因果相对。<a id="a-28"></a>劝是智家之门。<a id="a-29"></a>诫是断家之门。<a id="a-2A"></a>故云从二门入。<a id="a-2B"></a>今于劝门中复言诫者。<a id="a-2C"></a>门体理合互具故也。<a id="a-2D"></a>各一义便故且别说。<a id="a-2E"></a>六四悉中云此二悉檀为第一义作方便者。<a id="a-2F"></a>二悉是修得智断。<a id="a-2G"></a>第一义即是性德法身。<a id="a-2H"></a>方便品初以法身智断取物不得。<a id="a-2I"></a>是故息化。<a id="a-2J"></a>问何不云世界悉檀。<a id="a-2K"></a>各二门不同随乐各别。<a id="a-2L"></a>又闻二欢喜皆世界也。<a id="a-2M"></a>故此佛乘生善灭恶。<a id="a-2N"></a>遍生八门。<a id="a-2O"></a>圆别四门各二各四。<a id="a-2P"></a>故此二门摄一切法。<a id="a-2Q"></a>余如文。<a id="a-2R"></a>释所施中。<a id="a-2S"></a>文又为三。<a id="a-2T"></a>先出所依三藏。<a id="a-2U"></a>次出旧解。<a id="a-2V"></a>三今取下正释。<a id="a-2W"></a>初虽依三藏。<a id="a-2X"></a>但辩物相未明法门。<a id="a-2Y"></a>次旧解中。<a id="a-2Z"></a>初师云大乘因果。<a id="a-2a"></a>理何不可。<a id="a-2b"></a>但阙施化之相故不用之。<a id="a-2c"></a>次师既云出阿含经。<a id="a-2d"></a>不应用小而释于大。<a id="a-2e"></a>纵云大乘何异四阶。<a id="a-2f"></a>有言裓者。<a id="a-2g"></a>行袂袂袖也。<a id="a-2h"></a>今不用之。<a id="a-2i"></a>岂以救火袖盛子耶。<a id="a-2j"></a>次正解中亦取下合譬。<a id="a-2k"></a>佛自释义。<a id="a-2l"></a>岂同世情。<a id="a-2m"></a>于中为五。<a id="a-2n"></a>先引下文。<a id="a-2o"></a>次神力下正释。<a id="a-2p"></a>身手指前释衣裓等。<a id="a-2q"></a>三如来下明用三意。<a id="a-2r"></a>四衣裓下明立名意。<a id="a-2s"></a>前三可知。<a id="a-2t"></a>言名略义玄者。<a id="a-2u"></a>知见二故名略。<a id="a-2v"></a>摄一切法故义玄。<a id="a-2w"></a>如衣裓一足故略。<a id="a-2x"></a>盛多故玄。<a id="a-2y"></a>四无所畏。<a id="a-2z"></a>略如法界次第及止观第七记。<a id="a-30"></a>智论广释。<a id="a-31"></a>通言无畏者。<a id="a-32"></a>十力内充外用无怯。<a id="a-33"></a>名为无畏。<a id="a-34"></a>佛自诚言。<a id="a-35"></a>我是一切知者见者。<a id="a-36"></a>无有一切沙门及婆罗门。<a id="a-37"></a>若天魔梵及以余众。<a id="a-38"></a>言如来不知。<a id="a-39"></a>乃至无有如微畏相。<a id="a-3A"></a>用对四谛者。<a id="a-3B"></a>尽苦道即苦谛。<a id="a-3C"></a>说障道即集谛。<a id="a-3D"></a>一切智即道谛。<a id="a-3E"></a>漏尽即灭谛。<a id="a-3F"></a>四种四谛即四四无畏。<a id="a-3G"></a>今须在圆。<a id="a-3H"></a>遍一切四离二为四。<a id="a-3I"></a>二俱依谛谛为所依。<a id="a-3J"></a>故名为安。<a id="a-3K"></a>次十力中通言力者。<a id="a-3L"></a>诸佛所得内实智用了了分明。<a id="a-3M"></a>无能胜者无能坏者。<a id="a-3N"></a>故名为力。<a id="a-3O"></a>无畏与力内外之别。<a id="a-3P"></a>一一遍摄故名为横。<a id="a-3Q"></a>十力依理故名为竖。<a id="a-3R"></a>则十处明谛岂不大安。<a id="a-3S"></a>无畏与力虽有内外。<a id="a-3T"></a>今皆约用故内外具足。<a id="a-3U"></a>五三七下结施化意。<a id="a-3V"></a>言而众生不堪者。<a id="a-3W"></a>此正施大。<a id="a-3X"></a>不堪之言取意说也。<a id="a-3Y"></a>唯有一门至狭小者。<a id="a-3Z"></a>于中二。<a id="a-3a"></a>先指上类同。<a id="a-3b"></a>次分门解释。<a id="a-3c"></a>初言义如上说者。<a id="a-3d"></a>如上车门。<a id="a-3e"></a>此中亦是宣一佛乘之车门也。<a id="a-3f"></a>若已出宅门未入车门者。<a id="a-3g"></a>取难当故名为狭小。<a id="a-3h"></a>初言别者。<a id="a-3i"></a>别约三义分字释也。<a id="a-3j"></a>于中先正释。<a id="a-3k"></a>教理下释所以。<a id="a-3l"></a>初正释者。<a id="a-3m"></a>一既是理门又属教。<a id="a-3n"></a>小即无机。<a id="a-3o"></a>以无行故不入理教。<a id="a-3p"></a>故名狭小。<a id="a-3q"></a>言不容断常七方便者。<a id="a-3r"></a>应云断常及七方便。<a id="a-3s"></a>于实不入义言不容。<a id="a-3t"></a>言众生不能以此理教自通者。<a id="a-3u"></a>但守方便行也。<a id="a-3v"></a>言通释者。<a id="a-3w"></a>理教行三。<a id="a-3x"></a>一一通明一门狭小。<a id="a-3y"></a>以不入故不得至果。<a id="a-3z"></a>初约理者。<a id="a-40"></a>唯一法界故云无杂。<a id="a-41"></a>由一理故遍通一切。<a id="a-42"></a>令至此理故云能通。<a id="a-43"></a>由子不入故云难知。<a id="a-44"></a>约教者。<a id="a-45"></a>唯约圆理对教以明。<a id="a-46"></a>出入秖是理教故耳。<a id="a-47"></a>云凡夫不知出者。<a id="a-48"></a>则不及二乘已从宅门小教而出。<a id="a-49"></a>不知入者不知车门。<a id="a-4A"></a>两教二乘但从门出。<a id="a-4B"></a>故云少知昔教未诠永不知入。<a id="a-4C"></a>菩萨虽自知出等者。<a id="a-4D"></a>通菩萨也。<a id="a-4E"></a>三藏菩萨虽有出教。<a id="a-4F"></a>三祇百劫并未出故。<a id="a-4G"></a>又通教菩萨约钝根者。<a id="a-4H"></a>未知入处与二乘同。<a id="a-4I"></a>故云亦也。<a id="a-4J"></a>夺七方便者。<a id="a-4K"></a>前与言之犹云知出。<a id="a-4L"></a>犹未入实名不知入。<a id="a-4M"></a>若夺说者出亦不知。<a id="a-4N"></a>何者。<a id="a-4O"></a>而不自知上中下性故不知出。<a id="a-4P"></a>与而言之。<a id="a-4Q"></a>通别衍门犹可知入。<a id="a-4R"></a>然带教道故夺说者。<a id="a-4S"></a>别教地前皆不知故。<a id="a-4T"></a>尚不自知上中下性。<a id="a-4U"></a>况一地雨。<a id="a-4V"></a>从不知权边云皆不知。<a id="a-4W"></a>故别教地前虽知中道。<a id="a-4X"></a>教道仍权。<a id="a-4Y"></a>据教道论乃至入地。<a id="a-4Z"></a>入地必证故废不论。<a id="a-4a"></a>次上文云下引文也。<a id="a-4b"></a>七方便人皆悉未入佛乘故也。<a id="a-4c"></a>不能以教等者。<a id="a-4d"></a>方便之言必用通实。<a id="a-4e"></a>若佛未开皆不能以己教通极。<a id="a-4f"></a>言将谭者。<a id="a-4g"></a>尔前未斥不云无机。<a id="a-4h"></a>略开方说故云将谭。<a id="a-4i"></a>约行可知。<a id="a-4j"></a>幼稚无识者。<a id="a-4k"></a>旧师若云人天之善为幼稚者。<a id="a-4l"></a>此乃大善未生何名幼稚。<a id="a-4m"></a>依今为正。<a id="a-4n"></a>恋着等者。<a id="a-4o"></a>前明善弱故未有所识。<a id="a-4p"></a>今明恶强游戏被烧。<a id="a-4q"></a>因时者。<a id="a-4r"></a>初退大时。<a id="a-4s"></a>果时者。<a id="a-4t"></a>受八苦时。<a id="a-4u"></a>退大已后着爱见因。<a id="a-4v"></a>依正即是爱见果也。<a id="a-4w"></a>欲界着依上界着正。<a id="a-4x"></a>故云禅定等。<a id="a-4y"></a>对治之相至小乘也者。<a id="a-4z"></a>今大乘诫门名对治者。<a id="a-50"></a>不同小乘无常等也。<a id="a-51"></a>故引大品四念处等。<a id="a-52"></a>皆摩诃衍。<a id="a-53"></a>观不净等能所俱忘皆不可得。</p>
  <p id="a54">问。<a id="a-55"></a>若尔。<a id="a-56"></a>但是观理何名对治。</p>
  <p id="a57">答。<a id="a-58"></a>修对治。<a id="a-59"></a>时能所皆空。<a id="a-5A"></a>今此亦尔。<a id="a-5B"></a>约施大化复令离浊。<a id="a-5C"></a>于佛正是摩诃衍相。<a id="a-5D"></a>是故得名大乘治相。<a id="a-5E"></a>既着下大之所治。<a id="a-5F"></a>宜应用大以舍恶故。<a id="a-5G"></a>若久等者。<a id="a-5H"></a>久住见思大小俱失。<a id="a-5I"></a>不惊至如上者。<a id="a-5J"></a>如上释不觉等文。<a id="a-5K"></a>广约凡夫及三世是也。<a id="a-5L"></a>背明等者。<a id="a-5M"></a>东西譬苦集也。<a id="a-5N"></a>若明见苦集东西向明。<a id="a-5O"></a>以不知苦故而起于集。<a id="a-5P"></a>如日东而西走。<a id="a-5Q"></a>不识集故而招于苦。<a id="a-5R"></a>如日西而东驰。<a id="a-5S"></a>驰走义一故经云戏。<a id="a-5T"></a>死如往生如还。<a id="a-5U"></a>还已复往。<a id="a-5V"></a>生死不绝。<a id="a-5W"></a>无彼变易二土之寿如速疾也。<a id="a-5X"></a>又从苦起集如往。<a id="a-5Y"></a>从集受苦如还。<a id="a-5Z"></a>一苦一集一生一死。<a id="a-5a"></a>是故名为驰走还往。<a id="a-5b"></a>虽用大拟等者闻而不受视父而已。<a id="a-5c"></a>如虽见父怖畏逃走。<a id="a-5d"></a>失闻见利故云而已。<a id="a-5e"></a>已者息也。<a id="a-5f"></a>又机扣于应。<a id="a-5g"></a>故名为视。<a id="a-5h"></a>机生不受故云而已。<a id="a-5i"></a>大乘下至父命断者。<a id="a-5j"></a>并以大乘为父子命者。<a id="a-5k"></a>虽大救未得种不可亡。<a id="a-5l"></a>所以虽欲小化。<a id="a-5m"></a>为存大命不废化功。<a id="a-5n"></a>前云切己者。<a id="a-5o"></a>初退大时适起五浊。<a id="a-5p"></a>如初逼身大善容在。<a id="a-5q"></a>若久不出流转五浊。<a id="a-5r"></a>名必为所焚。<a id="a-5s"></a>即大小俱失。<a id="a-5t"></a>此语起小应时。<a id="a-5u"></a>故云若不时出。<a id="a-5v"></a>大乘善根理实无断。<a id="a-5w"></a>意令速出以必死逼之。<a id="a-5x"></a>若久不出义同于死。<a id="a-5y"></a>故云死义。<a id="a-5z"></a>上文于所烧至若不时出等。<a id="a-60"></a>问意者。<a id="a-61"></a>得出与俱焚内外义别。<a id="a-62"></a>二文相反其义如何。<a id="a-63"></a>次前得出下答意者。<a id="a-64"></a>法应不同二义各别。<a id="a-65"></a>从文从理二意不同。<a id="a-66"></a>若准前文文既寄小。<a id="a-67"></a>还从小教所烧门出。<a id="a-68"></a>则还且约五分法身。<a id="a-69"></a>若义兼于理则法通二种。<a id="a-6A"></a>若法应相对。<a id="a-6B"></a>理须常住法身已出。<a id="a-6C"></a>今论应身物机受化。<a id="a-6D"></a>则机应俱济故云时出。<a id="a-6E"></a>不受化则机息应谢。<a id="a-6F"></a>灰断入灭义当俱焚。<a id="a-6G"></a>焚故义当子父命断。<a id="a-6H"></a>以此拟宜而催逼之。</p>
  <p id="a6I">问。<a id="a-6J"></a>前云得出是法身者。<a id="a-6K"></a>大之与小法并无烧。<a id="a-6L"></a>何须言出。</p>
  <p id="a6M">答。<a id="a-6N"></a>秖以无烧名之为出。<a id="a-6O"></a>然则法应并皆无烧。<a id="a-6P"></a>应本同物从物云烧。<a id="a-6Q"></a>从理则法应无坏从事则物烧佛出。<a id="a-6R"></a>今说俱烧意在同出。<a id="a-6S"></a>故云若不等也。<a id="a-6T"></a>有云。<a id="a-6U"></a>感应俱时。<a id="a-6V"></a>今谓但得俱出之理。<a id="a-6W"></a>而失俱烧之义。<a id="a-6X"></a>故以俱烧要令同出。<a id="a-6Y"></a>从如子先下明有小机。<a id="a-6Z"></a>故接以小。<a id="a-6a"></a>开一为三故名为各。<a id="a-6b"></a>又知至小强者。<a id="a-6c"></a>大退故弱小强二义。<a id="a-6d"></a>一者厌苦。<a id="a-6e"></a>二者是治。<a id="a-6f"></a>六心中退者。<a id="a-6g"></a>准璎珞意。<a id="a-6h"></a>身子于十住中第六心退。<a id="a-6i"></a>恐是尔前见思俱断。<a id="a-6j"></a>至六心时见犹未尽。<a id="a-6k"></a>六心尚退。<a id="a-6l"></a>叹三车者。<a id="a-6m"></a>有人问。<a id="a-6n"></a>何以车三使二城一城有车无。<a id="a-6o"></a>俱譬方便而数不同。<a id="a-6p"></a>他答有余。<a id="a-6q"></a>今更为答。<a id="a-6r"></a>凡立譬者各从一边。<a id="a-6s"></a>不可执一而疑异途。<a id="a-6t"></a>故一二三但是离合。<a id="a-6u"></a>为对三周信解等异。<a id="a-6v"></a>是故别耳。<a id="a-6w"></a>皆譬方便其义不殊。<a id="a-6x"></a>车则通举方便故三。<a id="a-6y"></a>使则从难别对故二。<a id="a-6z"></a>城是二三之处故一。<a id="a-70"></a>当知城亦从人故二。<a id="a-71"></a>故云息处说二。<a id="a-72"></a>车亦从难但二。<a id="a-73"></a>使亦义兼菩萨。<a id="a-74"></a>此三俱有人理教行。<a id="a-75"></a>城若说化故亦无。<a id="a-76"></a>车依造作故还有。<a id="a-77"></a>使约权同故亦有。<a id="a-78"></a>权乃非实故亦无。<a id="a-79"></a>权实相对俱通四句。<a id="a-7A"></a>从权化故俱有。<a id="a-7B"></a>从实义故俱无。<a id="a-7C"></a>俱通权实故有无。<a id="a-7D"></a>同约一理故双废。<a id="a-7E"></a>劝示证者。<a id="a-7F"></a>示应居初。<a id="a-7G"></a>随经次第先劝后示。<a id="a-7H"></a>亦应无失。<a id="a-7I"></a>证中皆与之言正当已证亦令他证故名为与。<a id="a-7J"></a>言前偈本略者。<a id="a-7K"></a>譬本但云是名转法轮等也。<a id="a-7L"></a>广明至六句者贤合为四见修为二。<a id="a-7M"></a>贤所以合者。<a id="a-7N"></a>四念法同故为一。<a id="a-7O"></a>暖顶同退故为一。<a id="a-7P"></a>忍不出观故为一。<a id="a-7Q"></a>世第一无上故自为一。<a id="a-7R"></a>见修道异故各为一。<a id="a-7S"></a>广如俱舍贤圣品中。<a id="a-7T"></a>此须略明。<a id="a-7U"></a>三十二谛者。<a id="a-7V"></a>上下各有十六行相。<a id="a-7W"></a>上下合论故三十二。<a id="a-7X"></a>具如俱舍释签略明。<a id="a-7Y"></a>与苦法忍不别者。<a id="a-7Z"></a>世第一心同此刹那。<a id="a-7a"></a>即入苦忍同观苦谛。<a id="a-7b"></a>应云四中随观一行。<a id="a-7c"></a>与苦忍同故总举之。<a id="a-7d"></a>驰走入见道十五心者。<a id="a-7e"></a>世第一后十六刹那皆是无漏。<a id="a-7f"></a>有云。<a id="a-7g"></a>十六心仍在见道。<a id="a-7h"></a>部别不同。<a id="a-7i"></a>便有涅槃音者。<a id="a-7j"></a>此约初转为言。<a id="a-7k"></a>观心中用大乘观者。<a id="a-7l"></a>凡附文作观多分在圆。<a id="a-7m"></a>令一一文不违所习非数他故。<a id="a-7n"></a>初至所愿者。<a id="a-7o"></a>心望观境名之为愿。<a id="a-7p"></a>心未称境故非适愿。<a id="a-7q"></a>境至勇者。<a id="a-7r"></a>境多观少非勇进者。<a id="a-7s"></a>境研心者。<a id="a-7t"></a>还以心思妙境。<a id="a-7u"></a>而研于心。<a id="a-7v"></a>数数为之心观乃利。<a id="a-7w"></a>心境相研者。<a id="a-7x"></a>向令以境研心。<a id="a-7y"></a>前又以心观境。<a id="a-7z"></a>故名互相。<a id="a-80"></a>心王等者。<a id="a-81"></a>创心修观莫不以第六王数为发观之始。<a id="a-82"></a>纵使观境圆融不二。<a id="a-83"></a>其如粗惑尚未先落。<a id="a-84"></a>故皆仍属第六王数。<a id="a-85"></a>乃至未净六根已来。<a id="a-86"></a>未离王数。<a id="a-87"></a>此是见思家之王数故也。<a id="a-88"></a>若欲约教。<a id="a-89"></a>即有四教贤圣位别。<a id="a-8A"></a>驰走不同今在三藏。<a id="a-8B"></a>上法说中先明等者。<a id="a-8C"></a>上释迦章颂显实中。<a id="a-8D"></a>有六行偈。<a id="a-8E"></a>先约四一即是消文。<a id="a-8F"></a>次约索车即是譬本。<a id="a-8G"></a>谓初两行从我见佛子等。<a id="a-8H"></a>即是闻前诸方便教三菩萨也。<a id="a-8I"></a>次我即作是念下二行一句。<a id="a-8J"></a>明障除佛喜。<a id="a-8K"></a>言今我喜无畏者。<a id="a-8L"></a>即障除故喜。<a id="a-8M"></a>今先明免难后明索车者。<a id="a-8N"></a>前后既殊。<a id="a-8O"></a>光宅直将大机以对免难。<a id="a-8P"></a>所以破之。<a id="a-8Q"></a>此明经文前后不同。<a id="a-8R"></a>非谓障除有前后也。<a id="a-8S"></a>以诸声闻皆浊先除大机今发。<a id="a-8T"></a>苦具足等者。<a id="a-8U"></a>由法譬文免难与机前后回互。<a id="a-8V"></a>承此不同释出四句。<a id="a-8W"></a>先释两句余两指上。<a id="a-8X"></a>今两句者以前两句。<a id="a-8Y"></a>但经文互互义不成。<a id="a-8Z"></a>欲令成互对华严等名同义异。<a id="a-8a"></a>初句虽引四大声闻。<a id="a-8b"></a>通指罗汉义及三周。<a id="a-8c"></a>次句所引凡夫理通初后。<a id="a-8d"></a>于次句中义兼华严法华教者。<a id="a-8e"></a>异前初句。<a id="a-8f"></a>余之两句云如上者。<a id="a-8g"></a>指上颂释迦章。<a id="a-8h"></a>偈中四一消文末。<a id="a-8i"></a>四句料简中。<a id="a-8j"></a>初二二句与此大同。<a id="a-8k"></a>仍有少别是故更释。<a id="a-8l"></a>彼初句云在三藏时。<a id="a-8m"></a>未云大品末等。<a id="a-8n"></a>次句但云法华中诸凡夫。<a id="a-8o"></a>不云华严中人。<a id="a-8p"></a>其言虽阙大旨是同。<a id="a-8q"></a>言余二如上者。<a id="a-8r"></a>即第三第四句也。<a id="a-8s"></a>彼云障即除机即发。<a id="a-8t"></a>如无量义中得小果者即座闻大。<a id="a-8u"></a>障未除机未发。<a id="a-8v"></a>如五千起去。<a id="a-8w"></a>唯第四句非法华中人。<a id="a-8x"></a>若大机下更重示向经文回互。<a id="a-8y"></a>若大机等者。<a id="a-8z"></a>如向引方便品文。<a id="a-90"></a>但彼品文文有前后。<a id="a-91"></a>非谓彼品先大机发后障除也。<a id="a-92"></a>若先障除者。<a id="a-93"></a>如向引云今譬中已下文是。<a id="a-94"></a>四谛同会见谛者。<a id="a-95"></a>阿含经中亦有四衢譬四谛下惑尽。<a id="a-96"></a>次明索车义。<a id="a-97"></a>云作十难者。<a id="a-98"></a>古人立难不许菩萨有索车义。<a id="a-99"></a>会二归一。<a id="a-9A"></a>近代拾用何足为怪。<a id="a-9B"></a>故今叙破令有索会。<a id="a-9C"></a>先述。<a id="a-9D"></a>次破。<a id="a-9E"></a>初二可见。<a id="a-9F"></a>第三云所化是凡夫未出三界。<a id="a-9G"></a>不应有索。<a id="a-9H"></a>能化位在三十三心。<a id="a-9I"></a>不可于兹更云有索。<a id="a-9J"></a>若入佛果。<a id="a-9K"></a>佛果无二。<a id="a-9L"></a>佛从谁索。<a id="a-9M"></a>第四明先断正使。<a id="a-9N"></a>习无知在理不合索。<a id="a-9O"></a>断尽成佛。<a id="a-9P"></a>佛复无索。<a id="a-9Q"></a>第五引今经文。<a id="a-9R"></a>以证菩萨。<a id="a-9S"></a>第六云从大品等者。<a id="a-9T"></a>古以般若在方等前。<a id="a-9U"></a>故云大品已来。<a id="a-9V"></a>先引妨云法华已前皆方便者。<a id="a-9W"></a>先定付穷子下设难也。<a id="a-9X"></a>二乘领业皆菩萨法。<a id="a-9Y"></a>若是方便所付之财。<a id="a-9Z"></a>何以乃云皆是我有。<a id="a-9a"></a>若付财下重征也。<a id="a-9b"></a>若所付财是真实者。<a id="a-9c"></a>菩萨于彼先得此财。<a id="a-9d"></a>已成真实。<a id="a-9e"></a>岂至法华更索真实。<a id="a-9f"></a>第七意者。<a id="a-9g"></a>方便品云。<a id="a-9h"></a>一切声闻辟支佛所不能知。<a id="a-9i"></a>故小名方便是故须索。<a id="a-9j"></a>佛子大乘者。<a id="a-9k"></a>偈云。<a id="a-9l"></a>佛子行道已来世得作佛。<a id="a-9m"></a>作佛是实实不须索。<a id="a-9n"></a>下三可见。<a id="a-9o"></a>古今所计不出此十。<a id="a-9p"></a>次破中云私总别驳之者。<a id="a-9q"></a>私破也。<a id="a-9r"></a>驳谓斑驳不纯之状。<a id="a-9s"></a>亦杂也。<a id="a-9t"></a>破彼如驳正释如纯。<a id="a-9u"></a>所言总者。<a id="a-9v"></a>通立菩萨有索车义。<a id="a-9w"></a>则十义皆破。<a id="a-9x"></a>索是求请至名求索者。<a id="a-9y"></a>引前三业皆有索文。<a id="a-9z"></a>有法喻合法意者。<a id="a-A0"></a>三乘之人成居未足皆未善行。<a id="a-A1"></a>来至此经咸须有索。<a id="a-A2"></a>喻中三句次第以对三法。<a id="a-A3"></a>凡居下合中初明索意。<a id="a-A4"></a>索义兼三。<a id="a-A5"></a>及引文证具腾始末。<a id="a-A6"></a>由索故许由许故与。<a id="a-A7"></a>许与有文何得无索。<a id="a-A8"></a>初明请中请既弥勒居先。<a id="a-A9"></a>许岂独酬身子。<a id="a-AA"></a>况身子普请恩沾自他。<a id="a-AB"></a>故云愿为四众。<a id="a-AC"></a>四众岂独二乘。<a id="a-AD"></a>佛许非专小众。<a id="a-AE"></a>故但通云当为说等。<a id="a-AF"></a>许文可见。<a id="a-AG"></a>故知三周通语三乘。<a id="a-AH"></a>法说竟身子欢喜。<a id="a-AI"></a>即第二卷初。<a id="a-AJ"></a>譬说竟迦葉欢喜。<a id="a-AK"></a>如信解初云闻世尊授舍利弗记发希有心欢喜踊跃。<a id="a-AL"></a>宿世竟楼那欢喜。<a id="a-AM"></a>如五百记初云复闻宿世因缘之事心净踊跃。<a id="a-AN"></a>次别驳者。<a id="a-AO"></a>先破第一云齐三藏明菩萨不断惑者。<a id="a-AP"></a>前云菩萨未至许处。<a id="a-AQ"></a>以不断惑。<a id="a-AR"></a>故不与二乘同至许果之处。<a id="a-AS"></a>故不索者。<a id="a-AT"></a>唯三藏中明菩萨不断。<a id="a-AU"></a>故判云齐。<a id="a-AV"></a>言依法华有四句者。<a id="a-AW"></a>谓准今经须作四句摄机方尽。<a id="a-AX"></a>若无四句恐人谓机发独在无障之人。<a id="a-AY"></a>故第二句即三藏菩萨。<a id="a-AZ"></a>若独二乘二乘何曾障未除耶。<a id="a-Aa"></a>逐要且列机发二句破旧不索。<a id="a-Ab"></a>若不索者何以机发。<a id="a-Ac"></a>然机不动亦有障除。<a id="a-Ad"></a>第三句也。<a id="a-Ae"></a>未发且指法华已前。<a id="a-Af"></a>若至法华除五千外无不发者。<a id="a-Ag"></a>破第二义者。<a id="a-Ah"></a>彼师意云。<a id="a-Ai"></a>索但在小。<a id="a-Aj"></a>诸大乘经并无菩萨索小乘果。<a id="a-Ak"></a>今经菩萨岂应索小。<a id="a-Al"></a>故今破云入涅槃既同。<a id="a-Am"></a>何得不索者乃以通教破之。<a id="a-An"></a>汝云菩萨不索小果。<a id="a-Ao"></a>通三乘人得理既同。<a id="a-Ap"></a>俱被斥云悉是方便。<a id="a-Aq"></a>欲更求实理须俱索。<a id="a-Ar"></a>通教尚索况三藏耶。<a id="a-As"></a>破第三者。<a id="a-At"></a>彼文云。<a id="a-Au"></a>所化三祇百劫至补处来。<a id="a-Av"></a>犹是凡夫道理无索。<a id="a-Aw"></a>此贬太甚。<a id="a-Ax"></a>岂三祇百劫一向同凡。<a id="a-Ay"></a>文仍不破。<a id="a-Az"></a>但破其能化三十三心思仍未尽。<a id="a-B0"></a>故不应索。<a id="a-B1"></a>至佛复无索车之义。<a id="a-B2"></a>但总判云属三藏耳。<a id="a-B3"></a>故菩提树下三十二心。<a id="a-B4"></a>犹名菩萨。<a id="a-B5"></a>时节既促索义不成。<a id="a-B6"></a>此则可尔。<a id="a-B7"></a>言思未尽此不应然。<a id="a-B8"></a>故以见惑凡夫况之。<a id="a-B9"></a>惑障全在大机尚发。<a id="a-BA"></a>况三十三心。<a id="a-BB"></a>言佛不索道理如然。<a id="a-BC"></a>彼亦不知因不至果。<a id="a-BD"></a>至三十三心必无实行。<a id="a-BE"></a>可中此佛实是三祇至果但断见修而已。<a id="a-BF"></a>还同罗汉。<a id="a-BG"></a>如云世间有六罗汉。<a id="a-BH"></a>罗汉安得不索车耶。<a id="a-BI"></a>秖由彼不知权。<a id="a-BJ"></a>故且难之。<a id="a-BK"></a>其教既权进退有妨。<a id="a-BL"></a>破第四意中。<a id="a-BM"></a>亦先牒难云菩萨未断习乃至断尽等者。<a id="a-BN"></a>此以第三文为例。<a id="a-BO"></a>前第三文若菩萨进断习气无知。<a id="a-BP"></a>理合成佛索义不成。<a id="a-BQ"></a>此三乘下正判属通。<a id="a-BR"></a>教既未实菩萨须索。<a id="a-BS"></a>次以具缚况之。<a id="a-BT"></a>破第五意者。<a id="a-BU"></a>彼以三乘之中菩萨为唯一。<a id="a-BV"></a>次被会下破。<a id="a-BW"></a>纵许菩萨伏断不同。<a id="a-BX"></a>望二乘人亦名唯一。<a id="a-BY"></a>应知唯一语通待二不局。<a id="a-BZ"></a>彼以所待二外秖一唯一。<a id="a-Ba"></a>不知四教当教菩萨俱名唯一。<a id="a-Bb"></a>故三唯一仍须索车。<a id="a-Bc"></a>当知前三是待二唯一。<a id="a-Bd"></a>圆教唯一方是绝待。<a id="a-Be"></a>如三藏唯一之外。<a id="a-Bf"></a>犹有三教。<a id="a-Bg"></a>通别可知。<a id="a-Bh"></a>夜光明月珠也。<a id="a-Bi"></a>破第六意者。<a id="a-Bj"></a>彼谓般若至法华来。<a id="a-Bk"></a>一概真实。<a id="a-Bl"></a>汝不下以共不共责之。<a id="a-Bm"></a>共不共文出自大论。<a id="a-Bn"></a>不共菩萨容可不索。<a id="a-Bo"></a>彼有圆故。<a id="a-Bp"></a>又不共兼别。<a id="a-Bq"></a>别尚须索况共菩萨。<a id="a-Br"></a>故汝不知所付之财兼共不共。<a id="a-Bs"></a>而一向云真实不索。<a id="a-Bt"></a>又若云般若中菩萨真实不索。<a id="a-Bu"></a>今反难之。<a id="a-Bv"></a>二乘于彼被付真实。<a id="a-Bw"></a>即同菩萨何须更索。<a id="a-Bx"></a>况汝自云至法华来。<a id="a-By"></a>皆是真实。<a id="a-Bz"></a>以汝不知三味异故。<a id="a-C0"></a>破第七中牒难竟。<a id="a-C1"></a>次破中引本门文者。<a id="a-C2"></a>彼本门文既大小己他俱是方便。<a id="a-C3"></a>望彼本文圆尚方便况复偏耶。<a id="a-C4"></a>今迹中三教皆是方便。<a id="a-C5"></a>况方便品初云佛以方便力示以三乘教。<a id="a-C6"></a>何时独云唯示二乘。<a id="a-C7"></a>三俱方便是故俱索。<a id="a-C8"></a>破第八者。<a id="a-C9"></a>亦先叙难。<a id="a-CA"></a>次汝不闻下破。<a id="a-CB"></a>亦应更引前三周初十义之中有领文来。<a id="a-CC"></a>破第九者已如前破。<a id="a-CD"></a>破第十云犹是前义者。<a id="a-CE"></a>不出三藏。<a id="a-CF"></a>破亦如前。<a id="a-CG"></a>世人明义多分不受四教之言。<a id="a-CH"></a>今但破云四阶及以三乘共位与华严中菩萨不同。<a id="a-CI"></a>若复不受。<a id="a-CJ"></a>请送婆沙俱舍及大品经。<a id="a-CK"></a>却还天竺。<a id="a-CL"></a>自有行息等者。<a id="a-CM"></a>大小别故小乘息索。<a id="a-CN"></a>菩萨未息教权故索。<a id="a-CO"></a>又菩萨下更以义破。<a id="a-CP"></a>索是求请别名。<a id="a-CQ"></a>岂有不求而得。<a id="a-CR"></a>归其诡累者。<a id="a-CS"></a>诡诈也。<a id="a-CT"></a>累重叠也。<a id="a-CU"></a>十义多是诈累藏通。<a id="a-CV"></a>故一三九十全是三藏。<a id="a-CW"></a>第四五六博附通教。<a id="a-CX"></a>余之三意义含藏通。<a id="a-CY"></a>彼由不见璎珞位行尚属权施。<a id="a-CZ"></a>非是发心二不别故。<a id="a-Ca"></a>若是实者。<a id="a-Cb"></a>与华严经普贤行愿同耶异耶。<a id="a-Cc"></a>故一家立义别尚须索。<a id="a-Cd"></a>况复藏通由彼立菩萨不断。<a id="a-Ce"></a>及以断惑未穷并不须索。<a id="a-Cf"></a>二乘断惑是故须索。<a id="a-Cg"></a>此则全迷断惑菩萨亦须索车。<a id="a-Ch"></a>况障未除大机动人。<a id="a-Ci"></a>今当下离为四句。<a id="a-Cj"></a>断与不断有索不索。<a id="a-Ck"></a>况十六句遍。<a id="a-Cl"></a>约五时。<a id="a-Cm"></a>初许古人堕在一句。<a id="a-Cn"></a>若至十六句令无索成索。<a id="a-Co"></a>全令堕非无句可得。<a id="a-Cp"></a>于中先列四句。</p>
  <p id="aCq">问。<a id="a-Cr"></a>初句与古人菩萨不索何别。</p>
  <p id="aCs">答。<a id="a-Ct"></a>今别有意判在三藏故也。<a id="a-Cu"></a>彼谓一切菩萨不断。<a id="a-Cv"></a>故俱不索。<a id="a-Cw"></a>或断未尽是故不索。<a id="a-Cx"></a>又引经论偶成通藏。<a id="a-Cy"></a>以彼不知别圆义故。<a id="a-Cz"></a>若本知者何事不立。<a id="a-D0"></a>故今初且离为四句。<a id="a-D1"></a>用对四教次历五味。<a id="a-D2"></a>故初句中望后三句。<a id="a-D3"></a>名同古师其意永殊。<a id="a-D4"></a>一往对句且立根本名不索耳。<a id="a-D5"></a>以三藏菩萨始终不断。<a id="a-D6"></a>纵被斥时亦无可索。<a id="a-D7"></a>一往虽然犹未尽理。<a id="a-D8"></a>所以更开为十六句。<a id="a-D9"></a>又根本句中第二句为通教者。<a id="a-DA"></a>三乘俱断故俱索车。<a id="a-DB"></a>第三句者。<a id="a-DC"></a>约未破无明名为不断。<a id="a-DD"></a>是故须索。<a id="a-DE"></a>登地已断是故不索。<a id="a-DF"></a>此则永异古今诸师。<a id="a-DG"></a>况第四句无非法界。<a id="a-DH"></a>更何断索。<a id="a-DI"></a>故第四句方名不索。<a id="a-DJ"></a>前三句中初虽不索。<a id="a-DK"></a>终卒须索。<a id="a-DL"></a>故三句中俱名为索。<a id="a-DM"></a>利者先索钝者今索以须开故应须必索。<a id="a-DN"></a>圆教尚不当于不索。<a id="a-DO"></a>何索之有。<a id="a-DP"></a>故不同古所立十义。<a id="a-DQ"></a>次更随味具教多少准例说之。<a id="a-DR"></a>故法华前三教菩萨一切容索。<a id="a-DS"></a>两教二乘约时前后。<a id="a-DT"></a>显密不同。<a id="a-DU"></a>更约五味良有以也。<a id="a-DV"></a>宏纲大统者。<a id="a-DW"></a>且立四句以对五味。<a id="a-DX"></a>未细分故。<a id="a-DY"></a>言一一句者。<a id="a-DZ"></a>如前四句。<a id="a-Da"></a>一一意者。<a id="a-Db"></a>若直对句秖是四教句复离四。<a id="a-Dc"></a>故句亦名意。<a id="a-Dd"></a>意者秖是教中句也。<a id="a-De"></a>如云乳味两意等也。<a id="a-Df"></a>故知障除秖是惑断机动理合索车。<a id="a-Dg"></a>准此中句。<a id="a-Dh"></a>若从根本四中初句为首。<a id="a-Di"></a>应先从障未除机未动。<a id="a-Dj"></a>离为四句。<a id="a-Dk"></a>应云未除未发已除未发。<a id="a-Dl"></a>亦除亦未除未发。<a id="a-Dm"></a>非除非未除未发。<a id="a-Dn"></a>未发非宗故不用之。<a id="a-Do"></a>初文且以除等对动。<a id="a-Dp"></a>似是从根本中第二句上开出。<a id="a-Dq"></a>既云一一句各开为四。<a id="a-Dr"></a>秖是皆以文中四句。<a id="a-Ds"></a>列诸教上。<a id="a-Dt"></a>是则四教各以除等对动为句。<a id="a-Du"></a>以明索车。<a id="a-Dv"></a>宗在动故。<a id="a-Dw"></a>故一一教中皆以除等对动为言。<a id="a-Dx"></a>故文但列四句为式。<a id="a-Dy"></a>仍将此句历五味简。<a id="a-Dz"></a>令知四味中诸机未纯。<a id="a-E0"></a>故有当教后教不同。<a id="a-E1"></a>依今经意。<a id="a-E2"></a>虽有诸教障除不除。<a id="a-E3"></a>机动必唯圆教故也。</p>
  <p id="aE4">问。<a id="a-E5"></a>前之三教当教论发。<a id="a-E6"></a>还对当教除不除等。<a id="a-E7"></a>此则可见。<a id="a-E8"></a>若并望于圆机论发。<a id="a-E9"></a>则菩萨通前二乘不定。<a id="a-EA"></a>圆教如何论断等四。<a id="a-EB"></a>云何更动。</p>
  <p id="aEC">答。<a id="a-ED"></a>应将初住以对住前。<a id="a-EE"></a>而论四句。<a id="a-EF"></a>一切凡夫不断五品名断。<a id="a-EG"></a>初心修观虽即法性。<a id="a-EH"></a>须作意断且立断名。<a id="a-EI"></a>六根即为第三句也。<a id="a-EJ"></a>以第四句是圆本句。<a id="a-EK"></a>须归初住。<a id="a-EL"></a>是故尔耳。<a id="a-EM"></a>故法华前教句教未融。<a id="a-EN"></a>来至法华。<a id="a-EO"></a>唯有四除以对一发。<a id="a-EP"></a>故至法华无不索者。<a id="a-EQ"></a>口索既尔机情可知。<a id="a-ER"></a>是则味味无有不索。<a id="a-ES"></a>但机情冥密故不论之。<a id="a-ET"></a>所以且对显教诸味。<a id="a-EU"></a>以成诸句。<a id="a-EV"></a>索之与断其义众多。<a id="a-EW"></a>如何乃以一言辄判。<a id="a-EX"></a>故云斯宗不见等。<a id="a-EY"></a>次明体数不同者。<a id="a-EZ"></a>旧三师中初一全非次师似当然第三师今不全许者。<a id="a-Ea"></a>其理未显。<a id="a-Eb"></a>并由不说佛菩萨乘离合初后同异。<a id="a-Ec"></a>所以须会不会。<a id="a-Ed"></a>所以下破古。<a id="a-Ee"></a>先通非之。<a id="a-Ef"></a>次别引教。<a id="a-Eg"></a>初引昔三。<a id="a-Eh"></a>三既在昔验一在今。<a id="a-Ei"></a>次华严下皆引证四。<a id="a-Ej"></a>即能所具列。<a id="a-Ek"></a>初云说。<a id="a-El"></a>次云出说约教法。<a id="a-Em"></a>出约行仪。<a id="a-En"></a>初三从应。<a id="a-Eo"></a>第二从机。<a id="a-Ep"></a>当知定有四法故也。<a id="a-Eq"></a>地论等者。<a id="a-Er"></a>地论在别。<a id="a-Es"></a>尚列四观观于十善。<a id="a-Et"></a>当知诸法咸通四观。<a id="a-Eu"></a>璎珞三乘即前三教。<a id="a-Ev"></a>三各开三即别教之乘也。<a id="a-Ew"></a>平等即是圆教乘也。<a id="a-Ex"></a>今约教下重以教门判向三四。<a id="a-Ey"></a>但云三四未言优劣。<a id="a-Ez"></a>故须教判。<a id="a-F0"></a>若三乘对真论同异者。<a id="a-F1"></a>即判初家。<a id="a-F2"></a>判三四九属别圆者。<a id="a-F3"></a>更须约行方分别圆。<a id="a-F4"></a>应知藏通大意亦尔。<a id="a-F5"></a>虽引前经具足四教。<a id="a-F6"></a>妙部未显。<a id="a-F7"></a>复须历味方辩今经。<a id="a-F8"></a>正法华中亦先云象马羊。<a id="a-F9"></a>后乃各赐大白象车。<a id="a-FA"></a>同一梵文谁非谁是。<a id="a-FB"></a>有人问云。<a id="a-FC"></a>出不见车是故即索。<a id="a-FD"></a>此未立城应须索城。<a id="a-FE"></a>今为答之。<a id="a-FF"></a>城约有譬见何须索。</p>
  <p id="aFG">问。<a id="a-FH"></a>车城俱方便有无义必同。<a id="a-FI"></a>何故有无异致令索不等。</p>
  <p id="aFJ">答。<a id="a-FK"></a>车由斥方便失实故须索。<a id="a-FL"></a>城若非真实亦同车处无。</p>
  <p id="aFM">问。<a id="a-FN"></a>若尔应俱索何故索不同。</p>
  <p id="aFO">答。<a id="a-FP"></a>车但说方便求实故有索。<a id="a-FQ"></a>城云宝处近是故不须索。</p>
  <p id="aFR">问。<a id="a-FS"></a>方便略开三未实故有索。<a id="a-FT"></a>已闻五佛章。<a id="a-FU"></a>何故譬中索。</p>
  <p id="aFV">答。<a id="a-FW"></a>中根迷法说故说车虚譬。<a id="a-FX"></a>有无宛然齐智者无斯难。<a id="a-FY"></a>有人问。<a id="a-FZ"></a>三车容可有上下。<a id="a-Fa"></a>一城何得有出入。<a id="a-Fb"></a>答车亦无文说有下。<a id="a-Fc"></a>城亦不曾说有出。<a id="a-Fd"></a>车被斥虚义同下。<a id="a-Fe"></a>城闻说化义同出。<a id="a-Ff"></a>彼此从譬咸义立皆已入证并须开。<a id="a-Fg"></a>大车宝所既无殊。<a id="a-Fh"></a>两处妙理何差别。<a id="a-Fi"></a>世人下明大车体者。<a id="a-Fj"></a>应如玄文显体中辩。<a id="a-Fk"></a>此为破古略辩异同。<a id="a-Fl"></a>上虽明数及索不索。<a id="a-Fm"></a>若不辩体。<a id="a-Fn"></a>将何以明解行之本。<a id="a-Fo"></a>已下诸师章安所引。<a id="a-Fp"></a>故出今释云天台师。<a id="a-Fq"></a>初光宅庄严虽并云高广。<a id="a-Fr"></a>而据果计因对昔未绝。<a id="a-Fs"></a>故光宅指果此有五失。<a id="a-Ft"></a>一者因乘无体乘何而出。<a id="a-Fu"></a>二者名滥小乘果尚须索。<a id="a-Fv"></a>三者以用为体能所不分。<a id="a-Fw"></a>四者待昔无绝开权不成。<a id="a-Fx"></a>五者摄法不遍以隔凡下。<a id="a-Fy"></a>别无尽智之语。<a id="a-Fz"></a>况复圆耶。<a id="a-G0"></a>别圆虽有无生之名语同意别。<a id="a-G1"></a>断证永乖是故不用。<a id="a-G2"></a>况以今待昔方为高广。<a id="a-G3"></a>当知当体无高广也。<a id="a-G4"></a>庄严在因果必无体。<a id="a-G5"></a>况行是具度亦非所严。<a id="a-G6"></a>上求下化四教皆然。<a id="a-G7"></a>况唯知语其高广不解始终不二。<a id="a-G8"></a>旧师不取功德意斥庄严。<a id="a-G9"></a>欲同光宅又不云果。<a id="a-GA"></a>智属白牛体亦不成。<a id="a-GB"></a>过准前说。<a id="a-GC"></a>又一师取福慧者。<a id="a-GD"></a>总破前三引无漏根力等属慧。<a id="a-GE"></a>禅定解脱等属福。<a id="a-GF"></a>岂但慧耶者。<a id="a-GG"></a>正斥第三。<a id="a-GH"></a>福慧已非车体。<a id="a-GI"></a>复谬引昔文证今。<a id="a-GJ"></a>深不可也。<a id="a-GK"></a>过失云云又取有解者。<a id="a-GL"></a>似符光宅。<a id="a-GM"></a>空解无动故不取者。<a id="a-GN"></a>意谓运义不成。<a id="a-GO"></a>不意运都无体。<a id="a-GP"></a>尽无生智即有解者。<a id="a-GQ"></a>从所尽所无立名故也。<a id="a-GR"></a>又一师分对小乘。<a id="a-GS"></a>大乘但取实慧方便。<a id="a-GT"></a>运动如前。<a id="a-GU"></a>私谓下章安通斥。<a id="a-GV"></a>牙等虽象通别不同。<a id="a-GW"></a>通则无非象身。<a id="a-GX"></a>别则身非耳等。<a id="a-GY"></a>准譬破义意亦可知。<a id="a-GZ"></a>故亡体者通别俱迷。<a id="a-Ga"></a>至赐车中点出者。<a id="a-Gb"></a>高广为体永异诸古。<a id="a-Gc"></a>次辩小车并运不运。<a id="a-Gd"></a>兼辩因果及索不索者。<a id="a-Ge"></a>因便明之令识所开。<a id="a-Gf"></a>既先索小先须识小。<a id="a-Gg"></a>言八智通因果者。<a id="a-Gh"></a>亦应云通漏无漏。<a id="a-Gi"></a>如他心智即以法类道及俗智所成故也。<a id="a-Gj"></a>何者。<a id="a-Gk"></a>若他心智缘他无漏心。<a id="a-Gl"></a>须以法类道他心智知。<a id="a-Gm"></a>若他心智缘他有漏心。<a id="a-Gn"></a>须以世俗他心智知。<a id="a-Go"></a>若果地他心智即果地他心世俗智知。<a id="a-Gp"></a>若因人他心智即因地他心世俗智知。<a id="a-Gq"></a>自余六智若初果人断见六智灼然属因。<a id="a-Gr"></a>若二三果。<a id="a-Gs"></a>及以非想余一品来。<a id="a-Gt"></a>所有六智亦属于因。<a id="a-Gu"></a>最后一品方乃属果。<a id="a-Gv"></a>若依去古人引教。<a id="a-Gw"></a>破前一向用果。<a id="a-Gx"></a>然但下古人正释。<a id="a-Gy"></a>要因下释妨有旁正故。<a id="a-Gz"></a>若内下更立妨。<a id="a-H0"></a>然果下释妨。<a id="a-H1"></a>果无自克由因至故。<a id="a-H2"></a>故使此果得名好运。<a id="a-H3"></a>中道不达表非好运。<a id="a-H4"></a>从后为名故名好运。<a id="a-H5"></a>乘秖是车车本动运运因至果得好运名。<a id="a-H6"></a>既可并颁理须双立。<a id="a-H7"></a>若乘下古人乘向所释。<a id="a-H8"></a>立索车妨。<a id="a-H9"></a>旧云下释妨。<a id="a-HA"></a>释却成妨。<a id="a-HB"></a>旧释意云机索可解者。<a id="a-HC"></a>机蕴于内可发名索。<a id="a-HD"></a>机虽有索但冥在心。<a id="a-HE"></a>情未犹豫故使不述。<a id="a-HF"></a>虽情动于中未彰于口。<a id="a-HG"></a>秖由情故以天眼观。<a id="a-HH"></a>进退生疑情从佛索。<a id="a-HI"></a>若寻下今家破旧。<a id="a-HJ"></a>有文义二妨。<a id="a-HK"></a>于第二妨中有四相违。<a id="a-HL"></a>第一与当文灭想相违。<a id="a-HM"></a>二又佛下与须见余佛决了相违。<a id="a-HN"></a>三又初下与下不见上相违。<a id="a-HO"></a>四又罗汉下与修因时未见果相违。<a id="a-HP"></a>初二可见。<a id="a-HQ"></a>第三引例。<a id="a-HR"></a>又与摄大乘违者。<a id="a-HS"></a>诸论天眼下不见上。<a id="a-HT"></a>必无二乘见于界外。<a id="a-HU"></a>今言下正释。<a id="a-HV"></a>言昔日者昔住小教。<a id="a-HW"></a>既其被斥情有所望。<a id="a-HX"></a>准此判意情通二味。<a id="a-HY"></a>因斥旧解情索理违。<a id="a-HZ"></a>故今为立情索之义。<a id="a-Ha"></a>若单论情取意为语。<a id="a-Hb"></a>以机生故所以情动。<a id="a-Hc"></a>故机情索通遍二酥。<a id="a-Hd"></a>别分二味。<a id="a-He"></a>索求至之实者。<a id="a-Hf"></a>若是方便昔实何在。<a id="a-Hg"></a>机在大乘等者。<a id="a-Hh"></a>释求实意。<a id="a-Hi"></a>至口索时大机已发。<a id="a-Hj"></a>情求昔实意在今真。<a id="a-Hk"></a>此则机实而情假。<a id="a-Hl"></a>又情下重申假以扣实。<a id="a-Hm"></a>故情实而口假。<a id="a-Hn"></a>故机情时未彰于口。<a id="a-Ho"></a>口索之日必具机情。<a id="a-Hp"></a>六度通教例尔者。<a id="a-Hq"></a>向明两教二乘既然。<a id="a-Hr"></a>故知两教菩萨亦尔。<a id="a-Hs"></a>何者。<a id="a-Ht"></a>昔五百八千俱被弹斥。<a id="a-Hu"></a>般若淘汰受益事同。<a id="a-Hv"></a>既见身子腾疑。<a id="a-Hw"></a>佛释理应沾已。<a id="a-Hx"></a>默然在座伫圣申通。<a id="a-Hy"></a>有两章两广两释者。<a id="a-Hz"></a>此依未次。<a id="a-I0"></a>疏列稍似难见。<a id="a-I1"></a>准文次第两章并标。<a id="a-I2"></a>广释间出。</p>
 </body>
</html>