<!doctype html>
<html id="z3IBWYq1Mp" data-ver="1359">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第四上</h1>
  <p id="a2">次正解释者。<a id="a-3"></a>初释事理中。<a id="a-4"></a>先释。<a id="a-5"></a>次所以。<a id="a-6"></a>释中先释理云理是真如至为实者。<a id="a-7"></a>理实何在。<a id="a-8"></a>在心意识。<a id="a-9"></a>故理无所存遍在于事。<a id="a-A"></a>故事名权。<a id="a-B"></a>故俱舍云。<a id="a-C"></a>集起名心。<a id="a-D"></a>思量名意。<a id="a-E"></a>了别名识。<a id="a-F"></a>在彼一向全无即理。<a id="a-G"></a>若大乘中八识名心。<a id="a-H"></a>七识名意。<a id="a-I"></a>六识名识。<a id="a-J"></a>彼教为迷又无即理。<a id="a-K"></a>故偏小教有漏之法。<a id="a-L"></a>全无性净。<a id="a-M"></a>即常住理知之者寡。<a id="a-N"></a>故知有漏虽缘净等。<a id="a-O"></a>同属于事。<a id="a-P"></a>具如事理不二门明。<a id="a-Q"></a>故所以中云非理无以立事。<a id="a-R"></a>事有显理之功。<a id="a-S"></a>故称叹方便。<a id="a-T"></a>谁肯以三界有漏心等。<a id="a-U"></a>以为如来之所称叹方便品耶。<a id="a-V"></a>若不尔者。<a id="a-W"></a>为令众生其义安在。<a id="a-X"></a>世间相言如何消释。<a id="a-Y"></a>释理教中。<a id="a-Z"></a>先正释。<a id="a-a"></a>次非教下明所以。<a id="a-b"></a>初释理中先略释。<a id="a-c"></a>次引例。<a id="a-d"></a>初云总前事理者。<a id="a-e"></a>合前理惑也。<a id="a-f"></a>故知无明法性乃至界外一切诸法皆是所诠。<a id="a-g"></a>此心意识名之与体。<a id="a-h"></a>具足一切界外法故。<a id="a-i"></a>谁知法华之教。<a id="a-j"></a>以此等法。<a id="a-k"></a>而为所诠。<a id="a-l"></a>若不尔者。<a id="a-m"></a>邪见严王恶逆调达从何而得。<a id="a-n"></a>次举例者。<a id="a-o"></a>此即举解以例于迷。<a id="a-p"></a>解理之时真俗俱谛解由迷得。<a id="a-q"></a>故于迷中且名事理。<a id="a-r"></a>由诠此理而得成教。<a id="a-s"></a>以理望教教名为权。<a id="a-t"></a>理在于迷迷亦名实。<a id="a-u"></a>故权实之名非一处得。<a id="a-v"></a>果教谭此能诠亦权。<a id="a-w"></a>故知其教秖诠其理。<a id="a-x"></a>是故如来称叹此教。<a id="a-y"></a>自非今经谁肯叹此诠迷之教。<a id="a-z"></a>为方便品。<a id="a-10"></a>若不尔者。<a id="a-11"></a>从三昧起所叹者何。<a id="a-12"></a>次教行中行有深浅者。<a id="a-13"></a>谓圆渐也。<a id="a-14"></a>圆渐者何。<a id="a-15"></a>谓七方便。<a id="a-16"></a>还指渐渐即是圆渐。<a id="a-17"></a>故教定行移行权教实。<a id="a-18"></a>故言教无进趣。<a id="a-19"></a>况教诠实相。<a id="a-1A"></a>实相之理无复浅深。</p>
  <p id="a1B">问。<a id="a-1C"></a>若无浅深。<a id="a-1D"></a>应当无复诠行教耶。</p>
  <p id="a1E">答。<a id="a-1F"></a>教有二种。<a id="a-1G"></a>诠理之教无二。<a id="a-1H"></a>表行之教自分。<a id="a-1I"></a>秖缘行有差殊。<a id="a-1J"></a>致诠行教小别。<a id="a-1K"></a>又能诠教亦无进趣。<a id="a-1L"></a>所诠之行自阶差耳。<a id="a-1M"></a>若不尔者。<a id="a-1N"></a>如来方便波罗蜜等何所证耶。<a id="a-1O"></a>次缚脱者。<a id="a-1P"></a>行名犹通仍兼违顺。<a id="a-1Q"></a>故以缚脱而甄权实。<a id="a-1R"></a>名为缚脱。<a id="a-1S"></a>又通昔者。<a id="a-1T"></a>诸经地前尚自违理。<a id="a-1U"></a>未开权故。<a id="a-1V"></a>此经弹指无非佛因。<a id="a-1W"></a>以显实故。<a id="a-1X"></a>谁知此经佛以恶行。<a id="a-1Y"></a>亦得名为善巧方便。<a id="a-1Z"></a>死尸之譬遍通一切。<a id="a-1a"></a>具如修性不二门明。<a id="a-1b"></a>因果中三。<a id="a-1c"></a>初正释。<a id="a-1d"></a>次无果下所以。<a id="a-1e"></a>三二观下释成。<a id="a-1f"></a>释成中云二观为方便者。<a id="a-1g"></a>且约法示相借权例显。<a id="a-1h"></a>一一重中通摄诸教。<a id="a-1i"></a>岂可定局别二观耶。<a id="a-1j"></a>如体用渐顿开合通别中。<a id="a-1k"></a>亦有诸教体用等法。<a id="a-1l"></a>从体起用。<a id="a-1m"></a>从顿开渐。<a id="a-1n"></a>从渐合顿等。<a id="a-1o"></a>次体用者。<a id="a-1p"></a>还指初住为随分果。<a id="a-1q"></a>此果即有百界之用。<a id="a-1r"></a>言立一切法者。<a id="a-1s"></a>前事理中即以染缘为一切法。<a id="a-1t"></a>此中即是净缘诸法。<a id="a-1u"></a>具如染净不二门明。<a id="a-1v"></a>次渐顿中。<a id="a-1w"></a>一者自他俱有渐顿。<a id="a-1x"></a>二者化他起用义兼权实。<a id="a-1y"></a>并体内权为此利他权实法。<a id="a-1z"></a>故须明开合。<a id="a-20"></a>开合者。<a id="a-21"></a>渐自不合者。<a id="a-22"></a>藏通两教不废小故。<a id="a-23"></a>亦不合顿者。<a id="a-24"></a>三教菩萨不入实故。<a id="a-25"></a>次通别者。<a id="a-26"></a>前渐顿门渐中虽有半教。<a id="a-27"></a>半在渐初今半通后。<a id="a-28"></a>悉檀即是判前体用乃至通别。<a id="a-29"></a>准前以释。<a id="a-2A"></a>次当用下结示方法。<a id="a-2B"></a>言四句者。<a id="a-2C"></a>相破等四。<a id="a-2D"></a>具如前释。<a id="a-2E"></a>四引证中二。<a id="a-2F"></a>先引。<a id="a-2G"></a>次彼论下结叹。<a id="a-2H"></a>初又二。<a id="a-2I"></a>先经次论经中先引一部。<a id="a-2J"></a>次引一品。<a id="a-2K"></a>引一部者为欲略示方便遍故。<a id="a-2L"></a>具如前判。<a id="a-2M"></a>引一品者正示克体。<a id="a-2N"></a>指文处故具如后列。<a id="a-2O"></a>初引一部者又先简意。<a id="a-2P"></a>次正引文。<a id="a-2Q"></a>初简意者简通从别。<a id="a-2R"></a>十双一一具诸教味。<a id="a-2S"></a>若有不明事理乃至悉檀者。<a id="a-2T"></a>信非佛教。<a id="a-2U"></a>且从相待故简通从别。<a id="a-2V"></a>次正引者。<a id="a-2W"></a>初事理中云不如三界者。<a id="a-2X"></a>谓不同也。<a id="a-2Y"></a>始自二乘并异三界。<a id="a-2Z"></a>未足辨今。<a id="a-2a"></a>今从上句非如非异来成此文。<a id="a-2b"></a>故与方便教事理不同。<a id="a-2c"></a>理教中理云寂灭者。<a id="a-2d"></a>真俗二理不可说故。<a id="a-2e"></a>次教中举五比丘者。<a id="a-2f"></a>从渐初说。<a id="a-2g"></a>亦应须云。<a id="a-2h"></a>若无性者为说人天。<a id="a-2i"></a>乃至修罗为下品善。<a id="a-2j"></a>乃至为说无作四谛。<a id="a-2k"></a>故知从理俱不可说。<a id="a-2l"></a>从事大小俱可得说。<a id="a-2m"></a>证教行者。<a id="a-2n"></a>若闻证教善行证行。<a id="a-2o"></a>汝等下二文并皆证行。<a id="a-2p"></a>应广约此经。<a id="a-2q"></a>以明善行作佛之相。<a id="a-2r"></a>种种之言义含教行。<a id="a-2s"></a>以有今昔因缘故也。<a id="a-2t"></a>次但离下证缚脱者但离等者。<a id="a-2u"></a>小中离妄名为解脱。<a id="a-2v"></a>即以虚妄名之为缚。<a id="a-2w"></a>小虽解脱非一切脱。<a id="a-2x"></a>小脱于大仍名为缚。<a id="a-2y"></a>故云未得。<a id="a-2z"></a>此证大小俱有缚脱。<a id="a-30"></a>唯今名脱。<a id="a-31"></a>尽行下证因果。<a id="a-32"></a>尽行因也。<a id="a-33"></a>道场果也。<a id="a-34"></a>须约此中明本迹果别。<a id="a-35"></a>故注云云。<a id="a-36"></a>佛眼体也。<a id="a-37"></a>见六道用也。<a id="a-38"></a>始见顿也。<a id="a-39"></a>学小渐也。<a id="a-3A"></a>注云云者。<a id="a-3B"></a>五时不同会令入顿。<a id="a-3C"></a>穷子开也。<a id="a-3D"></a>付财合也。<a id="a-3E"></a>化城通也。<a id="a-3F"></a>宝所别也。<a id="a-3G"></a>种种四悉也。<a id="a-3H"></a>次别引一品者。<a id="a-3I"></a>先结前生后。<a id="a-3J"></a>诸佛下正引。<a id="a-3K"></a>须一一释令义合十双。<a id="a-3L"></a>及与此经意会(云云)。<a id="a-3M"></a>初引诸佛等二句者。<a id="a-3N"></a>上句明佛智所知。<a id="a-3O"></a>故云甚深。<a id="a-3P"></a>即是理也。<a id="a-3Q"></a>下句引门门即教也。<a id="a-3R"></a>所诠既妙故云难解。<a id="a-3S"></a>所知所诠其理无别。<a id="a-3T"></a>一切等者事理俱境。<a id="a-3U"></a>境即理也。<a id="a-3V"></a>智即能知望于能诠。<a id="a-3W"></a>悉名为理。<a id="a-3X"></a>同是所诠故也。<a id="a-3Y"></a>此正用门字故难解字。<a id="a-3Z"></a>更分属下声闻不知。<a id="a-3a"></a>于大名缚。<a id="a-3b"></a>此举不知正显能知。<a id="a-3c"></a>故能知名脱。<a id="a-3d"></a>次所以下释上难知。<a id="a-3e"></a>证教行者以能知者属在于佛。<a id="a-3f"></a>良由禀教有行故也。<a id="a-3g"></a>以亲近佛必闻教故。<a id="a-3h"></a>名称普闻必行备故。<a id="a-3i"></a>次成就下证体用者。<a id="a-3j"></a>成就甚深即体具也。<a id="a-3k"></a>随宜所说即是用也。<a id="a-3l"></a>应知文中略随宜字。<a id="a-3m"></a>次吾从下证因果者。<a id="a-3n"></a>正取成字以证得果之因。<a id="a-3o"></a>亦是有因之果。<a id="a-3p"></a>种种下证渐顿者。<a id="a-3q"></a>种种证渐令离证顿也。<a id="a-3r"></a>所以者何下。<a id="a-3s"></a>证开合者。<a id="a-3t"></a>方便证开具足证合。<a id="a-3u"></a>且约自行论合。<a id="a-3v"></a>自行既具利他必然。<a id="a-3w"></a>诸佛大事下证利益者。<a id="a-3x"></a>大事从别别必会通。<a id="a-3y"></a>取要言下证四悉者。<a id="a-3z"></a>取无量无边之言。<a id="a-40"></a>以证三悉。<a id="a-41"></a>止止不须说为证第一义。<a id="a-42"></a>正指不可说理。<a id="a-43"></a>如是相性等证字者。<a id="a-44"></a>十界为事实相为理。<a id="a-45"></a>若取究竟等者。<a id="a-46"></a>空中等为理。<a id="a-47"></a>假等为事。<a id="a-48"></a>若将此文对下权实等。<a id="a-49"></a>皆约体内论之。<a id="a-4A"></a>当部已开故也。<a id="a-4B"></a>言佛佛皆尔者。<a id="a-4C"></a>诸佛显实皆举五佛以为事同。<a id="a-4D"></a>次引论中与论小别。<a id="a-4E"></a>但有八双阙开合缚脱。<a id="a-4F"></a>利益即是通别开别出通为利物故。<a id="a-4G"></a>缚脱与因果小异。<a id="a-4H"></a>故不别对。<a id="a-4I"></a>论释诸佛智慧甚深。<a id="a-4J"></a>为证甚深。<a id="a-4K"></a>有五者。<a id="a-4L"></a>今约所证故判属理。<a id="a-4M"></a>虽离为五不出于证。<a id="a-4N"></a>义谓义味。<a id="a-4O"></a>佛智得证有实义故。<a id="a-4P"></a>实体谓所证之理。<a id="a-4Q"></a>内证谓自行契境。<a id="a-4R"></a>依止谓正明所依之理。<a id="a-4S"></a>无上谓叹所证之理。<a id="a-4T"></a>至果之时过于三五七九乘等。<a id="a-4U"></a>论自转释无上甚深。<a id="a-4V"></a>云大菩提者。<a id="a-4W"></a>论以大字以释无上。<a id="a-4X"></a>非引菩提证无上也。<a id="a-4Y"></a>以第三自有证甚深故。<a id="a-4Z"></a>向约当品亦以上句证理下句证教。<a id="a-4a"></a>言阿含者。<a id="a-4b"></a>此云无比法。<a id="a-4c"></a>即言教也。<a id="a-4d"></a>前五证理而能起教。<a id="a-4e"></a>名为理教。<a id="a-4f"></a>今理通因论文在果。<a id="a-4g"></a>门是教智名智慧门。<a id="a-4h"></a>此中缚脱一双论文中无。<a id="a-4i"></a>今若立者难解难入。<a id="a-4j"></a>仍加难见难觉难知。<a id="a-4k"></a>于难解上。<a id="a-4l"></a>云一切声闻辟支佛所不能知此正是解脱意也。<a id="a-4m"></a>脱须对缚即与缚脱意同。<a id="a-4n"></a>论文合在阿含义中。<a id="a-4o"></a>论于阿含义更开八示现。<a id="a-4p"></a>即初从佛曾亲近去。<a id="a-4q"></a>为受持读诵甚深。<a id="a-4r"></a>二百千万亿那由他佛所修菩提。<a id="a-4s"></a>为修行甚深。<a id="a-4t"></a>三从勇猛精进为果行甚深。<a id="a-4u"></a>四名称普闻为第四增长功德甚深。<a id="a-4v"></a>今合论四文以为教行权实。<a id="a-4w"></a>论成就下为第五快妙事心甚深。<a id="a-4x"></a>论意趣下为第六无上甚深。<a id="a-4y"></a>论以随宜说法为第七八甚深。<a id="a-4z"></a>今合论三共为体用权实。<a id="a-50"></a>论以二乘不知。<a id="a-51"></a>为第八住持甚深。<a id="a-52"></a>经既无文今无所对。<a id="a-53"></a>论从此后复立如来四种功德。<a id="a-54"></a>因果权实是一者初住成就。<a id="a-55"></a>渐顿权实是第二教化成就。<a id="a-56"></a>此中阙一开合权实。<a id="a-57"></a>余与论不同亦不须和会。<a id="a-58"></a>以论文增句今但直对。<a id="a-59"></a>如前引当品文。<a id="a-5A"></a>故今更消现文。<a id="a-5B"></a>从证教行中亲近必修行。<a id="a-5C"></a>精进必增长。<a id="a-5D"></a>若不精进增长安有名称普闻。<a id="a-5E"></a>故二成行并由闻教。<a id="a-5F"></a>次证体用中事即是用。<a id="a-5G"></a>无上及入即得体也。<a id="a-5H"></a>既云成就信用从体。<a id="a-5I"></a>次证因果中云说如来功德成就者。<a id="a-5J"></a>功德属因成就在果。<a id="a-5K"></a>经云成佛已来。<a id="a-5L"></a>验知果由因克。<a id="a-5M"></a>次证渐顿中。<a id="a-5N"></a>云教化说法者。<a id="a-5O"></a>教化通摄一切化仪。<a id="a-5P"></a>兼于逆顺。<a id="a-5Q"></a>说法唯在口轮。<a id="a-5R"></a>局于顺化。<a id="a-5S"></a>当知三轮皆云成就不独施顿。<a id="a-5T"></a>次证利益中以自证释利。<a id="a-5U"></a>以利他释益。<a id="a-5V"></a>自证实故。<a id="a-5W"></a>故云成就不可思议。<a id="a-5X"></a>随他权故。<a id="a-5Y"></a>故云言语。<a id="a-5Z"></a>前云说法通于自他。<a id="a-5a"></a>此云言语唯在于他。<a id="a-5b"></a>次证四悉中言可化者。<a id="a-5c"></a>四悉并从有机为名。<a id="a-5d"></a>故云可化。<a id="a-5e"></a>前云教化通种熟脱。<a id="a-5f"></a>此中可化多在熟脱。<a id="a-5g"></a>今言不可化者。<a id="a-5h"></a>相对来耳。<a id="a-5i"></a>即无四悉机者也。<a id="a-5j"></a>证事理中云成就诸佛能知法身之体。<a id="a-5k"></a>此指果地法身为理。<a id="a-5l"></a>以随众生名之为事。<a id="a-5m"></a>亦是法身妙境事理且足。<a id="a-5n"></a>今意通凡论文局果。<a id="a-5o"></a>果由凡克故义亦同。<a id="a-5p"></a>此与佛经及菩萨论文理雅合。<a id="a-5q"></a>故云与修多罗等合也。<a id="a-5r"></a>五结成三种权实者。<a id="a-5s"></a>结成头数也。<a id="a-5t"></a>故以权实共为其数。<a id="a-5u"></a>若施若会法无增减。<a id="a-5v"></a>若无此文则使前释权实未分。<a id="a-5w"></a>且列十名略释而已。<a id="a-5x"></a>故今对教乃分权实。<a id="a-5y"></a>文自为三。<a id="a-5z"></a>初结成三种中又二。<a id="a-60"></a>先通后别。<a id="a-61"></a>束通成别。<a id="a-62"></a>通中又二。<a id="a-63"></a>先通中通。<a id="a-64"></a>次通中别。<a id="a-65"></a>初通通中。<a id="a-66"></a>初标至亦如是者。<a id="a-67"></a>标中虽云四教皆十。<a id="a-68"></a>乃成四教各二十也。<a id="a-69"></a>或三十或百六十。<a id="a-6A"></a>言二十者。<a id="a-6B"></a>即自十他十故也。<a id="a-6C"></a>以自通他无别法故。<a id="a-6D"></a>还以自十通利于他。<a id="a-6E"></a>是故文中但列十耳。<a id="a-6F"></a>或三十所以着或言者。<a id="a-6G"></a>表不定故。<a id="a-6H"></a>故自他一或无本数。<a id="a-6I"></a>指自他故。<a id="a-6J"></a>今仍分为自他一对者。<a id="a-6K"></a>一依教故。<a id="a-6L"></a>以大经中有此自他一重二谛。<a id="a-6M"></a>二依理故。<a id="a-6N"></a>既摄单自他而为自他合。<a id="a-6O"></a>失彼单名自为一对。<a id="a-6P"></a>或但一十以自中合权为实之十实。<a id="a-6Q"></a>对于他中合实为权之十权。<a id="a-6R"></a>总合方成十双权实。<a id="a-6S"></a>若二十者犹并存于自他十双故尔。<a id="a-6T"></a>当知四教或八十或百二十或百六十。<a id="a-6U"></a>揽兹共成一不思议权实。<a id="a-6V"></a>谓体内权以对于实。<a id="a-6W"></a>若不尔者非法华也。<a id="a-6X"></a>次又当教下别释中。<a id="a-6Y"></a>云四种为自行者。<a id="a-6Z"></a>前云通者。<a id="a-6a"></a>十十皆通自他等故。<a id="a-6b"></a>今云别者。<a id="a-6c"></a>十中分于四二四故。<a id="a-6d"></a>故知直尔分十以为自他。<a id="a-6e"></a>不对诸教教教皆然。<a id="a-6f"></a>又亦可以前五为自。<a id="a-6g"></a>后五为他相对为自他也。<a id="a-6h"></a>恐一教内自他犹通自他相对。<a id="a-6i"></a>今为分十以成三义。<a id="a-6j"></a>则一向成别故尔。<a id="a-6k"></a>是故四教唯有四十各具自他。<a id="a-6l"></a>故知今经唯属圆中化他自行化他乃得名方便也。<a id="a-6m"></a>次别结中云若通若别者。<a id="a-6n"></a>指前当教通别故也。<a id="a-6o"></a>今总以四教共对自他。<a id="a-6p"></a>则三教为他唯圆为自。<a id="a-6q"></a>故云别也。<a id="a-6r"></a>前通别名自之与他义涉余教。<a id="a-6s"></a>别束通别。<a id="a-6t"></a>自则唯在今品。<a id="a-6u"></a>是圆家方便施开等也(云云)。<a id="a-6v"></a>次结成四句者。<a id="a-6w"></a>结向别结自他以成四句。</p>
  <p id="a6x">问。<a id="a-6y"></a>前立四句一一遍摄。<a id="a-6z"></a>今何以分权实各明相对为句。<a id="a-70"></a>一切不成。</p>
  <p id="a71">答。<a id="a-72"></a>虽借彼四句用申今意。<a id="a-73"></a>乃分四教离今对句者。<a id="a-74"></a>有其三意。<a id="a-75"></a>一者对论第三虽收一切教尽未可得为今品首题。<a id="a-76"></a>二者开竟还同前文圆融一切。<a id="a-77"></a>三者今第三句既收教尽。<a id="a-78"></a>但以此第三句中权实相即。<a id="a-79"></a>则任运收得余之三句。<a id="a-7A"></a>借彼一切者良有以也。<a id="a-7B"></a>若以四句并通诸教。<a id="a-7C"></a>思之说之。<a id="a-7D"></a>三结成三种释品者。<a id="a-7E"></a>即初文中法用等三。<a id="a-7F"></a>故将此三各历五味以结品名。<a id="a-7G"></a>故知前释略依当分对教为言。<a id="a-7H"></a>故一家显妙。<a id="a-7I"></a>必存五味方成妙故。<a id="a-7J"></a>故一一释遍于五时。<a id="a-7K"></a>则令法用及门来至法华。<a id="a-7L"></a>并开令成同体法用大车之门。<a id="a-7M"></a>前二并成第三义也。<a id="a-7N"></a>初约法用又三。<a id="a-7O"></a>初直明五时。<a id="a-7P"></a>次如来下明五时意。<a id="a-7Q"></a>三故释下结成释品名。<a id="a-7R"></a>初直明又二。<a id="a-7S"></a>初明出世施权之意。<a id="a-7T"></a>次正明五时。<a id="a-7U"></a>初文又二。<a id="a-7V"></a>初明入实本意。<a id="a-7W"></a>道场所得实也。<a id="a-7X"></a>修道得故权也。<a id="a-7Y"></a>故引摄大乘双证二文。<a id="a-7Z"></a>即理量是。<a id="a-7a"></a>次佛虽下明施权意。<a id="a-7b"></a>为接小故及钝根故。<a id="a-7c"></a>轸者。<a id="a-7d"></a>车行迹也。<a id="a-7e"></a>初行之始故云发也。<a id="a-7f"></a>次五时中言置是事者。<a id="a-7g"></a>置独说也。<a id="a-7h"></a>故至华严兼说于别。<a id="a-7i"></a>部中论主虽是圆教。<a id="a-7j"></a>准五时意以别助圆。<a id="a-7k"></a>下二亦尔。<a id="a-7l"></a>此约前四时三种法用不能至实。<a id="a-7m"></a>故但成于初义释品。<a id="a-7n"></a>若至法华纵名法用。<a id="a-7o"></a>亦成秘妙之法用也。<a id="a-7p"></a>即可以用释今经品。<a id="a-7q"></a>则方外之名昔日通四。<a id="a-7r"></a>今无复三。<a id="a-7s"></a>次约门中四。<a id="a-7t"></a>初亦直立五时。<a id="a-7u"></a>次从始至终下明五时意。<a id="a-7v"></a>三释品云下结成释品。<a id="a-7w"></a>四前一下与前章辨异。<a id="a-7x"></a>初文亦先明出世施权之意。<a id="a-7y"></a>次正明五时。<a id="a-7z"></a>初文明自证望说以为权实。<a id="a-80"></a>故云自证亦不可说。<a id="a-81"></a>次乳教中不云兼别直言别者。<a id="a-82"></a>从门义故。<a id="a-83"></a>所以前释法用通四。<a id="a-84"></a>今唯在三故今约五味释门皆从能通。<a id="a-85"></a>所以乳一酪一。<a id="a-86"></a>生酥中三。<a id="a-87"></a>熟酥中二。<a id="a-88"></a>醍醐置之。<a id="a-89"></a>四辨异者。<a id="a-8A"></a>与前法用虽同明五时。<a id="a-8B"></a>此明能通至于所通故得辨异。<a id="a-8C"></a>前一番等者。<a id="a-8D"></a>初约方法中。<a id="a-8E"></a>明如来能知能用方便。<a id="a-8F"></a>法是能知用是能用。<a id="a-8G"></a>众生不知是佛方便。<a id="a-8H"></a>今并开之令众生知。<a id="a-8I"></a>此一番明令众生从顺方便者。<a id="a-8J"></a>谓从门顺实故也而亦不知方便即是所顺之实。<a id="a-8K"></a>今亦开之。<a id="a-8L"></a>又前之二章并有机应二意。<a id="a-8M"></a>但前多从应说。<a id="a-8N"></a>故且云如来。<a id="a-8O"></a>后多从机说。<a id="a-8P"></a>故云行者。<a id="a-8Q"></a>故殷勤称叹之言。<a id="a-8R"></a>并从佛得。</p>
  <p id="a8S">复次下第三约秘妙释者。<a id="a-8T"></a>以妙故即。<a id="a-8U"></a>为欲通前四时以圆为即。<a id="a-8V"></a>三为不即故更对不即以释于即。<a id="a-8W"></a>于中又四。<a id="a-8X"></a>亦初明化意。<a id="a-8Y"></a>次历五味。<a id="a-8Z"></a>三上两下对上辨异。<a id="a-8a"></a>四上释下以结品名。<a id="a-8b"></a>初化意者。<a id="a-8c"></a>大旨同前。<a id="a-8d"></a>五味可见。<a id="a-8e"></a>言辨异者。<a id="a-8f"></a>虽同五味所对别故。<a id="a-8g"></a>虽诸味中有即不即。<a id="a-8h"></a>于佛常即众生自离。<a id="a-8i"></a>又凡五味释但得名判。<a id="a-8j"></a>若成今品复须更开。<a id="a-8k"></a>此虽准前三义释品则前二义。<a id="a-8l"></a>至第五味已成开竟。<a id="a-8m"></a>虽第三属开。<a id="a-8n"></a>今复通前。<a id="a-8o"></a>前四亦云非今所用。<a id="a-8p"></a>于今亦成所待之粗。<a id="a-8q"></a>圆及所入方是真实。<a id="a-8r"></a>后释虽复更对五时。<a id="a-8s"></a>但知醍醐无非秘妙开之与判咸在其中。<a id="a-8t"></a>六明分别照谛者又二。<a id="a-8u"></a>先明来意。<a id="a-8v"></a>次若通下正明照谛。<a id="a-8w"></a>初文意者。<a id="a-8x"></a>前自他等既并云权实。<a id="a-8y"></a>但从智为名。<a id="a-8z"></a>今辨所照故重明之。<a id="a-90"></a>前明用智非不照境。<a id="a-91"></a>欲令易解故重明所照。<a id="a-92"></a>次正明为三。<a id="a-93"></a>初通释者。<a id="a-94"></a>名通而教别。<a id="a-95"></a>若束四为二者。<a id="a-96"></a>每一教中皆以四为二。<a id="a-97"></a>如自中权实束为一实。<a id="a-98"></a>他中权实束为一权。<a id="a-99"></a>故但成二。<a id="a-9A"></a>次若当分下别释。<a id="a-9B"></a>法别而教别。<a id="a-9C"></a>准前可知。<a id="a-9D"></a>此中准前别结中文。<a id="a-9E"></a>秖应以事理等四为自证。<a id="a-9F"></a>今云悉檀。<a id="a-9G"></a>文恐误也。<a id="a-9H"></a>悉檀属后自他故也。<a id="a-9I"></a>次又三藏下即总束四。<a id="a-9J"></a>明前是教别而法有总别。<a id="a-9K"></a>今是教总而法别。<a id="a-9L"></a>此又三重。<a id="a-9M"></a>初中以三藏为他。<a id="a-9N"></a>次以二教为他。<a id="a-9O"></a>三以三教为他。<a id="a-9P"></a>而终以圆为自。<a id="a-9Q"></a>由他不定自他随之。<a id="a-9R"></a>亦进退不定故。<a id="a-9S"></a>初重中以通别为自他。<a id="a-9T"></a>仍是别相自他。<a id="a-9U"></a>以由他唯三藏故也。<a id="a-9V"></a>次重既以通藏为他。<a id="a-9W"></a>故但以别为自他。<a id="a-9X"></a>第三重既以三并为他自他无复别体。<a id="a-9Y"></a>秖得将三兴圆相对言之。<a id="a-9Z"></a>故云束三教等也。<a id="a-9a"></a>然初重中通别两教各两向者。<a id="a-9b"></a>通有不共故同别。<a id="a-9c"></a>别约共义故同藏。<a id="a-9d"></a>别从教道故是他有证道故同自约诸经者。</p>
  <p id="a9e">问。<a id="a-9f"></a>今约诸经还列五味与前何别。</p>
  <p id="a9g">答。<a id="a-9h"></a>前以五时历法用等三。<a id="a-9i"></a>但成五时各有法用等三。<a id="a-9j"></a>令知法华三重俱妙。<a id="a-9k"></a>故以五味历于诸经。<a id="a-9l"></a>以部对部而辨粗妙。<a id="a-9m"></a>则前六门并须五味。<a id="a-9n"></a>使一切教无非方法等三。<a id="a-9o"></a>不无粗妙各别。<a id="a-9p"></a>及以一切俱妙。<a id="a-9q"></a>况将诸经十双遍历五味。<a id="a-9r"></a>门户别故不须此责。<a id="a-9s"></a>如玄义中科科五味。<a id="a-9t"></a>若无此五则今一科一句部不异前。<a id="a-9u"></a>故处处明之。<a id="a-9v"></a>于中初明五时具教多少。</p>
  <p id="a9w">次复次下重以多少而明自他。<a id="a-9x"></a>结成释品。<a id="a-9y"></a>初文者。<a id="a-9z"></a>今正明教味故委悉于前。<a id="a-A0"></a>令知领解具腾五味。<a id="a-A1"></a>初乳为五。<a id="a-A2"></a>初半满。<a id="a-A3"></a>次约时。<a id="a-A4"></a>三约法。<a id="a-A5"></a>四约人。<a id="a-A6"></a>人中又辨生法不同。<a id="a-A7"></a>五引今经以判味相。<a id="a-A8"></a>四味亦尔。<a id="a-A9"></a>但酪等三味并皆阙人。<a id="a-AA"></a>文含义具。<a id="a-AB"></a>酪中应云约人但是二乘菩萨不用。<a id="a-AC"></a>方等应云约人且对大小斥遍入圆。<a id="a-AD"></a>般若应云约人带小明大。<a id="a-AE"></a>引小而归大。<a id="a-AF"></a>法华约人广在后明。<a id="a-AG"></a>即从此实我子已下文是。<a id="a-AH"></a>言未曾说者。<a id="a-AI"></a>通论教等前并未开。<a id="a-AJ"></a>别而论之教行理三前或已会。<a id="a-AK"></a>若开人者前教所无。<a id="a-AL"></a>故以前教所无而为品目。<a id="a-AM"></a>故知非同体方便。<a id="a-AN"></a>无以施开等也。<a id="a-AO"></a>次以多少判者。<a id="a-AP"></a>前既委明人时法等。<a id="a-AQ"></a>以论五时来意不同。<a id="a-AR"></a>此更略收前时法等。<a id="a-AS"></a>唯约于人。<a id="a-AT"></a>大小利钝无不入实。<a id="a-AU"></a>其人若入余无不归。<a id="a-AV"></a>故重明之。<a id="a-AW"></a>文云下引证以结品名。<a id="a-AX"></a>云云者。<a id="a-AY"></a>应更复释。<a id="a-AZ"></a>前诸方便并非今意。<a id="a-Aa"></a>意不殊前故不重明。<a id="a-Ab"></a>次本迹者。<a id="a-Ac"></a>未是品意。<a id="a-Ad"></a>以本迹中俱有方便。<a id="a-Ae"></a>故寄明之。<a id="a-Af"></a>方便名同远近永异。<a id="a-Ag"></a>虽即永异不逾十双。<a id="a-Ah"></a>以本实得亦何出于自他因果。<a id="a-Ai"></a>故我本行菩萨道时。<a id="a-Aj"></a>及我实成即是理事乃至因果。<a id="a-Ak"></a>成佛已来即是体用乃至悉檀。<a id="a-Al"></a>于中师弟二文各二。<a id="a-Am"></a>并先明自他等三。<a id="a-An"></a>次结成四句。<a id="a-Ao"></a>初师中二文者。<a id="a-Ap"></a>初文本迹各有权实。<a id="a-Aq"></a>次束本为实束迹为权。<a id="a-Ar"></a>则迹中粗妙望本俱粗。<a id="a-As"></a>本中粗妙望迹俱妙。<a id="a-At"></a>故今唯指久成名之为自。<a id="a-Au"></a>故久成中非无化他。<a id="a-Av"></a>所以中间今日纵有废三。<a id="a-Aw"></a>亦名为他。<a id="a-Ax"></a>世人不见而但以法身为本。<a id="a-Ay"></a>何教无之。<a id="a-Az"></a>但弊不知父母之年。<a id="a-B0"></a>故显实成为本。<a id="a-B1"></a>次束但一久成之外。<a id="a-B2"></a>皆名为他。<a id="a-B3"></a>故自他中但束本迹。<a id="a-B4"></a>得权实名。<a id="a-B5"></a>三结成四句。<a id="a-B6"></a>言结成四句者。<a id="a-B7"></a>对之应言本中权实皆实。<a id="a-B8"></a>迹中权实俱权。<a id="a-B9"></a>以本中实望迹中权。<a id="a-BA"></a>名第三句。<a id="a-BB"></a>不思议一本迹俱得双非故也。<a id="a-BC"></a>云云者。<a id="a-BD"></a>令如向对之。<a id="a-BE"></a>次弟子迹本相对各有权实。<a id="a-BF"></a>亦从本迹而立二名。<a id="a-BG"></a>若通论者。<a id="a-BH"></a>本及中间乃至今日。<a id="a-BI"></a>节节无不具有四句。<a id="a-BJ"></a>亦具四句。<a id="a-BK"></a>云云者。<a id="a-BL"></a>如前师中但以弟子为异。<a id="a-BM"></a>故云亦具。<a id="a-BN"></a>虽师弟俱四。<a id="a-BO"></a>若于师弟委判本迹。<a id="a-BP"></a>则本中四句皆本。<a id="a-BQ"></a>迹中四句皆迹。<a id="a-BR"></a>若以本迹之名作四句者。<a id="a-BS"></a>应云本迹俱本迹本俱迹。<a id="a-BT"></a>本迹各有本迹。<a id="a-BU"></a>俱不思议。<a id="a-BV"></a>思之可见。<a id="a-BW"></a>复应但以二句判之。<a id="a-BX"></a>即初两句是。<a id="a-BY"></a>具如玄文本门十妙。<a id="a-BZ"></a>乃至多少广狭准知。<a id="a-Ba"></a>次若从佛迹下结成释品也。<a id="a-Bb"></a>师弟从本垂迹据化本意。<a id="a-Bc"></a>既俱得称为方便品。<a id="a-Bd"></a>况师弟引入圆因。<a id="a-Be"></a>而不称方便品耶。<a id="a-Bf"></a>有人问云。<a id="a-Bg"></a>今方便品以何为体。<a id="a-Bh"></a>他答。<a id="a-Bi"></a>有人云。<a id="a-Bj"></a>以后得智为体。<a id="a-Bk"></a>引唯识说后五波罗蜜皆后得智。<a id="a-Bl"></a>我今以根本智为体。<a id="a-Bm"></a>今谓所言体者。<a id="a-Bn"></a>为取所依为用当体。<a id="a-Bo"></a>若取所依即权而实为体。<a id="a-Bp"></a>若取当体即实而权为体。<a id="a-Bq"></a>此之二义根本后得奚尝暂分。<a id="a-Br"></a>况唯说五则后得无体。<a id="a-Bs"></a>况分本迹唯一久成而为根本。<a id="a-Bt"></a>余皆后得。<a id="a-Bu"></a>次正释经文。<a id="a-Bv"></a>言或至偈后者。<a id="a-Bw"></a>第九疏云。<a id="a-Bx"></a>准南岳意但至偈后为正。<a id="a-By"></a>若依北师偈后四信以闻经故。<a id="a-Bz"></a>判属正说。<a id="a-C0"></a>此分无失故两存之。<a id="a-C1"></a>若不等者。<a id="a-C2"></a>述寄言意。<a id="a-C3"></a>虽复等者。<a id="a-C4"></a>述绝言意。<a id="a-C5"></a>诸佛二智如前说。<a id="a-C6"></a>云云者。<a id="a-C7"></a>具如三种及以十双。<a id="a-C8"></a>今叹诸佛及以释迦。<a id="a-C9"></a>为下五佛弄引。<a id="a-CA"></a>诸佛兼四佛故也。<a id="a-CB"></a>上光照至于此者。<a id="a-CC"></a>俱有五时。<a id="a-CD"></a>正表五佛二智不殊。<a id="a-CE"></a>此彼相望故名为横。<a id="a-CF"></a>今古相望故名为竖。<a id="a-CG"></a>此表释迦他表四佛。<a id="a-CH"></a>即表五佛道同故也。<a id="a-CI"></a>当尔之时者。<a id="a-CJ"></a>五瑞等时也。<a id="a-CK"></a>佛常下问。<a id="a-CL"></a>此有下答。<a id="a-CM"></a>答具四悉。<a id="a-CN"></a>古今异故有出入故。<a id="a-CO"></a>即世界也。<a id="a-CP"></a>言必前入无量义等者。<a id="a-CQ"></a>此准作序意也。<a id="a-CR"></a>但一定之中义兼两向。<a id="a-CS"></a>俱成世界。<a id="a-CT"></a>为人中云履历等者。<a id="a-CU"></a>履历即历事对境。<a id="a-CV"></a>法缘即内缘真理。<a id="a-CW"></a>出入称理方生物善。<a id="a-CX"></a>即为人也。<a id="a-CY"></a>定治散恶须先入定。<a id="a-CZ"></a>即对治也。<a id="a-Ca"></a>约自他益俱得实相。<a id="a-Cb"></a>即第一义。<a id="a-Cc"></a>并云哀者愍之别名。<a id="a-Cd"></a>愍物之方。<a id="a-Ce"></a>必四悉故。<a id="a-Cf"></a>此不思议大感应之四悉也。<a id="a-Cg"></a>故四法并名安详而起。<a id="a-Ch"></a>言安此者。<a id="a-Ci"></a>内安四法方起化他。<a id="a-Cj"></a>有人问。<a id="a-Ck"></a>此中告身子与大品何别。<a id="a-Cl"></a>今答何但大品。<a id="a-Cm"></a>始自四含终至此经。<a id="a-Cn"></a>自舍利弗出家已来。<a id="a-Co"></a>处处有告各各不同。<a id="a-Cp"></a>四含中或为发起生灭法轮故告。<a id="a-Cq"></a>方等斥故告。<a id="a-Cr"></a>般若加故告。<a id="a-Cs"></a>今经开故告。<a id="a-Ct"></a>本论云。<a id="a-Cu"></a>告身子不告余声闻者。<a id="a-Cv"></a>智慧深故。<a id="a-Cw"></a>不告诸菩萨者有五。<a id="a-Cx"></a>一为声闻所作事故。<a id="a-Cy"></a>二回向大菩提故。<a id="a-Cz"></a>三令无怯弱故。<a id="a-D0"></a>四为发余人善思念故。<a id="a-D1"></a>五令不起所作已办心故当知五意兼异他经。<a id="a-D2"></a>前显露教不云声闻得入佛智。<a id="a-D3"></a>十种如玄义中者。<a id="a-D4"></a>玄文第九释用中。<a id="a-D5"></a>本迹各十。<a id="a-D6"></a>迹中十者。<a id="a-D7"></a>谓废会开覆破三显一。<a id="a-D8"></a>住三显一。<a id="a-D9"></a>住三用一。<a id="a-DA"></a>住一用二。<a id="a-DB"></a>住一显一。<a id="a-DC"></a>住非三非一显一。<a id="a-DD"></a>若本中十但以本替一。<a id="a-DE"></a>以迹替三说之可也。<a id="a-DF"></a>故先告之以动群辈。<a id="a-DG"></a>此乃经家等者。<a id="a-DH"></a>故知告舍利弗四字全属经家。<a id="a-DI"></a>应知经家从省。<a id="a-DJ"></a>若告舍利弗下更着舍利弗者。<a id="a-DK"></a>繁也。<a id="a-DL"></a>言论与今义相应者。<a id="a-DM"></a>引此论文亦具四悉。<a id="a-DN"></a>初文世界动不动异故。<a id="a-DO"></a>如实智下为人为生物善从观起故。<a id="a-DP"></a>现如来下对治力能除恶故。<a id="a-DQ"></a>如来下第一义不离定故。<a id="a-DR"></a>故文自释云第一义。<a id="a-DS"></a>又以四悉总释自在。<a id="a-DT"></a>若尔。<a id="a-DU"></a>四悉总释前二谓自在无忤。<a id="a-DV"></a>此二各具四悉也。<a id="a-DW"></a>加趺等者。<a id="a-DX"></a>文在婆沙。<a id="a-DY"></a>今更具录。<a id="a-DZ"></a>第二十二杂犍度中问。<a id="a-Da"></a>一切威仪尽堪修行。<a id="a-Db"></a>何独结加。<a id="a-Dc"></a>或有说者。<a id="a-Dd"></a>是过去恒沙诸佛行法。<a id="a-De"></a>后代行之。<a id="a-Df"></a>今初文是。<a id="a-Dg"></a>有云。<a id="a-Dh"></a>令人恭敬非世俗仪故。<a id="a-Di"></a>今第二文是。<a id="a-Dj"></a>又云。<a id="a-Dk"></a>能发三菩提心故。<a id="a-Dl"></a>今第四文是。<a id="a-Dm"></a>又云。<a id="a-Dn"></a>能破魔军故今第三半文是。<a id="a-Do"></a>又云。<a id="a-Dp"></a>可人天意不与外共。<a id="a-Dq"></a>今第三半文是。<a id="a-Dr"></a>今为成四悉。<a id="a-Ds"></a>所以合论第四第五。<a id="a-Dt"></a>为一对治。<a id="a-Du"></a>论对治居第一义后。<a id="a-Dv"></a>私谓去。<a id="a-Dw"></a>私判前文云具四悉意者。<a id="a-Dx"></a>令如向点出兼释出四意。</p>
  <p id="aDy">问。<a id="a-Dz"></a>余经等亦是论文。<a id="a-E0"></a>论云。<a id="a-E1"></a>何名系念在前。</p>
  <p id="aE2">答。<a id="a-E3"></a>系在面上。<a id="a-E4"></a>故云在前。<a id="a-E5"></a>论中初有眉间亦然。<a id="a-E6"></a>又云。<a id="a-E7"></a>无始已来。<a id="a-E8"></a>男女相视起于欲想。<a id="a-E9"></a>多在面故。<a id="a-EA"></a>又云。<a id="a-EB"></a>眼等五根能生欲心。<a id="a-EC"></a>说之可知。<a id="a-ED"></a>今文分在前在面以为两释。<a id="a-EE"></a>义立故也。<a id="a-EF"></a>初在前文作所表释。<a id="a-EG"></a>即四悉意。<a id="a-EH"></a>次约在面义立四释。<a id="a-EI"></a>即四教意。<a id="a-EJ"></a>初有背有向即世界。<a id="a-EK"></a>观寂定生即为人背生死恶即对治。<a id="a-EL"></a>寂灭有理即第一义。<a id="a-EM"></a>次约教中不净观成灼然初教。<a id="a-EN"></a>与空相应岂非通教。<a id="a-EO"></a>为分别故岂非别教。<a id="a-EP"></a>实相即是圆教意也。</p>
  <p id="aEQ">问。<a id="a-ER"></a>面唯四根何得云六。</p>
  <p id="aES">答。<a id="a-ET"></a>面具五根。<a id="a-EU"></a>四并有身。<a id="a-EV"></a>若缘现量色等境时。<a id="a-EW"></a>意又居上。<a id="a-EX"></a>故俱舍云。<a id="a-EY"></a>有身根九事。<a id="a-EZ"></a>十事有余根。<a id="a-Ea"></a>言九事者。<a id="a-Eb"></a>即能造四大地水火风。<a id="a-Ec"></a>及以所造色香味触。<a id="a-Ed"></a>并身根一故云九事。<a id="a-Ee"></a>言十事者。<a id="a-Ef"></a>余眼等根皆具十事。<a id="a-Eg"></a>如眼根上有能造四及所造四。<a id="a-Eh"></a>眼及身根故成十也。<a id="a-Ei"></a>眼等觉触即身根性。<a id="a-Ej"></a>非三种化他者。<a id="a-Ek"></a>非三教中权实也。<a id="a-El"></a>前已多重释品。<a id="a-Em"></a>且约一种以三属化他为权。<a id="a-En"></a>圆为自行属实。<a id="a-Eo"></a>故前文释自他等三。<a id="a-Ep"></a>约谛释中作三节释。<a id="a-Eq"></a>第三节释三俱属化他。<a id="a-Er"></a>深高横度者。<a id="a-Es"></a>于中法譬合以此例后。<a id="a-Et"></a>今释实既周穷横竖。<a id="a-Eu"></a>下释权理应深极。<a id="a-Ev"></a>下当释权预述其相。<a id="a-Ew"></a>故注云云。<a id="a-Ex"></a>其智慧门者。<a id="a-Ey"></a>其乃指前实果因智。<a id="a-Ez"></a>若智慧即门门是权也。<a id="a-F0"></a>若智慧之门智即果也。<a id="a-F1"></a>盖是等者。<a id="a-F2"></a>此中须以十地为道前。<a id="a-F3"></a>妙觉为道中。<a id="a-F4"></a>证后为道后。<a id="a-F5"></a>故知文意在因之位。<a id="a-F6"></a>除真如外凡有修入。<a id="a-F7"></a>皆属于权。<a id="a-F8"></a>唯以果位真如究满。<a id="a-F9"></a>为清凉池。<a id="a-FA"></a>此约自行因果相望以释。<a id="a-FB"></a>即释品中第五重也。<a id="a-FC"></a>若通余九此则不然。<a id="a-FD"></a>岂以道前而无实耶。<a id="a-FE"></a>即初四双中实也。<a id="a-FF"></a>岂有道后而无权耶即后五双中权也。<a id="a-FG"></a>难解难入等者。<a id="a-FH"></a>略叹道前因位始末。<a id="a-FI"></a>次从不谋而了去。<a id="a-FJ"></a>即于因中仍指事用为权也。<a id="a-FK"></a>以此因权并是真因。<a id="a-FL"></a>即知此权由证实理。<a id="a-FM"></a>文中从用从因别叹。<a id="a-FN"></a>十住始解者。<a id="a-FO"></a>解是开之异名。<a id="a-FP"></a>故将名以对位。<a id="a-FQ"></a>论中此前更有三句。<a id="a-FR"></a>谓难见难觉难知。<a id="a-FS"></a>今谓此是难解方便。<a id="a-FT"></a>亦可以对闻思修三。<a id="a-FU"></a>法身本意者若望十方无时不应。<a id="a-FV"></a>今准此方未设化前。<a id="a-FW"></a>乃至久远未结缘来。<a id="a-FX"></a>于此段众生并名在法身。<a id="a-FY"></a>无有欲以小化之义。<a id="a-FZ"></a>故云拟之。<a id="a-Fa"></a>无机等者。<a id="a-Fb"></a>此从结缘已后为言。<a id="a-Fc"></a>其时犹宽。<a id="a-Fd"></a>从华严下今世设化。<a id="a-Fe"></a>今大机至不知者。<a id="a-Ff"></a>大机击于大应。<a id="a-Fg"></a>故云启发。<a id="a-Fh"></a>应言欲发何以云启。<a id="a-Fi"></a>由大瑞已彰。<a id="a-Fj"></a>故且云启。<a id="a-Fk"></a>次重释门中光宅等者。<a id="a-Fl"></a>以五停等名小乘方便。<a id="a-Fm"></a>若论化意散心弹指尚得是门。<a id="a-Fn"></a>何独小乘方便非门。<a id="a-Fo"></a>光宅之意未必全然。<a id="a-Fp"></a>不可全夺。<a id="a-Fq"></a>故云与夺。<a id="a-Fr"></a>先明夺者未能入大。<a id="a-Fs"></a>为佛所破。<a id="a-Ft"></a>既不能知门义不成。<a id="a-Fu"></a>所言与者。<a id="a-Fv"></a>三教并是能通之门。<a id="a-Fw"></a>二乘亦得能中少分。<a id="a-Fx"></a>既未能入犹失于能。<a id="a-Fy"></a>尚未成能永不识所。<a id="a-Fz"></a>言最浅者。<a id="a-G0"></a>小乘已浅复是方便故也。<a id="a-G1"></a>云云者。<a id="a-G2"></a>此与仍夺。<a id="a-G3"></a>应广分能所识不识等。<a id="a-G4"></a>如前以门释方便也。<a id="a-G5"></a>今解去广立四句。<a id="a-G6"></a>欲以初句破光宅。<a id="a-G7"></a>故泛举第二第四。<a id="a-G8"></a>以无佛智为门。<a id="a-G9"></a>入方便智故可义立。<a id="a-GA"></a>若论今经唯在第三。<a id="a-GB"></a>光宅但得初句少分。<a id="a-GC"></a>况复诸门。<a id="a-GD"></a>光宅之解乃至一观者。<a id="a-GE"></a>空分体析。<a id="a-GF"></a>析是空中少分。<a id="a-GG"></a>十二门者。<a id="a-GH"></a>应分别十二门。<a id="a-GI"></a>各有门中方便之相。<a id="a-GJ"></a>于三四门既有进否。<a id="a-GK"></a>会堕在一。<a id="a-GL"></a>一门者。<a id="a-GM"></a>多指有门。<a id="a-GN"></a>以有门中用七方便故也。<a id="a-GO"></a>第四句者。<a id="a-GP"></a>先已入中故云双照。<a id="a-GQ"></a>若开显中即是今经从体起用。<a id="a-GR"></a>区区者。<a id="a-GS"></a>屈曲貌。<a id="a-GT"></a>此须开拓者。<a id="a-GU"></a>开论一句如向诸教各有诸门。<a id="a-GV"></a>云云者。<a id="a-GW"></a>十六门中为是何门。<a id="a-GX"></a>若圆四门具如止观第五圆教观门。<a id="a-GY"></a>及教智行理。<a id="a-GZ"></a>故论唯云阿含言教为门。<a id="a-Ga"></a>今家乃以智为智门。<a id="a-Gb"></a>意云。<a id="a-Gc"></a>初住佛智为门入佛果智。<a id="a-Gd"></a>故住至地并名为难以难叹入令得入故。<a id="a-Ge"></a>故若得门无功用道必入佛慧。<a id="a-Gf"></a>无所疑也。<a id="a-Gg"></a>故上说圆因称方便品。<a id="a-Gh"></a>因即门也。<a id="a-Gi"></a>是则开示悟入皆名智慧门也。<a id="a-Gj"></a>所以者何下。<a id="a-Gk"></a>至诸佛二智不同光宅释者。<a id="a-Gl"></a>一者文初有所以者何。<a id="a-Gm"></a>验知释上。<a id="a-Gn"></a>二者下释迦文初自云吾从成佛已来。<a id="a-Go"></a>方是释迦自叹二智。<a id="a-Gp"></a>今释诸佛云所以者何者。<a id="a-Gq"></a>双冠二智。<a id="a-Gr"></a>何故实智甚深。<a id="a-Gs"></a>良由外值佛多故。<a id="a-Gt"></a>云亲近等。<a id="a-Gu"></a>近佛必禀承至要。<a id="a-Gv"></a>纯厚必由尽行。<a id="a-Gw"></a>勇猛精进即释权智者。<a id="a-Gx"></a>诸行不出勇猛精进。<a id="a-Gy"></a>今于权智上加勇猛精进者。<a id="a-Gz"></a>有二意一者期心有在。<a id="a-H0"></a>二者身心俱勤。<a id="a-H1"></a>二智并由精进。<a id="a-H2"></a>然今但以行道法边以属实智。<a id="a-H3"></a>约名称边以属权智。<a id="a-H4"></a>恐未尽理故复加勇猛。<a id="a-H5"></a>用释权智。<a id="a-H6"></a>又用实智深广以例权智。<a id="a-H7"></a>权智亦具横竖故也。<a id="a-H8"></a>故须勇猛精进一句用拟竖深。<a id="a-H9"></a>故不得以精进释实智也。<a id="a-HA"></a>又难入门者若其退从分证八相。<a id="a-HB"></a>亦堕诸佛之数者。<a id="a-HC"></a>乃以教行为门。<a id="a-HD"></a>从行入证证不容易。<a id="a-HE"></a>故门难入。<a id="a-HF"></a>入已即能恩沾百界。<a id="a-HG"></a>故曰无疆。</p>
  <p id="aHH">问。<a id="a-HI"></a>百界有限何谓无疆。</p>
  <p id="aHJ">答。<a id="a-HK"></a>界虽有限益物不穷。<a id="a-HL"></a>分证尚尔。<a id="a-HM"></a>况论十方究竟果佛。<a id="a-HN"></a>以果验因岂有不尽行道法。<a id="a-HO"></a>不勇猛精进。<a id="a-HP"></a>而能令二智横竖深广耶。<a id="a-HQ"></a>次结二智中以成就为结实。<a id="a-HR"></a>随宜为结权者。<a id="a-HS"></a>实必成就权必利他。<a id="a-HT"></a>故实智云到彼岸底。<a id="a-HU"></a>权智云称机适会。<a id="a-HV"></a>又实智中称理故到岸。<a id="a-HW"></a>甚深故究竟。<a id="a-HX"></a>并随时为言耳。<a id="a-HY"></a>随情等者。<a id="a-HZ"></a>法华已前不了义故。<a id="a-Ha"></a>故云难解。<a id="a-Hb"></a>即指今教咸皆入实。<a id="a-Hc"></a>故云易知。<a id="a-Hd"></a>若尔。<a id="a-He"></a>由入者不当故云难解耳。<a id="a-Hf"></a>若至今经更无不当。<a id="a-Hg"></a>但借昔之难解。<a id="a-Hh"></a>以释今教之易知。<a id="a-Hi"></a>引摄大乘者。<a id="a-Hj"></a>今文显了但依文判。<a id="a-Hk"></a>如记二乘逼增上慢。<a id="a-Hl"></a>实得必信灭想犹闻。<a id="a-Hm"></a>大通结缘化城无实。<a id="a-Hn"></a>如来久成之尘数。<a id="a-Ho"></a>过于昨日之墨点。<a id="a-Hp"></a>持一四句偈功不可量。<a id="a-Hq"></a>闻寿命长远获无边果报。<a id="a-Hr"></a>岂此文下更有义立。<a id="a-Hs"></a>令二乘人不得记等耶。<a id="a-Ht"></a>令佛寿量短促等耶。<a id="a-Hu"></a>故四意趣中平等意趣秖云诸佛咸然。<a id="a-Hv"></a>不可以他佛替此。<a id="a-Hw"></a>亦不可以别时意趣释记声闻。<a id="a-Hx"></a>意乐意趣释迹本长远。<a id="a-Hy"></a>纵使用者。<a id="a-Hz"></a>秖可云尔前不乐且逗灭想宜近之徒。<a id="a-I0"></a>若全以意趣消此经文。<a id="a-I1"></a>此经全成不了义说。<a id="a-I2"></a>并须以义判文故也。<a id="a-I3"></a>故前诸经随何部意文义兼含。<a id="a-I4"></a>如真如真谛无生无灭。<a id="a-I5"></a>地前地上法身化身。<a id="a-I6"></a>咸须义定方了文旨以部含教共不可依言。<a id="a-I7"></a>须从义判乃称部意。<a id="a-I8"></a>言有时者。<a id="a-I9"></a>非其听次别咨决时。<a id="a-IA"></a>故知自行不专于实。<a id="a-IB"></a>利物何独唯权。<a id="a-IC"></a>以自行化他俱有权实故也。<a id="a-ID"></a>所以成就中云甚深。<a id="a-IE"></a>随宜中云难解。<a id="a-IF"></a>甚深岂独于实。<a id="a-IG"></a>难解不专于权。<a id="a-IH"></a>故但以成就对自。<a id="a-II"></a>随宜对他则任运自他悉具二智。<a id="a-IJ"></a>言云云者。<a id="a-IK"></a>亦可前句结自行之实。<a id="a-IL"></a>后句结化他之权。<a id="a-IM"></a>以自行故权实俱实。<a id="a-IN"></a>以化他故权实俱权。<a id="a-IO"></a>以初释结文但在自行权实故也。<a id="a-IP"></a>虽云适会正语功成。<a id="a-IQ"></a>故云云意中更须别对。<a id="a-IR"></a>具足如前四句中说。<a id="a-IS"></a>自行权实尚开四句。<a id="a-IT"></a>况对化他。<a id="a-IU"></a>化他理须具四故也。<a id="a-IV"></a>所以叹实叹权及释权实中。<a id="a-IW"></a>权并从因者。<a id="a-IX"></a>以释前果权之所由。<a id="a-IY"></a>以果从因得故也。<a id="a-IZ"></a>及至结中言随宜等者。<a id="a-Ia"></a>须义兼于因果以因权用权俱名权故。<a id="a-Ib"></a>以用权中复通因果故也。<a id="a-Ic"></a>至释迦章叹释权实皆悉从果。<a id="a-Id"></a>至双结中权指因者双结叹释二文故也。<a id="a-Ie"></a>次斥旧三意中。<a id="a-If"></a>旧师亦有许所以者何下。<a id="a-Ig"></a>释诸佛二智等。<a id="a-Ih"></a>但释释迦章分文前却。<a id="a-Ii"></a>旧以舍利弗下尽属权。<a id="a-Ij"></a>次舍利弗下尽属实。<a id="a-Ik"></a>故使不同也。<a id="a-Il"></a>初开合者。<a id="a-Im"></a>今家诸佛亦权实各叹。<a id="a-In"></a>以释迦二智岂不同耶。<a id="a-Io"></a>诸佛二智岂不异耶。<a id="a-Ip"></a>故知后之二意亦不同古。<a id="a-Iq"></a>释迦亦先实次权故也。<a id="a-Ir"></a>言但依文者。<a id="a-Is"></a>依今分文。<a id="a-It"></a>言又汝云者。<a id="a-Iu"></a>责三不同也。<a id="a-Iv"></a>以五佛章门共显一化。<a id="a-Iw"></a>故得本迹开合自他不别。<a id="a-Ix"></a>何得五佛互辨在无。<a id="a-Iy"></a>然非无此理但不须违文。<a id="a-Iz"></a>文顺义当何须别途。<a id="a-J0"></a>故注云云。<a id="a-J1"></a>譬喻者。<a id="a-J2"></a>且分小衍故云芭蕉及如幻等。<a id="a-J3"></a>此譬观俗故且立之。<a id="a-J4"></a>若譬真谛及十六门各立事理。<a id="a-J5"></a>广如止观四门料简各立事譬。<a id="a-J6"></a>言依诸论者恐误。<a id="a-J7"></a>应云本论。<a id="a-J8"></a>本论略举渐中初后。<a id="a-J9"></a>故云乳及醍醐。<a id="a-JA"></a>仍阙云乳譬十二部经。<a id="a-JB"></a>玄文亦以乳对于小。<a id="a-JC"></a>言悉到事理边者。<a id="a-JD"></a>应云边底或阙或略事边理底故也。<a id="a-JE"></a>如来知见如前者。<a id="a-JF"></a>如向释知见波罗蜜。<a id="a-JG"></a>如此下释疑。<a id="a-JH"></a>恐疑释结实智而置深广之言。<a id="a-JI"></a>谓为实智言说可及。<a id="a-JJ"></a>故今释曰。<a id="a-JK"></a>约实体边实非横竖。<a id="a-JL"></a>斥彼摄法不周故云横。<a id="a-JM"></a>斥彼照理不极故云竖。<a id="a-JN"></a>究而言之并非横竖。<a id="a-JO"></a>寄言者正破疑也。<a id="a-JP"></a>说有横竖理必不然。<a id="a-JQ"></a>无限故非横。<a id="a-JR"></a>无极故非竖。<a id="a-JS"></a>如函大等者。<a id="a-JT"></a>用不二智称不二理。<a id="a-JU"></a>无量无碍者。<a id="a-JV"></a>如彼生数。<a id="a-JW"></a>生无量故慈等无量。<a id="a-JX"></a>故此无量犹名若干。<a id="a-JY"></a>故以若干而叹于权。<a id="a-JZ"></a>权名便故。<a id="a-Ja"></a>以无限故名为无碍。<a id="a-Jb"></a>今且从自能入边说。<a id="a-Jc"></a>故以能入称无量等。<a id="a-Jd"></a>非但至梁代等者。<a id="a-Je"></a>自梁朝来。<a id="a-Jf"></a>皆以此句以为结实。<a id="a-Jg"></a>实无碍智无复若干。<a id="a-Jh"></a>那云无量。<a id="a-Ji"></a>故知无量用表不一。<a id="a-Jj"></a>云云者。<a id="a-Jk"></a>同教实智皆无若干。<a id="a-Jl"></a>岂圆实智更有若干。<a id="a-Jm"></a>无量下释若干等。<a id="a-Jn"></a>故四无量定在权智。<a id="a-Jo"></a>既云四等及以四辩。<a id="a-Jp"></a>验非实智。<a id="a-Jq"></a>即是无缘四无量心在运应物。<a id="a-Jr"></a>八音四辩力无所畏。<a id="a-Js"></a>略如法界次第及止观第七记。<a id="a-Jt"></a>大论广释此中文略。<a id="a-Ju"></a>但举乐说以说前三。<a id="a-Jv"></a>文仍略法但云一辞一义而已。<a id="a-Jw"></a>就此复略不云又与一切相即说故。<a id="a-Jx"></a>既云比于通别。<a id="a-Jy"></a>理合四教相望比决力无畏等。<a id="a-Jz"></a>禅尽禅之实相等者。</p>
  <p id="aK0">问。<a id="a-K1"></a>实相之禅与楞严何别。</p>
  <p id="aK2">答。<a id="a-K3"></a>不同。<a id="a-K4"></a>何者。<a id="a-K5"></a>于根本禅达即实相。<a id="a-K6"></a>名为达禅。<a id="a-K7"></a>首楞严定本性健相。<a id="a-K8"></a>经解脱者。<a id="a-K9"></a>亦穷八脱之源。<a id="a-KA"></a>三昧者禅定解脱。<a id="a-KB"></a>至初住时破二十五有。<a id="a-KC"></a>已得名为王三昧也。<a id="a-KD"></a>况合果地不得王三昧耶。<a id="a-KE"></a>故下结云深入无际。<a id="a-KF"></a>故知禅等皆无际也。<a id="a-KG"></a>若以根本三三昧等。<a id="a-KH"></a>而释此中法华变成婆沙俱舍。<a id="a-KI"></a>故释经者先知部类为属何时。<a id="a-KJ"></a>时中为在何会何教。<a id="a-KK"></a>然可判释法相浅深。</p>
  <p id="aKL">问。<a id="a-KM"></a>既云权智那云实相。</p>
  <p id="aKN">答。<a id="a-KO"></a>自行之权全指圆因。<a id="a-KP"></a>揽因成果故云成就。<a id="a-KQ"></a>即向无量皆实相故。<a id="a-KR"></a>皆果德故。<a id="a-KS"></a>以无量法得理故也。<a id="a-KT"></a>故能横竖横竖不二。<a id="a-KU"></a>郑重者。<a id="a-KV"></a>汉书云。<a id="a-KW"></a>皇天所以郑重。<a id="a-KX"></a>频降命也。<a id="a-KY"></a>今文前以诸佛对释迦。<a id="a-KZ"></a>乃成六重权实何故由中又两重耶。<a id="a-Ka"></a>故此述云表殷勤也。<a id="a-Kb"></a>一代所无故殷勤以表之。<a id="a-Kc"></a>然西方重闻以表不轻。<a id="a-Kd"></a>此土根别闻重则慢。<a id="a-Ke"></a>故文为故以息此见。<a id="a-Kf"></a>言辞等举实者。</p>
  <p id="aKg">问。<a id="a-Kh"></a>既言悦可众心。<a id="a-Ki"></a>赴物应是举权。<a id="a-Kj"></a>那云举实。</p>
  <p id="aKk">答。<a id="a-Kl"></a>众心乃以得实为悦。<a id="a-Km"></a>故更引二文证之。<a id="a-Kn"></a>前叹中等者。<a id="a-Ko"></a>此明权实前后。<a id="a-Kp"></a>欲明今佛化仪始末不同。<a id="a-Kq"></a>古师以今佛望诸佛而为同异。<a id="a-Kr"></a>异则成失。<a id="a-Ks"></a>今辨异者望他仍同。<a id="a-Kt"></a>又举等者。<a id="a-Ku"></a>前分为实则独为一句。<a id="a-Kv"></a>今重释者则冠下二文。<a id="a-Kw"></a>皆云取要。<a id="a-Kx"></a>取要不过权实故也。<a id="a-Ky"></a>单明一事者。<a id="a-Kz"></a>举偏显非。<a id="a-L0"></a>故不偏指若权若实。<a id="a-L1"></a>故云悉也。<a id="a-L2"></a>止者下正绝言叹者。<a id="a-L3"></a>古非可见。<a id="a-L4"></a>今意者文但二义。<a id="a-L5"></a>初叹。<a id="a-L6"></a>次设下止。<a id="a-L7"></a>此取义便。<a id="a-L8"></a>若从文便则应先释止。<a id="a-L9"></a>次释叹。<a id="a-LA"></a>所以从义者。<a id="a-LB"></a>以从释叹言兼二字。<a id="a-LC"></a>指止为叹。<a id="a-LD"></a>故云止叹。<a id="a-LE"></a>次释一向以释止意。<a id="a-LF"></a>虽云恐伤善根。<a id="a-LG"></a>正以止生钦慕。<a id="a-LH"></a>故不解者。<a id="a-LI"></a>指后五千预分两瑞。<a id="a-LJ"></a>知佛言音妙赴众心。<a id="a-LK"></a>应于二义离为三意。<a id="a-LL"></a>一以此理妙叵说故止。<a id="a-LM"></a>二欲说妙理止而叹之。<a id="a-LN"></a>三将护物机似止未说。<a id="a-LO"></a>以初一文离二故也。<a id="a-LP"></a>故不同印以下自有略说开其疑请之端。<a id="a-LQ"></a>故其解未当。<a id="a-LR"></a>观师仍似今之后意。<a id="a-LS"></a>而不知常情何过必须止之。<a id="a-LT"></a>次释叹意中云两意者。<a id="a-LU"></a>初是修得。<a id="a-LV"></a>修得之言通于境智行位自他。<a id="a-LW"></a>局在于果。<a id="a-LX"></a>次境界者通于凡圣始终逆顺。<a id="a-LY"></a>局在于佛次就佛成就下于初意中。<a id="a-LZ"></a>复以横竖二意。<a id="a-La"></a>释果人法横竖理穷。<a id="a-Lb"></a>第一释初意中云成就对不成就者。<a id="a-Lc"></a>以果对因。<a id="a-Ld"></a>因即因人。<a id="a-Le"></a>自他相对即是横也。<a id="a-Lf"></a>故知因人皆未成就。<a id="a-Lg"></a>须对教味委悉简他。<a id="a-Lh"></a>经第一等三句亦尔。<a id="a-Li"></a>今云成就对不成就。<a id="a-Lj"></a>乃至难解对不难解者。<a id="a-Lk"></a>中略二句故云乃至。<a id="a-Ll"></a>应云第一对不第一。<a id="a-Lm"></a>希有对不希有。<a id="a-Ln"></a>以降此外皆非第一希有故。<a id="a-Lo"></a>圆中极果他所无也说者委消。<a id="a-Lp"></a>不成就等四法对果。<a id="a-Lq"></a>兼辨因及诸权故也。<a id="a-Lr"></a>唯佛去明竖深者。<a id="a-Ls"></a>前句既以成就等言。<a id="a-Lt"></a>对他为横今有究尽之言。<a id="a-Lu"></a>故对因明竖。</p>
 </body>
</html>