<!doctype html>
<html id="z3IBWZ21Mv" data-ver="1241">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第六上</h1>
  <p id="a2">次偈文者。<a id="a-3"></a>上云偈文领解各陈。<a id="a-4"></a>前长行中以身为领以意为解。<a id="a-5"></a>全似各陈。<a id="a-6"></a>而言合者。<a id="a-7"></a>领中合解解中合领。<a id="a-8"></a>故云合耳。<a id="a-9"></a>今言各者。<a id="a-A"></a>三业各有领之与解。<a id="a-B"></a>虽似合明。<a id="a-C"></a>但一一业中自分领解。<a id="a-D"></a>故名各耳。<a id="a-E"></a>略须分节后可依文。<a id="a-F"></a>既分为三即标释结。<a id="a-G"></a>初通标者。<a id="a-H"></a>我闻标口欢喜标心。<a id="a-I"></a>言兼佛者。<a id="a-J"></a>兼从佛也。<a id="a-K"></a>即是兼标身也。<a id="a-L"></a>既是总标且以我闻是法音下领也。<a id="a-M"></a>心怀大欢喜解也。<a id="a-N"></a>次释三业。<a id="a-O"></a>初一行半颂身领解中。<a id="a-P"></a>初一行身领也。<a id="a-Q"></a>次半行身解也。<a id="a-R"></a>次我处下十一行明口领解。<a id="a-S"></a>于中又二。<a id="a-T"></a>初九行明身远。<a id="a-U"></a>次二行明入法性。<a id="a-V"></a>初又二。<a id="a-W"></a>初八行明口领。<a id="a-X"></a>次一行明口解。<a id="a-Y"></a>以领解昔口之过。<a id="a-Z"></a>入法性中二。<a id="a-a"></a>初一行半明口领。<a id="a-b"></a>次半行明口解。<a id="a-c"></a>以领解昔口之得故。<a id="a-d"></a>次而今下九行半意领解中。<a id="a-e"></a>初八行意领。<a id="a-f"></a>次一行半意解。<a id="a-g"></a>后二行半通结中。<a id="a-h"></a>初一行半结领。<a id="a-i"></a>次一行结解。<a id="a-j"></a>领谓外领佛说。<a id="a-k"></a>解即内受佛意。<a id="a-l"></a>所以长行中合偈颂离者。<a id="a-m"></a>共为一意故也。<a id="a-n"></a>又总此九行半意领解文。<a id="a-o"></a>颂上心得妙解。<a id="a-p"></a>且依前文同以解为名。<a id="a-q"></a>然须于中更曲细分。<a id="a-r"></a>亦可为八。<a id="a-s"></a>初二行领昔非实。<a id="a-t"></a>次一行正颂闻于初周妙解。<a id="a-u"></a>即颂方便中显实。<a id="a-v"></a>三一行却颂上法说周初略说之时。<a id="a-w"></a>而生疑悔。<a id="a-x"></a>四一行颂上诸佛章门。<a id="a-y"></a>种种领上开权。<a id="a-z"></a>譬喻颂上昙华。<a id="a-10"></a>五佛说下一行颂过去佛章门。<a id="a-11"></a>六现在下一行颂现未佛章门。<a id="a-12"></a>七如今下一行颂上释迦章门。<a id="a-13"></a>八世尊下一行半悔过自责。<a id="a-14"></a>验知初疑过在于我。<a id="a-15"></a>前身领中。<a id="a-16"></a>经云金色三十二乃至十八不共等者。<a id="a-17"></a>并如止观第七。<a id="a-18"></a>今文属圆比说可见。<a id="a-19"></a>又八十种好。<a id="a-1A"></a>准大经文佛好无量。<a id="a-1B"></a>此应色中唯八十者。<a id="a-1C"></a>世间众生事八十神。<a id="a-1D"></a>故佛具之以生尊敬。<a id="a-1E"></a>今经文意总言叙昔失耳。<a id="a-1F"></a>然八十好各具四悉以利于他。<a id="a-1G"></a>不必全为八十神也。<a id="a-1H"></a>故一一好无非好海。<a id="a-1I"></a>今闻开权正领昔失。<a id="a-1J"></a>不思议好。<a id="a-1K"></a>具如下调达中。<a id="a-1L"></a>言我尝于日夜等者。<a id="a-1M"></a>若诸圣者还以昏晓而为昏夜。<a id="a-1N"></a>于此思惟。<a id="a-1O"></a>何足可述。<a id="a-1P"></a>是故此中应从所表。<a id="a-1Q"></a>释有二重并约昔教。<a id="a-1R"></a>机中任运冥有此疑。<a id="a-1S"></a>未得彰灼有此说也。<a id="a-1T"></a>若生死中有即大乘意。<a id="a-1U"></a>若生死中无即小乘意。<a id="a-1V"></a>既得小已。<a id="a-1W"></a>不知此证为在何许。<a id="a-1X"></a>尝犹曾也。<a id="a-1Y"></a>昔曾机中有此疑来。<a id="a-1Z"></a>此乃以藏对衍而为中外。<a id="a-1a"></a>若今获悟此疑必遣。<a id="a-1b"></a>又生死下次以生死涅槃俱名为夜。<a id="a-1c"></a>得闻中理名之为日。<a id="a-1d"></a>此乃别圆以对藏通冥生疑也。<a id="a-1e"></a>后闻开显此疑方除。<a id="a-1f"></a>此于方等般若并闻故也。<a id="a-1g"></a>然疏文语少应更云中道实理为日。<a id="a-1h"></a>在昔于大闻此中理。<a id="a-1i"></a>虽对已证冥生犹预。<a id="a-1j"></a>未证此中如日仍隐适闻略开尚有此疑。<a id="a-1k"></a>况在昔居小。<a id="a-1l"></a>今闻五佛广显实权。<a id="a-1m"></a>方二疑俱遣如日出也。<a id="a-1n"></a>又世人等者。<a id="a-1o"></a>意譬声闻历诸座席。<a id="a-1p"></a>或诃或被或喜或忧。<a id="a-1q"></a>来至法华备经艰苦。<a id="a-1r"></a>自行利物无不闻知。<a id="a-1s"></a>但谓非已所任自他少别。<a id="a-1t"></a>故与诸味草创者殊。<a id="a-1u"></a>故知始自微贱具历文武。<a id="a-1v"></a>历浅阶深知物可否。<a id="a-1w"></a>如香积菩萨更学双流。<a id="a-1x"></a>故草创者少谙众行。<a id="a-1y"></a>然又两途互为胜劣。<a id="a-1z"></a>不可一向。<a id="a-20"></a>言五味淘汰者。<a id="a-21"></a>通指五味以为淘汰。<a id="a-22"></a>非独般若。<a id="a-23"></a>经云无漏难思议等者。<a id="a-24"></a>昔谓无漏但至无余。<a id="a-25"></a>今乃方知至实道场。<a id="a-26"></a>解魔非魔等者。<a id="a-27"></a>昔闻异本谓佛为魔。<a id="a-28"></a>今方知本愚觉所误是佛。<a id="a-29"></a>故云也。<a id="a-2A"></a>经云佛以种种缘等者。<a id="a-2B"></a>前以释迦开权释诸佛显实云。<a id="a-2C"></a>我以无数方便种种因缘譬喻言辞等。<a id="a-2D"></a>乃至三世佛章。<a id="a-2E"></a>一一皆云。<a id="a-2F"></a>亦以乃至是法皆为一佛乘故。<a id="a-2G"></a>结中云结成者。<a id="a-2H"></a>又可为二。<a id="a-2I"></a>初一行半颂结。<a id="a-2J"></a>次一行颂成。<a id="a-2K"></a>初结中三。<a id="a-2L"></a>初三句结佛音声。<a id="a-2M"></a>即口喜。<a id="a-2N"></a>次三句结意喜。<a id="a-2O"></a>还以闻佛用兼于身。<a id="a-2P"></a>故有欢喜疑除。<a id="a-2Q"></a>所证所成感报作用。<a id="a-2R"></a>述成上三意者。<a id="a-2S"></a>见佛述身喜。<a id="a-2T"></a>闻法述口喜。<a id="a-2U"></a>悟解述意意。<a id="a-2V"></a>昔尚曾教大。<a id="a-2W"></a>何但今日得身近耶。<a id="a-2X"></a>虽复中迷曾闻非谬。<a id="a-2Y"></a>则显今日重闻之缘。<a id="a-2Z"></a>中途教小尚不为小。<a id="a-2a"></a>今还得闻信由昔教。<a id="a-2b"></a>验今意解准昔不虚。<a id="a-2c"></a>然见佛等三通有三领。<a id="a-2d"></a>言见佛缘者。<a id="a-2e"></a>由昔大见。<a id="a-2f"></a>乃为今日得实之缘。<a id="a-2g"></a>实方名见故也。<a id="a-2h"></a>言忧悔闻法缘者。<a id="a-2i"></a>自中忘来由取于小。<a id="a-2j"></a>又闻两酥至略说来。<a id="a-2k"></a>凡忧悔者皆由昔小故也。<a id="a-2l"></a>言不虚者。<a id="a-2m"></a>昔元闻大信今不虚。<a id="a-2n"></a>次引十住以释无上。<a id="a-2o"></a>次引璎珞以释道者。<a id="a-2p"></a>且借别名以显圆义。<a id="a-2q"></a>义圆名别一切皆然。<a id="a-2r"></a>他无此意不可滥用。<a id="a-2s"></a>此七无上文列两重。<a id="a-2t"></a>初重者。<a id="a-2u"></a>前一为果后六在因。<a id="a-2v"></a>于六因中初二六和。<a id="a-2w"></a>次二福智。<a id="a-2x"></a>次二证行。<a id="a-2y"></a>虽分三二。<a id="a-2z"></a>互相与力。<a id="a-30"></a>是故六因并名无上。<a id="a-31"></a>望果行因故果先因后。<a id="a-32"></a>言六和者。<a id="a-33"></a>初受持无上即身口意。<a id="a-34"></a>以有三和故自利益彼。<a id="a-35"></a>大乘六和摄诸法尽。<a id="a-36"></a>二障秖是烦恼所知。<a id="a-37"></a>此之二障。<a id="a-38"></a>若别论者。<a id="a-39"></a>在别地前。<a id="a-3A"></a>无知唯是界外尘沙。<a id="a-3B"></a>若通上下。<a id="a-3C"></a>无知即摄内外无知及以无明。<a id="a-3D"></a>故知但是开合异耳。<a id="a-3E"></a>行无上中秖语圣梵无余三者。<a id="a-3F"></a>天是所证。<a id="a-3G"></a>病儿果用。<a id="a-3H"></a>修二证一有斯二能。<a id="a-3I"></a>是故但二不列余三。<a id="a-3J"></a>次重者更从果立。<a id="a-3K"></a>即以六因从果立称。<a id="a-3L"></a>寻名委释以出经旨。<a id="a-3M"></a>下既结云。<a id="a-3N"></a>如是种种明无上道。<a id="a-3O"></a>故道义无量随何教成。<a id="a-3P"></a>故云今经圆无上道也。<a id="a-3Q"></a>即是无上家之道。<a id="a-3R"></a>名无上道。<a id="a-3S"></a>一一无上皆具诸道之无上也。<a id="a-3T"></a>昔虽大化等者。<a id="a-3U"></a>界内无明亦未曾破故。<a id="a-3V"></a>云惑暗。<a id="a-3W"></a>若初心圆修纵未破见思。<a id="a-3X"></a>所闻一句纳种在识永劫不失。<a id="a-3Y"></a>以暗望明暗尚非谬真悟宁虚。<a id="a-3Z"></a>况悟真者有次有超。<a id="a-3a"></a>具如前说。<a id="a-3b"></a>故惑暗者。<a id="a-3c"></a>指六根已前。<a id="a-3d"></a>六根虽即未破无明。<a id="a-3e"></a>似位不退且名不暗。<a id="a-3f"></a>若得大解下征问。<a id="a-3g"></a>记有四意下答须记意。<a id="a-3h"></a>此之四记具在三周。<a id="a-3i"></a>中周四中但除第二意中中字。<a id="a-3j"></a>故至下周但三无四。<a id="a-3k"></a>又此四中初意具有下之三意。<a id="a-3l"></a>又初四对昔二三唯今。<a id="a-3m"></a>又初四唯自二三约他。<a id="a-3n"></a>又第三通当现。<a id="a-3o"></a>初一唯现在第二唯未来第四唯过去。<a id="a-3p"></a>嘉祥十意繁而不会。<a id="a-3q"></a>今粗点示令知繁略。<a id="a-3r"></a>一证解不虚。<a id="a-3s"></a>二令无疑悔。<a id="a-3t"></a>此二属述成何须更云记。<a id="a-3u"></a>三引物生信属今第三。<a id="a-3v"></a>四令身子慕果。<a id="a-3w"></a>此属章初叹五佛二智。<a id="a-3x"></a>为欲开权兼令慕极。<a id="a-3y"></a>今此但是授八相记。<a id="a-3z"></a>初住自得不须云慕。<a id="a-40"></a>五为引八部故。<a id="a-41"></a>正引同类八部乃旁。<a id="a-42"></a>此同今文第二旁意。<a id="a-43"></a>昔未记二乘。<a id="a-44"></a>故二乘根性永绝斯望。<a id="a-45"></a>而今记之。<a id="a-46"></a>旁引八部故云须记。<a id="a-47"></a>六为引物往生与今意同。<a id="a-48"></a>七显经秘密。<a id="a-49"></a>秘密属理记小属事。<a id="a-4A"></a>又记属显露不名秘密。<a id="a-4B"></a>此属昔教。<a id="a-4C"></a>八欲成大乘。<a id="a-4D"></a>此属初意。<a id="a-4E"></a>九和会大小。<a id="a-4F"></a>云如昔诃弥勒得认等。<a id="a-4G"></a>和会是开权别名。<a id="a-4H"></a>由开权故方可与记。<a id="a-4I"></a>十为引有缘。<a id="a-4J"></a>亦第三意。<a id="a-4K"></a>十意数多义少。<a id="a-4L"></a>仍阙今文第四意也。<a id="a-4M"></a>元发大心皆期记莂。<a id="a-4N"></a>故知十义繁而不足。<a id="a-4O"></a>彼疏诸文斯例甚众。<a id="a-4P"></a>余不可叙。<a id="a-4Q"></a>正授记中行因等十经文各二。<a id="a-4R"></a>时节中有世有数。<a id="a-4S"></a>行因中有供佛修行。<a id="a-4T"></a>得果中有通号别号。<a id="a-4U"></a>国净中有国名国净。<a id="a-4V"></a>说法中有三乘一乘。<a id="a-4W"></a>经文虽无一乘之言。<a id="a-4X"></a>既酬愿说三说一为正。<a id="a-4Y"></a>旁正兼具。<a id="a-4Z"></a>劫名中有标有解。<a id="a-4a"></a>众数中有人有行。<a id="a-4b"></a>寿量中有佛寿人寿。<a id="a-4c"></a>单论成佛后寿。<a id="a-4d"></a>故除王子。<a id="a-4e"></a>补处中有依有正。<a id="a-4f"></a>法住中有正有像。<a id="a-4g"></a>于圆净中先立名其土下相也。<a id="a-4h"></a>无高下曰平不偏曰正。<a id="a-4i"></a>安隐下土用。<a id="a-4j"></a>琉璃下重明胜相。<a id="a-4k"></a>说法中准今释迦故云亦以。<a id="a-4l"></a>舍利下明说三意。<a id="a-4m"></a>土净唯一酬愿说三。<a id="a-4n"></a>即施即废。</p>
  <p id="a4o">问。<a id="a-4p"></a>何处愿说。</p>
  <p id="a4q">答。<a id="a-4r"></a>准大悲空藏经。<a id="a-4s"></a>于六十劫行菩萨道。<a id="a-4t"></a>因婆罗门乞眼退时。<a id="a-4u"></a>愿成佛日开三乘法。</p>
  <p id="a4v">问。<a id="a-4w"></a>既得记已何故更经若干劫耶。</p>
  <p id="a4x">答。<a id="a-4y"></a>若记菩萨但通途云得无生等。<a id="a-4z"></a>今记声闻须约劫国。<a id="a-50"></a>应佛成处须有机缘。<a id="a-51"></a>此诸声闻昔未曾有净土之行。<a id="a-52"></a>蒙记已后与物结缘。<a id="a-53"></a>物机不同致劫多少。<a id="a-54"></a>龙女虽畜以乘急故。<a id="a-55"></a>先习方便。<a id="a-56"></a>若据权迹此复别论。<a id="a-57"></a>又诸声闻时不同者。<a id="a-58"></a>为逗物宜随机长短。<a id="a-59"></a>机缘不等初住何殊。<a id="a-5A"></a>世人睹声闻受记。<a id="a-5B"></a>则嫌劫数长远。<a id="a-5C"></a>见龙女作佛。<a id="a-5D"></a>乃疑时节短促。<a id="a-5E"></a>或疑少过获罪太广。<a id="a-5F"></a>或思小善招功自多。<a id="a-5G"></a>或讥佛说回或不定。<a id="a-5H"></a>或责菩萨示迹参差。<a id="a-5I"></a>或闻胜行多劫疑教门虚构。<a id="a-5J"></a>闻诸佛神变谓世术相兼。<a id="a-5K"></a>或疑六十小劫以为半日。<a id="a-5L"></a>或迷一刹那经无量劫。<a id="a-5M"></a>如是邪言不可知数。<a id="a-5N"></a>乃由邪见种强宿熏力弱。<a id="a-5O"></a>端拱守弊空谈是非。<a id="a-5P"></a>但信教仰理何须臆度。<a id="a-5Q"></a>赴缘益物非世所知。<a id="a-5R"></a>当知是人岂了初住得八相记。<a id="a-5S"></a>十方作佛种种示现。<a id="a-5T"></a>虽种种示现与法身记殊。<a id="a-5U"></a>若不为物修净土行。<a id="a-5V"></a>成佛之处为谁取土。<a id="a-5W"></a>颂中经云十力等者。<a id="a-5X"></a>即指佛果方名为力。<a id="a-5Y"></a>初住分得名为功德。<a id="a-5Z"></a>所言等者。<a id="a-5a"></a>非唯供佛兼净土行。<a id="a-5b"></a>或可由得十力功德分故。<a id="a-5c"></a>成初住记。<a id="a-5d"></a>若引大论菩萨有十种力分者。<a id="a-5e"></a>此明入住菩萨具足十力因耳。<a id="a-5f"></a>经云各各脱衣等者。<a id="a-5g"></a>此中通语四众八部出家二众。<a id="a-5h"></a>言上衣者。<a id="a-5i"></a>即大衣也。<a id="a-5j"></a>若论三衣俱不可舍。<a id="a-5k"></a>以西方法多但三衣。<a id="a-5l"></a>如大品中三百比丘闻般若已。<a id="a-5m"></a>皆以僧伽梨而用供养。<a id="a-5n"></a>论中或云。<a id="a-5o"></a>亡相为法。<a id="a-5p"></a>或云。<a id="a-5q"></a>当日更得。<a id="a-5r"></a>若通说之以兼俗故。<a id="a-5s"></a>或如大论经云而自回转者。<a id="a-5t"></a>表闻身子得记法性自然而转。<a id="a-5u"></a>因果依正自他悉转。<a id="a-5v"></a>经言最大法轮者。<a id="a-5w"></a>最是今经圆中开也。<a id="a-5x"></a>大是人等四种妙也。<a id="a-5y"></a>或境等十或佛等三。<a id="a-5z"></a>妙法之轮名妙法轮。<a id="a-60"></a>此略对初后不述中间方等般若。<a id="a-61"></a>具如玄文。<a id="a-62"></a>华严十事名转法轮。<a id="a-63"></a>此乃通方。<a id="a-64"></a>又云。<a id="a-65"></a>圆音不当大小众生自殊。<a id="a-66"></a>此乃却贬妙法何名称叹。<a id="a-67"></a>何谓弘经。<a id="a-68"></a>后四行半自述者。<a id="a-69"></a>但列三名。<a id="a-6A"></a>于中应分初一行自述。<a id="a-6B"></a>次二行半随喜。<a id="a-6C"></a>三一行回向。<a id="a-6D"></a>应须对文细述其意。<a id="a-6E"></a>五悔之中无余三者。<a id="a-6F"></a>已预记莂无罪可悔。<a id="a-6G"></a>已获分记故无劝请。<a id="a-6H"></a>已有所至略无发愿。<a id="a-6I"></a>若望极果唯除忏悔余四非无五悔具如止观第七记。<a id="a-6J"></a>如身子等者。<a id="a-6K"></a>于前四文但述三段者。<a id="a-6L"></a>法先共闻不假重述。<a id="a-6M"></a>但见身子领解等三。<a id="a-6N"></a>我今同闻亦应共得。<a id="a-6O"></a>并是权者。<a id="a-6P"></a>秖缘实行未熟权行同生。<a id="a-6Q"></a>故四十余年不显真实。<a id="a-6R"></a>才闻五佛妙理豁然。<a id="a-6S"></a>即破无明寻堪与记。<a id="a-6T"></a>实病既愈权疾亦痊。<a id="a-6U"></a>岂一代化功全任实行。<a id="a-6V"></a>未愈下云云者。<a id="a-6W"></a>应广叙诸土示疾及愈。</p>
  <p id="a6X">○获记下云云者。<a id="a-6Y"></a>亦应腾于此及下周四段。<a id="a-6Z"></a>皆约譬及因缘。<a id="a-6a"></a>后文在法师品中。<a id="a-6b"></a>云云者。<a id="a-6c"></a>宿世文后四众欢喜指法师中初段长行。<a id="a-6d"></a>初出人类中具列四众三乘人已云。<a id="a-6e"></a>如是等类咸于佛前。<a id="a-6f"></a>闻妙法华经一句一偈。<a id="a-6g"></a>一念随喜。<a id="a-6h"></a>亦当欢喜文也。<a id="a-6i"></a>今新运大悲等者。<a id="a-6j"></a>初周本为自疑。<a id="a-6k"></a>此中一向利物新运大悲。<a id="a-6l"></a>此即更须修净土行。<a id="a-6m"></a>是菩萨行之基也。<a id="a-6n"></a>准此释前意则可见。<a id="a-6o"></a>有人下古人意云。<a id="a-6p"></a>身子法譬二周之初。<a id="a-6q"></a>各有一疑故云新旧。<a id="a-6r"></a>以千二百初周未疑。<a id="a-6s"></a>故止有新。<a id="a-6t"></a>今谓等者。<a id="a-6u"></a>上根初闻略说动执生疑。<a id="a-6v"></a>蒙五佛章便获大悟。<a id="a-6w"></a>中根执重。<a id="a-6x"></a>略说之时与上同疑。<a id="a-6y"></a>法说未悟其疑犹存。<a id="a-6z"></a>岂非中根疑多于上。<a id="a-70"></a>故身子自叙云。<a id="a-71"></a>我今无复疑悔。<a id="a-72"></a>是诸千二百等。<a id="a-73"></a>述同辈有惑。<a id="a-74"></a>云何却云身子疑多。</p>
  <p id="a75">问。<a id="a-76"></a>凡夫亦有一听便悟。<a id="a-77"></a>已闻略广五佛开权。<a id="a-78"></a>及闻身子领述得记。<a id="a-79"></a>龙鬼尚能引例。<a id="a-7A"></a>中下何顿犹迷。</p>
  <p id="a7B">答。<a id="a-7C"></a>此有二义。<a id="a-7D"></a>一者久执。<a id="a-7E"></a>二者入位。<a id="a-7F"></a>解即破执执破入住。<a id="a-7G"></a>凡夫无此或当易领。<a id="a-7H"></a>声闻之人以二义故。<a id="a-7I"></a>虽闻未证。<a id="a-7J"></a>于执久中根性不同。<a id="a-7K"></a>故分三品。<a id="a-7L"></a>经闻所未闻等者。<a id="a-7M"></a>闻身子四段。<a id="a-7N"></a>昔教所无。<a id="a-7O"></a>准五佛章门我非佛知见。<a id="a-7P"></a>验昔所得知无真实。<a id="a-7Q"></a>今昔真实同异不分。<a id="a-7R"></a>故云疑惑。<a id="a-7S"></a>为四众普请等者。</p>
  <p id="a7T">问。<a id="a-7U"></a>前法说中亦前三后一闻既不悟。<a id="a-7V"></a>今还请于前三后一。<a id="a-7W"></a>与前何别。</p>
  <p id="a7X">答。<a id="a-7Y"></a>言因缘者。<a id="a-7Z"></a>即是前三后一始末根由。<a id="a-7a"></a>故云因缘。<a id="a-7b"></a>四佛章略释迦稍广。<a id="a-7c"></a>虽以五浊用释于权。<a id="a-7d"></a>始末未明。<a id="a-7e"></a>故使中根于兹不晓。<a id="a-7f"></a>譬说委明轮回之相。<a id="a-7g"></a>具列三车出宅之由。<a id="a-7h"></a>兼示索三与一之意。<a id="a-7i"></a>广叙等赐等子等心。<a id="a-7j"></a>此乃方酬因缘之请。<a id="a-7k"></a>此中四众于前四中。<a id="a-7l"></a>非但当机结缘二众。<a id="a-7m"></a>发言领解即是发起影响二众。<a id="a-7n"></a>怼怨恨也。<a id="a-7o"></a>开譬者。<a id="a-7p"></a>准大经喻可云遍喻。<a id="a-7q"></a>通界内外及大小乘等。<a id="a-7r"></a>亦可云非喻。<a id="a-7s"></a>世间无此火宅始终及救火者。<a id="a-7t"></a>必以车运。<a id="a-7u"></a>先与后夺先三后一。<a id="a-7v"></a>然譬与合互有广略。<a id="a-7w"></a>若譬略合广。<a id="a-7x"></a>先摄合文来对譬竟。<a id="a-7y"></a>至合更须委悉消之。<a id="a-7z"></a>若譬广合略。<a id="a-80"></a>世尊岂可徒施悠言。<a id="a-81"></a>须委消譬合但略对。<a id="a-82"></a>总譬中云一门者。<a id="a-83"></a>上云种种对不种种。<a id="a-84"></a>即一门也。<a id="a-85"></a>上举所施对佛道说。<a id="a-86"></a>佛道即是一门种种即是施权。<a id="a-87"></a>今出所显唯云一门。<a id="a-88"></a>亦是各出其能。<a id="a-89"></a>以能对所其意不别。<a id="a-8A"></a>思之可见。<a id="a-8B"></a>名如宾等者。<a id="a-8C"></a>行在我已名从他传。<a id="a-8D"></a>实行则亲权行则疏。<a id="a-8E"></a>行亲名远遍于三土。<a id="a-8F"></a>行疏名近唯在同居。<a id="a-8G"></a>方便实报迭为远近。<a id="a-8H"></a>虽复亲疏更互相显名行相称他无谬传。<a id="a-8I"></a>所以行高则名远。<a id="a-8J"></a>名厚必行亲。<a id="a-8K"></a>故以处表之验名行不滥。<a id="a-8L"></a>封强等者。<a id="a-8M"></a>封谓所统之限域。<a id="a-8N"></a>强即所封之界神。<a id="a-8O"></a>小曰邦大曰国。<a id="a-8P"></a>又云。<a id="a-8Q"></a>天子建国故以最远处为国。<a id="a-8R"></a>宰为宰主。<a id="a-8S"></a>有主所治为邑。<a id="a-8T"></a>邑内各居名为聚落。<a id="a-8U"></a>故邑与聚落等降渐狭。<a id="a-8V"></a>不用旧释者。<a id="a-8W"></a>唯以虚空对于三千同居之土。<a id="a-8X"></a>阙于方便实报二土。<a id="a-8Y"></a>是故不用。<a id="a-8Z"></a>次引论意者。<a id="a-8a"></a>泛论同异。<a id="a-8b"></a>凡云立譬取舍不同。<a id="a-8c"></a>论则因果并论今且单语果报。<a id="a-8d"></a>且譬长者果佛故也。<a id="a-8e"></a>修因之义非今所论。<a id="a-8f"></a>于极果中仍以依显正。<a id="a-8g"></a>极果说成必遍三土。<a id="a-8h"></a>土体虽即横竖相带二而不二。<a id="a-8i"></a>今从土用唯约竖论。<a id="a-8j"></a>故宽狭不等。<a id="a-8k"></a>以显居遍从本垂迹等者。<a id="a-8l"></a>今日之前从寂光本垂三土迹。<a id="a-8m"></a>至法华会摄三土迹。<a id="a-8n"></a>归寂光本。<a id="a-8o"></a>行所契理本也。<a id="a-8p"></a>名所及处迹也。<a id="a-8q"></a>理遍三土化境必周。<a id="a-8r"></a>终无行劣而名广也。<a id="a-8s"></a>即体用相称故云无宾主之异。<a id="a-8t"></a>即名行身土皆相称也。<a id="a-8u"></a>如旧所解不取二土。<a id="a-8v"></a>乃以慈悲被处为国。<a id="a-8w"></a>则令同居与邑不别。<a id="a-8x"></a>故不知慈悲所彼广狭。<a id="a-8y"></a>而为国也。<a id="a-8z"></a>则全失于实报方便。<a id="a-90"></a>彪虎文也。<a id="a-91"></a>炳明也。<a id="a-92"></a>即文彩分明可畏之相。<a id="a-93"></a>洋溢者。<a id="a-94"></a>内满外充也。<a id="a-95"></a>内满故行周外充故名布。<a id="a-96"></a>三皇者。<a id="a-97"></a>伏羲神农黄帝。<a id="a-98"></a>五帝者。<a id="a-99"></a>少昊颛顼高辛唐虞。<a id="a-9A"></a>彼唯刹利等二。<a id="a-9B"></a>且借此以类彼。<a id="a-9C"></a>黄者中也。<a id="a-9D"></a>帝者。<a id="a-9E"></a>德象天地。<a id="a-9F"></a>此土诸姓谁不承之。<a id="a-9G"></a>一往且以非其中途偏僻别得者。<a id="a-9H"></a>为其本裔。<a id="a-9I"></a>裔者衣末也。<a id="a-9J"></a>有本可承故也。<a id="a-9K"></a>有云。<a id="a-9L"></a>苗裔者。<a id="a-9M"></a>草之初生曰苗。<a id="a-9N"></a>即得姓之始也。<a id="a-9O"></a>承嗣不杂如苗初裔后也。<a id="a-9P"></a>左貂右插者。<a id="a-9Q"></a>貂者。<a id="a-9R"></a>说文云。<a id="a-9S"></a>似鼠。<a id="a-9T"></a>徐广车服注云。<a id="a-9U"></a>即侍中冠左貂右蝉。<a id="a-9V"></a>如蝉之清高饮露不食。<a id="a-9W"></a>又云。<a id="a-9X"></a>右插者。<a id="a-9Y"></a>簪也。<a id="a-9Z"></a>左辅右弼。<a id="a-9a"></a>丞相也。<a id="a-9b"></a>盐梅阿衡者。<a id="a-9c"></a>释丞相也。<a id="a-9d"></a>如殷高宗聘传说。<a id="a-9e"></a>具如止观第七记。<a id="a-9f"></a>阿倚也。<a id="a-9g"></a>倚寄也衡平也。<a id="a-9h"></a>铜陵等者。<a id="a-9i"></a>如邓通汉文帝梦堕井为通所接。<a id="a-9j"></a>乃召通至。<a id="a-9k"></a>占者云。<a id="a-9l"></a>不免饿死。<a id="a-9m"></a>帝乃令人于蜀铜山铸钱供之岂饿死耶。<a id="a-9n"></a>后哀帝登位被告私铸因在囹圄饿死也。<a id="a-9o"></a>有人云。<a id="a-9p"></a>秖是文帝时为他所嫉。<a id="a-9q"></a>后遂饿死。<a id="a-9r"></a>一往且借初富为言。<a id="a-9s"></a>如晋书云。<a id="a-9t"></a>石崇有金谷在洛阳东。<a id="a-9u"></a>尔延进也。<a id="a-9v"></a>亦导也。<a id="a-9w"></a>谓威以肃物不厉而成。<a id="a-9x"></a>严洁如霜。<a id="a-9y"></a>隆高也。<a id="a-9z"></a>高而且重不令而行。<a id="a-A0"></a>智则坐计帷帐折冲万里。<a id="a-A1"></a>犹如武库何器而无。<a id="a-A2"></a>用之则行舍之则藏。<a id="a-A3"></a>白圭者。<a id="a-A4"></a>纤上玉也。<a id="a-A5"></a>说文云瑞玉也。<a id="a-A6"></a>上圆下方。<a id="a-A7"></a>白虎通云。<a id="a-A8"></a>玉之洁者也。<a id="a-A9"></a>式瞻仰也。<a id="a-AA"></a>一人者。<a id="a-AB"></a>孝经云。<a id="a-AC"></a>天子也。<a id="a-AD"></a>出世长者。<a id="a-AE"></a>十文具足。<a id="a-AF"></a>佛从下姓也。<a id="a-AG"></a>功成下位也。<a id="a-AH"></a>法财下富也。<a id="a-AI"></a>十力下威也。<a id="a-AJ"></a>一心下智也。<a id="a-AK"></a>早成下耆也。<a id="a-AL"></a>三业下行也。<a id="a-AM"></a>具佛下礼也。<a id="a-AN"></a>十方下敬也。<a id="a-AO"></a>七种下归也。<a id="a-AP"></a>若以果望因应云圆教自等觉来。<a id="a-AQ"></a>以其实因发心毕竟二不别故。<a id="a-AR"></a>故此十德皆从极果。<a id="a-AS"></a>若从当分果分权实。<a id="a-AT"></a>则权三实一十德名同。<a id="a-AU"></a>名下之体当教辩异。<a id="a-AV"></a>故使实际三谛不同。<a id="a-AW"></a>乃至所归多少亦别。<a id="a-AX"></a>所以长者名通今须从别。<a id="a-AY"></a>以别冠通即跨节也。<a id="a-AZ"></a>观心十者。<a id="a-Aa"></a>观心下姓也。<a id="a-Ab"></a>三惑下位也。<a id="a-Ac"></a>三谛下富也。<a id="a-Ad"></a>正观下威也。<a id="a-Ae"></a>中道下智也。<a id="a-Af"></a>久积下耆也。<a id="a-Ag"></a>此观下行也。<a id="a-Ah"></a>历缘下礼也。<a id="a-Ai"></a>能如下敬也。<a id="a-Aj"></a>天龙下归也。<a id="a-Ak"></a>此之十德不出境智行三。<a id="a-Al"></a>虽未入位如王子胎。<a id="a-Am"></a>故名观行如来十德。<a id="a-An"></a>若对出世还随其教观别果别。<a id="a-Ao"></a>准教望观因果自分。<a id="a-Ap"></a>即以三观对于四教。<a id="a-Aq"></a>具览德相以叹于观。<a id="a-Ar"></a>使后学者修因具足。<a id="a-As"></a>以观十德成果十德。<a id="a-At"></a>以能一心具照三法。<a id="a-Au"></a>即是观心十德具足。<a id="a-Av"></a>故引佛子等文以为观心之证。<a id="a-Aw"></a>如止观中具成威仪等。<a id="a-Ax"></a>又此十德即十法成乘。<a id="a-Ay"></a>次第合之甚有深致。<a id="a-Az"></a>何者。<a id="a-B0"></a>实相即是正境故。<a id="a-B1"></a>缘理起誓故名住忍。<a id="a-B2"></a>由心安理称理含藏。<a id="a-B3"></a>除三谛惑得破遍名。<a id="a-B4"></a>中道双照无塞不通无作道品过七方便。<a id="a-B5"></a>助使三业于理无过。<a id="a-B6"></a>对境无失由依真位。<a id="a-B7"></a>信解既深故能安忍。<a id="a-B8"></a>不生法爱方感下供。<a id="a-B9"></a>三教十法展转释出。<a id="a-BA"></a>令成今经观心十法。<a id="a-BB"></a>如此十观不但横在观行位中。<a id="a-BC"></a>初心至后十观具足。<a id="a-BD"></a>故此十德义复竖深。<a id="a-BE"></a>复与横竖十乘泯合。<a id="a-BF"></a>况复十德帖经义足。<a id="a-BG"></a>分略周赡者。<a id="a-BH"></a>部分谋略故有周赡大度通见。<a id="a-BI"></a>赀者。<a id="a-BJ"></a>说文云。<a id="a-BK"></a>赀财也。<a id="a-BL"></a>所以须立三长者者。<a id="a-BM"></a>长者之号本用世道。<a id="a-BN"></a>以譬出世出世之由莫不须观。<a id="a-BO"></a>故知直语出世观心。<a id="a-BP"></a>不分权教及以远本。<a id="a-BQ"></a>仍是存略。<a id="a-BR"></a>此中已成因缘约教观心三释。<a id="a-BS"></a>略则十八等者。<a id="a-BT"></a>释能托之智。<a id="a-BU"></a>门虽略广不出所入之宅。<a id="a-BV"></a>言略广者。<a id="a-BW"></a>一境一空。<a id="a-BX"></a>亦可境境具一十八。<a id="a-BY"></a>故云无量。<a id="a-BZ"></a>如以一色一心皆具十八。<a id="a-Ba"></a>如色对根根内色外及内外俱。<a id="a-Bb"></a>此空亦空故云空空。<a id="a-Bc"></a>若得此意乃至无法有法准说可知。<a id="a-Bd"></a>但从总说空十八有。<a id="a-Be"></a>名十八空。<a id="a-Bf"></a>故云略耳。<a id="a-Bg"></a>于十八中广略多少。<a id="a-Bh"></a>具如止观第五记。<a id="a-Bi"></a>及法界次第大论广明。<a id="a-Bj"></a>若论下举福慧以释田宅。<a id="a-Bk"></a>多有田宅者。<a id="a-Bl"></a>一宅一门其门尚多。<a id="a-Bm"></a>况家富宅广。<a id="a-Bn"></a>一宅多门理合无量。<a id="a-Bo"></a>门谓出宅之路。<a id="a-Bp"></a>入宅路门不可一故。<a id="a-Bq"></a>田谓养命之方。<a id="a-Br"></a>对命田不可狭。<a id="a-Bs"></a>又复遍该权实。<a id="a-Bt"></a>故曰多门。<a id="a-Bu"></a>若依四观同观则车门宅门不异。<a id="a-Bv"></a>僮仆至具足者。<a id="a-Bw"></a>僮仆名具如止观第七记。<a id="a-Bx"></a>夫僮仆者资于身命。<a id="a-By"></a>故知并是一实定慧之余助也。<a id="a-Bz"></a>所资无阙故云具足。<a id="a-C0"></a>用与权变故云和光等。<a id="a-C1"></a>穴穴者。<a id="a-C2"></a>剩也。<a id="a-C3"></a>亦位外散官也。<a id="a-C4"></a>众生居圣位之外故云穴穴。<a id="a-C5"></a>于余教观尚无所属。<a id="a-C6"></a>况复能属极圣位耶。<a id="a-C7"></a>皆宅者。<a id="a-C8"></a>宅居也。<a id="a-C9"></a>不出三界久而居之。<a id="a-CA"></a>故云宅也。<a id="a-CB"></a>世无不然。<a id="a-CC"></a>故云皆也。<a id="a-CD"></a>如来诱物统而家之。<a id="a-CE"></a>统主也。<a id="a-CF"></a>家亦居也。<a id="a-CG"></a>有人以第八识为家。<a id="a-CH"></a>等是随迷何不总八。<a id="a-CI"></a>而言第八耶。<a id="a-CJ"></a>道场观意理为智通。<a id="a-CK"></a>理既是一门岂容二。<a id="a-CL"></a>出必由门故无异路。<a id="a-CM"></a>光宅以教为门。<a id="a-CN"></a>宅者。<a id="a-CO"></a>三界也。<a id="a-CP"></a>九十者。<a id="a-CQ"></a>文语从略。<a id="a-CR"></a>即九十六也。<a id="a-CS"></a>九十六者。<a id="a-CT"></a>众路也。<a id="a-CU"></a>若欲出宅唯有一门。<a id="a-CV"></a>九十六道虽各谓道真。<a id="a-CW"></a>如交横驰走。<a id="a-CX"></a>故九十六道经云。<a id="a-CY"></a>唯有一道是正余者悉邪有人引多论云。<a id="a-CZ"></a>六师各有十五弟子并本师六。<a id="a-Ca"></a>即九十六也。<a id="a-Cb"></a>准九十六道经。<a id="a-Cc"></a>无此说也。<a id="a-Cd"></a>彼论自是一途。<a id="a-Ce"></a>岂可六师必定各秖十五弟子。<a id="a-Cf"></a>九十六中有邪有正。<a id="a-Cg"></a>具如止观第三记。<a id="a-Ch"></a>今明去破二家也。<a id="a-Ci"></a>于中为五。<a id="a-Cj"></a>先破二师。<a id="a-Ck"></a>若单理下先难道场。<a id="a-Cl"></a>理是所通若以所为能。<a id="a-Cm"></a>则能通是所更何所通。<a id="a-Cn"></a>门义不成。<a id="a-Co"></a>故云何门之谓。<a id="a-Cp"></a>单教下次破光宅。<a id="a-Cq"></a>若不为所立能得能者。<a id="a-Cr"></a>众终不至所。<a id="a-Cs"></a>然理不容多。<a id="a-Ct"></a>门岂唯一。<a id="a-Cu"></a>今言一者。<a id="a-Cv"></a>具如后释。<a id="a-Cw"></a>宅既所栖唯应立一。<a id="a-Cx"></a>尚云多有。<a id="a-Cy"></a>况能通门。<a id="a-Cz"></a>即净名中不二之门有八千也。<a id="a-D0"></a>今理教相望不可单论。<a id="a-D1"></a>次今取下定其门相。<a id="a-D2"></a>即取理家之教为门。<a id="a-D3"></a>理既是一教不容二。<a id="a-D4"></a>且总为一。<a id="a-D5"></a>秖此一句双破二家。<a id="a-D6"></a>则取所家之能。<a id="a-D7"></a>故从能有至。<a id="a-D8"></a>虽不正破道场用智。<a id="a-D9"></a>智望于教同是能取。<a id="a-DA"></a>教能既废智能亦然。<a id="a-DB"></a>但智必依教而观于境。<a id="a-DC"></a>义已兼于能所。<a id="a-DD"></a>又不可云得智者也。<a id="a-DE"></a>虽然现违经文。<a id="a-DF"></a>经云教门。<a id="a-DG"></a>而观师云理智。<a id="a-DH"></a>故亦与光宅同坏。<a id="a-DI"></a>三文云下引证。<a id="a-DJ"></a>教是能诠涅槃是所。<a id="a-DK"></a>并异二师。<a id="a-DL"></a>四门又二下分别解释。<a id="a-DM"></a>释中二。<a id="a-DN"></a>先简大小虽同有能所大小天隔。<a id="a-DO"></a>是故须辩权实二能。<a id="a-DP"></a>若识二能则二所有在。<a id="a-DQ"></a>若识实所权之能所俱成实能。<a id="a-DR"></a>善分判已后方论会五若宅下设难。<a id="a-DS"></a>且以今昔相待为难。<a id="a-DT"></a>宅是所出车是所入。<a id="a-DU"></a>宅门是所出之路。<a id="a-DV"></a>车门是所入之路。<a id="a-DW"></a>既二路不同出入各异。<a id="a-DX"></a>是故宅门非车门也。<a id="a-DY"></a>故今难云。<a id="a-DZ"></a>若车宅门一。<a id="a-Da"></a>何故出宅仍未得车。<a id="a-Db"></a>若绝待者今应征云。<a id="a-Dc"></a>若大车门非宅门者。<a id="a-Dd"></a>索时亦应别有出路。<a id="a-De"></a>何故还从所出索大。<a id="a-Df"></a>长者亦秖于此与大。</p>
  <p id="aDg">又问。<a id="a-Dh"></a>得宅门已未得车门。<a id="a-Di"></a>住在何处。</p>
  <p id="aDj">答。<a id="a-Dk"></a>大小异途。<a id="a-Dl"></a>是故云别。<a id="a-Dm"></a>开小即大同异如何。<a id="a-Dn"></a>故今申之斥则车宅永殊。<a id="a-Do"></a>开则二门不异。<a id="a-Dp"></a>宅与车一二门何殊。<a id="a-Dq"></a>是故三乘具有二义。<a id="a-Dr"></a>承教出宅不见小车。<a id="a-Ds"></a>中间已经二味调熟。<a id="a-Dt"></a>乃从父索先所许车。<a id="a-Du"></a>既索须与开彼小门无非大教。<a id="a-Dv"></a>门下小理终无别途。<a id="a-Dw"></a>绝理无二粗妙体一。<a id="a-Dx"></a>法住法位世间相常。<a id="a-Dy"></a>三界尚如何别之有。<a id="a-Dz"></a>若不先异何所论同。<a id="a-E0"></a>没苦之人于今咸会。<a id="a-E1"></a>安隐对不安隐法者。<a id="a-E2"></a>如来已住安隐涅槃。<a id="a-E3"></a>对彼五浊不安之法。<a id="a-E4"></a>机感相遇故名为对。<a id="a-E5"></a>不安隐处亦复如是。<a id="a-E6"></a>墙壁譬四大者。<a id="a-E7"></a>应通三界无非减损无色虽无四大造色。<a id="a-E8"></a>定果所为皆是墙壁。<a id="a-E9"></a>三界皆以意识维持。<a id="a-EA"></a>若约诸宗。<a id="a-EB"></a>无色非全无四大色。<a id="a-EC"></a>雅合其宜。<a id="a-ED"></a>欲令下观解者。<a id="a-EE"></a>前则通于三界己他。<a id="a-EF"></a>故属于事。<a id="a-EG"></a>此观己身即观心义。<a id="a-EH"></a>有人至此。<a id="a-EI"></a>具以依正二报合喻有何不可。<a id="a-EJ"></a>且如成坏各二十中。<a id="a-EK"></a>已无有情如何释浊。<a id="a-EL"></a>烧义稍隔故不用之。<a id="a-EM"></a>故今文但约三界正报因果。<a id="a-EN"></a>以正摄依其义自足。<a id="a-EO"></a>欻然等者。<a id="a-EP"></a>若唯约小乘无始相续。<a id="a-EQ"></a>乃成本有。<a id="a-ER"></a>念念生灭乃是今无。<a id="a-ES"></a>今附大乘性理本无。<a id="a-ET"></a>无明故有故云本无今有。<a id="a-EU"></a>故无明之言含于粗细。<a id="a-EV"></a>今指粗是细岂可余途。<a id="a-EW"></a>然本无之言人之常说。<a id="a-EX"></a>斯为至难。<a id="a-EY"></a>故大经云。<a id="a-EZ"></a>本无今有本有今无。<a id="a-Ea"></a>三世有法无有是处。<a id="a-Eb"></a>今虽引一句与三句相关。<a id="a-Ec"></a>故须略辩识其大旨。<a id="a-Ed"></a>然此一偈四处出之。<a id="a-Ee"></a>古人名为涅槃四柱。<a id="a-Ef"></a>亦云四出偈。<a id="a-Eg"></a>故知释不当理。<a id="a-Eh"></a>涅槃室倾。<a id="a-Ei"></a>言四出者。<a id="a-Ej"></a>谓第九十五二十五二十六。<a id="a-Ek"></a>大理虽同对文小别。<a id="a-El"></a>第九释菩萨品明差别无差别义。<a id="a-Em"></a>第十五释梵行品。<a id="a-En"></a>明得即无得无得即得。<a id="a-Eo"></a>二十五师子吼品。<a id="a-Ep"></a>释有不定有无不定无。<a id="a-Eq"></a>二十六破定性明无性。<a id="a-Er"></a>古来解释随情不同。<a id="a-Es"></a>成论师云。<a id="a-Et"></a>金刚心前无常。<a id="a-Eu"></a>常则本有今无。<a id="a-Ev"></a>无常则本无今有。<a id="a-Ew"></a>又云。<a id="a-Ex"></a>本有烦恼今无般若。<a id="a-Ey"></a>如此有无并在于昔。<a id="a-Ez"></a>故在金刚前。<a id="a-F0"></a>后三世有法无有是处。<a id="a-F1"></a>地论师云。<a id="a-F2"></a>常法体用本有今无。<a id="a-F3"></a>章安难云。<a id="a-F4"></a>本隐今显亦应显已复没。<a id="a-F5"></a>三藏云。<a id="a-F6"></a>众生无始而有终涅槃无终而有始。<a id="a-F7"></a>今难之。<a id="a-F8"></a>无始之法方乃无终。<a id="a-F9"></a>无终之法必须无始。<a id="a-FA"></a>若烦恼有终是可坏法。<a id="a-FB"></a>可坏之法义必有始。<a id="a-FC"></a>有始有终皆从缘生。<a id="a-FD"></a>何得涅槃而言有始。<a id="a-FE"></a>有始必终全同烦恼。<a id="a-FF"></a>应言烦恼无始体即菩提。<a id="a-FG"></a>是故无终。<a id="a-FH"></a>菩提无始即烦恼是。<a id="a-FI"></a>涅槃生死亦可准知。<a id="a-FJ"></a>今即约大是故且云本无今有。<a id="a-FK"></a>其实本有即生死之涅槃。<a id="a-FL"></a>以从迷故而今无也。<a id="a-FM"></a>理净本无从迷今有。<a id="a-FN"></a>故云本无今有。<a id="a-FO"></a>小宗若云本无今有从缘生故。<a id="a-FP"></a>故云无明。<a id="a-FQ"></a>观诸师意与涅槃理都不相当。<a id="a-FR"></a>章安五解。<a id="a-FS"></a>初约三谛。<a id="a-FT"></a>次约常无常。<a id="a-FU"></a>三约三智。<a id="a-FV"></a>四约四悉。<a id="a-FW"></a>五约四门。<a id="a-FX"></a>今文正与第二义同。<a id="a-FY"></a>本无今有常即无常。<a id="a-FZ"></a>云云。<a id="a-Fa"></a>单准小宗。<a id="a-Fb"></a>秖应准下偈初释久故义。<a id="a-Fc"></a>而云三界无始为久。<a id="a-Fd"></a>非今所造称故。<a id="a-Fe"></a>今开妙教须附妙宗。<a id="a-Ff"></a>故释欻然云本无今有。<a id="a-Fg"></a>但依章安第二释意。<a id="a-Fh"></a>文义则合。<a id="a-Fi"></a>故知且用无常一边。<a id="a-Fj"></a>即常一边义当且覆。<a id="a-Fk"></a>又他人至此广列八苦四生义章。<a id="a-Fl"></a>非文正意但知而已。<a id="a-Fm"></a>无此机是五百人者。<a id="a-Fn"></a>诸子语通三十指别。<a id="a-Fo"></a>故知前通五道。<a id="a-Fp"></a>今在结缘。<a id="a-Fq"></a>无此之言却指前列。<a id="a-Fr"></a>是则语五百。<a id="a-Fs"></a>唯有正因。<a id="a-Ft"></a>论三十别在缘了。<a id="a-Fu"></a>文中列者以此五百是生机处故。<a id="a-Fv"></a>或小乘摄等者。<a id="a-Fw"></a>值佛世不值佛世不同故耳。<a id="a-Fx"></a>皆云十者。<a id="a-Fy"></a>文中合说云或十二十乃至三十。<a id="a-Fz"></a>意云三乘各十而已。<a id="a-G0"></a>皆云内有智性者。<a id="a-G1"></a>智必具十。<a id="a-G2"></a>望大品十一智无如实智耳。<a id="a-G3"></a>言十智者。<a id="a-G4"></a>谓世智他心智苦集灭道智法比智尽无生智。<a id="a-G5"></a>略如玄文智妙中说。<a id="a-G6"></a>广如俱舍智品中明。<a id="a-G7"></a>彼文总为六门解释。<a id="a-G8"></a>一有漏无漏。<a id="a-G9"></a>二展转相摄。<a id="a-GA"></a>三与三三昧相应。<a id="a-GB"></a>四与根相应。<a id="a-GC"></a>五明缘境多少等。<a id="a-GD"></a>如此十智三藏三乘始末俱修。<a id="a-GE"></a>故三乘人乘之出宅。<a id="a-GF"></a>非今正意。<a id="a-GG"></a>不暇广云。<a id="a-GH"></a>身受等者。<a id="a-GI"></a>倒所依也。<a id="a-GJ"></a>从此下倒相也。<a id="a-GK"></a>略如止观第七文及记。<a id="a-GL"></a>准经论次立。<a id="a-GM"></a>此前须立五停心位。<a id="a-GN"></a>俱舍云。<a id="a-GO"></a>入修要二门。<a id="a-GP"></a>不净观数息。<a id="a-GQ"></a>贪寻增上者如次第应修。<a id="a-GR"></a>为通治四贪且辩观骨锁。<a id="a-GS"></a>广至海复略名初习业位。<a id="a-GT"></a>除足至头半名为已熟修。<a id="a-GU"></a>系心在眉间名超作意位。<a id="a-GV"></a>所言贪者。<a id="a-GW"></a>显色形色供奉妙触。<a id="a-GX"></a>望大论六阙人相音声恣态。<a id="a-GY"></a>数息等者。<a id="a-GZ"></a>阿那此云遣来。<a id="a-Ga"></a>般那此云遣去。<a id="a-Gb"></a>秖是息出入耳。<a id="a-Gc"></a>八苦者。<a id="a-Gd"></a>倒果也。<a id="a-Ge"></a>大经十二云。<a id="a-Gf"></a>所言苦者。<a id="a-Gg"></a>逼迫为义。<a id="a-Gh"></a>言逼迫者。<a id="a-Gi"></a>三苦八苦。<a id="a-Gj"></a>言三苦者。<a id="a-Gk"></a>依三受生。<a id="a-Gl"></a>苦受生苦苦生在欲界。<a id="a-Gm"></a>苦等三途故云苦苦。<a id="a-Gn"></a>三界已苦欲界复苦。<a id="a-Go"></a>故云苦苦。<a id="a-Gp"></a>乐受生坏苦。<a id="a-Gq"></a>乐坏时苦等于三途。<a id="a-Gr"></a>故云坏苦。<a id="a-Gs"></a>处中苦者。<a id="a-Gt"></a>名为行苦通至无色。<a id="a-Gu"></a>俱舍云。<a id="a-Gv"></a>如以一睫毛置掌人不觉。<a id="a-Gw"></a>若置眼睛上为损极不安。<a id="a-Gx"></a>凡夫如手掌不觉行苦睫。<a id="a-Gy"></a>故大经云。<a id="a-Gz"></a>于下苦中横生乐想。<a id="a-H0"></a>别论虽尔通遍三界。<a id="a-H1"></a>各具三苦。<a id="a-H2"></a>言八苦者。<a id="a-H3"></a>即生等是。<a id="a-H4"></a>生苦有五。<a id="a-H5"></a>一生苦即初受胎时。<a id="a-H6"></a>二至终。<a id="a-H7"></a>三增长。<a id="a-H8"></a>四出胎。<a id="a-H9"></a>五种类。<a id="a-HA"></a>老有二种。<a id="a-HB"></a>念念终身。<a id="a-HC"></a>又有二种。<a id="a-HD"></a>增长灭坏。<a id="a-HE"></a>病苦者。<a id="a-HF"></a>一四大不调。<a id="a-HG"></a>即有二种。<a id="a-HH"></a>谓身病心病。<a id="a-HI"></a>死苦者。<a id="a-HJ"></a>有三。<a id="a-HK"></a>一业报。<a id="a-HL"></a>二恶对。<a id="a-HM"></a>三时节代谢。<a id="a-HN"></a>复有二种。<a id="a-HO"></a>病死外缘云云。<a id="a-HP"></a>爱别离者。<a id="a-HQ"></a>舍所爱故。<a id="a-HR"></a>即是坏苦。<a id="a-HS"></a>怨憎会者。<a id="a-HT"></a>即是苦心。<a id="a-HU"></a>苦心领于苦境故也。<a id="a-HV"></a>求不得者。<a id="a-HW"></a>还约爱离怨会以说。<a id="a-HX"></a>五盛阴者。<a id="a-HY"></a>经释前七是五盛阴。<a id="a-HZ"></a>迦葉难言。<a id="a-Ha"></a>是义不然。<a id="a-Hb"></a>如佛昔说一切众生皆求于色。<a id="a-Hc"></a>色若是苦不应求色。<a id="a-Hd"></a>佛言。<a id="a-He"></a>苦有三种。<a id="a-Hf"></a>即三受是。<a id="a-Hg"></a>虽求不得不苦如前。<a id="a-Hh"></a>若知去起念处观。<a id="a-Hi"></a>俱舍云。<a id="a-Hj"></a>修五停已。<a id="a-Hk"></a>次修念处。<a id="a-Hl"></a>谓以止观自相共相修身受心法。<a id="a-Hm"></a>自相别修也。<a id="a-Hn"></a>一切有为皆无常相。<a id="a-Ho"></a>一切有漏皆是苦相及一切法空相。<a id="a-Hp"></a>除此三外自余一切皆法念处摄。<a id="a-Hq"></a>一一各有三缘。<a id="a-Hr"></a>谓自他俱总成十二。<a id="a-Hs"></a>从粗至细。<a id="a-Ht"></a>言总相者。<a id="a-Hu"></a>或总二三四。<a id="a-Hv"></a>此总仍别唯法念总。<a id="a-Hw"></a>具如玄文四句分别。<a id="a-Hx"></a>四生者。<a id="a-Hy"></a>胎卵湿化。<a id="a-Hz"></a>具如俱舍第八世品明。<a id="a-I0"></a>论云。<a id="a-I1"></a>于中有四生有情。<a id="a-I2"></a>谓卵等。<a id="a-I3"></a>人旁生具四。<a id="a-I4"></a>地狱及诸天。<a id="a-I5"></a>中有唯化生鬼通胎化二。<a id="a-I6"></a>即大惊怖至有苦者。<a id="a-I7"></a>长者大悲小应与其退大之心。<a id="a-I8"></a>同时而起。<a id="a-I9"></a>无乐有苦之言义兼大小。<a id="a-IA"></a>昔曾闻大义如有乐。<a id="a-IB"></a>退大流转亡其观解。<a id="a-IC"></a>慈念无乐。<a id="a-ID"></a>唯有其苦苦故宜悲。<a id="a-IE"></a>大小应法须释出之。<a id="a-IF"></a>我虽至之义者。<a id="a-IG"></a>虽出而入故成慈悲。<a id="a-IH"></a>次虽是下却释虽字。<a id="a-II"></a>于中先通释大意。<a id="a-IJ"></a>次别释所境之门。<a id="a-IK"></a>初文者。<a id="a-IL"></a>长者先已安隐得出虽安而惊。<a id="a-IM"></a>虽出须入方知如来恒住大悲。<a id="a-IN"></a>安处涅槃而不离三界。<a id="a-IO"></a>故以安隐得出释惊怖也。<a id="a-IP"></a>生见子有大志。<a id="a-IQ"></a>如久已安隐由退堕苦。<a id="a-IR"></a>更起小悲如始惊怖。<a id="a-IS"></a>安隐不久故名为虽。<a id="a-IT"></a>而众生下释惊怖由。<a id="a-IU"></a>由未与父同安隐故。<a id="a-IV"></a>如来下明入火由由小悲也。<a id="a-IW"></a>子已堕苦。<a id="a-IX"></a>从子苦处以释安隐。<a id="a-IY"></a>故云不为八苦四倒等也。<a id="a-IZ"></a>故佛智之言虽通本实。<a id="a-Ia"></a>且分权迹而为正教。<a id="a-Ib"></a>故下释门从诠小释。<a id="a-Ic"></a>次经言下别明门义以释疑也。<a id="a-Id"></a>先重举经。<a id="a-Ie"></a>次今问下别释。<a id="a-If"></a>初立疑。<a id="a-Ig"></a>救云下他人虽救救仍未通。<a id="a-Ih"></a>恐烧教有过。<a id="a-Ii"></a>乃避教烧人。<a id="a-Ij"></a>人犹被烧何须是教。<a id="a-Ik"></a>如门下他人立喻。<a id="a-Il"></a>今问纵使不烧。<a id="a-Im"></a>从人得名人定烧不。<a id="a-In"></a>人若定烧何殊九十。<a id="a-Io"></a>况经云以佛教门出三界苦。<a id="a-Ip"></a>人何曾烧。<a id="a-Iq"></a>若尔。<a id="a-Ir"></a>二俱不烧则有二失。<a id="a-Is"></a>一者俱常。<a id="a-It"></a>此未明常。<a id="a-Iu"></a>二者违经。<a id="a-Iv"></a>经云所烧之门安隐得出。<a id="a-Iw"></a>令无此妨。<a id="a-Ix"></a>从又问下重难意者。<a id="a-Iy"></a>重立烧家难也。<a id="a-Iz"></a>若不许烧教应常住。<a id="a-J0"></a>今欲正解。<a id="a-J1"></a>今解去正释。<a id="a-J2"></a>有譬有合。<a id="a-J3"></a>意明小教既非色即中道法界。<a id="a-J4"></a>此教安得不名无常。<a id="a-J5"></a>然小理不灭大教抑之。<a id="a-J6"></a>小教无常义同被烧。<a id="a-J7"></a>犹如门楗。<a id="a-J8"></a>理非无常犹如门空。<a id="a-J9"></a>烧与安隐二义俱成。<a id="a-JA"></a>若依古人。<a id="a-JB"></a>人既被烧不得名为安隐得出。<a id="a-JC"></a>立门本意令其不烧。<a id="a-JD"></a>唯烧无出门义不成。<a id="a-JE"></a>大经下引证。<a id="a-JF"></a>经以十仙前因义同能诠。<a id="a-JG"></a>以因望果亦可借用。<a id="a-JH"></a>如因小证大小无无常大岂无常。<a id="a-JI"></a>若小下此更将小通对衍门。<a id="a-JJ"></a>言文字即解脱等者。<a id="a-JK"></a>大小色教并皆是常。<a id="a-JL"></a>但有即不即殊。<a id="a-JM"></a>乃成烧不烧别。<a id="a-JN"></a>随宜故不即。<a id="a-JO"></a>顺理故无烧。<a id="a-JP"></a>今皆开显即烧无烧。<a id="a-JQ"></a>若就下更以权实二智对释。<a id="a-JR"></a>从施权边故云权从所烧。<a id="a-JS"></a>同体之权本自常住。<a id="a-JT"></a>纵从覆说权为所烧。<a id="a-JU"></a>仍须分别。<a id="a-JV"></a>则三教权中唯三藏权生灭名烧。<a id="a-JW"></a>余二少别。<a id="a-JX"></a>故先作下引证。<a id="a-JY"></a>佛元欲用实智凡案。<a id="a-JZ"></a>事不获已施于无常。<a id="a-Ja"></a>无常即是所烧权智。<a id="a-Jb"></a>有人云。<a id="a-Jc"></a>约不信者名为所烧。<a id="a-Jd"></a>佛昔从出故云安隐。<a id="a-Je"></a>虽是一途不及今文。<a id="a-Jf"></a>经云。<a id="a-Jg"></a>若不时出必为所焚。<a id="a-Jh"></a>故得出之言非独长者。<a id="a-Ji"></a>被烧之语岂唯不信。<a id="a-Jj"></a>故知教法生灭名为所烧。<a id="a-Jk"></a>非由众生不信故灭。<a id="a-Jl"></a>宅以浊故被烧。<a id="a-Jm"></a>教门何浊之有。<a id="a-Jn"></a>但声教不住义同生灭生灭云烧故须分判。<a id="a-Jo"></a>乐着等者。<a id="a-Jp"></a>先分字释。<a id="a-Jq"></a>嬉游乐也。<a id="a-Jr"></a>游名遍乐。<a id="a-Js"></a>故譬见惑遍于三界。<a id="a-Jt"></a>戏虽亦乐随处非遍。<a id="a-Ju"></a>于三界中所系别故。<a id="a-Jv"></a>又耽湎去合字解者。<a id="a-Jw"></a>此两字义通名乐故。<a id="a-Jx"></a>故以两字俱通见修。<a id="a-Jy"></a>以着爱见俱丧道故。<a id="a-Jz"></a>爱见是集集必招苦。<a id="a-K0"></a>具苦集故必无道灭。</p>
 </body>
</html>