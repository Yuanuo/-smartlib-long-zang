<!doctype html>
<html id="z3IBWYv1Mr" data-ver="1246">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第四下</h1>
  <p id="a2">次菩萨中二。<a id="a-3"></a>先总述意。<a id="a-4"></a>次又其意下别出所以。<a id="a-5"></a>其意有三。<a id="a-6"></a>初明无。<a id="a-7"></a>次意或有或无。<a id="a-8"></a>易故则无故云处处有文。<a id="a-9"></a>准理合有故云梵文等也。<a id="a-A"></a>三明有中。<a id="a-B"></a>云菩萨位行等者。<a id="a-C"></a>菩萨实位极至妙觉。<a id="a-D"></a>仍异于别故名为深。<a id="a-E"></a>新入实者犹非所及。<a id="a-F"></a>故名为绝。<a id="a-G"></a>始从权来。<a id="a-H"></a>故名为新。<a id="a-I"></a>昔权位下故名为小。<a id="a-J"></a>说寿量等者。<a id="a-K"></a>据理迹中具合有领。<a id="a-L"></a>新小自不敢耳。<a id="a-M"></a>故下总领颂云。<a id="a-N"></a>佛说希有法昔所未曾闻。<a id="a-O"></a>世尊有大力寿命不可量。<a id="a-P"></a>无数诸佛子闻世尊分别说得法利者。<a id="a-Q"></a>乃至。<a id="a-R"></a>或无碍乐说。<a id="a-S"></a>余有一生在等。<a id="a-T"></a>即是补处总为领解。<a id="a-U"></a>八相易领故声闻领之。<a id="a-V"></a>法身记难非浅所领。<a id="a-W"></a>言更求何物云云者。<a id="a-X"></a>应更责问者。<a id="a-Y"></a>汝唯知声闻别领。<a id="a-Z"></a>而不见菩萨通领耶。<a id="a-a"></a>故此三释其义犹通。<a id="a-b"></a>初意通指三教菩萨。<a id="a-c"></a>通皆求佛。<a id="a-d"></a>虽是权人执易转故。<a id="a-e"></a>第二三意虽云处处有文。<a id="a-f"></a>及小菩萨等。<a id="a-g"></a>故应分别。<a id="a-h"></a>小在三权悟大语略。<a id="a-i"></a>故注云云良由于此。<a id="a-j"></a>第七得记不得记者。<a id="a-k"></a>亦是古计。<a id="a-l"></a>先征起。<a id="a-m"></a>次正释中缘觉如前入声闻数。<a id="a-n"></a>故但对菩萨亦为三。<a id="a-o"></a>初文即具用向领解有无中初意。<a id="a-p"></a>义兼第二。<a id="a-q"></a>若同初二即同第三。<a id="a-r"></a>即是初文并用前三义也。<a id="a-s"></a>有记即有领解故也。<a id="a-t"></a>言如前云云者。<a id="a-u"></a>一者如前领解。<a id="a-v"></a>第二中少梵文或有。<a id="a-w"></a>但云随要。<a id="a-x"></a>第二意者义同前第三。<a id="a-y"></a>但前文通今具通别。<a id="a-z"></a>龙女别。<a id="a-10"></a>法师通。<a id="a-11"></a>既彰灼记。<a id="a-12"></a>何妨领解。<a id="a-13"></a>第三意者据近远别。<a id="a-14"></a>近非所欣远记亦在分别功德。<a id="a-15"></a>言寿量者。<a id="a-16"></a>重闻于寿量故得记也。<a id="a-17"></a>望前第三但所对别。<a id="a-18"></a>前对小菩萨此小乘人。<a id="a-19"></a>次问意者。<a id="a-1A"></a>何不直云过若干劫得妙觉法身。<a id="a-1B"></a>但云初住八相。<a id="a-1C"></a>此是一家教意正文。<a id="a-1D"></a>而人多不悟。<a id="a-1E"></a>答意有二。<a id="a-1F"></a>一者明须八相。<a id="a-1G"></a>二者后与法身。<a id="a-1H"></a>以后形前知是初住。<a id="a-1I"></a>且横指法身本也。<a id="a-1J"></a>故知二乘两处得益。<a id="a-1K"></a>且与八相记者。<a id="a-1L"></a>更令与物结净土因。<a id="a-1M"></a>菩萨已于多劫利物随熟随脱。<a id="a-1N"></a>不假八相浅近之记。<a id="a-1O"></a>二乘不尔。<a id="a-1P"></a>是故须之第八悟有浅深者。<a id="a-1Q"></a>此无古师。<a id="a-1R"></a>于中又四。<a id="a-1S"></a>初略明所以。<a id="a-1T"></a>辨有浅深有明晦故。<a id="a-1U"></a>次初开下释浅深意。<a id="a-1V"></a>既云初闻法说已入佛慧。<a id="a-1W"></a>佛慧之语住中不专一品故也。<a id="a-1X"></a>或唯初住或二三四乃至十地。<a id="a-1Y"></a>三节增进理实如然。<a id="a-1Z"></a>如释惟忖中云先入今入。<a id="a-1a"></a>故今入之言该于四节。<a id="a-1b"></a>即三周寿量也。<a id="a-1c"></a>但先入者显密不同。<a id="a-1d"></a>恐不了前意故重云耳。<a id="a-1e"></a>三如听下举凡况圣举粗况细。<a id="a-1f"></a>若再闻无益初亦徒闻。<a id="a-1g"></a>四节加功理应增进。<a id="a-1h"></a>或至一生良由此也。<a id="a-1i"></a>四单复下引事。<a id="a-1j"></a>如寒得衣重重渐胜。<a id="a-1k"></a>厚薄者释单复也。</p>
  <p id="a1l">问。<a id="a-1m"></a>若尔。<a id="a-1n"></a>何故前云此真位人无复浅深。</p>
  <p id="a1o">答。<a id="a-1p"></a>一往同位实无浅深。<a id="a-1q"></a>细论明晦及明升入。<a id="a-1r"></a>既登后位理有增进。<a id="a-1s"></a>第九明权实得益者为六。<a id="a-1t"></a>初出旧解。<a id="a-1u"></a>言一云者。<a id="a-1v"></a>旧应多释。<a id="a-1w"></a>其一违文故且云一。<a id="a-1x"></a>次今明下正释。<a id="a-1y"></a>言邻圆者。<a id="a-1z"></a>圆谓圆满。<a id="a-20"></a>近于满位邻妙觉也。<a id="a-21"></a>言际极者。<a id="a-22"></a>显邻圆耳。<a id="a-23"></a>三所以下明得益由。<a id="a-24"></a>国文云下引证。<a id="a-25"></a>言化功者。<a id="a-26"></a>影响迹时已有化益。<a id="a-27"></a>前后增道即是深利。<a id="a-28"></a>权人处处得益深故。<a id="a-29"></a>五故一音下立理。<a id="a-2A"></a>不必并须待至寿量。<a id="a-2B"></a>故云一音。<a id="a-2C"></a>又密益者宜闻长远。<a id="a-2D"></a>时处不同显密各异。<a id="a-2E"></a>故注云云。<a id="a-2F"></a>六又我下正证影响得益之文。<a id="a-2G"></a>若于己无益何谓欲得。<a id="a-2H"></a>第十明待时不待时者。<a id="a-2I"></a>初正释中先大判。<a id="a-2J"></a>次若就下就三周及本。<a id="a-2K"></a>委论待等。<a id="a-2L"></a>三周之中自论密者。<a id="a-2M"></a>如法说时密闻大车及大通事而得益者。<a id="a-2N"></a>即不待时。<a id="a-2O"></a>中周密闻准说可见。</p>
  <p id="a2P">问。<a id="a-2Q"></a>三周及本有密说者。<a id="a-2R"></a>玄文那云法华唯显。</p>
  <p id="a2S">答。<a id="a-2T"></a>言显密者。<a id="a-2U"></a>尔前遍圆互不相知。<a id="a-2V"></a>今至此经同入一圆。<a id="a-2W"></a>虽密而显纯一味故。<a id="a-2X"></a>但于一座有待不待。<a id="a-2Y"></a>但知彰灼授记二乘。<a id="a-2Z"></a>显露分明说长远寿。<a id="a-2a"></a>于兹一座无不闻知。<a id="a-2b"></a>故名为显。</p>
  <p id="a2c">问。<a id="a-2d"></a>云非显非密者。<a id="a-2e"></a>谓决定性。<a id="a-2f"></a>于前四时既无密益。<a id="a-2g"></a>不至法华复无显得。<a id="a-2h"></a>二处无益名失时不。</p>
  <p id="a2i">答。<a id="a-2j"></a>余经等者。<a id="a-2k"></a>谓前四时既云永灭。<a id="a-2l"></a>诸声闻等不知变易故。<a id="a-2m"></a>净名中迦葉自叙云。<a id="a-2n"></a>皆应号泣声震三千。<a id="a-2o"></a>于此大乘已如败种。<a id="a-2p"></a>准彼经判败种岂生。<a id="a-2q"></a>来至法华咸受佛记。</p>
  <p id="a2r">若尔。<a id="a-2s"></a>佛于尔时何不即记。<a id="a-2t"></a>而使稽滞来至法华。<a id="a-2u"></a>显密不同如前已释。<a id="a-2v"></a>若将永灭权论用释开会实经。<a id="a-2w"></a>经既已生论何能灭。<a id="a-2x"></a>但以灭者于彼得闻。<a id="a-2y"></a>余经不说。<a id="a-2z"></a>况通经论。<a id="a-30"></a>故失显密亦非失时。<a id="a-31"></a>但弘教者曲将释此。<a id="a-32"></a>是释者过非论咎也。<a id="a-33"></a>五千起去等者。<a id="a-34"></a>无四时之密益失此会之显功。<a id="a-35"></a>此化失时彼土非冀故应失时。</p>
  <p id="a36">答云。<a id="a-37"></a>灭后益者是也。</p>
  <p id="a38">问。<a id="a-39"></a>经云。<a id="a-3A"></a>佛灭度后实得罗汉。<a id="a-3B"></a>容可得益。<a id="a-3C"></a>上慢不实应非此收。</p>
  <p id="a3D">答。<a id="a-3E"></a>敦逼实者诚如所言。<a id="a-3F"></a>既通许遇余佛。<a id="a-3G"></a>亦何隔于上慢。<a id="a-3H"></a>如其不发待后佛时。</p>
  <p id="a3I">问。<a id="a-3J"></a>佛若大慈。<a id="a-3K"></a>何不令其无谤生信。</p>
  <p id="a3L">答。<a id="a-3M"></a>是盲者过非日月咎。<a id="a-3N"></a>法界众生未益者众。<a id="a-3O"></a>况此五千已蒙下种。<a id="a-3P"></a>灭后时远当当不遗。<a id="a-3Q"></a>问身子初周为三根请者。<a id="a-3R"></a>此下杂料简不关十门。<a id="a-3S"></a>言为四众三根者。<a id="a-3T"></a>初周普请佛亦普说。<a id="a-3U"></a>余未悟者还为普请。<a id="a-3V"></a>既普请普说云何言佛各为说耶。<a id="a-3W"></a>此引三抑俟其三周。<a id="a-3X"></a>佛既权抑预表身子权能预谋。<a id="a-3Y"></a>何以不各各请之。<a id="a-3Z"></a>而三周之首通为三根。<a id="a-3a"></a>譬周之初通为中下。<a id="a-3b"></a>故诸天领解文后云。<a id="a-3c"></a>尔时舍利弗白佛言。<a id="a-3d"></a>我今无复疑悔。<a id="a-3e"></a>是诸千二百等。<a id="a-3f"></a>故知是为中根请也。<a id="a-3g"></a>乃至文云。<a id="a-3h"></a>愿为四众说其因缘。<a id="a-3i"></a>即为下根请也。<a id="a-3j"></a>答意可知。<a id="a-3k"></a>然身子设使预知在三。<a id="a-3l"></a>终须普请。</p>
  <p id="a3m">若尔初周普请何故佛但作法说耶。<a id="a-3n"></a>何故譬说复更请耶。<a id="a-3o"></a>譬说已双为中下。<a id="a-3p"></a>何故复作宿世说耶。</p>
  <p id="a3q">答。<a id="a-3r"></a>初周普请说亦普说。<a id="a-3s"></a>闻者未悟自在物机。<a id="a-3t"></a>中下尚昧是故重为中下普请。<a id="a-3u"></a>佛亦普为中下譬说。<a id="a-3v"></a>故千二百中四人之外属下根者。<a id="a-3w"></a>故佛鉴机不须更请。<a id="a-3x"></a>便即许云。<a id="a-3y"></a>宿世因缘吾今当说。</p>
  <p id="a3z">若尔。<a id="a-40"></a>亦未申难。<a id="a-41"></a>若通被三根那云三抑俟其三请以表三周。</p>
  <p id="a42">答。<a id="a-43"></a>鉴物机情理须预照。<a id="a-44"></a>及至为说何择下中。<a id="a-45"></a>故法说时已益中下。<a id="a-46"></a>乃令中下再三便悟。<a id="a-47"></a>云云者。<a id="a-48"></a>岂有法说中下不闻岂有初请专为极利。<a id="a-49"></a>广责旧见不晓大猷。</p>
  <p id="a4A">问者。<a id="a-4B"></a>将法譬二对于宿世似如三世。<a id="a-4C"></a>若许三世当现如何。。</p>
  <p id="a4D">答。<a id="a-4E"></a>中言无文者。<a id="a-4F"></a>一往语耳。<a id="a-4G"></a>如说法中当为汝说。<a id="a-4H"></a>若将昔三以望今一。<a id="a-4I"></a>则今为昔当。<a id="a-4J"></a>此约纵无方之辩以答无方之问。<a id="a-4K"></a>得作此说。<a id="a-4L"></a>若不尔者。<a id="a-4M"></a>但得依常立法譬名。<a id="a-4N"></a>既云无方触途皆转。<a id="a-4O"></a>如譬说中大车望小大亦是当。<a id="a-4P"></a>如法说中望三为昔。<a id="a-4Q"></a>一亦成现。<a id="a-4R"></a>今云譬是现者。<a id="a-4S"></a>譬是现事且云现耳。<a id="a-4T"></a>准后望前者法譬在于宿世之后。<a id="a-4U"></a>故以宿世为过去也。<a id="a-4V"></a>准知法譬合同当现。</p>
  <p id="a4W">问。<a id="a-4X"></a>旧以五浊障大者。<a id="a-4Y"></a>旧师计也。<a id="a-4Z"></a>四句料简今家破之。<a id="a-4a"></a>言如前者。<a id="a-4b"></a>指上玄文。<a id="a-4c"></a>五浊有除不除。<a id="a-4d"></a>大机有动不动。<a id="a-4e"></a>不得一向云障于大。<a id="a-4f"></a>亦可云如后。<a id="a-4g"></a>即后释五浊中。<a id="a-4h"></a>具历五味四四句是。<a id="a-4i"></a>有人下复引他解。<a id="a-4j"></a>断见惑竟有无明在。<a id="a-4k"></a>故所证真与此无明。<a id="a-4l"></a>共为大障。<a id="a-4m"></a>无明举修惑也。<a id="a-4n"></a>即不发心初果故引法华论证。<a id="a-4o"></a>言无烦恼者已断见故。<a id="a-4p"></a>有染慢者有修惑也。<a id="a-4q"></a>未知常住即是大障。<a id="a-4r"></a>若博地不执未有所证未曾断见。<a id="a-4s"></a>二痴合明无明惑强。<a id="a-4t"></a>故云独障。<a id="a-4u"></a>意云。<a id="a-4v"></a>五浊之中众生劫命不全为障。<a id="a-4w"></a>为障者见修两浊。<a id="a-4x"></a>若尔下他难也。<a id="a-4y"></a>意云。<a id="a-4z"></a>若二人无明若共若独俱能障者。<a id="a-50"></a>此之无明若定能障即定须破。<a id="a-51"></a>若闻法已破不妨闻法。<a id="a-52"></a>何障之有。<a id="a-53"></a>若未闻法无明先破。<a id="a-54"></a>则闻法时无明已去。<a id="a-55"></a>复不名障。<a id="a-56"></a>此是三论师意。<a id="a-57"></a>不问无明为障所以。<a id="a-58"></a>直以自他等责障有无。</p>
  <p id="a59">答。<a id="a-5A"></a>至为通者。<a id="a-5B"></a>闻法故破破由闻法。<a id="a-5C"></a>言无前后者。<a id="a-5D"></a>未闻法破为前。<a id="a-5E"></a>闻法已破为后。<a id="a-5F"></a>前名自破后名他破。<a id="a-5G"></a>自他无破无因不可。<a id="a-5H"></a>次虽不前后等者。<a id="a-5I"></a>虽非自他因缘故破。<a id="a-5J"></a>以因缘故亦前亦后。<a id="a-5K"></a>亦前故暗灭。<a id="a-5L"></a>亦后故明生。<a id="a-5M"></a>今从破说故无前后。<a id="a-5N"></a>今从立说无明定障。<a id="a-5O"></a>又亦应云虽无前后闻法定破。<a id="a-5P"></a>次更料简知与不知。<a id="a-5Q"></a>初引两经皆云知。<a id="a-5R"></a>何以此经三周说竟犹云不知。<a id="a-5S"></a>然虽云知文意少别。<a id="a-5T"></a>彼属方等应具二意。<a id="a-5U"></a>一者对诸菩萨。<a id="a-5V"></a>云二乘人元发大心后终归大。<a id="a-5W"></a>二以不愚等一往斥之。<a id="a-5X"></a>具如止观第三文末。<a id="a-5Y"></a>彼漫引之以为难辞。<a id="a-5Z"></a>云何三根之后等者。<a id="a-5a"></a>法师品后叚长行文中云。<a id="a-5b"></a>若声闻人闻是经惊疑怖畏当知是为增上慢者。<a id="a-5c"></a>此以上慢惊疑而显不知。<a id="a-5d"></a>但三根之后皆悉应知。<a id="a-5e"></a>何故犹云惊疑怖畏。<a id="a-5f"></a>初疑谓三周之初动执生疑。<a id="a-5g"></a>后悟谓三周领解解后无疑。<a id="a-5h"></a>何故此后尚自惊疑。<a id="a-5i"></a>答中二意。<a id="a-5j"></a>初通明知。<a id="a-5k"></a>次凡有下分门别释。<a id="a-5l"></a>初文意者。<a id="a-5m"></a>此经亦云知者。<a id="a-5n"></a>责于问者何以专引不知之文。<a id="a-5o"></a>故此经与记处处云知。<a id="a-5p"></a>次引今文正答云知。<a id="a-5q"></a>三根之后有不知者敦逼之辞。<a id="a-5r"></a>诸不愚等来至法华皆悉已知。<a id="a-5s"></a>假使更有不知之人判成上慢。<a id="a-5t"></a>既非上慢道理皆知灭想尚知何况余耶。<a id="a-5u"></a>次分门释者。<a id="a-5v"></a>初明知者。<a id="a-5w"></a>声闻于彼亦不云知。<a id="a-5x"></a>佛于彼经为诸菩萨说其元意。<a id="a-5y"></a>故云知耳。<a id="a-5z"></a>此即答前两经之问。<a id="a-60"></a>昔曾发大故云前知。<a id="a-61"></a>中间退大次明不知。<a id="a-62"></a>今至法华被会方知。<a id="a-63"></a>若佛在世三根得记。<a id="a-64"></a>佛灭度后无不知者。<a id="a-65"></a>又身子下重引此经以证不知。<a id="a-66"></a>初句是身子叙千二百不知。<a id="a-67"></a>我今下法说之初自叙不知。<a id="a-68"></a>此是三周之前不知之文。<a id="a-69"></a>非关三周后也。<a id="a-6A"></a>又大通下此当三周之后亦有不知之文。<a id="a-6B"></a>何者。<a id="a-6C"></a>既云说是经时。<a id="a-6D"></a>十六沙弥皆悉信受。<a id="a-6E"></a>声闻众中亦有信解。<a id="a-6F"></a>其余众生千万亿众皆生疑惑。<a id="a-6G"></a>即是彼佛在世亦有不知之人。<a id="a-6H"></a>然亦不得云永不知。<a id="a-6I"></a>即是王子为其覆讲。<a id="a-6J"></a>此十六子义当余佛。<a id="a-6K"></a>佛虽在世四依弘经理亦不失。<a id="a-6L"></a>当知且对闻佛说时。<a id="a-6M"></a>云不知耳。<a id="a-6N"></a>若执下次为和会。<a id="a-6O"></a>于中先总非。<a id="a-6P"></a>次正会。<a id="a-6Q"></a>初不许偏执者。<a id="a-6R"></a>如前二文。<a id="a-6S"></a>或初后知而中间不知。<a id="a-6T"></a>或初不知后必得知。<a id="a-6U"></a>生灭度想尚于彼知。<a id="a-6V"></a>况在佛世暂时不知。<a id="a-6W"></a>安得固执而生矛盾。<a id="a-6X"></a>矛盾具如止观记。<a id="a-6Y"></a>论者下抑挫凡情。<a id="a-6Z"></a>恐成巨损。<a id="a-6a"></a>言余事者。<a id="a-6b"></a>修行趣果有饶益者方可论之。<a id="a-6c"></a>声闻等者且顺大经诤论之文。<a id="a-6d"></a>故大经皆云不解我意。<a id="a-6e"></a>然彼经中二十三双俱云不解者。<a id="a-6f"></a>以对昔教故责迷者二俱不解。<a id="a-6g"></a>若识化意则二俱名解。<a id="a-6h"></a>在昔须云不成执者望今成过。<a id="a-6i"></a>在今须云必成。<a id="a-6j"></a>望后逗小成过。<a id="a-6k"></a>以大小教开与不开并通三世。<a id="a-6l"></a>若唯引不成以证定性。<a id="a-6m"></a>既俱有过安偏引耶。<a id="a-6n"></a>双引各执尚违教旨。<a id="a-6o"></a>迷实执权其过非小。<a id="a-6p"></a>亡权执实斯愆犹薄。<a id="a-6q"></a>既申实教须云定成。<a id="a-6r"></a>人不见之徒援权典用证实教。<a id="a-6s"></a>今试下正存今教而为融会。<a id="a-6t"></a>先正融会。<a id="a-6u"></a>虽有二初大初为定。<a id="a-6v"></a>岂从中间取小情执小灭为规。<a id="a-6w"></a>故大教定成不须为诤。<a id="a-6x"></a>一义既尔。<a id="a-6y"></a>二十二双请为观之。<a id="a-6z"></a>若佛世尊俱留有妨之文。<a id="a-70"></a>何成三达五眼。<a id="a-71"></a>故依此判诤论自消。<a id="a-72"></a>纵二十三内小部不同。<a id="a-73"></a>灼然易殄。<a id="a-74"></a>次若得此意下于念处中以分权实。<a id="a-75"></a>故知但点二种初业。<a id="a-76"></a>其滞自消。<a id="a-77"></a>何须复以一初作妨。<a id="a-78"></a>况若闻法华无复疑悔。<a id="a-79"></a>知与不知二门无壅。<a id="a-7A"></a>故权实二人知不知别。<a id="a-7B"></a>有人言下引古略立利钝二人。<a id="a-7C"></a>及至解释离为四句。<a id="a-7D"></a>纯以权人示知不知。<a id="a-7E"></a>故不应理。<a id="a-7F"></a>今不取下总破。<a id="a-7G"></a>故准今意。<a id="a-7H"></a>具明权实。<a id="a-7I"></a>是故不用纯权四句。<a id="a-7J"></a>若委论者约实行对权。<a id="a-7K"></a>各为四句故注云云。<a id="a-7L"></a>文且略立。<a id="a-7M"></a>权者先知实者不知。<a id="a-7N"></a>寄小初业生灭想者。<a id="a-7O"></a>现世不知。<a id="a-7P"></a>知者现得悟者是也。<a id="a-7Q"></a>即初二句也。<a id="a-7R"></a>第三句者。<a id="a-7S"></a>初不知后知。<a id="a-7T"></a>第四句者即方等中被斥者机未发故非知。<a id="a-7U"></a>以被斥故非不知。<a id="a-7V"></a>权人同实示知不知论其内心无时不知。<a id="a-7W"></a>故不用旧于义自显。<a id="a-7X"></a>更广约诸教何位何时显密权实知不知等。<a id="a-7Y"></a>望旧虽尔。<a id="a-7Z"></a>今家于实。<a id="a-7a"></a>秖是初则不知。<a id="a-7b"></a>后方得知。<a id="a-7c"></a>因此重料简缘觉。<a id="a-7d"></a>问可知。<a id="a-7e"></a>答中引经云从知者。</p>
  <p id="a7f">问。<a id="a-7g"></a>此佛亦有闻法缘觉。<a id="a-7h"></a>何不令其闻佛说法如方等般若中二乘之人耶。</p>
  <p id="a7i">答。<a id="a-7j"></a>未断惑者可令闻法。<a id="a-7k"></a>已断惑者自谓独觉。<a id="a-7l"></a>以是应知世无二佛。</p>
  <p id="a7m">问。<a id="a-7n"></a>缘觉在小住亦何妨。</p>
  <p id="a7o">答。<a id="a-7p"></a>元为法灭无师独悟。<a id="a-7q"></a>既有佛兴复不禀教。<a id="a-7r"></a>去则不与禀教为妨。<a id="a-7s"></a>是故不同方等元是禀教之人。</p>
  <p id="a7t">问。<a id="a-7u"></a>徙向何处。</p>
  <p id="a7v">答。<a id="a-7w"></a>向无佛兴处。<a id="a-7x"></a>纵在此界亦是佛教所不及处。<a id="a-7y"></a>如有德王兴岂彗星不没。</p>
  <p id="a7z">若尔。<a id="a-80"></a>其得神通岂不知耶。</p>
  <p id="a81">答。<a id="a-82"></a>为护物机不护缘觉。<a id="a-83"></a>知亦何爽。<a id="a-84"></a>愿生至十四生者。<a id="a-85"></a>以愿简其任运生数而值佛者。<a id="a-86"></a>若愿生者生数未满若后在天愿尚牵来。<a id="a-87"></a>具如眷属妙中。<a id="a-88"></a>是故此人即名声闻。<a id="a-89"></a>言十四生者。<a id="a-8A"></a>人天各七但总立七。<a id="a-8B"></a>或二十八。<a id="a-8C"></a>具如止观第六记。<a id="a-8D"></a>明极钝者至十四耳。<a id="a-8E"></a>故生未满即成无学。<a id="a-8F"></a>二三果者。<a id="a-8G"></a>如一来人及五含中后之三人。<a id="a-8H"></a>知佛出世尚有从天下来亲近佛等。<a id="a-8I"></a>若上流者纵至无色及无色般。<a id="a-8J"></a>并有起欲界化来见佛者。<a id="a-8K"></a>若不见佛亦可容得有余般时。<a id="a-8L"></a>亦名独觉。<a id="a-8M"></a>故云二果三果例然。<a id="a-8N"></a>今云例然者。<a id="a-8O"></a>以从愿故。<a id="a-8P"></a>况复二果欲人天生。<a id="a-8Q"></a>愿亦易牵。<a id="a-8R"></a>变化缘觉者。<a id="a-8S"></a>义准声闻亦具四种。<a id="a-8T"></a>今文列一义已含三。<a id="a-8U"></a>所化兼二故也。<a id="a-8V"></a>许文为三。<a id="a-8W"></a>三文各二。<a id="a-8X"></a>则以三文各二字是。<a id="a-8Y"></a>如初文中初是顺。<a id="a-8Z"></a>次岂得下许。<a id="a-8a"></a>次文。<a id="a-8b"></a>初是诫。<a id="a-8c"></a>吾当下许。<a id="a-8d"></a>第三文。<a id="a-8e"></a>初是简。<a id="a-8f"></a>汝今下许。<a id="a-8g"></a>大经四善法者。<a id="a-8h"></a>德王品释十功德中云一者亲近善友。<a id="a-8i"></a>二者听闻正法。<a id="a-8j"></a>三者思惟其义。<a id="a-8k"></a>四者如说修行。<a id="a-8l"></a>唯此四法是涅槃因。<a id="a-8m"></a>若言苦行是涅槃因。<a id="a-8n"></a>无有是处。<a id="a-8o"></a>后之三句即三慧也。<a id="a-8p"></a>故佛诫之是涅槃近因缘也。<a id="a-8q"></a>五千在座至简众者。<a id="a-8r"></a>或当过去有谤法缘。<a id="a-8s"></a>或机未熟闻必生谤。<a id="a-8t"></a>故佛知时神力令去。<a id="a-8u"></a>又如说璎珞经时。<a id="a-8v"></a>五千菩萨尚从座起去。<a id="a-8w"></a>彼譬喻品因佛说法身功德。<a id="a-8x"></a>座中有五千菩萨从座起去。<a id="a-8y"></a>目连问佛。<a id="a-8z"></a>此诸正士修菩萨道。<a id="a-90"></a>已入如来正法之藏。<a id="a-91"></a>行过三乘。<a id="a-92"></a>何故闻说三身不受而退。<a id="a-93"></a>佛言。<a id="a-94"></a>善男子。<a id="a-95"></a>闻说是者沸血流面。<a id="a-96"></a>何以故。<a id="a-97"></a>是无数劫恒生诽谤。<a id="a-98"></a>是辈过去恒沙佛所。<a id="a-99"></a>修行六度起于着想。<a id="a-9A"></a>有悔心故有退转故。<a id="a-9B"></a>当更经历勤苦之难。<a id="a-9C"></a>千佛过去犹未得度。<a id="a-9D"></a>是人虽修菩萨之道。<a id="a-9E"></a>欲得成佛终不可得。<a id="a-9F"></a>如人欲于虚空造室。<a id="a-9G"></a>终不可成。<a id="a-9H"></a>今谓此乃三藏菩提之心机未合时。<a id="a-9I"></a>若闻三身理合生谤。<a id="a-9J"></a>通在衍门生谤义少。<a id="a-9K"></a>故知今人虽欲发心。<a id="a-9L"></a>不简偏圆不解誓境。<a id="a-9M"></a>未来闻法何能免谤。</p>
  <p id="a9N">问。<a id="a-9O"></a>前云三止抑待三根。<a id="a-9P"></a>今何故云由五千在座。</p>
  <p id="a9Q">答。<a id="a-9R"></a>三请已后五千必去。<a id="a-9S"></a>秖一三止用当二义。<a id="a-9T"></a>于理无妨。<a id="a-9U"></a>有时一法当无量缘。<a id="a-9V"></a>秖此二事何足生疑。<a id="a-9W"></a>五浊障多者。<a id="a-9X"></a>五浊加多表具见修。<a id="a-9Y"></a>复加执慢故根名深。<a id="a-9Z"></a>障罪是根而或未深故加执慢方乃名深。<a id="a-9a"></a>枝叶细末者。<a id="a-9b"></a>若实得果如根本大材任为器用。<a id="a-9c"></a>但计枝叶谓为堪任。<a id="a-9d"></a>而轻根本。<a id="a-9e"></a>谓等谓过名增上慢。<a id="a-9f"></a>执方便之方便者。<a id="a-9g"></a>小乘四果已是方便。<a id="a-9h"></a>更于暖顶执为真极。<a id="a-9i"></a>应知上慢不全无法。<a id="a-9j"></a>但以浅位自谓增上。<a id="a-9k"></a>而慢他人名增上慢。<a id="a-9l"></a>四请者。<a id="a-9m"></a>以受旨文义当一请。<a id="a-9n"></a>并前为四。<a id="a-9o"></a>毒鼓者。<a id="a-9p"></a>大经云。<a id="a-9q"></a>譬如有人以毒涂鼓。<a id="a-9r"></a>于大众中击令出声闻者皆死。<a id="a-9s"></a>鼓者。<a id="a-9t"></a>平等法身。<a id="a-9u"></a>毒者。<a id="a-9v"></a>无缘慈悲。<a id="a-9w"></a>打者。<a id="a-9x"></a>发起众也。<a id="a-9y"></a>闻者。<a id="a-9z"></a>当机众也。<a id="a-A0"></a>死者。<a id="a-A1"></a>无明破也。<a id="a-A2"></a>今世惑破近死正当当机人也。<a id="a-A3"></a>来世惑破远死。<a id="a-A4"></a>此五千等虽非当机。<a id="a-A5"></a>如来何不强为其说作久远因。<a id="a-A6"></a>如喜根等即远益人。<a id="a-A7"></a>具如止观第八记。<a id="a-A8"></a>答中云华严末席者。<a id="a-A9"></a>此且一往寄结集说。<a id="a-AA"></a>旧经三十七云。<a id="a-AB"></a>时舍利弗祇园林出。<a id="a-AC"></a>不见如来自在庄严变化及师子吼妙功德等。<a id="a-AD"></a>不见诸大菩萨眷属。<a id="a-AE"></a>亦无智眼能见觉知及生意念。<a id="a-AF"></a>亦不乐说不能赞叹。<a id="a-AG"></a>以声闻人出三界故。<a id="a-AH"></a>此即如聋如哑之文。<a id="a-AI"></a>于彼末会即当渐初。<a id="a-AJ"></a>然亦寄于娑婆一期设化渐教。<a id="a-AK"></a>以说用通今意。<a id="a-AL"></a>应知华严尽未来际。<a id="a-AM"></a>即是此经常在灵山。<a id="a-AN"></a>何殊十方更互主伴。<a id="a-AO"></a>至第三十八入佛境界品。<a id="a-AP"></a>文殊从善住阁出。<a id="a-AQ"></a>与诸天龙等至如来所头面礼足。<a id="a-AR"></a>设供养已辞游南方。<a id="a-AS"></a>时舍利弗承如来力。<a id="a-AT"></a>见文殊师利从祇洹出。<a id="a-AU"></a>而作是念。<a id="a-AV"></a>今与俱行。<a id="a-AW"></a>时舍利弗有六千弟子。<a id="a-AX"></a>从自房出礼佛足已。<a id="a-AY"></a>至文殊所。<a id="a-AZ"></a>此六千等皆新出家。<a id="a-Aa"></a>已曾亲近过去诸佛。<a id="a-Ab"></a>皆是文殊之所化度。<a id="a-Ac"></a>舍利弗为诸比丘广赞文殊。<a id="a-Ad"></a>文殊语诸比丘。<a id="a-Ae"></a>汝等善能成就十种大心。<a id="a-Af"></a>则得佛地况菩萨地。<a id="a-Ag"></a>自古共云华严时长。<a id="a-Ah"></a>若尔。<a id="a-Ai"></a>乃是结集后教。<a id="a-Aj"></a>至般若来方可得云令诸比丘成十大心。<a id="a-Ak"></a>此乃义当转教时也。<a id="a-Al"></a>结此等意入华严中。<a id="a-Am"></a>故云时长。<a id="a-An"></a>当知以法界论之无非华严。<a id="a-Ao"></a>以佛慧言之无非法华。<a id="a-Ap"></a>道理虽尔。<a id="a-Aq"></a>若约次第部类不便。<a id="a-Ar"></a>则鹿苑诸教皆应结取。<a id="a-As"></a>但是大小不同机见不等。<a id="a-At"></a>故令教主说亦不一。<a id="a-Au"></a>验舍利弗已有六千弟子。<a id="a-Av"></a>故似方等般若教时。<a id="a-Aw"></a>何但鹿苑耶。<a id="a-Ax"></a>今文复云未破小执。<a id="a-Ay"></a>即似鹿苑之始。<a id="a-Az"></a>准下释信解品中长者之文。<a id="a-B0"></a>但是机见着脱前从。<a id="a-B1"></a>今亦且寄渐教大末小初为释今诸佛至简遣者。<a id="a-B2"></a>以无密教同席益故。<a id="a-B3"></a>今欲灭化城废草庵。<a id="a-B4"></a>乃是一化之等体。<a id="a-B5"></a>此尚于小起增上慢。<a id="a-B6"></a>况能大益耶。<a id="a-B7"></a>故大此人正宜令去。<a id="a-B8"></a>若去住俱谤等者。<a id="a-B9"></a>闻略不谤闻广必谤。<a id="a-BA"></a>故云去则有益。<a id="a-BB"></a>故毒鼓二义谤及不谤。<a id="a-BC"></a>前闻略说已成不谤毒鼓之因。<a id="a-BD"></a>何须更加成谤因耶。<a id="a-BE"></a>二因无别加谤堕苦。<a id="a-BF"></a>不作谤因或于涅槃得当机益。<a id="a-BG"></a>若加谤者多失近利。<a id="a-BH"></a>故任其去以存近益。<a id="a-BI"></a>喜根慈故令远得益与其乐种。<a id="a-BJ"></a>如来悲故护令不谤拔其当苦。<a id="a-BK"></a>次问可见。<a id="a-BL"></a>答中非当机等者。<a id="a-BM"></a>若唯以五千而为结缘。<a id="a-BN"></a>余当机者。<a id="a-BO"></a>则五品已上并属当机。<a id="a-BP"></a>然准望前文释四众中。<a id="a-BQ"></a>当机乃在初住已上。<a id="a-BR"></a>堪为影响。<a id="a-BS"></a>则六根五品并为结缘。<a id="a-BT"></a>但是结缘义宽欲收起去之类纵以五品为当机者。<a id="a-BU"></a>此等亦得为结缘也。<a id="a-BV"></a>已如上说者如上待时中说。<a id="a-BW"></a>即如来灭后持弘经人得益故也。<a id="a-BX"></a>昔大通佛时等者。<a id="a-BY"></a>具如上文释结缘众。<a id="a-BZ"></a>亦将此文而证结缘。<a id="a-Ba"></a>经尔许时方乃得度。<a id="a-Bb"></a>如来灭后弘经人边得当机益。<a id="a-Bc"></a>犹为太近。<a id="a-Bd"></a>故知彼十六子众岂无至今仍有未度者耶。<a id="a-Be"></a>不见三世久远之益而以现难。<a id="a-Bf"></a>深不可也。<a id="a-Bg"></a>此是大圣见机之说。<a id="a-Bh"></a>灭后弘经实可为例。<a id="a-Bi"></a>说大经时万五千亿人等者。<a id="a-Bj"></a>师子吼菩萨言。<a id="a-Bk"></a>如佛所说。<a id="a-Bl"></a>一切众生能信如是大涅槃经不可思议。<a id="a-Bm"></a>世尊。<a id="a-Bn"></a>是大众中有八万五千亿人。<a id="a-Bo"></a>于是经中不生信心。<a id="a-Bp"></a>故能信者不可思议。<a id="a-Bq"></a>疏文欠八字。<a id="a-Br"></a>疏意云。<a id="a-Bs"></a>既云是大众中。<a id="a-Bt"></a>又云不生信心。<a id="a-Bu"></a>故知已为结缘众也。<a id="a-Bv"></a>故五千虽去已闻略说。<a id="a-Bw"></a>不久者意亦指于弘经人益。<a id="a-Bx"></a>金光明等者。<a id="a-By"></a>第七云。<a id="a-Bz"></a>一者深信大乘方等。<a id="a-C0"></a>二者毁訾不生信乐。<a id="a-C1"></a>不生信乐者亦得结缘。<a id="a-C2"></a>故引为例。<a id="a-C3"></a>正广释中为二。<a id="a-C4"></a>先示广以开略。<a id="a-C5"></a>次示广列章相。<a id="a-C6"></a>初文又二。<a id="a-C7"></a>初对略开章。<a id="a-C8"></a>次上句下略示广所以。<a id="a-C9"></a>次六者下正示广相。<a id="a-CA"></a>于中又四。<a id="a-CB"></a>初列六章次生起六章。<a id="a-CC"></a>亦名章意。<a id="a-CD"></a>三于五章下示五佛有无。<a id="a-CE"></a>四又六下明六章大体。<a id="a-CF"></a>生起宛然大体随时。<a id="a-CG"></a>以此六义共成开显之大旨。<a id="a-CH"></a>言略而不阙等者。<a id="a-CI"></a>五佛互略互存无阙。<a id="a-CJ"></a>诣谓所至。<a id="a-CK"></a>共成一化何假繁列。<a id="a-CL"></a>如三世佛但各二章。<a id="a-CM"></a>岂非极略故六章中开显二章略而无阙。<a id="a-CN"></a>令权诣实。<a id="a-CO"></a>而略却四章令文不繁。<a id="a-CP"></a>前后无在云云者。<a id="a-CQ"></a>令说无在之意。<a id="a-CR"></a>六章之要莫若开显。<a id="a-CS"></a>前后互无在余四章。<a id="a-CT"></a>但义存六共成一意。<a id="a-CU"></a>应须具说大体以辩不次之理(云云)。<a id="a-CV"></a>今但下总佛章中所以但四无二者。<a id="a-CW"></a>四正二旁。<a id="a-CX"></a>当知五六成就三四。<a id="a-CY"></a>是故略指。<a id="a-CZ"></a>又前四中三四为正。<a id="a-Ca"></a>初二助成。<a id="a-Cb"></a>故三世章各但三四。<a id="a-Cc"></a>释迦化主五浊施三。<a id="a-Cd"></a>故复加之。<a id="a-Ce"></a>但阙叹法一段文耳。<a id="a-Cf"></a>总而言之必须具六。<a id="a-Cg"></a>为避繁文故须互指。<a id="a-Ch"></a>四十余年者。<a id="a-Ci"></a>菩提流支法界性论云。<a id="a-Cj"></a>佛成道后四十二年说法华经。<a id="a-Ck"></a>久久稀疏者。<a id="a-Cl"></a>尔前非无指独显说。<a id="a-Cm"></a>故曰稀疏。<a id="a-Cn"></a>如华严佛慧隔小带偏。<a id="a-Co"></a>经历三昧今乃独畅。<a id="a-Cp"></a>此有二意。<a id="a-Cq"></a>一者久乃说之。<a id="a-Cr"></a>二者是时乃说之。<a id="a-Cs"></a>虽列人已堪等三意在指时故也。</p>
  <p id="aCt">问。<a id="a-Cu"></a>方等般若虽有带对亦说佛慧。<a id="a-Cv"></a>何名稀疏。</p>
  <p id="aCw">答。<a id="a-Cx"></a>此约二乘钝菩萨说。<a id="a-Cy"></a>初于华严而不闻。<a id="a-Cz"></a>次于鹿苑而入证。<a id="a-D0"></a>后于二味而不取。<a id="a-D1"></a>今始得闻则成稀也。<a id="a-D2"></a>诸利菩萨何尝不闻。<a id="a-D3"></a>但以增进为今经益耳。<a id="a-D4"></a>若约本门非此中叹。</p>
  <p id="aD5">问。<a id="a-D6"></a>若尔。<a id="a-D7"></a>华严与二酥一概佛慧。<a id="a-D8"></a>何但华严已说佛慧。</p>
  <p id="aD9">答。<a id="a-DA"></a>二酥非无。<a id="a-DB"></a>但华严虽兼佛慧稍纯。<a id="a-DC"></a>从纯得名。<a id="a-DD"></a>优昙华者。<a id="a-DE"></a>新云邬昙钵罗。<a id="a-DF"></a>翻为瑞应。<a id="a-DG"></a>金轮王出大海减少。<a id="a-DH"></a>金轮路现此华乃生。<a id="a-DI"></a>作金轮王之先兆也。<a id="a-DJ"></a>调熟者。<a id="a-DK"></a>亦有通别。<a id="a-DL"></a>通则二字通于二味。<a id="a-DM"></a>别则调谓调斥如方等也。<a id="a-DN"></a>熟谓成熟。<a id="a-DO"></a>即加说也。<a id="a-DP"></a>醍醐下云云者。<a id="a-DQ"></a>广约三味明不说所以。<a id="a-DR"></a>如上诸文故不重列。<a id="a-DS"></a>灵下云云者。<a id="a-DT"></a>须说灵即灵通以通一切。<a id="a-DU"></a>随义便故灵寺在后。<a id="a-DV"></a>从名便故灵应在前。<a id="a-DW"></a>有此观故必获佛记。<a id="a-DX"></a>亦名为瑞。<a id="a-DY"></a>有此观故后方得果。<a id="a-DZ"></a>故名为华。<a id="a-Da"></a>三观成已真因方现。<a id="a-Db"></a>三千为表实可兼之。<a id="a-Dc"></a>此理下理教行人。<a id="a-Dd"></a>言反乖者。<a id="a-De"></a>以反以乖释顺释正。<a id="a-Df"></a>由昔乖反故今反乖。<a id="a-Dg"></a>昔逆即顺何反乖耶。<a id="a-Dh"></a>皆云至者。<a id="a-Di"></a>实之极也。<a id="a-Dj"></a>若至今经无过上故。<a id="a-Dk"></a>故皆云至。<a id="a-Dl"></a>还指等者。<a id="a-Dm"></a>释劝信意。<a id="a-Dn"></a>何故劝信。<a id="a-Do"></a>欲明昔粗即妙。<a id="a-Dp"></a>恐物生疑故预劝诫。<a id="a-Dq"></a>言四种者。<a id="a-Dr"></a>秖上所列此理已下四文是也。<a id="a-Ds"></a>故客作言下不云人等。<a id="a-Dt"></a>但云四种。<a id="a-Du"></a>以客作之言而含于四。<a id="a-Dv"></a>故总贯之。<a id="a-Dw"></a>所以昔为客作之四今成长者子四。<a id="a-Dx"></a>更无所改全成妙四。<a id="a-Dy"></a>故云汝等所行等。<a id="a-Dz"></a>信无等者。<a id="a-E0"></a>佛世尚乃以人显法。<a id="a-E1"></a>末代安可法妙人粗。<a id="a-E2"></a>若云大权。<a id="a-E3"></a>必无以善而滥于恶。<a id="a-E4"></a>神纵异迹并越二途。<a id="a-E5"></a>世云勤学不如择师。<a id="a-E6"></a>故云汝等当信佛之所说。<a id="a-E7"></a>初明佛道至难知也者。<a id="a-E8"></a>施权意也。<a id="a-E9"></a>以诸教中无施名故。<a id="a-EA"></a>今欲明开故先叙所开。<a id="a-EB"></a>即所施是。<a id="a-EC"></a>故玄文云。<a id="a-ED"></a>为实施权意在于实。<a id="a-EE"></a>开权显实意在于权。<a id="a-EF"></a>当知以实为权权名隐实。<a id="a-EG"></a>开权显实。<a id="a-EH"></a>实外无余。<a id="a-EI"></a>潜之与显利在物情。<a id="a-EJ"></a>常住本源未尝增减。<a id="a-EK"></a>故未开之前非但不说显实之名。<a id="a-EL"></a>都无施权之语。<a id="a-EM"></a>故说宜权之言。<a id="a-EN"></a>即须显实故也。<a id="a-EO"></a>故知此是法华之宗致。<a id="a-EP"></a>实教之源由。<a id="a-EQ"></a>释义之旨归。<a id="a-ER"></a>众行之府藏。<a id="a-ES"></a>若不体之徒施徒运。<a id="a-ET"></a>每至此意皆勤勤者。<a id="a-EU"></a>恐斯宗学者失经旨故。<a id="a-EV"></a>所以者何下应释诸佛。<a id="a-EW"></a>云我以等者。<a id="a-EX"></a>以我释彼也。<a id="a-EY"></a>借此者。<a id="a-EZ"></a>既将自权而释于彼。<a id="a-Ea"></a>故借字亦子夜反。<a id="a-Eb"></a>去声称之。<a id="a-Ec"></a>意正引彼证此。<a id="a-Ed"></a>故且以此释彼。<a id="a-Ee"></a>意亦明于道同。<a id="a-Ef"></a>彼此皆悉施开故也。<a id="a-Eg"></a>是法等者。<a id="a-Eh"></a>若结开权。<a id="a-Ei"></a>是法两字指向演说诸法是也。<a id="a-Ej"></a>标人法中云举无分别法者。<a id="a-Ek"></a>将向是法为显实法。<a id="a-El"></a>故云法也。<a id="a-Em"></a>唯有诸佛举人也。<a id="a-En"></a>即是向法故云能知。<a id="a-Eo"></a>除诸等者。<a id="a-Ep"></a>若尔法华之外皆魔事耶。<a id="a-Eq"></a>不然但前教中权魔亦说之。<a id="a-Er"></a>唯此一实魔永不测。<a id="a-Es"></a>故云除耳。<a id="a-Et"></a>故惑阿难时亦说中道。<a id="a-Eu"></a>但除其魔而开其法。<a id="a-Ev"></a>非五七九等者。<a id="a-Ew"></a>以三五等皆是方便故皆云非。<a id="a-Ex"></a>三藏三乘加人天五也。<a id="a-Ey"></a>加通教二乘七也。<a id="a-Ez"></a>但会二乘何二乘耶。<a id="a-F0"></a>以共二乘与婆沙中二乘永别。<a id="a-F1"></a>般若不与彼二乘共故今问之。<a id="a-F2"></a>若三藏三乘不须会者。<a id="a-F3"></a>婆沙四阶即是究竟圆常果不。<a id="a-F4"></a>若秖归此果即是大品共佛。<a id="a-F5"></a>以不为是璎珞妙觉位不。<a id="a-F6"></a>为是华严遮那果不。<a id="a-F7"></a>加通别菩萨九也。<a id="a-F8"></a>若义分行向乃成十一。<a id="a-F9"></a>此等皆是被会之异。<a id="a-FA"></a>合彼异故。<a id="a-FB"></a>故名为一。<a id="a-FC"></a>一体收异故名为大。<a id="a-FD"></a>大即今经圆妙一乘。<a id="a-FE"></a>位与华严圆位同也。<a id="a-FF"></a>仪式者。<a id="a-FG"></a>秖以开合之相为威仪法式。<a id="a-FH"></a>今开三者。<a id="a-FI"></a>开三在昔。<a id="a-FJ"></a>而言今者。<a id="a-FK"></a>指今一化。<a id="a-FL"></a>从一乘开故云今耳。<a id="a-FM"></a>如释论等者。<a id="a-FN"></a>文初适云诸佛大事。<a id="a-FO"></a>今文复云何名诸佛大事等者。<a id="a-FP"></a>佛所尊重故数言之。<a id="a-FQ"></a>故引为例。<a id="a-FR"></a>云云者。<a id="a-FS"></a>论更有文。<a id="a-FT"></a>亦云如王好施所生太子名数数与等。<a id="a-FU"></a>次正明显实中古以此四显实。<a id="a-FV"></a>今以开示等四并为理一。<a id="a-FW"></a>旧师所无。<a id="a-FX"></a>但说者受者并于理上立因果耳。<a id="a-FY"></a>此师于此立因果门以释开等。<a id="a-FZ"></a>犹不及光宅于别序中以本迹门而释四句。<a id="a-Fa"></a>别序虽序迹门仍居一部之首。<a id="a-Fb"></a>岂法说初更分因果。<a id="a-Fc"></a>又正是因门者。<a id="a-Fd"></a>且从弟子因说。<a id="a-Fe"></a>言果门者。<a id="a-Ff"></a>且从师之远果。<a id="a-Fg"></a>其实具有委如玄文。<a id="a-Fh"></a>若尔去反征古师。<a id="a-Fi"></a>本门既移来此迹门理合向前。<a id="a-Fj"></a>不可本迹重张。<a id="a-Fk"></a>复令本门剩长。<a id="a-Fl"></a>若其双标本迹品内之义混和。<a id="a-Fm"></a>岂有双标于斯至下别生缘起。<a id="a-Fn"></a>况释四一不及光宅。<a id="a-Fo"></a>下方等者。<a id="a-Fp"></a>举本别由以责古释。<a id="a-Fq"></a>塔现证前兼为起后。<a id="a-Fr"></a>故宝塔踊为本远由。<a id="a-Fs"></a>地踊菩萨为本近由。<a id="a-Ft"></a>二由未来安得辩本。<a id="a-Fu"></a>次叙光宅今亦不用下破也。<a id="a-Fv"></a>初作因果相违破三慧在因故也。<a id="a-Fw"></a>又三慧下但约于因以多种三慧即是纵难。<a id="a-Fx"></a>纵用三慧须简三教。<a id="a-Fy"></a>三教三慧尚未入于当教圣位。<a id="a-Fz"></a>况圆圣位。<a id="a-G0"></a>故复纵云。<a id="a-G1"></a>若圆三慧此位亦未开佛知见。<a id="a-G2"></a>故前两教及别地前无佛知见。<a id="a-G3"></a>若作余三等者。<a id="a-G4"></a>结难也。<a id="a-G5"></a>初句结非佛知见。<a id="a-G6"></a>若作下自违命章。<a id="a-G7"></a>云云者。<a id="a-G8"></a>应须广辩不可用意。<a id="a-G9"></a>将教及理明不用意。<a id="a-GA"></a>以破地师。<a id="a-GB"></a>先述次破。<a id="a-GC"></a>初述中言第五恒等者。<a id="a-GD"></a>彼依大经第六四依品云。<a id="a-GE"></a>善男子。<a id="a-GF"></a>若有众生于一恒河沙诸如来所发菩提心。<a id="a-GG"></a>然后乃能于恶世中不谤是经爱乐是经。<a id="a-GH"></a>不能为人分别演说。<a id="a-GI"></a>二恒正解信乐受持。<a id="a-GJ"></a>亦不能广说。<a id="a-GK"></a>三恒受持书写虽为他说不解深义。<a id="a-GL"></a>四恒广说。<a id="a-GM"></a>十六分中解一分义。<a id="a-GN"></a>五恒八分六恒十二分。<a id="a-GO"></a>七恒十四分。<a id="a-GP"></a>八恒十六分。<a id="a-GQ"></a>具足解释尽其义趣。<a id="a-GR"></a>所谓如来常恒不变(一一句如初句)经文一恒之前。<a id="a-GS"></a>又有一熙连河未能信受。<a id="a-GT"></a>都成九段。<a id="a-GU"></a>以熙连河近俱尸城小于恒河。<a id="a-GV"></a>言发心者。<a id="a-GW"></a>有云。<a id="a-GX"></a>值一佛发一愿下一砂。<a id="a-GY"></a>纵值多佛不发愿者。<a id="a-GZ"></a>亦不下砂。<a id="a-Ga"></a>纵有发心不见佛者。<a id="a-Gb"></a>亦不下砂。<a id="a-Gc"></a>见一佛纵发多愿亦秖下一砂。<a id="a-Gd"></a>一发心见多佛亦秖下一砂。<a id="a-Ge"></a>如是积数至八恒等。<a id="a-Gf"></a>以明入位初易后难故也。<a id="a-Gg"></a>初之一增即得八分。<a id="a-Gh"></a>此后但能二二增者。<a id="a-Gi"></a>如至太尉易丞相则难。<a id="a-Gj"></a>言十六分者。<a id="a-Gk"></a>如世间秤十六两为斤。<a id="a-Gl"></a>故大论中佛语鍱腹外道。<a id="a-Gm"></a>汝若出家比舍利弗智。<a id="a-Gn"></a>十六分中不及其一。<a id="a-Go"></a>西方校量多用此意。<a id="a-Gp"></a>古人五恒判在贤位。<a id="a-Gq"></a>以六七八用对初地已上至十地。<a id="a-Gr"></a>以对十二十四十六分。<a id="a-Gs"></a>当知古意云多发心。<a id="a-Gt"></a>在方便教。<a id="a-Gu"></a>实教其心无多发故。<a id="a-Gv"></a>来对今教不可多发而分开等。<a id="a-Gw"></a>复约贤圣立位不同。</p>
  <p id="aGx">问。<a id="a-Gy"></a>彼多发心皆云于涅槃经得若干分解。<a id="a-Gz"></a>如何判之为方便教。</p>
  <p id="aH0">答。<a id="a-H1"></a>涅槃之名既通所缘生解亦异。<a id="a-H2"></a>纵非前之两教。<a id="a-H3"></a>但成别教教道。<a id="a-H4"></a>以此而言教相难辩。<a id="a-H5"></a>况古师对位自消彼经。<a id="a-H6"></a>若见思断位不成别义。<a id="a-H7"></a>不可通位消圆开等。<a id="a-H8"></a>若同体见思尽非六地。<a id="a-H9"></a>故知现在能信如来甚深智慧甚深境界。<a id="a-HA"></a>理不容易。<a id="a-HB"></a>华严融通极顿说者尚失旨归。<a id="a-HC"></a>法华唯显一乘。<a id="a-HD"></a>不可会之成渐。<a id="a-HE"></a>又有仙慧开善治城。<a id="a-HF"></a>各有判释。<a id="a-HG"></a>皆非今意。<a id="a-HH"></a>章安云。<a id="a-HI"></a>三十心是初依五恒也。<a id="a-HJ"></a>初地已去是第二依皆师位也。<a id="a-HK"></a>意以初依具烦恼性为弟子位。<a id="a-HL"></a>章安亦自约彼经判位。<a id="a-HM"></a>若判开等此亦不然。<a id="a-HN"></a>何者。<a id="a-HO"></a>令判四依须约四教。<a id="a-HP"></a>并不可以此判于开等。<a id="a-HQ"></a>四依通凡开等唯圣。<a id="a-HR"></a>圣复约圆。<a id="a-HS"></a>故下结云不与经会。<a id="a-HT"></a>引经等者。<a id="a-HU"></a>大经对地前为闻见。<a id="a-HV"></a>即别教地安得证通。<a id="a-HW"></a>登地眼见即佛眼也。<a id="a-HX"></a>故六地思尽全在通教。<a id="a-HY"></a>古来但知以地释地。<a id="a-HZ"></a>而全不辩地之所在。<a id="a-Ha"></a>注云云者。<a id="a-Hb"></a>广立理教以破古师。<a id="a-Hc"></a>略如向述。<a id="a-Hd"></a>难此同前者。<a id="a-He"></a>难同光宅用三慧也。<a id="a-Hf"></a>且破三慧故云同前。<a id="a-Hg"></a>亦应更云。<a id="a-Hh"></a>五浊先除安指今教。<a id="a-Hi"></a>若今教除浊应始成声闻。<a id="a-Hj"></a>若始除浊为是何佛知见显耶。<a id="a-Hk"></a>秽除理显难亦如之。<a id="a-Hl"></a>次有人去。<a id="a-Hm"></a>两师皆以法华为入。<a id="a-Hn"></a>令法华成极却失前三。<a id="a-Ho"></a>佛之知见并今经。<a id="a-Hp"></a>开等岂可分属余教。<a id="a-Hq"></a>则成余教有佛知见。<a id="a-Hr"></a>乃言别教三乘别故。<a id="a-Hs"></a>即指鹿苑。<a id="a-Ht"></a>二师皆以通教三乘。<a id="a-Hu"></a>而为般若。<a id="a-Hv"></a>言抑扬者。<a id="a-Hw"></a>以净名中抑挫声闻褒扬菩萨。<a id="a-Hx"></a>此甚不晓彼经亦有抑挫菩萨不独褒扬。<a id="a-Hy"></a>故今家八字判尽经理。<a id="a-Hz"></a>谓折小弹偏叹大褒圆。<a id="a-I0"></a>裂亦擗也。<a id="a-I1"></a>亦分帛也。<a id="a-I2"></a>四句不可分也。<a id="a-I3"></a>有人云。<a id="a-I4"></a>三十等者。<a id="a-I5"></a>通无地前三十心位。<a id="a-I6"></a>故名挟别。<a id="a-I7"></a>但云初地六地乃至十地。<a id="a-I8"></a>名为旁通。<a id="a-I9"></a>未见法华奇异者。<a id="a-IA"></a>经之难思非凡所测。<a id="a-IB"></a>准圣叹择师资可知。<a id="a-IC"></a>今依义附文略。<a id="a-ID"></a>有十双。<a id="a-IE"></a>以辩异相。<a id="a-IF"></a>与二乘近记开如来远本。<a id="a-IG"></a>随喜叹第五十人。<a id="a-IH"></a>闻益至一生补处。<a id="a-II"></a>释迦指五逆调达为本师。<a id="a-IJ"></a>文殊以八岁龙女为所化。<a id="a-IK"></a>凡闻一句咸与授记。<a id="a-IL"></a>守护经名功不可量。<a id="a-IM"></a>闻品受持永辞女质。<a id="a-IN"></a>若闻读诵不老不死。<a id="a-IO"></a>五种法师现获相似。<a id="a-IP"></a>四安乐行梦入铜轮。<a id="a-IQ"></a>若恼乱者头破七分。<a id="a-IR"></a>有供养者福过十号。<a id="a-IS"></a>况已今当说一代所绝。<a id="a-IT"></a>叹其教法七喻称扬。<a id="a-IU"></a>从地涌出阿逸多不识一人。<a id="a-IV"></a>东方莲华龙尊王未知相本。<a id="a-IW"></a>况迹化举三千墨点。<a id="a-IX"></a>本成喻五百微尘。<a id="a-IY"></a>本迹事希诸教不说。<a id="a-IZ"></a>如斯等文准经仍有。<a id="a-Ia"></a>且依向指非奇何谓。<a id="a-Ib"></a>有人引华严等者。<a id="a-Ic"></a>他人意者。<a id="a-Id"></a>却责诸师。<a id="a-Ie"></a>地前有四十心位。<a id="a-If"></a>何不用释开佛知见。<a id="a-Ig"></a>而但用地前三十位耶。<a id="a-Ih"></a>破有二失。<a id="a-Ii"></a>一者谬用华严十信。<a id="a-Ij"></a>二者贤位非佛知见。<a id="a-Ik"></a>言华严不明十信者。<a id="a-Il"></a>古人亦以华严住前修十梵行空。<a id="a-Im"></a>即入初住。<a id="a-In"></a>将十梵行空对十信位。<a id="a-Io"></a>今文破者经无信名。<a id="a-Ip"></a>故云无也。<a id="a-Iq"></a>摄大乘等位。<a id="a-Ir"></a>具知释签所引。<a id="a-Is"></a>恐是十地论剩七字。<a id="a-It"></a>有人去。<a id="a-Iu"></a>破用论四智者。<a id="a-Iv"></a>彼师所引云总别一时。<a id="a-Iw"></a>欲释四句令无前后。<a id="a-Ix"></a>不意却成高下不当。<a id="a-Iy"></a>今为二破。<a id="a-Iz"></a>一者但云四智一时。<a id="a-J0"></a>而不分位别。<a id="a-J1"></a>二者四智在果开等通因。<a id="a-J2"></a>由斯不当故今不用。<a id="a-J3"></a>且准止观引论四智。<a id="a-J4"></a>以彼因果各有总别。<a id="a-J5"></a>若唯指果四智位高。<a id="a-J6"></a>今且直以果智责之。<a id="a-J7"></a>四智者。<a id="a-J8"></a>谓道慧道种慧一切智一切种智。<a id="a-J9"></a>此四在果一体具足。<a id="a-JA"></a>若开等四竖中论横。<a id="a-JB"></a>故须四位别对四智。<a id="a-JC"></a>纵因果相对各有总别。<a id="a-JD"></a>但成因果何名开等。<a id="a-JE"></a>有人言非。<a id="a-JF"></a>空等者。<a id="a-JG"></a>意以双非理显为开。<a id="a-JH"></a>不出空有。<a id="a-JI"></a>分明指理能空能有。<a id="a-JJ"></a>故名为示。<a id="a-JK"></a>见此空有不离于理。<a id="a-JL"></a>方乃是悟。<a id="a-JM"></a>复了此理不二而二。<a id="a-JN"></a>方乃云入。<a id="a-JO"></a>此人下破意者。<a id="a-JP"></a>空有之言是约二谛。<a id="a-JQ"></a>虽作四重秖是空有二理而已。<a id="a-JR"></a>失理浅深迷空有体。<a id="a-JS"></a>但列空有徒分四重故无中体徒用双非。<a id="a-JT"></a>不出二乘恐涉通教。<a id="a-JU"></a>有人云。<a id="a-JV"></a>达三谛等者。<a id="a-JW"></a>虽标三谛不辩融即。<a id="a-JX"></a>任运分张。<a id="a-JY"></a>别人初心何尝不达三谛之理。<a id="a-JZ"></a>名达为开不名开也。<a id="a-Ja"></a>至十行位分明见假。<a id="a-Jb"></a>至回向位观无一异。<a id="a-Jc"></a>若入初地方顺法流。<a id="a-Jd"></a>如此何能免于别义。<a id="a-Je"></a>亦未能辩开等别相。<a id="a-Jf"></a>非是初心毕竟不别。<a id="a-Jg"></a>故非佛界。<a id="a-Jh"></a>次有人去。<a id="a-Ji"></a>用总别相以释知见。<a id="a-Jj"></a>此人不知论云一切智。<a id="a-Jk"></a>是声闻智不应以此为知。<a id="a-Jl"></a>一切种智居二智后。<a id="a-Jm"></a>属别佛智。<a id="a-Jn"></a>不应以此为圆佛见。<a id="a-Jo"></a>又古人见一切之言。<a id="a-Jp"></a>便以为总。<a id="a-Jq"></a>以有种言乃判为别。<a id="a-Jr"></a>此亦不见大论圆文。<a id="a-Js"></a>论云。<a id="a-Jt"></a>为令易解分属三人。<a id="a-Ju"></a>况彼分三大小因果条然永别。<a id="a-Jv"></a>如何将释圆佛知见。<a id="a-Jw"></a>有人解尽智等者。<a id="a-Jx"></a>尽无生名出自三藏。<a id="a-Jy"></a>无生之语稍通于三。<a id="a-Jz"></a>约清净之言并判属通佛。<a id="a-K0"></a>如上等者。<a id="a-K1"></a>都不见于法华大意。<a id="a-K2"></a>总如玄文。<a id="a-K3"></a>大意方了。<a id="a-K4"></a>略如今疏释方便品。<a id="a-K5"></a>至此仅知佛知见义。</p>
 </body>
</html>