<!doctype html>
<html id="z3IBWZP1NA" data-ver="1841">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第十下</h1>
  <h2 id="a2">释嘱累品</h2>
  <p id="a3">释此品先辩他人判品前后。<a id="a-4"></a>次今文正释。<a id="a-5"></a>初文者。<a id="a-6"></a>慈恩安国并令移之于劝发后。<a id="a-7"></a>若在此中有八相违十不可也。<a id="a-8"></a>余虽管见颇有禀承。<a id="a-9"></a>每于听筵忝蒙慈训。<a id="a-A"></a>垂示救旨深有所凭。<a id="a-B"></a>近见秀公法华圆镜。<a id="a-C"></a>广立难势不越先规。<a id="a-D"></a>今攒旧闻兼资后见。<a id="a-E"></a>总别救之亦八不可。<a id="a-F"></a>初总救者。<a id="a-G"></a>出塔已后凡述多宝。<a id="a-H"></a>皆云塔中不云见佛。<a id="a-I"></a>若移在后无出塔处。<a id="a-J"></a>一不可也。<a id="a-K"></a>分身散后凡有所述。<a id="a-L"></a>唯论佛塔不涉分身。<a id="a-M"></a>若移在后佛无散处。<a id="a-N"></a>二不可也。<a id="a-O"></a>嘱累文中佛散土秽。<a id="a-P"></a>已下经文言不涉净。<a id="a-Q"></a>若移在后无复秽处。<a id="a-R"></a>三不可也。<a id="a-S"></a>会本居地因塔升空。<a id="a-T"></a>佛散出塔后文在地。<a id="a-U"></a>若移在后无还地处。<a id="a-V"></a>四不可也。<a id="a-W"></a>嘱累品后经既未尽。<a id="a-X"></a>但述众喜不云而去。<a id="a-Y"></a>若移在后须加而去。<a id="a-Z"></a>五不可也。<a id="a-a"></a>劝发品后无复余文。<a id="a-b"></a>经既已终则云而去。<a id="a-c"></a>若移在后须除而去。<a id="a-d"></a>六不可也。<a id="a-e"></a>本迹二门佛事既毕。<a id="a-f"></a>须有所付。<a id="a-g"></a>是有嘱累。<a id="a-h"></a>若移在后法无所归。<a id="a-i"></a>七不可也。<a id="a-j"></a>嘱累已后明乘乘人。<a id="a-k"></a>弘经本事事须嘱累。<a id="a-l"></a>若移在后师弟参杂。<a id="a-m"></a>八不可也。<a id="a-n"></a>次别救者。<a id="a-o"></a>具述元破一一救之。<a id="a-p"></a>一云众本相违者。<a id="a-q"></a>准正法华及以隋朝崛多三藏添品法华中。<a id="a-r"></a>此品并皆在于经末。<a id="a-s"></a>救曰。<a id="a-t"></a>正妙二本译人既异。<a id="a-u"></a>所见各别。<a id="a-v"></a>若令尽同此不可也。<a id="a-w"></a>言添品者。<a id="a-x"></a>准南山内典录云。<a id="a-y"></a>崛多擅移嘱累着后。<a id="a-z"></a>崛多既其擅改。<a id="a-10"></a>法护未可为凭。<a id="a-11"></a>正本既其居先。<a id="a-12"></a>添品不名擅改。<a id="a-13"></a>南山既斥添品。<a id="a-14"></a>义当二本俱非。<a id="a-15"></a>何者。<a id="a-16"></a>罗什生虽龟兹遍游五竺。<a id="a-17"></a>岂独不见梵本法华。<a id="a-18"></a>久居长安岂不曾见法护所译。<a id="a-19"></a>而再译不用者。<a id="a-1A"></a>当知法护非堪指南。<a id="a-1B"></a>若堪指南何不文义咸依正本。<a id="a-1C"></a>若嫌后译文义浇薄。<a id="a-1D"></a>则随朝所译弥薄于前。<a id="a-1E"></a>今依什译理可准凭。<a id="a-1F"></a>故睿公云。<a id="a-1G"></a>梵音错者正之以天竺。<a id="a-1H"></a>秦言谬者正之以字义。<a id="a-1I"></a>不可译者即而书之。<a id="a-1J"></a>岂什公与四子顿尔无识辄。<a id="a-1K"></a>移一品安置经中。<a id="a-1L"></a>若不测旨归应仰之而已。<a id="a-1M"></a>何得以凡见斗尺量度大海虚空耶。<a id="a-1N"></a>二云经论相违者。<a id="a-1O"></a>法华论云。<a id="a-1P"></a>修行力有五。<a id="a-1Q"></a>第五护法力中云如普贤劝发品及后品。<a id="a-1R"></a>后品即指嘱累品也。<a id="a-1S"></a>救曰。<a id="a-1T"></a>论亦人译。<a id="a-1U"></a>擅指何疑。<a id="a-1V"></a>况论虽西来。<a id="a-1W"></a>译时既在正法华后。<a id="a-1X"></a>秖是译者顺正法华故。<a id="a-1Y"></a>正经在西晋时译。<a id="a-1Z"></a>论在后魏时译。<a id="a-1a"></a>如隋笈多见正法华药草喻后有一长行偈颂。<a id="a-1b"></a>及嘱累在后。<a id="a-1c"></a>便以正经添于品内。<a id="a-1d"></a>及移嘱累在劝发后。<a id="a-1e"></a>余无所云。<a id="a-1f"></a>遂使后人云添品法华。<a id="a-1g"></a>故知译者不妨随见。<a id="a-1h"></a>妙正二本同一梵文。<a id="a-1i"></a>乍可信罗什而寝于法护。<a id="a-1j"></a>安得释妙本专以论为凭。<a id="a-1k"></a>秀云。<a id="a-1l"></a>言后品者。<a id="a-1m"></a>是普贤观经。<a id="a-1n"></a>以同是普贤发起令依经修观。<a id="a-1o"></a>又言后品者。<a id="a-1p"></a>既其不出名目。<a id="a-1q"></a>则似经度不尽。<a id="a-1r"></a>若不尔者。<a id="a-1s"></a>何不云及嘱累品但言后耶。<a id="a-1t"></a>此亦是一见。<a id="a-1u"></a>然准天台判为结经。<a id="a-1v"></a>不云在劝发品后。<a id="a-1w"></a>三诸教相违云。<a id="a-1x"></a>一切诸经并在经末。<a id="a-1y"></a>如何此经独在于斯。<a id="a-1z"></a>救曰。<a id="a-20"></a>例同诸经违妨更甚。<a id="a-21"></a>即如大品中间有累教品。<a id="a-22"></a>经末复有嘱累品。<a id="a-23"></a>不可一切皆两处安。<a id="a-24"></a>如大宝积四十九会。<a id="a-25"></a>会会皆有付嘱之文。<a id="a-26"></a>岂令诸经一切皆尔。<a id="a-27"></a>如金刚经问名问持。<a id="a-28"></a>乃在经中不可一切悉令居中。<a id="a-29"></a>法华开权显本授声闻记。<a id="a-2A"></a>岂令一切悉皆显实。<a id="a-2B"></a>不类之例其数不一。<a id="a-2C"></a>四云二事乖角者。<a id="a-2D"></a>分身若还此土复秽。<a id="a-2E"></a>准妙音被诫故知土秽。<a id="a-2F"></a>嘱累中亦令多宝还归。<a id="a-2G"></a>观音不应施宝分二。<a id="a-2H"></a>分二即多宝未还。<a id="a-2I"></a>遣去既同不应乖角。<a id="a-2J"></a>救曰。<a id="a-2K"></a>秖由未还故宝分二。<a id="a-2L"></a>是故但云一分奉多宝佛塔。<a id="a-2M"></a>而不云奉多宝佛。<a id="a-2N"></a>故知事毕者去。<a id="a-2O"></a>有缘者住。<a id="a-2P"></a>于理何伤。<a id="a-2Q"></a>若多宝在分身不合散者。<a id="a-2R"></a>经文但云塔可如故。<a id="a-2S"></a>如故秖是依初还闭。<a id="a-2T"></a>令初身散。<a id="a-2U"></a>即云各还本土。<a id="a-2V"></a>故知虽即令其塔还。<a id="a-2W"></a>听余经故。<a id="a-2X"></a>塔闭而在。<a id="a-2Y"></a>如塔未开时。<a id="a-2Z"></a>但云多宝于宝塔中出大音声。<a id="a-2a"></a>又云四众闻宝塔中所出音声。<a id="a-2b"></a>大乐说云。<a id="a-2c"></a>于其塔中发是音声。<a id="a-2d"></a>又佛告大乐说。<a id="a-2e"></a>是宝塔中有如来等。<a id="a-2f"></a>故塔未开。<a id="a-2g"></a>大众但云多宝如来于宝塔中。<a id="a-2h"></a>次塔开已。<a id="a-2i"></a>大众皆云见二如来在宝塔中。<a id="a-2j"></a>若塔闭后如药王品末云。<a id="a-2k"></a>多宝如来于宝塔中。<a id="a-2l"></a>妙音至此但上释迦璎珞以申问讯。<a id="a-2m"></a>次方问云。<a id="a-2n"></a>此久灭度多宝如来。<a id="a-2o"></a>在宝塔中来听法不。<a id="a-2p"></a>仍对释迦申彼佛问云。<a id="a-2q"></a>安隐堪忍久住不。<a id="a-2r"></a>当知塔闭住而未去。<a id="a-2s"></a>又云。<a id="a-2t"></a>唯愿世尊示我令见。<a id="a-2u"></a>岂二佛并坐。<a id="a-2v"></a>乃云请见。<a id="a-2w"></a>又多宝佛于宝塔中告妙音言。<a id="a-2x"></a>秖云汝为供养释迦等不云分身。<a id="a-2y"></a>岂分身瞩目而不供养。<a id="a-2z"></a>又妙音欲还但云供养释迦及多宝塔已。<a id="a-30"></a>不云见佛到彼见净华宿王。<a id="a-31"></a>但云供养释迦及多宝塔。<a id="a-32"></a>亦不云见多宝如来及以分身。<a id="a-33"></a>又文殊来时即云。<a id="a-34"></a>头面敬礼二世尊足。<a id="a-35"></a>嘱累之后全无此文。<a id="a-36"></a>故塔已闭分身已散。<a id="a-37"></a>若分身在观音施宝。<a id="a-38"></a>理应供养不应但二五二命不齐者。<a id="a-39"></a>何故分身多宝二俱唱散。<a id="a-3A"></a>去留不等。<a id="a-3B"></a>若云但令塔闭云如故者。<a id="a-3C"></a>何故正本云还本土。<a id="a-3D"></a>救曰。<a id="a-3E"></a>二命纵同所缘各别。<a id="a-3F"></a>宝塔为听经故来。<a id="a-3G"></a>分身为开塔故集。<a id="a-3H"></a>塔既已闭分身须散。<a id="a-3I"></a>经尚未毕故塔未还。<a id="a-3J"></a>分身既散土合复常。<a id="a-3K"></a>故前文云。<a id="a-3L"></a>为诸佛当来坐故。<a id="a-3M"></a>各净八方。<a id="a-3N"></a>况正法华云可还本土。<a id="a-3O"></a>自是法护所译不正。<a id="a-3P"></a>岂判什本令从正经。<a id="a-3Q"></a>若正经为正不应重译但云如故。<a id="a-3R"></a>若欲依正经何不讲正本。<a id="a-3S"></a>遍观正本处处相违。<a id="a-3T"></a>及以妄误前后非一。<a id="a-3U"></a>故不须以正经为准。</p>
  <p id="a3V">又问。<a id="a-3W"></a>释迦出塔塔何须闭。<a id="a-3X"></a>塔闭分身何必须散。</p>
  <p id="a3Y">答。<a id="a-3Z"></a>多宝本愿但云以塔听经。<a id="a-3a"></a>若以我身示四众者。<a id="a-3b"></a>令集分身。<a id="a-3c"></a>当知分身开塔故集。<a id="a-3d"></a>释迦亦为开塔住空。<a id="a-3e"></a>住空故开塔。<a id="a-3f"></a>塔开故命坐。<a id="a-3g"></a>嘱累故出塔。<a id="a-3h"></a>出塔故塔闭。<a id="a-3i"></a>塔闭故分身事讫。<a id="a-3j"></a>事讫故须散。<a id="a-3k"></a>故塔开闭分身聚散各有因缘。<a id="a-3l"></a>何须难言二命不齐。<a id="a-3m"></a>六塔无还处者。<a id="a-3n"></a>分身诸佛令去咸归。<a id="a-3o"></a>多宝佛塔迄至经末更无还处。<a id="a-3p"></a>若品在后即唱竟。<a id="a-3q"></a>时还救曰。<a id="a-3r"></a>经毕自还何须求处。<a id="a-3s"></a>至劝发后一切大众作礼而去。<a id="a-3t"></a>作礼虽不通于宝塔。<a id="a-3u"></a>而去遍该一切。<a id="a-3v"></a>多宝本愿听经故来。<a id="a-3w"></a>经若终后何虑不去。<a id="a-3x"></a>但虑塔无归去之文。<a id="a-3y"></a>不忧土无复秽之语。<a id="a-3z"></a>若土后复秽。<a id="a-40"></a>何得亦无人天来时。<a id="a-41"></a>七云净秽不同者。<a id="a-42"></a>妙音被诫复非净土。<a id="a-43"></a>故知分身久已还国者。<a id="a-44"></a>分身集日。<a id="a-45"></a>那令侍者皆诸灵山。<a id="a-46"></a>信诸山并无而犹有灵鹫。<a id="a-47"></a>文殊海出亦云灵山忽有华现。<a id="a-48"></a>故妙音来还依旧诫。<a id="a-49"></a>救曰。<a id="a-4A"></a>经文炳然而读者不见。<a id="a-4B"></a>经云。<a id="a-4C"></a>移诸天人置于他土。<a id="a-4D"></a>唯留此会众。<a id="a-4E"></a>故知土净为安诸佛。<a id="a-4F"></a>灵山旧众不移可然。<a id="a-4G"></a>准文殊来时。<a id="a-4H"></a>即云指灵鹫山住虚空中。<a id="a-4I"></a>妙音至时不云住虚空中。<a id="a-4J"></a>故知净时处空复秽在地。<a id="a-4K"></a>今分身既散故一切皆秽。<a id="a-4L"></a>而没却复秽之理。<a id="a-4M"></a>苦执灵鹫独秽。<a id="a-4N"></a>妙音被诫具云诫土。<a id="a-4O"></a>不独云山。<a id="a-4P"></a>故云莫轻彼国土等。<a id="a-4Q"></a>故文殊妙音二人来时。<a id="a-4R"></a>其理不等。<a id="a-4S"></a>欲令一例此理难齐。<a id="a-4T"></a>八云众喜乖情者。<a id="a-4U"></a>嘱累品令分身还。<a id="a-4V"></a>而塔不去。<a id="a-4W"></a>若非经末云嘱累者。<a id="a-4X"></a>阿修罗等欢喜太早。<a id="a-4Y"></a>既非闻法欢喜。<a id="a-4Z"></a>乃是见客佛去以生欢慰深可怪也。<a id="a-4a"></a>救曰。<a id="a-4b"></a>至此欢喜而嫌太早。<a id="a-4c"></a>三周之末各有欢喜。<a id="a-4d"></a>更早于此何不怪耶。<a id="a-4e"></a>说寿量竟分别功德中云闻佛寿无量一切皆欢喜。<a id="a-4f"></a>今本迹俱毕复闻随喜事少功多。<a id="a-4g"></a>又闻法师听持深效。<a id="a-4h"></a>又闻不轻能化所化现益后益。<a id="a-4i"></a>明弘经法无定常仪。<a id="a-4j"></a>又见释尊现十神力。<a id="a-4k"></a>授四结要。<a id="a-4l"></a>三摩付嘱三反领受大事功毕。<a id="a-4m"></a>岂得不喜而云太早耶。<a id="a-4n"></a>当知是人讫至经末。<a id="a-4o"></a>亦未欢喜何能弘经令他喜耶。<a id="a-4p"></a>言喜客佛去者。<a id="a-4q"></a>移在后文更加塔去而生欢喜。<a id="a-4r"></a>复弥可怪。<a id="a-4s"></a>验此一切皆以凡情测圣。<a id="a-4t"></a>徒攒笔语举一蔽诸。<a id="a-4u"></a>又云。<a id="a-4v"></a>但是先施神力。<a id="a-4w"></a>故见净土。<a id="a-4x"></a>此土本秽恐妙音见本土秽相。<a id="a-4y"></a>而生讥毁。<a id="a-4z"></a>故佛诫之。<a id="a-50"></a>非妙音至分身己还。<a id="a-51"></a>而土唯秽。<a id="a-52"></a>如虽净土犹见灵山。<a id="a-53"></a>变不唯净兼见秽故。<a id="a-54"></a>上见下故。<a id="a-55"></a>救曰。<a id="a-56"></a>灵山是佛自留故令大众俱见。<a id="a-57"></a>如来自云净土。<a id="a-58"></a>曲释云不唯净。<a id="a-59"></a>佛言皆令清净。<a id="a-5A"></a>乃云本秽仍在。<a id="a-5B"></a>若言上能见下于净见秽。<a id="a-5C"></a>何不妙音于秽见净。<a id="a-5D"></a>复能见秽。<a id="a-5E"></a>其心净故故佛土净。<a id="a-5F"></a>若犹见于秽则知妙音心不净故。<a id="a-5G"></a>而佛尚诫之。<a id="a-5H"></a>妙音见秽尚生讥毁。<a id="a-5I"></a>岂得名为上能见下耶。<a id="a-5J"></a>下生下想非上人也。<a id="a-5K"></a>尚生讥毁。<a id="a-5L"></a>岂上人耶。<a id="a-5M"></a>次涉法师更加二难。<a id="a-5N"></a>总成十难。<a id="a-5O"></a>故云十不可。<a id="a-5P"></a>先破总叙。<a id="a-5Q"></a>次翻二难。<a id="a-5R"></a>先破叙者彼先叙云。<a id="a-5S"></a>什公安嘱累品在神力品后。<a id="a-5T"></a>自是已来皆共信受。<a id="a-5U"></a>并云。<a id="a-5V"></a>移着此中善得经意。<a id="a-5W"></a>若在后者所列诸妨。<a id="a-5X"></a>略如向述。<a id="a-5Y"></a>而云以义判文。<a id="a-5Z"></a>正应安此。<a id="a-5a"></a>唯我唐代慈恩法师。<a id="a-5b"></a>不许斯义。<a id="a-5c"></a>法师又云。<a id="a-5d"></a>妙音被诫若是秽者。<a id="a-5e"></a>文殊海来何有灵山。<a id="a-5f"></a>秖云唯留此会不云唯留灵山。<a id="a-5g"></a>当知内外俱净。<a id="a-5h"></a>但是仍旧而说。<a id="a-5i"></a>又云。<a id="a-5j"></a>分身即是释迦。<a id="a-5k"></a>若多宝全身亦与一分。<a id="a-5l"></a>释迦分身唯与一分。<a id="a-5m"></a>若受多分者便是释迦长受利养。<a id="a-5n"></a>修六和敬讵应然耶。<a id="a-5o"></a>故但与一分。<a id="a-5p"></a>又云。<a id="a-5q"></a>若嘱累在此如来起立不云更坐。<a id="a-5r"></a>分身佛去不应立送。<a id="a-5s"></a>受观音施不应立受。<a id="a-5t"></a>又云。<a id="a-5u"></a>大众皆喜唯少奉行不应安此。<a id="a-5v"></a>又云。<a id="a-5w"></a>神力去秽未必全除。<a id="a-5x"></a>要若全除并之何处。<a id="a-5y"></a>何处净土容此秽生救曰。<a id="a-5z"></a>正本法华自西晋至唐都不行用。<a id="a-60"></a>此妙法经后秦译讫。<a id="a-61"></a>四海盛传天下仰止。<a id="a-62"></a>况流行之处必藉冥加。<a id="a-63"></a>冥加已遂安可议耶。<a id="a-64"></a>况复受持应验无量。<a id="a-65"></a>普贤尚授以句逗。<a id="a-66"></a>而不责移品。<a id="a-67"></a>况复尔后名僧继踵硕学如林。<a id="a-68"></a>共许嘱累安着此中。<a id="a-69"></a>岂至唐朝所见乖昔。<a id="a-6A"></a>然此经以常住佛性为咽喉。<a id="a-6B"></a>以一乘妙行为眼目。<a id="a-6C"></a>以再生败种为心腑。<a id="a-6D"></a>以显本远寿为其命而却以唯识灭种死其心。<a id="a-6E"></a>以婆沙菩萨掩其眼。<a id="a-6F"></a>以寿量为释疑断其命。<a id="a-6G"></a>以常住不遍割其喉。<a id="a-6H"></a>以三界八狱为大科。<a id="a-6I"></a>形斯为小。<a id="a-6J"></a>以一乘四德为小义。<a id="a-6K"></a>无可会归。<a id="a-6L"></a>据斯以论诸例可识。<a id="a-6M"></a>言仍旧说者。<a id="a-6N"></a>妙音未曾于此生慢。<a id="a-6O"></a>若土犹净满中诸佛释迦及塔众又在空。<a id="a-6P"></a>神力所现十方通达。<a id="a-6Q"></a>何须仍旧枉诫妙音。<a id="a-6R"></a>彼佛现见高下不平。<a id="a-6S"></a>而掩佛智能言土犹净。<a id="a-6T"></a>而言释迦不长受利。<a id="a-6U"></a>顺六和敬者。<a id="a-6V"></a>乃是令圣效凡。<a id="a-6W"></a>若言分身即是释迦。<a id="a-6X"></a>释迦开塔亦即分身。<a id="a-6Y"></a>何须更集。<a id="a-6Z"></a>若据应迹各别。<a id="a-6a"></a>为是分身恐释迦偏多而不受。<a id="a-6b"></a>为是观音恐诸佛多受而不与。<a id="a-6c"></a>若观音不与乃表观音施偏。<a id="a-6d"></a>何关六和少欲。<a id="a-6e"></a>若分身不受应先施而后让。<a id="a-6f"></a>何故但分为二分耶。<a id="a-6g"></a>故知令分二分表现表当。<a id="a-6h"></a>其义已圆分身已去。<a id="a-6i"></a>其理善成何须此难。<a id="a-6j"></a>若言不应立送分身。<a id="a-6k"></a>及立受施纵品移在后。<a id="a-6l"></a>免斯过者。<a id="a-6m"></a>受观音施容可尚坐。<a id="a-6n"></a>摩顶之际仍立唱散。<a id="a-6o"></a>经后正当立送之咎。<a id="a-6p"></a>徒设谑并嘲调尊仪。<a id="a-6q"></a>于此妙经未成弘赞。<a id="a-6r"></a>若且顺凡情释迦与分身齐肩。<a id="a-6s"></a>坐送便成疏阙。<a id="a-6t"></a>故立送客正当其仪。<a id="a-6u"></a>况立送立受何教所制。<a id="a-6v"></a>云送受不成。<a id="a-6w"></a>又云。<a id="a-6x"></a>已有众喜唯少奉行不合安此。<a id="a-6y"></a>秖缘少奉行故不应在后。<a id="a-6z"></a>又云。<a id="a-70"></a>何处净土容此秽生者。<a id="a-71"></a>何不问劫烧担草不同灰烬。<a id="a-72"></a>毛孔。<a id="a-73"></a>纳海身不随波。<a id="a-74"></a>凡此诸释并任己心。<a id="a-75"></a>不顺经文其例若是。<a id="a-76"></a>次别破第九第十者。<a id="a-77"></a>第九佛无就座难云。<a id="a-78"></a>开塔蒙命释迦入坐。<a id="a-79"></a>闭塔还出亦宜复座。<a id="a-7A"></a>岂得立说下诸经耶。<a id="a-7B"></a>如涅槃经如来现卧还从卧起。<a id="a-7C"></a>如茶毗时从金棺起上升梵宫。<a id="a-7D"></a>梵宫下已还复本座。<a id="a-7E"></a>此亦应尔何事不然。<a id="a-7F"></a>翻曰。<a id="a-7G"></a>若摩顶已理须复座。<a id="a-7H"></a>若言无文令佛常立者。<a id="a-7I"></a>如文殊答问竟。<a id="a-7J"></a>无入海文。<a id="a-7K"></a>何故至此忽云海来。<a id="a-7L"></a>又云于海常说法华。<a id="a-7M"></a>常说之言应常在海。<a id="a-7N"></a>若本在海序不应列。<a id="a-7O"></a>何得复为弥勒释疑。<a id="a-7P"></a>又说经竟。<a id="a-7Q"></a>佛但令众各散。<a id="a-7R"></a>元无更坐之文。<a id="a-7S"></a>佛应立送天龙八部。<a id="a-7T"></a>何但独送多宝分身。<a id="a-7U"></a>立送分身其仪稍顺。<a id="a-7V"></a>立送八部尊卑倍乖。<a id="a-7W"></a>又何不责云诸分身佛但令侍者赍华。<a id="a-7X"></a>以宣问讯。<a id="a-7Y"></a>及云彼某甲佛与欲开此宝塔。<a id="a-7Z"></a>即云尔时释迦见分身集与欲开塔。<a id="a-7a"></a>不见侍者至会说欲。<a id="a-7b"></a>欲应不成。<a id="a-7c"></a>法师与彼虽则稍亲。<a id="a-7d"></a>党理不党亲古可依也。<a id="a-7e"></a>又何不责。<a id="a-7f"></a>教门皆云达多世世造恶。<a id="a-7g"></a>今忽说为佛师。<a id="a-7h"></a>复云与师记莂。<a id="a-7i"></a>颠倒不可具言。<a id="a-7j"></a>何不责龙女成佛太速。<a id="a-7k"></a>何不责声闻成佛太迟。<a id="a-7l"></a>第十众无命坐。<a id="a-7m"></a>难云。<a id="a-7n"></a>佛处高远众人请接。<a id="a-7o"></a>今既还处地亦应命下敕令复坐。<a id="a-7p"></a>何容久立不赐安居。<a id="a-7q"></a>故知嘱累定居经后。<a id="a-7r"></a>翻曰。<a id="a-7s"></a>凡假他力必须请加。<a id="a-7t"></a>若任自力不求他援。<a id="a-7u"></a>处空非己力所及。<a id="a-7v"></a>故请佛神通还本。<a id="a-7w"></a>任自力所能。<a id="a-7x"></a>故不待佛命。<a id="a-7y"></a>况本缘佛入塔故请在空。<a id="a-7z"></a>今佛从座起岂可安坐。<a id="a-80"></a>故云益加恭敬曲躬低头。<a id="a-81"></a>佛既复座说法时众理应复座。<a id="a-82"></a>无文之论义准应知。<a id="a-83"></a>又众若不起不坐。<a id="a-84"></a>应仍在空。<a id="a-85"></a>何故普门品中无尽意云从座而起。<a id="a-86"></a>陀罗尼品初药王从座而起故知不可见略却就座等文。<a id="a-87"></a>移品向后。<a id="a-88"></a>又品题有嘱累之说。<a id="a-89"></a>令向后者。<a id="a-8A"></a>品内有嘱累之义。<a id="a-8B"></a>亦应皆移。<a id="a-8C"></a>然嘱累品题虽云嘱累。<a id="a-8D"></a>品内但通云我于无量阿僧祇。<a id="a-8E"></a>修习难得阿耨三菩提法。<a id="a-8F"></a>付嘱汝等故神力品题虽云神力。<a id="a-8G"></a>品内云为嘱累是经故。<a id="a-8H"></a>乃以如来四法嘱累上行等也。<a id="a-8I"></a>故应先移嘱累次移神力着嘱累后。<a id="a-8J"></a>又嘱累品初云。<a id="a-8K"></a>现大神力。<a id="a-8L"></a>神力品内有嘱累之言。<a id="a-8M"></a>是故二品俱移向后。<a id="a-8N"></a>若俱移向后不可两品重张。<a id="a-8O"></a>不可两品前后。<a id="a-8P"></a>若有前后。<a id="a-8Q"></a>还失最后。<a id="a-8R"></a>若言经文次第。<a id="a-8S"></a>不轻已后即合劝持。<a id="a-8T"></a>何事以神力而间杂之。<a id="a-8U"></a>宝塔慕觅宣。<a id="a-8V"></a>弘之人。<a id="a-8W"></a>秖应次以持品续之。<a id="a-8X"></a>何得许以调达品间。<a id="a-8Y"></a>若其品次不依罗什。<a id="a-8Z"></a>理须一切并依正经。<a id="a-8a"></a>今经声闻一万二千。<a id="a-8b"></a>正经但有一千二百。<a id="a-8c"></a>叹声闻德。<a id="a-8d"></a>乃有一十一句。<a id="a-8e"></a>叹菩萨德则有二十八句。<a id="a-8f"></a>与妙经及论复不相关。<a id="a-8g"></a>何不咎论违正法华。<a id="a-8h"></a>而嫌妙经违论。<a id="a-8i"></a>又正经列名之中。<a id="a-8j"></a>云光世音光观声同。<a id="a-8k"></a>便即书之。<a id="a-8l"></a>后代何不依光释义。<a id="a-8m"></a>宝掌菩萨离开为二。<a id="a-8n"></a>更加宝印首也。<a id="a-8o"></a>掌已是手复加头首离为二人。<a id="a-8p"></a>自在天子以大梵冠首。<a id="a-8q"></a>亦云三万天子俱。<a id="a-8r"></a>即是回梵文大梵字不尽。<a id="a-8s"></a>别序中不云说大乘经名无量义。<a id="a-8t"></a>直云说斯经已升座三昧。<a id="a-8u"></a>又阙无量义处三昧。<a id="a-8v"></a>不知尔前为说何经为入何定。<a id="a-8w"></a>何不责妙经增加无量义耶。<a id="a-8x"></a>又放光但云上至三十三天。<a id="a-8y"></a>法护何事抑佛光明。<a id="a-8z"></a>妙经云八百弟子。<a id="a-90"></a>正经云十八人中。<a id="a-91"></a>凡云如恒河沙。<a id="a-92"></a>一切皆云如江河砂。<a id="a-93"></a>序品既尔。<a id="a-94"></a>正宗之中错不可数。<a id="a-95"></a>何不依之而独引嘱累。<a id="a-96"></a>是故正经并未可依。<a id="a-97"></a>纵是什公所移。<a id="a-98"></a>应见梵文深旨。<a id="a-99"></a>若也漫移何不安余品后。<a id="a-9A"></a>而必着此中。<a id="a-9B"></a>使无如上诸妨。<a id="a-9C"></a>更移着后生诸妨耶。<a id="a-9D"></a>故使流行之处。<a id="a-9E"></a>众圣冥加。<a id="a-9F"></a>次正释品中亦具四悉。<a id="a-9G"></a>初世界中约得名以释品。<a id="a-9H"></a>得名事别即世界。<a id="a-9I"></a>又累者连及也。<a id="a-9J"></a>字应单作后人加口者。<a id="a-9K"></a>意言口嘱。<a id="a-9L"></a>即义立也。<a id="a-9M"></a>言烦尔者。<a id="a-9N"></a>尔汝也。<a id="a-9O"></a>谓累汝后代。<a id="a-9P"></a>如带累也。<a id="a-9Q"></a>左传云。<a id="a-9R"></a>相时而动无累后人。<a id="a-9S"></a>此是如来适时而化。<a id="a-9T"></a>示有谦词。<a id="a-9U"></a>又令于三世传法不绝。<a id="a-9V"></a>三世不同亦世界也。<a id="a-9W"></a>次为人者。<a id="a-9X"></a>此是后世宣布生善。<a id="a-9Y"></a>次对治者。<a id="a-9Z"></a>令后世受者使不失故。<a id="a-9a"></a>治其失恶故名对治。<a id="a-9b"></a>次第一义者。<a id="a-9c"></a>令后代人奉旨入住。<a id="a-9d"></a>入住即证真也。<a id="a-9e"></a>初两字并在能付。<a id="a-9f"></a>次两字皆在所付。<a id="a-9g"></a>三嘱在能付累在所付。<a id="a-9h"></a>次正付嘱中释三摩者。<a id="a-9i"></a>先约所表释。<a id="a-9j"></a>所付不轻须以浅表深。<a id="a-9k"></a>故身口心三付方表殷勤。<a id="a-9l"></a>次约四悉者。<a id="a-9m"></a>即具事理。<a id="a-9n"></a>经言现大神力者。<a id="a-9o"></a>如来向现十种神力。<a id="a-9p"></a>已表当现四一益竟。<a id="a-9q"></a>而今复云现神力者。<a id="a-9r"></a>正表身口心三付故也。<a id="a-9s"></a>从座而起以如来一手。<a id="a-9t"></a>一时遍摩故名为大。<a id="a-9u"></a>有人引大经中内有弟子解甚深义。<a id="a-9v"></a>不为利养不生诤竞。<a id="a-9w"></a>外有清净檀越。<a id="a-9x"></a>佛法久住。<a id="a-9y"></a>若不尔者法不久住。<a id="a-9z"></a>此是彼经最后诫劝道俗弘通。<a id="a-A0"></a>亦捃拾之遗嘱耳。<a id="a-A1"></a>不同今经乃是一期宣畅。<a id="a-A2"></a>他方欲散。<a id="a-A3"></a>现十神力嘱累十方。<a id="a-A4"></a>佛亲摩顶菩萨三受。<a id="a-A5"></a>表法勤勤。<a id="a-A6"></a>佛之智慧等者。<a id="a-A7"></a>取觉照边属一切智见毕竟空。<a id="a-A8"></a>如来智慧为道种智者。<a id="a-A9"></a>即取从因至果得道种名。<a id="a-AA"></a>道种从权。<a id="a-AB"></a>具如第一卷中。<a id="a-AC"></a>悉以能契之行名为权也。<a id="a-AD"></a>于如来室至如是。<a id="a-AE"></a>明三智者。<a id="a-AF"></a>即依座室三各具三智。<a id="a-AG"></a>秖是三一相即。<a id="a-AH"></a>三一互融。<a id="a-AI"></a>故一中具三。<a id="a-AJ"></a>以此三事弘经益他。<a id="a-AK"></a>令他各得果地三智之用。<a id="a-AL"></a>故知室若无二弘誓不普。<a id="a-AM"></a>衣若无二法身不满。<a id="a-AN"></a>座若无二惑破不周。<a id="a-AO"></a>如是施主下。<a id="a-AP"></a>结能施意。<a id="a-AQ"></a>应云如是施主三法无阙自他不空。<a id="a-AR"></a>是施主故有大慈悲。<a id="a-AS"></a>自既入室令他入室无悭吝故。<a id="a-AT"></a>自既着衣令地着衣。<a id="a-AU"></a>无所畏故。<a id="a-AV"></a>自既坐座。<a id="a-AW"></a>令他坐座。<a id="a-AX"></a>亦可云无悭吝。<a id="a-AY"></a>故施此三法。<a id="a-AZ"></a>无所畏故。<a id="a-Aa"></a>说此三法。<a id="a-Ab"></a>若施若说皆具慈悲。<a id="a-Ac"></a>即入室三法也。<a id="a-Ad"></a>汝等等者。<a id="a-Ae"></a>汝等当学如来。<a id="a-Af"></a>以此三法而流通之。<a id="a-Ag"></a>以此三三应施一切。<a id="a-Ah"></a>故经云。<a id="a-Ai"></a>汝等即是众生之大施主。<a id="a-Aj"></a>此明经之功用必具三三。<a id="a-Ak"></a>况复所弘三三之法。<a id="a-Al"></a>方名令他得于所弘。<a id="a-Am"></a>世尊敕者。<a id="a-An"></a>具奉行之。<a id="a-Ao"></a>他人于此辩凡夫悭。<a id="a-Ap"></a>引成论云。<a id="a-Aq"></a>悭有五种。<a id="a-Ar"></a>住处护他物称赞法悭。<a id="a-As"></a>法悭七报。<a id="a-At"></a>一生生常盲。<a id="a-Au"></a>二生生愚痴。<a id="a-Av"></a>三生怨家中。<a id="a-Aw"></a>四受胎或死。<a id="a-Ax"></a>五为诸佛怨。<a id="a-Ay"></a>六善人远离。<a id="a-Az"></a>七无恶不造。<a id="a-B0"></a>若消此文都不相关。<a id="a-B1"></a>且言如来若以小乘化。<a id="a-B2"></a>我则堕悭贪。<a id="a-B3"></a>劝弘法者舍凡夫悭。<a id="a-B4"></a>此消可尔。<a id="a-B5"></a>若直以此证。<a id="a-B6"></a>令佛同凡。<a id="a-B7"></a>深不可也。</p>
  <p data-pb></p>
  <h2 id="aB8">释药王品</h2>
  <p id="aB9">释品引观经释名即世界也。<a id="a-BA"></a>此文去。<a id="a-BB"></a>具以今经而成四悉。<a id="a-BC"></a>若推下明得名前后。<a id="a-BD"></a>非四悉意。<a id="a-BE"></a>竭其神力者。<a id="a-BF"></a>用神通力三昧供养也。<a id="a-BG"></a>尽其形命者。<a id="a-BH"></a>用其报法即烧臂也。<a id="a-BI"></a>庶令弟子等者。<a id="a-BJ"></a>上人行之令下效故。<a id="a-BK"></a>此则自他二义具足。<a id="a-BL"></a>诸佛下云云者。<a id="a-BM"></a>令述有无。<a id="a-BN"></a>不轻乃至方便品来岂独佛耶。<a id="a-BO"></a>下品亦有佛者。<a id="a-BP"></a>云雷音王佛宝威德上王佛等。<a id="a-BQ"></a>况释迦化主始末恒在。<a id="a-BR"></a>况复应以佛身度等。<a id="a-BS"></a>然应须云上品有菩萨佛事为正。<a id="a-BT"></a>下品有佛菩萨事为正。<a id="a-BU"></a>通途论之。<a id="a-BV"></a>从化主说。<a id="a-BW"></a>一切皆以佛为正也。<a id="a-BX"></a>药王至流通义便者。<a id="a-BY"></a>佛嘱累已大事功毕。<a id="a-BZ"></a>随物偏好故乘乘不同。<a id="a-Ba"></a>真如实相是所乘之体。<a id="a-Bb"></a>一乘因果是所乘之事。<a id="a-Bc"></a>苦行等是乘乘之缘。<a id="a-Bd"></a>随物机宜故使弘者随缘不等。<a id="a-Be"></a>故所乘体皆妙法也。<a id="a-Bf"></a>以依一实立因果故。<a id="a-Bg"></a>乘于所乘以利物故。<a id="a-Bh"></a>故曰乘乘。<a id="a-Bi"></a>问为三者。<a id="a-Bj"></a>初一利他。<a id="a-Bk"></a>次一自行。<a id="a-Bl"></a>游化亦苦行。<a id="a-Bm"></a>苦行亦利他。<a id="a-Bn"></a>已下去文如妙音等。<a id="a-Bo"></a>皆不出自他。<a id="a-Bp"></a>自行皆不出智断福慧。<a id="a-Bq"></a>利他皆不出三昧神通。<a id="a-Br"></a>通问游者。<a id="a-Bs"></a>游必具足十法界身。<a id="a-Bt"></a>并如妙音观音。<a id="a-Bu"></a>但别举苦行以逗所宜。<a id="a-Bv"></a>故请答之言意在苦行。<a id="a-Bw"></a>有佛声闻者文略。<a id="a-Bx"></a>具如经列。<a id="a-By"></a>有菩萨及菩萨寿等。<a id="a-Bz"></a>经即时入是三昧者。<a id="a-C0"></a>普现三昧理无出入。<a id="a-C1"></a>表用三昧之力故云入耳。<a id="a-C2"></a>经以神通力愿者。<a id="a-C3"></a>明不以世火还依所得三昧起利他愿。<a id="a-C4"></a>以智观火焚难思境。<a id="a-C5"></a>故使光明起斯照彼。<a id="a-C6"></a>佛亦以逗物故赞。<a id="a-C7"></a>真法供养等者。<a id="a-C8"></a>先总举能观所观。<a id="a-C9"></a>次及观相。<a id="a-CA"></a>当是之言正显真法。<a id="a-CB"></a>所以烧身名真法者由内观故。<a id="a-CC"></a>所观者何。<a id="a-CD"></a>即此生身。<a id="a-CE"></a>由惑因故惑斯惑果。<a id="a-CF"></a>皆用之言显因果俱荡。<a id="a-CG"></a>又观若身若火等者。<a id="a-CH"></a>于中先明法空。<a id="a-CI"></a>次谁烧下辩生空。<a id="a-CJ"></a>初法空者。<a id="a-CK"></a>既即实相实相无烧。<a id="a-CL"></a>身火能所安得有烧有能所耶。<a id="a-CM"></a>次生空者。<a id="a-CN"></a>非但身等皆是实相。<a id="a-CO"></a>身等宰主一切皆无。<a id="a-CP"></a>故名为谁。<a id="a-CQ"></a>烧者。<a id="a-CR"></a>能烧火也。<a id="a-CS"></a>然者。<a id="a-CT"></a>所然身也。<a id="a-CU"></a>身火并是能供事也。<a id="a-CV"></a>佛法即是所供田也。<a id="a-CW"></a>宰主即是能观观者。<a id="a-CX"></a>身火能所观境也。<a id="a-CY"></a>境智不二能所斯亡。<a id="a-CZ"></a>以不二观观不二境。<a id="a-Ca"></a>成不二行会不二空。<a id="a-Cb"></a>作是观时苦为法界。<a id="a-Cc"></a>见闻者益故曰乘乘。<a id="a-Cd"></a>若不尔者。<a id="a-Ce"></a>成无益苦行。<a id="a-Cf"></a>佛有诚诫实可先思。<a id="a-Cg"></a>所以投岩无招外行之论。<a id="a-Ch"></a>赴火不为内众之讥。<a id="a-Ci"></a>良由内有理观外晓期心。<a id="a-Cj"></a>故胜热息善财之疑。<a id="a-Ck"></a>尼干生严炽之解。<a id="a-Cl"></a>笃论其道行方有克。<a id="a-Cm"></a>心正行正智邪事邪。<a id="a-Cn"></a>行不可废智不可亡。<a id="a-Co"></a>后学之徒无失法利。<a id="a-Cp"></a>有人问云。<a id="a-Cq"></a>律制烧身得兰。<a id="a-Cr"></a>烧指得吉。<a id="a-Cs"></a>此中赞烧其事如何。<a id="a-Ct"></a>今为答之。<a id="a-Cu"></a>大小开制教法不同。<a id="a-Cv"></a>小制结过大制令烧。<a id="a-Cw"></a>故梵网中若不烧者。<a id="a-Cx"></a>非出家菩萨。<a id="a-Cy"></a>岂独令俗而不制道。<a id="a-Cz"></a>故知顺小行易不烧何难。<a id="a-D0"></a>从大诚难烧乃不易。<a id="a-D1"></a>世以不持为大则大小俱倾。<a id="a-D2"></a>信此土机缘。<a id="a-D3"></a>咸迷大小。<a id="a-D4"></a>不知先小后大依何夏次。<a id="a-D5"></a>先大后小何心而受。<a id="a-D6"></a>先小后大开小乘遮。<a id="a-D7"></a>不先大后小。<a id="a-D8"></a>遮菩萨开不。<a id="a-D9"></a>一界之内两众如何。<a id="a-DA"></a>一身之中二体同异。<a id="a-DB"></a>大乘于小取益从何。<a id="a-DC"></a>小诵于大招损谁测。<a id="a-DD"></a>勤勤甄别用为来种。<a id="a-DE"></a>所乘之乘皆妙法故。<a id="a-DF"></a>以依一实立因果故。<a id="a-DG"></a>乘其所乘以利物故。<a id="a-DH"></a>但自揣己德历境观心。<a id="a-DI"></a>与心相应当顺开制。<a id="a-DJ"></a>今药王久证。<a id="a-DK"></a>并出开制之方。<a id="a-DL"></a>重法亡怀起神通之愿。<a id="a-DM"></a>为轨凡下思之可知。<a id="a-DN"></a>经以旃檀为[卄/積]者。<a id="a-DO"></a>他人疑云。<a id="a-DP"></a>何得旃檀而为[卄/積]耶。</p>
  <p id="aDQ">答。<a id="a-DR"></a>此土大爱道入涅槃后犹用旃檀阇维。<a id="a-DS"></a>况彼净土何足为难。<a id="a-DT"></a>然净秽并陈非世有也。<a id="a-DU"></a>皆圣力故。<a id="a-DV"></a>经云七万二千岁等者。</p>
  <p id="aDW">问。<a id="a-DX"></a>烧身但经千二百岁。<a id="a-DY"></a>烧臂何故时长。</p>
  <p id="aDZ">答。<a id="a-Da"></a>前为自行身尽入灭。<a id="a-Db"></a>今为弘法令物会三。<a id="a-Dc"></a>故云令无数等。<a id="a-Dd"></a>既言无数声闻发菩提心。<a id="a-De"></a>故知喜见于佛灭后。<a id="a-Df"></a>不令此等住于小果。<a id="a-Dg"></a>此土亦然。<a id="a-Dh"></a>经云金色之身者。<a id="a-Di"></a>前已得普现。<a id="a-Dj"></a>即八相金色。<a id="a-Dk"></a>故知此中须在极果。<a id="a-Dl"></a>能生等者。<a id="a-Dm"></a>如父母必以四护护子。<a id="a-Dn"></a>今发心由法为生。<a id="a-Do"></a>始终随逐为养。<a id="a-Dp"></a>令满极果为成。<a id="a-Dq"></a>能应法界为荣。<a id="a-Dr"></a>虽四不同以法为本。<a id="a-Ds"></a>又此四法即四悉檀。<a id="a-Dt"></a>次第对之亦应可见。<a id="a-Du"></a>此即始终对四悉也。<a id="a-Dv"></a>然前三教各得四益。<a id="a-Dw"></a>今对圆说例上可知。</p>
  <p id="aDx">问。<a id="a-Dy"></a>初开章云叹能持人。<a id="a-Dz"></a>何故向云不如一偈。<a id="a-E0"></a>又云法是佛师等耶。</p>
  <p id="aE1">答。<a id="a-E2"></a>前叹有法之人。<a id="a-E3"></a>今叹在人之法。<a id="a-E4"></a>言初叹体。<a id="a-E5"></a>次叹用者。<a id="a-E6"></a>非宗体之体。<a id="a-E7"></a>非宗用之用。<a id="a-E8"></a>通指一部为体。<a id="a-E9"></a>部内体宗用三。<a id="a-EA"></a>共有如是拔与等用。<a id="a-EB"></a>十宝山者。<a id="a-EC"></a>具如止观第五记。<a id="a-ED"></a>引华严经。<a id="a-EE"></a>或一或二者。<a id="a-EF"></a>俱舍云。<a id="a-EG"></a>前七金所成苏迷卢四宝。<a id="a-EH"></a>金或兼余故云一二。<a id="a-EI"></a>诸经说权智等者。<a id="a-EJ"></a>权不即实致令教法皆非自在。<a id="a-EK"></a>诸机不融故教主别尔。<a id="a-EL"></a>诸经明实智等者。<a id="a-EM"></a>并是权外之实故破疑不遍尚不及此经说施权意。<a id="a-EN"></a>已破诸疑故云即实而权。<a id="a-EO"></a>况复今经本为显实有疑皆断。<a id="a-EP"></a>故云即权而实。<a id="a-EQ"></a>所以权实之语非独今经相即之言出自于此。<a id="a-ER"></a>不收于小是故异也。<a id="a-ES"></a>文云学无学等者。<a id="a-ET"></a>指三教菩萨为发菩萨心者。<a id="a-EU"></a>今经为彼之父能生彼故。<a id="a-EV"></a>昔谓非子至此方知。<a id="a-EW"></a>余经要因功用者。<a id="a-EX"></a>但取发心毕竟不别不同三教要因功用。<a id="a-EY"></a>如别教地前为方便也。<a id="a-EZ"></a>如风下云云者。<a id="a-Ea"></a>初住已入无功用位。<a id="a-Eb"></a>应具简车体及具度等。<a id="a-Ec"></a>释如风所以。<a id="a-Ed"></a>至入初住无功用道。<a id="a-Ee"></a>经云五百岁者。<a id="a-Ef"></a>大集经中有五五百。<a id="a-Eg"></a>具如前文。<a id="a-Eh"></a>经云若有女人等者。<a id="a-Ei"></a>此中秖云得闻是经如说修行。<a id="a-Ej"></a>即净土因不须更指观经等也。</p>
  <p id="aEk">问。<a id="a-El"></a>如何修行。</p>
  <p id="aEm">答。<a id="a-En"></a>既云如说修行。<a id="a-Eo"></a>即依经立行具如分别功德品中直观此土。<a id="a-Ep"></a>四土具足。<a id="a-Eq"></a>故此佛身即三身也。<a id="a-Er"></a>故此大众即一切众。<a id="a-Es"></a>以惑未断故。<a id="a-Et"></a>故安乐行是同居净土行之气分也。<a id="a-Eu"></a>故不离同居秽见同居净。</p>
  <p id="aEv">问。<a id="a-Ew"></a>同居类多何必极乐。</p>
  <p id="aEx">答。<a id="a-Ey"></a>教说多故。<a id="a-Ez"></a>由物机故。<a id="a-F0"></a>是摄生故。<a id="a-F1"></a>令专注故。<a id="a-F2"></a>宿缘厚故。<a id="a-F3"></a>约多分故。<a id="a-F4"></a>下分兜率其例不同。<a id="a-F5"></a>但在机感。</p>
  <p data-pb></p>
  <h2 id="aF6">释妙音菩萨品</h2>
  <p id="aF7">品初具三释。<a id="a-F8"></a>初文因缘。<a id="a-F9"></a>次昔得下约教。<a id="a-FA"></a>次此品下本迹。<a id="a-FB"></a>唯无观心。<a id="a-FC"></a>因缘甚略。<a id="a-FD"></a>且义立者。<a id="a-FE"></a>音乐世界。<a id="a-FF"></a>自随为人。<a id="a-FG"></a>奉钵对治。<a id="a-FH"></a>道器第一义。<a id="a-FI"></a>观音有问得名之由。<a id="a-FJ"></a>此中无者。<a id="a-FK"></a>此从自行下从利他。<a id="a-FL"></a>又如常不轻中亦有本事。<a id="a-FM"></a>即名以显本事。<a id="a-FN"></a>始从内解终至利他。<a id="a-FO"></a>同在一名之内。<a id="a-FP"></a>虽自他不同。<a id="a-FQ"></a>准观音名下。<a id="a-FR"></a>有普门之名此亦应尔。<a id="a-FS"></a>同得普现色身三昧。<a id="a-FT"></a>若尔。<a id="a-FU"></a>药王下五一切皆然。<a id="a-FV"></a>药王又在献咒之初。<a id="a-FW"></a>净德又指妙音身。<a id="a-FX"></a>是故五品法门定无优劣。<a id="a-FY"></a>但随机便乘乘不同。<a id="a-FZ"></a>况普门居中理通上下。<a id="a-Fa"></a>以人对法理亦感均。<a id="a-Fb"></a>单消其名义亦无舛。<a id="a-Fc"></a>不可从名异而蔽其法门。<a id="a-Fd"></a>当卑其地去劝成机缘。<a id="a-Fe"></a>明普现意。<a id="a-Ff"></a>若不以鬼畜为鬼畜。<a id="a-Fg"></a>但卑己心之地。<a id="a-Fh"></a>则自壅妙法之流。<a id="a-Fi"></a>大人相等者为四。<a id="a-Fj"></a>先正略释。<a id="a-Fk"></a>是不思议相海故名为大。<a id="a-Fl"></a>次遍体下寄于所现展转校量。<a id="a-Fm"></a>三此相下大小对并。<a id="a-Fn"></a>四问答下释疑。<a id="a-Fo"></a>初二可见。<a id="a-Fp"></a>三对并中二。<a id="a-Fq"></a>先寄小表大。<a id="a-Fr"></a>故以应迹之相因顺于师长之毫光因果相召照之必来。<a id="a-Fs"></a>言本弟子者。<a id="a-Ft"></a>照非无缘本曾关涉。<a id="a-Fu"></a>名昔为本未必久本。<a id="a-Fv"></a>白毫下次明大中实因所感。<a id="a-Fw"></a>照之令弘开显之经。<a id="a-Fx"></a>此乃因胜果胜。<a id="a-Fy"></a>令弘胜教是故放之。<a id="a-Fz"></a>释疑中二重问答。<a id="a-G0"></a>初问答能放光疑。<a id="a-G1"></a>次问答所召众疑。<a id="a-G2"></a>初疑意者。<a id="a-G3"></a>约不思议相海。<a id="a-G4"></a>总立用问约事校量。<a id="a-G5"></a>答中云他经所明等者。<a id="a-G6"></a>召他属事宜且从他。<a id="a-G7"></a>故附方便教云有优劣。<a id="a-G8"></a>又约应身现相宜附他经。<a id="a-G9"></a>令弘实教故复从大。<a id="a-GA"></a>大复从因而为所表。<a id="a-GB"></a>故云放光令弘此法。<a id="a-GC"></a>况显本已尚无近迹。<a id="a-GD"></a>岂存小耶。<a id="a-GE"></a>何故召东说西者。<a id="a-GF"></a>问意者。<a id="a-GG"></a>十方菩萨岂皆无缘。<a id="a-GH"></a>何故放光但召东方妙音竟。<a id="a-GI"></a>次说西方观世音。<a id="a-GJ"></a>答中从表。<a id="a-GK"></a>于中四。<a id="a-GL"></a>初辩能表。<a id="a-GM"></a>次未发心下正明所表。<a id="a-GN"></a>三一菩萨下举例。<a id="a-GO"></a>四圣不下结用表意。<a id="a-GP"></a>初文三。<a id="a-GQ"></a>先明能表之光。<a id="a-GR"></a>次明光所照意。<a id="a-GS"></a>三东是下举能表意。<a id="a-GT"></a>次未发下出所表中。<a id="a-GU"></a>但举始终任运摄照。<a id="a-GV"></a>三举例者。<a id="a-GW"></a>妙意既尔诸来悉然。<a id="a-GX"></a>但以照东表始为便。<a id="a-GY"></a>若召南至北四维准知。<a id="a-GZ"></a>圣不繁文。<a id="a-Ga"></a>理合十方咸至。<a id="a-Gb"></a>如华严大集诸部般若。<a id="a-Gc"></a>光及所召尚通十方。<a id="a-Gd"></a>故此但以一方为表。<a id="a-Ge"></a>准下观音初释尔时。<a id="a-Gf"></a>亦以妙音对辩。<a id="a-Gg"></a>此中既预以说西对问。<a id="a-Gh"></a>故可预以西方对明。<a id="a-Gi"></a>云欲说西方菩萨事。<a id="a-Gj"></a>先召东方菩萨等。<a id="a-Gk"></a>叙福之由者。<a id="a-Gl"></a>既值多佛亦是慧由。<a id="a-Gm"></a>但是文略。<a id="a-Gn"></a>正叙福慧中经云悉。<a id="a-Go"></a>又云甚深。<a id="a-Gp"></a>故是圆慧。<a id="a-Gq"></a>三昧属定对慧名福。<a id="a-Gr"></a>尚异三教岂同世有。<a id="a-Gs"></a>又此十六并是法华三昧异名耳。<a id="a-Gt"></a>随义说之今称法华三昧之相。<a id="a-Gu"></a>佛诫至而规此耳者。<a id="a-Gv"></a>肃延进也妙音高位岂可待勖。<a id="a-Gw"></a>至此见秽宁生劣想。<a id="a-Gx"></a>但佛寄诫妙音而规其所将。<a id="a-Gy"></a>规谓规模。<a id="a-Gz"></a>夫佛至诸佛道同者。<a id="a-H0"></a>先正叙同次结同。<a id="a-H1"></a>初文自三初云约座为诫者。<a id="a-H2"></a>依空亡相。<a id="a-H3"></a>身是有相理为妙空。<a id="a-H4"></a>一尘之身咸与理等。<a id="a-H5"></a>况丈六之质生劣想耶。<a id="a-H6"></a>次夫师等者。<a id="a-H7"></a>佛及弟子身俱劣者。<a id="a-H8"></a>俱隐寂忍而耐其拙。<a id="a-H9"></a>夫依报等者应住无缘安其秽土。<a id="a-HA"></a>此佛下结同者。<a id="a-HB"></a>一切应身化仪示迹说法之处。<a id="a-HC"></a>皆具此三。<a id="a-HD"></a>诫众而为弘经之轨。<a id="a-HE"></a>故此佛弘经亦敕三意。<a id="a-HF"></a>以例于彼。<a id="a-HG"></a>化仪不出佛身化境国土故也。<a id="a-HH"></a>受旨中三力者。<a id="a-HI"></a>菩萨不无推功化主。<a id="a-HJ"></a>如来先诫令菩萨自运。<a id="a-HK"></a>菩萨推者往彼实难。<a id="a-HL"></a>何况往复应须利他。<a id="a-HM"></a>故知往来皆如来力。<a id="a-HN"></a>然又如来加于可加。<a id="a-HO"></a>菩萨有分但未至极。<a id="a-HP"></a>故以极三加于分三。<a id="a-HQ"></a>令用弘经宗要衣座室耳。<a id="a-HR"></a>故知皆如来力起于神通。<a id="a-HS"></a>种种庄严方能利物。<a id="a-HT"></a>是则如来以中空故。<a id="a-HU"></a>能以慈悲加诸菩萨。<a id="a-HV"></a>具足庄严故随机利益。<a id="a-HW"></a>言庄严者。<a id="a-HX"></a>因中万行。<a id="a-HY"></a>此会者彼土也。<a id="a-HZ"></a>若文殊位下等者。<a id="a-Ha"></a>妙音辞彼佛时云及见文殊。<a id="a-Hb"></a>岂可远来求见下位。<a id="a-Hc"></a>文殊位高见华应识。<a id="a-Hd"></a>何以问佛以何因缘等。<a id="a-He"></a>答中二义。<a id="a-Hf"></a>并文殊位高或同是补处。<a id="a-Hg"></a>一位之中分始中终。<a id="a-Hh"></a>或同是古佛则无高下。<a id="a-Hi"></a>同位居始未谢不知。<a id="a-Hj"></a>忝者辱也。<a id="a-Hk"></a>岂一事不知成屈辱耶。<a id="a-Hl"></a>又大众无敢问者。<a id="a-Hm"></a>文殊虽高为欲发起示为不知。<a id="a-Hn"></a>上品云初得等者。<a id="a-Ho"></a>上药王品云。<a id="a-Hp"></a>过去名一切众生喜见菩萨。<a id="a-Hq"></a>于日月净明德佛法中。<a id="a-Hr"></a>得现一切色身三昧。<a id="a-Hs"></a>后重生其国。<a id="a-Ht"></a>于净德王家。<a id="a-Hu"></a>忽然化生。<a id="a-Hv"></a>白其父言。<a id="a-Hw"></a>我先已得解一切语言陀罗尼。<a id="a-Hx"></a>既云转身得一切语言。<a id="a-Hy"></a>即似转身方得。<a id="a-Hz"></a>若云我先已得。<a id="a-I0"></a>即似指先所得色身三昧。<a id="a-I1"></a>即此三昧亦名语言陀罗尼。<a id="a-I2"></a>故云犹是色法。<a id="a-I3"></a>犹是之言表与前同。<a id="a-I4"></a>故此语言与色身但是身口之异。<a id="a-I5"></a>岂可现身不能说法。<a id="a-I6"></a>但从事别其理必同。<a id="a-I7"></a>故作异名消文最便。<a id="a-I8"></a>此则圆门三昧陀罗尼。<a id="a-I9"></a>必是体同名异。<a id="a-IA"></a>三昧从定陀罗尼从慧。<a id="a-IB"></a>即不思议之定慧故得互用。<a id="a-IC"></a>准下释中三轮具足。<a id="a-ID"></a>又舌下判三昧与陀罗尼。<a id="a-IE"></a>秖是真位六根耳。</p>
  <h2 id="aIF">释普门品</h2>
  <p id="aIG">初不云因缘等。<a id="a-IH"></a>此通别解。<a id="a-II"></a>具足三释唯阙观心。<a id="a-IJ"></a>十双中智断下云云者。<a id="a-IK"></a>但次第标释。<a id="a-IL"></a>不暇先列。<a id="a-IM"></a>人法并云有多种。<a id="a-IN"></a>各注云云者。<a id="a-IO"></a>并是示为一实并七方便。<a id="a-IP"></a>及以人法。<a id="a-IQ"></a>前后问答。<a id="a-IR"></a>前问如文。<a id="a-IS"></a>后问答者。<a id="a-IT"></a>云何而为众生说法等是也。<a id="a-IU"></a>福能转寿者。<a id="a-IV"></a>罗汉尚能回福为寿。<a id="a-IW"></a>况普门示现以不思议福。<a id="a-IX"></a>转成种智。<a id="a-IY"></a>即福智不二名之为转。<a id="a-IZ"></a>方例九双。<a id="a-Ia"></a>如珠雨宝者。<a id="a-Ib"></a>所转若成不思议福。<a id="a-Ic"></a>不同下位。<a id="a-Id"></a>如意珠者。<a id="a-Ie"></a>珠具多德。<a id="a-If"></a>具如止观第五。<a id="a-Ig"></a>凿井等者。<a id="a-Ih"></a>如华严云。<a id="a-Ii"></a>若有世界初成时。<a id="a-Ij"></a>众生所须资生具。<a id="a-Ik"></a>菩萨尔时为工匠。<a id="a-Il"></a>终不造作杀生器。<a id="a-Im"></a>初略如释签中初释尔时注其四者。<a id="a-In"></a>四悉耳。<a id="a-Io"></a>若消文意令会四悉。<a id="a-Ip"></a>说东方菩萨等者。</p>
  <p id="aIq">问。<a id="a-Ir"></a>何以前云召今言说。</p>
  <p id="aIs">答。<a id="a-It"></a>前文初召。<a id="a-Iu"></a>须云召今是说竟。<a id="a-Iv"></a>故云说。<a id="a-Iw"></a>故品后云。<a id="a-Ix"></a>说是品时。<a id="a-Iy"></a>二处皆有初闻名时。<a id="a-Iz"></a>即世界也。<a id="a-J0"></a>皆有随应为说即为人也。<a id="a-J1"></a>皆有答问得三昧由。<a id="a-J2"></a>即除疑也。<a id="a-J3"></a>皆有闻品得益不同。<a id="a-J4"></a>即得道也。<a id="a-J5"></a>经云偏袒者此土谢过而肉袒。<a id="a-J6"></a>彼国兴敬而偏服。<a id="a-J7"></a>盖二土风俗不同耳。<a id="a-J8"></a>先释无尽意名。<a id="a-J9"></a>于中初释无尽。<a id="a-JA"></a>先引三经。<a id="a-JB"></a>次总结成三观。<a id="a-JC"></a>初引大品空大集假净名中。<a id="a-JD"></a>大品明空则无尽。<a id="a-JE"></a>大集八十无尽门既多门不同。<a id="a-JF"></a>即是假也。<a id="a-JG"></a>净名夫无尽者。<a id="a-JH"></a>无有尽与不尽。<a id="a-JI"></a>双非故中也。<a id="a-JJ"></a>次释意中亦先约三观。<a id="a-JK"></a>次结。<a id="a-JL"></a>初空观中虽并引境智正在和合皆无自性。<a id="a-JM"></a>智随境空。<a id="a-JN"></a>无尽家之意名为空意。<a id="a-JO"></a>次又意下约假者。<a id="a-JP"></a>世出世是境。<a id="a-JQ"></a>智随于境境多智多。<a id="a-JR"></a>次约中心者。<a id="a-JS"></a>以能观心性中故。<a id="a-JT"></a>所观亦中。<a id="a-JU"></a>此约智照境说。<a id="a-JV"></a>此约下结。<a id="a-JW"></a>二处结文并云观智者。<a id="a-JX"></a>咸约能立问答。<a id="a-JY"></a>俱云慧庄严者。<a id="a-JZ"></a>问答已是二庄严竟今释其意。<a id="a-Ja"></a>云问答名庄严者。<a id="a-Jb"></a>定慧二严之中慧庄严也。<a id="a-Jc"></a>况二菩萨名及以佛名。<a id="a-Jd"></a>俱从慧立。<a id="a-Je"></a>多苦苦一人等四句。<a id="a-Jf"></a>一一句中有苦皆救咸可持名。<a id="a-Jg"></a>以有五只十双普故。<a id="a-Jh"></a>故念念咸益。<a id="a-Ji"></a>圆菩萨皆然但随缘耳。<a id="a-Jj"></a>经云观世音菩萨即时等者。<a id="a-Jk"></a>有人以观世音三字着下句上。<a id="a-Jl"></a>兴皇着上句末。<a id="a-Jm"></a>于下句上又足观世音三字。<a id="a-Jn"></a>二俱不然。<a id="a-Jo"></a>依下句头亦不须足。<a id="a-Jp"></a>有人问。<a id="a-Jq"></a>何以同念有脱不脱。<a id="a-Jr"></a>答同念是显机得脱有冥显。<a id="a-Js"></a>由过现缘差受益有等级。<a id="a-Jt"></a>若其机感厚定业亦能转。<a id="a-Ju"></a>若过现缘浅微苦亦无征。<a id="a-Jv"></a>亦有人云。<a id="a-Jw"></a>三灾有大小。<a id="a-Jx"></a>大谓火水风。<a id="a-Jy"></a>小即命身财。<a id="a-Jz"></a>大次第有二。<a id="a-K0"></a>一从小至大时义可然。<a id="a-K1"></a>又从急至缓此未必尔。<a id="a-K2"></a>火不尽急风不并缓。<a id="a-K3"></a>小亦有二。<a id="a-K4"></a>一从重至轻。<a id="a-K5"></a>二从难至易。<a id="a-K6"></a>此或应尔。<a id="a-K7"></a>事益具如谢敷等观音应验记。<a id="a-K8"></a>说别答中三业机者。<a id="a-K9"></a>七难是口机。<a id="a-KA"></a>以称名故。<a id="a-KB"></a>三毒是意机。<a id="a-KC"></a>令常念故。<a id="a-KD"></a>二求是身机。<a id="a-KE"></a>常礼拜故。<a id="a-KF"></a>火难者。<a id="a-KG"></a>有人引仁王经七火不同。<a id="a-KH"></a>一鬼火。<a id="a-KI"></a>二龙火。<a id="a-KJ"></a>三霹雳火。<a id="a-KK"></a>四山神火。<a id="a-KL"></a>五人火。<a id="a-KM"></a>六树火。<a id="a-KN"></a>七贼火。<a id="a-KO"></a>人火者。<a id="a-KP"></a>恶业发时身自出火。<a id="a-KQ"></a>树火者。<a id="a-KR"></a>如久旱时诸木自出火。<a id="a-KS"></a>及至释水。<a id="a-KT"></a>则无七相。<a id="a-KU"></a>况复七相无所表对。<a id="a-KV"></a>故不用也。<a id="a-KW"></a>今文俱三。<a id="a-KX"></a>火名虽同浅深各异。<a id="a-KY"></a>若不尔者。<a id="a-KZ"></a>云何显观音力大念者功深。<a id="a-Ka"></a>入大乘下引论格量。<a id="a-Kb"></a>六十二亿等者。<a id="a-Kc"></a>有云。<a id="a-Kd"></a>菩萨无殊欲令偏重观音故也。<a id="a-Ke"></a>有云。<a id="a-Kf"></a>佛法二门。<a id="a-Kg"></a>谓等不等。<a id="a-Kh"></a>不等如礼诸佛教说功异。<a id="a-Ki"></a>平等者。<a id="a-Kj"></a>得福无殊。<a id="a-Kk"></a>今问若平等者。<a id="a-Kl"></a>佛既无偏无不平等。<a id="a-Km"></a>何故不等。<a id="a-Kn"></a>以佛不可有等级故。<a id="a-Ko"></a>故等不等秖是被缘。<a id="a-Kp"></a>虽是被缘亦未申难。<a id="a-Kq"></a>故须依今偏圆以释。<a id="a-Kr"></a>非但菩萨诸教不一。<a id="a-Ks"></a>亦乃一教设迹不同。<a id="a-Kt"></a>此约境判。<a id="a-Ku"></a>若心境相对四句分别。<a id="a-Kv"></a>今此乃是两俱句边。<a id="a-Kw"></a>持六十二亿心境俱劣。<a id="a-Kx"></a>受持观音心境俱胜。<a id="a-Ky"></a>此即定教当教而观。<a id="a-Kz"></a>若二交互句并境随心转。</p>
  <p id="aL0">问。<a id="a-L1"></a>何故法华论中。<a id="a-L2"></a>乃以持六十二亿恒沙佛名。<a id="a-L3"></a>为校量耶。</p>
  <p id="aL4">答有云论误。<a id="a-L5"></a>今云不尔。<a id="a-L6"></a>今先出论文次略消释。<a id="a-L7"></a>论云。<a id="a-L8"></a>受持观音名与六十二亿恒沙诸佛名彼福平等者。<a id="a-L9"></a>有二种义。<a id="a-LA"></a>一信力故。<a id="a-LB"></a>二毕竟知故。<a id="a-LC"></a>信力复二。<a id="a-LD"></a>一者求我如观音毕竟信故。<a id="a-LE"></a>二生恭敬心如彼功德。<a id="a-LF"></a>我亦得故。<a id="a-LG"></a>二毕竟知者。<a id="a-LH"></a>决定知法界故。<a id="a-LI"></a>法界者名为法性。<a id="a-LJ"></a>初地菩萨能证入一切诸佛平等身故。<a id="a-LK"></a>平等身者。<a id="a-LL"></a>谓真如法身。<a id="a-LM"></a>是故受持观音。<a id="a-LN"></a>与六十二亿恒沙诸佛功德无差。<a id="a-LO"></a>今谓以此验知。<a id="a-LP"></a>须依圆释。<a id="a-LQ"></a>何者。<a id="a-LR"></a>于二义中信力约事毕竟约理。<a id="a-LS"></a>事理相资方成所念。<a id="a-LT"></a>如信力二中。<a id="a-LU"></a>既云求我身如观音。<a id="a-LV"></a>即指化身。<a id="a-LW"></a>又音观音功德我亦得之。<a id="a-LX"></a>乃指报身。<a id="a-LY"></a>愿齐报应方乃成念。<a id="a-LZ"></a>但念果德者。<a id="a-La"></a>何必识理。<a id="a-Lb"></a>故次义云知法界等。<a id="a-Lc"></a>次引证位即是初地。<a id="a-Ld"></a>且引分证令人识之。<a id="a-Le"></a>故知若念观音三身。<a id="a-Lf"></a>须却以念佛校之。<a id="a-Lg"></a>若以念法身论之。<a id="a-Lh"></a>纵引十方诸佛其功亦等。<a id="a-Li"></a>何但六十二耶。<a id="a-Lj"></a>所以论文虽似举经。<a id="a-Lk"></a>乃是增句释义。<a id="a-Ll"></a>亦如方便初加难解难知。<a id="a-Lm"></a>欲说大法乃增三句。<a id="a-Ln"></a>而为申释。<a id="a-Lo"></a>三十三身十九说法云云者。<a id="a-Lp"></a>应具指离合。<a id="a-Lq"></a>结说少故但十九。<a id="a-Lr"></a>如八部四众但结一说。<a id="a-Ls"></a>结别开总者。<a id="a-Lt"></a>前三十三身是别。<a id="a-Lu"></a>故结云成就如是功德。<a id="a-Lv"></a>即以此句复为开下总句之首。<a id="a-Lw"></a>故下总云种种形等也。</p>
  <p id="aLx">问。<a id="a-Ly"></a>此经会三。<a id="a-Lz"></a>何故云应以三乘等耶。</p>
  <p id="aM0">答。<a id="a-M1"></a>形异法一。<a id="a-M2"></a>故妙音品云。<a id="a-M3"></a>种种变化说是经典。<a id="a-M4"></a>人不见之谓说三乘者谬矣。</p>
  <p id="aM5">问。<a id="a-M6"></a>何以妙音中四乘居后。<a id="a-M7"></a>观音中三乘在初。<a id="a-M8"></a>又无菩萨。</p>
  <p id="aM9">答。<a id="a-MA"></a>总而言之。<a id="a-MB"></a>无非菩萨于须别现者秖是文略。<a id="a-MC"></a>又三十三身随感即应。<a id="a-MD"></a>亦何前后。<a id="a-ME"></a>但二文互显。<a id="a-MF"></a>别文广意狭至云云者。<a id="a-MG"></a>离开多句故云文广。<a id="a-MH"></a>意唯现文故云意狭。<a id="a-MI"></a>总答文狭者。<a id="a-MJ"></a>但十二字。<a id="a-MK"></a>言意广者。<a id="a-ML"></a>既云种种何所不该。<a id="a-MM"></a>闻品功德云持地者。<a id="a-MN"></a>宝云经云。<a id="a-MO"></a>菩萨有十法名持地三昧。<a id="a-MP"></a>如世间地。<a id="a-MQ"></a>一者广大。<a id="a-MR"></a>二众生依。<a id="a-MS"></a>三无好恶。<a id="a-MT"></a>四受大雨。<a id="a-MU"></a>五生草木。<a id="a-MV"></a>六种子所依。<a id="a-MW"></a>七生众宝。<a id="a-MX"></a>八生众药。<a id="a-MY"></a>九风不动。<a id="a-MZ"></a>十师子吼亦不能惊。<a id="a-Ma"></a>菩萨亦尔。<a id="a-Mb"></a>经一一合。<a id="a-Mc"></a>今谓以八教判。<a id="a-Md"></a>方应今经。<a id="a-Me"></a>闻品功德下云云者。<a id="a-Mf"></a>应对诸经及以今部。<a id="a-Mg"></a>辩其得益共别不同。<a id="a-Mh"></a>以判教相兼带等异。<a id="a-Mi"></a>教若唯小显露终无结得大益。<a id="a-Mj"></a>密得大益教不可传。<a id="a-Mk"></a>教虽不传须辨其旨。<a id="a-Ml"></a>若如方等般若之流。<a id="a-Mm"></a>以部共故闻益亦共。<a id="a-Mn"></a>则具显密及以不定。<a id="a-Mo"></a>互相知者名为不定。<a id="a-Mp"></a>互不相知名为秘密。<a id="a-Mq"></a>是则部内或品似大。<a id="a-Mr"></a>益有大小。<a id="a-Ms"></a>或品似小益亦大小。<a id="a-Mt"></a>或兼大小益亦大小。<a id="a-Mu"></a>皆以向来三义消之。<a id="a-Mv"></a>不能具指诸经品相。<a id="a-Mw"></a>思之思之。<a id="a-Mx"></a>今经唯大大中唯圆无密偏小。<a id="a-My"></a>故闻品益始终无偏。<a id="a-Mz"></a>虽于圆中亦有发心不退及无生等。<a id="a-N0"></a>不与偏小共也。<a id="a-N1"></a>约部判益良由于此。<a id="a-N2"></a>故严王品虽云法眼名同体异。<a id="a-N3"></a>定非初果。<a id="a-N4"></a>须判为六根清净法眼位耳。<a id="a-N5"></a>即七信已上。<a id="a-N6"></a>若闻法华令得初果。<a id="a-N7"></a>则法华一部文义俱坏。<a id="a-N8"></a>初一是横释等者。<a id="a-N9"></a>结前三重释无等等。<a id="a-NA"></a>以成大车。<a id="a-NB"></a>佛界一念望理名横。<a id="a-NC"></a>佛心望理二义均等。<a id="a-ND"></a>故名为横。<a id="a-NE"></a>次约初心缘毕竟理。<a id="a-NF"></a>初后相望为竖。<a id="a-NG"></a>第三意者。<a id="a-NH"></a>心之与理冥符一体。<a id="a-NI"></a>俱不可说。<a id="a-NJ"></a>谁论横竖。<a id="a-NK"></a>初释唯佛心即空也。<a id="a-NL"></a>次释通一切假也。<a id="a-NM"></a>第三明前二俱不可得中也。<a id="a-NN"></a>文后偈颂什公不译。<a id="a-NO"></a>近代皆云梵本中有。<a id="a-NP"></a>此亦未测什公深意。<a id="a-NQ"></a>续僧传中云。<a id="a-NR"></a>偈是阇那掘多所译。<a id="a-NS"></a>今从旧本故无所释。<a id="a-NT"></a>还着本人。<a id="a-NU"></a>具如止观第八记。</p>
  <p data-pb></p>
  <h2 id="aNV">释陀罗尼品</h2>
  <p id="aNW">持下二番云其四者。<a id="a-NX"></a>并是四悉。<a id="a-NY"></a>初约翻名。<a id="a-NZ"></a>次诸师下约释义。<a id="a-Na"></a>三恶世下总揽二重。<a id="a-Nb"></a>以明来意。<a id="a-Nc"></a>初又二。<a id="a-Nd"></a>先正约四悉。<a id="a-Ne"></a>次对诸经开遮以明四悉。<a id="a-Nf"></a>初文者。<a id="a-Ng"></a>善恶异故。<a id="a-Nh"></a>即世界。<a id="a-Ni"></a>次一番具二悉故。<a id="a-Nj"></a>注其二三者。<a id="a-Nk"></a>能持善边即为人。<a id="a-Nl"></a>能遮恶边即对治。<a id="a-Nm"></a>中善即第一义故秖遮持二字四悉具足。<a id="a-Nn"></a>生云。<a id="a-No"></a>近识受持心薄故敦之以咒术。<a id="a-Np"></a>注云幽显挟赞故曰陀罗尼。<a id="a-Nq"></a>观生公去注远矣。<a id="a-Nr"></a>本为弘经者护难。<a id="a-Ns"></a>岂唯敦逼咒术。<a id="a-Nt"></a>全滥矫俗。<a id="a-Nu"></a>如药王献六十二亿佛之所说。<a id="a-Nv"></a>勇施恒河等佛之所说。<a id="a-Nw"></a>况护国四王罗刹七女皆为护法请佛印许。<a id="a-Nx"></a>如何谓为咒术敦之耶。<a id="a-Ny"></a>然咒之为义本不合翻。<a id="a-Nz"></a>如劝发中云。<a id="a-O0"></a>菩萨得闻。<a id="a-O1"></a>当知普贤神通之力。<a id="a-O2"></a>岂同术耶。<a id="a-O3"></a>若全不可翻竺法护何故翻之。<a id="a-O4"></a>若其不晓不翻之意。<a id="a-O5"></a>移品何疑。<a id="a-O6"></a>大明等三者。<a id="a-O7"></a>通论秖是般若。<a id="a-O8"></a>般若总摄故名为咒。<a id="a-O9"></a>总用总持总破总安俱得名咒。<a id="a-OA"></a>别对三教思之可见。<a id="a-OB"></a>如此通别复名为通。<a id="a-OC"></a>今别在今经护法故也。<a id="a-OD"></a>他经随事禳灾增益摄召不同。<a id="a-OE"></a>彼文亦各别有观法。<a id="a-OF"></a>所以新译并名真言及以明者。<a id="a-OG"></a>古人见秘密不译。<a id="a-OH"></a>例如此土禁咒等法。<a id="a-OI"></a>便以咒名往翻。<a id="a-OJ"></a>今言皆是如来难思秘密真言种子。<a id="a-OK"></a>注云云者。<a id="a-OL"></a>令说其意如向略知。<a id="a-OM"></a>从诸师下说咒义者。<a id="a-ON"></a>初文者。<a id="a-OO"></a>王名异故息恶生善。<a id="a-OP"></a>次文者。<a id="a-OQ"></a>即以相应谓为生善。<a id="a-OR"></a>虽有治罪之言正令顺教。<a id="a-OS"></a>第三文者。<a id="a-OT"></a>密治即对治也。<a id="a-OU"></a>第四文三。<a id="a-OV"></a>先明咒意。<a id="a-OW"></a>次引事释成。<a id="a-OX"></a>三咒亦如是下重牒结前。<a id="a-OY"></a>具足四法成第一义。<a id="a-OZ"></a>以密具四为称理也。<a id="a-Oa"></a>初病愈世界。<a id="a-Ob"></a>罪除对治。<a id="a-Oc"></a>生善为人。<a id="a-Od"></a>道合第一义。<a id="a-Oe"></a>三恶世下来意可知。<a id="a-Of"></a>故知此与生公永异。<a id="a-Og"></a>注家云赞。<a id="a-Oh"></a>未损大仪终不及护。</p>
  <p data-pb></p>
  <h2 id="aOi">释严王品</h2>
  <p id="aOj">因缘出他经未检。<a id="a-Ok"></a>此文亦有四悉。<a id="a-Ol"></a>初是世界。<a id="a-Om"></a>又庄严下为人。<a id="a-On"></a>此王下治诸根之恶即对治。<a id="a-Oo"></a>生虽下即第一义。<a id="a-Op"></a>初文者。<a id="a-Oq"></a>晷音轨。<a id="a-Or"></a>日月运行也。<a id="a-Os"></a>刻谓漏刻。<a id="a-Ot"></a>喀喀吐声也。<a id="a-Ou"></a>不进之貌。<a id="a-Ov"></a>意云。<a id="a-Ow"></a>一餐不进长途妨于万里。<a id="a-Ox"></a>十日为旬但唯九饭。<a id="a-Oy"></a>复阻高志。<a id="a-Oz"></a>白毫东照照妙音也。<a id="a-P0"></a>一欲示弘经之利。<a id="a-P1"></a>以勖受法弟子。<a id="a-P2"></a>二示结会不虚。<a id="a-P3"></a>故经云。<a id="a-P4"></a>净德夫人者今佛前光照庄严相菩萨是妙音也。<a id="a-P5"></a>神咒护经者。<a id="a-P6"></a>且从后说。<a id="a-P7"></a>准前亦应云苦行。<a id="a-P8"></a>神咒护法弘经现身说法双规师弟。<a id="a-P9"></a>所以蒙照东至者。<a id="a-PA"></a>知有来往之勋故也。<a id="a-PB"></a>欲来先云欲见药王等。<a id="a-PC"></a>华德复为妙音所将及以此土发起之众。<a id="a-PD"></a>药王乃为总持之主。<a id="a-PE"></a>共成二子之化。<a id="a-PF"></a>兼为结会古今令时会并识。<a id="a-PG"></a>了宿因不失信化迹功深。<a id="a-PH"></a>知权谋叵测。<a id="a-PI"></a>仰远种难亡。<a id="a-PJ"></a>说四圣之前缘者。<a id="a-PK"></a>前缘不同得圣前却。<a id="a-PL"></a>便分能所方乃改邪。<a id="a-PM"></a>又利物多端邪正异辙。<a id="a-PN"></a>所化既熟能化弃邪。<a id="a-PO"></a>今从示迹及从后说。<a id="a-PP"></a>故设化之时。<a id="a-PQ"></a>一凡三圣。<a id="a-PR"></a>若准佛云为欲引导妙庄严王及一切众生故。<a id="a-PS"></a>说是法华经。<a id="a-PT"></a>王宫八万四千皆任受持。<a id="a-PU"></a>二子四万二千俱至佛所。<a id="a-PV"></a>则王及能化一切悉权。<a id="a-PW"></a>从本为言四俱大圣。<a id="a-PX"></a>如胜鬘受化有称归心。<a id="a-PY"></a>元为国人先迷后悟。<a id="a-PZ"></a>化道之轨理数而然。<a id="a-Pa"></a>今从迹说受化得记。<a id="a-Pb"></a>四圣名生。<a id="a-Pc"></a>生虽未获者。<a id="a-Pd"></a>虽阙生知化时非久。<a id="a-Pe"></a>臻至也。<a id="a-Pf"></a>是故预彰入道之兆。<a id="a-Pg"></a>例如空生等空故无诤德号预呈。<a id="a-Ph"></a>余经指此为十波罗蜜者。<a id="a-Pi"></a>未曾有经收六度四等为十度耳。<a id="a-Pj"></a>亦不的对道品中节节有三昧者。<a id="a-Pk"></a>七科之中唯念处属慧正勤属进。<a id="a-Pl"></a>余五科内皆有定名。<a id="a-Pm"></a>复别列名者。<a id="a-Pn"></a>当知随用立名。<a id="a-Po"></a>其理不异。<a id="a-Pp"></a>先白母者。<a id="a-Pq"></a>父邪母正。<a id="a-Pr"></a>故先白母。<a id="a-Ps"></a>共设化方。<a id="a-Pt"></a>若据其本母子元知。<a id="a-Pu"></a>今约化仪机熟应发。<a id="a-Pv"></a>槌砧相扣物器方成。<a id="a-Pw"></a>是故云白。<a id="a-Px"></a>若附世情则母慈先白。<a id="a-Py"></a>利他之本慈复居先。<a id="a-Pz"></a>父王已信宫中又熟。<a id="a-Q0"></a>父王一人何足可化。<a id="a-Q1"></a>秖缘宫内未熟。<a id="a-Q2"></a>所以王亦待时。<a id="a-Q3"></a>能化两重远鉴机理。<a id="a-Q4"></a>推功化主结会古今。<a id="a-Q5"></a>经云譬一眼龟者。<a id="a-Q6"></a>约事秖是譬难值耳。<a id="a-Q7"></a>若作所乘凡龟鱼之眼两向看之。<a id="a-Q8"></a>既云一眼所见非正。<a id="a-Q9"></a>在生死海而又邪见。<a id="a-QA"></a>何可值于佛法浮木实谛之孔。<a id="a-QB"></a>善知识者。<a id="a-QC"></a>具如止观第四记。<a id="a-QD"></a>华严亦云。<a id="a-QE"></a>如父母导师医船等。<a id="a-QF"></a>闻品益中法眼净者。<a id="a-QG"></a>有云。<a id="a-QH"></a>初果也。<a id="a-QI"></a>岂王夫人及与八万。<a id="a-QJ"></a>皆持此经皆当作佛。<a id="a-QK"></a>而闻品者得小果耶。<a id="a-QL"></a>名同义殊善须斟酌。<a id="a-QM"></a>已如前说。<a id="a-QN"></a>注者亦云所见清净。<a id="a-QO"></a>不云小乘初果位也。</p>
  <h2 id="aQP">释普贤品</h2>
  <p id="aQQ">三悉者初世界。<a id="a-QR"></a>悲华下为人。<a id="a-QS"></a>我行下对治。<a id="a-QT"></a>若从胜他为名乃是贤于一切。<a id="a-QU"></a>名为普贤。<a id="a-QV"></a>言即三悉至解释也者。<a id="a-QW"></a>既以翻名发愿义当三悉。<a id="a-QX"></a>故云复是及以又是行愿。<a id="a-QY"></a>又行愿下。<a id="a-QZ"></a>亦却指三悉。<a id="a-Qa"></a>并是行愿。<a id="a-Qb"></a>即是以三悉判行愿也。<a id="a-Qc"></a>未立第一义者。<a id="a-Qd"></a>由释贤故让圣方名第一义。<a id="a-Qe"></a>故悲华愿兼于行。<a id="a-Qf"></a>我行而兼于愿。<a id="a-Qg"></a>由来下次约教也。<a id="a-Qh"></a>为四。<a id="a-Qi"></a>先古人释判属三藏。<a id="a-Qj"></a>由来者。<a id="a-Qk"></a>由从也。<a id="a-Ql"></a>谓古从来作此释耳。<a id="a-Qm"></a>以普贤名通义别。<a id="a-Qn"></a>亦应云通于通别。<a id="a-Qo"></a>文无者略。<a id="a-Qp"></a>故知三教释于普贤并谬。<a id="a-Qq"></a>次今明去即从圆释也。<a id="a-Qr"></a>三若十信下更对前位。<a id="a-Qs"></a>况破通别。<a id="a-Qt"></a>四今论下重释。</p>
  <p id="aQu">问。<a id="a-Qv"></a>华严云。<a id="a-Qw"></a>普贤菩萨依于如如。<a id="a-Qx"></a>不依佛土。<a id="a-Qy"></a>今何故云从东方来。</p>
  <p id="aQz">答。<a id="a-R0"></a>此据应迹所从。<a id="a-R1"></a>彼明所证自体。<a id="a-R2"></a>既云等觉。<a id="a-R3"></a>犹有一分报土身在。<a id="a-R4"></a>经从极理初住即证一分如如。<a id="a-R5"></a>正当圆教。<a id="a-R6"></a>所以伏通断偏断极之伏方名普贤。<a id="a-R7"></a>伏通在初故云伏始。<a id="a-R8"></a>是贤非普故非顶非周。<a id="a-R9"></a>故邻初下约初住位。<a id="a-RA"></a>十住之初故非后极。<a id="a-RB"></a>十地但断四十品尽。<a id="a-RC"></a>非断伏极知非普贤义也。<a id="a-RD"></a>四重约位正判。<a id="a-RE"></a>先正判。<a id="a-RF"></a>次引释论以证圆极。<a id="a-RG"></a>论引大经文也。<a id="a-RH"></a>具四悉云云者。<a id="a-RI"></a>不预列耳。<a id="a-RJ"></a>即其四文是。<a id="a-RK"></a>随去等者。<a id="a-RL"></a>去动秖是表来去也。<a id="a-RM"></a>随者。<a id="a-RN"></a>非先积而后雨。<a id="a-RO"></a>非先畜而后奏。<a id="a-RP"></a>故以龙雨譬之。<a id="a-RQ"></a>此是心力法力。<a id="a-RR"></a>众生力应化力。<a id="a-RS"></a>不思议力之所致也。<a id="a-RT"></a>略用二力者。<a id="a-RU"></a>威德神通前已具列自在等四。<a id="a-RV"></a>以表四德。<a id="a-RW"></a>今略无自在及以名闻。<a id="a-RX"></a>但二兼二故也。<a id="a-RY"></a>经文既云与无数等。<a id="a-RZ"></a>各现二力者。<a id="a-Ra"></a>当知所随皆法身也。<a id="a-Rb"></a>主伴并具四德。<a id="a-Rc"></a>故云各也。<a id="a-Rd"></a>此文既在流通之末。<a id="a-Re"></a>故愿闻之言。<a id="a-Rf"></a>双请正宗及流通也。<a id="a-Rg"></a>别列四句文中二解。<a id="a-Rh"></a>正宗。<a id="a-Ri"></a>流通。<a id="a-Rj"></a>初又二。<a id="a-Rk"></a>即迹本也。<a id="a-Rl"></a>迹又二。<a id="a-Rm"></a>先约开权显实。<a id="a-Rn"></a>次约开示悟入。<a id="a-Ro"></a>初文初句法身二三般若。<a id="a-Rp"></a>第四解脱。<a id="a-Rq"></a>二德庄严法身。<a id="a-Rr"></a>是故后三约于初句。<a id="a-Rs"></a>于初句中远恶下八字。<a id="a-Rt"></a>即四悉也。<a id="a-Ru"></a>次约开等中经典四句回互者。<a id="a-Rv"></a>以从开等次第故也。<a id="a-Rw"></a>唯三唯四者。<a id="a-Rx"></a>四秖是四安乐行三秖是三德及座衣室三。<a id="a-Ry"></a>前文释衣等三。<a id="a-Rz"></a>皆通两句各有能所。<a id="a-S0"></a>今从一边则以空座为般若。<a id="a-S1"></a>所覆为法身。<a id="a-S2"></a>能覆为解脱。<a id="a-S3"></a>此中正定。<a id="a-S4"></a>合在法身德中。<a id="a-S5"></a>前对开显中即合正定。<a id="a-S6"></a>入般若中。<a id="a-S7"></a>以此一句。<a id="a-S8"></a>两句得名故也。<a id="a-S9"></a>浪作余解者。<a id="a-SA"></a>设若有人不许此解。<a id="a-SB"></a>则为不许自行化他。<a id="a-SC"></a>则为不许开示悟入。<a id="a-SD"></a>则为不许室衣座三。<a id="a-SE"></a>则为不许方轨弘经。<a id="a-SF"></a>若言非是不许但是无文。<a id="a-SG"></a>若谓经无即是不许逐要重说。<a id="a-SH"></a>若不尔者。<a id="a-SI"></a>将何以揽今经正宗。<a id="a-SJ"></a>至此为重说耶。<a id="a-SK"></a>经初存其开等四句而为四释。<a id="a-SL"></a>今至此经末。<a id="a-SM"></a>又示开等还须四释。<a id="a-SN"></a>故知始末并是此经体宗用也。<a id="a-SO"></a>是则序正流通无非妙法。<a id="a-SP"></a>教内法中云三番者。<a id="a-SQ"></a>即读诵思惟三七日也。<a id="a-SR"></a>有人至此亦引文云。<a id="a-SS"></a>行有五法一三七见。<a id="a-ST"></a>二七七见。<a id="a-SU"></a>三一生见。<a id="a-SV"></a>四二生见。<a id="a-SW"></a>五三生见。<a id="a-SX"></a>又云。<a id="a-SY"></a>应有六法。<a id="a-SZ"></a>一严道场。<a id="a-Sa"></a>二净身。<a id="a-Sb"></a>三六时。<a id="a-Sc"></a>四启请。<a id="a-Sd"></a>五读诵。<a id="a-Se"></a>六思惟甚深空法。<a id="a-Sf"></a>作是观时能灭百千万亿阿僧祇重罪。<a id="a-Sg"></a>若尔。<a id="a-Sh"></a>何以解释一经。<a id="a-Si"></a>都无启心投想之地。<a id="a-Sj"></a>至此乃引普贤观经。<a id="a-Sk"></a>况今自云读诵书写者。<a id="a-Sl"></a>欲修习是法华经。<a id="a-Sm"></a>于三七日中一心精进。<a id="a-Sn"></a>我当乘象至其人前。<a id="a-So"></a>故知若修行若解说。<a id="a-Sp"></a>请依今师方有所至。<a id="a-Sq"></a>所以非玄文无以导。<a id="a-Sr"></a>非止观无以达。<a id="a-Ss"></a>非此疏无以持。<a id="a-St"></a>非一家无以进。<a id="a-Su"></a>若不尔者。<a id="a-Sv"></a>用是教为。<a id="a-Sw"></a>用讲宣为。<a id="a-Sx"></a>故东京安国寺尼慧忍置法华道场。<a id="a-Sy"></a>今天下仿效而迷其本。<a id="a-Sz"></a>不知此尼依凭有在。<a id="a-T0"></a>而亲感普贤。<a id="a-T1"></a>然虽有置道场处。<a id="a-T2"></a>多分师心。<a id="a-T3"></a>况今讲者而欲轻略斯教。<a id="a-T4"></a>良由不知教旨故也。<a id="a-T5"></a>适与江淮四十余僧往礼台山。<a id="a-T6"></a>因见不空三藏门人含光。<a id="a-T7"></a>奉敕在山修造。<a id="a-T8"></a>云与不空三藏亲游天竺。<a id="a-T9"></a>彼有僧问曰。<a id="a-TA"></a>大唐有天台教迹。<a id="a-TB"></a>最堪简邪正晓偏圆。<a id="a-TC"></a>可能译之将至此土耶。<a id="a-TD"></a>岂非中国失法求之四维。<a id="a-TE"></a>而此方少有识者。<a id="a-TF"></a>如鲁人耳。<a id="a-TG"></a>故厚德向道者莫不仰之。<a id="a-TH"></a>敬愿学者行者随力称赞。<a id="a-TI"></a>应知自行兼人并异他典。<a id="a-TJ"></a>若说若听境智存焉。<a id="a-TK"></a>若冥若显种熟可期。<a id="a-TL"></a>并由弘经者有方故也。<a id="a-TM"></a>若直尔讲说。<a id="a-TN"></a>是弘经者。<a id="a-TO"></a>何须衣座室三之诫。<a id="a-TP"></a>如来所遣岂可聊尔。<a id="a-TQ"></a>余省躬揣见自觉多惭。<a id="a-TR"></a>迫以众缘强复疏出。<a id="a-TS"></a>纵有立破为树圆乘。<a id="a-TT"></a>使同志者开佛知见。<a id="a-TU"></a>终无偏党而顺臆度冀诸览者悉鉴愚诚一句染神咸资彼岸。<a id="a-TV"></a>思惟修习永用舟航。<a id="a-TW"></a>随喜见闻恒为主伴。<a id="a-TX"></a>若取若舍经耳成缘。<a id="a-TY"></a>或顺或违终因斯脱。<a id="a-TZ"></a>愿解脱之日依报正报常宣妙经。<a id="a-Ta"></a>一刹一尘无非利物。<a id="a-Tb"></a>唯愿诸佛冥熏加被。<a id="a-Tc"></a>一切菩萨密借威灵。<a id="a-Td"></a>在在未说皆为劝请。<a id="a-Te"></a>凡有说处亲承供养。<a id="a-Tf"></a>一句一偈增进菩提。<a id="a-Tg"></a>一色一香永无退转。</p>
 </body>
</html>