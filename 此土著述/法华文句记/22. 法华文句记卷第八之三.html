<!doctype html>
<html id="z3IBWZD1N3" data-ver="1093">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第八之三</h1>
  <h2 id="a2">释法师品</h2>
  <p id="a3">释此品者为二。<a id="a-4"></a>先总释。<a id="a-5"></a>次别释。<a id="a-6"></a>初文二。<a id="a-7"></a>先释五法师。<a id="a-8"></a>次减数释。<a id="a-9"></a>初又二。<a id="a-A"></a>初出经论以辨离合有无。<a id="a-B"></a>次判通别以结品名。<a id="a-C"></a>初中二。<a id="a-D"></a>初依今经判五。<a id="a-E"></a>次大论下出异释名。<a id="a-F"></a>对今以辨离合有无。<a id="a-G"></a>乃至如下减数以释。<a id="a-H"></a>故若多若小俱名法师。<a id="a-I"></a>初五法师者。<a id="a-J"></a>未有一文着一二等言。<a id="a-K"></a>古今共立称为五种法师故。<a id="a-L"></a>经论所立多少不同。<a id="a-M"></a>所以此品但通名法师。<a id="a-N"></a>天王般若云。<a id="a-O"></a>受持此经有十种法。<a id="a-P"></a>一书写。<a id="a-Q"></a>二供养。<a id="a-R"></a>三流传。<a id="a-S"></a>四谛听。<a id="a-T"></a>五自读。<a id="a-U"></a>六忆持。<a id="a-V"></a>七广说。<a id="a-W"></a>八诵。<a id="a-X"></a>九思惟。<a id="a-Y"></a>十修行。<a id="a-Z"></a>十中第一是今文第五。<a id="a-a"></a>第四第六是今文第一。<a id="a-b"></a>第五是第二第八是第三。<a id="a-c"></a>第七是第四。<a id="a-d"></a>流传摄在广说文中。<a id="a-e"></a>余三并摄在忆持文中。<a id="a-f"></a>彼经忆秖是受。<a id="a-g"></a>大论中分受持为二。<a id="a-h"></a>则应不得单云忆持。<a id="a-i"></a>此别论下判通别以结品名。<a id="a-j"></a>于中先分自他以别师位。<a id="a-k"></a>言大经分九品等者。<a id="a-l"></a>元是别义。<a id="a-m"></a>且借以证五种法师。<a id="a-n"></a>九品秖是熙连并八恒。<a id="a-o"></a>第四恒广说。<a id="a-p"></a>于十六分中解一分义。<a id="a-q"></a>云前四无解者。<a id="a-r"></a>三恒并熙连。<a id="a-s"></a>五恒八分。<a id="a-t"></a>六恒十二分。<a id="a-u"></a>七恒十四分。<a id="a-v"></a>八恒具足尽解其义。<a id="a-w"></a>故须应从能解一分义去。<a id="a-x"></a>能为他说即是师位。<a id="a-y"></a>次通论下舍别从通。<a id="a-z"></a>自他俱得受此品名。<a id="a-10"></a>从通义边无有一句不任为师。<a id="a-11"></a>次减数释又四。<a id="a-12"></a>谓四三二一。<a id="a-13"></a>并是展转束多入少。<a id="a-14"></a>无非法师。<a id="a-15"></a>云如后者。<a id="a-16"></a>具如安乐行品初释四行是也。<a id="a-17"></a>四既指彼。<a id="a-18"></a>此应用四以结品名。<a id="a-19"></a>文无者略。<a id="a-1A"></a>已有前后中例可知。<a id="a-1B"></a>若欲知者。<a id="a-1C"></a>秖是先判通别。<a id="a-1D"></a>次从通四以结品名。<a id="a-1E"></a>束四为三。<a id="a-1F"></a>又为三意。<a id="a-1G"></a>初三业。<a id="a-1H"></a>次三门。<a id="a-1I"></a>三三法。<a id="a-1J"></a>一一皆先释。<a id="a-1K"></a>次判通别以结品名。<a id="a-1L"></a>次束三为二。<a id="a-1M"></a>谓自行化他。<a id="a-1N"></a>云不复记者。<a id="a-1O"></a>准前可解。<a id="a-1P"></a>亦是先释。<a id="a-1Q"></a>次判通别。<a id="a-1R"></a>以结品名。<a id="a-1S"></a>以此自他既遍前三。<a id="a-1T"></a>故知自他亦有通别。<a id="a-1U"></a>别论各别通论互通。<a id="a-1V"></a>自他皆互堪任故也。<a id="a-1W"></a>今通从化他。<a id="a-1X"></a>故名法师品。<a id="a-1Y"></a>次束二为一者。<a id="a-1Z"></a>谓如来行具一切行者。<a id="a-1a"></a>此依大经圣行品文。<a id="a-1b"></a>复有一行是如来行。<a id="a-1c"></a>所谓大乘大般涅槃。<a id="a-1d"></a>涅槃秖是三德秘藏。<a id="a-1e"></a>故今却以室衣座三。<a id="a-1f"></a>以释三德。<a id="a-1g"></a>三德秖是一大涅槃。<a id="a-1h"></a>此大涅槃遍一切处。<a id="a-1i"></a>遍一切法总名为一。<a id="a-1j"></a>先释。<a id="a-1k"></a>次指广。<a id="a-1l"></a>初释中为二。<a id="a-1m"></a>初通次别。<a id="a-1n"></a>通者。<a id="a-1o"></a>一行通具室等三法。<a id="a-1p"></a>别对为二。<a id="a-1q"></a>先对。<a id="a-1r"></a>次料简。<a id="a-1s"></a>初文为九。<a id="a-1t"></a>于中并以三法对诸法故。<a id="a-1u"></a>初对善恶及荡相也。<a id="a-1v"></a>次又慈忍下福慧。<a id="a-1w"></a>智慧是目等者。<a id="a-1x"></a>亦应云目足备者。<a id="a-1y"></a>必有所依。<a id="a-1z"></a>所依具二故也。<a id="a-20"></a>三又慈悲下对斥偏邪。<a id="a-21"></a>亦先释。<a id="a-22"></a>次引净名证。<a id="a-23"></a>胜于偏邪勇修于圆。<a id="a-24"></a>四又慈悲下破四魔。<a id="a-25"></a>亦先释。<a id="a-26"></a>释中并须约于界外圆释。<a id="a-27"></a>次引证空也。<a id="a-28"></a>云云者。<a id="a-29"></a>释出其意。<a id="a-2A"></a>五又慈悲下明具二严。<a id="a-2B"></a>仍为二释秖是翻倒前释。<a id="a-2C"></a>准后望前前应云慈忍也。<a id="a-2D"></a>六慈忍故下约譬破立等。<a id="a-2E"></a>具二例前。<a id="a-2F"></a>七又慈悲故何所下约体用。<a id="a-2G"></a>用即离过。<a id="a-2H"></a>八出三谛下约名。<a id="a-2I"></a>不同次第三谛。<a id="a-2J"></a>慈室包含忍衣三昧。<a id="a-2K"></a>九经言下引经。<a id="a-2L"></a>无相是座。<a id="a-2M"></a>次指广云不可尽。<a id="a-2N"></a>云云者。<a id="a-2O"></a>具如玄文明圆五行摄一切行。<a id="a-2P"></a>亦如止观十乘十境横竖遍收。<a id="a-2Q"></a>及破遍中横竖法门。<a id="a-2R"></a>乃至四种三昧收一切行。<a id="a-2S"></a>一切行秖是一行故为九文释之。<a id="a-2T"></a>次问下料简。<a id="a-2U"></a>初问者。<a id="a-2V"></a>准初释品应云五种。<a id="a-2W"></a>准后减数应云一法。<a id="a-2X"></a>何故但以衣座室三而对诸法。<a id="a-2Y"></a>答者。<a id="a-2Z"></a>准事显理须具三法。<a id="a-2a"></a>况依当文应具三法。<a id="a-2b"></a>乃为众说。<a id="a-2c"></a>故具事理二三。<a id="a-2d"></a>方可说法。<a id="a-2e"></a>故先事解。<a id="a-2f"></a>次事理合。<a id="a-2g"></a>三单约理。<a id="a-2h"></a>事解如文。<a id="a-2i"></a>合释中言三门者。<a id="a-2j"></a>初二属事。<a id="a-2k"></a>后一属理。<a id="a-2l"></a>事理并是所迷之境。<a id="a-2m"></a>初约苦果者。<a id="a-2n"></a>故用慈悲门苦须拔故。<a id="a-2o"></a>次约结业者。<a id="a-2p"></a>故用忍门依理离故。<a id="a-2q"></a>三约谛境故用空门善住空故。<a id="a-2r"></a>第三单约理者。<a id="a-2s"></a>理即谛理故约三谛。<a id="a-2t"></a>即向第三具三谛故。<a id="a-2u"></a>言云云者。<a id="a-2v"></a>应以多种三法对释此三。<a id="a-2w"></a>令成圆融通畅自在。<a id="a-2x"></a>乃识此文摄教遍相。<a id="a-2y"></a>故下总约教云。<a id="a-2z"></a>凡多种释品者皆约圆教。<a id="a-30"></a>次法者下别释。<a id="a-31"></a>法师二字通贯上来一切诸释。<a id="a-32"></a>以上诸法是师法故。<a id="a-33"></a>故今释名亦约二种乃至五种。<a id="a-34"></a>若自等因缘释者。<a id="a-35"></a>初自他不同即世界。<a id="a-36"></a>即自轨训人也。<a id="a-37"></a>自行成就即生善化他除恶即对治。<a id="a-38"></a>自他俱得名法师者。<a id="a-39"></a>第一义也。<a id="a-3A"></a>凡多种下约教如向多种不可余释洽润也。<a id="a-3B"></a>外凡去今文正释。</p>
  <p id="a3C">若尔与旧何别。</p>
  <p id="a3D">答。<a id="a-3E"></a>今明为自他故。<a id="a-3F"></a>异声闻故。<a id="a-3G"></a>自行无有忧摈辱故。<a id="a-3H"></a>利他无鄙力劣弱故唯有退没一分似旧。<a id="a-3I"></a>故云未必。<a id="a-3J"></a>言外凡至不虑危苦者。<a id="a-3K"></a>外凡五品欣弘通之福。<a id="a-3L"></a>声闻一向绝利物心。<a id="a-3M"></a>闻诸大士被众摈弃。<a id="a-3N"></a>自顾观力未深。<a id="a-3O"></a>若不依之。<a id="a-3P"></a>内污净观外招讥议。<a id="a-3Q"></a>失利人之道。<a id="a-3R"></a>故佛为说四安乐行。<a id="a-3S"></a>令无是患。<a id="a-3T"></a>远彼十恼故云不虑。<a id="a-3U"></a>且证且助者。<a id="a-3V"></a>宝塔证经故来。<a id="a-3W"></a>分身助开故集。<a id="a-3X"></a>由证由助因慕流通。<a id="a-3Y"></a>又示通经方轨者。<a id="a-3Z"></a>着衣等三具如后说。<a id="a-3a"></a>因告等者。<a id="a-3b"></a>本托药王因兹告余。<a id="a-3c"></a>此流通。<a id="a-3d"></a>初先告八万大士者。<a id="a-3e"></a>大论云。<a id="a-3f"></a>法华是秘密付诸菩萨。<a id="a-3g"></a>如今下文召于下方。<a id="a-3h"></a>尚待本眷验余未堪。<a id="a-3i"></a>总别记者。<a id="a-3j"></a>总与七百。<a id="a-3k"></a>别与劫国等。<a id="a-3l"></a>絓　乎卦切挫也。</p>
  <p id="a3m">预也。<a id="a-3n"></a>乃至一念等者。<a id="a-3o"></a>明乘此念必得菩提。<a id="a-3p"></a>远因不亡藉兹而发。<a id="a-3q"></a>不同余善是故简之。<a id="a-3r"></a>究而论之。<a id="a-3s"></a>必须尽行诸佛道法。<a id="a-3t"></a>二乘记已尚经劫数。<a id="a-3u"></a>然晓其经旨与具足何殊。<a id="a-3v"></a>但自行化他令始未耳。<a id="a-3w"></a>闻一句一偈者。<a id="a-3x"></a>通论但云闻极少法。<a id="a-3y"></a>举经功深。<a id="a-3z"></a>部内随取一句一偈。<a id="a-40"></a>别论但今义合权实本迹十妙四一之流。<a id="a-41"></a>功福皆尔。<a id="a-42"></a>然义通大小。<a id="a-43"></a>故下引增一集云。<a id="a-44"></a>如四谛之流。<a id="a-45"></a>及下引四安乐行等。<a id="a-46"></a>今亦准之。<a id="a-47"></a>言皆与授记者。<a id="a-48"></a>必由此经成菩提故。<a id="a-49"></a>虽无劫国当得理同。<a id="a-4A"></a>此中容用别时意趣。<a id="a-4B"></a>是故应须以闻约行广明供养。<a id="a-4C"></a>宣通益他内观具足。<a id="a-4D"></a>具如止观。<a id="a-4E"></a>岂可端拱唯仰初心。<a id="a-4F"></a>中上亦然者。<a id="a-4G"></a>若不尔者。<a id="a-4H"></a>岂可上周唯在一人。<a id="a-4I"></a>中周四人得记者耶。<a id="a-4J"></a>说寄在此事乃通彼。<a id="a-4K"></a>故云亦然。<a id="a-4L"></a>见实三昧经等者。<a id="a-4M"></a>第四云。<a id="a-4N"></a>先记八部。<a id="a-4O"></a>次第五卷空天品空行诸天见诸八部供养得记。<a id="a-4P"></a>即便供养悉皆得记。<a id="a-4Q"></a>同名火持。<a id="a-4R"></a>次三十三天授记品中。<a id="a-4S"></a>有八亿忉利诸天。<a id="a-4T"></a>见前诸天供养获记。<a id="a-4U"></a>亦皆化为诸供养具。<a id="a-4V"></a>同时得记名因陀罗幢。<a id="a-4W"></a>说如幻法。<a id="a-4X"></a>次夜摩天品。<a id="a-4Y"></a>有四亿夜摩。<a id="a-4Z"></a>亦见诸天供养获记。<a id="a-4a"></a>亦以化事及以说偈。<a id="a-4b"></a>供养佛已同时得记。<a id="a-4c"></a>同名净智。<a id="a-4d"></a>言拘翼者。<a id="a-4e"></a>彼经无恐误。<a id="a-4f"></a>观心者。<a id="a-4g"></a>以一实观贯其所诵。<a id="a-4h"></a>故名为一。<a id="a-4i"></a>无一句偈不入实者。<a id="a-4j"></a>云云者。<a id="a-4k"></a>应明一观之相。<a id="a-4l"></a>乃至大师诵经观法。<a id="a-4m"></a>还约诵持以成观相细思。<a id="a-4n"></a>劝发四意者。<a id="a-4o"></a>一诸佛护念。<a id="a-4p"></a>二植众德本。<a id="a-4q"></a>三入正定聚。<a id="a-4r"></a>四发救一切众生之心。<a id="a-4s"></a>下文亦以四法对开示悟入。<a id="a-4t"></a>虽是迹要。<a id="a-4u"></a>若显本已即成本要。<a id="a-4v"></a>具如下辨。<a id="a-4w"></a>喜心有二者。<a id="a-4x"></a>横竖二释。<a id="a-4y"></a>又二。<a id="a-4z"></a>先正释。<a id="a-50"></a>次融通。<a id="a-51"></a>初自二。<a id="a-52"></a>初竖论随喜为三。<a id="a-53"></a>初即权而实。<a id="a-54"></a>次即于下双非。<a id="a-55"></a>双非虽不异于向实。<a id="a-56"></a>更能解实即双非故。<a id="a-57"></a>初于一念者。<a id="a-58"></a>非唯经于一念时须。<a id="a-59"></a>指一心法名为一念。<a id="a-5A"></a>信佛知见者。<a id="a-5B"></a>于初心中深信妙理。<a id="a-5C"></a>此理是已佛知见境。<a id="a-5D"></a>境非权实故曰双非。<a id="a-5E"></a>以理望闻。<a id="a-5F"></a>闻浅理深。<a id="a-5G"></a>故名为竖。<a id="a-5H"></a>此即初随喜位相也。<a id="a-5I"></a>三又能下于向双非复更双照。<a id="a-5J"></a>事理圆融即名秘藏。<a id="a-5K"></a>具烦恼下虽未入品。<a id="a-5L"></a>亦可通证。<a id="a-5M"></a>具烦恼性能知故也。<a id="a-5N"></a>烦恼望藏。<a id="a-5O"></a>藏深惑浅故亦名竖。<a id="a-5P"></a>次又若闻下横论随喜者。<a id="a-5Q"></a>还秖指向不二权实。<a id="a-5R"></a>故云若闻等。<a id="a-5S"></a>四法横论以释随喜。<a id="a-5T"></a>谓一心。<a id="a-5U"></a>二法。<a id="a-5V"></a>三说。<a id="a-5W"></a>四人。<a id="a-5X"></a>初言心者。<a id="a-5Y"></a>即以一心望于余心。<a id="a-5Z"></a>名之为横。<a id="a-5a"></a>此中一心无复余心。<a id="a-5b"></a>故下文云。<a id="a-5c"></a>即横而竖。<a id="a-5d"></a>及一切法者。<a id="a-5e"></a>以一切心望一切法。<a id="a-5f"></a>亦名为横。<a id="a-5g"></a>一心一法皆横缘故。<a id="a-5h"></a>法纯是心。<a id="a-5i"></a>心纯是法。<a id="a-5j"></a>故下结云。<a id="a-5k"></a>横即是竖。<a id="a-5l"></a>此中自云皆是佛法。<a id="a-5m"></a>佛法理合横竖不二。<a id="a-5n"></a>若欲下次约说者。<a id="a-5o"></a>能广分别一一心法。<a id="a-5p"></a>月四月至岁者。<a id="a-5q"></a>虽引意根之文。<a id="a-5r"></a>非即六根净位。<a id="a-5s"></a>今且约观。<a id="a-5t"></a>虽未下约人可见。<a id="a-5u"></a>引大经者。<a id="a-5v"></a>此初一念正当少闻多解。<a id="a-5w"></a>亦名少解多闻。<a id="a-5x"></a>故且举之。<a id="a-5y"></a>以斥多闻不知义者。<a id="a-5z"></a>后当更说者。<a id="a-60"></a>在第六经。<a id="a-61"></a>初云上下品师者。<a id="a-62"></a>但约凡位以判。<a id="a-63"></a>十种供养者。<a id="a-64"></a>一华二香。<a id="a-65"></a>三璎珞。<a id="a-66"></a>四末香。<a id="a-67"></a>五涂香。<a id="a-68"></a>六烧香。<a id="a-69"></a>七旛盖。<a id="a-6A"></a>八衣服。<a id="a-6B"></a>九妓乐。<a id="a-6C"></a>十合掌。<a id="a-6D"></a>音乐如前料简。<a id="a-6E"></a>次药王至是人自舍清净者。<a id="a-6F"></a>悲愿牵故。<a id="a-6G"></a>仍是业生未有通应。<a id="a-6H"></a>愿兼于业。<a id="a-6I"></a>具如玄文眷属中说。<a id="a-6J"></a>如释论有慧无闻等者。<a id="a-6K"></a>此偈及四法师偈。<a id="a-6L"></a>具如止观第一记。<a id="a-6M"></a>故知亦许为弘法故。<a id="a-6N"></a>于内教中广习异义。<a id="a-6O"></a>以助正教。<a id="a-6P"></a>世有习俗典而云助正。<a id="a-6Q"></a>反沦至理。<a id="a-6R"></a>当知是人等者。<a id="a-6S"></a>如王使传命。<a id="a-6T"></a>若赴主心故得名使。<a id="a-6U"></a>得所遣名。<a id="a-6V"></a>初经是下释如来能遣。<a id="a-6W"></a>能遣是教。<a id="a-6X"></a>次今日下释所遣。<a id="a-6Y"></a>所遣是人。<a id="a-6Z"></a>行如来事下释所遣事。<a id="a-6a"></a>先约自行释事。<a id="a-6b"></a>佛无他事唯专照理。<a id="a-6c"></a>次今日下我今唯行如来之事。<a id="a-6d"></a>真如是理照即名事。<a id="a-6e"></a>一如智下约化他释。<a id="a-6f"></a>如来利物由境智合。<a id="a-6g"></a>还说此理以为化事。<a id="a-6h"></a>故知大悲还依如理照如说如。<a id="a-6i"></a>名如来事。<a id="a-6j"></a>今日下依此利他名行佛事。<a id="a-6k"></a>佛则平等恶不干逼等者。</p>
  <p id="a6l">若尔供佛无福何须供佛。<a id="a-6m"></a>毁佛无罪何须制罪。</p>
  <p id="a6n">答。<a id="a-6o"></a>实。<a id="a-6p"></a>是但为成校量故。<a id="a-6q"></a>向云不论福田浓瘠。<a id="a-6r"></a>若从田论凡瘠圣浓。<a id="a-6s"></a>故应毁供重于凡也。<a id="a-6t"></a>譬如至俱薄者。<a id="a-6u"></a>亦约初心易成坏说。<a id="a-6v"></a>若约田说义例可知。<a id="a-6w"></a>如八福田看病第一。<a id="a-6x"></a>人多厌故看者福增。<a id="a-6y"></a>此乃约心难易故也。<a id="a-6z"></a>若约田就事。<a id="a-70"></a>岂一病人比于大圣及妙法耶。<a id="a-71"></a>如济匹夫与献主天隔。<a id="a-72"></a>匹夫恩不自蔽。<a id="a-73"></a>主泽沾及万民。<a id="a-74"></a>四悉适宜不可一准。<a id="a-75"></a>然约此经功高理绝。<a id="a-76"></a>得作此说。<a id="a-77"></a>余经不然。<a id="a-78"></a>为如来肩等者。<a id="a-79"></a>佛得权实及非权实。<a id="a-7A"></a>我亦得之乃称佛得。<a id="a-7B"></a>是则义当在佛肩背。<a id="a-7C"></a>亦是用佛权实等法。<a id="a-7D"></a>名在肩背。<a id="a-7E"></a>亦是众生常在肩背。<a id="a-7F"></a>日用不知。<a id="a-7G"></a>余经不然故须说之。<a id="a-7H"></a>若不尔者。<a id="a-7I"></a>岂持经者尽为如来肩背荷担。<a id="a-7J"></a>是故此文须废事释。<a id="a-7K"></a>若迷今文权实施开。<a id="a-7L"></a>纵作权实之名消之。<a id="a-7M"></a>亦未会此妙旨。<a id="a-7N"></a>经云应持天宝等者。<a id="a-7O"></a>先举人中上供。<a id="a-7P"></a>次以天宝况之。<a id="a-7Q"></a>尚以天宝奉献。<a id="a-7R"></a>故云应持。<a id="a-7S"></a>况人中上供。<a id="a-7T"></a>有人云。<a id="a-7U"></a>西方举胜皆云天也。<a id="a-7V"></a>若尔前云人中上供即是天供。<a id="a-7W"></a>何重言之。<a id="a-7X"></a>第二长行初叹所持法等者。<a id="a-7Y"></a>前约能持即举利他信毁以取人。<a id="a-7Z"></a>此明所持则举人处因果以叹法。<a id="a-7a"></a>于中先列五章。<a id="a-7b"></a>次明生起。<a id="a-7c"></a>故知人法处三。<a id="a-7d"></a>互相光显方成因感果。<a id="a-7e"></a>有师下述他解。<a id="a-7f"></a>经叹法华至阙一节者破也。<a id="a-7g"></a>但立过未以为所校。<a id="a-7h"></a>即以法华为现为能。<a id="a-7i"></a>此师阙于所校中。<a id="a-7j"></a>今故云一节。<a id="a-7k"></a>云云者。<a id="a-7l"></a>依下今文释出现节也。<a id="a-7m"></a>今初等者。<a id="a-7n"></a>此正释中。<a id="a-7o"></a>先列三时在法华外。<a id="a-7p"></a>次大品下明三时不及法华。<a id="a-7q"></a>故以法华人法永异众经。<a id="a-7r"></a>若不尔者。<a id="a-7s"></a>破欲贬挫法华之妙。<a id="a-7t"></a>毁在其中何成弘赞。<a id="a-7u"></a>嘉祥犹然。<a id="a-7v"></a>况复余者。<a id="a-7w"></a>大品等带具如玄文节节明五味者是也。<a id="a-7x"></a>若不尔者。<a id="a-7y"></a>安知从昔未曾显说。<a id="a-7z"></a>秘密之藏不妄与人。<a id="a-80"></a>多怨嫉等。<a id="a-81"></a>当锋者。<a id="a-82"></a>法华在前如大阵难破。<a id="a-83"></a>涅槃在后如余党不难。<a id="a-84"></a>初当先锋斯为不易。<a id="a-85"></a>此经具说至亦即是秘密藏者。<a id="a-86"></a>初是开权。<a id="a-87"></a>亦即是下显实。<a id="a-88"></a>权即是实故云亦即。<a id="a-89"></a>如来至怨嫉者。<a id="a-8A"></a>思宿恶为怨。<a id="a-8B"></a>忌现善曰嫉。<a id="a-8C"></a>故障未除者为怨。<a id="a-8D"></a>不喜闻者名嫉。<a id="a-8E"></a>今通论者。<a id="a-8F"></a>迹门以二乘钝根菩萨为怨嫉。<a id="a-8G"></a>五千起去未足可嫌。<a id="a-8H"></a>本门以菩萨中乐近成者。<a id="a-8I"></a>而为怨嫉。<a id="a-8J"></a>阖众不识何得为怪。<a id="a-8K"></a>今仍在迹意则可见。<a id="a-8L"></a>理在难化者。<a id="a-8M"></a>明此理者意在令知众生难化。<a id="a-8N"></a>四信等三力者。<a id="a-8O"></a>文中二释共显一意。<a id="a-8P"></a>初对三德。<a id="a-8Q"></a>次对三法。<a id="a-8R"></a>故四信为行始。<a id="a-8S"></a>四弘为能导。<a id="a-8T"></a>大智为能开。<a id="a-8U"></a>故此四信须约圆乘。<a id="a-8V"></a>谓一体三宝一念十戒。<a id="a-8W"></a>方为圆门四弘之首。<a id="a-8X"></a>故次文云。<a id="a-8Y"></a>信则信理。<a id="a-8Z"></a>理即法身。<a id="a-8a"></a>若有法身。<a id="a-8b"></a>即有理性一体三宝。<a id="a-8c"></a>志愿是立行者。<a id="a-8d"></a>四弘大誓立一切行。<a id="a-8e"></a>法身约所信。<a id="a-8f"></a>诸行约所引。<a id="a-8g"></a>众善之根即般若是。<a id="a-8h"></a>故所信中具足四法。<a id="a-8i"></a>既对三德从胜立名。<a id="a-8j"></a>若不尔者。<a id="a-8k"></a>安为此界他方佛之所念。<a id="a-8l"></a>初心栖此等者。<a id="a-8m"></a>此用所表如前荷负。<a id="a-8n"></a>若不尔者。<a id="a-8o"></a>色身共宿乃至摩不净头。<a id="a-8p"></a>于理何益。<a id="a-8q"></a>生处得道转法轮入涅槃等处。<a id="a-8r"></a>具如止观第七化身八相。<a id="a-8s"></a>此四相处尚应起塔。<a id="a-8t"></a>况复五师及此经所在。<a id="a-8u"></a>即是法身四处皆应起塔。<a id="a-8v"></a>况经着塔中。<a id="a-8w"></a>则为已有法身全身舍利。<a id="a-8x"></a>故引论证生法二身各有全碎。<a id="a-8y"></a>云云者。<a id="a-8z"></a>令释出四相。<a id="a-90"></a>生身全碎如释迦多宝。<a id="a-91"></a>法身二者。<a id="a-92"></a>诸方便教法身碎也。<a id="a-93"></a>法华一实法身全也。<a id="a-94"></a>四教五时委简可见。<a id="a-95"></a>故知诸经全碎相半。<a id="a-96"></a>唯此法华法身全身更无余法。<a id="a-97"></a>皆入实故。<a id="a-98"></a>注家云。<a id="a-99"></a>向以人为鱼兔。<a id="a-9A"></a>故与丈六齐功。<a id="a-9B"></a>今以词为筌罤故与舍利等妙。<a id="a-9C"></a>若其不简词之粗妙。<a id="a-9D"></a>还与色身齐功。<a id="a-9E"></a>此经何殊阿含婆沙。<a id="a-9F"></a>故知注家不晓持者与法佛共宿。<a id="a-9G"></a>不知所持与法身界齐。<a id="a-9H"></a>故十七名中名坚固舍利。<a id="a-9I"></a>碎身身界不受坚固之名。<a id="a-9J"></a>巧度者。<a id="a-9K"></a>如止观第六记释巧拙二度。<a id="a-9L"></a>彼大论文通以衍门为巧。<a id="a-9M"></a>今别以一实为巧。<a id="a-9N"></a>则有二种者。<a id="a-9O"></a>先列二文。<a id="a-9P"></a>今言下简取初意。<a id="a-9Q"></a>又望下释近当体。<a id="a-9R"></a>前约偏为远。<a id="a-9S"></a>以圆为近。<a id="a-9T"></a>次今以下消文正意。<a id="a-9U"></a>以一如实智为因。<a id="a-9V"></a>趣于近远二菩提果。<a id="a-9W"></a>故因明近果。<a id="a-9X"></a>道前真如至为了因者。<a id="a-9Y"></a>此以修得对彼正因。<a id="a-9Z"></a>正中缘了同成正因。<a id="a-9a"></a>修中正因同成缘了。<a id="a-9b"></a>约真之缘了亦曰即真之缘了并可云真如缘了。<a id="a-9c"></a>全性为修即此义也。<a id="a-9d"></a>唯有此法世法不染。<a id="a-9e"></a>魔不能坏二乘不能灭。<a id="a-9f"></a>皆即是故。<a id="a-9g"></a>此乃以博地为道前。<a id="a-9h"></a>发心已后为道中。<a id="a-9i"></a>于道中位分之为二。<a id="a-9j"></a>初住已前为缘。<a id="a-9k"></a>登住已去为了。<a id="a-9l"></a>一位分二故名为亦。<a id="a-9m"></a>妙觉证后名为道后。<a id="a-9n"></a>与前小异对文别故。<a id="a-9o"></a>譬中必须教观二重。<a id="a-9p"></a>方尽其理。<a id="a-9q"></a>教观相循共显其妙。<a id="a-9r"></a>教观若偏二俱无力。<a id="a-9s"></a>初约观中初总明观。<a id="a-9t"></a>言虽通诸意且在圆。<a id="a-9u"></a>依通观下历教明观。<a id="a-9v"></a>祈体理同故略三藏。<a id="a-9w"></a>法华论等者。<a id="a-9x"></a>水如佛性。<a id="a-9y"></a>取之不同故云次第。<a id="a-9z"></a>即诸教观相浅深不同。<a id="a-A0"></a>须了其旨故云当知。<a id="a-A1"></a>约教中二。<a id="a-A2"></a>亦先总明三藏教门下。<a id="a-A3"></a>别约四味。<a id="a-A4"></a>今论渐初故初出三藏。<a id="a-A5"></a>华严后明前约观中。<a id="a-A6"></a>已寄四教。<a id="a-A7"></a>故今更约味以显部妙。<a id="a-A8"></a>若止观中复约四教。<a id="a-A9"></a>理亦如然。<a id="a-AA"></a>玄文一切皆先四教。<a id="a-AB"></a>次引华严者证获水同也。<a id="a-AC"></a>次有人。<a id="a-AD"></a>去五家四解。<a id="a-AE"></a>三家并约五时以释。<a id="a-AF"></a>然取时不尽及不次第。<a id="a-AG"></a>于渐教中初家弃初及三。<a id="a-AH"></a>次家弃初二及第四。<a id="a-AI"></a>第三家虽以大品在净名后。<a id="a-AJ"></a>亦弃前教并违五时。<a id="a-AK"></a>生公与注者。<a id="a-AL"></a>全于法华中判。<a id="a-AM"></a>亦未全当。<a id="a-AN"></a>尚为他破故云去佛远近等也。<a id="a-AO"></a>乃以前三师同用五时为一解。<a id="a-AP"></a>生注二家同于法华为一解。<a id="a-AQ"></a>今师许此破意是故录之。<a id="a-AR"></a>此师意欲判前五师四解。<a id="a-AS"></a>即前三后二两例破之。<a id="a-AT"></a>故前三以诸经去佛远。<a id="a-AU"></a>于法华后皆以佛果而为清水。<a id="a-AV"></a>故知三师去佛远也。<a id="a-AW"></a>一解近者。<a id="a-AX"></a>后二师约法华论远近。<a id="a-AY"></a>始自干土终讫清水。<a id="a-AZ"></a>并在法华。<a id="a-Aa"></a>若元依实教道理然也。<a id="a-Ab"></a>若以实对权理不全尔。<a id="a-Ac"></a>寻经下今师和会。<a id="a-Ad"></a>以前三师指于前教无清水故。<a id="a-Ae"></a>又用五时皆有小失。<a id="a-Af"></a>其后二解但于法华中以论近远。<a id="a-Ag"></a>失于开权。<a id="a-Ah"></a>法华已前是所开故。<a id="a-Ai"></a>今师二义约教约味。<a id="a-Aj"></a>约教即对前渐教中三教为粗。<a id="a-Ak"></a>故须更唯约法华中圆以释。<a id="a-Al"></a>约味则对前四味中未转者为粗。<a id="a-Am"></a>至第五味教虽已转。<a id="a-An"></a>或行未入。<a id="a-Ao"></a>故须于第五味作远近释。<a id="a-Ap"></a>是故二释阙一不可。<a id="a-Aq"></a>问余经等者。<a id="a-Ar"></a>他问前二释中初释也。<a id="a-As"></a>因向他人判前三师释则诸教去佛远。<a id="a-At"></a>准答文中具答远近。<a id="a-Au"></a>亦应具问远近二意。<a id="a-Av"></a>约纯菩萨及二乘人。<a id="a-Aw"></a>准化元意。<a id="a-Ax"></a>本求佛果于昔未开。<a id="a-Ay"></a>权机未转故云未决。<a id="a-Az"></a>次问般若何故远者。<a id="a-B0"></a>古来亦许般若能生阿耨菩提。<a id="a-B1"></a>何故亦与诸经同远。<a id="a-B2"></a>答意者。<a id="a-B3"></a>大旨同前。<a id="a-B4"></a>然分二义。<a id="a-B5"></a>先约共菩萨同于二乘。<a id="a-B6"></a>未开权边名去佛远。<a id="a-B7"></a>次夫般若去。<a id="a-B8"></a>重顺问答。<a id="a-B9"></a>般若非去佛远能生法佛。<a id="a-BA"></a>何远之有。<a id="a-BB"></a>以具权实二慧故也。<a id="a-BC"></a>故举譬云。<a id="a-BD"></a>如病人等。<a id="a-BE"></a>病人者。<a id="a-BF"></a>共般若中新发心菩萨也。<a id="a-BG"></a>两健者二慧也。<a id="a-BH"></a>由此二慧令至菩提。<a id="a-BI"></a>故云遍能远去。<a id="a-BJ"></a>言最胜者。<a id="a-BK"></a>意在不共同于法华。<a id="a-BL"></a>故且云胜。<a id="a-BM"></a>故云法华开权不异般若显实。<a id="a-BN"></a>故开权与显实左右异名。<a id="a-BO"></a>法华还开般若中权。<a id="a-BP"></a>入般若实也。<a id="a-BQ"></a>故言不异及以异名。<a id="a-BR"></a>所以通论。<a id="a-BS"></a>则不共般若与法华种智何殊。<a id="a-BT"></a>据带不带开未开别。<a id="a-BU"></a>不无同异。<a id="a-BV"></a>诸师全顺今义。<a id="a-BW"></a>故但直录而无所破。<a id="a-BX"></a>菩萨下合譬。<a id="a-BY"></a>文既约法华为言。<a id="a-BZ"></a>故可依前以为二释。<a id="a-Ba"></a>释开方便门中。<a id="a-Bb"></a>所以先广引料简者。<a id="a-Bc"></a>此迹门之大旨。<a id="a-Bd"></a>此旨若倾将何流通。<a id="a-Be"></a>于中先出光宅。<a id="a-Bf"></a>次私破云是破非开者。<a id="a-Bg"></a>由光宅云废除昔教。<a id="a-Bh"></a>不云即是。<a id="a-Bi"></a>故开义不成。<a id="a-Bj"></a>又由光宅语昔别指鹿苑。<a id="a-Bk"></a>故知消释言不容易。<a id="a-Bl"></a>由除之一字便为臧否。<a id="a-Bm"></a>嘉祥亦云。<a id="a-Bn"></a>开二种之方便示二种之真实。<a id="a-Bo"></a>昔不云二是方便。<a id="a-Bp"></a>故门闭。<a id="a-Bq"></a>今云二种是方便。<a id="a-Br"></a>故方便门开。<a id="a-Bs"></a>今开义善成。<a id="a-Bt"></a>二乃违教。<a id="a-Bu"></a>经云佛以方便力示以三乘教。<a id="a-Bv"></a>何尝但二。<a id="a-Bw"></a>今文尚五七皆开。<a id="a-Bx"></a>何但三耶。<a id="a-By"></a>然此乃是未改时文。<a id="a-Bz"></a>乃令后德混用。<a id="a-C0"></a>河西云。<a id="a-C1"></a>直名三为方便者。<a id="a-C2"></a>意云。<a id="a-C3"></a>昔谓为实无入实之期。<a id="a-C4"></a>故其门尚闭。<a id="a-C5"></a>今称为方便有进实之望。<a id="a-C6"></a>故其门名开。<a id="a-C7"></a>还引方便品初云佛以方便力示以三乘教。<a id="a-C8"></a>故章安许之。<a id="a-C9"></a>故古人立义采用实难。<a id="a-CA"></a>有人下言十二八万者。<a id="a-CB"></a>秖是十二部八万藏耳。<a id="a-CC"></a>私谓至非开义者。<a id="a-CD"></a>印禀龙龙从远。<a id="a-CE"></a>印既用教身两种方便。<a id="a-CF"></a>故知破其窃龙印之义。<a id="a-CG"></a>及将破义以解开门。<a id="a-CH"></a>何能异于光宅义耶。<a id="a-CI"></a>故略破之。<a id="a-CJ"></a>虽用教身且免会二。<a id="a-CK"></a>问方便当体等者。<a id="a-CL"></a>私假设斯问欲出后答。<a id="a-CM"></a>私答中初正出二门。<a id="a-CN"></a>次此二下释二门中各有开闭。<a id="a-CO"></a>初云当体者。<a id="a-CP"></a>未有所通约体外说。<a id="a-CQ"></a>且以当教可入称门。<a id="a-CR"></a>若云为实相门者。<a id="a-CS"></a>约能通至实相以说引算砂观海者。<a id="a-CT"></a>算砂如释签第四。<a id="a-CU"></a>观海者。<a id="a-CV"></a>即新经六十七云。<a id="a-CW"></a>有城名楼阁。<a id="a-CX"></a>中有船师名婆陀罗。<a id="a-CY"></a>集诸商人。<a id="a-CZ"></a>为说一切海法门。<a id="a-Ca"></a>此二门各有开闭者。<a id="a-Cb"></a>能通当体法体不别。<a id="a-Cc"></a>从今昔说。<a id="a-Cd"></a>故昔闭今开。<a id="a-Ce"></a>实相亦尔。<a id="a-Cf"></a>于中先明当体。<a id="a-Cg"></a>次明能通。<a id="a-Ch"></a>二义各对真实以说。<a id="a-Ci"></a>以实相亦有当体能通二义故也。<a id="a-Cj"></a>初当体中虽亦名门。<a id="a-Ck"></a>于实犹闭故须明开。<a id="a-Cl"></a>然但说三为方便。<a id="a-Cm"></a>即须说一为真实相对论之故耳。<a id="a-Cn"></a>二者下次释能通。<a id="a-Co"></a>即为实作门。<a id="a-Cp"></a>准佛本意俱是能通。<a id="a-Cq"></a>据物机缘所解有二。<a id="a-Cr"></a>诸钝菩萨亦有能知三教能通。<a id="a-Cs"></a>但法华前机未会。<a id="a-Ct"></a>是故在昔俱闭于今并开。<a id="a-Cu"></a>故亦与实对辨。<a id="a-Cv"></a>岂能通方便开。<a id="a-Cw"></a>实相犹闭方便仍闭真实得开。<a id="a-Cx"></a>此释同河西实相亦二者。<a id="a-Cy"></a>向但直对方便故今委论。<a id="a-Cz"></a>同于方便故云亦也。<a id="a-D0"></a>虚通者释实当体为门。<a id="a-D1"></a>无碍名虚无壅曰通。<a id="a-D2"></a>故得全体成能通门。<a id="a-D3"></a>含受一切无所隔碍。<a id="a-D4"></a>得名为门。<a id="a-D5"></a>遍一切处无非门故。<a id="a-D6"></a>是则约实无通而通。<a id="a-D7"></a>故云不二及以法界。<a id="a-D8"></a>法界即门名法界门。<a id="a-D9"></a>不同算砂当体门也。<a id="a-DA"></a>二能通方便作门者。<a id="a-DB"></a>使方便至实故名能通。<a id="a-DC"></a>若非实相之力方便无由得开。<a id="a-DD"></a>故知秖一实理从二得名。<a id="a-DE"></a>由虚通故令他所归。<a id="a-DF"></a>如赦体遍原罪无不释。<a id="a-DG"></a>刘虬意者。<a id="a-DH"></a>初句正明真实为方便作门。<a id="a-DI"></a>次句明三方便为真实作门。<a id="a-DJ"></a>言非三去明二门互开。<a id="a-DK"></a>故刘虬非不与私释称会。<a id="a-DL"></a>但语略意沈经旨难显。<a id="a-DM"></a>有人云。<a id="a-DN"></a>他人立三章门。<a id="a-DO"></a>互为方便互得为门。<a id="a-DP"></a>若望注家其词甚繁其理混乱。<a id="a-DQ"></a>虽然多言少实不如守一。<a id="a-DR"></a>于中先列。<a id="a-DS"></a>次如以下释。<a id="a-DT"></a>此是释方便品中。<a id="a-DU"></a>附五时家三转意也。<a id="a-DV"></a>但加更互为门为异。<a id="a-DW"></a>唯释初章余二但列。<a id="a-DX"></a>初章意者权为情壅。<a id="a-DY"></a>今既开权故云通也。<a id="a-DZ"></a>实本无三为物故三。<a id="a-Da"></a>故云起也。<a id="a-Db"></a>乃至下余二例者。<a id="a-Dc"></a>于中先例。<a id="a-Dd"></a>次但不得下说文意通塞。<a id="a-De"></a>若欲叙出第二例者。<a id="a-Df"></a>如以三一为非三非一之门。<a id="a-Dg"></a>由达三一通至双非。<a id="a-Dh"></a>即以三一为双非门。<a id="a-Di"></a>由双非故起于三一。<a id="a-Dj"></a>故非三非一为三一门。<a id="a-Dk"></a>第三准例亦应可见。<a id="a-Dl"></a>次通塞者。<a id="a-Dm"></a>若能通能起可互论门。<a id="a-Dn"></a>但不得以一为权以三为实。<a id="a-Do"></a>用胜鬘文非今意也。<a id="a-Dp"></a>下二章亦然。<a id="a-Dq"></a>但得更互为门。<a id="a-Dr"></a>次私破中但破初章。<a id="a-Ds"></a>余二亦例于初章中但破三为一门。<a id="a-Dt"></a>未破一为三门。<a id="a-Du"></a>初文两重。<a id="a-Dv"></a>初破门义。<a id="a-Dw"></a>次以非因破。<a id="a-Dx"></a>初门义者。<a id="a-Dy"></a>初句定中。<a id="a-Dz"></a>但定三通一句。<a id="a-E0"></a>破其门义。<a id="a-E1"></a>但以不通遮之任自非门。<a id="a-E2"></a>亦应更云。<a id="a-E3"></a>若其通者昔何不通。<a id="a-E4"></a>使至今耶。<a id="a-E5"></a>昔不通者于昔非门。<a id="a-E6"></a>若开下至今即开。<a id="a-E7"></a>开已非三何得以三为一作门。<a id="a-E8"></a>显他不知体内体外。<a id="a-E9"></a>是故须破。<a id="a-EA"></a>准佛本意元为通一。<a id="a-EB"></a>故未开时本来是门。<a id="a-EC"></a>彼未云开而言是门。<a id="a-ED"></a>是故须破。<a id="a-EE"></a>故知三为一门尚自不可。<a id="a-EF"></a>一为三门何俟别破。</p>
  <p id="aEG">若尔经何故云开方便门。</p>
  <p id="aEH">答。<a id="a-EI"></a>若从今意门虽未开。<a id="a-EJ"></a>有可开义亦得名门。<a id="a-EK"></a>如本是门闭时岂非。<a id="a-EL"></a>但名闭门开已无三。<a id="a-EM"></a>何妨从昔以三为门。<a id="a-EN"></a>又三非佛因者。<a id="a-EO"></a>破意同前。<a id="a-EP"></a>若未开者别尚非因。<a id="a-EQ"></a>若其开已散心尚是。<a id="a-ER"></a>次例破余二。<a id="a-ES"></a>准初应知。<a id="a-ET"></a>云云者。<a id="a-EU"></a>若委破初章次半谓实为权门及下二章。<a id="a-EV"></a>烦碎义薄不能具述。<a id="a-EW"></a>他既破己依今乃可更立二句。<a id="a-EX"></a>破他既坏立义自成。<a id="a-EY"></a>具如前释。<a id="a-EZ"></a>问方便等者。<a id="a-Ea"></a>今设此问为欲开其四句义端。<a id="a-Eb"></a>故今师前文自有二句。<a id="a-Ec"></a>为更得作余二句不。<a id="a-Ed"></a>此有下答。<a id="a-Ee"></a>具有四句。<a id="a-Ef"></a>后之二句理无别趣。<a id="a-Eg"></a>但寄名义申释句相。<a id="a-Eh"></a>于中先指前二。<a id="a-Ei"></a>次列后二句。<a id="a-Ej"></a>三如名下次引例释。<a id="a-Ek"></a>先列名义。<a id="a-El"></a>由方便下即以例释。<a id="a-Em"></a>义是名下之旨。<a id="a-En"></a>故得更互为门。<a id="a-Eo"></a>于中先释方便。<a id="a-Ep"></a>次实相下但以例释。<a id="a-Eq"></a>先例次中论序下引证。<a id="a-Er"></a>实名实义更互为门。<a id="a-Es"></a>实者义也。<a id="a-Et"></a>中者名也。<a id="a-Eu"></a>故寄中名以显中义即是名为义门。<a id="a-Ev"></a>文但举一边。<a id="a-Ew"></a>亦应更云亦由实义能应中名。<a id="a-Ex"></a>以名非实不立故举实以引之。<a id="a-Ey"></a>问得以三显三等者。<a id="a-Ez"></a>方便真实秖是三一。<a id="a-F0"></a>方便真实既为四句。<a id="a-F1"></a>三一亦例有后两耶。<a id="a-F2"></a>此亦下答。<a id="a-F3"></a>云二如前者。<a id="a-F4"></a>三为一门如以三显一。<a id="a-F5"></a>一为三门如以一显三。<a id="a-F6"></a>以三显三去释后二句。<a id="a-F7"></a>前之二句既以三一。<a id="a-F8"></a>望于权实名义相显。<a id="a-F9"></a>若后二句前虽名义相对义立。<a id="a-FA"></a>今不得用名义以释。<a id="a-FB"></a>但以法体相对释之。<a id="a-FC"></a>于中为三。<a id="a-FD"></a>先对释。<a id="a-FE"></a>次三一既不下正判结。<a id="a-FF"></a>三以因缘下修性相显。<a id="a-FG"></a>初又二。<a id="a-FH"></a>标释。<a id="a-FI"></a>初文但标一句略不标以一显一句。<a id="a-FJ"></a>言昔下释中具含二句又二。<a id="a-FK"></a>先示非。<a id="a-FL"></a>次破此下正释。<a id="a-FM"></a>先示非者寄开显说。<a id="a-FN"></a>破今昔异。<a id="a-FO"></a>于中初举非相。<a id="a-FP"></a>此尚不得三一互通。<a id="a-FQ"></a>况能以三通三以一显一。<a id="a-FR"></a>故一下结非。<a id="a-FS"></a>言一非三一等者。<a id="a-FT"></a>以其三一既不相即。<a id="a-FU"></a>若不开者相显不成。<a id="a-FV"></a>故一非三家之一。<a id="a-FW"></a>三非一家之三。<a id="a-FX"></a>次破此下依今经正释。<a id="a-FY"></a>先引于一佛乘分别说三。<a id="a-FZ"></a>证即一之三。<a id="a-Fa"></a>次引汝等所行是菩萨道证即三之一。<a id="a-Fb"></a>即为一施三之一三。<a id="a-Fc"></a>乃是开三显一之三一。<a id="a-Fd"></a>前句腾昔故云分别说三。<a id="a-Fe"></a>次句显今故云是菩萨道。<a id="a-Ff"></a>昔教未说故三一尚隔。<a id="a-Fg"></a>不云相显三是一三一是三一。<a id="a-Fh"></a>由今说已一外无三。<a id="a-Fi"></a>此三为一家之三。<a id="a-Fj"></a>即是以昔一外之三。<a id="a-Fk"></a>全成一家之三。<a id="a-Fl"></a>故云以三显三。<a id="a-Fm"></a>既开成一三外无一。<a id="a-Fn"></a>还是三家之一。<a id="a-Fo"></a>即是以昔三外之一。<a id="a-Fp"></a>全成即三之一。<a id="a-Fq"></a>故云以一显一。<a id="a-Fr"></a>故知由体外之三。<a id="a-Fs"></a>显即一之三由三外之一显即三之一。<a id="a-Ft"></a>次三一既不下。<a id="a-Fu"></a>判结。<a id="a-Fv"></a>欲开下文因缘三一。<a id="a-Fw"></a>故先判之。<a id="a-Fx"></a>言三一既不相异者。<a id="a-Fy"></a>判向开显全属因缘。<a id="a-Fz"></a>言因缘者。<a id="a-G0"></a>秖是感应化仪。<a id="a-G1"></a>亦名修得。<a id="a-G2"></a>三以因缘下修性合辨。<a id="a-G3"></a>自性者。<a id="a-G4"></a>即是性德。<a id="a-G5"></a>故性德三一。<a id="a-G6"></a>虽复本有非修非作。<a id="a-G7"></a>乃由因缘即三而一。<a id="a-G8"></a>能显性德即三之一。<a id="a-G9"></a>又由性德即三而一。<a id="a-GA"></a>能成因缘即三之一。<a id="a-GB"></a>亦由因缘即一之三。<a id="a-GC"></a>方显性德一中之三。<a id="a-GD"></a>复由性德一中之三。<a id="a-GE"></a>能施因缘即一之三。<a id="a-GF"></a>是则因缘即三之一。<a id="a-GG"></a>显自性即三之一。<a id="a-GH"></a>名以一显一。<a id="a-GI"></a>以因缘即一而三。<a id="a-GJ"></a>显自性即一而三。<a id="a-GK"></a>名以三显三。<a id="a-GL"></a>以性显缘准说可知。<a id="a-GM"></a>下结文中三一互出者。<a id="a-GN"></a>以互显不互耳。<a id="a-GO"></a>以三显三秖是以三显一。<a id="a-GP"></a>以一显一。<a id="a-GQ"></a>秖是以一显三。<a id="a-GR"></a>虽因释妨妙尽根源。<a id="a-GS"></a>寻一家教门。<a id="a-GT"></a>若迷斯旨徒费心神。<a id="a-GU"></a>引十五处明门者。<a id="a-GV"></a>虽列头数亦复不知何者须开。<a id="a-GW"></a>何者已开门相如何。<a id="a-GX"></a>如其不判徒列何益。<a id="a-GY"></a>准今文意十五。<a id="a-GZ"></a>门内但是方便悉皆须开。<a id="a-Ga"></a>具如随文解释者。<a id="a-Gb"></a>是于中有违今所释者。<a id="a-Gc"></a>亦应破之。<a id="a-Gd"></a>如引方便品智慧为门。<a id="a-Ge"></a>此是同体权智岂得云为实作门。<a id="a-Gf"></a>次种种门此是权门。<a id="a-Gg"></a>而但云大乘教耶。<a id="a-Gh"></a>次唯有一门下不专在教。<a id="a-Gi"></a>所烧之门三界限域者。<a id="a-Gj"></a>岂可但云从限域出。<a id="a-Gk"></a>次车在门外言三界者。<a id="a-Gl"></a>破亦同前。<a id="a-Gm"></a>小教为门未判烧等。<a id="a-Gn"></a>在门外立分为二释。<a id="a-Go"></a>云正习尽但在通意。<a id="a-Gp"></a>门侧若大应已得大。<a id="a-Gq"></a>犹在门外亦如前者。<a id="a-Gr"></a>与前两释并不相应。<a id="a-Gs"></a>门内如前者。<a id="a-Gt"></a>意与前在门外同。<a id="a-Gu"></a>前在二死门外。<a id="a-Gv"></a>今不可在二死之内。<a id="a-Gw"></a>开甘露门云大小者。<a id="a-Gx"></a>是十方梵请文。<a id="a-Gy"></a>或当如此。<a id="a-Gz"></a>不知今在何处大小教耶。<a id="a-H0"></a>今文意者。<a id="a-H1"></a>本为开门不为数门。<a id="a-H2"></a>本为解门不为知数。<a id="a-H3"></a>若数而简之简已开之数亦何咎。<a id="a-H4"></a>昔说一切世间下。<a id="a-H5"></a>更引意根释开显意。<a id="a-H6"></a>为开古人所数诸门。<a id="a-H7"></a>资生于昔尚非方便。<a id="a-H8"></a>于今显已悉是真实。<a id="a-H9"></a>况复三乘五乘等耶。<a id="a-HA"></a>若门若非门者。<a id="a-HB"></a>非门谓小乘理教色香资生等。<a id="a-HC"></a>是门谓别教二观为方便。<a id="a-HD"></a>从初说故有门非门。<a id="a-HE"></a>于今一切无非通途。<a id="a-HF"></a>劝修者住于三法仍劝不懈怠心然后说者。<a id="a-HG"></a>故知此是观行位中初二位耳。<a id="a-HH"></a>故劝弘圆经以利于他化功归己至相似位。<a id="a-HI"></a>任运妙音遍满三千。<a id="a-HJ"></a>不待劝也于中三法相望名各具三。<a id="a-HK"></a>初标慈悲。<a id="a-HL"></a>次若就下明一中具三。<a id="a-HM"></a>修如来下标柔和。<a id="a-HN"></a>次若就下明一中具三若就能坐下无标直明般若中三。<a id="a-HO"></a>虽复各具秖是一三。<a id="a-HP"></a>三尚非三。<a id="a-HQ"></a>岂离为九。<a id="a-HR"></a>是则菩萨常观涅槃。<a id="a-HS"></a>故劝弘经者而常观之。<a id="a-HT"></a>愿弘经者观而弘之。<a id="a-HU"></a>不观能弘之心。<a id="a-HV"></a>焉晓所弘之理。<a id="a-HW"></a>故佛令入我室着我衣坐我座。<a id="a-HX"></a>若无三法何谓弘经。<a id="a-HY"></a>安乐行下引下品文同。<a id="a-HZ"></a>有是利故劝弘者依方法也。<a id="a-Ha"></a>上文下引上文释成。<a id="a-Hb"></a>五事者。<a id="a-Hc"></a>如前利益中列第一遣化人等五是也。</p>
 </body>
</html>