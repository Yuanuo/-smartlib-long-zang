<!doctype html>
<html id="z3IBWZG1N5" data-ver="1422">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第九上</h1>
  <h2 id="a2">释安乐行品</h2>
  <p id="a3">今古释品。<a id="a-4"></a>皆有生起十缘五缘等。<a id="a-5"></a>及明来意三意五意。<a id="a-6"></a>今则不尔。<a id="a-7"></a>但随品文势逐义释之。<a id="a-8"></a>不必一概。<a id="a-9"></a>故至释此品。<a id="a-A"></a>应委腾前四品之意。<a id="a-B"></a>谓法师下三。<a id="a-C"></a>通以法师室衣座三。<a id="a-D"></a>为流通之轨。<a id="a-E"></a>故释前三品题及以消文。<a id="a-F"></a>咸依此三明品元意。<a id="a-G"></a>若随文相别生起不同文起尽耳。<a id="a-H"></a>以法师品是流通之始。<a id="a-I"></a>是故具列三法为轨。<a id="a-J"></a>况流通者演布正说。<a id="a-K"></a>故令说者依三建志。<a id="a-L"></a>方能光显所弘之典。<a id="a-M"></a>令物慕仰法可弘通。<a id="a-N"></a>冥资显益是如来使。<a id="a-O"></a>若不尔者。<a id="a-P"></a>何故世尊命弘经人。<a id="a-Q"></a>量其功用堪掌任者。<a id="a-R"></a>故使此土他土上方下方。<a id="a-S"></a>进否异辙。<a id="a-T"></a>若己自行不长物信。<a id="a-U"></a>如热病者而货冷药。<a id="a-V"></a>是故不可率尔传经。<a id="a-W"></a>故三周开显若法若喻不逾三德。<a id="a-X"></a>若修若性准而则之。<a id="a-Y"></a>性德不当开与不开。<a id="a-Z"></a>修德随时转名赴物。<a id="a-a"></a>在今同异无非一乘。<a id="a-b"></a>一乘者。<a id="a-c"></a>佛性也。<a id="a-d"></a>具如大经佛性三种即是秘藏。<a id="a-e"></a>故流通之首还约此藏以之为轨。<a id="a-f"></a>所以法师名室衣座。<a id="a-g"></a>以于敷弘义便故也。<a id="a-h"></a>宝塔品中若从塔说。<a id="a-i"></a>塔踊在空座也处处证经室也。<a id="a-j"></a>众宝庄严衣也。<a id="a-k"></a>若从释迦在空座也。<a id="a-l"></a>入塔衣也。<a id="a-m"></a>命弘室也。<a id="a-n"></a>又以三佛表于三身亦此三耳。<a id="a-o"></a>多宝衣也。<a id="a-p"></a>释迦座也。<a id="a-q"></a>分身室也。<a id="a-r"></a>若从三变所表说者。<a id="a-s"></a>初变表破见思座也。<a id="a-t"></a>次变表破无知室也。<a id="a-u"></a>后变表破无明衣也。<a id="a-v"></a>故命弘者令依三法弘此妙三。<a id="a-w"></a>若调达中身为床座。<a id="a-x"></a>若非深达此三。<a id="a-y"></a>安能轻生重法。<a id="a-z"></a>故相好之身必有法报。<a id="a-10"></a>法身衣也。<a id="a-11"></a>报身座也。<a id="a-12"></a>应身室也。<a id="a-13"></a>若从因行五波罗蜜衣也。<a id="a-14"></a>般若波罗蜜座也。<a id="a-15"></a>慈悲喜舍室也。<a id="a-16"></a>况师弟成道具足三身。<a id="a-17"></a>至持品偈文。<a id="a-18"></a>彰灼三法而弘此经。<a id="a-19"></a>此安乐品虽为始行。<a id="a-1A"></a>亦以三德而用题品。<a id="a-1B"></a>以一品内无非三德及三德行。<a id="a-1C"></a>于中为五。<a id="a-1D"></a>先以三义总释。<a id="a-1E"></a>次明四行来意。<a id="a-1F"></a>三明四行次第。<a id="a-1G"></a>四明四行体异。<a id="a-1H"></a>五正解释。<a id="a-1I"></a>初文二。<a id="a-1J"></a>初标列。<a id="a-1K"></a>次释。<a id="a-1L"></a>释中先略次广。<a id="a-1M"></a>略中初依事释者。<a id="a-1N"></a>二业安乐进于弘经口业之行。<a id="a-1O"></a>若附文中二。<a id="a-1P"></a>先附法师。<a id="a-1Q"></a>次附今品。<a id="a-1R"></a>初文皆约三德三轨故也。<a id="a-1S"></a>法身若有三德之行。<a id="a-1T"></a>故使所严法身安也。<a id="a-1U"></a>故玄文云。<a id="a-1V"></a>法身体素天龙之所忽劣故具三法共导弘经之行。</p>
  <p id="a1W">问。<a id="a-1X"></a>若尔。<a id="a-1Y"></a>与涅槃何别。</p>
  <p id="a1Z">答。<a id="a-1a"></a>妙法秖是一心三德。<a id="a-1b"></a>本来不别。<a id="a-1c"></a>彼寄示灭名涅槃耳。<a id="a-1d"></a>附今品文即进为行。<a id="a-1e"></a>秖由自进。<a id="a-1f"></a>是故弘经。<a id="a-1g"></a>法门者。<a id="a-1h"></a>引诸经论所列三门。<a id="a-1i"></a>释成此意。<a id="a-1j"></a>即不动等于中列释。<a id="a-1k"></a>释中一一皆先出行相。<a id="a-1l"></a>次明所离。<a id="a-1m"></a>三结意。<a id="a-1n"></a>初不动者正是中道。<a id="a-1o"></a>引文并表不动故也。<a id="a-1p"></a>五受者。<a id="a-1q"></a>经云。<a id="a-1r"></a>行亦不受。<a id="a-1s"></a>乃至不受亦不受。<a id="a-1t"></a>彼经在衍为破三藏家不受凡夫之五受。<a id="a-1u"></a>故下广释。<a id="a-1v"></a>通从外道等四句及以绝言。<a id="a-1w"></a>绝言亦舍故五不受。<a id="a-1x"></a>乃至圆教四门及绝。<a id="a-1y"></a>若尔。<a id="a-1z"></a>未证实来俱名为受。<a id="a-20"></a>若着圆门五受尚名为受。<a id="a-21"></a>体教入理理无所受。<a id="a-22"></a>方名不受。<a id="a-23"></a>次广释中初广事释中。<a id="a-24"></a>因果对辨。<a id="a-25"></a>秖是展转释此安乐行三。<a id="a-26"></a>令识极地三耳。<a id="a-27"></a>大品等者。<a id="a-28"></a>且借彼经如实巧度以对小耳。<a id="a-29"></a>彼衍门中三教皆是因果俱乐。<a id="a-2A"></a>克体论之。<a id="a-2B"></a>应须更简。<a id="a-2C"></a>乐名既同但以偏圆而用判之。<a id="a-2D"></a>通教三乘因果俱偏。<a id="a-2E"></a>别教菩萨因偏果圆。<a id="a-2F"></a>圆教菩萨因果俱圆。<a id="a-2G"></a>故以俱乐并圆为今品名。<a id="a-2H"></a>所引大经菩萨犹通絓是下结品文意。<a id="a-2I"></a>必用七方便简。<a id="a-2J"></a>方应今经。<a id="a-2K"></a>次广附文中。<a id="a-2L"></a>广附上品释成今品。<a id="a-2M"></a>以今品四行。<a id="a-2N"></a>不出三业止观及慈悲故。<a id="a-2O"></a>于中为三。<a id="a-2P"></a>先立能趣及所趣境。<a id="a-2Q"></a>次行有下释能趣行。<a id="a-2R"></a>三问答料简。<a id="a-2S"></a>于能趣行中为十。<a id="a-2T"></a>初列三行。<a id="a-2U"></a>次止行者下解释。<a id="a-2V"></a>三总此下结对境行。<a id="a-2W"></a>四境称下结归品名。<a id="a-2X"></a>五大论下引证。<a id="a-2Y"></a>观境即因果也六因时下判位。<a id="a-2Z"></a>七因名下判因果名异。<a id="a-2a"></a>八又因下判因果名异。<a id="a-2b"></a>以辨化用。<a id="a-2c"></a>云三业等者三业三密三轮并三德异名。<a id="a-2d"></a>意密即般若。<a id="a-2e"></a>口密即解脱。<a id="a-2f"></a>身密即法身。<a id="a-2g"></a>九如此下总结。<a id="a-2h"></a>十此行下引同会异。<a id="a-2i"></a>总有二重。<a id="a-2j"></a>初总次别。<a id="a-2k"></a>别自分三。<a id="a-2l"></a>总别皆悉名异义同。<a id="a-2m"></a>总而言之等者。<a id="a-2n"></a>总不异者如来涅槃人法名殊。<a id="a-2o"></a>大理不别。<a id="a-2p"></a>人即法故。<a id="a-2q"></a>别不异者。<a id="a-2r"></a>此中离为忍衣等三。<a id="a-2s"></a>彼经离为法身等三。<a id="a-2t"></a>此明下释于两处不异之相。<a id="a-2u"></a>故引彼经宝树等三及以五行。<a id="a-2v"></a>初三譬法身等三。<a id="a-2w"></a>三喻具如玄文及释签所引。<a id="a-2x"></a>即大经第十文也。<a id="a-2y"></a>依此座等以对三德。<a id="a-2z"></a>亦应可见。<a id="a-30"></a>又五行中亦与衣等同者。<a id="a-31"></a>圣行座也。<a id="a-32"></a>天行衣也。<a id="a-33"></a>余三室也。<a id="a-34"></a>梵行室因。<a id="a-35"></a>病儿室果。<a id="a-36"></a>应知今品具斯十意。<a id="a-37"></a>正在于因因中正被五品之人。<a id="a-38"></a>或至六根。<a id="a-39"></a>是故品题从行为目。<a id="a-3A"></a>即安乐家之行也。<a id="a-3B"></a>三料简中先问。<a id="a-3C"></a>次答。<a id="a-3D"></a>文意者。<a id="a-3E"></a>虽复旁正两处互有。<a id="a-3F"></a>今且分折摄以对二悉。<a id="a-3G"></a>然彼此皆四则有无无疑。<a id="a-3H"></a>一子地者。<a id="a-3I"></a>大经云圣行住三地。<a id="a-3J"></a>戒圣行住堪忍地。<a id="a-3K"></a>定圣行住不动地。<a id="a-3L"></a>慧圣行住无所畏地。<a id="a-3M"></a>梵行成住二地。<a id="a-3N"></a>慈悲喜成住一子地。<a id="a-3O"></a>舍成住空平等地。<a id="a-3P"></a>今且引慈悲一子。<a id="a-3Q"></a>而反质。<a id="a-3R"></a>持弓执箭未是通途。<a id="a-3S"></a>故云何曾无摄受。<a id="a-3T"></a>五地同在初欢喜地。<a id="a-3U"></a>此地无种不为。<a id="a-3V"></a>普现色身随宜益物。<a id="a-3W"></a>故折摄两门收一切教。<a id="a-3X"></a>或出或没不应偏难。<a id="a-3Y"></a>今云同者。<a id="a-3Z"></a>同味同理同因同果。<a id="a-3a"></a>广法门至不记也者。<a id="a-3b"></a>准望前解。<a id="a-3c"></a>又应更以种种三法通释此文。<a id="a-3d"></a>具如十种三法。<a id="a-3e"></a>准例可知。<a id="a-3f"></a>若以此义为四悉者。<a id="a-3g"></a>三法异即世界。<a id="a-3h"></a>解脱即为人。<a id="a-3i"></a>般若即对治。<a id="a-3j"></a>法身第一义。<a id="a-3k"></a>二释并云皆四悉故。<a id="a-3l"></a>次此品下释来意。<a id="a-3m"></a>又二。<a id="a-3n"></a>先明深行不须。<a id="a-3o"></a>次若初依下。<a id="a-3p"></a>正明始行须者故来。<a id="a-3q"></a>初文明不须之人。<a id="a-3r"></a>云若二万八十亿等者。<a id="a-3s"></a>持品初二万菩萨眷属俱。<a id="a-3t"></a>皆于佛前发誓弘经。<a id="a-3u"></a>有经本云八千亿。<a id="a-3v"></a>应云八十亿。<a id="a-3w"></a>即持品中诸尼索记佛与记已。<a id="a-3x"></a>诸尼说偈赞佛已。<a id="a-3y"></a>尔时世尊视八十亿诸菩萨等。<a id="a-3z"></a>佛称赞已。<a id="a-40"></a>是诸菩萨念佛告敕。<a id="a-41"></a>当如佛教等。<a id="a-42"></a>深识下正明不须之行。<a id="a-43"></a>具对四行以论不须。<a id="a-44"></a>初深识权实。<a id="a-45"></a>故不须初行。<a id="a-46"></a>以初行中令不与二乘共住等。<a id="a-47"></a>恐滥受权法故。<a id="a-48"></a>广知者。<a id="a-49"></a>明不须第二行。<a id="a-4A"></a>以第二行中令不说渐法之过。<a id="a-4B"></a>令不倚圆蔑偏。<a id="a-4C"></a>偏秖是渐又达下明不须第三行。<a id="a-4D"></a>以第三行中令将护二乘。<a id="a-4E"></a>及令不以圆诃别。<a id="a-4F"></a>神力下明不须第四行。<a id="a-4G"></a>以第四行中令后得神通。<a id="a-4H"></a>方令入实若初依下始行之人。<a id="a-4I"></a>无此四故。<a id="a-4J"></a>以四行防护兼堪自进。<a id="a-4K"></a>故云欲修圆行。<a id="a-4L"></a>欲利他故。<a id="a-4M"></a>故云入浊弘经。<a id="a-4N"></a>为浊下明无此四故。<a id="a-4O"></a>自他俱失。<a id="a-4P"></a>为是下正结来意。<a id="a-4Q"></a>言若初依始心者。<a id="a-4R"></a>五品六根并属初依。<a id="a-4S"></a>始心即在五品初心。<a id="a-4T"></a>故初品中虽非说法之位。<a id="a-4U"></a>随力弘经须此四行。<a id="a-4V"></a>至第三品正当说法。<a id="a-4W"></a>以资自行。<a id="a-4X"></a>说即是弘。<a id="a-4Y"></a>理须此品以为方法。<a id="a-4Z"></a>三此安乐下行次第中四。<a id="a-4a"></a>先明不次第。<a id="a-4b"></a>次今且下寄于前品。<a id="a-4c"></a>以明次第不同之相。<a id="a-4d"></a>三若约下约行次第。<a id="a-4e"></a>四虽作下约行无次。<a id="a-4f"></a>具如智者释四行文。<a id="a-4g"></a>四行既是三业止观。<a id="a-4h"></a>及以弘誓。<a id="a-4i"></a>俱行俱运止观同时。<a id="a-4j"></a>况一一行摄一切行。<a id="a-4k"></a>况前初品衣座室三无三差别。<a id="a-4l"></a>故无次第。<a id="a-4m"></a>四明行体者先出古释。<a id="a-4n"></a>初师初云假实者。<a id="a-4o"></a>何教无之。<a id="a-4p"></a>未显今行。<a id="a-4q"></a>说法离过虽似一途。<a id="a-4r"></a>而无慈悲止观之相。<a id="a-4s"></a>第四慈悲而滥向三行。<a id="a-4t"></a>基师所释不及前师。<a id="a-4u"></a>龙师初行稍近今意。<a id="a-4v"></a>南岳所释若望天台。<a id="a-4w"></a>仍未委悉。<a id="a-4x"></a>故今师释云止观等者。<a id="a-4y"></a>前三皆有慈悲止观。<a id="a-4z"></a>且初身业又三。<a id="a-50"></a>先明有所离故不堕。<a id="a-51"></a>次有止行故下具三方轨。<a id="a-52"></a>三止行离下具足三德。<a id="a-53"></a>于中先明具德。<a id="a-54"></a>次明相生。<a id="a-55"></a>余口下例者。<a id="a-56"></a>三业俱有慈悲。<a id="a-57"></a>誓愿亦具止观。<a id="a-58"></a>故四行例同。<a id="a-59"></a>故知还用前品为今行相。<a id="a-5A"></a>若不尔者。<a id="a-5B"></a>非善弘经。<a id="a-5C"></a>五正释者。<a id="a-5D"></a>释行处近处中。<a id="a-5E"></a>先三古师。<a id="a-5F"></a>次章安破者。<a id="a-5G"></a>以初家行浅近深。<a id="a-5H"></a>即初两家。<a id="a-5I"></a>于中次家二释。<a id="a-5J"></a>初释因果别。<a id="a-5K"></a>后释通因果。<a id="a-5L"></a>故破初家及次家初释云十地有行非独初心。<a id="a-5M"></a>次破后家者。<a id="a-5N"></a>瑶师以七住已上为行。<a id="a-5O"></a>七住已前为近。<a id="a-5P"></a>故引净名等觉极深亦名为近。<a id="a-5Q"></a>若两行去总判三家互失。<a id="a-5R"></a>言两行者。<a id="a-5S"></a>行近两处俱得名行。<a id="a-5T"></a>所以俱浅俱深。<a id="a-5U"></a>并皆有过。<a id="a-5V"></a>言前品者。<a id="a-5W"></a>指持品中能忍违从。<a id="a-5X"></a>即深行也。<a id="a-5Y"></a>何关此中。<a id="a-5Z"></a>言七方便者。<a id="a-5a"></a>权行所行不涉今品。<a id="a-5b"></a>然行名下立理破也。<a id="a-5c"></a>得名虽别二义相假。<a id="a-5d"></a>一一行中皆习近。<a id="a-5e"></a>故俱通深浅。<a id="a-5f"></a>不可并深俱浅及互深浅。<a id="a-5g"></a>然今品文始行正当并浅。<a id="a-5h"></a>而永异古师。<a id="a-5i"></a>以通俱深异七方便。<a id="a-5j"></a>浅名虽通其意则别。<a id="a-5k"></a>下去约位义通于深。<a id="a-5l"></a>以深摄浅故也。<a id="a-5m"></a>又行近下引义以破。<a id="a-5n"></a>既是法师品中衣座室三。<a id="a-5o"></a>理无浅深。<a id="a-5p"></a>又忍辱下约行以破。<a id="a-5q"></a>若尔下征起释疑。<a id="a-5r"></a>诣理下正判。<a id="a-5s"></a>言诣理者。<a id="a-5t"></a>以经云住忍辱地故也。<a id="a-5u"></a>附事者。<a id="a-5v"></a>离十恼乱等。<a id="a-5w"></a>事中下文亦观空等。<a id="a-5x"></a>如引义中寂灭忍与毕竟空。<a id="a-5y"></a>岂容深浅。<a id="a-5z"></a>但对事说得忍衣名。<a id="a-60"></a>约理以说得空座名。<a id="a-61"></a>故附事必依理。<a id="a-62"></a>从理必经事。<a id="a-63"></a>不应圆行事理条然。<a id="a-64"></a>亦如二谛必真俗相即。<a id="a-65"></a>各说一边非无所诣。<a id="a-66"></a>约行准说。</p>
  <p id="a67">问。<a id="a-68"></a>既对衣座何不对室。</p>
  <p id="a69">答。<a id="a-6A"></a>室通二行亘于始终。<a id="a-6B"></a>二行虽殊慈悲义等。</p>
  <p id="a6C">问。<a id="a-6D"></a>标云慈悲熏止观导三业。<a id="a-6E"></a>下释但见止观三业。<a id="a-6F"></a>而无慈悲者何。</p>
  <p id="a6G">答。<a id="a-6H"></a>誓愿不孤通前遍导。<a id="a-6I"></a>况皆有为说咸是慈悲。</p>
  <p id="a6J">问。<a id="a-6K"></a>初身业文但云行近。<a id="a-6L"></a>何名为身。</p>
  <p id="a6M">答。<a id="a-6N"></a>行近二文。<a id="a-6O"></a>但广略异。<a id="a-6P"></a>故离十恼乱。<a id="a-6Q"></a>正当于身。<a id="a-6R"></a>约近论近灼然在身。<a id="a-6S"></a>当知住忍亦身住也。<a id="a-6T"></a>忍地即是阴实相也。<a id="a-6U"></a>一十八空还观界入。</p>
  <p id="a6V">若是口意二文止观明着身何无耶。</p>
  <p id="a6W">答。<a id="a-6X"></a>口意别明身中合举。<a id="a-6Y"></a>既近处三皆云助观。<a id="a-6Z"></a>助前止观。<a id="a-6a"></a>其言虽单即是双助止观故也。<a id="a-6b"></a>今约三法下正释行处。<a id="a-6c"></a>即从忍地至亦不行不分别文也。<a id="a-6d"></a>约三法增数以为三重。<a id="a-6e"></a>初约一法又二。<a id="a-6f"></a>初标一法即缘谛也。<a id="a-6g"></a>直缘一谛而立三行。<a id="a-6h"></a>但云一法者。<a id="a-6i"></a>以能从所但受一名。<a id="a-6j"></a>一谛为一切下明一理功能。<a id="a-6k"></a>理既能为一切所归。<a id="a-6l"></a>故能依三行功亦如之。<a id="a-6m"></a>于中又五。<a id="a-6n"></a>初列功能有三即所归作本无分别也。<a id="a-6o"></a>故三为行缘于一处。<a id="a-6p"></a>次一切所归者下释三行也。<a id="a-6q"></a>三无三行下对处结名。<a id="a-6r"></a>四如此下明与前品三法义合。<a id="a-6s"></a>五是名下总结。<a id="a-6t"></a>释中自三。<a id="a-6u"></a>初又二。<a id="a-6v"></a>先消经次结名。<a id="a-6w"></a>消经意者。<a id="a-6x"></a>所住之地谓实理也。<a id="a-6y"></a>次众行去。<a id="a-6z"></a>明能住行即依理起行。<a id="a-70"></a>此即下结名。<a id="a-71"></a>云行不行者。<a id="a-72"></a>理虽无行依理而行。<a id="a-73"></a>行得理息即名不行。<a id="a-74"></a>能住是行人得理故。<a id="a-75"></a>能行胜行。<a id="a-76"></a>行即不行故云行于不行之行也。<a id="a-77"></a>次释第二行者。<a id="a-78"></a>亦先消经。<a id="a-79"></a>次结名。<a id="a-7A"></a>消经者。<a id="a-7B"></a>亦指前一地为一切本。<a id="a-7C"></a>本谓忍地。<a id="a-7D"></a>住一地故具柔和等三。<a id="a-7E"></a>初如万物下总牒前一地立第二行。<a id="a-7F"></a>初句譬说。<a id="a-7G"></a>众行下合譬。<a id="a-7H"></a>若得下正明能生之功。<a id="a-7I"></a>于中别消三句。<a id="a-7J"></a>此即约理方有能柔乃至在惊能安。<a id="a-7K"></a>无量下德释功德所由。<a id="a-7L"></a>地无所生。<a id="a-7M"></a>指前实理而生功德即柔和等。<a id="a-7N"></a>即不下正结行名。<a id="a-7O"></a>依理不行而行于行也。<a id="a-7P"></a>释第三行者。<a id="a-7Q"></a>亦先消经。<a id="a-7R"></a>次即是下结行名。<a id="a-7S"></a>言遍无分别者。<a id="a-7T"></a>行与不行性相无二。<a id="a-7U"></a>见诸法实名不分别。<a id="a-7V"></a>无不分别名亦不行不分别。<a id="a-7W"></a>三无三下对处结名。<a id="a-7X"></a>以得实处故。<a id="a-7Y"></a>使其行有一三相。<a id="a-7Z"></a>四如此下与前品义合者。<a id="a-7a"></a>初句总标。<a id="a-7b"></a>休息下对前三句。<a id="a-7c"></a>休息即行不行。<a id="a-7d"></a>随生即不行行。<a id="a-7e"></a>遍无即非行非不行。<a id="a-7f"></a>五是名下总结。<a id="a-7g"></a>可知。<a id="a-7h"></a>故知一法即三法。<a id="a-7i"></a>三法为本故先明之。<a id="a-7j"></a>次约二法者。<a id="a-7k"></a>即以生法二忍消文。<a id="a-7l"></a>于中为四。<a id="a-7m"></a>初标。<a id="a-7n"></a>次二忍下会异名。<a id="a-7o"></a>即二空是。<a id="a-7p"></a>三二空下辨异。<a id="a-7q"></a>于中初标。<a id="a-7r"></a>次何者下释异相。<a id="a-7s"></a>真俗假实通于三教。<a id="a-7t"></a>今意在圆何但异二乘耶。<a id="a-7u"></a>且随难辨故暂对之。<a id="a-7v"></a>言真俗假实明二空者。<a id="a-7w"></a>真谛即法空俗谛即生空。<a id="a-7x"></a>俗假真实。<a id="a-7y"></a>故玄文云。<a id="a-7z"></a>世谛破性真谛破假假破即相空。<a id="a-80"></a>性破即性空。<a id="a-81"></a>故真俗不二二空俱时。<a id="a-82"></a>为对所破以分真俗。<a id="a-83"></a>即不思议之真俗也。<a id="a-84"></a>通中亦有此之二空。<a id="a-85"></a>名同义异。<a id="a-86"></a>俱时不殊须善斟酌。<a id="a-87"></a>三若更开者下。<a id="a-88"></a>明开合也。<a id="a-89"></a>若开为四忍。<a id="a-8A"></a>柔和两字为伏忍。<a id="a-8B"></a>善顺两字为顺忍。<a id="a-8C"></a>又复下为无生忍。<a id="a-8D"></a>亦不下即寂灭忍。<a id="a-8E"></a>若为五忍。<a id="a-8F"></a>即离顺忍中善字。<a id="a-8G"></a>余同四忍。<a id="a-8H"></a>若为六忍。<a id="a-8I"></a>即离伏忍中和字。<a id="a-8J"></a>余同五忍。<a id="a-8K"></a>若更开为四十二忍。<a id="a-8L"></a>但于无生寂灭二忍中出。<a id="a-8M"></a>若对住前随前四五六忍。<a id="a-8N"></a>增减可知。<a id="a-8O"></a>义皆通后。<a id="a-8P"></a>若言一地具四十一。<a id="a-8Q"></a>则地地四十一忍。<a id="a-8R"></a>亦地地有伏顺等。<a id="a-8S"></a>合则依前为四为二。<a id="a-8T"></a>二复为一同立忍名。<a id="a-8U"></a>地地无非伏顺无生寂灭。<a id="a-8V"></a>四今且下正释。<a id="a-8W"></a>仍离二空以为四忍。<a id="a-8X"></a>则经中诸句皆具二空四忍。<a id="a-8Y"></a>于中为十。<a id="a-8Z"></a>初标。<a id="a-8a"></a>次列名。<a id="a-8b"></a>三此四忍下举别异圆。<a id="a-8c"></a>四今圆下出今圆意辨异于别。<a id="a-8d"></a>五大经下引证。<a id="a-8e"></a>六若约下约无浅深以明四忍。<a id="a-8f"></a>七闻生死下消经。<a id="a-8g"></a>八行此下以三法结。<a id="a-8h"></a>九二空下结名。<a id="a-8i"></a>十是名下总结。<a id="a-8j"></a>初二如文。<a id="a-8k"></a>三举别教中。<a id="a-8l"></a>即以二忍判彼四忍。<a id="a-8m"></a>即伏顺在地前。<a id="a-8n"></a>故云生忍。<a id="a-8o"></a>无生在地上。<a id="a-8p"></a>寂灭在极果。<a id="a-8q"></a>故从初地依法得忍。<a id="a-8r"></a>通名法忍。<a id="a-8s"></a>四今圆中圆位诸忍俱无浅深。<a id="a-8t"></a>五引证不二明文在兹。<a id="a-8u"></a>六约无浅深立四忍者。<a id="a-8v"></a>若借别名圆。<a id="a-8w"></a>且以伏顺为住前。<a id="a-8x"></a>无生为登住。<a id="a-8y"></a>寂灭为妙觉。<a id="a-8z"></a>暂离对当行理必融。<a id="a-90"></a>故云皆见中理。<a id="a-91"></a>应如今文以初伏忍。<a id="a-92"></a>亦通金刚。<a id="a-93"></a>寂灭无生亦通于下。<a id="a-94"></a>七正消经中。<a id="a-95"></a>所以不消住忍辱地等者。<a id="a-96"></a>向立圆四忍。<a id="a-97"></a>皆由住忍辱地。<a id="a-98"></a>故且置之。<a id="a-99"></a>又不消法忍。<a id="a-9A"></a>但略消生忍者。<a id="a-9B"></a>但生忍义深法忍可识。<a id="a-9C"></a>于生忍中又不消柔和善顺者。<a id="a-9D"></a>即不卒心不惊去。<a id="a-9E"></a>是柔和等德。<a id="a-9F"></a>既了不卒暴等前则准知故知四忍并依理者。<a id="a-9G"></a>为显圆故。<a id="a-9H"></a>于略释中初之二句。<a id="a-9I"></a>释而不卒暴。<a id="a-9J"></a>次闻佛下释心亦不惊。<a id="a-9K"></a>此句既融余句可见。<a id="a-9L"></a>故云闻生死涅槃乃至非难非易。<a id="a-9M"></a>则知其心常住忍地。<a id="a-9N"></a>八以三法结。<a id="a-9O"></a>亦是行不行等三行也。<a id="a-9P"></a>九十可见。<a id="a-9Q"></a>第三约三法又八。<a id="a-9R"></a>初直标三法次三法下示三法相。<a id="a-9S"></a>三住忍下正消经文。<a id="a-9T"></a>初句总柔和下别。<a id="a-9U"></a>别中言忍见爱等。<a id="a-9V"></a>此真谛空由依中理。<a id="a-9W"></a>且据空边故云见爱。<a id="a-9X"></a>若从理说即同体见思。<a id="a-9Y"></a>四此则下结名。<a id="a-9Z"></a>五行亦为三下。<a id="a-9a"></a>结成三行三法。<a id="a-9b"></a>六是为下总结。<a id="a-9c"></a>七出异解。<a id="a-9d"></a>八彼明下约教通斥。<a id="a-9e"></a>不融下云云者。<a id="a-9f"></a>应具明圆相以显今经。<a id="a-9g"></a>若不然者非安乐之行。<a id="a-9h"></a>次云何名近处下。<a id="a-9i"></a>释近处。<a id="a-9j"></a>为对离边应约去声。<a id="a-9k"></a>近远两字若对所近。<a id="a-9l"></a>应并上声。<a id="a-9m"></a>今明能行对所离法。<a id="a-9n"></a>故皆去声。<a id="a-9o"></a>于中为四。<a id="a-9p"></a>初标。<a id="a-9q"></a>次远十下列三门。<a id="a-9r"></a>三上直下示三来意。<a id="a-9s"></a>四就初有下正释三处。<a id="a-9t"></a>列中三学皆云助者。<a id="a-9u"></a>始行弘经须此助故。<a id="a-9v"></a>三学能助助于正行。</p>
  <p id="a9w">问。<a id="a-9x"></a>非远非近即是正行。<a id="a-9y"></a>云何言助。</p>
  <p id="a9z">答。<a id="a-A0"></a>此是观行初心之则。<a id="a-A1"></a>附此三学名所附为助。<a id="a-A2"></a>助法弘通故云助耳。<a id="a-A3"></a>皆云附者非全正体附近而已。<a id="a-A4"></a>又如初门但是随要略引于十。<a id="a-A5"></a>戒亦未周。<a id="a-A6"></a>次门且云修摄其心。<a id="a-A7"></a>定亦未周。<a id="a-A8"></a>第三似正圆慧慧亦不周。<a id="a-A9"></a>何者。<a id="a-AA"></a>若正立圆戒须指梵网。<a id="a-AB"></a>无非具足。<a id="a-AC"></a>若圆定慧须十法成乘。<a id="a-AD"></a>具辨诸境。<a id="a-AE"></a>一往且明十八空耳。<a id="a-AF"></a>三示来意者。<a id="a-AG"></a>对上行处以辨广略而为异也。<a id="a-AH"></a>今欲重明故说之也。</p>
  <p id="aAI">问。<a id="a-AJ"></a>何故所助通名观耶。</p>
  <p id="aAK">答。<a id="a-AL"></a>委论修行具如止观。<a id="a-AM"></a>若泛尔通论则举观摄止。<a id="a-AN"></a>故弘经行者须专修妙观用三为助。<a id="a-AO"></a>方称圣旨。<a id="a-AP"></a>当知行处即正行。<a id="a-AQ"></a>近处即助行。<a id="a-AR"></a>正助合行三行兼理。<a id="a-AS"></a>故非远近对事设观。<a id="a-AT"></a>以助照理之正观也。</p>
  <p id="aAU">问。<a id="a-AV"></a>若正助合行。<a id="a-AW"></a>何故向云助真似耶。</p>
  <p id="aAX">答。<a id="a-AY"></a>正助合行可入真似。<a id="a-AZ"></a>若正一向在于真位。<a id="a-Aa"></a>何名发心二不别耶。<a id="a-Ab"></a>言非持刀仗等者。<a id="a-Ac"></a>今明圆行对所辱境。<a id="a-Ad"></a>处中而说。<a id="a-Ae"></a>不同凡夫刀仗自防。<a id="a-Af"></a>亦非二乘弃舍不观。<a id="a-Ag"></a>虽复正行须远其事。<a id="a-Ah"></a>以十八空观其能所。<a id="a-Ai"></a>岂同凡小若弃若防。<a id="a-Aj"></a>皆云广上等者。<a id="a-Ak"></a>文虽前后行必同时。<a id="a-Al"></a>说虽广略法体无二。<a id="a-Am"></a>故用前略以对今广。<a id="a-An"></a>不同古德分擗经文。<a id="a-Ao"></a>四正释中初释约远论近中。<a id="a-Ap"></a>豪势者。<a id="a-Aq"></a>恐人恃附失正道故。<a id="a-Ar"></a>初似小益久则大损。<a id="a-As"></a>邪人法者。<a id="a-At"></a>恐人染习迷于正理。<a id="a-Au"></a>正观未成切须防断。<a id="a-Av"></a>在家事梵名为梵志。<a id="a-Aw"></a>出家外道通名尼干。<a id="a-Ax"></a>路伽耶等者。<a id="a-Ay"></a>注家云。<a id="a-Az"></a>前如此土礼义名教。<a id="a-B0"></a>后如此土庄老玄书。<a id="a-B1"></a>伽耶陀亦云韦陀。<a id="a-B2"></a>近凶戏者。<a id="a-B3"></a>恐散逸故。<a id="a-B4"></a>那罗此云力。<a id="a-B5"></a>即是捔力戏。<a id="a-B6"></a>亦是设筋力戏也。<a id="a-B7"></a>近旃陀罗令人无慈。<a id="a-B8"></a>近二乘人令人远菩提故。<a id="a-B9"></a>西方不杂故云或来。<a id="a-BA"></a>既未受大无妨小志。<a id="a-BB"></a>故云随宜。<a id="a-BC"></a>欲想杀害菩提心故。<a id="a-BD"></a>欲想如止观第八记。<a id="a-BE"></a>不男坏乱菩提志故。<a id="a-BF"></a>五不男者。<a id="a-BG"></a>谓生剧姤变半。<a id="a-BH"></a>生谓胎中或初生时。<a id="a-BI"></a>剧谓截等。<a id="a-BJ"></a>姤谓因他。<a id="a-BK"></a>变谓根变。<a id="a-BL"></a>半谓半月余即不能。<a id="a-BM"></a>广如论释。<a id="a-BN"></a>危害难处不合入故。<a id="a-BO"></a>讥嫌增他不善心故。<a id="a-BP"></a>畜养妨人正修业故。<a id="a-BQ"></a>如是十法诸教皆然。<a id="a-BR"></a>但离二乘诸教小异。<a id="a-BS"></a>今弘圆经须属圆人。<a id="a-BT"></a>此当因缘约教两释。<a id="a-BU"></a>但阙本迹。<a id="a-BV"></a>若欲立者本离十种二边境界。<a id="a-BW"></a>迹示离此十种恼耳。<a id="a-BX"></a>观心十种云云者。<a id="a-BY"></a>令比类说之。<a id="a-BZ"></a>应作总别二种。<a id="a-Ba"></a>总者无非法界。<a id="a-Bb"></a>何所可离。<a id="a-Bc"></a>何所不离。<a id="a-Bd"></a>非离非不离而论离耳。<a id="a-Be"></a>还同非远非近而论近。<a id="a-Bf"></a>初心虽了一切本无。<a id="a-Bg"></a>而须数数近于远离。<a id="a-Bh"></a>别者远离三教教主豪势。<a id="a-Bi"></a>二边之行即是邪行。<a id="a-Bj"></a>二边人者即名邪人。<a id="a-Bk"></a>二观神通名为凶戏。<a id="a-Bl"></a>三惑尤害杀三智命。<a id="a-Bm"></a>偏空灭想名二乘众。<a id="a-Bn"></a>偏观真俗名为欲想。<a id="a-Bo"></a>乃至尚离上地法爱。<a id="a-Bp"></a>灭色住空名为不男。<a id="a-Bq"></a>方便观智皆害圆极。<a id="a-Br"></a>一切俗境名为讥嫌。<a id="a-Bs"></a>远离魔外名不畜养。<a id="a-Bt"></a>一一皆以所离为境。<a id="a-Bu"></a>皆以三观为近。<a id="a-Bv"></a>皆以三惑为远。<a id="a-Bw"></a>近近处者。<a id="a-Bx"></a>大论问。<a id="a-By"></a>菩萨云何自静等。<a id="a-Bz"></a>论答云。<a id="a-C0"></a>如病将身等。<a id="a-C1"></a>具如止观第四记。<a id="a-C2"></a>三意云云者。<a id="a-C3"></a>如向所列定心定处定门也。<a id="a-C4"></a>列竟即应广释广简。<a id="a-C5"></a>心谓能期之心。<a id="a-C6"></a>处谓五缘中处。<a id="a-C7"></a>门谓五事调心未暇广论。<a id="a-C8"></a>故二十五方便随要列二。<a id="a-C9"></a>如是三法皆令亲近。<a id="a-CA"></a>此约对前远以说近。<a id="a-CB"></a>近此近法故云近近。<a id="a-CC"></a>非远非近而论近者。<a id="a-CD"></a>初开三章作境智释。<a id="a-CE"></a>又观下全约观释。<a id="a-CF"></a>初文三。<a id="a-CG"></a>标门。<a id="a-CH"></a>列章。<a id="a-CI"></a>解释。<a id="a-CJ"></a>解释者。<a id="a-CK"></a>初观字标智。<a id="a-CL"></a>中间一切法三字标境。<a id="a-CM"></a>后空字文中不释。<a id="a-CN"></a>但是结成智境。<a id="a-CO"></a>若单论下明境智意。<a id="a-CP"></a>智即方便品初五佛智慧。<a id="a-CQ"></a>境即方便品初十如实境。<a id="a-CR"></a>但下空字随位判之。<a id="a-CS"></a>但此属弘经之行。<a id="a-CT"></a>彼属五佛所显。<a id="a-CU"></a>又单论等者。<a id="a-CV"></a>今正明观。<a id="a-CW"></a>何以举一切法耶。<a id="a-CX"></a>举所显能故空显于观。<a id="a-CY"></a>一切法家之空观也。<a id="a-CZ"></a>次别释者。<a id="a-Ca"></a>如实相三字别释境也。<a id="a-Cb"></a>二边三谛者。<a id="a-Cc"></a>二边对中中必三谛。<a id="a-Cd"></a>三而不三名无一异。<a id="a-Ce"></a>三谛如实对七辨异。<a id="a-Cf"></a>故云实耳。<a id="a-Cg"></a>实即无相遍相一切。<a id="a-Ch"></a>故云实相。<a id="a-Ci"></a>不颠倒者。<a id="a-Cj"></a>别释智也。<a id="a-Ck"></a>具如方便品初今不多说。<a id="a-Cl"></a>境为观中诸句所观。<a id="a-Cm"></a>但能观观部内尚少。<a id="a-Cn"></a>故于此中其文稍广。<a id="a-Co"></a>无八颠倒者无于常无常等各四。<a id="a-Cp"></a>即表中道。<a id="a-Cq"></a>然常等之名名兼界外。<a id="a-Cr"></a>以变易中非但独有无常等倒。<a id="a-Cs"></a>望于双非仍有出假常等四倒。<a id="a-Ct"></a>若不立双非。<a id="a-Cu"></a>义则不尔。<a id="a-Cv"></a>具如止观第七文。<a id="a-Cw"></a>以双树表之。<a id="a-Cx"></a>诸法即中故无二死。<a id="a-Cy"></a>倒即生因无因必无果。<a id="a-Cz"></a>故大论中喻如堕岩虽未至地即名已死。<a id="a-D0"></a>不退者契寂灭理入萨婆若。<a id="a-D1"></a>以从圆故因立果名。<a id="a-D2"></a>不转者。<a id="a-D3"></a>必定不为凡小所转。<a id="a-D4"></a>尚乃不为三菩萨转。<a id="a-D5"></a>况复凡小。<a id="a-D6"></a>须约六即以论不转。<a id="a-D7"></a>下去准知。<a id="a-D8"></a>如虚空者。<a id="a-D9"></a>先立譬也。<a id="a-DA"></a>不为二边转故。<a id="a-DB"></a>故观者叵得但有名字。<a id="a-DC"></a>次中道下合也。<a id="a-DD"></a>但有名字即性空。<a id="a-DE"></a>名字亦无即相空。<a id="a-DF"></a>此即所得二空观体。<a id="a-DG"></a>无所有下出二空相。<a id="a-DH"></a>无所有。<a id="a-DI"></a>即性空相。<a id="a-DJ"></a>一切言语道断。<a id="a-DK"></a>即绝言思为相空相。<a id="a-DL"></a>性空中云无自等者。<a id="a-DM"></a>应约真妄互论自他及以共等。<a id="a-DN"></a>今真如理正当无因。<a id="a-DO"></a>而云无无因者。<a id="a-DP"></a>无彼外人无因故也。<a id="a-DQ"></a>具足二空故不生不出。<a id="a-DR"></a>出者退也。<a id="a-DS"></a>今是观行三不退也。<a id="a-DT"></a>言惑智等不生者。<a id="a-DU"></a>具足应云行位因果等。<a id="a-DV"></a>但是文略。<a id="a-DW"></a>今略明者。<a id="a-DX"></a>惑智及理体本不生。<a id="a-DY"></a>惑智称理。<a id="a-DZ"></a>故俱不生释不出中。<a id="a-Da"></a>言如来治者。<a id="a-Db"></a>全体即是故无可出。<a id="a-Dc"></a>不起者。<a id="a-Dd"></a>以入理故方便理教一切皆寂。<a id="a-De"></a>无名者。<a id="a-Df"></a>重牒前无所有等。<a id="a-Dg"></a>诠所不能诠理非名故。<a id="a-Dh"></a>无相者。<a id="a-Di"></a>相所不能相。<a id="a-Dj"></a>又云十境所不相也。<a id="a-Dk"></a>无所有者。<a id="a-Dl"></a>重叹观体。<a id="a-Dm"></a>无量者。<a id="a-Dn"></a>非界入阴诸数法故。<a id="a-Do"></a>无边者。<a id="a-Dp"></a>非如偏小分限法故。<a id="a-Dq"></a>无碍者。<a id="a-Dr"></a>遍入诸法故。<a id="a-Ds"></a>无障者。<a id="a-Dt"></a>无能遮止故。<a id="a-Du"></a>虽复多句。<a id="a-Dv"></a>秖是能观无相无作与境合耳。<a id="a-Dw"></a>对十八句立十八观。<a id="a-Dx"></a>对一切法名一切空。<a id="a-Dy"></a>三但以下结者。<a id="a-Dz"></a>初总结诸句莫非因缘。<a id="a-E0"></a>上直明下明结束意。<a id="a-E1"></a>上多明双非。<a id="a-E2"></a>且云中观照于中境。<a id="a-E3"></a>岂有中观不照二边。<a id="a-E4"></a>今此重明照于二边。<a id="a-E5"></a>用结诸文以显中观不思议体。<a id="a-E6"></a>言理性毕竟清净者。<a id="a-E7"></a>重牒中境是双照境。<a id="a-E8"></a>故云如上所说。<a id="a-E9"></a>于中为三。<a id="a-EA"></a>初约初句以明双照二边境也。<a id="a-EB"></a>中体无作二边从缘。<a id="a-EC"></a>以无作观照缘解惑。<a id="a-ED"></a>又因缘下重释者。<a id="a-EE"></a>即以初句而为空边。<a id="a-EF"></a>照于缘生。<a id="a-EG"></a>缘生故空。<a id="a-EH"></a>空名涅槃。<a id="a-EI"></a>即以次句而为有边。<a id="a-EJ"></a>故云颠倒。<a id="a-EK"></a>倒亦从缘。<a id="a-EL"></a>且从倒边故名颠倒。<a id="a-EM"></a>用前中。<a id="a-EN"></a>观无偏而照。<a id="a-EO"></a>言意显者。<a id="a-EP"></a>胜以因缘一句义开两境。<a id="a-EQ"></a>然初文不释颠倒者。<a id="a-ER"></a>颠倒即是说由。<a id="a-ES"></a>故不别释。<a id="a-ET"></a>今从故说下不别释者。<a id="a-EU"></a>故说即是妙教。<a id="a-EV"></a>教必被机。<a id="a-EW"></a>不必须云颠倒故也。<a id="a-EX"></a>常乐之言无别他释。<a id="a-EY"></a>故总在后示因缘颠倒三谛。<a id="a-EZ"></a>以明观法。<a id="a-Ea"></a>即常乐三观故也。<a id="a-Eb"></a>三又但下又合前二句。<a id="a-Ec"></a>同为三谛之境。<a id="a-Ed"></a>凡从因缘生颠倒之法。<a id="a-Ee"></a>皆妙境体。<a id="a-Ef"></a>由本有境说上诸观。<a id="a-Eg"></a>亦由第二说用观故。<a id="a-Eh"></a>故有第三结说结观。<a id="a-Ei"></a>又于结中三重释者。<a id="a-Ej"></a>由于上来诸境也。<a id="a-Ek"></a>初释由颠倒故说。<a id="a-El"></a>次释由二边故说。<a id="a-Em"></a>第三释由不思议故说。<a id="a-En"></a>虽三释不同。<a id="a-Eo"></a>共显一致。<a id="a-Ep"></a>虽显一致不无亲疏。<a id="a-Eq"></a>初说从机故云颠倒。<a id="a-Er"></a>从机语通次说渐亲。<a id="a-Es"></a>由二边故中本无说。<a id="a-Et"></a>第三全约不思议三谛体说。<a id="a-Eu"></a>虽有亲疏观法无别。<a id="a-Ev"></a>同观三谛一实之境。<a id="a-Ew"></a>故常乐一句无所离合。<a id="a-Ex"></a>所以前后共成一意。<a id="a-Ey"></a>次又观下通上下文。<a id="a-Ez"></a>全作观释。<a id="a-F0"></a>于中又二。<a id="a-F1"></a>初作观体观相以释。<a id="a-F2"></a>次凡有十九句下。<a id="a-F3"></a>作十八空总别以释。<a id="a-F4"></a>初云观一切法空如实相。<a id="a-F5"></a>云标观体者。<a id="a-F6"></a>实相是所观。<a id="a-F7"></a>以所显能观方有体。<a id="a-F8"></a>次不颠倒下释观相。<a id="a-F9"></a>云九句者。<a id="a-FA"></a>对下十八单复不同故但九耳。<a id="a-FB"></a>复故但九。<a id="a-FC"></a>一不颠倒等。<a id="a-FD"></a>二不退等。<a id="a-FE"></a>三如虚空等。<a id="a-FF"></a>四一切语言等五不生等。<a id="a-FG"></a>六无名等。<a id="a-FH"></a>七无量等。<a id="a-FI"></a>八但以等。<a id="a-FJ"></a>九常乐等。<a id="a-FK"></a>略出三句示复句相。<a id="a-FL"></a>令余准知。<a id="a-FM"></a>此中九句讫常乐观也。<a id="a-FN"></a>下十八空唯至无障。<a id="a-FO"></a>次引释论释如虚空等。<a id="a-FP"></a>更释不生等句。<a id="a-FQ"></a>以由如虚空故。<a id="a-FR"></a>三世不摄。<a id="a-FS"></a>初如虚空者总标也。<a id="a-FT"></a>无入是不生。<a id="a-FU"></a>不从于现以入未故。<a id="a-FV"></a>无出是不出。<a id="a-FW"></a>不从于现以出过故。<a id="a-FX"></a>无住相是不起。<a id="a-FY"></a>即现在不住。<a id="a-FZ"></a>摄大乘意引与大论同。<a id="a-Fa"></a>复引大论四十三者。<a id="a-Fb"></a>存异释耳。<a id="a-Fc"></a>次约总别作十八空者。<a id="a-Fd"></a>于前体相。<a id="a-Fe"></a>亦可以为总体别体总相别相。<a id="a-Ff"></a>今总别者。<a id="a-Fg"></a>于前九句除后二句。<a id="a-Fh"></a>以余七句离为十七。<a id="a-Fi"></a>进取如实相句。<a id="a-Fj"></a>合为十八。<a id="a-Fk"></a>以前七中。<a id="a-Fl"></a>初之三句二二为句。<a id="a-Fm"></a>第四句单。<a id="a-Fn"></a>第五六句三三为句。<a id="a-Fo"></a>第七一句四句为句。<a id="a-Fp"></a>故使句法盈缩不同。<a id="a-Fq"></a>此十八空从所得名。<a id="a-Fr"></a>能空秖是一大空耳。<a id="a-Fs"></a>大无大相即圆空也。<a id="a-Ft"></a>故次文云中道正慧。<a id="a-Fu"></a>即是能空。<a id="a-Fv"></a>故句句中皆有能空及以所空。<a id="a-Fw"></a>能空即是如不无断等也。<a id="a-Fx"></a>所空即是颠倒乃至碍障等也。<a id="a-Fy"></a>如云颠倒。<a id="a-Fz"></a>颠倒是内。<a id="a-G0"></a>内颠倒空故名为不。<a id="a-G1"></a>下去准知。<a id="a-G2"></a>于空空中先立能所者。<a id="a-G3"></a>余句所无。<a id="a-G4"></a>以此句中能所名同。<a id="a-G5"></a>是故别显。<a id="a-G6"></a>余文相别是故不论。<a id="a-G7"></a>于中虽复所空名空。<a id="a-G8"></a>望能空智犹名为有。<a id="a-G9"></a>此中甚略。<a id="a-GA"></a>委释相状及以离合。<a id="a-GB"></a>具如止观第五记。<a id="a-GC"></a>若晓妙境及圆十观。<a id="a-GD"></a>方了此中十八观境。<a id="a-GE"></a>若不尔者。<a id="a-GF"></a>彼止观文乃成徒设。<a id="a-GG"></a>故彼正当安乐行人之观法也。<a id="a-GH"></a>故知始行须达彼意。<a id="a-GI"></a>方可弘经。<a id="a-GJ"></a>若具不惬为利为名为众为胜。<a id="a-GK"></a>复肯同于二乘道不。<a id="a-GL"></a>大乘进退审自思之。<a id="a-GM"></a>所以勤勤于弘经者。<a id="a-GN"></a>愿共沾斯大利故耳。<a id="a-GO"></a>故彼境境结成大车。<a id="a-GP"></a>故彼观观皆依实相。<a id="a-GQ"></a>四十余年秘要之教。<a id="a-GR"></a>教已难睹。<a id="a-GS"></a>所诠行理何由可晓。<a id="a-GT"></a>自非四依弘法之力。<a id="a-GU"></a>末学迷滞安遇斯文。<a id="a-GV"></a>遇而不求何异日月于盲者耶何异雷霆于聋者乎。<a id="a-GW"></a>但今文中观法未周。<a id="a-GX"></a>属在彼部。<a id="a-GY"></a>文虽不委品相略周。<a id="a-GZ"></a>今粗点之使缘心有在。<a id="a-Ga"></a>何者。<a id="a-Gb"></a>实相妙境也。<a id="a-Gc"></a>慈悲发心也。<a id="a-Gd"></a>止观安心也。<a id="a-Ge"></a>一切破遍也。<a id="a-Gf"></a>十八道品也。<a id="a-Gg"></a>亦不分别通塞也。<a id="a-Gh"></a>离十恼乱助道也。<a id="a-Gi"></a>梦中所见表后三也。<a id="a-Gj"></a>通括四行十观略周。<a id="a-Gk"></a>通论又以四行助十。<a id="a-Gl"></a>若四若十并涉因果。<a id="a-Gm"></a>四总十别。<a id="a-Gn"></a>若总若别。<a id="a-Go"></a>俱通横竖。<a id="a-Gp"></a>四行事仪且在于始。<a id="a-Gq"></a>十法导理无不克终。<a id="a-Gr"></a>岂涅槃行独在于始。<a id="a-Gs"></a>又此十八名在大品。<a id="a-Gt"></a>大论委释。<a id="a-Gu"></a>经通三教论释复含。<a id="a-Gv"></a>但简二乘而不细辨通别菩萨。<a id="a-Gw"></a>是故读者弥须置心。<a id="a-Gx"></a>故须对经一一圆释。<a id="a-Gy"></a>偈中等者。<a id="a-Gz"></a>义异故开。<a id="a-H0"></a>意同故合。<a id="a-H1"></a>故前行近以广显略。<a id="a-H2"></a>上行近至次第者。<a id="a-H3"></a>上文行三虽有三释。<a id="a-H4"></a>应取第三离为三谛。<a id="a-H5"></a>释以三重释各遍消故。<a id="a-H6"></a>不同于近中三也。<a id="a-H7"></a>但得云各。<a id="a-H8"></a>言复不次第者。<a id="a-H9"></a>非但不次亦乃通总。<a id="a-HA"></a>颂中多是近处文。<a id="a-HB"></a>故应入下至颂事远近者。<a id="a-HC"></a>约远论近也。<a id="a-HD"></a>亦应云颂双标行近。<a id="a-HE"></a>亦是颂人空行处者。<a id="a-HF"></a>前行处中第二作二空消文。<a id="a-HG"></a>于二空中离十恼乱。<a id="a-HH"></a>亦当生空柔和善顺。<a id="a-HI"></a>言即兼者。<a id="a-HJ"></a>近中远近亦同生空法空。<a id="a-HK"></a>还于远近修空修观故耳。<a id="a-HL"></a>又远近等三亦秖约前行三而已。<a id="a-HM"></a>准偈标结俱双故也。<a id="a-HN"></a>常离国王等者。<a id="a-HO"></a>乃至官长准例可知。<a id="a-HP"></a>非直弘法他皆准此。<a id="a-HQ"></a>作此谤比丘等者。<a id="a-HR"></a>世谤者言。<a id="a-HS"></a>既比丘作此。<a id="a-HT"></a>为佛听耶。<a id="a-HU"></a>佛法尔耶。<a id="a-HV"></a>韦陀者。<a id="a-HW"></a>具如止观第十记。<a id="a-HX"></a>所以不许亲韦陀者。<a id="a-HY"></a>或恐人疑。<a id="a-HZ"></a>比丘教彼言佛法若斯。<a id="a-Ha"></a>又复外道常思佛过。<a id="a-Hb"></a>若亲近此或谓比丘须彼。<a id="a-Hc"></a>则佛法不如于彼。<a id="a-Hd"></a>故诫内众勿亲近外法。<a id="a-He"></a>乃至六谛二十五谛等。<a id="a-Hf"></a>具如止观第十记。<a id="a-Hg"></a>乃至赞咏准此可知。<a id="a-Hh"></a>初为跋耆子说阿毗昙者。<a id="a-Hi"></a>故知别有阿毗昙藏。<a id="a-Hj"></a>是佛自说。<a id="a-Hk"></a>人不见者。<a id="a-Hl"></a>诤计云云。<a id="a-Hm"></a>或谓是十二部中论义部者。<a id="a-Hn"></a>不然。<a id="a-Ho"></a>言相续解脱经者。<a id="a-Hp"></a>是佛自说故且名经。<a id="a-Hq"></a>当佛灭后阿难所结集者。<a id="a-Hr"></a>名修多罗。<a id="a-Hs"></a>五百集者初名解脱。<a id="a-Ht"></a>后广集法相乃名为论。<a id="a-Hu"></a>欲相者。<a id="a-Hv"></a>颂中虽无欲相之言。<a id="a-Hw"></a>以长行有故今略释。<a id="a-Hx"></a>俱舍云。<a id="a-Hy"></a>六受欲交抱执手笑视淫。<a id="a-Hz"></a>今依旧名目。<a id="a-I0"></a>须轮者。<a id="a-I1"></a>修罗耳。<a id="a-I2"></a>如中阿含云。<a id="a-I3"></a>有一异学问簿拘罗云。<a id="a-I4"></a>汝于正法中已八十年颇曾行欲事不。<a id="a-I5"></a>簿拘罗言。<a id="a-I6"></a>莫作是语。<a id="a-I7"></a>更有别事。<a id="a-I8"></a>何不问耶。<a id="a-I9"></a>异学又问。<a id="a-IA"></a>汝于八十年起欲想不。<a id="a-IB"></a>答不应作如是问。<a id="a-IC"></a>我八十年未曾起欲想。<a id="a-ID"></a>尚未曾起一念贡高。<a id="a-IE"></a>未曾受居士衣。<a id="a-IF"></a>未曾割截衣。<a id="a-IG"></a>未曾倩他作衣。<a id="a-IH"></a>未曾用针缝衣。<a id="a-II"></a>未曾受请。<a id="a-IJ"></a>未曾从大家乞食。<a id="a-IK"></a>未曾倚壁。<a id="a-IL"></a>未曾视女人面。<a id="a-IM"></a>未曾入尼房。<a id="a-IN"></a>未曾与尼相问讯。<a id="a-IO"></a>乃至道路亦不共语。<a id="a-IP"></a>八十年坐。<a id="a-IQ"></a>故知衣食等欲想。<a id="a-IR"></a>一切尚无。<a id="a-IS"></a>况复染欲想耶。<a id="a-IT"></a>弘法之徒观斯龟镜。<a id="a-IU"></a>世人笑他滥大乘者。<a id="a-IV"></a>以为合杂。<a id="a-IW"></a>在小检者亦可思详。<a id="a-IX"></a>况今弘经息讥为本。<a id="a-IY"></a>云云。<a id="a-IZ"></a>八精进等者。<a id="a-Ia"></a>具如止观第二记。<a id="a-Ib"></a>又复不行上中等者。<a id="a-Ic"></a>约废权说。<a id="a-Id"></a>故前三教名上中下。<a id="a-Ie"></a>或指三乘或三菩萨。<a id="a-If"></a>不倚圆等者。<a id="a-Ig"></a>佛尚以异方便及余深法。<a id="a-Ih"></a>用助正道。<a id="a-Ii"></a>后学顺教岂可固违。<a id="a-Ij"></a>习实尚微而蔑偏小。<a id="a-Ik"></a>须顺佛旨将护物机。</p>
  <p id="aIl">问。<a id="a-Im"></a>偏圆与权实何别。</p>
  <p id="aIn">答。<a id="a-Io"></a>通则不别。<a id="a-Ip"></a>别论小异。<a id="a-Iq"></a>偏圆约教权实约法。<a id="a-Ir"></a>法即教下所诠通于理智行等。</p>
  <p id="aIs">问。<a id="a-It"></a>佛世观机恐物堕苦。<a id="a-Iu"></a>先以小接次以偏引。<a id="a-Iv"></a>末代弘法岂必然耶。</p>
  <p id="aIw">答。<a id="a-Ix"></a>今云助者。<a id="a-Iy"></a>举况而已。<a id="a-Iz"></a>恐倚圆蔑偏。<a id="a-J0"></a>然弘经者随其行位。<a id="a-J1"></a>若始行者具如今文不以小答。<a id="a-J2"></a>若深位人始未弘法。<a id="a-J3"></a>必以生灭等三。<a id="a-J4"></a>方能显于圆顿。<a id="a-J5"></a>具如止观诸文皆先渐后顿。<a id="a-J6"></a>面誉等者。<a id="a-J7"></a>如对二人偏誉一人。<a id="a-J8"></a>其不誉者义当对毁。<a id="a-J9"></a>然好誉者必当善毁。<a id="a-JA"></a>令他怀此。<a id="a-JB"></a>故须并息。<a id="a-JC"></a>又面誉如对毁。<a id="a-JD"></a>故智者息之。</p>
  <p id="aJE">问。<a id="a-JF"></a>经赞小善安遮面誉。</p>
  <p id="aJG">答。<a id="a-JH"></a>好面誉者未必赞善。<a id="a-JI"></a>赞通隐显制面防喻。<a id="a-JJ"></a>故安乐行人自护防彼。<a id="a-JK"></a>亦不得约张说赵长等者。<a id="a-JL"></a>寄张家长说赵家长。<a id="a-JM"></a>故令赵家谓说张长。<a id="a-JN"></a>而讥已短。<a id="a-JO"></a>谓见赵行忏。<a id="a-JP"></a>云张人勤。<a id="a-JQ"></a>岂不令赵谓以张勤而讥己怠。<a id="a-JR"></a>似善法骂故不应为。<a id="a-JS"></a>若向张说赵短。<a id="a-JT"></a>复令张人谓向赵人而说我短。<a id="a-JU"></a>故大论云。<a id="a-JV"></a>自赞自毁赞他毁他。<a id="a-JW"></a>如是四法智者不为。<a id="a-JX"></a>何以故。<a id="a-JY"></a>自赞者是贡幻人。<a id="a-JZ"></a>自毁者是妖惑人。<a id="a-Ja"></a>赞他者是谄佞人毁他者是谗贼人。<a id="a-Jb"></a>智者应以四悉筹量而护自他。<a id="a-Jc"></a>若叹二乘等者对大叹小。<a id="a-Jd"></a>令失大故。<a id="a-Je"></a>若毁二乘。<a id="a-Jf"></a>或令二乘大小俱失。<a id="a-Jg"></a>此约始行二乘人也。<a id="a-Jh"></a>亦是习小助大之人。<a id="a-Ji"></a>如涅槃中二乘是也。<a id="a-Jj"></a>不生怨嫌心者。<a id="a-Jk"></a>怨字去声。<a id="a-Jl"></a>损己则怨。<a id="a-Jm"></a>违情曰嫌。<a id="a-Jn"></a>若作平声者。<a id="a-Jo"></a>伤己未重心。<a id="a-Jp"></a>积大仇。<a id="a-Jq"></a>安乐行者尚去顺己之喜。<a id="a-Jr"></a>况构无怨之恨。<a id="a-Js"></a>大集云。<a id="a-Jt"></a>过去世时有罗刹王。<a id="a-Ju"></a>于俱留孙佛法中出家。<a id="a-Jv"></a>发菩提心。<a id="a-Jw"></a>诵持大小乘法聚。<a id="a-Jx"></a>各八万四千。<a id="a-Jy"></a>由意嫌头陀比丘。<a id="a-Jz"></a>云不诵经典犹如株杌。<a id="a-K0"></a>由此堕狱受大苦恼。<a id="a-K1"></a>从狱出已受罗刹身。<a id="a-K2"></a>于贤劫末楼至佛所。<a id="a-K3"></a>方脱罗刹身。<a id="a-K4"></a>常人尚尔况安乐行为弘大典。<a id="a-K5"></a>将护小行。<a id="a-K6"></a>又怨怪嫌责怨深嫌浅。<a id="a-K7"></a>浅深俱舍方称正行。<a id="a-K8"></a>此口安乐行中所言心者。<a id="a-K9"></a>为制口故。<a id="a-KA"></a>观诸法空等者。<a id="a-KB"></a>心已住于毕竟空理。<a id="a-KC"></a>牒前行法。<a id="a-KD"></a>故必不执大而轻于小。<a id="a-KE"></a>但随顺法相复顺物情。<a id="a-KF"></a>尚不令顺法而违物情。<a id="a-KG"></a>况令违法而复背机。<a id="a-KH"></a>故从若不见去但答大法。<a id="a-KI"></a>随义而答有三者。<a id="a-KJ"></a>三种语也。<a id="a-KK"></a>智者语即可答。<a id="a-KL"></a>王者语愚者语即不可答。<a id="a-KM"></a>不应以圆行呵别者。<a id="a-KN"></a>经虽但云学佛道者。<a id="a-KO"></a>以藏通菩萨虽亦求佛与小共故。<a id="a-KP"></a>犹属小摄。<a id="a-KQ"></a>既云求短。<a id="a-KR"></a>以权有短是故尔耳。<a id="a-KS"></a>比丘下云诃通者。<a id="a-KT"></a>四众通有三乘故也。<a id="a-KU"></a>去道甚远。<a id="a-KV"></a>复云别者。<a id="a-KW"></a>以通教中复有别机。<a id="a-KX"></a>沈空下却释通也。<a id="a-KY"></a>岂踊出菩萨补处尚皆不识一人。<a id="a-KZ"></a>云何令修此等行耶。<a id="a-Ka"></a>况人未出预说行耶。<a id="a-Kb"></a>况复出已赴命弘持。<a id="a-Kc"></a>不见更令有修行处。<a id="a-Kd"></a>经又亦不应戏论诸法。<a id="a-Ke"></a>此中不须引中论观法品见论爱论彼乃通属三界之惑。<a id="a-Kf"></a>亦不须引净名见苦断集。<a id="a-Kg"></a>是则戏论。<a id="a-Kh"></a>此乃别斥小乘果人。<a id="a-Ki"></a>又不应引大论若言非有非无。<a id="a-Kj"></a>是戏论法及第四句名戏论谤等。<a id="a-Kk"></a>今制嘲谑之论妨安乐行耳。<a id="a-Kl"></a>故知释义须望本经。<a id="a-Km"></a>弃浅从深未为当理。<a id="a-Kn"></a>止观二行各有四者。<a id="a-Ko"></a>此中初二行颂止四。<a id="a-Kp"></a>次三行颂观四。<a id="a-Kq"></a>初止四者。<a id="a-Kr"></a>初一行颂第一离嫉谄。<a id="a-Ks"></a>次一句颂第二离轻骂。<a id="a-Kt"></a>三一句颂第四离诤竞。<a id="a-Ku"></a>四半行颂第三离恼乱。<a id="a-Kv"></a>次三行颂观四者。<a id="a-Kw"></a>初一行颂第一大悲。<a id="a-Kx"></a>次一行颂第三大师。<a id="a-Ky"></a>三二句颂第二慈父。<a id="a-Kz"></a>四二句颂第四等说。<a id="a-L0"></a>但其皆曾发心者。<a id="a-L1"></a>以皆曾发偏小之心。<a id="a-L2"></a>入实不遥通成大机。<a id="a-L3"></a>即慈境也。<a id="a-L4"></a>此悲境摄一切三界内者者。<a id="a-L5"></a>文中既不云出家。<a id="a-L6"></a>则知是界内流转之徒。<a id="a-L7"></a>经虽但云非菩萨以大例小验知亦不发小。<a id="a-L8"></a>准前大小俱是慈境故也。<a id="a-L9"></a>应知与乐拔苦随举一边。<a id="a-LA"></a>故各释妨令通大旨。<a id="a-LB"></a>经云不闻不知等者。<a id="a-LC"></a>据理而言。<a id="a-LD"></a>偏亦应有不问不信等。<a id="a-LE"></a>圆亦应有不闻不知等。</p>
  <p id="aLF">问。<a id="a-LG"></a>云何得知前三是权后三是实。</p>
  <p id="aLH">答。<a id="a-LI"></a>准正发誓文。<a id="a-LJ"></a>但牒后三而为是经。<a id="a-LK"></a>经以神通等者。<a id="a-LL"></a>二力秖是福智二严深观如来室衣。<a id="a-LM"></a>共为大善寂力者。<a id="a-LN"></a>不起即衣现仪即室。<a id="a-LO"></a>言八万等者。<a id="a-LP"></a>秖是小乘八万而已。<a id="a-LQ"></a>如俱舍云。<a id="a-LR"></a>牟尼说法。<a id="a-LS"></a>蕴数有八十千。<a id="a-LT"></a>未关于大。<a id="a-LU"></a>第五随功者。<a id="a-LV"></a>始自七贤终。<a id="a-LW"></a>至罗汉并有定慧分故。<a id="a-LX"></a>城即涅槃者。<a id="a-LY"></a>即第四果也。<a id="a-LZ"></a>得有漏者贤位法也。<a id="a-La"></a>六合譬中次第合六。<a id="a-Lb"></a>初合初而诸下合第二。<a id="a-Lc"></a>如来下合第三。<a id="a-Ld"></a>其有下合第四。<a id="a-Le"></a>于四下合第五。<a id="a-Lf"></a>而不下合第六。<a id="a-Lg"></a>合与珠中。<a id="a-Lh"></a>经云见贤圣等者。<a id="a-Li"></a>太集云。<a id="a-Lj"></a>知苦坏阴魔。<a id="a-Lk"></a>断集离烦恼魔。<a id="a-Ll"></a>证灭离死魔。<a id="a-Lm"></a>修道坏天子魔。<a id="a-Ln"></a>今不云天子魔者。<a id="a-Lo"></a>以小乘多断三魔。<a id="a-Lp"></a>未坏天子魔故。<a id="a-Lq"></a>然有坏义。<a id="a-Lr"></a>经云有大等者。<a id="a-Ls"></a>如来见此小乘贤圣。<a id="a-Lt"></a>已除界内因果。<a id="a-Lu"></a>名与阴战。<a id="a-Lv"></a>至般若后名大功勋。<a id="a-Lw"></a>故三毒等且在小中。<a id="a-Lx"></a>尔后时长通云欢喜。<a id="a-Ly"></a>烦恼障中初又三。<a id="a-Lz"></a>即贪等三毒。<a id="a-M0"></a>次十六行云一切者准下释一切。<a id="a-M1"></a>始自十信终至妙觉。<a id="a-M2"></a>故知三惑但在欲界粗三毒耳。<a id="a-M3"></a>以十信具除三界惑故。<a id="a-M4"></a>下去犹有见思等三。<a id="a-M5"></a>故云一切。<a id="a-M6"></a>以一切言通收三惑俱转故也。<a id="a-M7"></a>安乐既是如来之行。<a id="a-M8"></a>故弘经者预表果成。<a id="a-M9"></a>故知弘功其力不小。</p>
  <p id="aMA">问。<a id="a-MB"></a>何以至此即叹教耶。</p>
  <p id="aMC">答。<a id="a-MD"></a>此在迹门流通之末。<a id="a-ME"></a>前已明佛去世后弘经功深。<a id="a-MF"></a>古佛证经今佛成道。<a id="a-MG"></a>二万八十万亿此土他方宣通之益不可测量。<a id="a-MH"></a>人获妙功良由法实。<a id="a-MI"></a>故流通末重辨所通。<a id="a-MJ"></a>所通者何。<a id="a-MK"></a>三周开显。<a id="a-ML"></a>故举轮王威伏兵众获勋。<a id="a-MM"></a>勋有大小故所赐不同。<a id="a-MN"></a>此四行后复结成者。<a id="a-MO"></a>显四行功成。<a id="a-MP"></a>能行此行兼弘经力化功归己果相先彰。<a id="a-MQ"></a>故使大士刹那梦逾亿世。<a id="a-MR"></a>表一生弘教功超累劫。<a id="a-MS"></a>初十信中既云慈悲。<a id="a-MT"></a>又云正见及以无痴。<a id="a-MU"></a>慈悲是弘誓似发。<a id="a-MV"></a>正见无痴是界内真成。<a id="a-MW"></a>即无见修二惑故也。<a id="a-MX"></a>住中既云见佛。<a id="a-MY"></a>表自当得八相。<a id="a-MZ"></a>即分真无生忍位也。<a id="a-Ma"></a>见身处中表入实也。<a id="a-Mb"></a>欢喜以表入欢喜住。<a id="a-Mc"></a>发心见中与初地等。<a id="a-Md"></a>故亦云喜。<a id="a-Me"></a>得三总持具三不退。<a id="a-Mf"></a>佛知者得记之由。<a id="a-Mg"></a>下去得记可知。<a id="a-Mh"></a>修习云行者。<a id="a-Mi"></a>前非无行不别而别。<a id="a-Mj"></a>至此最得行名故也。<a id="a-Mk"></a>证诸者。<a id="a-Ml"></a>诸言正表断三十品。<a id="a-Mm"></a>言无垢者。<a id="a-Mn"></a>初住已得。<a id="a-Mo"></a>为顺大经且从初地。<a id="a-Mp"></a>若云入金刚定。<a id="a-Mq"></a>义当等觉。<a id="a-Mr"></a>合在第十地中。<a id="a-Ms"></a>此中明信等五根乃至八正者。<a id="a-Mt"></a>释佛道也。<a id="a-Mu"></a>所行之道不逾七科。<a id="a-Mv"></a>随要略明信后四科耳。</p>
 </body>
</html>