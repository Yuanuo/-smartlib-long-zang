<!doctype html>
<html id="z3IBWYz1Mt" data-ver="1313">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">法华文句记卷第五中</h1>
  <p id="a2">次约五浊论四悉中。<a id="a-3"></a>劫命对世界者。<a id="a-4"></a>劫命秖是依正二报即世界也。<a id="a-5"></a>众生即是所为之人。<a id="a-6"></a>见是能计见者。<a id="a-7"></a>与众生同。<a id="a-8"></a>由此二故有所为机。<a id="a-9"></a>则见灭善生。<a id="a-A"></a>烦恼是对治者。<a id="a-B"></a>如五停中具治三毒。<a id="a-C"></a>正用小乘能治浊。<a id="a-D"></a>故属第三悉。<a id="a-E"></a>亦准论意以第一义用对衍门。<a id="a-F"></a>此四悉门通酬五浊障大不障小之问也。<a id="a-G"></a>以四悉文所被多故着料简门首。<a id="a-H"></a>从若论因果下。<a id="a-I"></a>更以多门分别五浊。<a id="a-J"></a>初是因果门也。<a id="a-K"></a>二因谓烦恼及见。<a id="a-L"></a>余三是果义兼依正。<a id="a-M"></a>次一人下人法门。<a id="a-N"></a>人谓众生。<a id="a-O"></a>法即余四。<a id="a-P"></a>与生相对故皆成法。<a id="a-Q"></a>并是生家之所计。<a id="a-R"></a>四法下法时门。<a id="a-S"></a>应云四法一时文阙略也。<a id="a-T"></a>时即劫也。<a id="a-U"></a>余四属法。<a id="a-V"></a>若对时说生亦属法。<a id="a-W"></a>二报障下三障门。<a id="a-X"></a>二报者。<a id="a-Y"></a>即众生命。<a id="a-Z"></a>二烦恼者。<a id="a-a"></a>见亦通得名烦恼故。<a id="a-b"></a>业在其间者。<a id="a-c"></a>烦恼润业业能招报。<a id="a-d"></a>故云其间。<a id="a-e"></a>众生下中论三假门。<a id="a-f"></a>相待可知者。<a id="a-g"></a>即劫烦恼见也。<a id="a-h"></a>劫即长短相待。<a id="a-i"></a>烦恼违顺等相待。<a id="a-j"></a>见即有无等相待。<a id="a-k"></a>若通论者。<a id="a-l"></a>各具三假。<a id="a-m"></a>依正二报莫不皆从三假而成。<a id="a-n"></a>今从分别且别说也。<a id="a-o"></a>故别对之。<a id="a-p"></a>众生下大论三假施设门。<a id="a-q"></a>众生和合受众生名。<a id="a-r"></a>命等并是众生计法。<a id="a-s"></a>又有所计假名对众生名。<a id="a-t"></a>故云名通两处。<a id="a-u"></a>委释具如止观第五记。<a id="a-v"></a>烦恼下凡圣门。<a id="a-w"></a>烦恼在凡者。<a id="a-x"></a>谓诸凡夫定有故耳。<a id="a-y"></a>然见必在凡烦恼通圣。<a id="a-z"></a>如具缚圣者及罗汉向。<a id="a-10"></a>言三通者。<a id="a-11"></a>劫减有佛劫增唯凡。<a id="a-12"></a>又减则有佛增通余圣。<a id="a-13"></a>又增与减各通有无。<a id="a-14"></a>以大小乘不同故也。<a id="a-15"></a>岂华藏净满待劫减耶。<a id="a-16"></a>常在灵山此之谓也。<a id="a-17"></a>众生之名具通凡圣。<a id="a-18"></a>命有凡圣报命不同。<a id="a-19"></a>命短下长短门。<a id="a-1A"></a>一劫之中数数生故。<a id="a-1B"></a>故长短别。<a id="a-1C"></a>此乃约人及以欲天见佛处说。<a id="a-1D"></a>若论初禅即劫命等。<a id="a-1E"></a>二禅已去劫短命长。<a id="a-1F"></a>乃至无色准说可知。<a id="a-1G"></a>三通长短者。<a id="a-1H"></a>烦恼在凡故长。<a id="a-1I"></a>在圣故短。<a id="a-1J"></a>诸见在余凡夫故长。<a id="a-1K"></a>在利根外道故短亦可在余凡夫故短。<a id="a-1L"></a>在钝根外道故长。<a id="a-1M"></a>亦可在小故短。<a id="a-1N"></a>一生断故在大故长留惑润生入生死故。<a id="a-1O"></a>又见前尽为短烦恼后尽为长。<a id="a-1P"></a>今分别浊入生死者。<a id="a-1Q"></a>不名为浊众生准说。<a id="a-1R"></a>劫但下带不带门。<a id="a-1S"></a>命是不相应行法。<a id="a-1T"></a>须带阴法论长短时。<a id="a-1U"></a>余并属法非不带时。<a id="a-1V"></a>非亲带故但在于法。<a id="a-1W"></a>劫通下内外门。<a id="a-1X"></a>大劫害器故名为外。<a id="a-1Y"></a>小劫害人故名为内。<a id="a-1Z"></a>或可四浊聚时时通内外。<a id="a-1a"></a>三小下害不害门。<a id="a-1b"></a>物即外器。<a id="a-1c"></a>大劫起时人已上生。<a id="a-1d"></a>随三不同生三禅处。<a id="a-1e"></a>小劫下五道三界门。<a id="a-1f"></a>准应别论三五相参。<a id="a-1g"></a>故合明之。<a id="a-1h"></a>通色如前。<a id="a-1i"></a>言命通者。<a id="a-1j"></a>亦应云余四通于三界五道。<a id="a-1k"></a>命通具如俱舍中明。<a id="a-1l"></a>五道寿别人间五十年等。<a id="a-1m"></a>亦应云通于四生。<a id="a-1n"></a>四生各有长短故也。<a id="a-1o"></a>劫是下共别门。<a id="a-1p"></a>次小劫下通别门。<a id="a-1q"></a>从八万下释大小劫。<a id="a-1r"></a>言正三毒者。<a id="a-1s"></a>他方净土如阿閦国。<a id="a-1t"></a>亦有女人无邪欲故。<a id="a-1u"></a>举一准余诸可例识。<a id="a-1v"></a>广历诸土分别不同。<a id="a-1w"></a>故注云云。<a id="a-1x"></a>敦真者。<a id="a-1y"></a>敦实得者故斥言非。<a id="a-1z"></a>上慢亦然。<a id="a-20"></a>终无实得而不信者。<a id="a-21"></a>嗣亦继也。<a id="a-22"></a>身尚无量者。<a id="a-23"></a>小乘教中不说更有界外生处。<a id="a-24"></a>有计变易在界内者。<a id="a-25"></a>亦名生处。<a id="a-26"></a>大乘教中既其变易生处多故。<a id="a-27"></a>故云无量。<a id="a-28"></a>此述逼意。<a id="a-29"></a>言中但云名增上慢。<a id="a-2A"></a>意指罗汉。<a id="a-2B"></a>若实得者岂有不发大心者耶。<a id="a-2C"></a>乃以大乘密而斥之。<a id="a-2D"></a>若谓究竟应变易尽。<a id="a-2E"></a>若未尽者何以不信。<a id="a-2F"></a>值遇余佛者。<a id="a-2G"></a>初文以有余土佛。<a id="a-2H"></a>名为余佛。<a id="a-2I"></a>罗汉受先世身者。<a id="a-2J"></a>酬先业故名先世身。<a id="a-2K"></a>烦恼果故。<a id="a-2L"></a>故须必灭。<a id="a-2M"></a>若烦恼所惑能不灭者。<a id="a-2N"></a>有于因果不同之过。<a id="a-2O"></a>纵云边际定力持令不灭。<a id="a-2P"></a>今问边定为大为少。<a id="a-2Q"></a>若其小者小无变易之名。<a id="a-2R"></a>亦无永常之说。<a id="a-2S"></a>若言大者。<a id="a-2T"></a>大边除名唯在等觉。<a id="a-2U"></a>岂得记之后即等觉耶。<a id="a-2V"></a>若大入小定显大无定用。<a id="a-2W"></a>有引罗云等此不应尔。<a id="a-2X"></a>但佛灭后诸阿罗汉隐显不同。<a id="a-2Y"></a>皆随机缘。<a id="a-2Z"></a>况本大菩萨。<a id="a-2a"></a>此是大论龙树菩萨假施此问。<a id="a-2b"></a>欲准大教具委答之故也。<a id="a-2c"></a>故答文中云不生三界。<a id="a-2d"></a>况论还引法华证之。<a id="a-2e"></a>故知博地之言无教可准。<a id="a-2f"></a>余国之义出自他人。<a id="a-2g"></a>故古人云。<a id="a-2h"></a>学不师安义不中难。<a id="a-2i"></a>故此法华非兹不了。<a id="a-2j"></a>又若变易不出界者。<a id="a-2k"></a>而生五道之言。<a id="a-2l"></a>却入生死之说惊入火宅之喻。<a id="a-2m"></a>非涅槃一日之文。<a id="a-2n"></a>便为虚构。<a id="a-2o"></a>南岳下三释并是南岳释也。<a id="a-2p"></a>次释中云罗汉若修念佛三昧等者。<a id="a-2q"></a>若言念十方佛则已发大心。<a id="a-2r"></a>若唯念释尊乃因小感大。<a id="a-2s"></a>亦是机发使之然耳。<a id="a-2t"></a>然小乘之中诸部不同。<a id="a-2u"></a>亦有信有十方佛者。<a id="a-2v"></a>即小乘人修第四禅边际定力。<a id="a-2w"></a>见十方佛等。<a id="a-2x"></a>念佛观成感佛为说。<a id="a-2y"></a>第三举凡夫者举凡夫况圣耳。<a id="a-2z"></a>是故罗汉必无不闻之理。<a id="a-30"></a>瑶师意云。<a id="a-31"></a>实得罗汉无不信者。<a id="a-32"></a>不须余佛遇余佛者。<a id="a-33"></a>则指凡夫。<a id="a-34"></a>南岳岂不知凡夫于佛灭后能生信耶。<a id="a-35"></a>故值余佛必指罗汉。<a id="a-36"></a>故净名云。<a id="a-37"></a>凡夫有反复而声闻无也。<a id="a-38"></a>故知声闻难回而须商议。<a id="a-39"></a>凡夫易受何须引例。<a id="a-3A"></a>有人云至必然者。<a id="a-3B"></a>意破瑶师。<a id="a-3C"></a>立不信者义亦不然。<a id="a-3D"></a>执心牢固必在昔教。<a id="a-3E"></a>不应证今灭后之文。<a id="a-3F"></a>此师又引身子于法华初闻略开之文以证灭后罗汉不受之语。<a id="a-3G"></a>意云值佛罗汉尚疑是魔。<a id="a-3H"></a>况佛灭后宁肯信受。<a id="a-3I"></a>今则不然。<a id="a-3J"></a>佛预敦逼无不信者。<a id="a-3K"></a>故于灭后执经权说。<a id="a-3L"></a>义容可尔。<a id="a-3M"></a>云云者。<a id="a-3N"></a>应广明罗汉及以凡夫信不信意。<a id="a-3O"></a>以破此师及以瑶师。<a id="a-3P"></a>此直是异解等九字。<a id="a-3Q"></a>恐须作白字书之。<a id="a-3R"></a>指前两师亦非全失。<a id="a-3S"></a>但未全顺经意故耳。<a id="a-3T"></a>不能全破故云异解若论瑶师见违经文。<a id="a-3U"></a>经云罗汉遇余佛生信而云不须。<a id="a-3V"></a>经意云除佛灭后者。<a id="a-3W"></a>欲显四依通经功能。<a id="a-3X"></a>而瑶不以四依。<a id="a-3Y"></a>为余佛。<a id="a-3Z"></a>谓罗汉三根闻与不闻。<a id="a-3a"></a>并不假从四依边闻者深不可也。<a id="a-3b"></a>又以凡夫为况者。<a id="a-3c"></a>此则可尔。<a id="a-3d"></a>但须云遇四依耳。<a id="a-3e"></a>后师意云。<a id="a-3f"></a>凡夫易罗汉难。<a id="a-3g"></a>此亦违经决了之语。<a id="a-3h"></a>故云不用此义。<a id="a-3i"></a>次释偈颂。<a id="a-3j"></a>上慢等三四众通有者。<a id="a-3k"></a>又凡夫上慢有五不同。<a id="a-3l"></a>谓四善根及以四果。<a id="a-3m"></a>通义易知且后别说从多分故。<a id="a-3n"></a>故经云比丘等四有此三失。<a id="a-3o"></a>于三别中仍从拂席者说。<a id="a-3p"></a>故云也。<a id="a-3q"></a>藏玼等者。<a id="a-3r"></a>释三失也。<a id="a-3s"></a>藏玼扬德释上慢。<a id="a-3t"></a>不能自省释我慢。<a id="a-3u"></a>无惭人者释不信。<a id="a-3v"></a>若自见过无此三失。<a id="a-3w"></a>虽未证果且名有羞。<a id="a-3x"></a>于戒等者。<a id="a-3y"></a>戒名通十即大论大经不缺不破等十。<a id="a-3z"></a>验知三失尚无不缺。<a id="a-40"></a>况道共等。<a id="a-41"></a>故云缺等。<a id="a-42"></a>律仪有三。<a id="a-43"></a>谓不缺不穿不破兼不杂。<a id="a-44"></a>若依大论。<a id="a-45"></a>即不缺第三。<a id="a-46"></a>若依大经则不缺居首。<a id="a-47"></a>名同义异各有其意。<a id="a-48"></a>具如释义。<a id="a-49"></a>今且依大经以不缺等三。<a id="a-4A"></a>并定共道共即六戒也。<a id="a-4B"></a>故知六中若无后二。<a id="a-4C"></a>尚名为漏。<a id="a-4D"></a>况道共定共判在三藏四果。<a id="a-4E"></a>今且近论无道定也。<a id="a-4F"></a>故三失之人尚无暖法。<a id="a-4G"></a>况有四果。<a id="a-4H"></a>瑕是玉之内病故云内起。<a id="a-4I"></a>玼是玉之外病故云外动。<a id="a-4J"></a>外病名缺内病名漏。<a id="a-4K"></a>小中小者。<a id="a-4L"></a>四果已小四禅更小智已极小。<a id="a-4M"></a>况加上慢。<a id="a-4N"></a>糟糠者。<a id="a-4O"></a>若依世禅以得无漏。<a id="a-4P"></a>如糟出酒。<a id="a-4Q"></a>从文入理如糠出米。<a id="a-4R"></a>既无无漏反计世禅。<a id="a-4S"></a>如弃酒存糟。<a id="a-4T"></a>不得真理反封文字。<a id="a-4U"></a>如弃米存糠。<a id="a-4V"></a>是五千有者。<a id="a-4W"></a>以有显无有失无得。<a id="a-4X"></a>言封文者。<a id="a-4Y"></a>亦应更云执禅为实。<a id="a-4Z"></a>如糟无酒。<a id="a-4a"></a>文中两释初释为正。<a id="a-4b"></a>后释乃兼实行声闻。<a id="a-4c"></a>起去之徒亦于现在。<a id="a-4d"></a>未有大机是故而退。<a id="a-4e"></a>如有糟糠而无酒米。<a id="a-4f"></a>枝叶者无入道材。</p>
  <p id="a4g">问。<a id="a-4h"></a>机器何别。</p>
  <p id="a4i">答。<a id="a-4j"></a>虽并从譬各有一意。<a id="a-4k"></a>机论可发器语堪任。<a id="a-4l"></a>得人天身通名为器。<a id="a-4m"></a>由怀三失故器成非。<a id="a-4n"></a>宿种又微无机可发。<a id="a-4o"></a>二义俱阙佛威令去。<a id="a-4p"></a>凡有三异者。<a id="a-4q"></a>先列。<a id="a-4r"></a>次释。<a id="a-4s"></a>初云上有叹法希有者。<a id="a-4t"></a>上诸佛章六段之中但无后二故有叹法文云。<a id="a-4u"></a>如是妙法诸佛如来时乃说之。<a id="a-4v"></a>而无五浊之文。<a id="a-4w"></a>颂中无叹法也。<a id="a-4x"></a>先后者。<a id="a-4y"></a>上先叹法如向所引。<a id="a-4z"></a>言不虚者。<a id="a-50"></a>次文方云。<a id="a-51"></a>汝等当信佛之所说言不虚妄。<a id="a-52"></a>及以开显。<a id="a-53"></a>上劝信与不虚合者。<a id="a-54"></a>上云。<a id="a-55"></a>汝等当信佛之所说言不虚也。<a id="a-56"></a>今隔不虚者今颂中劝信在前不虚在后。<a id="a-57"></a>中隔五浊文也。<a id="a-58"></a>故前四今五由离劝信为二故也。<a id="a-59"></a>应云劝信不虚中为五浊所隔。<a id="a-5A"></a>章安更云。<a id="a-5B"></a>上以释迦方便用释诸佛施权者。<a id="a-5C"></a>上释诸佛开权文云。<a id="a-5D"></a>我以无数方便种种因缘譬喻言辞。<a id="a-5E"></a>演说诸法。<a id="a-5F"></a>偈中如文。<a id="a-5G"></a>修道得于诸权法者。<a id="a-5H"></a>自行因满所感权法。<a id="a-5I"></a>正当自行体内权也。<a id="a-5J"></a>即此法体亦不可说。<a id="a-5K"></a>以方便故为众生说成化他权。<a id="a-5L"></a>即照九界已下文是。<a id="a-5M"></a>故知立一开权之言。<a id="a-5N"></a>于今乃成二意。<a id="a-5O"></a>一者腾昔施权。<a id="a-5P"></a>二为显实之所。<a id="a-5Q"></a>不指所开无由说实。<a id="a-5R"></a>况指权是权知非究竟。<a id="a-5S"></a>既显实已权全是实。<a id="a-5T"></a>照九界机说七方便者。<a id="a-5U"></a>九是所被教不出七。<a id="a-5V"></a>说七被九渐令入实。<a id="a-5W"></a>人法七九故立总言。<a id="a-5X"></a>九界从自分立名。<a id="a-5Y"></a>方便从进趣为称。<a id="a-5Z"></a>又九界从物机立名。<a id="a-5a"></a>方便从化主受称。<a id="a-5b"></a>总举不同故云七九。<a id="a-5c"></a>言不可定判者。<a id="a-5d"></a>七九之中随何等机。<a id="a-5e"></a>闻何等法遇机便逗。<a id="a-5f"></a>故云不定。<a id="a-5g"></a>现起等者。<a id="a-5h"></a>念必对境故云现起。<a id="a-5i"></a>种种之言不出七九。<a id="a-5j"></a>过去下释欲性也。<a id="a-5k"></a>欲秖是念。<a id="a-5l"></a>故知秖是先以希望释念。<a id="a-5m"></a>次以欣乐释欲。<a id="a-5n"></a>故知念则且语内心。<a id="a-5o"></a>欲论对境生想。<a id="a-5p"></a>今但约慕乐通从欲为名。<a id="a-5q"></a>不假对念辩别。<a id="a-5r"></a>故但以欲对性二世判之。</p>
  <p id="a5s">问。<a id="a-5t"></a>前云过去名根未来名性。<a id="a-5u"></a>今何故云过去名性。</p>
  <p id="a5v">答。<a id="a-5w"></a>各有其意。<a id="a-5x"></a>性必不改故从现至未从过至今。<a id="a-5y"></a>二处并得性名故尔。<a id="a-5z"></a>亦可现在名根生未来故。<a id="a-60"></a>然根性乃可互举。<a id="a-61"></a>乐欲必居现在。<a id="a-62"></a>欲名虽不从过亦可以现望当。<a id="a-63"></a>以名互故故重释云。<a id="a-64"></a>或可习欲以成性成性生习欲。<a id="a-65"></a>上句现欲成未性下句过性成现欲。<a id="a-66"></a>云云者。<a id="a-67"></a>或可过欲成现性现性成未欲。<a id="a-68"></a>或可过欲成过性现欲成未性。<a id="a-69"></a>是则欲名虽通过未仍从现说。<a id="a-6A"></a>故知欲念之名定居现在。<a id="a-6B"></a>七方便至云云者。<a id="a-6C"></a>具如止观随自意观观恶中。<a id="a-6D"></a>云通途善恶者是。<a id="a-6E"></a>钝根下至施权意。<a id="a-6F"></a>此是长文。<a id="a-6G"></a>今不云长者。<a id="a-6H"></a>但偈与长行不同。<a id="a-6I"></a>随事要者则辩同异。<a id="a-6J"></a>或可略明意则可知。<a id="a-6K"></a>我设下三行颂理者。<a id="a-6L"></a>文多云说。<a id="a-6M"></a>如何云理。<a id="a-6N"></a>如云未曾说说时未至随顺说等。<a id="a-6O"></a>亦是以能显所。<a id="a-6P"></a>准前诸例略亦可知。<a id="a-6Q"></a>今文正取佛慧为理之行。<a id="a-6R"></a>声闻兼得缘觉者。<a id="a-6S"></a>声闻数中有值佛缘觉故也。<a id="a-6T"></a>又三藏声闻必兼当教缘觉。<a id="a-6U"></a>又菩萨既兼藏通。<a id="a-6V"></a>二乘必具两教。<a id="a-6W"></a>菩萨不云别者。<a id="a-6X"></a>前以净心为别教竟。<a id="a-6Y"></a>既以声闻菩萨共为义立。<a id="a-6Z"></a>乃至一句皆悉成佛。<a id="a-6a"></a>又诫言无疑。<a id="a-6b"></a>当知此是极圣诚说。<a id="a-6c"></a>而不肯信。<a id="a-6d"></a>大经云。<a id="a-6e"></a>一切二乘未来必定归于大般涅槃。<a id="a-6f"></a>如流入海。<a id="a-6g"></a>又菩萨与二乘合明。<a id="a-6h"></a>当知三乘悉皆被会。<a id="a-6i"></a>牒假名三教等者。<a id="a-6j"></a>三教是假名故也。<a id="a-6k"></a>教本一实故三是假。<a id="a-6l"></a>为物假设三藏等权。<a id="a-6m"></a>今既显实重举所除以示佛慧。<a id="a-6n"></a>即上句所列者是。<a id="a-6o"></a>无二是无通教中半满相对之二者。<a id="a-6p"></a>通真含二故也。<a id="a-6q"></a>由阙别教故更引上余乘来此释成。<a id="a-6r"></a>语假则通论三教。<a id="a-6s"></a>言余及以二三。<a id="a-6t"></a>且云相入。<a id="a-6u"></a>以有余皆假故得相入无余无复相入之名。<a id="a-6v"></a>以纯一故。<a id="a-6w"></a>此指乳及二酥三味文尽。<a id="a-6x"></a>初一行半举内心。<a id="a-6y"></a>经云。<a id="a-6z"></a>如我昔所愿今者已满足者。</p>
  <p id="a70">问。<a id="a-71"></a>佛初立誓誓度一切。<a id="a-72"></a>今众生尚多。<a id="a-73"></a>愿云何满。</p>
  <p id="a74">答。<a id="a-75"></a>且从一期总而言之。<a id="a-76"></a>但令众生得入佛乘。<a id="a-77"></a>即名愿满。<a id="a-78"></a>是故经云。<a id="a-79"></a>如我无异。<a id="a-7A"></a>若我遇众生等者。<a id="a-7B"></a>明浊不障大。<a id="a-7C"></a>遇者尽令入于佛道。<a id="a-7D"></a>无智不受故云障大。<a id="a-7E"></a>众生者。<a id="a-7F"></a>文中三释。<a id="a-7G"></a>初释对他得名次释从自立称后释即是功能新译恐滥称为有情。<a id="a-7H"></a>虽简无情三义都失。<a id="a-7I"></a>十种生死短中言梵行少语者。<a id="a-7J"></a>欲界诸地法尔多语。<a id="a-7K"></a>以有言语皆由觉观。<a id="a-7L"></a>以少语故知觉观少。<a id="a-7M"></a>烦恼渐薄故云短也。<a id="a-7N"></a>方者。<a id="a-7O"></a>犹如方物动静定故。<a id="a-7P"></a>于此死已定生天上。<a id="a-7Q"></a>三角者。<a id="a-7R"></a>角者聚也。<a id="a-7S"></a>即善恶无记。<a id="a-7T"></a>在生死中遍为此三。<a id="a-7U"></a>诸律论文多以聚名角。<a id="a-7V"></a>阙释紫者。<a id="a-7W"></a>即修罗也。<a id="a-7X"></a>种类多故谓天鬼畜如紫间色。<a id="a-7Y"></a>又轮回者。<a id="a-7Z"></a>如见实三昧经云。<a id="a-7a"></a>从地狱来声嘶匆急数数战栗。<a id="a-7b"></a>梦见大火沸镬等也。<a id="a-7c"></a>从畜来者。<a id="a-7d"></a>暗钝懈怠多食性怯。<a id="a-7e"></a>謇讷所为多似诸虫畜等。<a id="a-7f"></a>从鬼来者。<a id="a-7g"></a>发黄常饥悭贪等也。<a id="a-7h"></a>余趣比知。<a id="a-7i"></a>经具广说。<a id="a-7j"></a>我知下别明五浊。<a id="a-7k"></a>前开章云别明五浊障三。<a id="a-7l"></a>五浊望三必不能障。<a id="a-7m"></a>为三所治是所治障。<a id="a-7n"></a>故云障耳。<a id="a-7o"></a>亦是有浊故无三有三故无浊故云障耳。<a id="a-7p"></a>受胎微形。<a id="a-7q"></a>初文即约观心者。<a id="a-7r"></a>但随便耳。<a id="a-7s"></a>但云从心即名观心。<a id="a-7t"></a>其实此中仍带事释。<a id="a-7u"></a>由此一念最微心故令增长也。<a id="a-7v"></a>次受胎下全约事释。<a id="a-7w"></a>略如止观第四记引入胎经。<a id="a-7x"></a>有人具立受胎章门于此非要。<a id="a-7y"></a>今意但在显于五浊义须施权。<a id="a-7z"></a>列名而已足明浊意。<a id="a-80"></a>何徒于此广建长章。<a id="a-81"></a>使迷途者乃谓法华亦明五浊与婆沙不别。<a id="a-82"></a>如世人云。<a id="a-83"></a>法华亦明三乘其失如之。<a id="a-84"></a>受阴身者。<a id="a-85"></a>或恐秖是入胎经耳。<a id="a-86"></a>总有三十八七日以论增长。<a id="a-87"></a>若俱舍等文但列五位云。<a id="a-88"></a>最初羯剌蓝。<a id="a-89"></a>次生頞部昙。<a id="a-8A"></a>从此生闭尸。<a id="a-8B"></a>闭尸生羯男。<a id="a-8C"></a>次钵罗奢佉。<a id="a-8D"></a>或云下如大品中说者。<a id="a-8E"></a>即约二十身见。<a id="a-8F"></a>如去等具如前引。<a id="a-8G"></a>长时等者。<a id="a-8H"></a>今文具二义故劫得浊名。<a id="a-8I"></a>前初文中但有第二义。<a id="a-8J"></a>后料简中方有初义。</p>
  <p id="a8K">过去佛章。<a id="a-8L"></a>初二行正施三也。<a id="a-8M"></a>名施为开。<a id="a-8N"></a>初一行略颂上三一。<a id="a-8O"></a>文中以教人理三兼得行者具有二意。<a id="a-8P"></a>一者通兼。<a id="a-8Q"></a>既有余三岂无于行。<a id="a-8R"></a>二者别兼。<a id="a-8S"></a>即以佛道二字兼之。<a id="a-8T"></a>所趣是理能趣是行。<a id="a-8U"></a>初一行半总约五乘中。<a id="a-8V"></a>乃以人行兼教一者。<a id="a-8W"></a>既有人行必有所禀即是教也。<a id="a-8X"></a>此中以七方便为异方便者。<a id="a-8Y"></a>以藏人不同衍门故成永异。<a id="a-8Z"></a>余文多用。<a id="a-8a"></a>今通用者未同圆来。<a id="a-8b"></a>并名为异。<a id="a-8c"></a>若有下二行开菩萨乘中。<a id="a-8d"></a>进退两释者亦有二义。<a id="a-8e"></a>五乘之称但在鹿苑。<a id="a-8f"></a>七方便名通于三味。<a id="a-8g"></a>六度之行不局一教。<a id="a-8h"></a>故可通三。<a id="a-8i"></a>以三藏为本故云兼通别也。<a id="a-8j"></a>何者下释出三教六度行相。<a id="a-8k"></a>非相非无相次第行者。<a id="a-8l"></a>双非即是所斯故也。<a id="a-8m"></a>亦应次第出于三谛行相。<a id="a-8n"></a>然以相无相共论。<a id="a-8o"></a>即三谛也。<a id="a-8p"></a>又入地三谛无复论开。<a id="a-8q"></a>然菩萨乘中亦云于昔闻教已成教一者。<a id="a-8r"></a>若菩萨不开。<a id="a-8s"></a>何须引昔令成教一。<a id="a-8t"></a>故凡云昔者。<a id="a-8u"></a>皆具二意。<a id="a-8v"></a>一者在昔闻权。<a id="a-8w"></a>二者昔已曾开。<a id="a-8x"></a>今正语昔闻权者。<a id="a-8y"></a>昔开已竟皆成佛道。<a id="a-8z"></a>初义准化仪说。<a id="a-90"></a>次意准开竟说。<a id="a-91"></a>下去诸乘一一皆然。<a id="a-92"></a>往佛亦尔。<a id="a-93"></a>二乘文中有人理行。<a id="a-94"></a>不云兼教者。<a id="a-95"></a>秖是文略。<a id="a-96"></a>前菩萨文亦以三兼一。<a id="a-97"></a>诸佛灭后供养舍利者。<a id="a-98"></a>若以现拟过如增一中。<a id="a-99"></a>佛因手擎舍利广称叹已。<a id="a-9A"></a>令于四衢而起偷婆。<a id="a-9B"></a>佛言。<a id="a-9C"></a>四人应起塔。<a id="a-9D"></a>轮王罗汉支佛如来。<a id="a-9E"></a>后分云。<a id="a-9F"></a>轮王无级。<a id="a-9G"></a>罗汉四级。<a id="a-9H"></a>支佛五级。<a id="a-9I"></a>如来十三级。<a id="a-9J"></a>阿难问佛。<a id="a-9K"></a>何故尔耶。<a id="a-9L"></a>佛言轮王自行化他常住十善。<a id="a-9M"></a>罗汉不受后有。<a id="a-9N"></a>支佛无师自悟。<a id="a-9O"></a>如来众德具足。<a id="a-9P"></a>世人上未逮于初果。<a id="a-9Q"></a>岂肯下等轮王。<a id="a-9R"></a>灭后起塔不知进否。<a id="a-9S"></a>动即皆至三五七九。<a id="a-9T"></a>近代所立纵云方坟。<a id="a-9U"></a>而出檐者还成一级。<a id="a-9V"></a>暗者虽昧岂非冥滥初果耶。<a id="a-9W"></a>有方坟边云作功德塔者。<a id="a-9X"></a>其义又失。<a id="a-9Y"></a>使愚者唯礼我师。<a id="a-9Z"></a>或复对高礼下。<a id="a-9a"></a>况复邻接尊卑不成。<a id="a-9b"></a>不便之意不可具论。<a id="a-9c"></a>纵死者冥冥。<a id="a-9d"></a>显生者碌碌。<a id="a-9e"></a>况今舍利之言局在于佛。<a id="a-9f"></a>供佛舍利福属人天。<a id="a-9g"></a>开久远因方名佛道。<a id="a-9h"></a>况今凡质生福事难。<a id="a-9i"></a>善者从之不应习俗。<a id="a-9j"></a>地师言童真地者。<a id="a-9k"></a>地立童真名者。<a id="a-9l"></a>但古人云。<a id="a-9m"></a>住为能住地为所依。<a id="a-9n"></a>故以住名而名于地。<a id="a-9o"></a>从住为名早已太远。<a id="a-9p"></a>为尚深故加之以地。<a id="a-9q"></a>故今谓下责云乖文者。<a id="a-9r"></a>文中但云童子故也。<a id="a-9s"></a>言竖狭者。<a id="a-9t"></a>横收小善竖成佛因。<a id="a-9u"></a>则横竖无违。<a id="a-9v"></a>非深非浅而深而浅。<a id="a-9w"></a>若以童真为释唯竖无横。<a id="a-9x"></a>况竖深无当弃广乖文。<a id="a-9y"></a>是知竖狭二俱有过。<a id="a-9z"></a>登地下且破唯深之失。<a id="a-A0"></a>仍略弃横之愆。<a id="a-A1"></a>今以下正释。<a id="a-A2"></a>收于童雉以显横广。<a id="a-A3"></a>指微即着以辩竖深。<a id="a-A4"></a>着在于微深即非深。<a id="a-A5"></a>微即是着浅亦非浅。<a id="a-A6"></a>指微即着缘因义成。<a id="a-A7"></a>即着之观非此可辩。<a id="a-A8"></a>下去例尔。<a id="a-A9"></a>故入地成佛如修罗渡海。<a id="a-AA"></a>此准璎珞故云入地。<a id="a-AB"></a>凡夫之人一毫之善径成佛因。<a id="a-AC"></a>如人渡大海。<a id="a-AD"></a>从佛分明下重立理以斥二失。<a id="a-AE"></a>若如下重牒失以斥失。<a id="a-AF"></a>又例上下亦名乖文。<a id="a-AG"></a>若恐童子事微不称佛道。<a id="a-AH"></a>散心一唱如何消融。<a id="a-AI"></a>合掌举手皆应理释。<a id="a-AJ"></a>故知但尚佛道不识开权。<a id="a-AK"></a>殆不摄二乘者。<a id="a-AL"></a>殆几也。<a id="a-AM"></a>几近也。<a id="a-AN"></a>应云全不摄。<a id="a-AO"></a>何但几耶。<a id="a-AP"></a>若在童真尚不摄六地。<a id="a-AQ"></a>况复小道。<a id="a-AR"></a>论深下结其竖狭。<a id="a-AS"></a>定广下结竖狭失。<a id="a-AT"></a>次问答。<a id="a-AU"></a>答中意言三佛性者。<a id="a-AV"></a>过去微善愿智所制。<a id="a-AW"></a>咸趣菩提。<a id="a-AX"></a>火焰向空理数咸灭。<a id="a-AY"></a>水流趣海法尔无停。<a id="a-AZ"></a>但由愿智未资便封果报。<a id="a-Aa"></a>故待今开方是缘因。<a id="a-Ab"></a>若据化意何待此开。<a id="a-Ac"></a>苟顺凡情立以近称。<a id="a-Ad"></a>今开近执法界本如。<a id="a-Ae"></a>岂由凡情局彼流焰。<a id="a-Af"></a>关中虽立善不受报。<a id="a-Ag"></a>而不明善体本融。<a id="a-Ah"></a>但众生无始唯流妄我。<a id="a-Ai"></a>凡所修习未尝不俱。<a id="a-Aj"></a>不受报言为从谁立。<a id="a-Ak"></a>若约已发心者。<a id="a-Al"></a>乃由愿行所引。<a id="a-Am"></a>何关善不受耶。<a id="a-An"></a>未发心来随生纳福。<a id="a-Ao"></a>此善岂制令不受耶。<a id="a-Ap"></a>故知不受之言善体无力。<a id="a-Aq"></a>应知曾酬者其因已谢。<a id="a-Ar"></a>未酬者毫善不亡。<a id="a-As"></a>若曾发心如水寄海。<a id="a-At"></a>酬局因者如果酬华故今于彼未酬之因。<a id="a-Au"></a>开其局情及曾趣向权乘道者。<a id="a-Av"></a>以一实观一大弘愿体之道之。<a id="a-Aw"></a>若不然者徒云说开。<a id="a-Ax"></a>若不观者则应善体自至菩提。<a id="a-Ay"></a>何须更修菩提行愿。</p>
  <p id="aAz">问。<a id="a-B0"></a>若尔。<a id="a-B1"></a>何故本论云童子戏沙等。<a id="a-B2"></a>谓发菩提心行菩萨行者。<a id="a-B3"></a>所作善根能证菩提。<a id="a-B4"></a>非诸凡夫及决定声闻未发心者之所能得。</p>
  <p id="aB5">答。<a id="a-B6"></a>此乃从开说之非语本善。<a id="a-B7"></a>故知定性及现未发。<a id="a-B8"></a>纵有宿善如恒河沙。<a id="a-B9"></a>终无自成菩提之理。<a id="a-BA"></a>故云非其能得。<a id="a-BB"></a>若未开顷则往已成非。<a id="a-BC"></a>今若被开则宿作成已故。<a id="a-BD"></a>知善体本妙随执者心。<a id="a-BE"></a>是故开心宿善咸遂。<a id="a-BF"></a>次大经下释出缘因所以。<a id="a-BG"></a>三十二文具列四句。<a id="a-BH"></a>旧云阐提无者定无善性。<a id="a-BI"></a>唯有恶境界性恶五阴耳。<a id="a-BJ"></a>善根人有了因性。<a id="a-BK"></a>俱有正因。<a id="a-BL"></a>俱无果性。<a id="a-BM"></a>河西云。<a id="a-BN"></a>阐提有恶阴性。<a id="a-BO"></a>善人有善阴性。<a id="a-BP"></a>俱有无记。<a id="a-BQ"></a>俱无同前。<a id="a-BR"></a>兴皇三解。<a id="a-BS"></a>一约理解。<a id="a-BT"></a>理非善恶有彼二用。<a id="a-BU"></a>即指二人各有善恶一种用故。<a id="a-BV"></a>俱有俱无者。<a id="a-BW"></a>互得有无一边故也。<a id="a-BX"></a>余二解不要章安云。<a id="a-BY"></a>此释涅槃河中七种众生。<a id="a-BZ"></a>应云阐提常没善人常出。<a id="a-Ba"></a>俱有者。<a id="a-Bb"></a>俱在河中。<a id="a-Bc"></a>俱无者。<a id="a-Bd"></a>俱不至岸。<a id="a-Be"></a>亦以果性为俱无也。<a id="a-Bf"></a>又约三谛释。<a id="a-Bg"></a>阐提唯有世谛因恶。<a id="a-Bh"></a>善人唯有真谛因善。<a id="a-Bi"></a>俱有世谛果身。<a id="a-Bj"></a>俱无中道因果。<a id="a-Bk"></a>于诸释中虽复少别。<a id="a-Bl"></a>善人一句其旨大同。<a id="a-Bm"></a>其不同者。<a id="a-Bn"></a>今不暇释。<a id="a-Bo"></a>具如止观第五记。<a id="a-Bp"></a>故今引同者。<a id="a-Bq"></a>证缘因善。</p>
  <p id="aBr">问。<a id="a-Bs"></a>上释三乘并以果成为理一句。<a id="a-Bt"></a>今人天乘何以佛道而为缘因。</p>
  <p id="aBu">答。<a id="a-Bv"></a>所开不同。<a id="a-Bw"></a>前开两教二乘及以通别菩萨。<a id="a-Bx"></a>并有所证之理。<a id="a-By"></a>故开小理以成大理。<a id="a-Bz"></a>今开人天小善。<a id="a-C0"></a>已成缘因大善。<a id="a-C1"></a>且据能趣善体未深。<a id="a-C2"></a>若从所趣边说此则并有所赀。<a id="a-C3"></a>此论开权皆约案位。<a id="a-C4"></a>若从进入何独住前缘因而已。<a id="a-C5"></a>此中但从往事以说。<a id="a-C6"></a>人事既其已定不可存法去人。<a id="a-C7"></a>是故开为缘因。<a id="a-C8"></a>岂非如贫得宝。<a id="a-C9"></a>经云七宝等者。<a id="a-CA"></a>佛地论中无玟瑰。<a id="a-CB"></a>仍云琉璃与珠体别。<a id="a-CC"></a>珠即赤珠也。<a id="a-CD"></a>今兼琉璃但成七宝。<a id="a-CE"></a>离即成八。<a id="a-CF"></a>玻璃多红色。<a id="a-CG"></a>砗磲青白色。<a id="a-CH"></a>码瑙或白或青。<a id="a-CI"></a>木櫁者。<a id="a-CJ"></a>字林云。<a id="a-CK"></a>香木切。<a id="a-CL"></a>韵作榓。<a id="a-CM"></a>玉篇云。<a id="a-CN"></a>其树似槐而香。<a id="a-CO"></a>有人云。<a id="a-CP"></a>斫经五年始有香气。<a id="a-CQ"></a>造像为天业者。<a id="a-CR"></a>如佛升忉利以神足力制诸弟子等。<a id="a-CS"></a>具如止观第一记。<a id="a-CT"></a>若准冥祥记。<a id="a-CU"></a>此土总有一十八处造像应验。<a id="a-CV"></a>如吴中石像等。<a id="a-CW"></a>又有吴兴太守吴佩女所感像等。<a id="a-CX"></a>又如宋卫军临康王在荆州于城内筑堂三间。<a id="a-CY"></a>其壁多有画菩萨像。<a id="a-CZ"></a>至衡阳文王代镇江陵。<a id="a-Ca"></a>废为卧堂。<a id="a-Cb"></a>悉皆泥涂干则堕落。<a id="a-Cc"></a>画状新净了无污损。<a id="a-Cd"></a>再涂犹然。<a id="a-Ce"></a>王不信敬亦谓偶然。<a id="a-Cf"></a>又更浓泥而彻见炳然。<a id="a-Cg"></a>王复更毁故壁悉更缮改。<a id="a-Ch"></a>后王疹疾每若闭眼辄见诸像森然满目。<a id="a-Ci"></a>于是方废居此。<a id="a-Cj"></a>此或是造者心重。<a id="a-Ck"></a>或是毁者尤害。<a id="a-Cl"></a>以轻望重以毁望成。<a id="a-Cm"></a>当知散心微善不失。<a id="a-Cn"></a>理无违顺心有是非。<a id="a-Co"></a>优婆塞戒经等者。<a id="a-Cp"></a>此中文意正开其善不论其罪。<a id="a-Cq"></a>因明用胶便释之耳。<a id="a-Cr"></a>今亦因此依彼略明。<a id="a-Cs"></a>故彼经广明五戒持破之相。<a id="a-Ct"></a>又云。<a id="a-Cu"></a>若不持戒名垢优婆塞臭优婆塞旃陀罗优婆塞。<a id="a-Cv"></a>若持杀戒者乃至蚁子。<a id="a-Cw"></a>若持戒酒乃至露珠。<a id="a-Cx"></a>于五戒上加不沽酒。<a id="a-Cy"></a>是名六重。<a id="a-Cz"></a>今出家在家云持酒戒。<a id="a-D0"></a>犹以酒和食。<a id="a-D1"></a>一人凡饮几露珠耶。<a id="a-D2"></a>尚不及优婆塞戒。<a id="a-D3"></a>安能期佛道耶。<a id="a-D4"></a>于五戒上更有众多失意之罪。<a id="a-D5"></a>今文未尽。<a id="a-D6"></a>又有失意。<a id="a-D7"></a>谓不供养师僧不瞻病。<a id="a-D8"></a>空发遣乞者。<a id="a-D9"></a>不起迎逆四众长宿。<a id="a-DA"></a>见破戒者云彼不如我。<a id="a-DB"></a>六斋日不受八戒。<a id="a-DC"></a>四十里内有讲不听。<a id="a-DD"></a>受僧招提卧具床座。<a id="a-DE"></a>疑水有虫而饮。<a id="a-DF"></a>崄难独行。<a id="a-DG"></a>独宿尼寺。<a id="a-DH"></a>为财命故打拍奴婢及以外人。<a id="a-DI"></a>于路见比丘沙弥不得前行。<a id="a-DJ"></a>僧中行食不得偏与本师好者。<a id="a-DK"></a>及过分与。<a id="a-DL"></a>路行见病不瞻不视。<a id="a-DM"></a>不嘱授令治。<a id="a-DN"></a>持如是戒者名净。<a id="a-DO"></a>名香名分陀利优婆塞。<a id="a-DP"></a>又制优婆塞。<a id="a-DQ"></a>令种种供养三宝形像塔庙。<a id="a-DR"></a>画像不得杂乳胶鸡子。<a id="a-DS"></a>供养像时昼夜不异。<a id="a-DT"></a>不得酥油涂像身及乳洗。<a id="a-DU"></a>不得造半身像。<a id="a-DV"></a>像身不具。<a id="a-DW"></a>应密藏之。<a id="a-DX"></a>应劝人治。<a id="a-DY"></a>治已当出供养。<a id="a-DZ"></a>又见毁像如全无异。<a id="a-Da"></a>以四天下宝供养。<a id="a-Db"></a>不如直以种种功德赞叹尊像。<a id="a-Dc"></a>志心供养二福无别。<a id="a-Dd"></a>供养法者志心信乐。<a id="a-De"></a>受持读诵解说书写。<a id="a-Df"></a>如法而行及劝人行。<a id="a-Dg"></a>种种书十二部经。<a id="a-Dh"></a>供养经如供养佛。<a id="a-Di"></a>唯除洗浴名供养法。<a id="a-Dj"></a>供养僧者。<a id="a-Dk"></a>应当供养发菩提心。<a id="a-Dl"></a>受持戒者出家之人。<a id="a-Dm"></a>四向四果。<a id="a-Dn"></a>名供养僧。<a id="a-Do"></a>今经小善尚为佛因。<a id="a-Dp"></a>况复长时志心供养。<a id="a-Dq"></a>此等虽属在家优婆塞。<a id="a-Dr"></a>及有少许非文正意。<a id="a-Ds"></a>然制罪令持。<a id="a-Dt"></a>持即人天之善。<a id="a-Du"></a>并可开为缘因然亦并是出家行者之要。<a id="a-Dv"></a>堪为常规。<a id="a-Dw"></a>是故便录。<a id="a-Dx"></a>今经欲收无始微善咸趣菩提。<a id="a-Dy"></a>若已发心随有毫善莫非缘因。<a id="a-Dz"></a>戒经立像前不得坐。<a id="a-E0"></a>云云者。<a id="a-E1"></a>更有多缘。<a id="a-E2"></a>若王难等随时斟酌。<a id="a-E3"></a>又造像功德经有十一功德。<a id="a-E4"></a>一者世世眼目清洁。<a id="a-E5"></a>二者生处无恶。<a id="a-E6"></a>三者常生贵家。<a id="a-E7"></a>四者身如紫磨金色。<a id="a-E8"></a>五者丰饶珍玩。<a id="a-E9"></a>六者生贤善家。<a id="a-EA"></a>七者生得为王。<a id="a-EB"></a>八者作金轮王。<a id="a-EC"></a>九者生梵天寿命一劫。<a id="a-ED"></a>十者不堕恶道。<a id="a-EE"></a>十一者后生还能敬重三宝。<a id="a-EF"></a>当知岂是欲界人天善根。<a id="a-EG"></a>经铅者。<a id="a-EH"></a>有云。<a id="a-EI"></a>锡也。<a id="a-EJ"></a>今谓铅青锡白铅软锡坚并名青金。<a id="a-EK"></a>造像功德经云。<a id="a-EL"></a>若人临终发言造像。<a id="a-EM"></a>乃至如麦[麩-夫+廣]能除三世八十亿劫生死之罪。<a id="a-EN"></a>庙者貌也。<a id="a-EO"></a>古云支提。<a id="a-EP"></a>新云制多。<a id="a-EQ"></a>翻灵庙者应作庙字。<a id="a-ER"></a>玉篇及白虎通并云尊貌所居。<a id="a-ES"></a>露盘为铜钹者。<a id="a-ET"></a>长安亦无此音。<a id="a-EU"></a>或声转耳。<a id="a-EV"></a>或是当时有人传之。<a id="a-EW"></a>章安随便书耳。<a id="a-EX"></a>经云呗者。<a id="a-EY"></a>或云呗匿。<a id="a-EZ"></a>此云赞诵。<a id="a-Ea"></a>西方本有。<a id="a-Eb"></a>此土案梁宣验记云。<a id="a-Ec"></a>陈思王。<a id="a-Ed"></a>姓曹名植。<a id="a-Ee"></a>字子建。<a id="a-Ef"></a>魏武帝第四子。<a id="a-Eg"></a>十岁善文艺。<a id="a-Eh"></a>私制转七声。<a id="a-Ei"></a>植曾游渔山。<a id="a-Ej"></a>于岩谷间。<a id="a-Ek"></a>闻诵经声。<a id="a-El"></a>远谷流美。<a id="a-Em"></a>乃效之而制其声。<a id="a-En"></a>如贤愚经铃声比丘缘等。<a id="a-Eo"></a>音乐供养者。<a id="a-Ep"></a>有出家内众音乐自随。<a id="a-Eq"></a>云供养者。<a id="a-Er"></a>自思已行与何心俱。<a id="a-Es"></a>虽有此文必须裁择。<a id="a-Et"></a>梵网诚制何待固言。<a id="a-Eu"></a>秖恐供养心微增己放逸。<a id="a-Ev"></a>长他贪慢。<a id="a-Ew"></a>敬想难成。<a id="a-Ex"></a>故别译阿含第五。<a id="a-Ey"></a>佛在迦兰陀城。<a id="a-Ez"></a>有一妓主名曰长发。<a id="a-F0"></a>而白佛言。<a id="a-F1"></a>我昔曾于老妓人边闻如是说。<a id="a-F2"></a>于妓场上施设种种戏笑之事。<a id="a-F3"></a>令百千人而来睹者。<a id="a-F4"></a>是人命终生光音天。<a id="a-F5"></a>如是所说为虚为实。<a id="a-F6"></a>佛告之曰。<a id="a-F7"></a>止止。<a id="a-F8"></a>莫作是问。<a id="a-F9"></a>妓主复问。<a id="a-FA"></a>如是再三。<a id="a-FB"></a>佛悉不答。<a id="a-FC"></a>尔时如来语妓主言。<a id="a-FD"></a>尔时无数百千人来睹妓者。<a id="a-FE"></a>诸人本是三毒所缠。<a id="a-FF"></a>复更造作放逸之事。<a id="a-FG"></a>岂不增其贪嗔痴耶。<a id="a-FH"></a>譬如有人为毛绳所缚。<a id="a-FI"></a>以水浇之愈增其急。<a id="a-FJ"></a>本为三毒所缚。<a id="a-FK"></a>更作妓乐。<a id="a-FL"></a>当增炽然三毒之火。<a id="a-FM"></a>终后生天无有是处。<a id="a-FN"></a>作是语者是邪见人。<a id="a-FO"></a>邪见之果生于地狱。<a id="a-FP"></a>佛说是时妓主悲泣。<a id="a-FQ"></a>佛言。<a id="a-FR"></a>为是缘故三请不说。<a id="a-FS"></a>妓主云。<a id="a-FT"></a>我不为闻佛说故悲。<a id="a-FU"></a>但愍诸妓人长夜作如是说。<a id="a-FV"></a>有人至此引诸经。<a id="a-FW"></a>华香音乐供养者。<a id="a-FX"></a>即得不退。<a id="a-FY"></a>如不退法轮经。<a id="a-FZ"></a>佛告阿难。<a id="a-Fa"></a>以一华供养佛及佛塔。<a id="a-Fb"></a>亦得不退。<a id="a-Fc"></a>及业报差别经礼拜得至大涅槃等者。<a id="a-Fd"></a>彼是已为实因者。<a id="a-Fe"></a>今文开粗即实。<a id="a-Ff"></a>故与今文不例。<a id="a-Fg"></a>有人引大论小因大果者。<a id="a-Fh"></a>不例亦尔。<a id="a-Fi"></a>度我可施众生者。<a id="a-Fj"></a>若论度我应在物机。<a id="a-Fk"></a>施谓施设。<a id="a-Fl"></a>今释迦因闻十方诸佛慰喻。<a id="a-Fm"></a>乃称南谟。<a id="a-Fn"></a>答于诸佛。<a id="a-Fo"></a>故知释迦不请诸佛度也。<a id="a-Fp"></a>五戒经至施佛者。<a id="a-Fq"></a>准佛亦无惊怖之理。<a id="a-Fr"></a>依下譬中长者闻已惊入火宅。<a id="a-Fs"></a>法身思机义当惊怖。<a id="a-Ft"></a>喜称南谟佛者。<a id="a-Fu"></a>即酬顺中释南无诸佛。<a id="a-Fv"></a>五戒经释归命者(云云)。<a id="a-Fw"></a>那先经等者。<a id="a-Fx"></a>彼经云。<a id="a-Fy"></a>那先小时有故旧。<a id="a-Fz"></a>为边小国王。<a id="a-G0"></a>善能问难。<a id="a-G1"></a>有多问答亦可兼释小疑。<a id="a-G2"></a>那先云。<a id="a-G3"></a>诸沙门说世间火不如地狱火热。<a id="a-G4"></a>王曰。<a id="a-G5"></a>持小石置世间火至暮不销。<a id="a-G6"></a>取大石置泥犁火中。<a id="a-G7"></a>即销者恶人死在泥犁。<a id="a-G8"></a>百千万岁何以不销。<a id="a-G9"></a>那先问。<a id="a-GA"></a>水中鱼蛟以石为食不。<a id="a-GB"></a>王言。<a id="a-GC"></a>如是。<a id="a-GD"></a>那先云。<a id="a-GE"></a>石消不。<a id="a-GF"></a>王云销。<a id="a-GG"></a>那先言。<a id="a-GH"></a>腹中子消不。<a id="a-GI"></a>王言。<a id="a-GJ"></a>不销。<a id="a-GK"></a>那先言。<a id="a-GL"></a>何以不销。<a id="a-GM"></a>王言。<a id="a-GN"></a>福德使然。<a id="a-GO"></a>那先言。<a id="a-GP"></a>在地狱中恶业未尽是故不销。<a id="a-GQ"></a>亦如狼食骨骨销子不销。<a id="a-GR"></a>又问。<a id="a-GS"></a>佛有相好不。<a id="a-GT"></a>答有。<a id="a-GU"></a>王言。<a id="a-GV"></a>佛父母有不。<a id="a-GW"></a>答无。<a id="a-GX"></a>王言。<a id="a-GY"></a>佛亦无人生皆似父母故。<a id="a-GZ"></a>那先言。<a id="a-Ga"></a>王见莲华不。<a id="a-Gb"></a>答言见。<a id="a-Gc"></a>又问。<a id="a-Gd"></a>生淤泥不。<a id="a-Ge"></a>答生淤泥。<a id="a-Gf"></a>那先云。<a id="a-Gg"></a>岂以莲华生淤泥似淤泥耶。<a id="a-Gh"></a>佛亦如是。<a id="a-Gi"></a>王又问。<a id="a-Gj"></a>一人死生罽宾。<a id="a-Gk"></a>一人死生泥犁。<a id="a-Gl"></a>谁先到。<a id="a-Gm"></a>那先言。<a id="a-Gn"></a>如两鸟共飞从彼来此。<a id="a-Go"></a>一止高树一止下树。<a id="a-Gp"></a>两鸟飞谁影先至地。<a id="a-Gq"></a>王言。<a id="a-Gr"></a>俱至地。<a id="a-Gs"></a>王言。<a id="a-Gt"></a>善哉善哉。<a id="a-Gu"></a>余文虽非疏正意。<a id="a-Gv"></a>因便知之。<a id="a-Gw"></a>亦增智破邪以显念佛。<a id="a-Gx"></a>胎经报恩经华林会等者。<a id="a-Gy"></a>经云。<a id="a-Gz"></a>第一会度九十六亿人。<a id="a-H0"></a>第二会度九十四亿人。<a id="a-H1"></a>第三会度九十二亿人。<a id="a-H2"></a>并是初教得果人也。<a id="a-H3"></a>于彼佛所至第五时亦悉被会。<a id="a-H4"></a>若例上等者。<a id="a-H5"></a>上六度文后结三教为此三句。<a id="a-H6"></a>今了因智亦复如是。<a id="a-H7"></a>皆开偏小以成于实。<a id="a-H8"></a>又双非之言始自三藏菩萨。<a id="a-H9"></a>亦异凡小。<a id="a-HA"></a>乃至别教地前并须开之。<a id="a-HB"></a>然亦须知开之所以。<a id="a-HC"></a>若心粗境妙但开其心。<a id="a-HD"></a>如以相心持法华经。<a id="a-HE"></a>若闻法华一句一偈等。<a id="a-HF"></a>若境粗心妙境已随转不须论开。<a id="a-HG"></a>若俱粗者须心境俱开。<a id="a-HH"></a>亦可但开其心境无不转。<a id="a-HI"></a>道理必须知善体性。<a id="a-HJ"></a>方乃名开。<a id="a-HK"></a>总而言之心境并开尚开久远四恶粗智。<a id="a-HL"></a>况人天智。<a id="a-HM"></a>若不开之则佛之知见永埋四恶。<a id="a-HN"></a>长没人天。<a id="a-HO"></a>问答意者。<a id="a-HP"></a>开彼过去微善。<a id="a-HQ"></a>正击现在执心。<a id="a-HR"></a>已为过佛之所开竟。<a id="a-HS"></a>所以于佛灭后闻一句经。<a id="a-HT"></a>云与记者举没况深。<a id="a-HU"></a>并是预开其心令成心境俱妙。<a id="a-HV"></a>若佛灭后闻是经不信者尚付后佛。<a id="a-HW"></a>法华会中为开其心。<a id="a-HX"></a>经意正云。<a id="a-HY"></a>三世皆开我岂不然。<a id="a-HZ"></a>未来佛两行颂教一者。<a id="a-Ha"></a>经文既云虽说及是故说。<a id="a-Hb"></a>知是教一。<a id="a-Hc"></a>初一行中初三句。<a id="a-Hd"></a>云虽说百千亿等者指七方便一切权说。<a id="a-He"></a>同成了因。<a id="a-Hf"></a>其实为佛乘一句明说权意。<a id="a-Hg"></a>诸佛下一行明说一之由。<a id="a-Hh"></a>由知无性而修净缘。<a id="a-Hi"></a>令得成就能演此乘。<a id="a-Hj"></a>知法常无性等者。<a id="a-Hk"></a>一实理上性相二空。<a id="a-Hl"></a>无性性空即无四性。<a id="a-Hm"></a>既云实相无自性等。<a id="a-Hn"></a>故知即是理性性空。<a id="a-Ho"></a>性空既尔相空准知。<a id="a-Hp"></a>无性亦无即是相空。<a id="a-Hq"></a>故知经中一无性言具二无性。<a id="a-Hr"></a>即是无性性无相性也。<a id="a-Hs"></a>本自有之。<a id="a-Ht"></a>故曰常无知者照也。<a id="a-Hu"></a>具如止观第五不思议境中。<a id="a-Hv"></a>一念三千非自他等。<a id="a-Hw"></a>既无四性。<a id="a-Hx"></a>一念亦无。<a id="a-Hy"></a>即是性空。<a id="a-Hz"></a>既无一念。<a id="a-I0"></a>无念亦无。<a id="a-I1"></a>即是相空。<a id="a-I2"></a>即是不思议之二空也。<a id="a-I3"></a>若不了今家依于智论中论等。<a id="a-I4"></a>准理准义。<a id="a-I5"></a>缘于心性。<a id="a-I6"></a>立此二空诸无可准。<a id="a-I7"></a>非用法相者之所逮也。<a id="a-I8"></a>故于实道须闲修性。<a id="a-I9"></a>若本自二空即是性德。<a id="a-IA"></a>若推检入空即是修得。<a id="a-IB"></a>推而不成须修万行正助合行。<a id="a-IC"></a>行中具足一切诸行。<a id="a-ID"></a>方名缘因。<a id="a-IE"></a>闻斯义已方乃名开。</p>
  <p id="aIF">问。<a id="a-IG"></a>世间因缘可以四句了生无生。<a id="a-IH"></a>今性本净非关缘起。<a id="a-II"></a>何须以此四句推之。</p>
  <p id="aIJ">答。<a id="a-IK"></a>世缘起法亦本无生。<a id="a-IL"></a>但由情计谓之为生。<a id="a-IM"></a>理性亦尔。<a id="a-IN"></a>由谓自他等故须推之。<a id="a-IO"></a>二空不显。<a id="a-IP"></a>尚须更约续待推检。<a id="a-IQ"></a>况因缘耶。<a id="a-IR"></a>自有传说此义者来。<a id="a-IS"></a>少有晓此性相三假。</p>
  <p id="aIT">问。<a id="a-IU"></a>今文何故不立斯观。</p>
  <p id="aIV">答。<a id="a-IW"></a>经从利根者开。<a id="a-IX"></a>佛种等者。<a id="a-IY"></a>注家云。<a id="a-IZ"></a>无空有性名曰无性。<a id="a-Ia"></a>堪绍继菩提名为种。<a id="a-Ib"></a>如此释者此从修得。<a id="a-Ic"></a>未识性种。<a id="a-Id"></a>嘉祥云无性者但云无自性。<a id="a-Ie"></a>又以三义而释佛种。<a id="a-If"></a>谓一乘教菩提心如来藏。<a id="a-Ig"></a>教及发心但是种缘。<a id="a-Ih"></a>虽即云藏不云空与不空及行理。<a id="a-Ii"></a>故不知因中为在何因成种成性。<a id="a-Ij"></a>故于正缘了中须识性种。<a id="a-Ik"></a>所谓三道。<a id="a-Il"></a>次知类种即弹指等。<a id="a-Im"></a>然应知缘起通于染净。<a id="a-In"></a>理非染净缘起宛然。<a id="a-Io"></a>此净缘起即是说由。<a id="a-Ip"></a>明由净缘从因至果及不思议感应之理。<a id="a-Iq"></a>故以此说为其种缘。<a id="a-Ir"></a>他云。<a id="a-Is"></a>为由行者善根力故。<a id="a-It"></a>如来识上文义相生。<a id="a-Iu"></a>具如前文释闻。<a id="a-Iv"></a>中破于中初云中道下立本无性为本性德。<a id="a-Iw"></a>故知今种即性家之种。<a id="a-Ix"></a>是故还立无性为本。<a id="a-Iy"></a>为欲更明性家缘起。<a id="a-Iz"></a>以种言之。<a id="a-J0"></a>种者生义。<a id="a-J1"></a>即前十界界如理性俱性并种。<a id="a-J2"></a>具如前释。<a id="a-J3"></a>迷此下双明染净二种缘起先染次净。<a id="a-J4"></a>染中由无明故为法性缘。<a id="a-J5"></a>由迷之缘而起九界。<a id="a-J6"></a>界界三千事缘起也。<a id="a-J7"></a>即是性种从迷缘故。<a id="a-J8"></a>起于众生。<a id="a-J9"></a>即是真如随于染缘。<a id="a-JA"></a>解此下明净缘起。<a id="a-JB"></a>即闻一乘教。<a id="a-JC"></a>起一乘行。<a id="a-JD"></a>行通因果能成正觉。<a id="a-JE"></a>欲起等者。<a id="a-JF"></a>成正觉已能为他说。<a id="a-JG"></a>故说一乘在教一也。<a id="a-JH"></a>即果佛种从净缘起。<a id="a-JI"></a>众生佛种从说缘起。<a id="a-JJ"></a>若也通途为染净者。<a id="a-JK"></a>亦可十界展转互论。<a id="a-JL"></a>今明佛乘。<a id="a-JM"></a>须以九界皆名为染。<a id="a-JN"></a>又无性等者以缘资了正明缘了功能相成。<a id="a-JO"></a>对正虽然。<a id="a-JP"></a>若论行体。<a id="a-JQ"></a>一一无不三因具足。<a id="a-JR"></a>即修得也。<a id="a-JS"></a>种果既成故云得起。<a id="a-JT"></a>一起一切起者。<a id="a-JU"></a>显果乘相。<a id="a-JV"></a>依正主伴乃至酬因一尘一行一时俱起。<a id="a-JW"></a>起者成也。<a id="a-JX"></a>如此下结果乘成相。<a id="a-JY"></a>修性一合无复分张。<a id="a-JZ"></a>即是理性三因开发。<a id="a-Ja"></a>通名三性。<a id="a-Jb"></a>自此已去不可改故。<a id="a-Jc"></a>此为销经直从开说。<a id="a-Jd"></a>具明修相。<a id="a-Je"></a>委在止观十法成乘。<a id="a-Jf"></a>境中具兼修性性种。<a id="a-Jg"></a>正行为了。<a id="a-Jh"></a>助开为缘。<a id="a-Ji"></a>二十五法为前方便。<a id="a-Jj"></a>辩下九法明鉴修发。<a id="a-Jk"></a>教行正助所诸是理。<a id="a-Jl"></a>理一即是所住法位世间相常。<a id="a-Jm"></a>若不尔者。<a id="a-Jn"></a>依境修习委心无地。<a id="a-Jo"></a>故知修性俱有自他。<a id="a-Jp"></a>先推性中无明为他。<a id="a-Jq"></a>依此起行方推行他。<a id="a-Jr"></a>以此两他共推一自。<a id="a-Js"></a>若推性者袪滞达理。<a id="a-Jt"></a>若推修者离着行成。<a id="a-Ju"></a>以性本亡泯于修始。<a id="a-Jv"></a>是则两照同明双惑俱遣。<a id="a-Jw"></a>如是方了染净缘起。<a id="a-Jx"></a>无始无本咸归一如。<a id="a-Jy"></a>且从净缘有所说边。<a id="a-Jz"></a>故云教一。<a id="a-K0"></a>故五佛言殊大理不别。<a id="a-K1"></a>若不尔者。<a id="a-K2"></a>岂因缘事引四佛同。<a id="a-K3"></a>理一中云是法等者。<a id="a-K4"></a>初是法者正示理一。<a id="a-K5"></a>世人悉谓理性本净。<a id="a-K6"></a>理若本净何用修之。<a id="a-K7"></a>若本不净修亦不成。<a id="a-K8"></a>今云理净非已净也。<a id="a-K9"></a>众生下释住法位。<a id="a-KA"></a>众生正觉重出是法。<a id="a-KB"></a>法不出如皆如为位。<a id="a-KC"></a>众生理是佛已证是。<a id="a-KD"></a>故名为住。<a id="a-KE"></a>如位一故故名为位。<a id="a-KF"></a>染净之法皆名是法。<a id="a-KG"></a>染谓众生净即正觉。<a id="a-KH"></a>众生正觉是能住法。<a id="a-KI"></a>染净一如是所住位。<a id="a-KJ"></a>分局定限故名为位。<a id="a-KK"></a>位无二称同立一如。<a id="a-KL"></a>不出真如故唯局此。<a id="a-KM"></a>此局即通遍一切故。<a id="a-KN"></a>局之极也。<a id="a-KO"></a>通之盛也。<a id="a-KP"></a>如世王位为人所住。<a id="a-KQ"></a>位亦性也。<a id="a-KR"></a>不可改故。<a id="a-KS"></a>如人王性始终不改。<a id="a-KT"></a>布衣登极相殊性一。<a id="a-KU"></a>世间相常住者。<a id="a-KV"></a>相可表帜位可久居。<a id="a-KW"></a>众生正觉相位无二。<a id="a-KX"></a>显迷即理理即常住。<a id="a-KY"></a>佛已契常众生理是。<a id="a-KZ"></a>故正觉众生相位常住。<a id="a-Ka"></a>染净相位既同一。<a id="a-Kb"></a>如是故相位其理须等。<a id="a-Kc"></a>佛依世间修成极理。<a id="a-Kd"></a>验知世间本有斯理。<a id="a-Ke"></a>故云常住。</p>
  <p id="aKf">问。<a id="a-Kg"></a>位可一如相云何等。</p>
  <p id="aKh">答。<a id="a-Ki"></a>位据理性决不可改。<a id="a-Kj"></a>相约随缘缘有染净。<a id="a-Kk"></a>缘虽染净同名缘起。<a id="a-Kl"></a>如清浊波湿性不异。<a id="a-Km"></a>同以湿性为波。<a id="a-Kn"></a>故皆以如为相。<a id="a-Ko"></a>同以波为湿性。<a id="a-Kp"></a>故皆以如为位。<a id="a-Kq"></a>所以相与常住其名虽同。<a id="a-Kr"></a>染净既分如位须辩。<a id="a-Ks"></a>况世间之称亦通染净因果故也。<a id="a-Kt"></a>今且从悟显迷以净显染。<a id="a-Ku"></a>则净悟得于常事。<a id="a-Kv"></a>迷染但名常理。<a id="a-Kw"></a>又世间之名通收依正。<a id="a-Kx"></a>常住之称不碍二途。<a id="a-Ky"></a>故云理一。<a id="a-Kz"></a>若不了此徒云开权。<a id="a-L0"></a>如何显实。<a id="a-L1"></a>故今问之。<a id="a-L2"></a>被开之法唯信佛说。<a id="a-L3"></a>为亦改迷。<a id="a-L4"></a>虽复四法咸以人摄。<a id="a-L5"></a>得意忘言说不可尽。<a id="a-L6"></a>又释下单约生释世间相常。<a id="a-L7"></a>向释虽然事理通总。<a id="a-L8"></a>未的示其理境所在。<a id="a-L9"></a>故以阴入对正因说。<a id="a-LA"></a>九界阴入位本常住。</p>
 </body>
</html>