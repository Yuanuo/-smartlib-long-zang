<!doctype html>
<html id="z3IBWfT1Pw" data-ver="1731">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">集神州三宝感通录卷上</h1>
  <p id="a2">夫三宝利见其来久矣。<a id="a-3"></a>但以信毁相竞。<a id="a-4"></a>故有感应之缘。<a id="a-5"></a>自汉泊唐年余六百。<a id="a-6"></a>灵相肸向群录可寻。<a id="a-7"></a>而神化无方待机而扣。<a id="a-8"></a>光瑞出没。<a id="a-9"></a>开信于一时。<a id="a-A"></a>景像垂容。<a id="a-B"></a>陈迹于万代。<a id="a-C"></a>或见于既往。<a id="a-D"></a>或显于将来。<a id="a-E"></a>昭彰于道俗。<a id="a-F"></a>生信于迷悟。<a id="a-G"></a>故撮举其要。<a id="a-H"></a>三卷成部云。</p>
  <p id="aI">初明舍利表塔次列灵像垂降后引圣寺瑞经神僧。</p>
  <p id="aJ">初明舍利表塔。<a id="a-K"></a>昔如来行乞。<a id="a-L"></a>有童子戏于路侧。<a id="a-M"></a>以沙土为米面。<a id="a-N"></a>逆请以土面奉。<a id="a-O"></a>佛因为受之。<a id="a-P"></a>命侍者以为土浆。<a id="a-Q"></a>涂佛住房。<a id="a-R"></a>足遍南面。<a id="a-S"></a>记曰。<a id="a-T"></a>此童子者。<a id="a-U"></a>吾灭度后一百年。<a id="a-V"></a>王阎浮提空中地下四十里内。<a id="a-W"></a>所有鬼神并皆臣属。<a id="a-X"></a>开前八塔所获舍利。<a id="a-Y"></a>于一日夜役诸鬼神造八万四千塔。<a id="a-Z"></a>广如众经。<a id="a-a"></a>故不备载(此土即洲之东境故塔现不足以疑)舍利西梵天言。<a id="a-b"></a>此云骨身也(恐滥凡夫之骨故依本名而别之) 西晋会稽鄮塔缘一 东晋金陵长干塔缘二 石赵青州东城塔缘三 姚秦河东蒲阪塔缘四 周岐州岐山南塔缘五 周瓜州城东古塔缘六 周沙州城内大乘寺塔缘七 周洛州故都西塔缘八 周凉州姑臧县塔缘九 周甘州删丹县塔缘十 周晋州霍山南塔缘十一 齐伐州城东古塔缘十二 隋益州福感寺塔缘十三 隋益州晋源县塔缘十四(雒县塔附) 隋郑州起化寺塔缘十五 隋怀州妙乐寺塔缘十六 隋并州净明寺塔缘十七 隋并州榆社县塔缘十八 隋魏州临灾县塔缘十九 杂明神州山川藏宝等缘二十。</p>
  <p id="ac">初西晋会稽鄮塔者。<a id="a-d"></a>今在越州东三百七十里鄮县界。<a id="a-e"></a>东去海四十里在县东南七十里。<a id="a-f"></a>南去吴村二十五里案前传云。<a id="a-g"></a>晋大康二年。<a id="a-h"></a>有并州离石人刘萨何者。<a id="a-i"></a>生在畋家弋猎为业。<a id="a-j"></a>得病死。<a id="a-k"></a>苏见一梵僧语何曰。<a id="a-l"></a>汝罪重。<a id="a-m"></a>应入地狱。<a id="a-n"></a>吾闵汝无识且放。<a id="a-o"></a>今洛下齐城丹阳会稽。<a id="a-p"></a>并有古塔及浮江石像。<a id="a-q"></a>悉阿育王所造。<a id="a-r"></a>可勤求礼忏。<a id="a-s"></a>得免此苦。<a id="a-t"></a>既醒之后。<a id="a-u"></a>改革前习出家学道。<a id="a-v"></a>更名慧达。<a id="a-w"></a>如言南行至会稽海畔。<a id="a-x"></a>山泽处处求觅。<a id="a-y"></a>莫识基绪。<a id="a-z"></a>达悲塞烦惋投告无地。<a id="a-10"></a>忽于中夜闻土下钟声。<a id="a-11"></a>即迂记其处剡木为刹。<a id="a-12"></a>三日间忽有宝塔及舍利从地踊出。<a id="a-13"></a>灵塔相状青色似石而非石。<a id="a-14"></a>高一尺四寸。<a id="a-15"></a>方七寸。<a id="a-16"></a>五层露盘。<a id="a-17"></a>似西域于阗所造。<a id="a-18"></a>面开窗子四周天铃。<a id="a-19"></a>中悬铜磬每有钟声。<a id="a-1A"></a>疑此磬也。<a id="a-1B"></a>绕塔身上并是诸佛菩萨金刚圣僧杂类等像。<a id="a-1C"></a>状极微细。<a id="a-1D"></a>瞬目注睛乃有百千像现。<a id="a-1E"></a>面目手足咸具备焉。<a id="a-1F"></a>斯可谓神功圣迹。<a id="a-1G"></a>非人智所及也。<a id="a-1H"></a>今在大木塔内。<a id="a-1I"></a>于八王日舁巡邑里。<a id="a-1J"></a>见者莫不下拜念佛。<a id="a-1K"></a>其舍利者在木塔底。<a id="a-1L"></a>其塔左侧多有古迹。<a id="a-1M"></a>塔侧诸暨县。<a id="a-1N"></a>越旧都之地。<a id="a-1O"></a>以句章对鄮剡等四县为之。<a id="a-1P"></a>诸暨东北一百七里。<a id="a-1Q"></a>大部乡有古越城。<a id="a-1R"></a>周回三里。<a id="a-1S"></a>地记云。<a id="a-1T"></a>越之中叶在此为都。<a id="a-1U"></a>离宫别馆遗基尚在。<a id="a-1V"></a>悉生豫章。<a id="a-1W"></a>多在门阶之侧。<a id="a-1X"></a>行伍相当森竦可爱。<a id="a-1Y"></a>风雨晦朔犹闻钟磬之声。<a id="a-1Z"></a>百姓至今多怀肃敬。<a id="a-1a"></a>其迹繁矣。<a id="a-1b"></a>诸暨西北百里。<a id="a-1c"></a>新义乡有许公岩。<a id="a-1d"></a>地志云。<a id="a-1e"></a>晋时高阳许询字玄度。<a id="a-1f"></a>与沙门支道林为友。<a id="a-1g"></a>每相从历览山水。<a id="a-1h"></a>至此乃栖焉。<a id="a-1i"></a>晋辟度为司徒掾。<a id="a-1j"></a>征不就。<a id="a-1k"></a>后诣建邺。<a id="a-1l"></a>见者倾都。<a id="a-1m"></a>刘恢为丹阳尹。<a id="a-1n"></a>有名当世。<a id="a-1o"></a>日数造之。<a id="a-1p"></a>叹曰。<a id="a-1q"></a>今见许公。<a id="a-1r"></a>使我遂为轻薄。<a id="a-1s"></a>京尹于郡立齐以处之。<a id="a-1t"></a>至于梁代此屋犹在。<a id="a-1u"></a>许掾既反。<a id="a-1v"></a>刘尹尝至其齐曰。<a id="a-1w"></a>清风朗月何尝不恒思玄度矣。<a id="a-1x"></a>句章县西南一百三十里。<a id="a-1y"></a>明乡有四明天台赤城瀑布等山。<a id="a-1z"></a>天下称最。<a id="a-20"></a>东北百四十里。<a id="a-21"></a>有沙塘道。<a id="a-22"></a>广数丈入海百余里。<a id="a-23"></a>地记云。<a id="a-24"></a>是秦皇追安期先生于蓬莱。<a id="a-25"></a>至深而息。<a id="a-26"></a>故此塘道至今宛然。<a id="a-27"></a>鄮县古城在句章东三百余里。<a id="a-28"></a>昔闽越所都。<a id="a-29"></a>其灵塔即县界孝义乡也。<a id="a-2A"></a>地志云。<a id="a-2B"></a>阿育王造八万四千塔。<a id="a-2C"></a>此其一也。<a id="a-2D"></a>宋会稽内史孟顗修理之。<a id="a-2E"></a>山有石坎。<a id="a-2F"></a>方可三尺。<a id="a-2G"></a>水味清淳冬温夏冷。<a id="a-2H"></a>舆地志云。<a id="a-2I"></a>阿育王释迦弟子。<a id="a-2J"></a>能役鬼神。<a id="a-2K"></a>一日夜于天下造佛骨宝塔八万四千。<a id="a-2L"></a>皆从地出。<a id="a-2M"></a>案晋沙门竺慧远云。<a id="a-2N"></a>东方两塔。<a id="a-2O"></a>一在于此一在彭城。<a id="a-2P"></a>今秣陵长干。<a id="a-2Q"></a>又是其一。<a id="a-2R"></a>则有三矣。<a id="a-2S"></a>今以经验亿家一塔。<a id="a-2T"></a>计此东夏理多不疑。<a id="a-2U"></a>且见扬越即有二塔。<a id="a-2V"></a>广袤九域故有之焉。<a id="a-2W"></a>会稽记云。<a id="a-2X"></a>东晋丞相王导云。<a id="a-2Y"></a>初过江时。<a id="a-2Z"></a>有道人神彩不凡。<a id="a-2a"></a>言从海来相造。<a id="a-2b"></a>昔与育王共游鄮县下真舍利起塔镇之。<a id="a-2c"></a>育王与诸真人捧塔飞行虚空入海。<a id="a-2d"></a>诸弟子攀引。<a id="a-2e"></a>一时俱堕化为乌石。<a id="a-2f"></a>石犹人形。<a id="a-2g"></a>其塔在铁围山也。<a id="a-2h"></a>太守褚府君云。<a id="a-2i"></a>海行者述。<a id="a-2j"></a>岛上有聚乌石作道人形。<a id="a-2k"></a>颇有衣服。<a id="a-2l"></a>褚令凿取将视之。<a id="a-2m"></a>石文悉如袈裟之状。<a id="a-2n"></a>东海不远。<a id="a-2o"></a>岛上是徐偃王避地之处。<a id="a-2p"></a>宫郭古基宛然。<a id="a-2q"></a>昔周穆西巡。<a id="a-2r"></a>登昆仑山。<a id="a-2s"></a>偃王乃有统焉。<a id="a-2t"></a>穆王闻之驰还。<a id="a-2u"></a>日行万里。<a id="a-2v"></a>偃王避之于此。<a id="a-2w"></a>晋孙恩作逆。<a id="a-2x"></a>寄仙妖以惑众。<a id="a-2y"></a>筑城自卫。<a id="a-2z"></a>其处犹存。<a id="a-30"></a>梁祖普通三年。<a id="a-31"></a>重其古迹建木浮图。<a id="a-32"></a>堂殿房廊周环备满。<a id="a-33"></a>号阿育王寺。<a id="a-34"></a>四面山绕林竹葱翠。<a id="a-35"></a>花卉间发走飞相娱。<a id="a-36"></a>实闲放者之佳地。<a id="a-37"></a>有碑颂之。<a id="a-38"></a>著作郎顾胤祖文。<a id="a-39"></a>寺东南三十五里。<a id="a-3A"></a>山上有佛右足迹。<a id="a-3B"></a>寺东北二里。<a id="a-3C"></a>山头有佛左足迹。<a id="a-3D"></a>二所现于石上莫测其先。<a id="a-3E"></a>寺北二里有圣井。<a id="a-3F"></a>其实深池鳗鱼。<a id="a-3G"></a>俗号为鱼菩萨也。<a id="a-3H"></a>人至井所礼拜。<a id="a-3I"></a>鱼随声出来。<a id="a-3J"></a>贼过伪礼。<a id="a-3K"></a>鱼出。<a id="a-3L"></a>贼便以刀斫之。<a id="a-3M"></a>因断鱼尾。<a id="a-3N"></a>自尔潜隐鱼不时出。<a id="a-3O"></a>有至心邀请礼拜者。<a id="a-3P"></a>但喷水而已。<a id="a-3Q"></a>初有一僧闻塔来礼。<a id="a-3R"></a>处所荒凉恃食为难。<a id="a-3S"></a>有一老姥患脚。<a id="a-3T"></a>来为造食便去如是怪之。<a id="a-3U"></a>去后私寻乃入池内据量。<a id="a-3V"></a>即鱼所化也。<a id="a-3W"></a>其塔灵异往往不一。<a id="a-3X"></a>大略为瑞多现。<a id="a-3Y"></a>圣僧绕塔行道每夕然灯。<a id="a-3Z"></a>于光影中现形在壁旋转而行。<a id="a-3a"></a>且列数条多则词费。</p>
  <p id="a3b">贞观十九年。<a id="a-3c"></a>敏法师者。<a id="a-3d"></a>禹穴道胜历览圣迹。<a id="a-3e"></a>依然动神领徒数百。<a id="a-3f"></a>来寺一月敷讲经论。<a id="a-3g"></a>士俗咸会。<a id="a-3h"></a>夜中有人见梵僧百余绕塔行道。<a id="a-3i"></a>以事告众寺僧曰。<a id="a-3j"></a>此事常有不足可怪。<a id="a-3k"></a>自古至今四大良日。<a id="a-3l"></a>远近来寺建斋树福。<a id="a-3m"></a>然于夜中每见梵僧行道诵经赞颂等相。</p>
  <p id="a3n">永徽元年。<a id="a-3o"></a>会稽处士张太玄。<a id="a-3p"></a>于寺礼诵。<a id="a-3q"></a>沙门智悦独与太玄连床而寝。<a id="a-3r"></a>半夜闻诵金刚般若。<a id="a-3s"></a>了了分明。<a id="a-3t"></a>二人静听形心欣泰。<a id="a-3u"></a>乃至诵讫。<a id="a-3v"></a>然契其相若真寻视无形。<a id="a-3w"></a>明知神授矣。</p>
  <p id="a3x">二东晋金陵长干塔者。<a id="a-3y"></a>今在润州江宁县故扬都朱雀门东南古越城东废长干寺内。<a id="a-3z"></a>昔西晋末统江南。<a id="a-40"></a>是称吴国。<a id="a-41"></a>于长干旧里有古塔地。<a id="a-42"></a>即育王所构也。<a id="a-43"></a>依於邑里既崩子亮立。<a id="a-44"></a>孙琳执政。<a id="a-45"></a>五凤中毁除佛寺。<a id="a-46"></a>此塔同湮而舍利潜地。<a id="a-47"></a>吴平之后。<a id="a-48"></a>诸僧颇依故处而居起塔三层。<a id="a-49"></a>既不得旧塔之基。<a id="a-4A"></a>事迹无没莫之或识。<a id="a-4B"></a>至。</p>
  <p id="a4C">东晋咸安二年。<a id="a-4D"></a>简文立塔三层。<a id="a-4E"></a>孝武上金相轮露盘。<a id="a-4F"></a>冥祥记云。<a id="a-4G"></a>简文有意兴构。<a id="a-4H"></a>未遂而崩。<a id="a-4I"></a>即三层之塔。<a id="a-4J"></a>疑是先立至孝武太元末。<a id="a-4K"></a>有并州西河沙门刘慧达本名屑荷。<a id="a-4L"></a>见于僧传。<a id="a-4M"></a>来寻古塔莫知其地。<a id="a-4N"></a>乃登越城四望。<a id="a-4O"></a>独见长干有异气。<a id="a-4P"></a>便往礼拜而居焉。<a id="a-4Q"></a>时于昏夕每有光明。<a id="a-4R"></a>迂记其处掘之入地丈许。<a id="a-4S"></a>得三石碑长六尺。<a id="a-4T"></a>中央一碑凿开方孔。<a id="a-4U"></a>内有铁银金三函相重。<a id="a-4V"></a>于金函内有三舍利。<a id="a-4W"></a>光明映彻。<a id="a-4X"></a>及爪甲一枚。<a id="a-4Y"></a>又有一发。<a id="a-4Z"></a>申可数尺。<a id="a-4a"></a>旋则成螺光彩照曜。<a id="a-4b"></a>咸以为育王之所藏也。<a id="a-4c"></a>即从就塔北。<a id="a-4d"></a>更筑一塔。<a id="a-4e"></a>孝武加为三层。<a id="a-4f"></a>故寺有两塔。<a id="a-4g"></a>西边是育王古塔也。<a id="a-4h"></a>丹阳尹王雅奉五斗米。<a id="a-4i"></a>道常谓宜黜佛法除毁塔寺。<a id="a-4j"></a>其日下诏。<a id="a-4k"></a>令会稽王道子将雅观焉。<a id="a-4l"></a>时沙门正行舍利至雅拨翻其钵而舍利附于器内。<a id="a-4m"></a>终不坠落。<a id="a-4n"></a>王更贮清水燔香。<a id="a-4o"></a>咒曰。<a id="a-4p"></a>王丹阳酷不信法。<a id="a-4q"></a>世尊威灵愿有以津示。<a id="a-4r"></a>应声光明焕然腾发。<a id="a-4s"></a>雅自此后虽未能精至。<a id="a-4t"></a>终身不复诬訾佛法。<a id="a-4u"></a>梁大同中。<a id="a-4v"></a>月犯五车老人星见。<a id="a-4w"></a>改造长干寺阿育王塔出舍利发爪。<a id="a-4x"></a>天子幸寺设大无碍法会。<a id="a-4y"></a>下诏曰。<a id="a-4z"></a>天地盈虚与时消息。<a id="a-50"></a>万物不得齐其蠢生。<a id="a-51"></a>二仪不得恒其覆载。<a id="a-52"></a>故劳逸异年欢惨殊日。<a id="a-53"></a>去岁失稔斗粟贵腾。<a id="a-54"></a>民在困穷运臻斯滥。<a id="a-55"></a>原情察理或有可矜。<a id="a-56"></a>下车问罪闻诸往诰。<a id="a-57"></a>责归元首寔在朕躬。<a id="a-58"></a>若皆以法绳则自新无路。<a id="a-59"></a>书不云乎与其有杀不辜宁失不经。<a id="a-5A"></a>易曰。<a id="a-5B"></a>随时之义大矣哉。<a id="a-5C"></a>今真形舍利复见于世。<a id="a-5D"></a>逢希有之事。<a id="a-5E"></a>起难遭之想。<a id="a-5F"></a>今出阿育王寺设无碍会。<a id="a-5G"></a>耆年童齿莫不欣悦。<a id="a-5H"></a>如积饥得食。<a id="a-5I"></a>如久别见亲。<a id="a-5J"></a>幽显归心远近颙仰。<a id="a-5K"></a>士女霞覆布冠盖云集。<a id="a-5L"></a>同时布德允协人灵。<a id="a-5M"></a>凡天下罪无轻重。<a id="a-5N"></a>皆赦除之。<a id="a-5O"></a>今润州江宁故地但有甎基三层并刹佛殿。<a id="a-5P"></a>余则榛木荒丛。<a id="a-5Q"></a>非人所涉示。<a id="a-5R"></a>是古基而已。<a id="a-5S"></a>频有大虫。<a id="a-5T"></a>发塔基者多自死。<a id="a-5U"></a>而草深人希惟有恶兽。<a id="a-5V"></a>于中产育。<a id="a-5W"></a>或衔鹿而血污塔者。<a id="a-5X"></a>寻被打扑号叫惊人。<a id="a-5Y"></a>今去永安坊张侯桥七八里。<a id="a-5Z"></a>余本住京师曲池。<a id="a-5a"></a>日严寺。<a id="a-5b"></a>寺即隋炀所造。<a id="a-5c"></a>昔在晋蕃作镇淮海。<a id="a-5d"></a>京寺有塔未安舍利。<a id="a-5e"></a>乃发长干寺塔下取之入京。<a id="a-5f"></a>埋于日严塔下。<a id="a-5g"></a>施铭于上。<a id="a-5h"></a>于时江南大德五十余人咸言。<a id="a-5i"></a>京师塔下舍利非育王者。<a id="a-5j"></a>育王者乃长干本寺而不测其是非也。<a id="a-5k"></a>至武德七年日严寺废。<a id="a-5l"></a>僧徒散配房宇官收。<a id="a-5m"></a>惟舍利塔无人守护。<a id="a-5n"></a>守墌属官事须移徙。<a id="a-5o"></a>余师徒十人配住崇义。<a id="a-5p"></a>乃发掘塔下得舍利三枚。<a id="a-5q"></a>白色光明大如黍米。<a id="a-5r"></a>并瓜一枚。<a id="a-5s"></a>少有黄色。<a id="a-5t"></a>并白发数十余。<a id="a-5u"></a>有杂宝琉璃古器等。<a id="a-5v"></a>总以大铜函盛之。<a id="a-5w"></a>检无螺发。<a id="a-5x"></a>又疑爪黄而小如人者。<a id="a-5y"></a>寻佛倍人爪赤铜色。<a id="a-5z"></a>今则不尔。<a id="a-60"></a>乃将至崇义寺佛堂西南塔下。<a id="a-61"></a>依旧以大石函盛之。<a id="a-62"></a>本铭覆上埋于地府。<a id="a-63"></a>余问隋初南僧。<a id="a-64"></a>咸曰。<a id="a-65"></a>爪发梁武帝者。</p>
  <p id="a66">舍利则有疑焉。<a id="a-67"></a>埋之本铭置于其上。<a id="a-68"></a>据事以量则长干佛骨颇移于帝里。<a id="a-69"></a>然江南古塔犹有神异。<a id="a-6A"></a>崇义所流。<a id="a-6B"></a>盖蔑如也。<a id="a-6C"></a>故两述之矣。<a id="a-6D"></a>但年岁绵远后人莫测。<a id="a-6E"></a>略编斯纪以显厥缘云。</p>
  <p id="a6F">三青州古城寺塔者。<a id="a-6G"></a>代历周秦莫知其地。<a id="a-6H"></a>石赵时佛图澄者在邺。<a id="a-6I"></a>勒虎敬重广置寺塔而少露盘。<a id="a-6J"></a>方欲作之。<a id="a-6K"></a>澄曰。<a id="a-6L"></a>临灾城中有阿余王寺。<a id="a-6M"></a>犹有佛像露盘在深林巨树下。<a id="a-6N"></a>上有伏石。<a id="a-6O"></a>可寻而取也。<a id="a-6P"></a>虎使求之。<a id="a-6Q"></a>依言指授。<a id="a-6R"></a>入地二十丈获之。<a id="a-6S"></a>至邺阿余阿育声之转耳。<a id="a-6T"></a>须访故地处所。<a id="a-6U"></a>故慧达在冥中告云。<a id="a-6V"></a>雒阳临灾建邺鄮县成都五处并育王塔。<a id="a-6W"></a>礼者不入地狱。<a id="a-6X"></a>故知此塔不虚名也。</p>
  <p id="a6Y">四河东蒲阪古塔者。<a id="a-6Z"></a>后奏姚略叔父为晋王。<a id="a-6a"></a>镇于河东。<a id="a-6b"></a>古老传云。<a id="a-6c"></a>蒲阪古塔即阿育王所立也。<a id="a-6d"></a>疑之屡有光现。<a id="a-6e"></a>依掘得佛骨于石函银匣中。<a id="a-6f"></a>照耀殊常送以上略。<a id="a-6g"></a>略乃亲迎睹于[溧-木+(革*月)]上。<a id="a-6h"></a>今蒲州东阪有救苦寺僧住立大像极宏冠。<a id="a-6i"></a>而古塔不树云。</p>
  <p id="a6j">五扶风岐山南古塔者。<a id="a-6k"></a>在平原上南下北高。<a id="a-6l"></a>东去武亭川十里。<a id="a-6m"></a>西去岐山县二十里。<a id="a-6n"></a>南去渭水三十里。<a id="a-6o"></a>北去岐山二十里。<a id="a-6p"></a>一名马额。<a id="a-6q"></a>山同岐山。<a id="a-6r"></a>斯并在大山之北。<a id="a-6s"></a>南有小山东西而列中间大谷。<a id="a-6t"></a>南与北别。<a id="a-6u"></a>故号岐山。<a id="a-6v"></a>岐即分也。<a id="a-6w"></a>西北二十余里有凤泉。<a id="a-6x"></a>泉在岐山之阳极高显。<a id="a-6y"></a>即周文时。<a id="a-6z"></a>鸑鷟鸣于岐山。<a id="a-70"></a>斯地是也。<a id="a-71"></a>饮此泉水故号凤泉。<a id="a-72"></a>又南飞至终南之阴。<a id="a-73"></a>故渭南山下亦有凤泉。<a id="a-74"></a>又西南飞越山至于河池。<a id="a-75"></a>今所谓凤州古河池郡是也。<a id="a-76"></a>不可穷凤之始末。<a id="a-77"></a>且论置塔之根原。<a id="a-78"></a>故隋高美其地泉。<a id="a-79"></a>仍就置塔。<a id="a-7A"></a>俯临目极诚为虚迥。<a id="a-7B"></a>寺名久废。<a id="a-7C"></a>僧徒化往。<a id="a-7D"></a>人物全希塔将颓坏。<a id="a-7E"></a>余往观焉。<a id="a-7F"></a>榛丛弥满。<a id="a-7G"></a>虽无黍离之实。<a id="a-7H"></a>深切黍离之悲。<a id="a-7I"></a>今平原上塔。<a id="a-7J"></a>俗谚为阿育王寺。<a id="a-7K"></a>乡曰柳泉。<a id="a-7L"></a>取其北山之旧号耳。<a id="a-7M"></a>周魏以前寺名育王。<a id="a-7N"></a>僧徒五百。<a id="a-7O"></a>及周灭法厢宇外级唯有两堂独存。<a id="a-7P"></a>隋朝置之名成实寺。<a id="a-7Q"></a>大业五年僧不满五十人者废之。<a id="a-7R"></a>此寺从废。<a id="a-7S"></a>入京师宝昌寺。<a id="a-7T"></a>其塔故地仍为寺庄。<a id="a-7U"></a>唐运伊始义宁二年。<a id="a-7V"></a>宝昌寺僧普贤。<a id="a-7W"></a>慨寺被废没诸草莽。<a id="a-7X"></a>具状上请。<a id="a-7Y"></a>于时特蒙大丞相见识昔曾经往。<a id="a-7Z"></a>览表欣然仍述本由。<a id="a-7a"></a>可名法门寺。<a id="a-7b"></a>自尔至今武德二年。<a id="a-7c"></a>薛举称兵将事南。<a id="a-7d"></a>及大宗率师薄伐。<a id="a-7e"></a>初度八十僧。<a id="a-7f"></a>未有住寺。<a id="a-7g"></a>宝昌寺僧惠业扫洒凤泉以僧未配。<a id="a-7h"></a>遂奏请住法门。<a id="a-7i"></a>蒙敕依奏。<a id="a-7j"></a>便总住焉。<a id="a-7k"></a>年岁既久殂落略尽。<a id="a-7l"></a>寺在孤城之中。<a id="a-7m"></a>问其本起。<a id="a-7n"></a>乃云。<a id="a-7o"></a>大业末年四方贼起。<a id="a-7p"></a>诸乡在平原之上。<a id="a-7q"></a>无以自安。<a id="a-7r"></a>乃共筑此城以防外寇。<a id="a-7s"></a>唐初杂住未得出居。<a id="a-7t"></a>延火焚之一切都尽。<a id="a-7u"></a>二堂余烬燋黑尚存。<a id="a-7v"></a>贞观五年。<a id="a-7w"></a>岐州刺史张亮素有信向。<a id="a-7x"></a>来寺礼拜。<a id="a-7y"></a>但见古基曾无上覆奏。</p>
  <p id="a7z">敕望云宫殿以盖塔基。<a id="a-80"></a>下。</p>
  <p id="a81">诏许之。<a id="a-82"></a>因构塔上尊严相显。<a id="a-83"></a>古老传云。<a id="a-84"></a>此塔一闭经三十年。<a id="a-85"></a>一示人令生善亮闻之。<a id="a-86"></a>以贞观年中请开剖出舍利以示人。<a id="a-87"></a>恐因聚众不敢开塔。<a id="a-88"></a>有敕并许。<a id="a-89"></a>遂依开发深一丈余获二古碑。<a id="a-8A"></a>并周魏之所树也。<a id="a-8B"></a>文不足观。<a id="a-8C"></a>故不载录。<a id="a-8D"></a>光相照烛同诸舍利。<a id="a-8E"></a>既出舍利通现道俗。<a id="a-8F"></a>无数千人一时同观。<a id="a-8G"></a>有一盲人积年目冥急努眼直视忽然明净。<a id="a-8H"></a>京邑内外崩腾同赴。<a id="a-8I"></a>屯聚塔所日有数千。<a id="a-8J"></a>舍利高出众人同见。<a id="a-8K"></a>于方骨上见者不同。<a id="a-8L"></a>或见如玉白光映彻。<a id="a-8M"></a>或见绿色。<a id="a-8N"></a>或不见者问众人曰。<a id="a-8O"></a>舍利何在。<a id="a-8P"></a>时有一人。<a id="a-8Q"></a>以不见故感激懊恼。<a id="a-8R"></a>捶胸而哭。<a id="a-8S"></a>众人愍之。<a id="a-8T"></a>吊问曰。<a id="a-8U"></a>汝是宿作努力忏悔。<a id="a-8V"></a>何用捶胸。<a id="a-8W"></a>此人见他烧指行供养者。<a id="a-8X"></a>即以麻缠母指烧之。<a id="a-8Y"></a>绕塔而走。<a id="a-8Z"></a>火盛心急来舍利所。<a id="a-8a"></a>欻然得见。<a id="a-8b"></a>欢喜踊跃跳踯不觉指痛。<a id="a-8c"></a>火灭心歇还复不见。<a id="a-8d"></a>显庆四年九月。<a id="a-8e"></a>内山僧智琮弘静见追入内。<a id="a-8f"></a>语及育王塔事。<a id="a-8g"></a>年岁久远须假弘护。<a id="a-8h"></a>上曰。<a id="a-8i"></a>岂非童子施土之育王耶。<a id="a-8j"></a>若近有之。<a id="a-8k"></a>则八万四千之一塔矣。<a id="a-8l"></a>琮曰。<a id="a-8m"></a>未详虚实。<a id="a-8n"></a>古老传云。<a id="a-8o"></a>名育王寺言不应虚。<a id="a-8p"></a>又传云。<a id="a-8q"></a>三十年一度出。<a id="a-8r"></a>前贞观初已曾出现。<a id="a-8s"></a>大有感应。<a id="a-8t"></a>今期已满。<a id="a-8u"></a>请更出之。<a id="a-8v"></a>上曰。<a id="a-8w"></a>能得舍利深是善因可前至塔所七日行道。<a id="a-8x"></a>祈请有瑞乃可开发。<a id="a-8y"></a>即给钱五千绢五十疋。<a id="a-8z"></a>以充供养。<a id="a-90"></a>琮与给使王长信等十月五日从京旦发。<a id="a-91"></a>六日逼夜方到。<a id="a-92"></a>琮即入塔内专精苦到。<a id="a-93"></a>行道久之。<a id="a-94"></a>未有光现。<a id="a-95"></a>至十日三更。<a id="a-96"></a>乃臂上安炭就而烧香。<a id="a-97"></a>懔厉专注曾无异想。<a id="a-98"></a>忽闻塔内像下振裂之声。<a id="a-99"></a>往观乃见瑞光流溢霏霏上涌。<a id="a-9A"></a>塔内三像足各各放光。<a id="a-9B"></a>赤白绿色缠绕而上。<a id="a-9C"></a>至于衡桶合成帐盖。<a id="a-9D"></a>琮大喜踊将欲召僧。<a id="a-9E"></a>乃睹塔内畟塞僧徒合掌而立。<a id="a-9F"></a>谓是同寺须臾既久。<a id="a-9G"></a>光盖渐歇冉冉而下。<a id="a-9H"></a>去地三尺不见群僧。<a id="a-9I"></a>方知圣隐。<a id="a-9J"></a>即召来使同睹瑞相。<a id="a-9K"></a>既至像所余光薄地流辉布满赫奕润滂。<a id="a-9L"></a>百千种光若有旋转。<a id="a-9M"></a>久方没尽。<a id="a-9N"></a>及旦看之。<a id="a-9O"></a>获舍利一枚。<a id="a-9P"></a>殊大于粒光明鲜洁。<a id="a-9Q"></a>更细寻视又获七枚。<a id="a-9R"></a>总置盘水。<a id="a-9S"></a>一枚独转绕余舍利。<a id="a-9T"></a>各放光明炫耀人目。<a id="a-9U"></a>琮等以所感瑞具状上闻。<a id="a-9V"></a>敕使常侍王君德等送绢三千疋。<a id="a-9W"></a>令造朕等身阿育王像。<a id="a-9X"></a>余者修补故塔。<a id="a-9Y"></a>仍以像在塔。<a id="a-9Z"></a>可即开发出佛舍利以开福慧。<a id="a-9a"></a>僧以旧财多杂朽故。<a id="a-9b"></a>遂总换以柏编石为基。<a id="a-9c"></a>庄严轮奂制置殊丽。<a id="a-9d"></a>又下敕僧智琮弘静鸿胪给名住会昌寺。<a id="a-9e"></a>初开塔日。<a id="a-9f"></a>二十余人同共下凿。<a id="a-9g"></a>及获舍利诸人并见。<a id="a-9h"></a>唯一不见。<a id="a-9i"></a>其人懊恼自拔头发。<a id="a-9j"></a>苦心邀请哀哭号叫。<a id="a-9k"></a>声骇人畜徒自咎责。<a id="a-9l"></a>终不可见。<a id="a-9m"></a>乃置舍利于掌。<a id="a-9n"></a>虽觉其重不见如初。<a id="a-9o"></a>由是诸来谒者恐不见骨。<a id="a-9p"></a>不敢见其光瑞。<a id="a-9q"></a>寺东云龙坊人。<a id="a-9r"></a>敕使未至前数日望寺塔上。<a id="a-9s"></a>有赤色光周照远近。<a id="a-9t"></a>或见如虹直上至天。<a id="a-9u"></a>或见光照寺城丹赤如昼。<a id="a-9v"></a>且具以闻。<a id="a-9w"></a>寺僧叹讶曰。<a id="a-9x"></a>舍利不久应开此瑞。<a id="a-9y"></a>如贞观不异。<a id="a-9z"></a>其舍利形状如小指。<a id="a-A0"></a>初骨长寸二分。<a id="a-A1"></a>内孔正方外楞亦尔。<a id="a-A2"></a>下平上圆内外光净。<a id="a-A3"></a>余内小指于孔中恰受。<a id="a-A4"></a>便得胜戴以示大众。<a id="a-A5"></a>至于光相变现不可常准。<a id="a-A6"></a>于时京邑内外道俗连接二百里间往来相庆。<a id="a-A7"></a>皆称佛德一代光华。<a id="a-A8"></a>京师大慈恩寺僧惠满。<a id="a-A9"></a>在塔行道。<a id="a-AA"></a>忽见绮井覆海下一双眼睛光明。<a id="a-AB"></a>殊大通召道俗同视亦然。<a id="a-AC"></a>皆慑然丧瞻。<a id="a-AD"></a>更不敢重视。<a id="a-AE"></a>显庆五年春三月。<a id="a-AF"></a>下。</p>
  <p id="aAG">敕取舍利往东都入内供养。<a id="a-AH"></a>时周又献佛顶骨至京师。<a id="a-AI"></a>人或见者高五寸阔四寸许黄紫色。<a id="a-AJ"></a>将往东都驾所。<a id="a-AK"></a>时又追京师僧七人。<a id="a-AL"></a>往东都入内行道。<a id="a-AM"></a>敕以舍利及顶骨出示行道。<a id="a-AN"></a>僧曰。<a id="a-AO"></a>此佛真身。<a id="a-AP"></a>僧等可顶戴供养。<a id="a-AQ"></a>经一宿还收入内。<a id="a-AR"></a>皇后舍所寝衣帐直绢一千疋。<a id="a-AS"></a>为舍利造金棺银椁。<a id="a-AT"></a>数有九重雕镂穷奇。<a id="a-AU"></a>以龙朔二年送还本塔。<a id="a-AV"></a>至二月十五日奉。</p>
  <p id="aAW">敕令僧智琮弘静京师诸僧。<a id="a-AX"></a>与塔寺僧及官人等无数千人。<a id="a-AY"></a>共藏舍利于石室掩之。<a id="a-AZ"></a>三十年后非余所知。<a id="a-Aa"></a>后有开瑞可续而广也。</p>
  <p id="aAb">岐州岐山县华阳乡王庄村凭玄嗣者。<a id="a-Ac"></a>先来粗犷殊不信向。<a id="a-Ad"></a>母兄承舍利从东都来。<a id="a-Ae"></a>将欲藏掩。<a id="a-Af"></a>嗣不许往。<a id="a-Ag"></a>母兄不用其语。<a id="a-Ah"></a>至舍利所礼拜讫还家。<a id="a-Ai"></a>玄嗣怒曰。<a id="a-Aj"></a>此有何功德。<a id="a-Ak"></a>若舍利有功德。<a id="a-Al"></a>家中佛像亦有功德。<a id="a-Am"></a>即取像烧之。<a id="a-An"></a>有何灵验。<a id="a-Ao"></a>母兄救之已烧下半。<a id="a-Ap"></a>玄嗣即时忽倒。<a id="a-Aq"></a>后醒曰。<a id="a-Ar"></a>忽到一处似是地狱。<a id="a-As"></a>大鸟飞来啄睛啖肉。<a id="a-At"></a>入大火抗烧烙困苦。<a id="a-Au"></a>以手摩面眉须堕落。<a id="a-Av"></a>目看天地全无精光。<a id="a-Aw"></a>亲属傍看曰。<a id="a-Ax"></a>汝自造罪无可代者。<a id="a-Ay"></a>玄嗣神识不与人对。<a id="a-Az"></a>但曰。<a id="a-B0"></a>火烧我心东西驰走。<a id="a-B1"></a>又被打拍之状摧恸号哭。<a id="a-B2"></a>又称忏悔忏悔而昼夜唯走不曾得住。<a id="a-B3"></a>至二月十三日。<a id="a-B4"></a>亲属将至塔所。<a id="a-B5"></a>于时京邑大德行虔法师等百余僧。<a id="a-B6"></a>为众说法。<a id="a-B7"></a>裴尚官比丘尼等数百俗士五六千人。<a id="a-B8"></a>咸见玄嗣五体投地对舍利前。<a id="a-B9"></a>号哭忏悔不信之罪。<a id="a-BA"></a>又忏犯尼净行。<a id="a-BB"></a>打骂众僧盗食僧果。<a id="a-BC"></a>自忏已后眠梦稍安云。<a id="a-BD"></a>其佛顶骨国用珍宝赎之计宝约估评绢直四千疋。<a id="a-BE"></a>遂依其数以蕃练酬之。<a id="a-BF"></a>顶骨今仍在内云。</p>
  <p id="aBG">六瓜州城东古基者。<a id="a-BH"></a>乃周朝阿育王寺也。<a id="a-BI"></a>废教已后。<a id="a-BJ"></a>隋虽兴法更不置寺。<a id="a-BK"></a>今为寺庄塔有舍覆。<a id="a-BL"></a>东西廊庑周回墙匝。<a id="a-BM"></a>时现光相士俗敬重。<a id="a-BN"></a>每道俗宿斋集会兴福。<a id="a-BO"></a>官私上下乞愿有应云云。</p>
  <p id="aBP">七沙州城内废大乘寺塔者。<a id="a-BQ"></a>周朝古寺见有塔基。<a id="a-BR"></a>相传云。<a id="a-BS"></a>是育王本塔。<a id="a-BT"></a>才有灾祸多来求救云云。</p>
  <p id="aBU">八洛都故都塔者。<a id="a-BV"></a>在城西一里。<a id="a-BW"></a>故白马寺南一里许古基。<a id="a-BX"></a>俗传为阿育王舍利塔。<a id="a-BY"></a>疑即迦葉摩腾所将来者。<a id="a-BZ"></a>降邪通正故立塔表以传真云云。</p>
  <p id="aBa">九凉州姑臧塔者。<a id="a-Bb"></a>依检诸传。<a id="a-Bc"></a>咸云。<a id="a-Bd"></a>姑臧有育王塔。<a id="a-Be"></a>然姑臧郡名。<a id="a-Bf"></a>今以为县属州。<a id="a-Bg"></a>汉书。<a id="a-Bh"></a>河西四郡则张掖姑臧酒泉炖煌也。<a id="a-Bi"></a>然塔未详。</p>
  <p id="aBj">十甘州删丹塔者。<a id="a-Bk"></a>今名为县。<a id="a-Bl"></a>在甘州东一百二十里。<a id="a-Bm"></a>县城东弱水北大道侧土堆者。<a id="a-Bn"></a>俗传是阿育王塔。<a id="a-Bo"></a>但有古基荒废极久。<a id="a-Bp"></a>斯即疑为姑臧塔也。</p>
  <p id="aBq">十一晋州北霍山南原大堆塔者。<a id="a-Br"></a>远近道俗咸称是育王塔。<a id="a-Bs"></a>余曾游焉。<a id="a-Bt"></a>地居爽垲南望迥敝。<a id="a-Bu"></a>示是古基村落希远。</p>
  <p id="aBv">十二代州城东古塔。<a id="a-Bw"></a>俗云。<a id="a-Bx"></a>阿育王寺。<a id="a-By"></a>考北朔雁门。<a id="a-Bz"></a>周时北狄地也。<a id="a-C0"></a>故诗云。<a id="a-C1"></a>北逐玁狁至于太原。<a id="a-C2"></a>然朔方马邑。<a id="a-C3"></a>古城大冡往往非一。<a id="a-C4"></a>此非北狄所有。<a id="a-C5"></a>明知本是夏人为狄所侵故至太原也。</p>
  <p id="aC6">十三益州郭下福感寺塔者。<a id="a-C7"></a>在州郭下城西。<a id="a-C8"></a>本名大石。<a id="a-C9"></a>相传云。<a id="a-CA"></a>是鬼神奉育王教。<a id="a-CB"></a>西山取大石为塔基。<a id="a-CC"></a>舍利在其中。<a id="a-CD"></a>故名大石也。<a id="a-CE"></a>隋蜀王秀。<a id="a-CF"></a>作镇井络闻之。<a id="a-CG"></a>令人掘凿。<a id="a-CH"></a>全是一石。<a id="a-CI"></a>寻缝至泉。<a id="a-CJ"></a>不见其际。<a id="a-CK"></a>风雨暴至人有于石傍凿取一片将出。<a id="a-CL"></a>乃是瑿玉。<a id="a-CM"></a>问于识宝商者。<a id="a-CN"></a>云此真瑿玉。<a id="a-CO"></a>世中希有。<a id="a-CP"></a>隋初有诜律师。<a id="a-CQ"></a>见此古迹于上起九级木浮图。<a id="a-CR"></a>今见在益州。<a id="a-CS"></a>旱涝年官人祈雨必于此塔。<a id="a-CT"></a>祈而有应特有感征。<a id="a-CU"></a>故又名福感。<a id="a-CV"></a>余尝至焉。<a id="a-CW"></a>诚如所述。<a id="a-CX"></a>近有人盗铃将下三级。<a id="a-CY"></a>有神擎栌枓起。<a id="a-CZ"></a>以贼髀内中。<a id="a-Ca"></a>其人被押唱呼。<a id="a-Cb"></a>寺僧为射枓起。<a id="a-Cc"></a>方得脱出。</p>
  <p id="aCd">永徽元年有王颜子者。<a id="a-Ce"></a>剽掠有名。<a id="a-Cf"></a>夜上相轮取博山。<a id="a-Cg"></a>将下至底级。<a id="a-Ch"></a>两柱忽夹之。<a id="a-Ci"></a>求出不得。<a id="a-Cj"></a>渐渐急困。<a id="a-Ck"></a>见一梵僧曰。<a id="a-Cl"></a>可大唱贼。<a id="a-Cm"></a>不尔死矣。<a id="a-Cn"></a>即唱数声。<a id="a-Co"></a>寺僧闻救。<a id="a-Cp"></a>方得拔出。<a id="a-Cq"></a>贞观年初地大震动。<a id="a-Cr"></a>此塔摇扬将欲摧倒。<a id="a-Cs"></a>于时郭下无数人来。<a id="a-Ct"></a>忽见四神形如塔量。<a id="a-Cu"></a>各以背抵塔之四面。<a id="a-Cv"></a>乍倚乍倾卒以免倒。<a id="a-Cw"></a>有一人极豪侈多产业。<a id="a-Cx"></a>见前露盘由来小短不称塔形。<a id="a-Cy"></a>乃舍金三百两。<a id="a-Cz"></a>共诸信者更造露盘。<a id="a-D0"></a>既成拆下。<a id="a-D1"></a>至覆盆香气熢[火*孛]如云腾涌。<a id="a-D2"></a>流芳城邑。<a id="a-D3"></a>十日乃歇。</p>
  <p id="aD4">十四益州晋源塔者。<a id="a-D5"></a>在州西南一百余里。<a id="a-D6"></a>今号为等众寺。<a id="a-D7"></a>本名大石。<a id="a-D8"></a>基本缘略亦同前。<a id="a-D9"></a>寻诸古塔其相不同。<a id="a-DA"></a>岂非当部鬼神情有所乐。<a id="a-DB"></a>案蜀三塔同一石。<a id="a-DC"></a>盖余不定准。<a id="a-DD"></a>益州北百里雒县塔者。<a id="a-DE"></a>在县城北郭下宝兴寺中。<a id="a-DF"></a>本名大石。<a id="a-DG"></a>基相同前。<a id="a-DH"></a>隋初有天竺僧昙摩掘叉。<a id="a-DI"></a>远至东夏礼育王塔。<a id="a-DJ"></a>承蜀三塔。<a id="a-DK"></a>叉往礼拜。<a id="a-DL"></a>至雒县大石寺塔所。<a id="a-DM"></a>敬事已讫。<a id="a-DN"></a>欲往成都宿两女驿。<a id="a-DO"></a>将旦闻左右行动声。<a id="a-DP"></a>叉曰。<a id="a-DQ"></a>是何人耶。<a id="a-DR"></a>妄相恐动。<a id="a-DS"></a>空中应曰。<a id="a-DT"></a>有十二神王。<a id="a-DU"></a>从本国来。<a id="a-DV"></a>所在拥护。<a id="a-DW"></a>明日当见成都塔。<a id="a-DX"></a>今欲西还。<a id="a-DY"></a>与师别耳。<a id="a-DZ"></a>叉曰。<a id="a-Da"></a>既能远送。<a id="a-Db"></a>何不现形。<a id="a-Dc"></a>神即现形。<a id="a-Dd"></a>叉为人善画。<a id="a-De"></a>便一一貌之。<a id="a-Df"></a>既遍形隐。<a id="a-Dg"></a>及至成都礼大石塔讫。<a id="a-Dh"></a>诜律师乃依图刻木为十二神像。<a id="a-Di"></a>庄饰在于塔下。<a id="a-Dj"></a>今犹见在云。</p>
  <p id="aDk">益州郭下法成寺沙门道卓。<a id="a-Dl"></a>有名僧也。<a id="a-Dm"></a>大业初雒县寺塔无人修葺。<a id="a-Dn"></a>才有下基。<a id="a-Do"></a>卓乃率化四部。<a id="a-Dp"></a>造木浮图。<a id="a-Dq"></a>庄饰备矣。<a id="a-Dr"></a>塔为龙护居在西南角井中。<a id="a-Ds"></a>时有相现侧有三池。<a id="a-Dt"></a>莫知深浅。<a id="a-Du"></a>三龙居之。<a id="a-Dv"></a>人莫敢临视。<a id="a-Dw"></a>贞观十三年。<a id="a-Dx"></a>三龙大斗。<a id="a-Dy"></a>雷霆振击水火交飞。<a id="a-Dz"></a>久之乃静。<a id="a-E0"></a>塔如本住。<a id="a-E1"></a>人皆拾取龙毛。<a id="a-E2"></a>长三尺许。<a id="a-E3"></a>黄赤可爱。</p>
  <p id="aE4">十五郑州超化寺塔者。<a id="a-E5"></a>在州西南百余里密县界。<a id="a-E6"></a>在县东南十五里东大川西嵩岳南归山北又川。<a id="a-E7"></a>寺院东西五六十步。<a id="a-E8"></a>南北亦尔。<a id="a-E9"></a>塔在东南角。<a id="a-EA"></a>其北连寺。<a id="a-EB"></a>方十五步许。<a id="a-EC"></a>其寺塔基在淖泥之上。<a id="a-ED"></a>西面有五六泉。<a id="a-EE"></a>南面亦有。<a id="a-EF"></a>皆孔方三尺腾涌沸出。<a id="a-EG"></a>流溢成川灌溉远近。<a id="a-EH"></a>泉上皆下安柏柱铺在泥水上。<a id="a-EI"></a>以炭沙石灰次而重填。<a id="a-EJ"></a>最上以大方石可如八尺床。<a id="a-EK"></a>编次铺之。<a id="a-EL"></a>四面细腰长一尺五寸深五寸。<a id="a-EM"></a>生铁固之。<a id="a-EN"></a>近有人试发一石。<a id="a-EO"></a>下有石灰乃至柏团。<a id="a-EP"></a>便抽出一团长三丈径四尺见在。<a id="a-EQ"></a>自非轮王表塔神功所为。<a id="a-ER"></a>何能办此基构。<a id="a-ES"></a>终古不见其俦也。<a id="a-ET"></a>今于上架塔三重。<a id="a-EU"></a>塔南大泉涌沸。<a id="a-EV"></a>鼓怒绝无水声。<a id="a-EW"></a>岂非神化所致也。<a id="a-EX"></a>有幽州僧道严者。<a id="a-EY"></a>姓李氏。<a id="a-EZ"></a>形极奇伟。<a id="a-Ea"></a>本入隋炀帝四道场。<a id="a-Eb"></a>后从俗服今年一百五岁独住深山。<a id="a-Ec"></a>每年七日来此塔上。<a id="a-Ed"></a>尽力供养严。<a id="a-Ee"></a>怪其泉流涌注无极。<a id="a-Ef"></a>乃遣善水昆仑入泉讨之。<a id="a-Eg"></a>但见石柱罗列。<a id="a-Eh"></a>不测其际。<a id="a-Ei"></a>中有宝塔。<a id="a-Ej"></a>可高三尺。<a id="a-Ek"></a>独立空中。<a id="a-El"></a>四面水围。<a id="a-Em"></a>凝然而住。<a id="a-En"></a>竟不至塔所。<a id="a-Eo"></a>考其原始莫测其由。<a id="a-Ep"></a>时俗所传。<a id="a-Eq"></a>育王所立。<a id="a-Er"></a>隋祖已来寺塔见在。<a id="a-Es"></a>寺南归山寺西嵩山。<a id="a-Et"></a>寺在川中地极污下。<a id="a-Eu"></a>每年二山大水常东流注。<a id="a-Ev"></a>绕寺北转方始东逝。<a id="a-Ew"></a>水涨寺高水减寺下。<a id="a-Ex"></a>自古至今终不遭溺。<a id="a-Ey"></a>泉初出孔文如莲华。<a id="a-Ez"></a>下打碾硙浪极恬静。<a id="a-F0"></a>水中沙石缘色鲜明。<a id="a-F1"></a>国家见寺冲要欲造离宫。<a id="a-F2"></a>寻行有塔。<a id="a-F3"></a>将欲南徙。<a id="a-F4"></a>其基牢固遂休。<a id="a-F5"></a>近有僧于南夜坐。<a id="a-F6"></a>望见此塔光明殊异矣。</p>
  <p id="aF7">十六怀州妙乐寺塔者。<a id="a-F8"></a>在州东武陟县西七里。<a id="a-F9"></a>妙乐寺中见有五级白浮图塔。<a id="a-FA"></a>方可十五步。<a id="a-FB"></a>并是侧石编砌。<a id="a-FC"></a>石长五尺阔三寸。<a id="a-FD"></a>以下鳞次葺之极细密。<a id="a-FE"></a>道俗目见咸惊讶其鬼作。<a id="a-FF"></a>其下不测其底。<a id="a-FG"></a>古老相传。<a id="a-FH"></a>塔从地涌。<a id="a-FI"></a>下有大水。<a id="a-FJ"></a>委莫真虚。<a id="a-FK"></a>有刺史疑僧滥饰。<a id="a-FL"></a>乃使人傍掘其下。<a id="a-FM"></a>至泉源犹不尽其基际也。</p>
  <p id="aFN">十七并州子城东净明寺塔者。<a id="a-FO"></a>本号育王。<a id="a-FP"></a>是僧所住。<a id="a-FQ"></a>唐初已来僧散寺空。<a id="a-FR"></a>尼请居之。<a id="a-FS"></a>余往问塔。<a id="a-FT"></a>全无踪迹。<a id="a-FU"></a>但有空名。<a id="a-FV"></a>遂失其本。</p>
  <p id="aFW">十八并州大谷榆社塔者。<a id="a-FX"></a>今在县郭下育王寺中。<a id="a-FY"></a>见有僧住。<a id="a-FZ"></a>中有小塔。<a id="a-Fa"></a>古今相传。<a id="a-Fb"></a>此是本塔。<a id="a-Fc"></a>亦未闻异相。</p>
  <p id="aFd">十九魏州临灾黄塔者。<a id="a-Fe"></a>在县西北三十里。<a id="a-Ff"></a>本名舍利寺。<a id="a-Fg"></a>今为尼住。<a id="a-Fh"></a>其塔见在。<a id="a-Fi"></a>三边有水唯西开路。<a id="a-Fj"></a>基构编石从水底上。<a id="a-Fk"></a>莲花弥满于三面。<a id="a-Fl"></a>其水澄深人皆怯入。<a id="a-Fm"></a>传云。<a id="a-Fn"></a>舍利真塔在水内空中。<a id="a-Fo"></a>如郑州者。<a id="a-Fp"></a>今改为冀州大都督府。</p>
  <p id="aFq">二十杂明神州山泽所藏。<a id="a-Fr"></a>珍异神宝。<a id="a-Fs"></a>如上所列。<a id="a-Ft"></a>育王子之诸塔沉隐未形。<a id="a-Fu"></a>其徒不一。<a id="a-Fv"></a>如后列之。<a id="a-Fw"></a>沧州长河中塔称育王。<a id="a-Fx"></a>名非虚立。<a id="a-Fy"></a>岂唯骨塔。<a id="a-Fz"></a>灵像亦尔。<a id="a-G0"></a>吴宜凉三州俱山现像郊比属山近复出佛。<a id="a-G1"></a>愚俗谤为虚诞。<a id="a-G2"></a>故知谤者虚焉。<a id="a-G3"></a>岂有人造妖讹。<a id="a-G4"></a>山中藏三丈石佛。<a id="a-G5"></a>特是诸谤者坎井。<a id="a-G6"></a>焉知九海之天池哉。<a id="a-G7"></a>齐州临邑县东有甎塔。<a id="a-G8"></a>云是志公所营。<a id="a-G9"></a>四面石兽。<a id="a-GA"></a>石兽迅杀可畏。<a id="a-GB"></a>周灭法时。<a id="a-GC"></a>令人百牟搀出。<a id="a-GD"></a>终不可脱。<a id="a-GE"></a>亦劳有损。<a id="a-GF"></a>今在彼云。<a id="a-GG"></a>高丽辽东城傍塔者。<a id="a-GH"></a>古老传云。<a id="a-GI"></a>往昔高丽圣王出见案行国界。<a id="a-GJ"></a>次至此城。<a id="a-GK"></a>见五色云覆地即往。<a id="a-GL"></a>云中有僧执锡住立。<a id="a-GM"></a>既至便灭。<a id="a-GN"></a>远看还见。<a id="a-GO"></a>傍有土塔三重。<a id="a-GP"></a>上如覆釜。<a id="a-GQ"></a>不知是何。<a id="a-GR"></a>更往觅僧。<a id="a-GS"></a>唯有荒草。<a id="a-GT"></a>掘深一丈得杖并履。<a id="a-GU"></a>又掘得铭上有梵书。<a id="a-GV"></a>侍臣识之云是佛塔。<a id="a-GW"></a>王委曲问。<a id="a-GX"></a>答曰。<a id="a-GY"></a>汉国有之。<a id="a-GZ"></a>彼名蒲图。<a id="a-Ga"></a>王因生信。<a id="a-Gb"></a>起木塔七重。<a id="a-Gc"></a>后佛法始至。<a id="a-Gd"></a>具知始末。<a id="a-Ge"></a>今更损高本塔朽坏。<a id="a-Gf"></a>斯则育王所统一阎浮洲处处立塔。<a id="a-Gg"></a>不足可怪。<a id="a-Gh"></a>倭国在此洲外大海中。<a id="a-Gi"></a>距会稽万余里。<a id="a-Gj"></a>有会承者。<a id="a-Gk"></a>隋时来此学。<a id="a-Gl"></a>诸子史统及术艺无事不闲。<a id="a-Gm"></a>武德之末犹在。<a id="a-Gn"></a>京邑贞观五年方还本国。<a id="a-Go"></a>会问。<a id="a-Gp"></a>彼国昧谷东隅佛法晚至。<a id="a-Gq"></a>未知已前育王及不。<a id="a-Gr"></a>会答云。<a id="a-Gs"></a>文字不言无以承据。<a id="a-Gt"></a>验其事迹则是所归。<a id="a-Gu"></a>何者有人开发土地。<a id="a-Gv"></a>往往得古塔露盘佛诸仪相。<a id="a-Gw"></a>故知素有也。<a id="a-Gx"></a>益州城南空慧寺金藏者。<a id="a-Gy"></a>有穴在寺。<a id="a-Gz"></a>近有道士素知有藏。<a id="a-H0"></a>来就守寺神乞。<a id="a-H1"></a>神令入穴取二升金粟。<a id="a-H2"></a>依言即入。<a id="a-H3"></a>唯见地下金瓮行行相对。<a id="a-H4"></a>莫测其边。<a id="a-H5"></a>寺僧通知无敢侵者。<a id="a-H6"></a>雍州渭南县南山倒豺谷崖有悬石。<a id="a-H7"></a>文状倒豺。<a id="a-H8"></a>因以名焉。<a id="a-H9"></a>谷有岩像于佛面。<a id="a-HA"></a>亦号像谷。<a id="a-HB"></a>古老传云。<a id="a-HC"></a>昔有梵僧来云。<a id="a-HD"></a>我闻此谷有像面山七佛龛。<a id="a-HE"></a>昔七佛曾来此谷说法。<a id="a-HF"></a>涧内有瞻卜华。<a id="a-HG"></a>常所供养。<a id="a-HH"></a>近永徽中南山龙池寺沙门智积。<a id="a-HI"></a>闻之往寻。<a id="a-HJ"></a>至谷闻香。<a id="a-HK"></a>莫知何所。<a id="a-HL"></a>深讶香从涧内沙出。<a id="a-HM"></a>即拨沙看。<a id="a-HN"></a>形似茅根裹甲沙土。<a id="a-HO"></a>然极芬馥。<a id="a-HP"></a>就水抖擞洗之。<a id="a-HQ"></a>一涧皆香。<a id="a-HR"></a>将返龙池佛堂中合堂皆香极深美。<a id="a-HS"></a>山下俗人时见此山。<a id="a-HT"></a>或如佛塔。<a id="a-HU"></a>或全如佛面挺出空际。<a id="a-HV"></a>故像颜之号非是虚立。<a id="a-HW"></a>像去嘉美谷甚近。<a id="a-HX"></a>即姚秦时王嘉美所住者也。<a id="a-HY"></a>坊州玉华宫寺南二十里许。<a id="a-HZ"></a>大高岭俗号檀台山。<a id="a-Ha"></a>上有古塔基甚宏壮。<a id="a-Hb"></a>面方四十三尺。<a id="a-Hc"></a>上有一层甎塔。<a id="a-Hd"></a>四面开户。<a id="a-He"></a>石门高七尺余。<a id="a-Hf"></a>广五尺余。<a id="a-Hg"></a>傍有破甎无数。<a id="a-Hh"></a>古老传云。<a id="a-Hi"></a>昔周文王于此游猎。<a id="a-Hj"></a>见有沙门执锡持钵山头立住。<a id="a-Hk"></a>唤下不来。<a id="a-Hl"></a>王遣往捉。<a id="a-Hm"></a>将至不见。<a id="a-Hn"></a>远看仍在时。<a id="a-Ho"></a>乃敕掘所立处。<a id="a-Hp"></a>深三丈获钵及杖而已。<a id="a-Hq"></a>王重之为起甎塔一十三级。<a id="a-Hr"></a>左近村墟常闻钟声。<a id="a-Hs"></a>龙朔元年。<a id="a-Ht"></a>京师大慈恩寺沙门惠贵。<a id="a-Hu"></a>闻之便往。<a id="a-Hv"></a>又闻钟声慷慨古迹。<a id="a-Hw"></a>将事修理恨无泉贝怀惑犹豫。<a id="a-Hx"></a>贵又感祥云。<a id="a-Hy"></a>护塔善神曰。<a id="a-Hz"></a>可即经始不劳疑虑。<a id="a-I0"></a>又感异僧曰。<a id="a-I1"></a>我是南方净土菩萨。<a id="a-I2"></a>行化至此云。<a id="a-I3"></a>此塔自古至今已经四造。<a id="a-I4"></a>勿辞劳倦功用必成。<a id="a-I5"></a>惟须牢作不事华侈。<a id="a-I6"></a>三层便止。<a id="a-I7"></a>贵闻此告亲事经营。<a id="a-I8"></a>塔侧古窑三十余所。<a id="a-I9"></a>犹有熟甎填满。<a id="a-IA"></a>更寻塔南川中乃是古寺。<a id="a-IB"></a>背山面水一期幽栖之胜地也。<a id="a-IC"></a>自未修前钟声时至。<a id="a-ID"></a>即令营构依时发声。<a id="a-IE"></a>三下长打如今僧事。<a id="a-IF"></a>龙朔三年掘得古铭云。<a id="a-IG"></a>周保定年塔崩。<a id="a-IH"></a>塔初成时南望见渭。<a id="a-II"></a>又云。<a id="a-IJ"></a>置塔经四百余年崩。<a id="a-IK"></a>讨周保定。<a id="a-IL"></a>至开皇元年。<a id="a-IM"></a>得二十年。<a id="a-IN"></a>开皇至今龙朔初得八十一年。<a id="a-IO"></a>又计铭记四百年后始崩。<a id="a-IP"></a>则塔是后汉时所造。<a id="a-IQ"></a>后周无谥文者前周大远。<a id="a-IR"></a>未知古老所传周文是何帝代。<a id="a-IS"></a>但知塔甎巨万终非下俗所立耳。</p>
  <p id="aIT">江州庐山有三石梁。<a id="a-IU"></a>长数十丈。<a id="a-IV"></a>广不及尺。<a id="a-IW"></a>下望无底。<a id="a-IX"></a>晋咸康年中。<a id="a-IY"></a>庾亮为江州。<a id="a-IZ"></a>登山过梁见老公殊伟。<a id="a-Ia"></a>夏屋崇峻玉堂眩目。<a id="a-Ib"></a>灵塔高竦莫测是何修葺。<a id="a-Ic"></a>久之终非人宅。<a id="a-Id"></a>乃拜谢而返。<a id="a-Ie"></a>唐贞观二十一年。<a id="a-If"></a>荆州大兴国寺塔西南柱无故有声。<a id="a-Ig"></a>人往看之。<a id="a-Ih"></a>乃见金铜佛头出。<a id="a-Ii"></a>如是日日渐出。<a id="a-Ij"></a>经三夕方尽。<a id="a-Ik"></a>长六寸许。<a id="a-Il"></a>是立佛。<a id="a-Im"></a>道俗咸异之。<a id="a-In"></a>唐初相州大慈寺塔被焚。<a id="a-Io"></a>余至彼问焚所由。<a id="a-Ip"></a>僧云。<a id="a-Iq"></a>大业末岁群盗互阵寺在三爵台西葛屦山上。<a id="a-Ir"></a>四乡来投筑城固守。<a id="a-Is"></a>人物拥聚尺地不空。<a id="a-It"></a>塔之上下重复皆满。<a id="a-Iu"></a>于中秽污不可见闻。<a id="a-Iv"></a>及贼平人出粪秽狼藉。<a id="a-Iw"></a>寺僧无力可用屏除。<a id="a-Ix"></a>忽然火起焚荡都尽。<a id="a-Iy"></a>唯东南角太子思惟像殿得存。<a id="a-Iz"></a>可谓火净以除其臭秽也。<a id="a-J0"></a>此塔即隋高祖手敕所置。<a id="a-J1"></a>初以隋运创临天下未附。<a id="a-J2"></a>吴国公蔚迥周之柱臣镇守河北作牧旧都。<a id="a-J3"></a>闻杨氏御图心所未允。<a id="a-J4"></a>即日聚结举兵抗诏。<a id="a-J5"></a>官军一临大阵摧收。<a id="a-J6"></a>拥俘虏将百万人总集寺。<a id="a-J7"></a>北游豫园中。<a id="a-J8"></a>明旦斩决。<a id="a-J9"></a>园墙有孔。<a id="a-JA"></a>出者纵之。<a id="a-JB"></a>至晓便断。<a id="a-JC"></a>犹有六十万人。<a id="a-JD"></a>并于漳河岸斩之。<a id="a-JE"></a>流尸水中水为不流。<a id="a-JF"></a>血河一月夜夜鬼哭。<a id="a-JG"></a>哀怨切人。<a id="a-JH"></a>以事闻帝。<a id="a-JI"></a>帝曰。<a id="a-JJ"></a>此段一诛深有枉滥。<a id="a-JK"></a>贼止蔚迥余并被驱。<a id="a-JL"></a>当时恻隐咸知此事。<a id="a-JM"></a>国初机候不获纵之。<a id="a-JN"></a>可于游豫园南葛屦山上立大慈寺。<a id="a-JO"></a>坼三爵台以营之六时礼佛。<a id="a-JP"></a>加一拜为园中枉死者。<a id="a-JQ"></a>寺成僧住依敕礼唱。<a id="a-JR"></a>怨哭之声一期顿绝矣。</p>
  <p data-pb></p>
  <h2 id="aJS">振旦神州佛舍利感通序</h2>
  <p id="aJT">原夫。<a id="a-JU"></a>大圣谋权通济为本。<a id="a-JV"></a>容光或随缘隐。<a id="a-JW"></a>遗景有可承真故将事拘尸从于俗化入金刚定。<a id="a-JX"></a>碎此金躯欲使福被天人功流海陆。<a id="a-JY"></a>至于牙齿发爪之属。<a id="a-JZ"></a>顶盖目精之流。<a id="a-Ja"></a>衣钵瓶杖之具。<a id="a-Jb"></a>坐处足蹈之迹。<a id="a-Jc"></a>备满中天罕被东夏。<a id="a-Jd"></a>而齿牙发骨时闻视听。<a id="a-Je"></a>昔育王土中之塔略显于前。<a id="a-Jf"></a>而偏感别应之形随机又出。<a id="a-Jg"></a>自汉洎唐。<a id="a-Jh"></a>无时不有。<a id="a-Ji"></a>既称灵骨。<a id="a-Jj"></a>不可以事求。<a id="a-Jk"></a>任缘而举止得以敬。<a id="a-Jl"></a>及通信之士举神光而应心。<a id="a-Jm"></a>怀疑之夫假琢磨而发念。<a id="a-Jn"></a>所以讨寻往传及以现祥。<a id="a-Jo"></a>故依缵序。<a id="a-Jp"></a>庶有披者识释门之骨鲠。<a id="a-Jq"></a>万载之后难可尘没矣。</p>
  <p id="aJr">汉法本内传云。<a id="a-Js"></a>明帝既弘佛法立寺度僧。<a id="a-Jt"></a>五岳观诸道士等请求捔试。<a id="a-Ju"></a>以烧经神变为验。<a id="a-Jv"></a>及经从火化隐没莫陈。<a id="a-Jw"></a>费才自憾于众前。<a id="a-Jx"></a>张衍启悟于时俗。<a id="a-Jy"></a>于时西域所将舍利。<a id="a-Jz"></a>光明五色直上空中。<a id="a-K0"></a>旋环如盖映蔽日光。<a id="a-K1"></a>摩腾罗汉踊身高飞神化自在。<a id="a-K2"></a>天雨宝花散佛僧上。<a id="a-K3"></a>又闻天乐繁会人感信心焉。<a id="a-K4"></a>魏明帝洛城中。<a id="a-K5"></a>本有三寺。<a id="a-K6"></a>其一在宫之西。<a id="a-K7"></a>每系幡刹头。<a id="a-K8"></a>辄斥见宫内。<a id="a-K9"></a>帝患之。<a id="a-KA"></a>将毁除坏。<a id="a-KB"></a>时外国沙门居寺。<a id="a-KC"></a>乃赍金盘盛水以贮舍利。<a id="a-KD"></a>五色光明腾焰不息。<a id="a-KE"></a>帝叹曰。<a id="a-KF"></a>非夫神效。<a id="a-KG"></a>安得尔乎。<a id="a-KH"></a>乃于道东造周闾百间。<a id="a-KI"></a>名为官。<a id="a-KJ"></a>佛图精舍云。</p>
  <p id="aKK">吴孙权赤乌四年。<a id="a-KL"></a>沙门康僧会。<a id="a-KM"></a>创达江表设像行道。<a id="a-KN"></a>吴人以为妖异。<a id="a-KO"></a>以状闻之。<a id="a-KP"></a>权召会问。<a id="a-KQ"></a>佛有何灵。<a id="a-KR"></a>会曰。<a id="a-KS"></a>佛晦灵迹。<a id="a-KT"></a>遗骨舍利应现无方。<a id="a-KU"></a>权曰何在。<a id="a-KV"></a>会曰。<a id="a-KW"></a>神迹感通祈求可获。<a id="a-KX"></a>权曰。<a id="a-KY"></a>若得舍利当为兴寺。<a id="a-KZ"></a>经三七日遂获瓶中。<a id="a-Ka"></a>旦呈于权光照宫殿。<a id="a-Kb"></a>权执瓶写于铜盘。<a id="a-Kc"></a>舍利下冲。<a id="a-Kd"></a>盘即破碎。<a id="a-Ke"></a>权大惊嗟希有瑞也。<a id="a-Kf"></a>会进曰。<a id="a-Kg"></a>佛之灵。<a id="a-Kh"></a>骨金刚不碎劫火不燋。<a id="a-Ki"></a>权乃使力者击之。<a id="a-Kj"></a>捶砧俱陷舍利不损。<a id="a-Kk"></a>光明四射耀晃人目。<a id="a-Kl"></a>又以火烧。<a id="a-Km"></a>乃腾光上踊作大莲花。<a id="a-Kn"></a>权大发信。<a id="a-Ko"></a>乃为立建初寺。<a id="a-Kp"></a>改所住地名佛陀里。</p>
  <p id="aKq">孙皓虐政。<a id="a-Kr"></a>将欲除屏佛法燔经夷塔。<a id="a-Ks"></a>有谏。<a id="a-Kt"></a>皓曰。<a id="a-Ku"></a>且少宽假。<a id="a-Kv"></a>信无神验诛除不晚。<a id="a-Kw"></a>皓从之。<a id="a-Kx"></a>召会曰。<a id="a-Ky"></a>若能验现于目前。<a id="a-Kz"></a>助君兴之。<a id="a-L0"></a>如其不能。<a id="a-L1"></a>将道废而人戮。<a id="a-L2"></a>会曰。<a id="a-L3"></a>道以缘应感而必通。<a id="a-L4"></a>如蒙宽假庶降神效皓与期三日。<a id="a-L5"></a>僧众百余同集会寺。<a id="a-L6"></a>皓陈兵围寺。<a id="a-L7"></a>刀锯齐至。<a id="a-L8"></a>克期就戮。<a id="a-L9"></a>或惧无灵。<a id="a-LA"></a>先自缢者。<a id="a-LB"></a>会谓众曰。<a id="a-LC"></a>佛留舍利止在今时。<a id="a-LD"></a>前已有验。<a id="a-LE"></a>今岂欺哉。<a id="a-LF"></a>恰期便获。<a id="a-LG"></a>乃进于皓曰。<a id="a-LH"></a>此如来金刚之骨贲获。<a id="a-LI"></a>击以百钧之杵。<a id="a-LJ"></a>终莫毁也。<a id="a-LK"></a>皓曰。<a id="a-LL"></a>金石可磨枯骨岂在。<a id="a-LM"></a>沙门面欺祗速死耳。<a id="a-LN"></a>乃置之铁砧。<a id="a-LO"></a>以金锤击之。<a id="a-LP"></a>金铁并陷而舍利如故。<a id="a-LQ"></a>又以清水行之。<a id="a-LR"></a>舍利扬光散彩洞烛一殿。<a id="a-LS"></a>皓乃欣服革心应化。<a id="a-LT"></a>晋初竺长舒。<a id="a-LU"></a>先有舍利重之。<a id="a-LV"></a>其子为沙门名法颜。<a id="a-LW"></a>每欲还俗。<a id="a-LX"></a>笑曰。<a id="a-LY"></a>是沙石耳。<a id="a-LZ"></a>何足何贵。<a id="a-La"></a>父投之水。<a id="a-Lb"></a>五色三匝光高数尺。<a id="a-Lc"></a>遂不还俗。<a id="a-Ld"></a>长舒死后还发俗念。<a id="a-Le"></a>辄病委顿。<a id="a-Lf"></a>卒为沙门。<a id="a-Lg"></a>以舍利安江夏塔中。<a id="a-Lh"></a>晋大兴中。<a id="a-Li"></a>於潜董汪信尚木像。<a id="a-Lj"></a>夜有光明。<a id="a-Lk"></a>后像侧有声投地。<a id="a-Ll"></a>视乃舍利水中浮沉。<a id="a-Lm"></a>五色晃昱左右行三匝。<a id="a-Ln"></a>后沙门法恒看之。<a id="a-Lo"></a>遥起四五投恒怀中。<a id="a-Lp"></a>恒曰。<a id="a-Lq"></a>若使恒兴立寺宇。<a id="a-Lr"></a>更见威神。<a id="a-Ls"></a>又耀于前。<a id="a-Lt"></a>于即恒建寺塔於潜。<a id="a-Lu"></a>入法者日以十数焉。<a id="a-Lv"></a>晋大兴中。<a id="a-Lw"></a>北人流播广陵日有千数。<a id="a-Lx"></a>有将舍利者。<a id="a-Ly"></a>建立小寺立刹。<a id="a-Lz"></a>舍利放光至于刹杪。<a id="a-M0"></a>遂感动远近信心云。<a id="a-M1"></a>晋咸和中。<a id="a-M2"></a>北僧安法开。<a id="a-M3"></a>至余杭欲建立寺。<a id="a-M4"></a>无地欠财。<a id="a-M5"></a>手索钱贯货之积年。<a id="a-M6"></a>得钱三万。<a id="a-M7"></a>市地作屋。<a id="a-M8"></a>常以索贯为资。<a id="a-M9"></a>欲立刹无舍利。<a id="a-MA"></a>有罗幼者。<a id="a-MB"></a>先自有之。<a id="a-MC"></a>开求不许。<a id="a-MD"></a>及开至寺礼佛。<a id="a-ME"></a>见幼舍利囊己在座前。<a id="a-MF"></a>即告幼。<a id="a-MG"></a>幼随来见之喜悦。<a id="a-MH"></a>与开共立寺宇于余杭云。<a id="a-MI"></a>晋咸康中。<a id="a-MJ"></a>建安太守孟景。<a id="a-MK"></a>欲建刹孟寺。<a id="a-ML"></a>于夕闻床头锵然。<a id="a-MM"></a>视得舍利三枚。<a id="a-MN"></a>景立刹。<a id="a-MO"></a>时元嘉十六年六月。<a id="a-MP"></a>舍利放光通照上下。<a id="a-MQ"></a>七夕乃止。<a id="a-MR"></a>一切咸见。</p>
  <p id="aMS">晋义兴元年。<a id="a-MT"></a>有林邑人。<a id="a-MU"></a>尝有一舍利。<a id="a-MV"></a>每斋日放光。<a id="a-MW"></a>沙门慧邃。<a id="a-MX"></a>随广州刺史刀逵在南。<a id="a-MY"></a>敬其光相欲请之。<a id="a-MZ"></a>未及发言。<a id="a-Ma"></a>而舍利自分为二。<a id="a-Mb"></a>逵闻心悦。<a id="a-Mc"></a>又请留敬。<a id="a-Md"></a>而又分为三。<a id="a-Me"></a>逵欲模长干像。<a id="a-Mf"></a>寺主固执不许。<a id="a-Mg"></a>夜梦人长数丈告曰。<a id="a-Mh"></a>像贵宣导。<a id="a-Mi"></a>何故吝耶。<a id="a-Mj"></a>明报听摸。<a id="a-Mk"></a>既成。<a id="a-Ml"></a>逵以舍利着像髻中。<a id="a-Mm"></a>西来诸像放光者。<a id="a-Mn"></a>多怀舍利故也。</p>
  <p id="aMo">宋元嘉六年。<a id="a-Mp"></a>贾道子行荆上。<a id="a-Mq"></a>明见芙蓉方发。<a id="a-Mr"></a>聊取还家。<a id="a-Ms"></a>闻华有声。<a id="a-Mt"></a>怪寻之得一舍利。<a id="a-Mu"></a>白如真珠焰照梁栋。<a id="a-Mv"></a>敬之擎以箱盛。<a id="a-Mw"></a>悬于屋壁。<a id="a-Mx"></a>家人每见佛僧外来。<a id="a-My"></a>解所被跃坐案上。<a id="a-Mz"></a>有人寄宿。<a id="a-N0"></a>不知污慢之。<a id="a-N1"></a>乃梦人告曰。<a id="a-N2"></a>此有释迦真身。<a id="a-N3"></a>众圣来敬。<a id="a-N4"></a>尔何行恶。<a id="a-N5"></a>死堕地狱。<a id="a-N6"></a>出为尼婢何得不怖。<a id="a-N7"></a>其人大惧。<a id="a-N8"></a>无几癞死。<a id="a-N9"></a>舍利屋地生荷八枚。<a id="a-NA"></a>六旬乃枯。<a id="a-NB"></a>岁余失之。<a id="a-NC"></a>不知所去。</p>
  <p id="aND">宋元嘉八年。<a id="a-NE"></a>会稽安千载者。<a id="a-NF"></a>家世奉佛。<a id="a-NG"></a>夜有扣门者。<a id="a-NH"></a>出见十余人着赤衣运材积门内。<a id="a-NI"></a>云官使作佛图。<a id="a-NJ"></a>忽无所见。<a id="a-NK"></a>明至他家斋食。<a id="a-NL"></a>上得一舍利紫金色。<a id="a-NM"></a>椎打不碎。<a id="a-NN"></a>以水行之。<a id="a-NO"></a>光明照发。<a id="a-NP"></a>便自举敬。<a id="a-NQ"></a>常有异香。<a id="a-NR"></a>后出欲礼。<a id="a-NS"></a>忽而失之。<a id="a-NT"></a>寻觅备至半日。<a id="a-NU"></a>还得临川王镇江陵迎而行之。<a id="a-NV"></a>杂光间出。<a id="a-NW"></a>佐吏沙门咸见不同。<a id="a-NX"></a>王捧水器咒曰(词多如别辩之)咒讫辄应声光出。<a id="a-NY"></a>夜见百余人绕舍利屋烧香特如佛状。<a id="a-NZ"></a>及明人及舍利俱失矣。</p>
  <p id="aNa">宋元嘉九年。<a id="a-Nb"></a>寻阳张须元家设八关斋。<a id="a-Nc"></a>道俗数十人。<a id="a-Nd"></a>见像前花上似冰雪。<a id="a-Ne"></a>视得舍利数十。<a id="a-Nf"></a>便以水行之。<a id="a-Ng"></a>光焰相属。<a id="a-Nh"></a>后遂失之。<a id="a-Ni"></a>数十日开厨。<a id="a-Nj"></a>更视获牙。<a id="a-Nk"></a>奁中有白氎裹舍利十枚。<a id="a-Nl"></a>光焰属天。<a id="a-Nm"></a>诸处咸来请之。</p>
  <p id="aNn">宋元嘉十五年。<a id="a-No"></a>南郡凝之隐衡山征不出。<a id="a-Np"></a>奉五斗米道不信佛法。<a id="a-Nq"></a>梦见人去地数丈曰。<a id="a-Nr"></a>汝疑方解觉及悟旦夕勤至半年礼佛。<a id="a-Ns"></a>忽见额下有紫光。<a id="a-Nt"></a>瑞光处得舍利二枚。<a id="a-Nu"></a>剖击不损。<a id="a-Nv"></a>水行光出。<a id="a-Nw"></a>后于食时。<a id="a-Nx"></a>口中隐齿吐出有光。<a id="a-Ny"></a>妻息又获一枚。<a id="a-Nz"></a>合有五枚。<a id="a-O0"></a>后又失之。<a id="a-O1"></a>寻尔又得云。</p>
  <p id="aO2">宋元嘉十九年。<a id="a-O3"></a>高平徐椿读经。<a id="a-O4"></a>及食得二舍利。<a id="a-O5"></a>盛银瓶中。<a id="a-O6"></a>后看渐增。<a id="a-O7"></a>乃至二十。<a id="a-O8"></a>后寄广陵今馥私开之空罂椿。<a id="a-O9"></a>在都忽自得之。<a id="a-OA"></a>后退转皆失。<a id="a-OB"></a>舍利应现值者甚多。<a id="a-OC"></a>皆敬而得之。<a id="a-OD"></a>慢而失也。<a id="a-OE"></a>舍利东流绵历帝代。<a id="a-OF"></a>传记所及略陈万一。<a id="a-OG"></a>由事相重沓屡现非奇。<a id="a-OH"></a>佛现栖隐诚其致也。<a id="a-OI"></a>然有国兴塔无胜。<a id="a-OJ"></a>有隋一化之中百有余所。<a id="a-OK"></a>神瑞开发陈诸别传。<a id="a-OL"></a>今略出之。<a id="a-OM"></a>以显盛德云尔。<a id="a-ON"></a>隋高祖昔在龙潜。<a id="a-OO"></a>有神尼智仙。<a id="a-OP"></a>无何而至曰。<a id="a-OQ"></a>佛法将灭。<a id="a-OR"></a>一切神明今已西去。<a id="a-OS"></a>儿当为普天慈父重兴佛法神明还来。<a id="a-OT"></a>后周氏果灭佛法。<a id="a-OU"></a>及隋受命常以为言。<a id="a-OV"></a>又昔有婆罗门僧。<a id="a-OW"></a>诣宅出一裹舍利曰。<a id="a-OX"></a>檀越好心。<a id="a-OY"></a>故留供养。<a id="a-OZ"></a>寻尔不知所在。<a id="a-Oa"></a>帝曰。<a id="a-Ob"></a>我兴由佛。<a id="a-Oc"></a>故于天下立塔。<a id="a-Od"></a>并置神尼像焉。<a id="a-Oe"></a>又于京师法界寺。<a id="a-Of"></a>造连基浮图。<a id="a-Og"></a>下安舍利。<a id="a-Oh"></a>开皇十五年秋。<a id="a-Oi"></a>夜神光自基上绕。<a id="a-Oj"></a>露盘赫若冶焰。<a id="a-Ok"></a>一旬内四如之。<a id="a-Ol"></a>帝于仁寿宫。<a id="a-Om"></a>仁寿元年六月十三日。<a id="a-On"></a>御宫之仁寿殿降生日也。<a id="a-Oo"></a>帝于此日追惟永往报父母恩。<a id="a-Op"></a>延诸沙门与论至道。<a id="a-Oq"></a>欲于海内清静处三十所建塔。<a id="a-Or"></a>下诏曰。<a id="a-Os"></a>仰惟正觉大慈大悲。<a id="a-Ot"></a>救护群生津梁庶品。<a id="a-Ou"></a>朕归依三宝重兴圣教。<a id="a-Ov"></a>思与四海共修福业。<a id="a-Ow"></a>令使现在未来俱为利益。<a id="a-Ox"></a>宜请沙门三十人解法相堪宣导者。<a id="a-Oy"></a>各将侍者散官分道。<a id="a-Oz"></a>送舍利于诸州。<a id="a-P0"></a>起塔尽州。<a id="a-P1"></a>现僧为朕及皇后太子诸王官人民庶幽显生灵。<a id="a-P2"></a>七日行道忏悔打刹。<a id="a-P3"></a>布施限以十文。<a id="a-P4"></a>以供塔用。<a id="a-P5"></a>不充役丁用正库物。<a id="a-P6"></a>其刺史以下常务停七日。<a id="a-P7"></a>专知塔事。<a id="a-P8"></a>同至十月十五日正午入函一时起塔。<a id="a-P9"></a>帝以起塔之旦。<a id="a-PA"></a>左京大兴殿。<a id="a-PB"></a>西执珽而立延佛像。<a id="a-PC"></a>沙门三百六十人上殿。<a id="a-PD"></a>左右密数三度常剩一人。<a id="a-PE"></a>帝见异僧披褐色覆膊。<a id="a-PF"></a>语左右曰。<a id="a-PG"></a>勿惊置之。<a id="a-PH"></a>及行道散不复见。<a id="a-PI"></a>帝曰。<a id="a-PJ"></a>今佛法重兴。<a id="a-PK"></a>立舍利塔必有咸应。<a id="a-PL"></a>果如言矣。</p>
  <p id="aPM">雍州仙游寺立塔。<a id="a-PN"></a>天降阴雪。<a id="a-PO"></a>舍利将下。<a id="a-PP"></a>日光朗照。<a id="a-PQ"></a>及入函云合。</p>
  <p id="aPR">岐州凤泉寺立塔感文。<a id="a-PS"></a>石如玉为函。<a id="a-PT"></a>又现双树鸟兽等基。<a id="a-PU"></a>石变如水精。</p>
  <p id="aPV">泾州大兴国寺立塔三处。<a id="a-PW"></a>各送旧石。<a id="a-PX"></a>非界所有。<a id="a-PY"></a>合用为函。<a id="a-PZ"></a>恰然相可。</p>
  <p id="aPa">秦州静念寺立塔。<a id="a-Pb"></a>定基已瑞云再覆雪下。<a id="a-Pc"></a>草木开花。<a id="a-Pd"></a>入函光照声赞。</p>
  <p id="aPe">华州思觉寺立塔。<a id="a-Pf"></a>初阴雪将下。<a id="a-Pg"></a>日照五色气光数丈覆塔上。<a id="a-Ph"></a>属天雨天花。</p>
  <p id="aPi">同州大兴国寺立塔。<a id="a-Pj"></a>值雨无壅。<a id="a-Pk"></a>入函日出。<a id="a-Pl"></a>光绕于日。<a id="a-Pm"></a>十二月内夜光照五十里。</p>
  <p id="aPn">蒲州栖岩寺立塔。<a id="a-Po"></a>地震山吼如钟鼓声。<a id="a-Pp"></a>又放光五道。<a id="a-Pq"></a>二百里皆见。</p>
  <p id="aPr">并州无量寿寺立塔。<a id="a-Ps"></a>初昼昏云至乃日照。<a id="a-Pt"></a>将入函放光明。<a id="a-Pu"></a>天神无量。</p>
  <p id="aPv">定州恒岳寺立塔。<a id="a-Pw"></a>异公来施布。<a id="a-Px"></a>负上忽失之。<a id="a-Py"></a>旧无水忽有水。<a id="a-Pz"></a>来前后非一。</p>
  <p id="aQ0">相州大慈寺立塔。<a id="a-Q1"></a>阴雪将下日出。<a id="a-Q2"></a>入函云复合。<a id="a-Q3"></a>后雨天花前后非一。</p>
  <p id="aQ4">郑州定觉寺立塔。<a id="a-Q5"></a>感光如流星。<a id="a-Q6"></a>入寺设二千人供。<a id="a-Q7"></a>万余人食不尽。</p>
  <p id="aQ8">嵩州闲居寺立塔。<a id="a-Q9"></a>感兔来舆所。<a id="a-QA"></a>初阴雪将下日明。<a id="a-QB"></a>入函讫云复合。</p>
  <p id="aQC">毫州开寂寺立塔。<a id="a-QD"></a>界内无石。<a id="a-QE"></a>别处三石。<a id="a-QF"></a>合而成函。<a id="a-QG"></a>至基盘石有二。<a id="a-QH"></a>浪井夹之。</p>
  <p id="aQI">汝州兴世寺立塔。<a id="a-QJ"></a>初云将下日出。<a id="a-QK"></a>入函讫云合。</p>
  <p id="aQL">秦州岱岳寺立塔。<a id="a-QM"></a>庙夜鼓声三。<a id="a-QN"></a>重门自开。<a id="a-QO"></a>骑自庙出迎。<a id="a-QP"></a>光相非一。</p>
  <p id="aQQ">青州胜福寺起塔。<a id="a-QR"></a>掘基遇自然盘石函。<a id="a-QS"></a>将入有光明。</p>
  <p id="aQT">牟州巨神山寺立塔。<a id="a-QU"></a>获紫芝二。<a id="a-QV"></a>阴云将下日开。<a id="a-QW"></a>闭讫还合。</p>
  <p id="aQX">隋州智门寺立塔。<a id="a-QY"></a>掘基得神龟。<a id="a-QZ"></a>甘露降黑蜂绕。<a id="a-Qa"></a>龟有似符文。</p>
  <p id="aQb">襄州大兴国寺立塔。<a id="a-Qc"></a>初天阴将下日朗。<a id="a-Qd"></a>入函云合。</p>
  <p id="aQe">扬州西寺立塔。<a id="a-Qf"></a>久旱舍利入境。<a id="a-Qg"></a>夜雨大洽。</p>
  <p id="aQh">蒋州栖霞寺立塔。<a id="a-Qi"></a>邻人先梦。<a id="a-Qj"></a>佛从西北来入寺。<a id="a-Qk"></a>舍利至恰如所梦。</p>
  <p id="aQl">吴州大禹寺立塔。<a id="a-Qm"></a>舍利凡度五江。<a id="a-Qn"></a>风波皆不起。<a id="a-Qo"></a>又放光获紫芝。</p>
  <p id="aQp">苏州虎丘山西寺立塔。<a id="a-Qq"></a>掘基得舍利一。<a id="a-Qr"></a>空乐闻人。<a id="a-Qs"></a>井吼二日舍利方至。</p>
  <p id="aQt">衡州衡岳寺立塔。<a id="a-Qu"></a>四遇逆风。<a id="a-Qv"></a>四乞顺水。<a id="a-Qw"></a>峰上白云阔二丈。<a id="a-Qx"></a>直至其所。<a id="a-Qy"></a>三匝乃散。</p>
  <p id="aQz">桂州缘化寺立塔。<a id="a-R0"></a>未至十里。<a id="a-R1"></a>乌有千计。<a id="a-R2"></a>夹舆行飞。<a id="a-R3"></a>入城乃散。</p>
  <p id="aR4">番州灵鹫寺立塔。<a id="a-R5"></a>坑内有神仙云气像。</p>
  <p id="aR6">交州禅众寺起塔。</p>
  <p id="aR7">益州法聚寺立塔。<a id="a-R8"></a>初晦冥将下日朗。<a id="a-R9"></a>掩已便暗。</p>
  <p id="aRA">廓州法讲寺立塔。<a id="a-RB"></a>初行郊西。<a id="a-RC"></a>尔夜廓州光高数丈。<a id="a-RD"></a>从东来入地。<a id="a-RE"></a>内外皆见。</p>
  <p id="aRF">瓜州崇教寺起塔。<a id="a-RG"></a>洧州官人王威。<a id="a-RH"></a>送流人九十。<a id="a-RI"></a>道逢舍利。<a id="a-RJ"></a>放之为期。<a id="a-RK"></a>其囚被放。<a id="a-RL"></a>十里一期。<a id="a-RM"></a>无一逃者。</p>
  <p id="aRN">随州人于涢水作鱼狱三百。<a id="a-RO"></a>既见舍利悉决放。<a id="a-RP"></a>余州亦多放矣。</p>
  <p id="aRQ">王公百官以舍利应感非一。<a id="a-RR"></a>拜表奉贺。<a id="a-RS"></a>时有诏曰。<a id="a-RT"></a>门下仰惟正觉覆护群生。<a id="a-RU"></a>朕所以至心回向思崇胜业。<a id="a-RV"></a>普及幽显共为善因。<a id="a-RW"></a>故分布舍利营建神塔。<a id="a-RX"></a>而大圣垂慈频示光相。<a id="a-RY"></a>宫殿之内舍利降灵。<a id="a-RZ"></a>莫测来由。<a id="a-Ra"></a>得未曾有。<a id="a-Rb"></a>斯寔群生多幸延此嘉福。<a id="a-Rc"></a>岂朕微诚所能致感。<a id="a-Rd"></a>览表悚敬弥深。<a id="a-Re"></a>今真形舍利犹有。<a id="a-Rf"></a>可依前式分送海内五十三州。<a id="a-Rg"></a>庶三涂六道俱免盖缠。<a id="a-Rh"></a>禀识含灵同登妙果。</p>
  <p id="aRi">仁寿三年正月复分布舍利五十三州。<a id="a-Rj"></a>至四月八日同午时下。<a id="a-Rk"></a>其州如左。</p>
  <p id="aRl">恒州(无云雨天花遍城寺如此者二)　泉州　循州　营州(三放白光出古石解作函)　洪州(白项乌引路)　抗州(掘基自然石窟恰容石函)　凉州　德州(躄者行大鸟旋塔)　沧州　观州(塔上五色云现午至暮)　瀛州(基内紫光)　冀州(患盲躄者即损)　幽州(函如水镜放光众像)　徐州(函出仙人僧等相)　莒州(三现光基得古塔痴者言)　齐州　菜州　楚州(野鹿来听鹤翔塔上)　江州(地出铜像)　潭州(舍利至江鸟即迎送)　毛州(天雨金银花)　贝州　宋州(井苦变甘放光又雨花如雪)　赵州(放赤光有佛像等相)　济州(二日放光香气钟音出空)　兖州　寿州　信州　荆州(云盖塔上雨花不下)　黎州(地下瓦文千秋乐)　慈州(云盖如飞仙泉涌病愈)　魏州　潞州(泉自涌病者愈)　汴州(异香放光见像患差)　杞州(放光)　许州(去州九十里放光照见云光覆塔甘井现)　沈州　兰州(基下得石像又得二铜像)　梁州　利州(放光如日明)　豫州(五色光文字金色)　显州　曹州(光变最多)　安州(感香一夕放光云盖鱼集)　邓州(函作玉文现)　秦州(重得舍利)　卫州(光照于外)　洺州(僧先患腰不得行闻舍利至起迎十里)　晋州(三度放光)　怀州(雄雉来驯附放光异迹)　陕州(前后十一度现瑞)　洛州(香气如风又放光明)　郑州(放光幡内)</p>
  <p id="aRm">集神州三宝感通录卷上。</p>
  <p id="aRn">此录上卷。<a id="a-Ro"></a>宋本与二本大异。<a id="a-Rp"></a>捡之宋本错。<a id="a-Rq"></a>将宣律师感通录一卷。<a id="a-Rr"></a>为此上卷耳。<a id="a-Rs"></a>今依二本正之。<a id="a-Rt"></a>又为看旧宋藏者。<a id="a-Ru"></a>具录正文于左集。</p>
 </body>
</html>