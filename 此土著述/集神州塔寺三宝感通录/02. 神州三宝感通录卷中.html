<!doctype html>
<html id="z3IBWfW1Px" data-ver="1872">
 <head>
  <meta charset="utf-8">
  <meta author="道宣">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">神州三宝感通录卷中</h1>
  <p id="a2">自法移东汉教渐南吴。<a id="a-3"></a>佛像灵祥充物区宇。<a id="a-4"></a>而群录互举出没有殊。<a id="a-5"></a>至于瑞迹盖无异也。<a id="a-6"></a>今依叙列而罕以代分。<a id="a-7"></a>何者或像陈晋代而历表隋唐。<a id="a-8"></a>或感化在人而迹从倚伏。<a id="a-9"></a>故不获铨次于录而辩集之 东汉[名*頁]阳画释迦像缘一 南吴建邺金像从地出缘二 西晋吴郡石像浮江缘三 西晋泰山七国金像瑞缘四 东晋杨都金像出渚缘五 东晋襄阳金像游山缘六 东晋荆州金像远降缘七 东晋吴兴金像出水缘八 东晋会稽木像香瑞缘九 东晋吴郡金像传真缘十 东晋东掖门金像出地缘十一 东晋徐州太子思惟像缘十二 东晋庐山文殊金像缘十三 元魏凉州石像山裂出现缘十四 北凉河西王南崖素像缘十五 北凉沮渠丈六石像现相缘十六 宋都城文殊师利金像缘十七 宋东阳铜像从地出缘十八 宋江陵金像出树光照缘十九 宋浦中金像光现及出缘二十 宋江陵上明泽中金像缘二十一 宋荆州壁画像涂却现缘二十二 宋江陵小金像誓志缘二十三 宋湘州桐盾感通作佛光缘二十四 齐番禺石像遇火轻举缘二十五 齐彭城金像汗出表祥缘二十六 齐杨都观世音金像缘二十七 梁荆州优填王栴檀像缘二十八 梁杨都光宅寺金像缘二十九(剡县石像附) 梁高祖等身金银像缘三十 元魏定州金观音像高王经缘三十一 陈重云殿并像飞入海缘三十二 周晋州灵石寺石像缘三十三 周宜州北山铁磺石像缘三十四 周襄州岘山华严行像缘三十五 隋蒋州兴皇寺焚像移缘三十六 隋释明宪五十菩萨像缘三十七 隋京师日严寺瑞石影像缘三十八 隋邢州沙河寺四面像缘三十九 唐坊州石像出山现缘四十 唐简州佛迹神光照缘四十一 唐凉州山出石文有佛字缘四十二 唐渝州相思寺佛迹出石缘四十三 唐循州灵龛寺佛迹缘四十四 唐抚州降潭州行像缘四十五 唐雍州蓝田金像出石中缘四十六 唐雍州鄠县金像出澧缘四十七 唐沁州像现光明常照林谷缘四十八 唐岱州五台山像变声现缘四十九 唐辽口山崩自然出像缘五十。</p>
  <p id="aA">初案南齐王琰冥祥记。<a id="a-B"></a>云汉明帝梦见神人。<a id="a-C"></a>形垂二丈。<a id="a-D"></a>身黄金色。<a id="a-E"></a>项佩日光。<a id="a-F"></a>以问群臣。<a id="a-G"></a>或对曰。<a id="a-H"></a>西方有神。<a id="a-I"></a>其号曰佛。<a id="a-J"></a>形如陛下所梦。<a id="a-K"></a>得无是乎。<a id="a-L"></a>于是发使天竺。<a id="a-M"></a>写致经像表之中夏。<a id="a-N"></a>自天子王侯。<a id="a-O"></a>咸敬事之。<a id="a-P"></a>闻人死精神不灭。<a id="a-Q"></a>莫不惧然自失。<a id="a-R"></a>初使者蔡愔将西域沙门迦葉摩腾等。<a id="a-S"></a>赍优填王画释迦倚像。<a id="a-T"></a>帝重之。<a id="a-U"></a>如梦所见也。<a id="a-V"></a>乃遣画工图之数本。<a id="a-W"></a>于南宫清凉台及高阳门显节寿陵上供养。<a id="a-X"></a>又于白马寺壁。<a id="a-Y"></a>画千乘万骑绕塔三匝之像。<a id="a-Z"></a>如诸传备载。</p>
  <p id="aa">二吴时。<a id="a-b"></a>于建邺后园平地。<a id="a-c"></a>获金像一躯。<a id="a-d"></a>讨其本缘。<a id="a-e"></a>即周初育王所造。<a id="a-f"></a>镇于江府也。<a id="a-g"></a>何以知然。<a id="a-h"></a>自秦汉魏未有佛法。<a id="a-i"></a>江南何得有像埋瘗于地。<a id="a-j"></a>皓得之素未有信。<a id="a-k"></a>不甚尊重。<a id="a-l"></a>置于圊厕令执屏筹。<a id="a-m"></a>至四月八日。<a id="a-n"></a>皓如厕戏曰。<a id="a-o"></a>今是八日浴佛时。<a id="a-p"></a>遂尿像头上。<a id="a-q"></a>寻即通肿。<a id="a-r"></a>阴处尤剧。<a id="a-s"></a>痛楚号呼。<a id="a-t"></a>太史占曰。<a id="a-u"></a>犯大神所致。<a id="a-v"></a>便遍祀神祇卒无应效。<a id="a-w"></a>妓女中素有信佛者曰。<a id="a-x"></a>佛为大神。<a id="a-y"></a>陛下前秽之。<a id="a-z"></a>今可请也。<a id="a-10"></a>皓信之。<a id="a-11"></a>伏枕归依。<a id="a-12"></a>有顷便愈。<a id="a-13"></a>遂以马车迎沙门僧会入宫。<a id="a-14"></a>以香汤洗像惭谢。<a id="a-15"></a>重修功德送于建初寺云。</p>
  <p id="a16">三西晋愍帝。<a id="a-17"></a>建兴元年。<a id="a-18"></a>吴郡吴县松江沪渎口渔者萃焉。<a id="a-19"></a>遥见海中有二人现浮游水上。<a id="a-1A"></a>渔人疑为海神。<a id="a-1B"></a>延巫祝备牲牢以迎之。<a id="a-1C"></a>风涛弥盛骇惧而返。<a id="a-1D"></a>复有奉五斗米道黄老之徒曰。<a id="a-1E"></a>斯天师也。<a id="a-1F"></a>复共往接。<a id="a-1G"></a>风浪如初。<a id="a-1H"></a>有奉佛居士。<a id="a-1I"></a>吴县华里朱膺。<a id="a-1J"></a>闻之叹曰。<a id="a-1K"></a>将非大觉之垂降乎。<a id="a-1L"></a>乃洁斋共东云寺帛尼及信佛者数人至渎口。<a id="a-1M"></a>稽首延之风波遂静。<a id="a-1N"></a>浮江二人随潮入浦。<a id="a-1O"></a>渐近渐明。<a id="a-1P"></a>乃知石像。<a id="a-1Q"></a>将欲捧接。<a id="a-1R"></a>人力未展。<a id="a-1S"></a>聊试擎之。<a id="a-1T"></a>飘然而起。<a id="a-1U"></a>便举还通玄寺。<a id="a-1V"></a>看像背铭。<a id="a-1W"></a>一名惟卫。<a id="a-1X"></a>二名迦葉。<a id="a-1Y"></a>莫测帝代。<a id="a-1Z"></a>而辞迹分明。<a id="a-1a"></a>举高七尺。<a id="a-1b"></a>施设法座。<a id="a-1c"></a>欲安二像。<a id="a-1d"></a>人虽数十而了不可动。<a id="a-1e"></a>复重启请欻然得起。<a id="a-1f"></a>以事表闻。<a id="a-1g"></a>朝庭士庶归心者十室而九。<a id="a-1h"></a>沙门释法渊来自西域。<a id="a-1i"></a>称经记东方有二石像。<a id="a-1j"></a>及阿育王塔有供养礼觐者。<a id="a-1k"></a>除积劫罪云。<a id="a-1l"></a>又别传云。<a id="a-1m"></a>天竺沙门一十二人送像至郡。<a id="a-1n"></a>像乃立水上不没不行。<a id="a-1o"></a>以状奏闻。<a id="a-1p"></a>下敕听留吴郡(见高僧传及旌异记等)今京邑咸阳长公主闻斯瑞迹。<a id="a-1q"></a>故遣人往通玄寺图之。<a id="a-1r"></a>在京起模方欲显相云。</p>
  <p id="a1s">四西晋泰山金舆谷朗公寺者。<a id="a-1t"></a>昔中原值乱永嘉失驭。<a id="a-1u"></a>有沙门释僧朗者。<a id="a-1v"></a>姓李。<a id="a-1w"></a>冀人。<a id="a-1x"></a>西游东返。<a id="a-1y"></a>与湛意两僧俱入东岳。<a id="a-1z"></a>卜西北岩以为终焉之地。<a id="a-20"></a>常有云荫。<a id="a-21"></a>士俗咸异。<a id="a-22"></a>其祯感声振殊国端居卒业。<a id="a-23"></a>于时天下无主英雄负图。<a id="a-24"></a>秦宋燕赵莫不致书崇敬。<a id="a-25"></a>割县租税以崇福焉。<a id="a-26"></a>故有高丽相国胡国女国吴国昆仑北代七国所送金铜像。<a id="a-27"></a>朗供事尽礼每陈祥瑞。<a id="a-28"></a>今居一堂门牖常开鸟雀莫践。<a id="a-29"></a>咸敬而异之。<a id="a-2A"></a>其寺至今三百五十许岁。<a id="a-2B"></a>寺塔基构如其本焉。<a id="a-2C"></a>隋改为神通道场。<a id="a-2D"></a>今仍立寺。</p>
  <p id="a2E">五东晋成帝咸和中。<a id="a-2F"></a>丹阳尹高悝。<a id="a-2G"></a>往还帝阙每见张侯桥浦有异光现。<a id="a-2H"></a>乃使吏寻之获金像一。<a id="a-2I"></a>西域古制光趺并缺。<a id="a-2J"></a>悝下车载像。<a id="a-2K"></a>至长干巷口。<a id="a-2L"></a>牛不复行。<a id="a-2M"></a>悝止御者。<a id="a-2N"></a>任牛所往。<a id="a-2O"></a>遂径趣长干寺。<a id="a-2P"></a>因安置之。<a id="a-2Q"></a>扬都翕然观拜。<a id="a-2R"></a>悟者甚众。<a id="a-2S"></a>像于中宵必放金光岁余。<a id="a-2T"></a>临海县渔人张侯世于海上见铜莲花趺丹光游泛。<a id="a-2U"></a>乃驰舟接取。<a id="a-2V"></a>具送上台。<a id="a-2W"></a>帝令试安悝足。<a id="a-2X"></a>恰然符合。<a id="a-2Y"></a>久之有西域五僧振锡诣悝云。<a id="a-2Z"></a>昔游天竺。<a id="a-2a"></a>得阿育王像。<a id="a-2b"></a>至邺遭乱藏于河滨。<a id="a-2c"></a>王路既通寻觅失所。<a id="a-2d"></a>近感梦云。<a id="a-2e"></a>吾出江东为高悝所得。<a id="a-2f"></a>在阿育王寺。<a id="a-2g"></a>故远来相投。<a id="a-2h"></a>欲一礼拜。<a id="a-2i"></a>悝引至寺。<a id="a-2j"></a>五僧见像歔欷涕泣像为之放光。<a id="a-2k"></a>照于堂内及绕僧形。<a id="a-2l"></a>僧云。<a id="a-2m"></a>本有圆光今在远处。<a id="a-2n"></a>亦寻当至。<a id="a-2o"></a>五僧即住供养。<a id="a-2p"></a>至咸安元年。<a id="a-2q"></a>南海交州合浦采珠人董宗之每见海底有光浮于水上。<a id="a-2r"></a>寻之得佛光。<a id="a-2s"></a>以事上闻。<a id="a-2t"></a>简文帝敕施其像。<a id="a-2u"></a>孔穴悬同光色无异。<a id="a-2v"></a>凡四十余年。<a id="a-2w"></a>东西祥感光趺方具。<a id="a-2x"></a>此像花台有西域书。<a id="a-2y"></a>诸来者多不识。<a id="a-2z"></a>唯三藏法师求那跋摩曰。<a id="a-30"></a>此古梵书也。<a id="a-31"></a>是阿育王第四女所造。<a id="a-32"></a>时凡官寺沙门慧邃。<a id="a-33"></a>欲求摹写。<a id="a-34"></a>寺主僧尚恐损金色。<a id="a-35"></a>语邃曰。<a id="a-36"></a>若能令佛放光回身西向者。<a id="a-37"></a>非余所及。<a id="a-38"></a>邃至诚祈请。<a id="a-39"></a>中宵闻有异声。<a id="a-3A"></a>开殿见像。<a id="a-3B"></a>大放光明。<a id="a-3C"></a>转坐面西。<a id="a-3D"></a>于是乃许模之。<a id="a-3E"></a>传写数十躯。<a id="a-3F"></a>所在流布。<a id="a-3G"></a>至梁武帝于光上加七乐天并二菩萨。<a id="a-3H"></a>至陈永定二年。<a id="a-3I"></a>王琳屯兵江浦。<a id="a-3J"></a>将向金陵。<a id="a-3K"></a>武帝命将溯流。<a id="a-3L"></a>军发之时。<a id="a-3M"></a>像身动摇不能自安。<a id="a-3N"></a>因以奏闻。<a id="a-3O"></a>帝检之有实俄而锋刃未交。<a id="a-3P"></a>琳众解散单骑奔北。<a id="a-3Q"></a>遂上流大定。<a id="a-3R"></a>故动容表之。<a id="a-3S"></a>天嘉之中东南兵起。<a id="a-3T"></a>帝于像前乞愿。<a id="a-3U"></a>凶徒屏退。<a id="a-3V"></a>言讫光照阶宇。<a id="a-3W"></a>不久东阳闽越皆平。<a id="a-3X"></a>沙门慧晓长干领袖。<a id="a-3Y"></a>行化所及事若风移。<a id="a-3Z"></a>乃建重阁故使藻画穷奇登临极目。<a id="a-3a"></a>至德之始加造方趺。<a id="a-3b"></a>自晋迄陈五代王臣莫不归敬。<a id="a-3c"></a>亢旱之时。<a id="a-3d"></a>请像入宫。<a id="a-3e"></a>乘以帝辇。<a id="a-3f"></a>上加油覆。<a id="a-3g"></a>僧为雨调中途滂注。<a id="a-3h"></a>常候不失。<a id="a-3i"></a>有陈运否亟涉讹谣。<a id="a-3j"></a>祯明二年像面自西。<a id="a-3k"></a>虽正还尔。<a id="a-3l"></a>以状上闻。<a id="a-3m"></a>帝延入太极设斋行道。<a id="a-3n"></a>其像先有七宝冠。<a id="a-3o"></a>饰以珠玉。<a id="a-3p"></a>可重三斤。<a id="a-3q"></a>上加锦帽。<a id="a-3r"></a>至晓宝冠挂于像手。<a id="a-3s"></a>锦帽犹在头上。<a id="a-3t"></a>帝闻之烧香祝曰。<a id="a-3u"></a>若国有不祥。<a id="a-3v"></a>还脱实冠用示征咎。<a id="a-3w"></a>仍以冠在首。<a id="a-3x"></a>至明脱挂如昨。<a id="a-3y"></a>君臣失色。<a id="a-3z"></a>及隋灭陈。<a id="a-40"></a>举国露首面缚西迁。<a id="a-41"></a>如所表焉。<a id="a-42"></a>隋高闻之。<a id="a-43"></a>敕送入京大内供养。<a id="a-44"></a>常躬立侍。<a id="a-45"></a>下敕曰。<a id="a-46"></a>朕年老不堪久立。<a id="a-47"></a>可令右司造坐像形相。<a id="a-48"></a>使同其立本像。<a id="a-49"></a>送大兴善寺。<a id="a-4A"></a>像既初达殿大不可当阳。<a id="a-4B"></a>乃置北面。<a id="a-4C"></a>及明乃处正阳。<a id="a-4D"></a>众虽异之还移北面。<a id="a-4E"></a>至明还南如初。<a id="a-4F"></a>众咸愧谢轻略今见在图写殷矣。<a id="a-4G"></a>余摭采众传记。<a id="a-4H"></a>合成此录。<a id="a-4I"></a>有未广者。<a id="a-4J"></a>庶知非加饰焉。</p>
  <p id="a4K">六东晋孝武。<a id="a-4L"></a>宁康三年。<a id="a-4M"></a>四月八日。<a id="a-4N"></a>襄阳檀溪寺沙门释道安。<a id="a-4O"></a>盛德昭彰声振宇内。<a id="a-4P"></a>于郭西精舍铸造丈八金铜无量寿佛。<a id="a-4Q"></a>明年季冬严饰成就。<a id="a-4R"></a>晋镇军将军雍州刺史郄恢之创莅襄部赞击福门。<a id="a-4S"></a>其像夜出西游万山。<a id="a-4T"></a>遗示一迹印文入石。<a id="a-4U"></a>乡邑道俗一时奔赴。<a id="a-4V"></a>惊嗟迎接还本供养。<a id="a-4W"></a>复以其夕出住寺门。<a id="a-4X"></a>众咸骇异。<a id="a-4Y"></a>恢乃改名。<a id="a-4Z"></a>金像寺至梁普通三年四月八日下敕于建兴苑铸金铜花趺。<a id="a-4a"></a>高五尺九寸。<a id="a-4b"></a>广九尺八寸。<a id="a-4c"></a>庄严既讫。<a id="a-4d"></a>沂流送之。<a id="a-4e"></a>以承像足。<a id="a-4f"></a>立碑颂德。<a id="a-4g"></a>刘孝仪文。<a id="a-4h"></a>萧子云书。<a id="a-4i"></a>天下称最。<a id="a-4j"></a>碑见在。<a id="a-4k"></a>逮周武灭法建德三年甲午之岁。<a id="a-4l"></a>太原公王秉为襄州刺史副镇将上开府长孙哲志不信法。<a id="a-4m"></a>闻有灵感先欲毁除。<a id="a-4n"></a>邑中士女将废僧尼。<a id="a-4o"></a>闻欲除灭哀号盈路。<a id="a-4p"></a>哲见道俗叹惜嗔怒弥盛。<a id="a-4q"></a>逼逐侍从速令摧碎。<a id="a-4r"></a>先令一百人以绳系颈。<a id="a-4s"></a>挽牵不动。<a id="a-4t"></a>哲谓不用心杖监事者加一百牵之如初。<a id="a-4u"></a>又加三百不动如故。<a id="a-4v"></a>哲怒逾壮。<a id="a-4w"></a>又加五百牵引方倒。<a id="a-4x"></a>声振地动。<a id="a-4y"></a>人皆悚栗。<a id="a-4z"></a>哲独喜勇。<a id="a-50"></a>即令融毁。<a id="a-51"></a>扬声自快便驰马欲报刺史。<a id="a-52"></a>才可百步堛然落地。<a id="a-53"></a>失音直视四肢不举。<a id="a-54"></a>至夜便死。<a id="a-55"></a>道俗唱快。<a id="a-56"></a>当毁像时于腋下倒垂衣。<a id="a-57"></a>内铭云。<a id="a-58"></a>晋太元十九年。<a id="a-59"></a>岁次甲午月朔日次。<a id="a-5A"></a>比丘道安于襄阳西郭造丈八金像一躯。<a id="a-5B"></a>此像更三周甲午百八十年当灭。<a id="a-5C"></a>后计年月兴废悉符同焉。<a id="a-5D"></a>信知印手圣人诚无虚记云。<a id="a-5E"></a>今本所住名启法寺。<a id="a-5F"></a>所履之石人凿取之。<a id="a-5G"></a>今见存焉。<a id="a-5H"></a>初隋末分崩方隅守固。<a id="a-5I"></a>襄阳留守窦卢褒权据一部属王世充。<a id="a-5J"></a>有启法寺宪法师者。<a id="a-5K"></a>为士俗所重。<a id="a-5L"></a>数谏窦君令投唐国。<a id="a-5M"></a>窦不从。<a id="a-5N"></a>宪与士俗内外通使。<a id="a-5O"></a>京辅遂发兵至襄阳。<a id="a-5P"></a>窦固守三度。<a id="a-5Q"></a>兵至屠城不陷。<a id="a-5R"></a>后知宪情遂杀之。<a id="a-5S"></a>宪临终语弟子苏富娄曰。<a id="a-5T"></a>我与汝父见毁安师金像。<a id="a-5U"></a>自尔已来遗迹不嗣。<a id="a-5V"></a>我死后可依造之。<a id="a-5W"></a>及武德四年。<a id="a-5X"></a>官军围急。<a id="a-5Y"></a>窦降方恨不取宪计。<a id="a-5Z"></a>枉杀苛酷斯即于国有功无人申者。<a id="a-5a"></a>城平富娄便从俗服。<a id="a-5b"></a>宪有衣资什物。<a id="a-5c"></a>并娄鸠舍。<a id="a-5d"></a>乃有心拟造像。<a id="a-5e"></a>不知何模样。<a id="a-5f"></a>遂梦见婆罗门僧指画其相。<a id="a-5g"></a>并访古老亦有画图。<a id="a-5h"></a>即依模铸一冶便成无有缺少。<a id="a-5i"></a>当铸像时。<a id="a-5j"></a>天阴云布雨花如李遍一寺内。<a id="a-5k"></a>富娄性巧财用自富。<a id="a-5l"></a>又于家内造金铜弥勒像高丈余。<a id="a-5m"></a>后又梦宪令其更造佛像。<a id="a-5n"></a>乃于梵云寺造大像高五十九尺。<a id="a-5o"></a>事如别显。<a id="a-5p"></a>昔隋初秦孝王俊曾镇襄部。<a id="a-5q"></a>闻安师古像形制甚异。<a id="a-5r"></a>乃遣人图之。<a id="a-5s"></a>于长安延兴寺造之。<a id="a-5t"></a>初铸之夕。<a id="a-5u"></a>亦感天乐天花等相。<a id="a-5v"></a>今见在(即今永泰寺改名万善寺也)</p>
  <p id="a5w">七东晋穆帝。<a id="a-5x"></a>永和六年岁次丁未。<a id="a-5y"></a>依勘长历乃三年也。<a id="a-5z"></a>二月八日夜有像现于荆州城北。<a id="a-60"></a>长七尺五寸。<a id="a-61"></a>合光趺高一丈一尺。<a id="a-62"></a>皆莫测其所从也。<a id="a-63"></a>初永和五年。<a id="a-64"></a>广州商客下载欲竟恨船轻。<a id="a-65"></a>中夜觉有人来奔船。<a id="a-66"></a>惊共寻视了无所见。<a id="a-67"></a>而船载自重不可更加。<a id="a-68"></a>虽骇其异而不测也。<a id="a-69"></a>引迈利涉恒先诸航。<a id="a-6A"></a>不久遂达渚宫。<a id="a-6B"></a>才泊水次。<a id="a-6C"></a>夜复觉人自船登岸。<a id="a-6D"></a>船载还轻。<a id="a-6E"></a>及像现也。<a id="a-6F"></a>方知其非时。<a id="a-6G"></a>大司马桓温镇牧西陕。<a id="a-6H"></a>躬事顶拜倾动邦邑。<a id="a-6I"></a>诸寺僧众咸竞迎引。<a id="a-6J"></a>铿然不动。<a id="a-6K"></a>有长沙太守江陵膝畯(一云滕含)以永和二年。<a id="a-6L"></a>舍宅为寺额表郡名。<a id="a-6M"></a>承道安法师襄川综领。<a id="a-6N"></a>请一监护。<a id="a-6O"></a>安谓弟子昙翼曰。<a id="a-6P"></a>荆楚士庶始欲信法。<a id="a-6Q"></a>成其美者非尔谁欤。<a id="a-6R"></a>尔其行矣。<a id="a-6S"></a>翼负锡南征谛构一载。<a id="a-6T"></a>僧宇虽就而像设弗施。<a id="a-6U"></a>每叹曰。<a id="a-6V"></a>育王寺像随缘流布。<a id="a-6W"></a>但至诚不极何忧不垂降乎。<a id="a-6X"></a>及闻荆城像至。<a id="a-6Y"></a>欣感交怀曰。<a id="a-6Z"></a>斯像余之本誓也。<a id="a-6a"></a>必归我长沙。<a id="a-6b"></a>固可以心期。<a id="a-6c"></a>难以力致。<a id="a-6d"></a>众咸佥曰。<a id="a-6e"></a>必如所言验之非远翼烧。<a id="a-6f"></a>香礼拜请令。<a id="a-6g"></a>弟子三人捧之飒然轻举遂安本寺。<a id="a-6h"></a>道俗庆悦。<a id="a-6i"></a>至晋简文咸安二年始铸华趺。<a id="a-6j"></a>晋孝武帝太元中。<a id="a-6k"></a>殷仲堪为刺史。<a id="a-6l"></a>像于中夜出寺西门。<a id="a-6m"></a>逻者谓人。<a id="a-6n"></a>问而不答。<a id="a-6o"></a>以刀击之铿然。<a id="a-6p"></a>视乃像也。<a id="a-6q"></a>刀击胸处文现于外。<a id="a-6r"></a>有罽宾僧伽难陀禅师者。<a id="a-6s"></a>多识博观从蜀来荆。<a id="a-6t"></a>入寺礼像。<a id="a-6u"></a>叹咽久之。<a id="a-6v"></a>翼问其故。<a id="a-6w"></a>答曰。<a id="a-6x"></a>近天竺失之。<a id="a-6y"></a>如何远降此土。<a id="a-6z"></a>便勘年月悉符同焉。<a id="a-70"></a>便看像光背有梵文曰。<a id="a-71"></a>阿育王造也。<a id="a-72"></a>时闻此铭更倍钦重。<a id="a-73"></a>昙翼兴念致应之验也。<a id="a-74"></a>及病将棘。<a id="a-75"></a>像光忽逝。<a id="a-76"></a>翼曰。<a id="a-77"></a>佛示此相。<a id="a-78"></a>病必不损。<a id="a-79"></a>光往他方复为佛事。<a id="a-7A"></a>旬日而终。<a id="a-7B"></a>后僧拟光更铸。<a id="a-7C"></a>今者宋孝武时像大放光。<a id="a-7D"></a>江东佛法一期甚盛。<a id="a-7E"></a>宋明帝太始末。<a id="a-7F"></a>像辄垂泪。<a id="a-7G"></a>明帝寻崩。<a id="a-7H"></a>嗣主狂勃。<a id="a-7I"></a>便有宋齐革运。<a id="a-7J"></a>荆州刺史沈悠之。<a id="a-7K"></a>初不信法沙汰僧尼。<a id="a-7L"></a>长沙一寺千有余僧。<a id="a-7M"></a>应还俗者将数百人。<a id="a-7N"></a>举众遑骇长幼悲泣。<a id="a-7O"></a>像为流汗五日不止有。<a id="a-7P"></a>闻于沉沉。<a id="a-7Q"></a>召寺大德玄畅法师访问所以。<a id="a-7R"></a>畅曰圣不云远无幽不彻。<a id="a-7S"></a>去来今佛佛佛相念得无。<a id="a-7T"></a>今佛念诸佛乎。<a id="a-7U"></a>欲请檀越不信之心。<a id="a-7V"></a>故有斯应。<a id="a-7W"></a>问出何经。<a id="a-7X"></a>答出无量寿经。<a id="a-7Y"></a>悠之取经寻之殊悦。<a id="a-7Z"></a>即停沙汰。<a id="a-7a"></a>齐永元二年。<a id="a-7b"></a>镇军萧颖胄与梁高共荆州刺史南康王宝融起义时像行出殿外将欲下阶。<a id="a-7c"></a>两僧见而惊唤。<a id="a-7d"></a>乃回入殿。<a id="a-7e"></a>三年颖胄暴亡。<a id="a-7f"></a>宝融亦废而庆归高祖。<a id="a-7g"></a>梁天鉴末。<a id="a-7h"></a>寺主道岳与一白衣净塔边草次。<a id="a-7i"></a>开塔户乃见像绕龛行道。<a id="a-7j"></a>岳密礼拜不令泄言。<a id="a-7k"></a>及大开堂像亦在座。<a id="a-7l"></a>梁鄱阳王为荆州。<a id="a-7m"></a>屡请入城建大功德。<a id="a-7n"></a>及病迎之。<a id="a-7o"></a>倍[打-丁+罡]不起少日而薨。<a id="a-7p"></a>高祖昔在荆州。<a id="a-7q"></a>宿着恳诚屡遣上迎。<a id="a-7r"></a>终无以致。<a id="a-7s"></a>中大通四年三月。<a id="a-7t"></a>遣白马寺僧琎主书。<a id="a-7u"></a>何思远赍香花供养具申丹款。<a id="a-7v"></a>夜即放光似随使往。<a id="a-7w"></a>明旦承接还复留碍。<a id="a-7x"></a>重谒请祈方申从往。<a id="a-7y"></a>四众恋慕。<a id="a-7z"></a>送至江津。<a id="a-80"></a>至二十三日届于金陵。<a id="a-81"></a>去都十八里。<a id="a-82"></a>帝躬出迎。<a id="a-83"></a>竟路放光相续无绝。<a id="a-84"></a>道俗欣庆叹未曾有。<a id="a-85"></a>留殿三日竭诚供养(一云停中兴寺)设无遮大斋二十七日。<a id="a-86"></a>从大通门出入同泰寺。<a id="a-87"></a>其夜像大放光。<a id="a-88"></a>敕于同泰寺大殿东北起殿三间两厦。<a id="a-89"></a>施七宝帐座以安瑞像。<a id="a-8A"></a>又造金铜菩萨二躯。<a id="a-8B"></a>筑山穿池奇树怪石飞桥栏槛夹殿两阶。<a id="a-8C"></a>又施铜镬一双。<a id="a-8D"></a>各容三十斛。<a id="a-8E"></a>三面重阁宛转玲珑。<a id="a-8F"></a>中大同二年三月。<a id="a-8G"></a>帝幸同泰设会开讲。<a id="a-8H"></a>历诸殿礼黄昏始到瑞像殿。<a id="a-8I"></a>帝才登阶像大放光。<a id="a-8J"></a>照竹树山水并作金色。<a id="a-8K"></a>遂半夜不休。<a id="a-8L"></a>及同泰被焚。<a id="a-8M"></a>堂房并尽。<a id="a-8N"></a>唯像所居殿存焉。</p>
  <p id="a8O">太清二年。<a id="a-8P"></a>像大流汗。<a id="a-8Q"></a>其年十一月。<a id="a-8R"></a>侯景乱阶。<a id="a-8S"></a>大宝三年贼平。<a id="a-8T"></a>长沙寺僧法敬等迎像还江陵复止本寺。<a id="a-8U"></a>后梁大定七年。<a id="a-8V"></a>像又流汗。<a id="a-8W"></a>明年二月中宗宣帝崩。<a id="a-8X"></a>天保三年。<a id="a-8Y"></a>长沙寺延火所及。<a id="a-8Z"></a>合寺洞然烟焰四合。<a id="a-8a"></a>欲救瑞像无方转移。<a id="a-8b"></a>此像由来举必百人。<a id="a-8c"></a>尔日六人便起。<a id="a-8d"></a>天保十五年。<a id="a-8e"></a>明帝延像入内礼忏冥感。<a id="a-8f"></a>二十三年帝崩。<a id="a-8g"></a>嗣主萧琮移像于仁寿宫。<a id="a-8h"></a>又大流汗。<a id="a-8i"></a>广运二年而梁国亡灭。<a id="a-8j"></a>开皇七年。<a id="a-8k"></a>长沙寺僧法籍等。<a id="a-8l"></a>复迎还寺。<a id="a-8m"></a>开皇十五年。<a id="a-8n"></a>黔州刺史田宗显至寺礼拜。<a id="a-8o"></a>像即放光。<a id="a-8p"></a>公发心造正北大殿。<a id="a-8q"></a>一十三间。<a id="a-8r"></a>东西夹殿九间。<a id="a-8s"></a>彼运材木在荆上流五千余里。<a id="a-8t"></a>斫材运之至江散放。<a id="a-8u"></a>其木流至荆州。<a id="a-8v"></a>自然泊岸。<a id="a-8w"></a>虽风波鼓扇终不远去。<a id="a-8x"></a>遂引上营之。<a id="a-8y"></a>柱径三尺。<a id="a-8z"></a>下础阔八尺。<a id="a-90"></a>斯亦终古无以加也。<a id="a-91"></a>大殿以沉香帖遍。<a id="a-92"></a>中安十三宝帐。<a id="a-93"></a>并以金宝庄严。<a id="a-94"></a>乃至榱桁藻井无非宝花间列。<a id="a-95"></a>其东西二殿瑞像所居。<a id="a-96"></a>并用檀怗。<a id="a-97"></a>中有宝帐花炬。<a id="a-98"></a>并用真金所成。<a id="a-99"></a>穷极宏丽天下第一。<a id="a-9A"></a>大业十二年。<a id="a-9B"></a>瑞像数汗。<a id="a-9C"></a>其年朱粲破掠诸州。<a id="a-9D"></a>来至荆邑营于寺内。<a id="a-9E"></a>大殿高临城北贼上殿上射。<a id="a-9F"></a>城中留守患之。<a id="a-9G"></a>夜以火箭烧之。<a id="a-9H"></a>城中道俗悲悼瑞像灭矣。<a id="a-9I"></a>其夜不觉像踰城而入至宝光寺门外立。<a id="a-9J"></a>旦见像存合城欣悦。<a id="a-9K"></a>贼散后看像故处一不被烧灰炭不及。<a id="a-9L"></a>今续立殿。<a id="a-9M"></a>不如前者伪梁萧铣凤鸣五年。<a id="a-9N"></a>伪宋王杨道生等至寺礼拜。<a id="a-9O"></a>像大流汗。<a id="a-9P"></a>身首雨流竟日不息。<a id="a-9Q"></a>其年九月。<a id="a-9R"></a>大唐兵马从蜀江下。<a id="a-9S"></a>其月二十日。<a id="a-9T"></a>寺僧法通以唐运将统希求一瑞。<a id="a-9U"></a>绕像行道。<a id="a-9V"></a>其夜放光明满堂。<a id="a-9W"></a>至二十五日光彩渐灭。<a id="a-9X"></a>其日赵郡王兵马入城。<a id="a-9Y"></a>斯亦庆幸大同。<a id="a-9Z"></a>故流光为其善瑞也。<a id="a-9a"></a>至于亢阳之月。<a id="a-9b"></a>宰牧致诚无不毕应。<a id="a-9c"></a>贞观六年六月大旱。<a id="a-9d"></a>都督应国公武蒦迎像。<a id="a-9e"></a>建斋行道七日。<a id="a-9f"></a>官僚上下立于像前一心观佛。<a id="a-9g"></a>良久云气四布甘雨滂流。<a id="a-9h"></a>其年遂登。<a id="a-9i"></a>都督乃舍黄金更镀瑞像。<a id="a-9j"></a>辇舆幡花庄严众具备矣。<a id="a-9k"></a>今见在江陵长沙寺。<a id="a-9l"></a>又有外国铜像。<a id="a-9m"></a>高七尺许。<a id="a-9n"></a>古异不甚重云。<a id="a-9o"></a>道安在石城长安所送令弟子于髻中得一舍利。<a id="a-9p"></a>有光失之。</p>
  <p id="a9q">八东晋周玘。<a id="a-9r"></a>字宣佩。<a id="a-9s"></a>义兴阳羡人。<a id="a-9t"></a>晋平西将军处之第二子也。<a id="a-9u"></a>位至吴兴太守。<a id="a-9v"></a>家内奉佛。<a id="a-9w"></a>其女尤甚精到。<a id="a-9x"></a>家僮捕鱼。<a id="a-9y"></a>忽见金光溢川映流而上。<a id="a-9z"></a>当即下网得一金像高三尺许。<a id="a-A0"></a>形相严明。<a id="a-A1"></a>浮水而住。<a id="a-A2"></a>牵排不动驰往崩玘。<a id="a-A3"></a>玘以告女。<a id="a-A4"></a>乃以人船送女往迎。<a id="a-A5"></a>遥见喜心礼而手挽。<a id="a-A6"></a>即得上船。<a id="a-A7"></a>在家供养。<a id="a-A8"></a>女夕梦佛左膝痛。<a id="a-A9"></a>觉看像膝果有穿处。<a id="a-AA"></a>便截金钗以补之。<a id="a-AB"></a>玘后以女适吴郡。<a id="a-AC"></a>张澄将像自随。<a id="a-AD"></a>言归张氏。<a id="a-AE"></a>后病卒。<a id="a-AF"></a>乃见女在城墙上姿饰逾于平日。<a id="a-AG"></a>内外咸睹俄而紫云下迎。<a id="a-AH"></a>遂上升空。<a id="a-AI"></a>极目乃没。<a id="a-AJ"></a>澄曾孙事接戎旅。<a id="a-AK"></a>平讨孙恩之乱。<a id="a-AL"></a>久废斋戒。<a id="a-AM"></a>不觉失像而光尚在。<a id="a-AN"></a>举家忏悔祈求备至。<a id="a-AO"></a>有一老姥赍诣卖之。<a id="a-AP"></a>责价极少。<a id="a-AQ"></a>识是前像。<a id="a-AR"></a>方欲雇直。<a id="a-AS"></a>失姥所在。<a id="a-AT"></a>此像遂亡。<a id="a-AU"></a>光在张家。<a id="a-AV"></a>云云。</p>
  <p id="aAW">九东晋会稽山阴灵宝寺木像者。<a id="a-AX"></a>征士谯国戴逵所制。<a id="a-AY"></a>逵以中古制像。<a id="a-AZ"></a>略皆朴质。<a id="a-Aa"></a>其于开敬不足动心。<a id="a-Ab"></a>素有洁信又甚巧思。<a id="a-Ac"></a>方欲改斲威容庶参真极。<a id="a-Ad"></a>注虑累年乃得成遂。<a id="a-Ae"></a>东夏制像之妙。<a id="a-Af"></a>未有如上之像也。<a id="a-Ag"></a>致使道俗瞻仰忽若亲遇。<a id="a-Ah"></a>高平郄嘉宾撮香咒曰。<a id="a-Ai"></a>若使有常将复睹圣颜。<a id="a-Aj"></a>如其无常愿会弥勒之前。<a id="a-Ak"></a>所拈之香于手自然芳烟。<a id="a-Al"></a>直上极目云际。<a id="a-Am"></a>余芬俳徊馨盈一寺。<a id="a-An"></a>于时道俗。<a id="a-Ao"></a>莫不感励。<a id="a-Ap"></a>像今在越州嘉祥寺。</p>
  <p id="aAq">十东晋太元二年。<a id="a-Ar"></a>沙门慧护。<a id="a-As"></a>于吴郡绍灵寺建释迦文一丈六尺金像。<a id="a-At"></a>于寺南傍高凿穴以启镕铸。<a id="a-Au"></a>既成将移。<a id="a-Av"></a>夜中穴内清明有花六出。<a id="a-Aw"></a>白色鲜发四面翻洒。<a id="a-Ax"></a>未及于地。<a id="a-Ay"></a>自敛而上归。<a id="a-Az"></a>及晓白云若烟出所铸穴。<a id="a-B0"></a>云中白龙见长数十丈。<a id="a-B1"></a>光彩炳焕徐引绕穴。<a id="a-B2"></a>每至像前瞻仰迟徊。<a id="a-B3"></a>似归敬者。<a id="a-B4"></a>斯时风霁景清细雨而加香气。<a id="a-B5"></a>像既入座龙乃升天。<a id="a-B6"></a>元嘉初征。<a id="a-B7"></a>士谯国戴颙嫌制古朴治像。<a id="a-B8"></a>首面威相若真。<a id="a-B9"></a>自眉以上短旧六寸。<a id="a-BA"></a>足蹠之下削除一寸。<a id="a-BB"></a>云云。</p>
  <p id="aBC">十一东晋义熙元年。<a id="a-BD"></a>司徒王谧入宫住东掖门。<a id="a-BE"></a>有侍人于门东见五色光出地。<a id="a-BF"></a>惊而穿之得古形铜盘。<a id="a-BG"></a>盘下获金像高四尺。<a id="a-BH"></a>光趺并具。<a id="a-BI"></a>斯又同孙皓之育王像也。<a id="a-BJ"></a>因奉入宫。<a id="a-BK"></a>宋祖素不甚信。<a id="a-BL"></a>及获此像加敬欣悟。<a id="a-BM"></a>躬礼事焉。<a id="a-BN"></a>此像本在瓦官寺。<a id="a-BO"></a>后移龙光寺云。</p>
  <p id="aBP">十二东晋徐州吴寺太子思惟像者昔晋沙门法显。<a id="a-BQ"></a>励节西天历游圣迹。<a id="a-BR"></a>往投一寺。<a id="a-BS"></a>大小逢迎。<a id="a-BT"></a>显时遇疾。<a id="a-BU"></a>主人上座亲事经理。<a id="a-BV"></a>敕沙弥为客僧觅本乡斋食。<a id="a-BW"></a>倏忽往还。<a id="a-BX"></a>脚有疮血云。<a id="a-BY"></a>往彭城吴苍鹰家求食。<a id="a-BZ"></a>为犬所啮。<a id="a-Ba"></a>显怪其旋转之间而游数万里外。<a id="a-Bb"></a>方悟寺僧并非常人也。<a id="a-Bc"></a>后随舶还国。<a id="a-Bd"></a>故往彭城追访得吴苍鹰。<a id="a-Be"></a>具状问之。<a id="a-Bf"></a>答有是事。<a id="a-Bg"></a>便指余血涂门之处。<a id="a-Bh"></a>显曰。<a id="a-Bi"></a>此罗汉圣人血也。<a id="a-Bj"></a>当时为觅食耳。<a id="a-Bk"></a>如何遂损耶。<a id="a-Bl"></a>鹰闻惭悚。<a id="a-Bm"></a>即舍宅为寺。<a id="a-Bn"></a>自往扬都求诸经像。<a id="a-Bo"></a>正济江中船遂倾侧。<a id="a-Bp"></a>忽有双骨各长一丈。<a id="a-Bq"></a>随波腾涌奄入船中。<a id="a-Br"></a>即得安流升岸。<a id="a-Bs"></a>以事奏闻。<a id="a-Bt"></a>乃龙齿也。<a id="a-Bu"></a>鹰求像未获。<a id="a-Bv"></a>溯江西上暂息林间。<a id="a-Bw"></a>遇见婆罗门僧持此像行。<a id="a-Bx"></a>曰欲往徐州与吴苍鹰供养。<a id="a-By"></a>鹰曰。<a id="a-Bz"></a>必如彼言。<a id="a-C0"></a>弟子是也。<a id="a-C1"></a>便付像将还至京诏令模取千躯。<a id="a-C2"></a>皆足下施铭而人莫辩新旧。<a id="a-C3"></a>任鹰探取。<a id="a-C4"></a>像又降梦示其本相。<a id="a-C5"></a>恰取还得本像。<a id="a-C6"></a>东还徐州每放异光。<a id="a-C7"></a>元魏孝文请入北台。<a id="a-C8"></a>至高齐后主。<a id="a-C9"></a>遣使者常彪之迎还邺下。<a id="a-CA"></a>齐灭周废为僧藏之。<a id="a-CB"></a>大隋阐教还重光显。<a id="a-CC"></a>今在相州大慈寺。</p>
  <p id="aCD">十三东晋庐山文殊师利菩萨像者。<a id="a-CE"></a>昔有晋名臣陶侃字士衡。<a id="a-CF"></a>建旟南海有渔人每夕见海滨光。<a id="a-CG"></a>因以白侃。<a id="a-CH"></a>侃遣寻之。<a id="a-CI"></a>俄见一金像陵波而趣船侧。<a id="a-CJ"></a>检其铭勒乃阿育王所造文殊师利菩萨像也。<a id="a-CK"></a>昔传云。<a id="a-CL"></a>育王既统此州学鬼王制狱怨酷尤甚。<a id="a-CM"></a>文殊现处镬中。<a id="a-CN"></a>火炽水清生青莲花。<a id="a-CO"></a>王心感悟即日毁狱。<a id="a-CP"></a>造八万四千塔。<a id="a-CQ"></a>建立形像其数亦尔。<a id="a-CR"></a>此其一也。<a id="a-CS"></a>初侃未能深信因果。<a id="a-CT"></a>既见此嘉瑞遂大尊重。<a id="a-CU"></a>乃送武昌寒溪寺。<a id="a-CV"></a>后迁荆州。<a id="a-CW"></a>故遣迎之。<a id="a-CX"></a>像初在舆数人可举。<a id="a-CY"></a>今加以壮夫数十。<a id="a-CZ"></a>确不移处。<a id="a-Ca"></a>更足以事力輲车牵拽。<a id="a-Cb"></a>仅得上船。<a id="a-Cc"></a>船复即没。<a id="a-Cd"></a>使具白侃。<a id="a-Ce"></a>侃听还本寺。<a id="a-Cf"></a>两三人便起。<a id="a-Cg"></a>沙门慧远敬伏威仪迎入庐岫。<a id="a-Ch"></a>而了无艰阻。<a id="a-Ci"></a>斯即圣灵感降惟其人乎。<a id="a-Cj"></a>故谚曰。<a id="a-Ck"></a>陶惟剑雄像以神标。<a id="a-Cl"></a>云翔泥宿邈何遥遥。<a id="a-Cm"></a>是也隋末贼发众僧四散。<a id="a-Cn"></a>有一老僧失名。<a id="a-Co"></a>来辞瑞像。<a id="a-Cp"></a>像曰。<a id="a-Cq"></a>尔年老但住何得相舍。<a id="a-Cr"></a>遂依言住。<a id="a-Cs"></a>于时董道冲贼寇扰江州。<a id="a-Ct"></a>其徒入寺觅财物。<a id="a-Cu"></a>执僧索金。<a id="a-Cv"></a>僧曰。<a id="a-Cw"></a>无可得者。<a id="a-Cx"></a>乃炙之。<a id="a-Cy"></a>僧曰。<a id="a-Cz"></a>徒受炙死尸秽伽蓝。<a id="a-D0"></a>何如寺外。<a id="a-D1"></a>贼将出欲杀。<a id="a-D2"></a>僧曰。<a id="a-D3"></a>行年七十不负佛教。<a id="a-D4"></a>待正念已伸颈时可下刀。<a id="a-D5"></a>贼然之。<a id="a-D6"></a>见申颈受刀即便下斫。<a id="a-D7"></a>刀反刺贼心。<a id="a-D8"></a>刃出于背群贼奔怕东走至远墓。<a id="a-D9"></a>于时天气清朗。<a id="a-DA"></a>忽有云如盖屯黑下布雷电四绕。<a id="a-DB"></a>遂震贼九人死之。<a id="a-DC"></a>江州子女及以衣物多依山藏匿。<a id="a-DD"></a>由是贼徒不敢入山。<a id="a-DE"></a>江州郭下焚荡略尽。<a id="a-DF"></a>像今在山东林寺重阁上。<a id="a-DG"></a>武德中石门谷风吹阁北倾。<a id="a-DH"></a>将欲射正施功无地。<a id="a-DI"></a>僧乃祈请山神风吹令正。<a id="a-DJ"></a>不久复有大风从北而吹。<a id="a-DK"></a>阁还得正如旧。</p>
  <p id="aDL">十四元魏凉州山开出像者。<a id="a-DM"></a>太武大延元年。<a id="a-DN"></a>有离石沙门刘萨诃者。<a id="a-DO"></a>备在僧传。<a id="a-DP"></a>历游江表礼鄮县塔。<a id="a-DQ"></a>至金陵开育王舍利。<a id="a-DR"></a>能事将讫西行。<a id="a-DS"></a>至凉州西一百七十里。<a id="a-DT"></a>番禾郡界东北。<a id="a-DU"></a>望御谷山遥礼。<a id="a-DV"></a>人莫测其然也。<a id="a-DW"></a>诃曰。<a id="a-DX"></a>此山崖当有像出。<a id="a-DY"></a>灵相具者则世乐时平。<a id="a-DZ"></a>如其有缺则世乱人苦。<a id="a-Da"></a>经八十七载。<a id="a-Db"></a>至正光元年。<a id="a-Dc"></a>因大风雨雷震山岩。<a id="a-Dd"></a>挺出石像高一丈八尺。<a id="a-De"></a>形相端严唯无有首。<a id="a-Df"></a>登即选石命工安讫还落。<a id="a-Dg"></a>魏道陵迟其言验矣。<a id="a-Dh"></a>至周元年。<a id="a-Di"></a>凉州城东七里。<a id="a-Dj"></a>涧石忽出光照烛幽显。<a id="a-Dk"></a>观者异之。<a id="a-Dl"></a>乃像首也。<a id="a-Dm"></a>奉安像身宛然符合。<a id="a-Dn"></a>神仪雕缺四十余年。<a id="a-Do"></a>身首异处二百余里。<a id="a-Dp"></a>相好昔亏一时还备。<a id="a-Dq"></a>时有灯光流照钟声飞响。<a id="a-Dr"></a>皆莫委其来也。<a id="a-Ds"></a>周保定元年。<a id="a-Dt"></a>立为瑞像寺。<a id="a-Du"></a>建德将废首又自落。<a id="a-Dv"></a>武帝令齐王往验。<a id="a-Dw"></a>乃安首像项以兵守之。<a id="a-Dx"></a>及明还落如故。<a id="a-Dy"></a>遂有废法国灭之征。<a id="a-Dz"></a>接焉备于周。<a id="a-E0"></a>释道安碑周虽毁教不及此像。<a id="a-E1"></a>开皇通法依前置寺。<a id="a-E2"></a>大业五年炀帝西征。<a id="a-E3"></a>躬往礼觐。<a id="a-E4"></a>改为感通道场。<a id="a-E5"></a>今仍存焉。<a id="a-E6"></a>依图拟者非一。<a id="a-E7"></a>及成长短终不得定。<a id="a-E8"></a>云云。</p>
  <p id="aE9">十五凉州石崖塑瑞像者。<a id="a-EA"></a>昔沮渠蒙逊以晋安帝隆安元年。<a id="a-EB"></a>据有凉土三十余载。<a id="a-EC"></a>陇西五凉斯最久盛。<a id="a-ED"></a>专崇福业以国城寺塔终非云固。<a id="a-EE"></a>古来帝宫终逢煨烬。<a id="a-EF"></a>若依立之效尤斯及。<a id="a-EG"></a>又用金宝终被毁盗。<a id="a-EH"></a>乃顾眄山宇可以终天。<a id="a-EI"></a>于州南百里连崖绵亘东西不测。<a id="a-EJ"></a>就而斲窟安设尊仪。<a id="a-EK"></a>或石或塑千变万化。<a id="a-EL"></a>有礼敬者惊眩心目。<a id="a-EM"></a>中有土圣僧可如人等。<a id="a-EN"></a>常自经行。<a id="a-EO"></a>初无宁舍。<a id="a-EP"></a>遥见便行近瞩便止。<a id="a-EQ"></a>视其颜面如行之状。<a id="a-ER"></a>或有罗土坌地。<a id="a-ES"></a>观其行不人。<a id="a-ET"></a>才远之即便蹈地足迹纳纳。<a id="a-EU"></a>来往不住。<a id="a-EV"></a>如此现相经今百余年。<a id="a-EW"></a>彼人说之如此。</p>
  <p id="aEX">十六北凉河西王蒙逊。<a id="a-EY"></a>为母造丈六石像在于山寺。<a id="a-EZ"></a>素所敬重。<a id="a-Ea"></a>以宋元嘉六年。<a id="a-Eb"></a>遣世子兴国攻抱罕大败。<a id="a-Ec"></a>兴国遂死。<a id="a-Ed"></a>于佛佛氏逊恚恨以事佛无灵。<a id="a-Ee"></a>下令毁塔寺斥逐道人。<a id="a-Ef"></a>逊后行至杨述山。<a id="a-Eg"></a>诸僧候于路侧。<a id="a-Eh"></a>望见发怒立斩数人。<a id="a-Ei"></a>尔时将士入寺礼拜此像。<a id="a-Ej"></a>涕泪横流。<a id="a-Ek"></a>惊还说之逊闻往视。<a id="a-El"></a>至寺门举体战悸。<a id="a-Em"></a>如有把持之者因唤左右扶翼而进。<a id="a-En"></a>见像泪下若泉。<a id="a-Eo"></a>即稽首礼谢。<a id="a-Ep"></a>深自咎责。<a id="a-Eq"></a>登设大会倍更精到。<a id="a-Er"></a>招集诸僧还复本业焉。<a id="a-Es"></a>观逊之为信佛深明攻杀以取。<a id="a-Et"></a>岂佛之为非禁也。<a id="a-Eu"></a>性以革改为先。<a id="a-Ev"></a>任意肆恶知何所恶不至。<a id="a-Ew"></a>初重法谶译大涅槃愿同生死。<a id="a-Ex"></a>后因少忿乃使刺客害之。<a id="a-Ey"></a>今行役失利。<a id="a-Ez"></a>又咎佛僧殄寺诛僧。<a id="a-F0"></a>一何酷滥。<a id="a-F1"></a>晚虽再复。<a id="a-F2"></a>不补其愆云。<a id="a-F3"></a>今沙州东南三十里三危山(即流四凶之地)崖高二里。<a id="a-F4"></a>佛像二百八十。<a id="a-F5"></a>龛光相亟发云。</p>
  <p id="aF6">十七宋元嘉二年。<a id="a-F7"></a>刘式之造文殊金像。<a id="a-F8"></a>朝夕礼拜。<a id="a-F9"></a>顷之便失。<a id="a-FA"></a>惆怅祈请夙夜匪懈。<a id="a-FB"></a>经于五年。<a id="a-FC"></a>昏夕时见佛座有光发座至栋。<a id="a-FD"></a>式之因烧香拂拭床帐。<a id="a-FE"></a>乃见失像俨然具存。</p>
  <p id="aFF">十八宋元嘉十二年。<a id="a-FG"></a>留元之东阳长山人。<a id="a-FH"></a>家以种芋为业。<a id="a-FI"></a>每烧田墌辄有一处丛草不然。<a id="a-FJ"></a>经久怪之。<a id="a-FK"></a>不复垦伐。<a id="a-FL"></a>后试薄掘。<a id="a-FM"></a>得铜坐像高三寸许。<a id="a-FN"></a>寻检其地。<a id="a-FO"></a>旧非邦邑。<a id="a-FP"></a>莫测何来云云。</p>
  <p id="aFQ">十九宋元嘉十四年。<a id="a-FR"></a>江陵灵牧寺尼慧玉。<a id="a-FS"></a>行业精勤人也。<a id="a-FT"></a>昔于长安薛尚书寺见红白光。<a id="a-FU"></a>于寺中后有六重寺沙门。<a id="a-FV"></a>于先光处得弥勒金像高一尺。<a id="a-FW"></a>及住江陵见寺东树有紫光起晖映一林。<a id="a-FX"></a>以告余人。<a id="a-FY"></a>并云不见。<a id="a-FZ"></a>后寺主法和将于树下筑禅堂基。<a id="a-Fa"></a>仰首树上得金坐像。<a id="a-Fb"></a>亦高尺许。</p>
  <p id="aFc">二十宋元嘉十四年。<a id="a-Fd"></a>孙彦曾家世奉佛。<a id="a-Fe"></a>妾王惠称。<a id="a-Ff"></a>少而信向。<a id="a-Fg"></a>年大弥笃。<a id="a-Fh"></a>诵法花经。<a id="a-Fi"></a>辄见浦中有杂色光。<a id="a-Fj"></a>使人掘深二尺。<a id="a-Fk"></a>得金像连光趺。<a id="a-Fl"></a>高二尺一寸。<a id="a-Fm"></a>趺铭云。<a id="a-Fn"></a>建武六年岁在庚子。<a id="a-Fo"></a>瓦官寺道人法新僧行所造。<a id="a-Fp"></a>即加磨莹之。</p>
  <p id="aFq">二十一宋元嘉十五年。<a id="a-Fr"></a>罗顺为平西府。<a id="a-Fs"></a>将戍在上明。<a id="a-Ft"></a>十二月放鹰野泽。<a id="a-Fu"></a>同辈见鹰雉俱落。<a id="a-Fv"></a>于时火烧野平。<a id="a-Fw"></a>唯有三丈许丛草不然。<a id="a-Fx"></a>遂披而觅鹰。<a id="a-Fy"></a>乃得金菩萨坐像。<a id="a-Fz"></a>通趺高一尺。<a id="a-G0"></a>工制殊巧。<a id="a-G1"></a>时定襄令谓盗者所藏。<a id="a-G2"></a>乃下符界内。<a id="a-G3"></a>无失像者。<a id="a-G4"></a>遂收而奉之云。</p>
  <p id="aG5">二十二宋卫军临川康王。<a id="a-G6"></a>在荆州城内筑堂三间。<a id="a-G7"></a>供养经像。<a id="a-G8"></a>堂壁上多画菩萨图相。<a id="a-G9"></a>及衡阳文王代。<a id="a-GA"></a>镇废为明斋。<a id="a-GB"></a>悉加泥治。<a id="a-GC"></a>干辄[土*(虎-儿+几)]脱画状鲜净。<a id="a-GD"></a>再涂犹尔。<a id="a-GE"></a>王不信向。<a id="a-GF"></a>心谓偶尔。<a id="a-GG"></a>又使浓涂而画像彻见炳然可列。<a id="a-GH"></a>王复令毁故壁。<a id="a-GI"></a>悉更缮改。<a id="a-GJ"></a>不久抱疾。<a id="a-GK"></a>闭眼辄见诸像森然满目。<a id="a-GL"></a>于是废而不居。<a id="a-GM"></a>颇事斋讲。</p>
  <p id="aGN">二十三宋元嘉中。<a id="a-GO"></a>江陵枝江张僧定妹。<a id="a-GP"></a>幼而奉法。<a id="a-GQ"></a>志欲出家。<a id="a-GR"></a>常供养小形金像。<a id="a-GS"></a>以为前路之资也。<a id="a-GT"></a>而父母逼嫁。<a id="a-GU"></a>誓志不行而密许邴氏。<a id="a-GV"></a>女初不知也。<a id="a-GW"></a>及羔雁既至。<a id="a-GX"></a>女悲呼不就。<a id="a-GY"></a>烧香伏地取死。<a id="a-GZ"></a>此像遂放金光弥竟一村。<a id="a-Ga"></a>父兄惊其通感止不嫁之。<a id="a-Gb"></a>张邴二门因大敬信。<a id="a-Gc"></a>僧定为之出家。<a id="a-Gd"></a>宋丞相南郡王镇陕。<a id="a-Ge"></a>乃以其居建精舍焉。</p>
  <p id="aGf">二十四宋泰始中。<a id="a-Gg"></a>东海何敬叔。<a id="a-Gh"></a>少而奉法。<a id="a-Gi"></a>随湘州刺史刘韫监县。<a id="a-Gj"></a>遇有栴檀。<a id="a-Gk"></a>制以为像。<a id="a-Gl"></a>既就无光。<a id="a-Gm"></a>营索甚勤而卒无可获。<a id="a-Gn"></a>凭几思之。<a id="a-Go"></a>如睡见沙门纳衣杖锡来曰。<a id="a-Gp"></a>檀非可得粗木不堪。<a id="a-Gq"></a>唯县后何家桐盾堪用。<a id="a-Gr"></a>虽惜之苦求可得。<a id="a-Gs"></a>寤问左右。<a id="a-Gt"></a>果如所言。<a id="a-Gu"></a>因固求买之。<a id="a-Gv"></a>何氏曰。<a id="a-Gw"></a>有盾甚爱。<a id="a-Gx"></a>患人乞夺曾未示人。<a id="a-Gy"></a>明府何以得知。<a id="a-Gz"></a>直求市耶。<a id="a-H0"></a>敬叔以事告之。<a id="a-H1"></a>何氏惊喜。<a id="a-H2"></a>奉以制光。<a id="a-H3"></a>后为湘府。<a id="a-H4"></a>直省中夜梦像云。<a id="a-H5"></a>鼠啮吾足。<a id="a-H6"></a>清旦疾归视像。<a id="a-H7"></a>果然。</p>
  <p id="aH8">二十五齐建元中。<a id="a-H9"></a>番禺毗耶离精舍旧有扶南国石像。<a id="a-HA"></a>莫知其始。<a id="a-HB"></a>形甚异常。<a id="a-HC"></a>七八十人乃能胜致。<a id="a-HD"></a>此寺草茨遇火延及。<a id="a-HE"></a>屋在下风烟焰已接。<a id="a-HF"></a>尼众十余相顾无计。<a id="a-HG"></a>中有意不已者。<a id="a-HH"></a>试共三四人捧之。<a id="a-HI"></a>飘然而起。<a id="a-HJ"></a>曾无钧石之重。<a id="a-HK"></a>像既出矣。<a id="a-HL"></a>屋亦焚焉。<a id="a-HM"></a>每有神光州部兵寇。<a id="a-HN"></a>辄泪汗满体。<a id="a-HO"></a>岭南以为恒候。<a id="a-HP"></a>后广州刺史刘俊表送出都。<a id="a-HQ"></a>今应在故蒋州寺中。</p>
  <p id="aHR">二十六宋徐州刺史王仲德。<a id="a-HS"></a>于彭城宋王寺造丈八金像。<a id="a-HT"></a>相好严华江右之妙制也。<a id="a-HU"></a>北境兵起。<a id="a-HV"></a>或贻僧祸像辄濡汗。<a id="a-HW"></a>滴之多少则难之小大逆可知矣。<a id="a-HX"></a>郡人常以候之。<a id="a-HY"></a>齐建元初。<a id="a-HZ"></a>像复流汗。<a id="a-Ha"></a>其冬魏寇淮上。<a id="a-Hb"></a>时兖州数郡起义。<a id="a-Hc"></a>南附鸠略甚众。<a id="a-Hd"></a>亦驱迫沙门助其战守。<a id="a-He"></a>魏军屠其营垒悉欲夷灭。<a id="a-Hf"></a>表奏魏台。<a id="a-Hg"></a>诬以助乱须及斩决。<a id="a-Hh"></a>时像大流汗殿地遍湿。<a id="a-Hi"></a>魏徐州刺史梁王奉法勤勤。<a id="a-Hj"></a>至寺亲使人以巾帛拭。<a id="a-Hk"></a>随出不已。<a id="a-Hl"></a>至数十人交手竞拭。<a id="a-Hm"></a>犹不能止。<a id="a-Hn"></a>王乃烧香礼拜。<a id="a-Ho"></a>执巾咒曰。<a id="a-Hp"></a>众僧无罪誓自营护。<a id="a-Hq"></a>必不罹祸。<a id="a-Hr"></a>若幽诚有感。<a id="a-Hs"></a>当随拭即止。<a id="a-Ht"></a>言已自拭。<a id="a-Hu"></a>果应手而燥。<a id="a-Hv"></a>王具事表闻。<a id="a-Hw"></a>下诏皆见原宥。</p>
  <p id="aHx">二十七齐建元初。<a id="a-Hy"></a>太原王琰昔在幼稚。<a id="a-Hz"></a>于交阯贤法师所受五戒。<a id="a-I0"></a>以观音金像令供养。<a id="a-I1"></a>遂奉还扬都寄南涧寺琰昼寝梦像立于座隅意甚异之。<a id="a-I2"></a>即驰迎还。<a id="a-I3"></a>其夕南涧失像十余盗毁铸钱。<a id="a-I4"></a>至宋大明七年秋。<a id="a-I5"></a>夕放光照三尺许。<a id="a-I6"></a>金晖映夺合家同睹。<a id="a-I7"></a>后以此像寄多宝寺。<a id="a-I8"></a>琰适荆楚垂将十载。<a id="a-I9"></a>不知像处。<a id="a-IA"></a>及还扬都。<a id="a-IB"></a>梦在殿东众小像内的的分明。<a id="a-IC"></a>诘旦造寺如梦便获。<a id="a-ID"></a>于建元元年七月十三日也。<a id="a-IE"></a>故琰冥祥记自序云。<a id="a-IF"></a>此像常自供养。<a id="a-IG"></a>庶必永作津梁。<a id="a-IH"></a>循复其事有感深怀。<a id="a-II"></a>沿此征觌缀成斯记。<a id="a-IJ"></a>夫镜接近情莫踰仪像。<a id="a-IK"></a>瑞验之发多自是兴。<a id="a-IL"></a>经云。<a id="a-IM"></a>镕[利-禾+登]图缋类形相者。<a id="a-IN"></a>爰能行动及放光明。<a id="a-IO"></a>今西域释迦弥勒二像辉用若真。<a id="a-IP"></a>盖得相乎。<a id="a-IQ"></a>今东夏景模神应亟着。<a id="a-IR"></a>亦或当年群生因会所感。<a id="a-IS"></a>假凭木石以见幽异。<a id="a-IT"></a>不必克由容好而能然也。<a id="a-IU"></a>故沈石浮深。<a id="a-IV"></a>寔阐闽吴之化。<a id="a-IW"></a>尘金写液。<a id="a-IX"></a>用舒彭宋之福。<a id="a-IY"></a>其余铨示繁方虽难曲辩。<a id="a-IZ"></a>率其大抵允归日从。<a id="a-Ia"></a>若夫经塔显效旨证亦同。<a id="a-Ib"></a>事非殊贯。<a id="a-Ic"></a>故协其求。<a id="a-Id"></a>余如冥祥记一部具之。</p>
  <p id="aIe">二十八梁祖武帝。<a id="a-If"></a>以天鉴元年正月八日。<a id="a-Ig"></a>梦檀像入国。<a id="a-Ih"></a>因发诏募人往迎。<a id="a-Ii"></a>案佛游天竺记及双卷优填王经云。<a id="a-Ij"></a>佛上忉利天。<a id="a-Ik"></a>一夏为母说法。<a id="a-Il"></a>王臣思见。<a id="a-Im"></a>优填国王遣三十二匠。<a id="a-In"></a>及赍栴檀。<a id="a-Io"></a>请大目连神力运往令图佛相。<a id="a-Ip"></a>既如所愿图了还返座高五尺。<a id="a-Iq"></a>在只桓寺。<a id="a-Ir"></a>至今供养。<a id="a-Is"></a>帝欲迎请此像。<a id="a-It"></a>时决胜将军郝骞谢文华等八十人应募往达。<a id="a-Iu"></a>具状祈请。<a id="a-Iv"></a>舍卫王曰。<a id="a-Iw"></a>此中天正像不可乃令三十二匠更刻紫檀人图一相。<a id="a-Ix"></a>卯时运手至午便就。<a id="a-Iy"></a>相好具足而像顶放光。<a id="a-Iz"></a>降微细雨并有异香。<a id="a-J0"></a>故优填王经云。<a id="a-J1"></a>真身既隐次二像现。<a id="a-J2"></a>普为众生深作利益者是也。<a id="a-J3"></a>骞等负第二像行数万里。<a id="a-J4"></a>备历艰关难以具闻。<a id="a-J5"></a>又渡大海冒涉风波。<a id="a-J6"></a>随浪至山粮食又尽。<a id="a-J7"></a>所将人众及传送者。<a id="a-J8"></a>身多亡没。<a id="a-J9"></a>逢诸猛兽。<a id="a-JA"></a>一心念佛。<a id="a-JB"></a>乃闻像后有甲胄声。<a id="a-JC"></a>又闻钟声。<a id="a-JD"></a>岩侧有僧端坐树下。<a id="a-JE"></a>骞背负像下置其前。<a id="a-JF"></a>僧起礼像。<a id="a-JG"></a>骞等礼僧。<a id="a-JH"></a>僧授澡水令饮。<a id="a-JI"></a>并得饱满。<a id="a-JJ"></a>僧曰。<a id="a-JK"></a>此像名三藐三佛陀金毗罗王。<a id="a-JL"></a>自从至彼大作佛事。<a id="a-JM"></a>语顷失之。<a id="a-JN"></a>尔夜佥梦见神。<a id="a-JO"></a>晓共图之。<a id="a-JP"></a>至天鉴十年四月五日。<a id="a-JQ"></a>骞等达于扬都。<a id="a-JR"></a>帝与百寮徒行四十里。<a id="a-JS"></a>迎还太极殿。<a id="a-JT"></a>建斋度人。<a id="a-JU"></a>大赦断杀。<a id="a-JV"></a>絓是弓刀槊等。<a id="a-JW"></a>并作莲花塔头。<a id="a-JX"></a>帝由此菜蔬断欲。<a id="a-JY"></a>至太清三年五月帝崩。<a id="a-JZ"></a>湘东王在江陵即位号元承圣。<a id="a-Ja"></a>遣人从杨都迎。<a id="a-Jb"></a>上至荆都承光殿供养。<a id="a-Jc"></a>后梁大定八年。<a id="a-Jd"></a>于城北静陵造大明寺。<a id="a-Je"></a>乃以像归之。<a id="a-Jf"></a>今见在。<a id="a-Jg"></a>多有传写流被京国。</p>
  <p id="aJh">二十九梁祖天鉴初。<a id="a-Ji"></a>于本宅立光宅寺。<a id="a-Jj"></a>造丈八金像。<a id="a-Jk"></a>图样既成不爽分寸。<a id="a-Jl"></a>临铸疑铜不足。<a id="a-Jm"></a>始欲上请。<a id="a-Jn"></a>忽有使者领铜十五车至云。<a id="a-Jo"></a>敕遣送寺。<a id="a-Jp"></a>便即镕写。<a id="a-Jq"></a>一冶即成。<a id="a-Jr"></a>冠绝通国。<a id="a-Js"></a>唯觉高大。<a id="a-Jt"></a>试以量之。<a id="a-Ju"></a>乃长二丈二尺。<a id="a-Jv"></a>以状奏闻。<a id="a-Jw"></a>铸像已成不改元样。<a id="a-Jx"></a>所续送铜用亦俱尽。<a id="a-Jy"></a>更重审量乃增四尺。<a id="a-Jz"></a>敕云。<a id="a-K0"></a>初不送铜何缘乃尔。<a id="a-K1"></a>岂不以真相应感独表神奇乎。<a id="a-K2"></a>可镌着花趺以为灵志。<a id="a-K3"></a>乃具疏而勒于足下。<a id="a-K4"></a>于今存焉。<a id="a-K5"></a>梁祖为父于钟山造大爱敬寺。<a id="a-K6"></a>中殿大像神相有之。<a id="a-K7"></a>故不重显。<a id="a-K8"></a>广如别记。<a id="a-K9"></a>有梁佛像多现神奇。<a id="a-KA"></a>剡县大石像者。<a id="a-KB"></a>元在宋初育王所造。<a id="a-KC"></a>初有昙光禅师。<a id="a-KD"></a>从北来。<a id="a-KE"></a>巡行山川为幽栖之所见。<a id="a-KF"></a>此山崇丽乃于峰顶构小草室。<a id="a-KG"></a>空中闻天乐声曰。<a id="a-KH"></a>此是佛地。<a id="a-KI"></a>如何辄有蔬圃耶。<a id="a-KJ"></a>光闻之南移天台。<a id="a-KK"></a>后遂缮造为佛像。<a id="a-KL"></a>积经年稔终不能成。<a id="a-KM"></a>至梁建安王患。<a id="a-KN"></a>降梦能引剡县石像病可得愈。<a id="a-KO"></a>遂请僧祐律师。<a id="a-KP"></a>既至山所。<a id="a-KQ"></a>规模形制嫌其先造太为浅陋。<a id="a-KR"></a>思绪未绝。<a id="a-KS"></a>夜忽山崩其内佛现。<a id="a-KT"></a>自颈已下犹在石中。<a id="a-KU"></a>乃刬錾浮石至本仍止。<a id="a-KV"></a>既都除讫。<a id="a-KW"></a>乃具相焉。<a id="a-KX"></a>斯则真仪素在石中。<a id="a-KY"></a>假工除刬故得出现。<a id="a-KZ"></a>梁太子舍人刘勰制碑。<a id="a-Ka"></a>于像所备之。</p>
  <p id="aKb">三十梁世祖登极之后。<a id="a-Kc"></a>崇重佛教废绝老宗。<a id="a-Kd"></a>每引高僧谈叙幽旨。<a id="a-Ke"></a>又造等身金银像两躯。<a id="a-Kf"></a>于重云殿晨夕礼事五十许年。<a id="a-Kg"></a>冬夏蹋石六时无缺。<a id="a-Kh"></a>足蹈石处十指文生。<a id="a-Ki"></a>遂卒穷祚侯景篡位。<a id="a-Kj"></a>犹存供养。<a id="a-Kk"></a>太尉王僧辩诛景修复台城。<a id="a-Kl"></a>会元帝陷于江陵。<a id="a-Km"></a>江南无主。<a id="a-Kn"></a>辩乃通款于齐。<a id="a-Ko"></a>迎贞阳侯萧渊明为帝。<a id="a-Kp"></a>时江左未定利害相雄。<a id="a-Kq"></a>辩遣女婿杜龛典卫宫门。<a id="a-Kr"></a>龛性凶顽不见后际。<a id="a-Ks"></a>欲毁二像为[鋌-壬+手]。<a id="a-Kt"></a>先令数十人上三休阁。<a id="a-Ku"></a>令镵佛项椎凿始举。<a id="a-Kv"></a>二像一时回顾眄之。<a id="a-Kw"></a>所遣诸人臂如堕落。<a id="a-Kx"></a>不自胜举。<a id="a-Ky"></a>失喑如醉。<a id="a-Kz"></a>杜龛亦尔。<a id="a-L0"></a>久乃醒悟。<a id="a-L1"></a>仍被打筑遍身青肿。<a id="a-L2"></a>唯见金刚力士可畏之物。<a id="a-L3"></a>竞来击之受苦呻吟。<a id="a-L4"></a>举形洪烂脓血交流。<a id="a-L5"></a>穿皮露骨而卒。<a id="a-L6"></a>此乃近事。<a id="a-L7"></a>道俗同知。</p>
  <p id="aL8">三十一元魏天平中。<a id="a-L9"></a>定州募士孙敬德。<a id="a-LA"></a>防于北陲造观音金像。<a id="a-LB"></a>年满将还。<a id="a-LC"></a>常加礼事。<a id="a-LD"></a>后为劫贼横引。<a id="a-LE"></a>禁于京狱不胜拷掠。<a id="a-LF"></a>遂妄承罪并断死刑。<a id="a-LG"></a>明旦行决。<a id="a-LH"></a>其夜礼拜忏悔泪下如雨。<a id="a-LI"></a>启曰。<a id="a-LJ"></a>今身被枉。<a id="a-LK"></a>当是过去枉他。<a id="a-LL"></a>愿偿债毕誓不重作。<a id="a-LM"></a>又发大愿云云。<a id="a-LN"></a>言已少时依俙如梦。<a id="a-LO"></a>见一沙门教诵观世音救生经。<a id="a-LP"></a>经有佛名。<a id="a-LQ"></a>令诵千遍得度苦难。<a id="a-LR"></a>敬德欻觉起坐。<a id="a-LS"></a>缘之了无参错。<a id="a-LT"></a>比至平明已满一百遍。<a id="a-LU"></a>有司执缚向市。<a id="a-LV"></a>且行且诵。<a id="a-LW"></a>临欲加刑诵满千遍。<a id="a-LX"></a>执刀下斫。<a id="a-LY"></a>折为三段。<a id="a-LZ"></a>不损皮肉。<a id="a-La"></a>易刀又斫凡经三换刀折如初。<a id="a-Lb"></a>监当官人莫不惊异。<a id="a-Lc"></a>具状奏闻。<a id="a-Ld"></a>丞相高欢表请其事。<a id="a-Le"></a>遂得免死。<a id="a-Lf"></a>敕写此经传之。<a id="a-Lg"></a>今所谓高王观世音是也。<a id="a-Lh"></a>敬德放还设斋报愿。<a id="a-Li"></a>出在防像乃见项上有三刀痕。<a id="a-Lj"></a>乡亲同睹叹其通感。<a id="a-Lk"></a>见齐志及旌异等记。</p>
  <p id="aLl">三十二陈武帝崩。<a id="a-Lm"></a>兄子茜立。<a id="a-Ln"></a>将欲修葬造辒辌车。<a id="a-Lo"></a>国创新定未遑经始。<a id="a-Lp"></a>昔梁武帝立重云殿。<a id="a-Lq"></a>其中经像并饰珍宝映夺诸国。<a id="a-Lr"></a>运虽在陈殿像仍在。<a id="a-Ls"></a>茜欲收取重云佛帐珠佩以饰送终。<a id="a-Lt"></a>人力既足四面齐至。<a id="a-Lu"></a>但见云气拥结流绕佛殿。<a id="a-Lv"></a>自余方左开朗无阴。<a id="a-Lw"></a>百工怪焉竞往看睹。<a id="a-Lx"></a>须臾大雨横注雷电掣击。<a id="a-Ly"></a>烟弱鸱吻火烈云中。<a id="a-Lz"></a>流布光焰高下相涉。<a id="a-M0"></a>欻见重云殿影二像峙然。<a id="a-M1"></a>四部神王并及宝座一时上腾。<a id="a-M2"></a>烟火挟之忽然远逝。<a id="a-M3"></a>观者倾国咸归奉信。<a id="a-M4"></a>雨晴之后覆看故处。<a id="a-M5"></a>唯础存焉。<a id="a-M6"></a>至后月余。<a id="a-M7"></a>有人从东州来云。<a id="a-M8"></a>于此日见殿影像乘空飞海。<a id="a-M9"></a>今望海者有时见之。<a id="a-MA"></a>魏氏洛京永宁寺塔去地千尺。<a id="a-MB"></a>为天所震。<a id="a-MC"></a>其缘略同。<a id="a-MD"></a>有人东海时见其迹云。</p>
  <p id="aME">三十三北齐末。<a id="a-MF"></a>晋州灵石寺沙门僧护。<a id="a-MG"></a>守道直心不求慧业。<a id="a-MH"></a>愿造丈八石像。<a id="a-MI"></a>众僧咸怪其大言。<a id="a-MJ"></a>后于寺北谷中见有卧石可长丈八。<a id="a-MK"></a>乃雇匠就而造佛。<a id="a-ML"></a>向经一周面腹粗了而背犹着地。<a id="a-MM"></a>以六具拗举之不动。<a id="a-MN"></a>经夜自翻旦视欣然。<a id="a-MO"></a>即就营作移在佛堂。<a id="a-MP"></a>晋州陷日像汗流地周兵入境先烧寺塔。<a id="a-MQ"></a>此像被焚。<a id="a-MR"></a>初不变色。<a id="a-MS"></a>唯伤二指。<a id="a-MT"></a>后欲倒之。<a id="a-MU"></a>人牛六十牵挽不遂。<a id="a-MV"></a>忽有异僧咸无识者。<a id="a-MW"></a>以瓦木土堑杂累围之。<a id="a-MX"></a>须臾便了失僧所在。<a id="a-MY"></a>像后降梦信心者曰。<a id="a-MZ"></a>吾患指痛。<a id="a-Ma"></a>其人悟而补之。<a id="a-Mb"></a>隋氏启运如前开。<a id="a-Mc"></a>复开皇十五年有盗幡盖者。<a id="a-Md"></a>即梦丈八人入室责之。<a id="a-Me"></a>其贼惭怖而送。<a id="a-Mf"></a>像今见在云。</p>
  <p id="aMg">三十四周武建德三年。<a id="a-Mh"></a>猜忌佛法勇意殄灭。<a id="a-Mi"></a>天下闇冥。<a id="a-Mj"></a>有冥州姜明者。<a id="a-Mk"></a>督事夜行。<a id="a-Ml"></a>经州北百余里。<a id="a-Mm"></a>山中行往常见山上光明怪之。<a id="a-Mn"></a>因巡行光处。<a id="a-Mo"></a>见有卧石。<a id="a-Mp"></a>状如像形。<a id="a-Mq"></a>便斲掘寻之。<a id="a-Mr"></a>乃是铁矿不可錾凿。<a id="a-Ms"></a>故其形碌[石*速]高三丈许。<a id="a-Mt"></a>欲加摩莹卒不可触。<a id="a-Mu"></a>又向下寻。<a id="a-Mv"></a>乃有石趺孔穴具足。<a id="a-Mw"></a>乃共村人以拗举之。<a id="a-Mx"></a>其像欻然流下迳趣趺孔卓然特立。<a id="a-My"></a>众以为奇瑞也。<a id="a-Mz"></a>以状奏闻。<a id="a-N0"></a>时天元嗣历佛日将融。<a id="a-N1"></a>乃改为大像元年。<a id="a-N2"></a>仍以其处为大像寺。<a id="a-N3"></a>隋祖开运重构斯迹。<a id="a-N4"></a>又改为显际寺。<a id="a-N5"></a>讨寻其本处非人住。<a id="a-N6"></a>又无大石及以铁矿。<a id="a-N7"></a>岂非育王之神力所降感乎。<a id="a-N8"></a>大唐因之不改。<a id="a-N9"></a>贞观末寺西置宫。<a id="a-NA"></a>名曰玉华。<a id="a-NB"></a>像仍旧所在宫东三十里苑内。<a id="a-NC"></a>太宗尝往礼事嫌非华饰。<a id="a-ND"></a>乃舍物庄严。<a id="a-NE"></a>永徽年中改宫立寺。<a id="a-NF"></a>还名玉华。<a id="a-NG"></a>今属坊州。<a id="a-NH"></a>阴暗之夕每发光瑞。<a id="a-NI"></a>道俗常见。<a id="a-NJ"></a>故不甚惊叹云云。</p>
  <p id="aNK">三十五周襄州岘山华严寺行像者。<a id="a-NL"></a>古来木像莫知其始。<a id="a-NM"></a>而面首殊丽瞻仰无已。<a id="a-NN"></a>可高五丈许。<a id="a-NO"></a>征应在昔不复其今。<a id="a-NP"></a>不佛具陈。<a id="a-NQ"></a>及周灭法。<a id="a-NR"></a>人藏其首。<a id="a-NS"></a>隋开乃出。<a id="a-NT"></a>如前庄饰以为圣像。<a id="a-NU"></a>号卢舍那佛。<a id="a-NV"></a>每年祈福以为归依之所也。<a id="a-NW"></a>隋文将崩。<a id="a-NX"></a>两鼻洟出沾污怀中。<a id="a-NY"></a>金薄剥起洟流有光。<a id="a-NZ"></a>拭之无尘望还如洟。<a id="a-Na"></a>贞观二十三年四月内洟还连出涂漫怀中。<a id="a-Nb"></a>方圆一尺初未委也。<a id="a-Nc"></a>及后太宗升遐。<a id="a-Nd"></a>方知兆见。<a id="a-Ne"></a>至六月内洟又重出。<a id="a-Nf"></a>合州同惧。<a id="a-Ng"></a>不知何祸。<a id="a-Nh"></a>至七月内汉水泛涨溢入城郭。<a id="a-Ni"></a>深丈余。<a id="a-Nj"></a>陷溺不少。<a id="a-Nk"></a>今在本寺祈求殷矣。<a id="a-Nl"></a>襄阳士俗有少子胤者。<a id="a-Nm"></a>皆往祈之。<a id="a-Nn"></a>随其本心男女感应。</p>
  <p id="aNo">三十六隋开皇中。<a id="a-Np"></a>蒋州兴皇寺佛殿被焚。<a id="a-Nq"></a>当阳丈六金铜大像并二菩萨。<a id="a-Nr"></a>俱长丈六。<a id="a-Ns"></a>其模戴颙所造。<a id="a-Nt"></a>正当栋下。<a id="a-Nu"></a>于时炎火大盛。<a id="a-Nv"></a>众人拱手咸共嗟悼。<a id="a-Nw"></a>大像融灭忽见欻起移南一步栋梁摧下。<a id="a-Nx"></a>像得全形。<a id="a-Ny"></a>四面甎瓦木炭皆去。<a id="a-Nz"></a>像身五六尺许。<a id="a-O0"></a>虽被火焚而金色不变。<a id="a-O1"></a>趺下有铭。<a id="a-O2"></a>大众咸骇叹声满路。<a id="a-O3"></a>今移在白马寺。<a id="a-O4"></a>鸟雀无践。<a id="a-O5"></a>永徽二年。<a id="a-O6"></a>盗者欲利像铜。<a id="a-O7"></a>乃锯窗棂断将欲拔出。<a id="a-O8"></a>遂被夹腕。<a id="a-O9"></a>求拔不脱。<a id="a-OA"></a>至晓僧问。<a id="a-OB"></a>盗者云。<a id="a-OC"></a>有一人着白衣在堂内撮手。<a id="a-OD"></a>求脱不得。<a id="a-OE"></a>云云。</p>
  <p id="aOF">三十七阿弥陀佛五十菩萨像者。<a id="a-OG"></a>西域天竺之瑞像也。<a id="a-OH"></a>相传云。<a id="a-OI"></a>昔天竺鸡头摩寺五通菩萨。<a id="a-OJ"></a>往安乐界请阿弥陀佛。<a id="a-OK"></a>娑婆众生愿生净土。<a id="a-OL"></a>无佛形像愿力莫由。<a id="a-OM"></a>请垂降许。<a id="a-ON"></a>佛言。<a id="a-OO"></a>汝且前去。<a id="a-OP"></a>寻当现彼。<a id="a-OQ"></a>及菩萨还。<a id="a-OR"></a>其像已至。<a id="a-OS"></a>一佛五十菩萨各坐莲花在树叶上。<a id="a-OT"></a>菩萨取叶所在图写流布远近。<a id="a-OU"></a>汉明感梦使往祈法。<a id="a-OV"></a>便获迦葉摩腾等至洛阳。<a id="a-OW"></a>后腾姊子作沙门。<a id="a-OX"></a>持此瑞像方达此国。<a id="a-OY"></a>所在图之。<a id="a-OZ"></a>未几赍像西返。<a id="a-Oa"></a>而此图传不甚流广。<a id="a-Ob"></a>魏晋已来年载久远。<a id="a-Oc"></a>又经灭法经像湮除。<a id="a-Od"></a>此之瑞迹殆将不见。<a id="a-Oe"></a>隋文开教。<a id="a-Of"></a>有沙门明宪。<a id="a-Og"></a>从高齐道长法师所得此一本。<a id="a-Oh"></a>说其本起与传符焉。<a id="a-Oi"></a>是以图写流布遍于宇内。<a id="a-Oj"></a>时有北齐画工曹仲达者。<a id="a-Ok"></a>本曹国人。<a id="a-Ol"></a>善于丹青。<a id="a-Om"></a>妙尽梵迹传模西瑞。<a id="a-On"></a>京邑所推。<a id="a-Oo"></a>故今寺壁正阳皆其真范。</p>
  <p id="aOp">三十八隋京师日严寺石影像者。<a id="a-Oq"></a>其像八楞紫石英色。<a id="a-Or"></a>高八寸径五寸。<a id="a-Os"></a>内外映彻。<a id="a-Ot"></a>昔梁武太清年中。<a id="a-Ou"></a>有西域僧将来。<a id="a-Ov"></a>会侯景作乱。<a id="a-Ow"></a>遂安江州庐山西林寺像顶上。<a id="a-Ox"></a>隋开皇十年炀帝镇于扬越。<a id="a-Oy"></a>广搜英异。<a id="a-Oz"></a>江表文记悉总收集。<a id="a-P0"></a>乃于杂记中得影像传。<a id="a-P1"></a>即令舍人王延寿往寺推觅。<a id="a-P2"></a>得之自任晋蕃已来每有行往。<a id="a-P3"></a>常以乌漆函盛之。<a id="a-P4"></a>令人马上捧而前行。<a id="a-P5"></a>后登储贰。<a id="a-P6"></a>乃送曲池日严寺。<a id="a-P7"></a>有令当寺看记封锁。<a id="a-P8"></a>勿令外人见之。<a id="a-P9"></a>寺即帝之所造也。<a id="a-PA"></a>大业之末。<a id="a-PB"></a>天下沸腾。<a id="a-PC"></a>京邑僧众常来瞻睹。<a id="a-PD"></a>余住此寺亦未之信。<a id="a-PE"></a>重以见石中金光晃晃疑似佛像耳。<a id="a-PF"></a>仍见名行诸僧互说不同。<a id="a-PG"></a>咸言了了分明。<a id="a-PH"></a>面目相状未曾有昧。<a id="a-PI"></a>余慨无所见。<a id="a-PJ"></a>又洁斋别忏七日后依前观之。<a id="a-PK"></a>见有银塔。<a id="a-PL"></a>后又观之。<a id="a-PM"></a>见有银佛。<a id="a-PN"></a>而道俗同睹往往不同。<a id="a-PO"></a>或见佛塔菩萨。<a id="a-PP"></a>或见众僧列坐。<a id="a-PQ"></a>或见帐盖幡幢。<a id="a-PR"></a>或见山林八部。<a id="a-PS"></a>或见三涂苦相。<a id="a-PT"></a>或见七代存亡。<a id="a-PU"></a>一睹之间或定或变。<a id="a-PV"></a>虽恶善交现而善相繁焉。<a id="a-PW"></a>故来祈者咸前发愿。<a id="a-PX"></a>往作何形来生何处。<a id="a-PY"></a>依言为现。<a id="a-PZ"></a>信为幽涂之业镜者也。<a id="a-Pa"></a>贞观六年七月内下敕。<a id="a-Pb"></a>追入内宫供养云。</p>
  <p id="aPc">三十九隋邢州沙河县寺四面佛者。<a id="a-Pd"></a>隋祖时有人入山。<a id="a-Pe"></a>见僧守护此佛铜身高三尺余。<a id="a-Pf"></a>便请遂许。<a id="a-Pg"></a>失僧所在。<a id="a-Ph"></a>诸处闻之竞来引挽。<a id="a-Pi"></a>都不得起。<a id="a-Pj"></a>唯沙河寺僧引之。<a id="a-Pk"></a>随手至寺。<a id="a-Pl"></a>后人寺侧获金一块。<a id="a-Pm"></a>上有乌形铭云。<a id="a-Pn"></a>拟镀四面佛因镀之。<a id="a-Po"></a>像身上都是乌形。<a id="a-Pp"></a>后忽失之。<a id="a-Pq"></a>于寺侧滢中数有光现。<a id="a-Pr"></a>寻乃漉出。<a id="a-Ps"></a>隋后主闻。<a id="a-Pt"></a>遣工冶铸拟之卒不成。<a id="a-Pu"></a>经二百余日乃成。<a id="a-Pv"></a>终有缺少遂罢云云。</p>
  <p id="aPw">四十唐武德年中。<a id="a-Px"></a>坊州西南慈乌川有郝辩郝积者。<a id="a-Py"></a>素有信敬。<a id="a-Pz"></a>见群鹿常在山上逐去还来。<a id="a-Q0"></a>异之共掘鹿所止处。<a id="a-Q1"></a>得石像高一丈四尺许。<a id="a-Q2"></a>移出川中。<a id="a-Q3"></a>村内乃今见存。<a id="a-Q4"></a>自像出后群鹿因散。<a id="a-Q5"></a>古老传云。<a id="a-Q6"></a>迦葉佛时所藏有四十躯。<a id="a-Q7"></a>今虽两现余在山隐。<a id="a-Q8"></a>其形如金玉华东铁矿像相似。<a id="a-Q9"></a>不可治斲。</p>
  <p id="aQA">四十一唐蜀川简州三学山寺有佛迹。<a id="a-QB"></a>常有神灯自空而至。<a id="a-QC"></a>每夕常尔。<a id="a-QD"></a>斋日则多。<a id="a-QE"></a>有州宰意欲寻之。<a id="a-QF"></a>乘马来寺。<a id="a-QG"></a>十里已外空灯列见。<a id="a-QH"></a>渐近渐昧遂并失之。<a id="a-QI"></a>返还十里如前还见。<a id="a-QJ"></a>至今不绝。<a id="a-QK"></a>贞观十年有僧法藏。<a id="a-QL"></a>以乞为心不护细行。<a id="a-QM"></a>夜宿寺中有大神衣甲胄从门罅中拔出藏。<a id="a-QN"></a>掷于寺外七里。<a id="a-QO"></a>伤足夜返还寺。<a id="a-QP"></a>重门皆闭。</p>
  <p id="aQQ">四十二唐贞观十七年九月。<a id="a-QR"></a>凉州都督李袭誉。<a id="a-QS"></a>内巡境至州东南昌泉县界。<a id="a-QT"></a>有石表文。<a id="a-QU"></a>合一百一十字。<a id="a-QV"></a>乃有七佛八菩萨上果佛田等字。<a id="a-QW"></a>以状奏闻。<a id="a-QX"></a>有　敕覆检如其所奏下。<a id="a-QY"></a>诏凉府给复一年罪者赦之。</p>
  <p id="aQZ">四十三唐渝州西百里相思寺北石山。<a id="a-Qa"></a>有佛迹十二枚。<a id="a-Qb"></a>皆长三尺许。<a id="a-Qc"></a>阔一尺一寸。<a id="a-Qd"></a>深九寸。<a id="a-Qe"></a>中有鱼文。<a id="a-Qf"></a>在佛堂北十余步。<a id="a-Qg"></a>见有僧住。<a id="a-Qh"></a>贞观二十年十月。<a id="a-Qi"></a>忽于寺侧泉。<a id="a-Qj"></a>内出莲花形红色须台具足。<a id="a-Qk"></a>大如三尺面合擎出。<a id="a-Ql"></a>如涕入水成花舟[抗-几+衣]往还无不叹讶。<a id="a-Qm"></a>经月不灭。<a id="a-Qn"></a>相思寺因以名之。<a id="a-Qo"></a>一云。<a id="a-Qp"></a>涪州亦有此寺。<a id="a-Qq"></a>本贫煎。<a id="a-Qr"></a>由是感施。<a id="a-Qs"></a>至今常当。<a id="a-Qt"></a>昔南齐荆州城东天子井出锦。<a id="a-Qu"></a>于时士女取用。<a id="a-Qv"></a>如人中锦不异。<a id="a-Qw"></a>经月乃歇。<a id="a-Qx"></a>故知花出不足可怪。<a id="a-Qy"></a>出吴均齐春秋萧诚荆南志。</p>
  <p id="aQz">四十四唐循州东北兴宁县灵龛寺北。<a id="a-R0"></a>石上佛迹三十余。<a id="a-R1"></a>大者五尺许以下。<a id="a-R2"></a>循州在一川中东西二百南北百里。<a id="a-R3"></a>寺极丰渥。<a id="a-R4"></a>近得铜藏面三尺炉可获百余诸盘合等。<a id="a-R5"></a>又其铭云。<a id="a-R6"></a>僧得福兴俗得祸至。<a id="a-R7"></a>古传云。<a id="a-R8"></a>晋时此僧在此山隐。<a id="a-R9"></a>游大洪岭至佛迹处。<a id="a-RA"></a>有大石窟花果美茂。<a id="a-RB"></a>遂住经宿。<a id="a-RC"></a>山神为怪怖之心。<a id="a-RD"></a>卓不动曰。<a id="a-RE"></a>此不可居山鬼数来。<a id="a-RF"></a>望前石山陵云概日。<a id="a-RG"></a>遂往登之下望悬绝不可至。<a id="a-RH"></a>彼还兴宁说之。<a id="a-RI"></a>宋代二僧承前不达勇意覆寻。<a id="a-RJ"></a>其僧诵法花经。<a id="a-RK"></a>戒行贞洁能伏神鬼。<a id="a-RL"></a>乃至见形受戒。<a id="a-RM"></a>爰及家属望前崖上有异光彩。<a id="a-RN"></a>隔一丈许上下俱绝。<a id="a-RO"></a>僧以木为梁。<a id="a-RP"></a>度视乃见奇迹七枚。<a id="a-RQ"></a>色如人肉现于石上。<a id="a-RR"></a>贞观三年又现一迹。<a id="a-RS"></a>并放光明轮相具足。<a id="a-RT"></a>今有看者多少不同。<a id="a-RU"></a>囚置灵龛厥取其异。<a id="a-RV"></a>又访其本。<a id="a-RW"></a>宋时王家舍栗园为寺。<a id="a-RX"></a>即今古堂尚存云。</p>
  <p id="aRY">四十五唐显庆四年。<a id="a-RZ"></a>抚州刺史祖氏。<a id="a-Ra"></a>为亢旱请祈无效。<a id="a-Rb"></a>有人于州东山见有行像。<a id="a-Rc"></a>莫测其由。<a id="a-Rd"></a>将事移徙铿然不动。<a id="a-Re"></a>风声扇及远近同趣。<a id="a-Rf"></a>有潭州人云。<a id="a-Rg"></a>彼寺失之。<a id="a-Rh"></a>乃在此耶。<a id="a-Ri"></a>寻其行路乃现二迹。<a id="a-Rj"></a>各长二尺。<a id="a-Rk"></a>相去五里刺史以亢炎既久。<a id="a-Rl"></a>便往祈请。<a id="a-Rm"></a>尽州官庶香花步往二十里许。<a id="a-Rn"></a>泣告情事勤至弥甚。<a id="a-Ro"></a>使三人捧之。<a id="a-Rp"></a>飘然应接返还州寺。<a id="a-Rq"></a>随路布云当夜滂下。<a id="a-Rr"></a>遂以有年。<a id="a-Rs"></a>今在抚州。</p>
  <p id="aRt">四十六唐永徽年。<a id="a-Ru"></a>雍州蓝田县东悟真山寺。<a id="a-Rv"></a>寺居蓝谷田之西崖。<a id="a-Rw"></a>制穷山美殿堂严整。<a id="a-Rx"></a>有僧于寺北涧更修别院。<a id="a-Ry"></a>大石横碍甚为妨害。<a id="a-Rz"></a>乃以火烧水沃之令散。<a id="a-S0"></a>终无以致。<a id="a-S1"></a>便以铁锤打破。<a id="a-S2"></a>中获金像一躯。<a id="a-S3"></a>四面无缝天然裹甲。<a id="a-S4"></a>不知何来。<a id="a-S5"></a>像趺全具非解合作。<a id="a-S6"></a>亦不识是何珍宝。<a id="a-S7"></a>高五寸今在山寺云。<a id="a-S8"></a>其年益州光明寺柱上有一佛二菩萨现。<a id="a-S9"></a>虽削还影出。<a id="a-SA"></a>初在九陇佛堂。<a id="a-SB"></a>长史张绪以聚众移入光明。<a id="a-SC"></a>今见在。</p>
  <p id="aSD">四十七唐雍州鄠县东澧水西李赵曲。<a id="a-SE"></a>有金像高三尺六寸。<a id="a-SF"></a>并焰光四尺。<a id="a-SG"></a>数放光明。<a id="a-SH"></a>像形露右膊极威严。<a id="a-SI"></a>余闻往寻见之。<a id="a-SJ"></a>趺上铭云。<a id="a-SK"></a>秦建元二十年四月八日。<a id="a-SL"></a>于长安中寺造。<a id="a-SM"></a>女王慧韶感佛泥曰。<a id="a-SN"></a>幸遇遗像。<a id="a-SO"></a>是以赖身之余。<a id="a-SP"></a>造铸神摸。<a id="a-SQ"></a>若诚感。<a id="a-SR"></a>必应愿使十方同福。<a id="a-SS"></a>铭文如此。<a id="a-ST"></a>问其获缘云。<a id="a-SU"></a>昔废二教遂藏于澧水罗仁涡中。<a id="a-SV"></a>有人岸行。<a id="a-SW"></a>闻涡中有声。<a id="a-SX"></a>亦放光明。<a id="a-SY"></a>向村老说。<a id="a-SZ"></a>便趣水求涡中纯沙。<a id="a-Sa"></a>水出光明。<a id="a-Sb"></a>便就发掘。<a id="a-Sc"></a>乃获前像。<a id="a-Sd"></a>时尚在周。<a id="a-Se"></a>村家藏隐互相供养。<a id="a-Sf"></a>闭在闇室放光自照。<a id="a-Sg"></a>今见在村中云云。</p>
  <p id="aSh">四十八唐龙朔三年春二月。<a id="a-Si"></a>沁州像现。<a id="a-Sj"></a>州北六十余里。<a id="a-Sk"></a>在绵上县界长谷中半崖上有古佛龛。<a id="a-Sl"></a>中有三铺石像。<a id="a-Sm"></a>中央像常放光明照烛林谷。<a id="a-Sn"></a>村人异之。<a id="a-So"></a>以事闻州。<a id="a-Sp"></a>遂以达上。<a id="a-Sq"></a>上乃敕京师大慈恩寺僧玄秀。<a id="a-Sr"></a>共使人乘驿往审。<a id="a-Ss"></a>登到即见光明如火。<a id="a-St"></a>流飞出没然续不绝。<a id="a-Su"></a>时有白云至窟。<a id="a-Sv"></a>其光暂隐。<a id="a-Sw"></a>云去光现。<a id="a-Sx"></a>便仰驰报。<a id="a-Sy"></a>敕令图写重覆依审。<a id="a-Sz"></a>光还如初。<a id="a-T0"></a>频烦三夕如初照曜。<a id="a-T1"></a>至今相传。<a id="a-T2"></a>光仍不断。<a id="a-T3"></a>余昔贞观九年曾游沁部。<a id="a-T4"></a>左绵上界周历三年。<a id="a-T5"></a>山林胜地石龛佛像大有古迹。<a id="a-T6"></a>莫委其初然不睹瑞。<a id="a-T7"></a>故是障源。<a id="a-T8"></a>今在三辅乃闻斯异。<a id="a-T9"></a>依口录之云尔。</p>
  <p id="aTA">四十九唐龙朔元年。<a id="a-TB"></a>下　敕令会昌寺僧会赜往五台山修理寺塔。<a id="a-TC"></a>其山属岱州五台县。<a id="a-TD"></a>备有五台。<a id="a-TE"></a>中台最高。<a id="a-TF"></a>目极千里山川如掌上有石塔数千。<a id="a-TG"></a>薄石垒之。<a id="a-TH"></a>斯并魏高祖孝文帝所立。<a id="a-TI"></a>台北石上人马犬迹陷文如新。<a id="a-TJ"></a>顶有大池名太华泉。<a id="a-TK"></a>又有小泉迭相延属。<a id="a-TL"></a>夹泉有二浮图。<a id="a-TM"></a>中有文殊师利像。<a id="a-TN"></a>传云。<a id="a-TO"></a>文殊师利与五百仙人往清凉山说法。<a id="a-TP"></a>故此山极寒。<a id="a-TQ"></a>不生树木。<a id="a-TR"></a>所有松林森于下谷。<a id="a-TS"></a>山南号清凉峰。<a id="a-TT"></a>山下有清凉府。<a id="a-TU"></a>古今遗基见在不灭。<a id="a-TV"></a>从台东面而下三十里许。<a id="a-TW"></a>有古大孚灵鹫寺。<a id="a-TX"></a>见有东西二道场。<a id="a-TY"></a>佛事备焉。<a id="a-TZ"></a>古老传云。<a id="a-Ta"></a>汉明帝所造。<a id="a-Tb"></a>南有花园三顷许。<a id="a-Tc"></a>异花间发昱焰人目。<a id="a-Td"></a>寔神仙之宅也。<a id="a-Te"></a>屡有僧现欻忽难寻。<a id="a-Tf"></a>圣迹神寺往往出没。<a id="a-Tg"></a>今上龙朔二年。<a id="a-Th"></a>又令赜往并吏力财帛往修理故寺。<a id="a-Ti"></a>赜与五台县承并将从二十余人。<a id="a-Tj"></a>直诣中台。<a id="a-Tk"></a>见石像临崖摇动身手。<a id="a-Tl"></a>及至像所乃是方石凄然多感怅恨久之。<a id="a-Tm"></a>令作工修理二塔并文殊像徙倚塔边。<a id="a-Tn"></a>忽闻塔间钟声振发连椎不已。<a id="a-To"></a>又闻异香氛氲屡至。<a id="a-Tp"></a>道俗咸感叹未曾有。<a id="a-Tq"></a>又往西台。<a id="a-Tr"></a>遥见一僧乘马东上。<a id="a-Ts"></a>奔来极急。<a id="a-Tt"></a>赜与诸人立待其至。<a id="a-Tu"></a>久而不到。<a id="a-Tv"></a>就往参迎。<a id="a-Tw"></a>乃变为枿怅恨无已。<a id="a-Tx"></a>然则像相通感有时隐显。<a id="a-Ty"></a>钟声香气相续恒闻。<a id="a-Tz"></a>其上方三百里东南脚。<a id="a-U0"></a>即恒岳也。<a id="a-U1"></a>西北脚即恒天也。<a id="a-U2"></a>中有佛光山仙花山王子塔古寺六所。<a id="a-U3"></a>解脱禅师僧明禅师遗踪坐窟身相存焉。<a id="a-U4"></a>广如别记。</p>
  <p id="aU5">五十唐龙朔中。<a id="a-U6"></a>有事辽左行军将薛仁贵。<a id="a-U7"></a>行至隋主讨辽古地。<a id="a-U8"></a>乃见山像空旷萧条绝于行往。<a id="a-U9"></a>讨问古老云。<a id="a-UA"></a>是先代所现。<a id="a-UB"></a>便图写传本京师云云。</p>
 </body>
</html>