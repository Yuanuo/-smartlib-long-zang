<!doctype html>
<html id="z3IBWW01LB" data-ver="1037">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">净土十疑论</h1>
  <h2 id="a2">第一疑</h2>
  <p id="a3">问曰。<a id="a-4"></a>诸佛菩萨以大悲为业。<a id="a-5"></a>若欲救度众生。<a id="a-6"></a>秖应愿生三界。<a id="a-7"></a>于五浊三涂中。<a id="a-8"></a>救苦众生。<a id="a-9"></a>因何求生净土。<a id="a-A"></a>自安其身。<a id="a-B"></a>舍离众生。<a id="a-C"></a>则是无大慈悲。<a id="a-D"></a>专为自利障菩提道。</p>
  <p id="aE">答曰。<a id="a-F"></a>菩萨有二种。<a id="a-G"></a>一者久修行菩萨道。<a id="a-H"></a>得无生忍者。<a id="a-I"></a>实当所责。<a id="a-J"></a>二者未得已还及初发心凡夫。<a id="a-K"></a>凡夫菩萨者。<a id="a-L"></a>要须常不离佛。<a id="a-M"></a>忍力成就。<a id="a-N"></a>方堪处三界内。<a id="a-O"></a>于恶世中。<a id="a-P"></a>救苦众生。<a id="a-Q"></a>故智度论云。<a id="a-R"></a>具缚凡夫。<a id="a-S"></a>有大悲心愿生恶世。<a id="a-T"></a>救苦众生者。<a id="a-U"></a>无有是处。<a id="a-V"></a>何以故。<a id="a-W"></a>恶世界烦恼强。<a id="a-X"></a>自无忍力。<a id="a-Y"></a>心随境转。<a id="a-Z"></a>声色所缚。<a id="a-a"></a>自堕三涂。<a id="a-b"></a>焉能救众生。<a id="a-c"></a>假令得生人中。<a id="a-d"></a>圣道难得。<a id="a-e"></a>或因施戒修福。<a id="a-f"></a>得生人中。<a id="a-g"></a>得作国王大臣富贵自在。<a id="a-h"></a>纵遇善知识。<a id="a-i"></a>不肯信用。<a id="a-j"></a>贪迷放逸。<a id="a-k"></a>广造众罪。<a id="a-l"></a>乘此恶业。<a id="a-m"></a>一入三涂。<a id="a-n"></a>经无量劫。<a id="a-o"></a>从地狱出。<a id="a-p"></a>受贫贱身。<a id="a-q"></a>若不逢善知识。<a id="a-r"></a>还堕地狱。<a id="a-s"></a>如此轮回。<a id="a-t"></a>至于今日。<a id="a-u"></a>人人皆如是。<a id="a-v"></a>此名难行道也。<a id="a-w"></a>故维摩经云。<a id="a-x"></a>自疾不能救。<a id="a-y"></a>而能救诸疾人。<a id="a-z"></a>又智度论云。<a id="a-10"></a>譬如二人各有亲眷。<a id="a-11"></a>为水所溺。<a id="a-12"></a>一人情急。<a id="a-13"></a>直入水救。<a id="a-14"></a>为无方便力故。<a id="a-15"></a>彼此俱没。<a id="a-16"></a>一人有方便。<a id="a-17"></a>往取船筏。<a id="a-18"></a>乘之救接。<a id="a-19"></a>悉皆得脱水溺之难。<a id="a-1A"></a>新发意菩萨。<a id="a-1B"></a>亦复如是如是。<a id="a-1C"></a>未得忍力。<a id="a-1D"></a>不能救众生。<a id="a-1E"></a>为此常须近佛。<a id="a-1F"></a>得无生忍已。<a id="a-1G"></a>方能救众生。<a id="a-1H"></a>如得船者。<a id="a-1I"></a>又论云。<a id="a-1J"></a>譬如婴儿不得离母。<a id="a-1K"></a>若也离母。<a id="a-1L"></a>或堕坑井。<a id="a-1M"></a>渴乳而死。<a id="a-1N"></a>又如鸟子翅羽未成。<a id="a-1O"></a>秖得依树傅枝。<a id="a-1P"></a>不能远去。<a id="a-1Q"></a>翅翮成就。<a id="a-1R"></a>方能飞空。<a id="a-1S"></a>自在无碍。<a id="a-1T"></a>凡夫无力。<a id="a-1U"></a>唯得专念阿弥陀佛。<a id="a-1V"></a>使成三昧。<a id="a-1W"></a>以业成故。<a id="a-1X"></a>临终敛念得生。<a id="a-1Y"></a>决定不疑。<a id="a-1Z"></a>见弥陀佛。<a id="a-1a"></a>证无生忍已。<a id="a-1b"></a>还来三界。<a id="a-1c"></a>乘无生忍船。<a id="a-1d"></a>救苦众生。<a id="a-1e"></a>广施佛事。<a id="a-1f"></a>任意自在。<a id="a-1g"></a>故论云。<a id="a-1h"></a>游戏地狱。<a id="a-1i"></a>行者生彼国。<a id="a-1j"></a>得无生忍已。<a id="a-1k"></a>还入生死国。<a id="a-1l"></a>教化地狱。<a id="a-1m"></a>救苦众生。<a id="a-1n"></a>以是因缘。<a id="a-1o"></a>求生净土。<a id="a-1p"></a>愿识其教。<a id="a-1q"></a>故十住婆沙论。<a id="a-1r"></a>名易行道也。</p>
  <p data-pb></p>
  <h2 id="a1s">第二疑</h2>
  <p id="a1t">问。<a id="a-1u"></a>诸法体空。<a id="a-1v"></a>本来无生。<a id="a-1w"></a>平等寂灭。<a id="a-1x"></a>今乃舍此。<a id="a-1y"></a>求彼生西方弥陀净土。<a id="a-1z"></a>岂不乖理哉。<a id="a-20"></a>又经云。<a id="a-21"></a>若求净土。<a id="a-22"></a>先净其心。<a id="a-23"></a>心净故即佛土净。<a id="a-24"></a>此云何通。</p>
  <p id="a25">答。<a id="a-26"></a>释有二义。<a id="a-27"></a>一者总答。<a id="a-28"></a>二者别答。<a id="a-29"></a>总答者。<a id="a-2A"></a>汝若言求生西方弥陀净土。<a id="a-2B"></a>则是舍此求彼。<a id="a-2C"></a>不中理者。<a id="a-2D"></a>汝执住此。<a id="a-2E"></a>不求西方。<a id="a-2F"></a>则是舍彼着此。<a id="a-2G"></a>此还成病。<a id="a-2H"></a>不中理也。<a id="a-2I"></a>又转计云。<a id="a-2J"></a>我亦不求生彼。<a id="a-2K"></a>亦不求生此者。<a id="a-2L"></a>则断灭见。<a id="a-2M"></a>故金刚般若经云。<a id="a-2N"></a>须菩提。<a id="a-2O"></a>汝若作是念。<a id="a-2P"></a>发阿耨菩提者。<a id="a-2Q"></a>说诸法断灭相。<a id="a-2R"></a>莫作是念。<a id="a-2S"></a>何以故。<a id="a-2T"></a>发菩提心者。<a id="a-2U"></a>于法不说断灭相。<a id="a-2V"></a>二别答者。<a id="a-2W"></a>夫不生不灭者。<a id="a-2X"></a>于生缘中。<a id="a-2Y"></a>诸法和合。<a id="a-2Z"></a>不守自性。<a id="a-2a"></a>求于生体。<a id="a-2b"></a>亦不可得此生。<a id="a-2c"></a>生时无所从来。<a id="a-2d"></a>故名不生。<a id="a-2e"></a>不灭者诸法散时。<a id="a-2f"></a>不守自性。<a id="a-2g"></a>言我散灭。<a id="a-2h"></a>此散灭时。<a id="a-2i"></a>去无所至。<a id="a-2j"></a>故言不灭。<a id="a-2k"></a>非谓因缘生外。<a id="a-2l"></a>别有不生不灭。<a id="a-2m"></a>亦非不求生净土。<a id="a-2n"></a>唤作无生为此中。<a id="a-2o"></a>论偈云。<a id="a-2p"></a>因缘所生法。<a id="a-2q"></a>我说即是空。<a id="a-2r"></a>亦名为假名。<a id="a-2s"></a>亦名中道义。<a id="a-2t"></a>又云。<a id="a-2u"></a>诸法不自生。<a id="a-2v"></a>亦不从他生。<a id="a-2w"></a>不共不无因。<a id="a-2x"></a>是故知无生。<a id="a-2y"></a>又维摩经云。<a id="a-2z"></a>虽知诸佛国及与众生空。<a id="a-30"></a>而常修净土教化诸群生。<a id="a-31"></a>又云。<a id="a-32"></a>譬如有人。<a id="a-33"></a>造立宫室。<a id="a-34"></a>若依空地。<a id="a-35"></a>随意无碍。<a id="a-36"></a>若依虚空。<a id="a-37"></a>终不能成。<a id="a-38"></a>诸佛说法。<a id="a-39"></a>常依二谛。<a id="a-3A"></a>不坏假名。<a id="a-3B"></a>而说诸法实相。<a id="a-3C"></a>智者。<a id="a-3D"></a>炽然求生净土。<a id="a-3E"></a>达生体不可得。<a id="a-3F"></a>即是真无生。<a id="a-3G"></a>此谓心净。<a id="a-3H"></a>故即佛土净。<a id="a-3I"></a>愚者。<a id="a-3J"></a>为生所缚闻生。<a id="a-3K"></a>即作生解。<a id="a-3L"></a>闻无生。<a id="a-3M"></a>即作无生解。<a id="a-3N"></a>不知生者即是无生。<a id="a-3O"></a>无生即是生。<a id="a-3P"></a>不达此理。<a id="a-3Q"></a>横相是非嗔他。<a id="a-3R"></a>求生净土几许误哉。<a id="a-3S"></a>此则是谤法罪人。<a id="a-3T"></a>邪见外道也。</p>
  <p data-pb></p>
  <h2 id="a3U">第三疑</h2>
  <p id="a3V">问。<a id="a-3W"></a>十方诸佛。<a id="a-3X"></a>一切净土。<a id="a-3Y"></a>法性平等。<a id="a-3Z"></a>功德亦等。<a id="a-3a"></a>行者普念一切功德。<a id="a-3b"></a>生一切净土。<a id="a-3c"></a>今乃偏求一佛净土。<a id="a-3d"></a>与平等性乖。<a id="a-3e"></a>云何生净土。</p>
  <p id="a3f">答。<a id="a-3g"></a>一切诸佛土。<a id="a-3h"></a>实皆平等。<a id="a-3i"></a>但众生根钝。<a id="a-3j"></a>浊乱者多。<a id="a-3k"></a>若不专系一心一境。<a id="a-3l"></a>三昧难成。<a id="a-3m"></a>专念阿弥陀佛。<a id="a-3n"></a>即是一相三昧。<a id="a-3o"></a>以心专至。<a id="a-3p"></a>得生彼国。<a id="a-3q"></a>如随愿往生经云。<a id="a-3r"></a>普广菩萨问佛。<a id="a-3s"></a>十方悉有净土。<a id="a-3t"></a>世尊何故偏赞西方弥陀净土。<a id="a-3u"></a>专遣往生。<a id="a-3v"></a>佛告普广。<a id="a-3w"></a>阎浮提众生。<a id="a-3x"></a>心多浊乱。<a id="a-3y"></a>为此偏赞西方一佛净土。<a id="a-3z"></a>使诸众生。<a id="a-40"></a>专心一境。<a id="a-41"></a>即易得往生。<a id="a-42"></a>若总念一切佛者。<a id="a-43"></a>念佛境宽。<a id="a-44"></a>则心散漫。<a id="a-45"></a>三昧难成。<a id="a-46"></a>故不得往生。<a id="a-47"></a>又求一佛功德。<a id="a-48"></a>与一切佛功德无异。<a id="a-49"></a>以同一佛法性故。<a id="a-4A"></a>为此念阿弥陀佛。<a id="a-4B"></a>即念一切佛。<a id="a-4C"></a>生一净土。<a id="a-4D"></a>即生一切净土。<a id="a-4E"></a>故华严经云。<a id="a-4F"></a>一切诸佛身。<a id="a-4G"></a>即是一佛身。<a id="a-4H"></a>一心一智慧力。<a id="a-4I"></a>无畏亦然。<a id="a-4J"></a>又云。<a id="a-4K"></a>譬如净满月。<a id="a-4L"></a>普应一切水。<a id="a-4M"></a>影像虽无量。<a id="a-4N"></a>本月未曾二。<a id="a-4O"></a>如是无碍智。<a id="a-4P"></a>成就等正觉。<a id="a-4Q"></a>应现一切刹。<a id="a-4R"></a>佛身无有二。<a id="a-4S"></a>智者以譬喻得解。<a id="a-4T"></a>智者若能达一切月影即一月影。<a id="a-4U"></a>一月影即一切月影。<a id="a-4V"></a>月影无二。<a id="a-4W"></a>故一佛即一切佛。<a id="a-4X"></a>一切佛即一佛。<a id="a-4Y"></a>法身无二。<a id="a-4Z"></a>故炽然念一佛时。<a id="a-4a"></a>即是念一切佛也。</p>
  <p data-pb></p>
  <h2 id="a4b">第四疑</h2>
  <p id="a4c">问。<a id="a-4d"></a>等是念求生一佛净土。<a id="a-4e"></a>何不十方佛土中。<a id="a-4f"></a>随念一佛净土随得往生何须偏念西方弥陀佛耶。</p>
  <p id="a4g">答。<a id="a-4h"></a>凡夫无智。<a id="a-4i"></a>不敢自专。<a id="a-4j"></a>专用佛语。<a id="a-4k"></a>故能偏念阿弥陀佛。<a id="a-4l"></a>云何用佛语。<a id="a-4m"></a>释迦大师一代说法。<a id="a-4n"></a>处处圣教。<a id="a-4o"></a>唯劝众生。<a id="a-4p"></a>专心偏念阿弥陀佛。<a id="a-4q"></a>求生西方极乐世界。<a id="a-4r"></a>如无量寿经观经往生论等。<a id="a-4s"></a>数十余部经论文等。<a id="a-4t"></a>殷勤指授。<a id="a-4u"></a>劝生西方。<a id="a-4v"></a>故偏念也。<a id="a-4w"></a>又弥陀佛别有大悲四十八愿。<a id="a-4x"></a>接引众生。<a id="a-4y"></a>又观经云。<a id="a-4z"></a>阿弥陀佛有八万四千相。<a id="a-50"></a>一一相有八万四千好。<a id="a-51"></a>一一好放八万四千光明。<a id="a-52"></a>遍照法界。<a id="a-53"></a>念佛众生。<a id="a-54"></a>摄取不舍。<a id="a-55"></a>若有念者。<a id="a-56"></a>机感相应。<a id="a-57"></a>决定得生。<a id="a-58"></a>又阿弥陀经。<a id="a-59"></a>大无量寿经。<a id="a-5A"></a>鼓音王陀罗尼经等云。<a id="a-5B"></a>释迦佛说经时。<a id="a-5C"></a>皆有十方恒沙诸佛。<a id="a-5D"></a>舒其舌相。<a id="a-5E"></a>遍覆三千大千世界。<a id="a-5F"></a>证成一切众生念阿弥陀佛。<a id="a-5G"></a>乘佛大悲本愿力故。<a id="a-5H"></a>决定得生极乐世界。<a id="a-5I"></a>当知阿弥陀佛与此世界。<a id="a-5J"></a>偏有因缘。<a id="a-5K"></a>何以得知。<a id="a-5L"></a>无量寿经云。<a id="a-5M"></a>末世法灭之时。<a id="a-5N"></a>特驻此经。<a id="a-5O"></a>百年在世。<a id="a-5P"></a>接引众生。<a id="a-5Q"></a>往生彼国。<a id="a-5R"></a>故知阿弥陀佛与此世界极恶众生。<a id="a-5S"></a>偏有因缘。<a id="a-5T"></a>其余诸佛。<a id="a-5U"></a>一切净土。<a id="a-5V"></a>虽一经两经。<a id="a-5W"></a>略劝往生。<a id="a-5X"></a>不如弥陀佛国。<a id="a-5Y"></a>处处经论。<a id="a-5Z"></a>殷勤叮咛。<a id="a-5a"></a>劝往生也。</p>
  <p data-pb></p>
  <h2 id="a5b">第五疑</h2>
  <p id="a5c">问。<a id="a-5d"></a>具缚凡夫。<a id="a-5e"></a>恶业厚重。<a id="a-5f"></a>一切烦恼。<a id="a-5g"></a>一毫未断。<a id="a-5h"></a>西方净土。<a id="a-5i"></a>出过三界。<a id="a-5j"></a>具缚凡夫。<a id="a-5k"></a>云何得生。</p>
  <p id="a5l">答。<a id="a-5m"></a>有二种缘。<a id="a-5n"></a>一者自力。<a id="a-5o"></a>二者他力。<a id="a-5p"></a>自力者。<a id="a-5q"></a>此世界修道。<a id="a-5r"></a>实未得生净土。<a id="a-5s"></a>是故璎珞经云。<a id="a-5t"></a>始从具缚凡夫。<a id="a-5u"></a>未识三宝。<a id="a-5v"></a>不知善恶因之与果。<a id="a-5w"></a>初发菩提心。<a id="a-5x"></a>以信为本。<a id="a-5y"></a>住在佛家。<a id="a-5z"></a>以戒为本。<a id="a-60"></a>受菩萨戒。<a id="a-61"></a>身身相续。<a id="a-62"></a>戒行不阙经一劫二劫三劫。<a id="a-63"></a>始至初发心住。<a id="a-64"></a>如是修行十信十波罗蜜等无量行愿。<a id="a-65"></a>相续无间。<a id="a-66"></a>满一万劫。<a id="a-67"></a>方始至第六正心住。<a id="a-68"></a>若更增进。<a id="a-69"></a>至第七不退住。<a id="a-6A"></a>即种性位。<a id="a-6B"></a>此约自力。<a id="a-6C"></a>卒未得生净土。<a id="a-6D"></a>他力者。<a id="a-6E"></a>若信阿弥陀佛大悲愿力摄取念佛众生。<a id="a-6F"></a>即能发菩提心。<a id="a-6G"></a>行念佛三昧。<a id="a-6H"></a>厌离三界。<a id="a-6I"></a>身起行施戒修福。<a id="a-6J"></a>于一一行中。<a id="a-6K"></a>回愿生彼弥陀净土乘佛愿力。<a id="a-6L"></a>机感相应。<a id="a-6M"></a>即得往生。<a id="a-6N"></a>是故十住婆沙论云。<a id="a-6O"></a>于此世界修道有二种。<a id="a-6P"></a>一者难行道。<a id="a-6Q"></a>二者易行道。<a id="a-6R"></a>难行者。<a id="a-6S"></a>在于五浊恶世。<a id="a-6T"></a>于无量佛时。<a id="a-6U"></a>求阿鞞跋致。<a id="a-6V"></a>甚难可得。<a id="a-6W"></a>此难无数尘沙。<a id="a-6X"></a>说不可尽。<a id="a-6Y"></a>略述三五。<a id="a-6Z"></a>一者外道相善。<a id="a-6a"></a>乱菩萨法。<a id="a-6b"></a>二者无赖恶人。<a id="a-6c"></a>破他胜德。<a id="a-6d"></a>三者颠倒善果。<a id="a-6e"></a>能坏梵行。<a id="a-6f"></a>四者声闻自利。<a id="a-6g"></a>障于大慈。<a id="a-6h"></a>五者唯有自力。<a id="a-6i"></a>无他力持。<a id="a-6j"></a>譬如跛人步行。<a id="a-6k"></a>一日不过数里。<a id="a-6l"></a>极大辛苦。<a id="a-6m"></a>谓自力也。<a id="a-6n"></a>易行道者。<a id="a-6o"></a>谓信佛语教念佛三昧。<a id="a-6p"></a>愿生净土。<a id="a-6q"></a>乘弥陀佛愿力。<a id="a-6r"></a>摄持决定。<a id="a-6s"></a>往生不疑也。<a id="a-6t"></a>如人水路行。<a id="a-6u"></a>藉船力故。<a id="a-6v"></a>须臾即至千里。<a id="a-6w"></a>谓他力也。<a id="a-6x"></a>譬如劣夫从转轮王。<a id="a-6y"></a>一日一夜周行四天下。<a id="a-6z"></a>非是自力。<a id="a-70"></a>转轮王力也。<a id="a-71"></a>若言有漏凡夫不得生净土者。<a id="a-72"></a>亦可有漏凡夫应不得见佛身。<a id="a-73"></a>然念佛三昧。<a id="a-74"></a>并无漏善根所起。<a id="a-75"></a>有漏凡夫。<a id="a-76"></a>随分得见佛身粗相也。<a id="a-77"></a>菩萨见微细相。<a id="a-78"></a>净土亦尔。<a id="a-79"></a>虽是无漏善根所起。<a id="a-7A"></a>有漏凡夫发无上菩提心。<a id="a-7B"></a>求生净土常念佛。<a id="a-7C"></a>故伏灭烦恼。<a id="a-7D"></a>得生净土。<a id="a-7E"></a>随分得见粗相。<a id="a-7F"></a>菩萨见微妙相。<a id="a-7G"></a>此何所疑。<a id="a-7H"></a>故华严经说。<a id="a-7I"></a>一切诸佛刹。<a id="a-7J"></a>平等普严净。<a id="a-7K"></a>众生业行异。<a id="a-7L"></a>所见各不同。<a id="a-7M"></a>即其义也。</p>
  <p data-pb></p>
  <h2 id="a7N">第六疑</h2>
  <p id="a7O">问。<a id="a-7P"></a>设令具缚凡夫。<a id="a-7Q"></a>得生彼国。<a id="a-7R"></a>邪见三毒等常起。<a id="a-7S"></a>云何得生彼国。<a id="a-7T"></a>即得不退。<a id="a-7U"></a>超过三界。</p>
  <p id="a7V">释曰。<a id="a-7W"></a>得生彼国。<a id="a-7X"></a>有五因缘不退。<a id="a-7Y"></a>云何为五。<a id="a-7Z"></a>一者阿弥陀佛大悲愿力摄持故得不退。<a id="a-7a"></a>二者佛光常照故。<a id="a-7b"></a>菩提心常增进不退。<a id="a-7c"></a>三者。<a id="a-7d"></a>水鸟树林。<a id="a-7e"></a>风声乐响。<a id="a-7f"></a>皆说苦空。<a id="a-7g"></a>闻者常起念佛念法念僧之心。<a id="a-7h"></a>故不退。<a id="a-7i"></a>四者彼国纯诸菩萨。<a id="a-7j"></a>以为良友。<a id="a-7k"></a>无恶缘境。<a id="a-7l"></a>外无神鬼魔邪。<a id="a-7m"></a>内无三毒等烦恼毕竟不起。<a id="a-7n"></a>故不退。<a id="a-7o"></a>五者生彼国即寿命永劫。<a id="a-7p"></a>共菩萨佛齐等。<a id="a-7q"></a>故不退也。<a id="a-7r"></a>在此恶世。<a id="a-7s"></a>日月短促。<a id="a-7t"></a>经阿僧祇劫。<a id="a-7u"></a>复不起烦恼。<a id="a-7v"></a>长时修道。<a id="a-7w"></a>云何不得无生忍也。<a id="a-7x"></a>此理显然。<a id="a-7y"></a>不须疑也。</p>
  <p data-pb></p>
  <h2 id="a7z">第七疑</h2>
  <p id="a80">问。<a id="a-81"></a>弥勒菩萨。<a id="a-82"></a>一生补处。<a id="a-83"></a>即得成佛。<a id="a-84"></a>上品十善。<a id="a-85"></a>得生彼处。<a id="a-86"></a>见弥勒菩萨。<a id="a-87"></a>随从下生三会之中。<a id="a-88"></a>自然而得圣果。<a id="a-89"></a>何须求生西方净土耶。</p>
  <p id="a8A">答。<a id="a-8B"></a>求生兜率。<a id="a-8C"></a>一日闻道见佛。<a id="a-8D"></a>势欲相似。<a id="a-8E"></a>若细比校。<a id="a-8F"></a>大有优劣。<a id="a-8G"></a>且论二种。<a id="a-8H"></a>一者纵持十善。<a id="a-8I"></a>恐不得生。<a id="a-8J"></a>何以得知。<a id="a-8K"></a>弥勒上生经云。<a id="a-8L"></a>行众三昧。<a id="a-8M"></a>深入正定。<a id="a-8N"></a>方始得生。<a id="a-8O"></a>更无方便接引之义。<a id="a-8P"></a>不如阿弥陀佛本愿力光明力。<a id="a-8Q"></a>但有念佛众生。<a id="a-8R"></a>摄取不舍。<a id="a-8S"></a>又释迦佛。<a id="a-8T"></a>说九品教门。<a id="a-8U"></a>方便接引。<a id="a-8V"></a>殷勤发遣。<a id="a-8W"></a>生彼净土。<a id="a-8X"></a>但众生能念弥陀佛者。<a id="a-8Y"></a>机感相应。<a id="a-8Z"></a>必得生也。<a id="a-8a"></a>如世间慕人能受慕者。<a id="a-8b"></a>机会相投。<a id="a-8c"></a>必成其事。<a id="a-8d"></a>二者兜率天宫。<a id="a-8e"></a>是欲界退位者多。<a id="a-8f"></a>无有水鸟树林风声乐响。<a id="a-8g"></a>众生闻者。<a id="a-8h"></a>悉念佛发菩提心。<a id="a-8i"></a>伏灭烦恼。<a id="a-8j"></a>又有女人。<a id="a-8k"></a>皆长诸天爱。<a id="a-8l"></a>着五欲之心。<a id="a-8m"></a>又天女微妙。<a id="a-8n"></a>诸天耽玩。<a id="a-8o"></a>不能自勉。<a id="a-8p"></a>不如弥陀净土水鸟树林风声乐响。<a id="a-8q"></a>众生闻者。<a id="a-8r"></a>皆生念佛发菩提心。<a id="a-8s"></a>伏灭烦恼。<a id="a-8t"></a>又无女人二乘之心。<a id="a-8u"></a>纯一大乘。<a id="a-8v"></a>清净良伴。<a id="a-8w"></a>为此烦恼恶业。<a id="a-8x"></a>毕竟不起。<a id="a-8y"></a>遂至无生之位。<a id="a-8z"></a>如此比校。<a id="a-90"></a>优劣显然。<a id="a-91"></a>何须致疑也。<a id="a-92"></a>如释迦佛在世之时。<a id="a-93"></a>大有众生。<a id="a-94"></a>见佛不得圣果者。<a id="a-95"></a>如恒沙。<a id="a-96"></a>弥勒出世亦尔。<a id="a-97"></a>大有不得圣果者。<a id="a-98"></a>未如弥陀净土。<a id="a-99"></a>但生彼国已。<a id="a-9A"></a>悉得无生法忍。<a id="a-9B"></a>未有一人退落三界。<a id="a-9C"></a>为生死业缚也。<a id="a-9D"></a>又闻西国传云。<a id="a-9E"></a>有三菩萨。<a id="a-9F"></a>一名无著。<a id="a-9G"></a>二名世亲。<a id="a-9H"></a>三名师子觉。<a id="a-9I"></a>此三人契志同生兜率愿见弥勒。<a id="a-9J"></a>若先亡者。<a id="a-9K"></a>得见弥勒。<a id="a-9L"></a>誓来相报。<a id="a-9M"></a>师子觉前亡。<a id="a-9N"></a>一去数年不来。<a id="a-9O"></a>后世亲无常临终之时。<a id="a-9P"></a>无著语云。<a id="a-9Q"></a>汝见弥勒。<a id="a-9R"></a>即来相报。<a id="a-9S"></a>世亲去已三年始来。<a id="a-9T"></a>无著问曰。<a id="a-9U"></a>何意如许多时始来。<a id="a-9V"></a>世亲报云。<a id="a-9W"></a>至彼天中。<a id="a-9X"></a>听弥勒菩萨一坐说法。<a id="a-9Y"></a>旋绕即来相报。<a id="a-9Z"></a>为彼天日长故。<a id="a-9a"></a>此处已经三年。<a id="a-9b"></a>又问。<a id="a-9c"></a>师子觉今在何处。<a id="a-9d"></a>世亲报云。<a id="a-9e"></a>师子觉为受天乐。<a id="a-9f"></a>五欲自娱。<a id="a-9g"></a>在外眷属。<a id="a-9h"></a>从去已来。<a id="a-9i"></a>总不见弥勒。<a id="a-9j"></a>诸小菩萨。<a id="a-9k"></a>生彼尚着五欲。<a id="a-9l"></a>何况凡夫。<a id="a-9m"></a>为此愿生西方定得不退。<a id="a-9n"></a>不求生兜率也。</p>
  <p data-pb></p>
  <h2 id="a9o">第八疑</h2>
  <p id="a9p">问。<a id="a-9q"></a>众生无始已来。<a id="a-9r"></a>造无量业。<a id="a-9s"></a>今生一刑。<a id="a-9t"></a>不逢善知识。<a id="a-9u"></a>又复作一切罪业。<a id="a-9v"></a>无恶不造。<a id="a-9w"></a>云何临终。<a id="a-9x"></a>十念成就。<a id="a-9y"></a>即得往生。<a id="a-9z"></a>出过三界。<a id="a-A0"></a>结业之事。<a id="a-A1"></a>云何可通。</p>
  <p id="aA2">释曰。<a id="a-A3"></a>众生无始已来。<a id="a-A4"></a>善恶业种。<a id="a-A5"></a>多少强弱。<a id="a-A6"></a>并不得知。<a id="a-A7"></a>但能临终。<a id="a-A8"></a>遇善知识。<a id="a-A9"></a>十念成就者。<a id="a-AA"></a>皆是宿善业强始得遇善知识。<a id="a-AB"></a>十念成就。<a id="a-AC"></a>若恶业多者。<a id="a-AD"></a>善知识尚不可逢。<a id="a-AE"></a>何可论十念成就。<a id="a-AF"></a>又汝以无始已来。<a id="a-AG"></a>恶业为重。<a id="a-AH"></a>临终十念为轻者。<a id="a-AI"></a>今以道理。<a id="a-AJ"></a>三种校量。<a id="a-AK"></a>轻重不定。<a id="a-AL"></a>不在时节久近多少。<a id="a-AM"></a>云何为三。<a id="a-AN"></a>一者在心。<a id="a-AO"></a>二者在缘。<a id="a-AP"></a>三者在决定。<a id="a-AQ"></a>在心者。<a id="a-AR"></a>造罪之时。<a id="a-AS"></a>从自虚妄颠倒生。<a id="a-AT"></a>念佛者。<a id="a-AU"></a>从善知识。<a id="a-AV"></a>闻说阿弥陀佛真实功德名号生。<a id="a-AW"></a>一虚一实岂得相比。<a id="a-AX"></a>譬如万年闇室。<a id="a-AY"></a>日光暂至而闇顿灭。<a id="a-AZ"></a>岂以久来之闇。<a id="a-Aa"></a>不肯灭耶。<a id="a-Ab"></a>在缘者。<a id="a-Ac"></a>造罪之时。<a id="a-Ad"></a>从虚妄痴闇心。<a id="a-Ae"></a>缘虚妄境界。<a id="a-Af"></a>颠倒生念佛之心。<a id="a-Ag"></a>从闻佛清净真实功德名号缘无上菩提心生。<a id="a-Ah"></a>一真一伪岂得相比。<a id="a-Ai"></a>譬如有人被毒箭。<a id="a-Aj"></a>中箭深毒碜伤肌破骨。<a id="a-Ak"></a>一闻灭除药鼓。<a id="a-Al"></a>即箭出毒除。<a id="a-Am"></a>岂以箭深毒碜。<a id="a-An"></a>而不肯出也。<a id="a-Ao"></a>在决定者。<a id="a-Ap"></a>造罪之时以有间心有后心也。<a id="a-Aq"></a>念佛之时。<a id="a-Ar"></a>以无间心无后心。<a id="a-As"></a>遂即舍命。<a id="a-At"></a>善心猛利。<a id="a-Au"></a>是以即生。<a id="a-Av"></a>譬如十围之索。<a id="a-Aw"></a>千夫不制。<a id="a-Ax"></a>童子挥剑。<a id="a-Ay"></a>须臾两分。<a id="a-Az"></a>又如千年积柴。<a id="a-B0"></a>以一豆火焚。<a id="a-B1"></a>少时即尽又如有人。<a id="a-B2"></a>一生已来。<a id="a-B3"></a>修十善业。<a id="a-B4"></a>应得生天。<a id="a-B5"></a>临终之时。<a id="a-B6"></a>起一念决定邪见。<a id="a-B7"></a>即堕阿鼻地狱。<a id="a-B8"></a>恶业虚妄。<a id="a-B9"></a>以猛利故。<a id="a-BA"></a>尚能排一生之善业。<a id="a-BB"></a>令堕恶道。<a id="a-BC"></a>岂况临终猛心念佛真实。<a id="a-BD"></a>无间善业不能排。<a id="a-BE"></a>无始恶业得生净土。<a id="a-BF"></a>无有是处。<a id="a-BG"></a>又云。<a id="a-BH"></a>一念念佛。<a id="a-BI"></a>灭八十亿劫生死之罪。<a id="a-BJ"></a>为念佛时。<a id="a-BK"></a>心猛利故。<a id="a-BL"></a>伏灭恶业。<a id="a-BM"></a>决定得生。<a id="a-BN"></a>不须疑也。<a id="a-BO"></a>上古相传判十念成就。<a id="a-BP"></a>作别时意者。<a id="a-BQ"></a>此定不可。<a id="a-BR"></a>何以得知。<a id="a-BS"></a>摄论云。<a id="a-BT"></a>由唯发愿故。<a id="a-BU"></a>全无有行。<a id="a-BV"></a>杂集论云。<a id="a-BW"></a>若愿生安乐国土。<a id="a-BX"></a>即得往生。<a id="a-BY"></a>若闻无垢佛名。<a id="a-BZ"></a>即得阿耨菩提者。<a id="a-Ba"></a>并是别时之因。<a id="a-Bb"></a>全无有行。<a id="a-Bc"></a>若将临终。<a id="a-Bd"></a>无间十念。<a id="a-Be"></a>猛利善行。<a id="a-Bf"></a>是别时意者。<a id="a-Bg"></a>几许误哉。<a id="a-Bh"></a>愿诸行者。<a id="a-Bi"></a>深思此理。<a id="a-Bj"></a>自牢其心。<a id="a-Bk"></a>莫信异见。<a id="a-Bl"></a>自坠陷也。</p>
  <p data-pb></p>
  <h2 id="aBm">第九疑</h2>
  <p id="aBn">问。<a id="a-Bo"></a>西方去此十万亿佛刹。<a id="a-Bp"></a>凡夫劣弱。<a id="a-Bq"></a>云何可到。<a id="a-Br"></a>又往生论云。<a id="a-Bs"></a>女人及根缺二乘种不生。<a id="a-Bt"></a>既有此教。<a id="a-Bu"></a>当知女人及以根缺者。<a id="a-Bv"></a>定必不得往生。</p>
  <p id="aBw">答。<a id="a-Bx"></a>为对凡夫肉眼生死心量说耳。<a id="a-By"></a>西方去此。<a id="a-Bz"></a>十万亿佛刹。<a id="a-C0"></a>但使众生净土业成者。<a id="a-C1"></a>临终在定之心即是净土受生之心。<a id="a-C2"></a>动念即是生净土时为此观经云。<a id="a-C3"></a>弥陀佛国去此不远。<a id="a-C4"></a>又业力不可思议。<a id="a-C5"></a>一念即得生。<a id="a-C6"></a>彼不须愁远。<a id="a-C7"></a>又如人梦。<a id="a-C8"></a>身虽在床。<a id="a-C9"></a>而心意识。<a id="a-CA"></a>遍至他方。<a id="a-CB"></a>一切世界如平生不异也。<a id="a-CC"></a>生净土于尔。<a id="a-CD"></a>动念即至。<a id="a-CE"></a>不须疑也。<a id="a-CF"></a>女人及根缺二乘种不生者。<a id="a-CG"></a>但论生彼国。<a id="a-CH"></a>无女人及无盲聋喑哑人。<a id="a-CI"></a>不道此间女人。<a id="a-CJ"></a>根缺人不得生。<a id="a-CK"></a>彼若如此说者。<a id="a-CL"></a>愚痴全不识经意。<a id="a-CM"></a>即如韦提夫人。<a id="a-CN"></a>是请生净土主。<a id="a-CO"></a>及五百侍女。<a id="a-CP"></a>佛授记悉得往生彼国。<a id="a-CQ"></a>但此处女人。<a id="a-CR"></a>及盲聋喑哑人。<a id="a-CS"></a>心念弥陀佛。<a id="a-CT"></a>悉生彼国已。<a id="a-CU"></a>更不受女身。<a id="a-CV"></a>亦不受根缺身二乘人。<a id="a-CW"></a>但回心愿生净土。<a id="a-CX"></a>至彼更无二乘执心。<a id="a-CY"></a>为此故云。<a id="a-CZ"></a>女人及根缺二乘种不生。<a id="a-Ca"></a>非谓此处女人及根缺人不得生也。<a id="a-Cb"></a>故无量寿经四十八愿云。<a id="a-Cc"></a>设我得佛十方世界一切女人。<a id="a-Cd"></a>称我名号。<a id="a-Ce"></a>厌恶女身。<a id="a-Cf"></a>舍命之后。<a id="a-Cg"></a>更受女身者。<a id="a-Ch"></a>不取正觉。<a id="a-Ci"></a>况生彼国。<a id="a-Cj"></a>更受女身根缺者亦尔。</p>
  <p data-pb></p>
  <h2 id="aCk">第十疑</h2>
  <p id="aCl">问。<a id="a-Cm"></a>今欲决定求生西方。<a id="a-Cn"></a>未知作何行业。<a id="a-Co"></a>以何为种子。<a id="a-Cp"></a>得生彼国。<a id="a-Cq"></a>又凡夫俗人皆有妻子。<a id="a-Cr"></a>未知不断淫欲得生彼否。</p>
  <p id="aCs">答。<a id="a-Ct"></a>欲决定生西方者。<a id="a-Cu"></a>具有二种行。<a id="a-Cv"></a>定得生彼。<a id="a-Cw"></a>一者厌离行。<a id="a-Cx"></a>二者欣愿行。<a id="a-Cy"></a>言厌离行者。<a id="a-Cz"></a>凡夫无始已来。<a id="a-D0"></a>为五欲缠缚。<a id="a-D1"></a>轮回五道。<a id="a-D2"></a>备受众苦。<a id="a-D3"></a>不起心厌离五欲。<a id="a-D4"></a>未有出期。<a id="a-D5"></a>为此常观此身脓血屎尿。<a id="a-D6"></a>一切恶露不净臭秽。<a id="a-D7"></a>故涅槃经云。<a id="a-D8"></a>如是身城。<a id="a-D9"></a>愚痴罗刹止住其中。<a id="a-DA"></a>谁有智者当乐此身。<a id="a-DB"></a>又经云。<a id="a-DC"></a>此身众苦所集。<a id="a-DD"></a>一切皆不净。<a id="a-DE"></a>扼缚痈疮等根本无义利。<a id="a-DF"></a>上至诸天身皆亦如是。<a id="a-DG"></a>行者若行若坐。<a id="a-DH"></a>若睡若觉。<a id="a-DI"></a>常观此身唯苦无乐深生厌离。<a id="a-DJ"></a>纵使妻房不能顿断。<a id="a-DK"></a>渐渐生厌作七种不净观。<a id="a-DL"></a>一者观此淫。<a id="a-DM"></a>欲身从贪爱烦恼生。<a id="a-DN"></a>即是种子不净。<a id="a-DO"></a>二者父母交会之时赤白和合。<a id="a-DP"></a>即是受生不净。<a id="a-DQ"></a>三者母胎中在生藏下。<a id="a-DR"></a>居熟藏上。<a id="a-DS"></a>即是住处不净。<a id="a-DT"></a>四者在母胎时唯食母血。<a id="a-DU"></a>即是食啖不净。<a id="a-DV"></a>五者日月满足头向产门。<a id="a-DW"></a>脓血俱出臭秽狼藉。<a id="a-DX"></a>即是初生不净。<a id="a-DY"></a>六者薄皮覆上。<a id="a-DZ"></a>其内脓血遍一切处。<a id="a-Da"></a>即是举体不净。<a id="a-Db"></a>七者乃至死后膖胀烂坏。<a id="a-Dc"></a>骨肉纵横狐狼食啖。<a id="a-Dd"></a>即是究竟不净。<a id="a-De"></a>自身既尔他身亦然。<a id="a-Df"></a>所爱境界男女身等。<a id="a-Dg"></a>深生厌离常观不净。<a id="a-Dh"></a>若能如此观身不净之者。<a id="a-Di"></a>淫欲烦恼渐渐减少。<a id="a-Dj"></a>又作十想等观。<a id="a-Dk"></a>广如经说。<a id="a-Dl"></a>又发愿。<a id="a-Dm"></a>愿我永离三界杂食。<a id="a-Dn"></a>臭秽脓血不净。<a id="a-Do"></a>耽荒五欲男女等身。<a id="a-Dp"></a>愿得净土法性生身。<a id="a-Dq"></a>此谓厌离行。<a id="a-Dr"></a>二明欣愿行者。<a id="a-Ds"></a>复有二种。<a id="a-Dt"></a>一者先明求往生之意。<a id="a-Du"></a>二者观彼净土庄严等事欣心愿求。<a id="a-Dv"></a>明往生意者。<a id="a-Dw"></a>所以求生净土。<a id="a-Dx"></a>为欲救拔一切众生苦故。<a id="a-Dy"></a>即自思忖。<a id="a-Dz"></a>我今无力。<a id="a-E0"></a>若在恶世。<a id="a-E1"></a>烦恼境强自为业缚。<a id="a-E2"></a>沦溺三涂动经劫数。<a id="a-E3"></a>如此轮转。<a id="a-E4"></a>无始已来未曾休息。<a id="a-E5"></a>何时能得救苦众生。<a id="a-E6"></a>为此求生净土亲近诸佛。<a id="a-E7"></a>若证无生忍。<a id="a-E8"></a>方能于恶世中救苦众生。<a id="a-E9"></a>故往生论云。<a id="a-EA"></a>言发菩提心者。<a id="a-EB"></a>正是愿作佛心。<a id="a-EC"></a>愿作佛心者。<a id="a-ED"></a>则是度众生心。<a id="a-EE"></a>度众生心者。<a id="a-EF"></a>则是摄众生生佛国心。<a id="a-EG"></a>又愿生净土须具二行。<a id="a-EH"></a>一者必须远离三种障菩提门法。<a id="a-EI"></a>二者须得三种顺菩提门法。<a id="a-EJ"></a>何者为三种障菩提法。<a id="a-EK"></a>一者依智慧门。<a id="a-EL"></a>不来自乐远离我心贪着自身故。<a id="a-EM"></a>二者依慈悲门。<a id="a-EN"></a>拔一切众生苦。<a id="a-EO"></a>远离无安众生心故。<a id="a-EP"></a>三者依方便门。<a id="a-EQ"></a>当怜愍一切众生欲与其乐。<a id="a-ER"></a>远离恭敬供养自身心故。<a id="a-ES"></a>若能远三种菩提障。<a id="a-ET"></a>则得三种顺菩提法。<a id="a-EU"></a>一者无染清净心。<a id="a-EV"></a>不为自身求诸乐故。<a id="a-EW"></a>菩提是无染清净处。<a id="a-EX"></a>若为自身求乐。<a id="a-EY"></a>即染身心障菩提门。<a id="a-EZ"></a>是故无染清净心。<a id="a-Ea"></a>是顺菩提门。<a id="a-Eb"></a>二者安清净心。<a id="a-Ec"></a>为拔众生苦故。<a id="a-Ed"></a>菩提心是安隐一切众生清净处。<a id="a-Ee"></a>若不作心拔一切众生。<a id="a-Ef"></a>令离生死苦。<a id="a-Eg"></a>即违菩提门。<a id="a-Eh"></a>是故安清净心。<a id="a-Ei"></a>是顺菩提门三者乐清净心。<a id="a-Ej"></a>欲令一切众生得大菩提涅槃故。<a id="a-Ek"></a>菩提涅槃是毕竟常乐处。<a id="a-El"></a>若不作心令一切众生得毕竟常乐。<a id="a-Em"></a>即遮菩提门。<a id="a-En"></a>此菩提因何而得。<a id="a-Eo"></a>要因生净土常不离佛。<a id="a-Ep"></a>得无生忍已于生死国中救苦众生。<a id="a-Eq"></a>悲智内融定而常用自在无碍。<a id="a-Er"></a>即菩提心。<a id="a-Es"></a>此是显生之意。<a id="a-Et"></a>二明欣心显求者。<a id="a-Eu"></a>希心起想缘弥陀佛。<a id="a-Ev"></a>若法身。<a id="a-Ew"></a>若报身等。<a id="a-Ex"></a>金色光明八万四千相。<a id="a-Ey"></a>一一相中八万四千好。<a id="a-Ez"></a>一一好放八万四千光明。<a id="a-F0"></a>常照法界摄取念佛众生。<a id="a-F1"></a>又观彼净土七宝庄严妙乐等。<a id="a-F2"></a>备如无量寿经十六观等。<a id="a-F3"></a>常行念佛三昧。<a id="a-F4"></a>及施戒修等一切善行。<a id="a-F5"></a>悉已回施一切众生。<a id="a-F6"></a>同生彼国决定得生。<a id="a-F7"></a>此谓欣愿门也。</p>
  <p data-pb></p>
  <h2 id="aF8">净土十疑论后序</h2>
  <p id="aF9">人心无常。<a id="a-FA"></a>法亦无定。<a id="a-FB"></a>心法万差。<a id="a-FC"></a>其本在此。<a id="a-FD"></a>信此则遍信。<a id="a-FE"></a>华严所以说十信。<a id="a-FF"></a>疑此则遍疑。<a id="a-FG"></a>智者所以说十疑。<a id="a-FH"></a>出疑入信。<a id="a-FI"></a>一入永入。<a id="a-FJ"></a>不离于此。<a id="a-FK"></a>得究竟处。<a id="a-FL"></a>净土者究竟处也。<a id="a-FM"></a>此处有说法之主名无量寿。<a id="a-FN"></a>此佛说法。<a id="a-FO"></a>未尝间断。<a id="a-FP"></a>疑障其耳则聋而不闻。<a id="a-FQ"></a>疑障其心则昧而不觉。<a id="a-FR"></a>不闻不觉。<a id="a-FS"></a>安住恶习。<a id="a-FT"></a>赞叹不念。<a id="a-FU"></a>随喜粗心。<a id="a-FV"></a>妄指莲胞。<a id="a-FW"></a>以为虚诞。<a id="a-FX"></a>终不自念。<a id="a-FY"></a>此分段身。<a id="a-FZ"></a>从何而得自何而来。<a id="a-Fa"></a>胎狱秽浊。<a id="a-Fb"></a>真实安在。<a id="a-Fc"></a>信凭业识。<a id="a-Fd"></a>自隔真际。<a id="a-Fe"></a>于一幻境。<a id="a-Ff"></a>非彼执此。<a id="a-Fg"></a>生生不灵。<a id="a-Fh"></a>永绝圣路。<a id="a-Fi"></a>以如是故。<a id="a-Fj"></a>释迦如来。<a id="a-Fk"></a>起大慈愍。<a id="a-Fl"></a>于秽浊中。<a id="a-Fm"></a>发大音声。<a id="a-Fn"></a>赞彼净土上妙之乐。<a id="a-Fo"></a>于生死中。<a id="a-Fp"></a>为大船师。<a id="a-Fq"></a>载以法船。<a id="a-Fr"></a>令趋彼岸。<a id="a-Fs"></a>昼夜度生。<a id="a-Ft"></a>无有休息。<a id="a-Fu"></a>然而弥陀之岸。<a id="a-Fv"></a>本无彼此。<a id="a-Fw"></a>释迦之船。<a id="a-Fx"></a>实非往来。<a id="a-Fy"></a>譬如一灯分照八镜。<a id="a-Fz"></a>镜有东西。<a id="a-G0"></a>光影无二。<a id="a-G1"></a>弥陀说法。<a id="a-G2"></a>遍光影中。<a id="a-G3"></a>而释迦方便。<a id="a-G4"></a>独指西镜。<a id="a-G5"></a>故已到彼岸者。<a id="a-G6"></a>乃可以忘彼此。<a id="a-G7"></a>未入法界者。<a id="a-G8"></a>何自而泯东西。<a id="a-G9"></a>于此法中。<a id="a-GA"></a>若未究竟。<a id="a-GB"></a>勿滞方隅。<a id="a-GC"></a>勿分彼此。<a id="a-GD"></a>但当正念。<a id="a-GE"></a>谛信而已。<a id="a-GF"></a>此二圣之意。<a id="a-GG"></a>而智者之所以信也。<a id="a-GH"></a>信者万善之母。<a id="a-GI"></a>疑者众恶之根。<a id="a-GJ"></a>能顺其母。<a id="a-GK"></a>能锄其根。<a id="a-GL"></a>则向之所谓障缘众生。<a id="a-GM"></a>聋可复闻。<a id="a-GN"></a>昧可复觉。<a id="a-GO"></a>未出生死得出生死。<a id="a-GP"></a>未生净土得生净土。<a id="a-GQ"></a>顺释迦之诲往面弥陀。<a id="a-GR"></a>随弥陀之愿来助释迦。<a id="a-GS"></a>在此而遍历十方。<a id="a-GT"></a>即西而普入诸镜。<a id="a-GU"></a>自二圣建立以来。<a id="a-GV"></a>如是之人。<a id="a-GW"></a>如河沙数。<a id="a-GX"></a>云何不信。<a id="a-GY"></a>云何而疑。<a id="a-GZ"></a>能自信己。<a id="a-Ga"></a>又作方便令诸未信无不信者。<a id="a-Gb"></a>此则智者之所以为悲也。<a id="a-Gc"></a>明智大师。<a id="a-Gd"></a>中立学智者之道。<a id="a-Ge"></a>不顺其文而顺其悲。<a id="a-Gf"></a>所以又印此论冠以次公之序。<a id="a-Gg"></a>予乃申广其说。<a id="a-Gh"></a>以助其传。</p>
  <p id="aGi">元祐八年七月十一日左宣义郎前签书镇东军节度判官厅公事陈瓘序。</p>
 </body>
</html>