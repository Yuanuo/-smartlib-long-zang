<!doctype html>
<html id="z3IBWVx1LA" data-ver="115">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">净土十疑论序</h1>
  <h2 id="a2">宋无为子杨杰述</h2>
  <p id="a3">爱不重不生娑婆。<a id="a-4"></a>念不一不生极乐。<a id="a-5"></a>娑婆秽土也。<a id="a-6"></a>极乐净土也。<a id="a-7"></a>娑婆之寿有量。<a id="a-8"></a>彼土之寿则无量矣。<a id="a-9"></a>娑婆备诸苦。<a id="a-A"></a>彼土则安养无苦矣。<a id="a-B"></a>娑婆随业转轮生死。<a id="a-C"></a>彼土一往则永证无生法忍。<a id="a-D"></a>若愿度生则任意自在。<a id="a-E"></a>不为诸业转矣。<a id="a-F"></a>其净秽寿量苦乐生死。<a id="a-G"></a>如是差别。<a id="a-H"></a>而众生冥然不知。<a id="a-I"></a>可不哀哉。<a id="a-J"></a>阿弥陀佛。<a id="a-K"></a>净土摄受之主也。<a id="a-L"></a>释迦如来。<a id="a-M"></a>指导净土之师也。<a id="a-N"></a>观音势至。<a id="a-O"></a>助佛扬化者也。<a id="a-P"></a>是以如来一代教典。<a id="a-Q"></a>处处叮咛。<a id="a-R"></a>劝往生也。<a id="a-S"></a>阿弥陀佛与观音势至。<a id="a-T"></a>乘大愿船。<a id="a-U"></a>泛生死海。<a id="a-V"></a>不着此岸。<a id="a-W"></a>不留彼岸。<a id="a-X"></a>不止中流。<a id="a-Y"></a>唯以济度为佛事。<a id="a-Z"></a>是故阿弥陀经云。<a id="a-a"></a>若有善男子善女人。<a id="a-b"></a>闻说阿弥陀佛执持名号。<a id="a-c"></a>若一日乃至七日。<a id="a-d"></a>一心不乱。<a id="a-e"></a>其人临命终时。<a id="a-f"></a>阿弥陀佛与诸圣众现在其前。<a id="a-g"></a>是人终时。<a id="a-h"></a>心不颠倒。<a id="a-i"></a>即得往生极乐国土。<a id="a-j"></a>又经云。<a id="a-k"></a>十方众生。<a id="a-l"></a>闻我名号。<a id="a-m"></a>忆念我国。<a id="a-n"></a>植诸德本。<a id="a-o"></a>至心回向。<a id="a-p"></a>欲生我国。<a id="a-q"></a>不果遂者。<a id="a-r"></a>不取正觉。<a id="a-s"></a>所以祇洹精舍。<a id="a-t"></a>无常院。<a id="a-u"></a>令病者面西作往生净土想。<a id="a-v"></a>盖弥陀光明。<a id="a-w"></a>遍照法界。<a id="a-x"></a>念佛众生。<a id="a-y"></a>摄取不舍。<a id="a-z"></a>圣凡一体。<a id="a-10"></a>机感相应。<a id="a-11"></a>诸佛心内众生。<a id="a-12"></a>尘尘极乐。<a id="a-13"></a>众生心中净土。<a id="a-14"></a>念念弥陀。<a id="a-15"></a>吾以是观之智慧者易生。<a id="a-16"></a>能断疑故。<a id="a-17"></a>禅定者易生不散乱故。<a id="a-18"></a>持戒者易生远诸染故。<a id="a-19"></a>布施者易生不我有故。<a id="a-1A"></a>忍辱者易生不嗔恚故。<a id="a-1B"></a>精进者。<a id="a-1C"></a>易生不退转故。<a id="a-1D"></a>不造善不作恶者易生念能一故。<a id="a-1E"></a>诸恶已作业报已现者易生实惭惧故。<a id="a-1F"></a>虽有众善。<a id="a-1G"></a>若无诚信心无深心无回向发愿心者。<a id="a-1H"></a>则不得上上品生矣。<a id="a-1I"></a>噫弥陀甚易持净土。<a id="a-1J"></a>甚易往众生。<a id="a-1K"></a>不能持不能往。<a id="a-1L"></a>佛如众生何。<a id="a-1M"></a>夫造恶业入苦趣。<a id="a-1N"></a>念弥陀生极乐。<a id="a-1O"></a>二者皆佛言也。<a id="a-1P"></a>世人忧堕地狱。<a id="a-1Q"></a>而疑往生者。<a id="a-1R"></a>不亦惑哉。<a id="a-1S"></a>晋慧远法师。<a id="a-1T"></a>与当时高士刘遗民等。<a id="a-1U"></a>结白莲社于庐山。<a id="a-1V"></a>盖致精诚于此尔。<a id="a-1W"></a>其后七百年。<a id="a-1X"></a>僧俗修持。<a id="a-1Y"></a>获感应者非一。<a id="a-1Z"></a>咸见于净土传记。<a id="a-1a"></a>岂诬也哉。<a id="a-1b"></a>然赞辅弥陀教观者。<a id="a-1c"></a>其书山积。<a id="a-1d"></a>唯天台智者大师。<a id="a-1e"></a>净土十疑论最为首冠援引圣言。<a id="a-1f"></a>开决群惑。<a id="a-1g"></a>万年闇室。<a id="a-1h"></a>日至而顿有余光。<a id="a-1i"></a>千里水程舟具。<a id="a-1j"></a>而不劳自力。<a id="a-1k"></a>非法藏后身不能至于是也。<a id="a-1l"></a>杰顷于都下尝获斯文。<a id="a-1m"></a>读示所知无不生信。<a id="a-1n"></a>自遭酷罚。<a id="a-1o"></a>感寤益深。<a id="a-1p"></a>将广其传。<a id="a-1q"></a>因为序引(熙宁九年仲秋述)</p>
 </body>
</html>