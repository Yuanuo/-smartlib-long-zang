<!doctype html>
<html id="z3IBWzH1bu" data-ver="253">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">注华严法界观门序</h1>
  <h2 id="a2">唐绵州刺史裴休述</h2>
  <p id="a3">法界者。<a id="a-4"></a>一切众生身心之本体也。<a id="a-5"></a>从本已来。<a id="a-6"></a>灵明廓彻。<a id="a-7"></a>广大虚寂。<a id="a-8"></a>唯一真之境而已。<a id="a-9"></a>无有形貌而森罗大千。<a id="a-A"></a>无有边际而含容万有昭昭于心目之间。<a id="a-B"></a>而相不可睹。<a id="a-C"></a>晃晃于色尘之内。<a id="a-D"></a>而理不可分。<a id="a-E"></a>非彻法之慧目离念之明智。<a id="a-F"></a>不能见自心如此之灵通也。<a id="a-G"></a>甚矣众生之迷也。<a id="a-H"></a>身反在于心中。<a id="a-I"></a>若大海之一沤尔。<a id="a-J"></a>而不自知。<a id="a-K"></a>有广大之威神。<a id="a-L"></a>而不能用。<a id="a-M"></a>觳觫而自投于笼槛。<a id="a-N"></a>而不自悲也。<a id="a-O"></a>故世尊初成正觉。<a id="a-P"></a>叹曰。<a id="a-Q"></a>奇哉。<a id="a-R"></a>我今普见一切众生。<a id="a-S"></a>具有如来智慧德相。<a id="a-T"></a>但以妄想执着。<a id="a-U"></a>而不证得。<a id="a-V"></a>于是称法界性。<a id="a-W"></a>说华严经。<a id="a-X"></a>令一切众生。<a id="a-Y"></a>自于身中得见如来广大智慧。<a id="a-Z"></a>而证法界也。<a id="a-a"></a>故此经极诸佛神妙智用。<a id="a-b"></a>彻诸法性相理事。<a id="a-c"></a>尽修行心数门户。<a id="a-d"></a>真可谓穷理尽性者也。<a id="a-e"></a>然此经虽行于世。<a id="a-f"></a>而罕能通之。<a id="a-g"></a>有杜顺和尚。<a id="a-h"></a>叹曰。<a id="a-i"></a>大哉法界之经也。<a id="a-j"></a>自非登地。<a id="a-k"></a>何能披其文。<a id="a-l"></a>见其法哉。<a id="a-m"></a>吾设其门以示之。<a id="a-n"></a>于是着法界观。<a id="a-o"></a>而门有三重。<a id="a-p"></a>一曰真空门。<a id="a-q"></a>简情妄以显理。<a id="a-r"></a>二曰理事无碍门。<a id="a-s"></a>融理事以显用。<a id="a-t"></a>三曰周遍含容门。<a id="a-u"></a>摄事事以显玄。<a id="a-v"></a>使其融万象之色相。<a id="a-w"></a>全一真之明性。<a id="a-x"></a>然后可以入华严之法界矣。<a id="a-y"></a>然此观虽行于世。<a id="a-z"></a>而罕能入之。<a id="a-10"></a>有圭山禅师。<a id="a-11"></a>叹曰。<a id="a-12"></a>妙哉法界之门也。<a id="a-13"></a>自非知枢钥之浅深。<a id="a-14"></a>识阃阒之广陜。<a id="a-15"></a>又何能扣其门而入之哉。<a id="a-16"></a>于是直以精义注于观文之下。<a id="a-17"></a>使人寻注而见门。<a id="a-18"></a>得门而入观。<a id="a-19"></a>由观以通经。<a id="a-1A"></a>因经以证性。<a id="a-1B"></a>朗然如秉炬火而照重关矣。<a id="a-1C"></a>或问曰。<a id="a-1D"></a>法界真性。<a id="a-1E"></a>超情离见。<a id="a-1F"></a>动念则隔。<a id="a-1G"></a>疆言则乖。<a id="a-1H"></a>世尊欲令众生悟自身之法体。<a id="a-1I"></a>何必广说而为华严。<a id="a-1J"></a>答曰。<a id="a-1K"></a>吾闻诸圭山云。<a id="a-1L"></a>法界万象之真体。<a id="a-1M"></a>万行之本源。<a id="a-1N"></a>万德之果海。<a id="a-1O"></a>故如来演万行之因华以严本性。<a id="a-1P"></a>而显示诸佛证法性之万德也。<a id="a-1Q"></a>故九会之经。<a id="a-1R"></a>品品有无量义。<a id="a-1S"></a>或刹尘数因地行愿。<a id="a-1T"></a>或恒沙数果位德用。<a id="a-1U"></a>行布差别。<a id="a-1V"></a>无碍圆融。<a id="a-1W"></a>故佛身一毛端。<a id="a-1X"></a>则遍一切而含一切也。<a id="a-1Y"></a>世界尔。<a id="a-1Z"></a>众生尔。<a id="a-1a"></a>尘尘尔。<a id="a-1b"></a>念念尔。<a id="a-1c"></a>法法尔。<a id="a-1d"></a>无一法定有自体而独立者。<a id="a-1e"></a>证此本法。<a id="a-1f"></a>故能凡圣融摄。<a id="a-1g"></a>自在无碍。<a id="a-1h"></a>纳须弥于芥中。<a id="a-1i"></a>掷大千于方外。<a id="a-1j"></a>皆吾心之常分尔。<a id="a-1k"></a>非假于他术也。<a id="a-1l"></a>由是观之。<a id="a-1m"></a>则吾辈从来执身心我人。<a id="a-1n"></a>及诸法定相。<a id="a-1o"></a>岂非甚迷甚倒哉。<a id="a-1p"></a>然则华严。<a id="a-1q"></a>称法界而极谈。<a id="a-1r"></a>犹未为广也。<a id="a-1s"></a>问曰。<a id="a-1t"></a>华严理深而事广。<a id="a-1u"></a>文博而义玄。<a id="a-1v"></a>非法身大士不能证入。<a id="a-1w"></a>今数纸观文。<a id="a-1x"></a>岂能尽显之哉。<a id="a-1y"></a>若观门以文略义广为得。<a id="a-1z"></a>则大经以文繁义局为失矣。<a id="a-20"></a>答曰。<a id="a-21"></a>吾闻诸圭山云。<a id="a-22"></a>夫欲睹宗庙之邃美。<a id="a-23"></a>望京邑之巨丽。<a id="a-24"></a>必披图经而登高台。<a id="a-25"></a>然后可尽得也。<a id="a-26"></a>不登高而披图。<a id="a-27"></a>则不可谓真见。<a id="a-28"></a>不披图而登高。<a id="a-29"></a>则眊然无所辨。<a id="a-2A"></a>故法界具三大。<a id="a-2B"></a>该万有。<a id="a-2C"></a>性相德用。<a id="a-2D"></a>备在心。<a id="a-2E"></a>不在经也。<a id="a-2F"></a>明因果。<a id="a-2G"></a>列行位。<a id="a-2H"></a>显法演义。<a id="a-2I"></a>劝乐生信。<a id="a-2J"></a>备在经。<a id="a-2K"></a>不在观也。<a id="a-2L"></a>观者。<a id="a-2M"></a>通经法也。<a id="a-2N"></a>文者。<a id="a-2O"></a>入观之门也。<a id="a-2P"></a>注者。<a id="a-2Q"></a>门之枢钥也。<a id="a-2R"></a>故欲证法界之性德莫若经。<a id="a-2S"></a>通经之法义莫若观。<a id="a-2T"></a>入观之重玄必由门。<a id="a-2U"></a>辟三重之秘门必由枢钥。<a id="a-2V"></a>夫如其则经不得不广。<a id="a-2W"></a>门不得不束矣。<a id="a-2X"></a>然则其门何以为三重。<a id="a-2Y"></a>答曰。<a id="a-2Z"></a>吾闻诸圭山云。<a id="a-2a"></a>凡夫见色为实色。<a id="a-2b"></a>见空为断空。<a id="a-2c"></a>内为筋骸所梏。<a id="a-2d"></a>外为山河所眩。<a id="a-2e"></a>故困踣于迷涂。<a id="a-2f"></a>局促于辕下。<a id="a-2g"></a>而不能自脱也。<a id="a-2h"></a>于是菩萨开真空门以示之。<a id="a-2i"></a>使其见色非实色。<a id="a-2j"></a>举体是真空。<a id="a-2k"></a>见空非断空。<a id="a-2l"></a>举体是幻色。<a id="a-2m"></a>则能廓情尘而空色无碍。<a id="a-2n"></a>泯智解而心境俱冥矣菩萨曰。<a id="a-2o"></a>于理则见矣。<a id="a-2p"></a>于事犹未也。<a id="a-2q"></a>于事开理事无碍门以示之。<a id="a-2r"></a>使观不可分之理。<a id="a-2s"></a>皆圆摄于一尘。<a id="a-2t"></a>本分限之事。<a id="a-2u"></a>亦通遍于法界。<a id="a-2v"></a>然后理事圆融无所挂碍矣。<a id="a-2w"></a>菩萨曰。<a id="a-2x"></a>以理望事则可矣。<a id="a-2y"></a>以事望事则未也。<a id="a-2z"></a>于是开周遍含容门以示之。<a id="a-30"></a>使观全事之理。<a id="a-31"></a>随事而一一可见。<a id="a-32"></a>全理之事。<a id="a-33"></a>随理而一一可融。<a id="a-34"></a>然后一多无碍。<a id="a-35"></a>大小相含。<a id="a-36"></a>则能施为隐显神用不测矣。<a id="a-37"></a>问曰。<a id="a-38"></a>观文有数家之疏。<a id="a-39"></a>尚未能显其法。<a id="a-3A"></a>今略注于文下。<a id="a-3B"></a>使学者何以开心目哉。<a id="a-3C"></a>答曰。<a id="a-3D"></a>吾闻诸圭山云。<a id="a-3E"></a>观者见法之智眼。<a id="a-3F"></a>门者通智眼。<a id="a-3G"></a>令见法之门。<a id="a-3H"></a>初心者悟性之智虽明。<a id="a-3I"></a>不得其门则不能见法。<a id="a-3J"></a>此文即入法之门矣。<a id="a-3K"></a>但应以智眼于门中观照妙境。<a id="a-3L"></a>若别张义目而广释之。<a id="a-3M"></a>是于门中复设门也。<a id="a-3N"></a>又此门中重重法界。<a id="a-3O"></a>事理无边。<a id="a-3P"></a>虽百纸不能尽其义。<a id="a-3Q"></a>徒以繁文广说。<a id="a-3R"></a>芜没真法而惑后人尔。<a id="a-3S"></a>且首标修字者。<a id="a-3T"></a>欲使学人冥此境于自心。<a id="a-3U"></a>心慧既明。<a id="a-3V"></a>自见无尽之义。<a id="a-3W"></a>不在备通教典碎列科段也。<a id="a-3X"></a>然不指而示之。<a id="a-3Y"></a>则学者亦无由及其门。<a id="a-3Z"></a>故直于本文关要之下。<a id="a-3a"></a>随本义注之。<a id="a-3b"></a>至其门已。<a id="a-3c"></a>则使其自入之也。<a id="a-3d"></a>故其注简而备。<a id="a-3e"></a>不备则不能引学者至其门。<a id="a-3f"></a>不简则不能使学者专妙观。<a id="a-3g"></a>夫观者。<a id="a-3h"></a>以心目求之之谓也。<a id="a-3i"></a>岂可以文义而至哉。<a id="a-3j"></a>问曰。<a id="a-3k"></a>略指其门诚当矣。<a id="a-3l"></a>吾恐学者终不能自入也。<a id="a-3m"></a>答曰。<a id="a-3n"></a>吾闻诸圭山云。<a id="a-3o"></a>夫求道者必资于慧目。<a id="a-3p"></a>慧目不能自开。<a id="a-3q"></a>必求师以抉其膜也。<a id="a-3r"></a>若情膜未抉。<a id="a-3s"></a>虽有其门。<a id="a-3t"></a>亦焉能入之哉。<a id="a-3u"></a>纵广何益。<a id="a-3v"></a>问曰。<a id="a-3w"></a>既遇明师。<a id="a-3x"></a>何假略注。<a id="a-3y"></a>答曰。<a id="a-3z"></a>法界难睹。<a id="a-40"></a>须依观以修之。<a id="a-41"></a>观文难通。<a id="a-42"></a>须略注为枢钥之用也。<a id="a-43"></a>惑者稽首赞曰。<a id="a-44"></a>入法界之术尽于此矣。</p>
 </body>
</html>