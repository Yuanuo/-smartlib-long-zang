<!doctype html>
<html id="z3IBWzv1cA" data-ver="465">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">慈悲水忏法卷下</h1>
  <p id="a2">一切诸佛愍念众生为说水忏道场总法今当归命一切诸佛。</p>
  <p id="a3">南无毗卢遮那佛　南无本师释迦牟尼佛　南无阿弥陀佛　南无弥勒佛　南无龙种上尊王佛　南无龙自在王佛　南无宝胜佛　南无觉华定自在王佛　南无袈裟幢佛　南无师子吼佛　南无文殊师利菩萨　南无普贤菩萨　南无大势至菩萨　南无地藏菩萨　南无大庄严菩萨　南无观自在菩萨。</p>
  <p id="a4">礼诸佛已。<a id="a-5"></a>次复忏悔。<a id="a-6"></a>已忏身三口四竟。<a id="a-7"></a>次复忏悔佛法僧间一切诸障。<a id="a-8"></a>经中佛说。<a id="a-9"></a>人身难得佛法难闻。<a id="a-A"></a>众僧难值信心难生。<a id="a-B"></a>六根难具善友难得。<a id="a-C"></a>而今相与宿植善根得此人身六根完具。<a id="a-D"></a>又值善友得闻正法。<a id="a-E"></a>于其中间复各不能尽心精勤。<a id="a-F"></a>恐于未来长溺万苦无有出期。<a id="a-G"></a>是故今日至诚求哀忏悔。<a id="a-H"></a>某甲等自从无始以来至于今日。<a id="a-I"></a>常以无明覆心。<a id="a-J"></a>烦恼障意见佛形像不能尽心恭敬。<a id="a-K"></a>轻蔑众僧残害善友。<a id="a-L"></a>破塔毁寺焚烧经像。<a id="a-M"></a>出佛身血。<a id="a-N"></a>或自处华堂。<a id="a-O"></a>安置尊像卑猥之处。<a id="a-P"></a>使烟薰日曝风吹雨露尘土污坌雀鼠毁坏。<a id="a-Q"></a>共住同宿曾无礼敬。<a id="a-R"></a>或裸露像前初不严饰。<a id="a-S"></a>遮掩灯烛关闭殿宇。<a id="a-T"></a>障佛光明如是等罪今日至诚皆悉忏悔。<a id="a-U"></a>又复无始以来至于今日。<a id="a-V"></a>或于法间以不净手把捉经卷。<a id="a-W"></a>或临经书非法俗语。<a id="a-X"></a>或安置床头坐起不敬。<a id="a-Y"></a>或关闭箱箧虫蠹朽烂。<a id="a-Z"></a>或首轴脱落部帙失次。<a id="a-a"></a>或挽脱漏误纸墨破裂自不修习不肯流传。<a id="a-b"></a>如是等罪今日志诚皆悉忏悔。<a id="a-c"></a>或眠地听经仰卧读诵。<a id="a-d"></a>高声语笑乱他听法。<a id="a-e"></a>或邪解佛语僻说圣意。<a id="a-f"></a>非法说法。<a id="a-g"></a>法说非法。<a id="a-h"></a>非犯说犯。<a id="a-i"></a>犯说非犯。<a id="a-j"></a>轻罪说重。<a id="a-k"></a>重罪说轻。<a id="a-l"></a>或抄前着后。<a id="a-m"></a>抄后着前。<a id="a-n"></a>前后着中。<a id="a-o"></a>中着前后。<a id="a-p"></a>绮饰文词安置己典。<a id="a-q"></a>或为利养名誉恭敬。<a id="a-r"></a>为人说法无道德心。<a id="a-s"></a>求法师过而为论义非理弹击。<a id="a-t"></a>不为长解求出世法。<a id="a-u"></a>或轻慢佛语尊重邪教。<a id="a-v"></a>毁呰大乘赞声闻道。<a id="a-w"></a>如是等罪无量无边皆悉忏悔。<a id="a-x"></a>又复无始以来至于今日。<a id="a-y"></a>或于僧间有障杀阿罗汉破和合僧。<a id="a-z"></a>害发无上菩提心人。<a id="a-10"></a>断灭佛种使圣道不行。<a id="a-11"></a>或剥脱道人鞭拷沙门。<a id="a-12"></a>楚挞驱使苦言加谤。<a id="a-13"></a>或破净戒及破威仪。<a id="a-14"></a>或劝他人舍于八正受行五法。<a id="a-15"></a>或假托形仪窥窃常住。<a id="a-16"></a>如是等罪今悉忏悔。<a id="a-17"></a>或裸露身形轻衣[仁-二+唐][仁-二+突]。<a id="a-18"></a>在经像前不净脚履踏上殿塔。<a id="a-19"></a>或着屧屐入僧伽蓝。<a id="a-1A"></a>涕唾堂房污佛僧地。<a id="a-1B"></a>乘车策马排揬寺舍。<a id="a-1C"></a>凡如是等于三宝间所起罪障无量无边。<a id="a-1D"></a>今日至祷向十方佛尊法圣众。<a id="a-1E"></a>皆悉忏悔。<a id="a-1F"></a>愿承是忏悔佛法僧间所有罪障。<a id="a-1G"></a>生生世世常值三宝。<a id="a-1H"></a>尊仰恭敬无有厌倦。<a id="a-1I"></a>天缯妙彩众宝缨络百千伎乐。<a id="a-1J"></a>珍异名香华果鲜明。<a id="a-1K"></a>尽世所有常以供养。<a id="a-1L"></a>若有成佛先往劝请开甘露门。<a id="a-1M"></a>若入涅槃愿我常得献最后供。<a id="a-1N"></a>于众僧中修六和敬。<a id="a-1O"></a>得自在力兴隆三宝。<a id="a-1P"></a>上弘佛道。<a id="a-1Q"></a>下化众生。<a id="a-1R"></a>如上所说。<a id="a-1S"></a>于三宝间轻重诸罪皆已忏悔。<a id="a-1T"></a>其余诸恶。<a id="a-1U"></a>今当次第更复忏悔。<a id="a-1V"></a>经中佛说有二种健儿。<a id="a-1W"></a>一者自不作罪。<a id="a-1X"></a>二者作已能悔。<a id="a-1Y"></a>又云。<a id="a-1Z"></a>有二种白法。<a id="a-1a"></a>能为众生灭除众障。<a id="a-1b"></a>一者惭自不作恶。<a id="a-1c"></a>二者愧不令他作。<a id="a-1d"></a>有惭愧者可名为人。<a id="a-1e"></a>若不惭愧与诸禽兽不相异也。<a id="a-1f"></a>是故今日至诚归依于佛。<a id="a-1g"></a>如法忏悔。<a id="a-1h"></a>某甲等自从无始以来至于今日。<a id="a-1i"></a>或信邪倒见杀害众生。<a id="a-1j"></a>解奏魑魅魍魉鬼神。<a id="a-1k"></a>欲希延年终不能得。<a id="a-1l"></a>或妄言见鬼假称神语。<a id="a-1m"></a>如是等罪皆悉忏悔。<a id="a-1n"></a>又复无始以来至于今日。<a id="a-1o"></a>或行动傲诞自高自大。<a id="a-1p"></a>或恃种姓轻慢一切。<a id="a-1q"></a>以贵轻贱用强陵弱。<a id="a-1r"></a>或饮酒斗乱不避亲疏。<a id="a-1s"></a>惛醉终日不识尊卑。<a id="a-1t"></a>如是等罪今悉忏悔。<a id="a-1u"></a>或嗜饮食无有期度。<a id="a-1v"></a>或食生鲙。<a id="a-1w"></a>或啖五辛。<a id="a-1x"></a>薰秽经像排揬净众。<a id="a-1y"></a>纵心恣意不知限极。<a id="a-1z"></a>疏远善人狎近恶友。<a id="a-20"></a>如是等罪今悉忏悔。<a id="a-21"></a>或贡高矫假偃蹇自用。<a id="a-22"></a>跋扈抵揬不识人情。<a id="a-23"></a>自是他非希望侥幸。<a id="a-24"></a>如是等罪今悉忏悔。<a id="a-25"></a>或临财无让不廉不耻。<a id="a-26"></a>屠肉沽酒欺诳自活。<a id="a-27"></a>或出入息利计时卖日。<a id="a-28"></a>聚积悭克贪求无厌。<a id="a-29"></a>受人供养不惭不愧。<a id="a-2A"></a>或无戒德空纳信施。<a id="a-2B"></a>如是等罪今悉忏悔。<a id="a-2C"></a>或捶打奴婢驱使僮仆。<a id="a-2D"></a>不问饥渴。<a id="a-2E"></a>不问寒暑。<a id="a-2F"></a>或伐撤桥梁杜绝行路。<a id="a-2G"></a>如是等罪今悉忏悔。<a id="a-2H"></a>或放逸自恣。<a id="a-2I"></a>无记散乱摴蒲围棋。<a id="a-2J"></a>群会屯聚饮食酒肉。<a id="a-2K"></a>更相扰饯。<a id="a-2L"></a>无趣谈话论说天下。<a id="a-2M"></a>从年竟岁空丧天日。<a id="a-2N"></a>初中后夜禅诵不修。<a id="a-2O"></a>懈怠懒惰尸卧终日。<a id="a-2P"></a>于六念处心不经理。<a id="a-2Q"></a>见他胜事便生嫉妒。<a id="a-2R"></a>心怀惨毒备起烦恼。<a id="a-2S"></a>致使诸恶猛风吹罪。<a id="a-2T"></a>薪火常以炽然无有休息。<a id="a-2U"></a>三业微善一切俱焚。<a id="a-2V"></a>善法既尽为一阐提。<a id="a-2W"></a>堕大地狱无有出期。<a id="a-2X"></a>是故今日至祷稽颡。<a id="a-2Y"></a>向十方三宝皆悉忏悔。<a id="a-2Z"></a>上来所有一切众罪。<a id="a-2a"></a>若轻若重若粗若细。<a id="a-2b"></a>若自作若教他作。<a id="a-2c"></a>若随喜作若以势力逼迫令作。<a id="a-2d"></a>如是乃至赞叹行恶法者。<a id="a-2e"></a>今日志诚皆悉忏悔。<a id="a-2f"></a>愿承是忏悔一切诸恶。<a id="a-2g"></a>所生功德生生世世慈和忠孝谦卑忍辱。<a id="a-2h"></a>知廉识耻先意问讯。<a id="a-2i"></a>循良正谨清洁义让。<a id="a-2j"></a>远离恶友常遇善缘。<a id="a-2k"></a>收摄六情守护三业。<a id="a-2l"></a>捍劳忍苦心不退没。<a id="a-2m"></a>立菩提志不负众生。<a id="a-2n"></a>发愿已归命礼诸佛。</p>
  <p id="a2o">南无毗卢遮那佛　南无本师释迦牟尼佛　南无阿弥陀佛　南无弥勒佛　南无龙种上尊王佛　南无龙自在王佛　南无宝胜佛　南无觉华定自在王佛　南无袈裟幢佛　南无师子吼佛　南无文殊师利菩萨　南无普贤菩萨　南无大势至菩萨　南无地藏菩萨　南无大庄严菩萨　南无观自在菩萨。</p>
  <p id="a2p">礼诸佛已。<a id="a-2q"></a>次复忏悔。<a id="a-2r"></a>向来已忏悔烦恼障。<a id="a-2s"></a>已忏悔业障。<a id="a-2t"></a>所余报障今当次第披陈忏悔。<a id="a-2u"></a>经中说言。<a id="a-2v"></a>业报至时非空非海中。<a id="a-2w"></a>非入山石间。<a id="a-2x"></a>无有地方所脱之不受报。<a id="a-2y"></a>唯有忏悔力乃能得除灭。<a id="a-2z"></a>何以知然。<a id="a-30"></a>释提桓因五衰相见。<a id="a-31"></a>恐惧切心归诚三宝。<a id="a-32"></a>五相即灭得延天年。<a id="a-33"></a>如是等比经教所明其事非一。<a id="a-34"></a>故知忏悔实能灭祸。<a id="a-35"></a>但凡夫之人若不值善友奖导。<a id="a-36"></a>则靡恶而不造。<a id="a-37"></a>致使大命将尽临穷之际。<a id="a-38"></a>地狱恶相皆现在前。<a id="a-39"></a>当尔之时悔惧交至。<a id="a-3A"></a>不预修善临穷方悔。<a id="a-3B"></a>悔之于后将何及乎。<a id="a-3C"></a>殃祸异处宿预严待。<a id="a-3D"></a>当独趣入到地狱所。<a id="a-3E"></a>但得前行入于火镬。<a id="a-3F"></a>身心摧碎精神痛苦。<a id="a-3G"></a>如此之时欲求一礼一忏岂可复得。<a id="a-3H"></a>众等莫自恃盛年财宝势力。<a id="a-3I"></a>懒惰懈怠放逸自恣。<a id="a-3J"></a>死苦一至无问老少贫富贵贱皆悉摩灭。<a id="a-3K"></a>奄忽而至不令人知。<a id="a-3L"></a>夫人命无常喻如朝露。<a id="a-3M"></a>出息虽存入息难保。<a id="a-3N"></a>云何忽此而不忏悔。<a id="a-3O"></a>但五天使者既来。<a id="a-3P"></a>无常杀鬼卒至。<a id="a-3Q"></a>盛年壮色无得免者。<a id="a-3R"></a>当尔之时华堂邃宇何关人事。<a id="a-3S"></a>高车大马岂得自随。<a id="a-3T"></a>妻子眷属非复我亲。<a id="a-3U"></a>七珍宝饰乃为他玩。<a id="a-3V"></a>以此而言。<a id="a-3W"></a>世间果报皆为幻化。<a id="a-3X"></a>天上虽乐会归败坏。<a id="a-3Y"></a>寿尽魂逝堕落三涂。<a id="a-3Z"></a>是故佛语须跋陀言。<a id="a-3a"></a>汝师郁头蓝弗利根聪明。<a id="a-3b"></a>能伏烦恼至于非非想处。<a id="a-3c"></a>命终还作畜生道中飞狸之身况复余者。<a id="a-3d"></a>故知未登圣果已还。<a id="a-3e"></a>皆应轮转备经恶趣。<a id="a-3f"></a>如不谨慎忽尔一朝亲婴斯事。<a id="a-3g"></a>将不悔哉。<a id="a-3h"></a>如今被罪行诣公门。<a id="a-3i"></a>己是小苦情地慞惶。<a id="a-3j"></a>眷属恐惧求救百端。<a id="a-3k"></a>地狱众苦比于此者。<a id="a-3l"></a>百千万倍不得为喻。<a id="a-3m"></a>众等相与尘劫以来罪若须弥。<a id="a-3n"></a>云何闻此安然不畏不惊不恐。<a id="a-3o"></a>令此精神复婴斯苦。<a id="a-3p"></a>实为可痛。<a id="a-3q"></a>是故志诚求哀忏悔。<a id="a-3r"></a>某甲等从无始以来至于今日。<a id="a-3s"></a>所有报障然其重者。<a id="a-3t"></a>第一唯有阿鼻地狱。<a id="a-3u"></a>如经所明。<a id="a-3v"></a>今当略说其相。<a id="a-3w"></a>此狱周匝有七重铁城。<a id="a-3x"></a>复有七重铁网罗覆其上。<a id="a-3y"></a>下有七重铁刀为林。<a id="a-3z"></a>无量猛火纵广八万四千由旬。<a id="a-40"></a>罪人之身遍满其中。<a id="a-41"></a>罪业因缘不相妨碍。<a id="a-42"></a>上火彻下下火彻上。<a id="a-43"></a>东西南北通彻交过。<a id="a-44"></a>如鱼在[金*敖]脂膏皆尽。<a id="a-45"></a>此中罪苦亦复如是。<a id="a-46"></a>其城四门有四大铜狗。<a id="a-47"></a>其身纵广四千由旬。<a id="a-48"></a>牙爪锋长眼如掣电。<a id="a-49"></a>复有无量铁觜诸鸟。<a id="a-4A"></a>奋翼飞腾啖罪人肉。<a id="a-4B"></a>牛头狱卒形如罗刹而有九尾。<a id="a-4C"></a>尾如铁叉。<a id="a-4D"></a>复有九头。<a id="a-4E"></a>头上十八角。<a id="a-4F"></a>角有六十四眼。<a id="a-4G"></a>一一眼中皆悉迸出诸热铁丸烧罪人肉。<a id="a-4H"></a>然其一嗔一怒哮吼之时声如霹雳。<a id="a-4I"></a>复有无量无边刀轮空中而下。<a id="a-4J"></a>从罪人顶入从足而出。<a id="a-4K"></a>于是罪人痛彻骨髓苦切肝心。<a id="a-4L"></a>如是经无数岁求生不得求死不得。<a id="a-4M"></a>如是等报今日皆悉稽颡惭愧忏悔。<a id="a-4N"></a>次复忏悔刀山剑树地狱身首脱落罪报。<a id="a-4O"></a>忏悔镬汤炉炭地狱烧煮罪报。<a id="a-4P"></a>忏悔铁床铜柱地狱燋然罪报。<a id="a-4Q"></a>忏悔刀轮火车地狱劈砾罪报。<a id="a-4R"></a>忏悔拔舌犁耕地狱楚痛罪报。<a id="a-4S"></a>忏悔吞啖铁丸烊铜灌口地狱五内消烂罪报。<a id="a-4T"></a>忏悔铁磨地狱骨肉灰粉罪报。<a id="a-4U"></a>忏悔黑绳地狱肢节分离罪报。<a id="a-4V"></a>忏悔灰河沸屎地狱恼闷罪报。<a id="a-4W"></a>忏悔碱水寒冰地狱皮肤拆裂裸冻罪报。<a id="a-4X"></a>忏悔豺狼鹰犬地狱更相残害罪报。<a id="a-4Y"></a>忏悔刀兵距爪地狱更相搏撮斫刺罪报。<a id="a-4Z"></a>忏悔火坑地狱炮炙罪报。<a id="a-4a"></a>忏悔两石相磕地狱形骸碎破罪报。<a id="a-4b"></a>忏悔众合黑耳地狱解剔罪报。<a id="a-4c"></a>忏悔闇冥肉山地狱斩剉罪报。<a id="a-4d"></a>忏悔锯解钉身地狱断截罪报。<a id="a-4e"></a>忏悔铁棒倒悬地狱屠割罪报。<a id="a-4f"></a>忏悔燋热叫唤地狱烦冤罪报。<a id="a-4g"></a>忏悔大小铁围山间长夜冥冥不识三光罪报。<a id="a-4h"></a>忏悔阿波波地狱。<a id="a-4i"></a>阿婆婆地狱。<a id="a-4j"></a>阿吒吒地狱。<a id="a-4k"></a>阿罗罗地狱。<a id="a-4l"></a>如是八寒八热一切诸地狱中。<a id="a-4m"></a>复有八万四千鬲子地狱以为眷属。<a id="a-4n"></a>此中罪苦炮煮楚痛。<a id="a-4o"></a>剥皮刷肉削骨打髓抽肠拔肺无量诸苦。<a id="a-4p"></a>不可闻不可说。<a id="a-4q"></a>南无佛今日在此中者。<a id="a-4r"></a>或是我等无始以来经生父母一切眷属。<a id="a-4s"></a>我等与彼命终之后。<a id="a-4t"></a>或当复堕如此狱中。<a id="a-4u"></a>今日洗心恳祷叩头稽颡。<a id="a-4v"></a>向十方佛大地菩萨求哀忏悔。<a id="a-4w"></a>令此一切罪报毕竟消灭。<a id="a-4x"></a>愿承是忏悔地狱等报所生功德。<a id="a-4y"></a>即时破坏。<a id="a-4z"></a>阿鼻铁城悉为净土无恶道名。<a id="a-50"></a>其余地狱一切苦具转为乐缘。<a id="a-51"></a>刀山剑树变成宝林。<a id="a-52"></a>镬汤炉炭莲华化生。<a id="a-53"></a>牛头狱卒除舍暴虐。<a id="a-54"></a>皆起慈悲无有恶念。<a id="a-55"></a>地狱众生得离苦果。<a id="a-56"></a>更不造因。<a id="a-57"></a>等受安乐如第三禅。<a id="a-58"></a>一时俱发无上道心。<a id="a-59"></a>忏悔已。<a id="a-5A"></a>至心信礼常住三宝。</p>
  <p id="a5B">南无毗卢遮那佛　南无本师释迦牟尼佛　南无阿弥陀佛　南无弥勒佛　南无龙种上尊王佛　南无龙自在王佛　南无宝胜佛　南无觉华定自在王佛　南无袈裟幢佛　南无师子吼佛　南无文殊师利菩萨　南无普贤菩萨　南无大势至菩萨　南无地藏菩萨　南无大庄严菩萨　南无观自在菩萨。</p>
  <p id="a5C">礼诸佛已。<a id="a-5D"></a>次复忏悔。<a id="a-5E"></a>已忏地狱报竟。<a id="a-5F"></a>今当复次忏悔三恶道报。<a id="a-5G"></a>经中佛说。<a id="a-5H"></a>多欲之人多求利故。<a id="a-5I"></a>苦恼亦多。<a id="a-5J"></a>知足之人虽卧地上。<a id="a-5K"></a>犹以为乐。<a id="a-5L"></a>不知足者虽处天堂犹不称意。<a id="a-5M"></a>但世间人忽有急难。<a id="a-5N"></a>便能舍财不计多少。<a id="a-5O"></a>而不知此身临于三涂深坑之上。<a id="a-5P"></a>一息不还便应堕落。<a id="a-5Q"></a>忽有知识劝营功德。<a id="a-5R"></a>令修未来善法资粮。<a id="a-5S"></a>执此悭心无肯作理。<a id="a-5T"></a>夫如是者极为愚惑。<a id="a-5U"></a>何以故尔。<a id="a-5V"></a>经中佛说。<a id="a-5W"></a>生时不赍一文而来。<a id="a-5X"></a>死亦不持一文而去。<a id="a-5Y"></a>苦身积聚为之忧恼。<a id="a-5Z"></a>于己无益徒为他有。<a id="a-5a"></a>无善可恃无德可怙。<a id="a-5b"></a>致使命终堕诸恶道。<a id="a-5c"></a>是故今日归命三宝。<a id="a-5d"></a>至诚忏悔。<a id="a-5e"></a>次复忏悔畜生道中无所识知罪报。<a id="a-5f"></a>忏悔畜生道中负重牵犁偿他宿债罪报。<a id="a-5g"></a>忏悔畜生道中不得自在。<a id="a-5h"></a>为他斫刺屠割罪报。<a id="a-5i"></a>忏悔畜生道中无足二足四足多足罪报。<a id="a-5j"></a>忏悔畜生道中身诸毛羽鳞甲之内。<a id="a-5k"></a>为诸小虫之所唼食罪报。<a id="a-5l"></a>如是畜生道中有无量罪报。<a id="a-5m"></a>今日至诚皆悉忏悔。<a id="a-5n"></a>次复忏悔饿鬼道中长受饥渴百千万岁。<a id="a-5o"></a>初不曾闻浆水之名罪报。<a id="a-5p"></a>忏悔饿鬼食啖脓血粪秽罪报。<a id="a-5q"></a>忏悔饿鬼动身之时一切肢节火然罪报。<a id="a-5r"></a>忏悔饿鬼腹大咽小罪报。<a id="a-5s"></a>如是饿鬼道中无量苦报。<a id="a-5t"></a>今日稽颡求哀皆悉忏悔。<a id="a-5u"></a>次复忏悔一切鬼神修罗道中谀谄憍诈罪报。<a id="a-5v"></a>忏悔鬼神道中担沙负石填河塞海罪报。<a id="a-5w"></a>忏悔鬼神罗刹鸠槃茶诸恶鬼神生啖血肉受此丑陋罪报。<a id="a-5x"></a>如是鬼神道中无量无边一切罪报。<a id="a-5y"></a>今日稽颡向十方佛大地菩萨。<a id="a-5z"></a>求哀忏悔悉令消灭。<a id="a-60"></a>愿承是忏悔畜生等报所生功德。<a id="a-61"></a>生生世世灭愚痴垢。<a id="a-62"></a>自识业缘智慧明照断恶道身。<a id="a-63"></a>愿以忏悔饿鬼等报所生功德。<a id="a-64"></a>生生世世永离悭贪饥渴之苦。<a id="a-65"></a>常餐甘露解脱之味。<a id="a-66"></a>愿以忏悔鬼神修罗等报所生功德。<a id="a-67"></a>生生世世质直无谄。<a id="a-68"></a>离邪命因除丑陋果。<a id="a-69"></a>福利人天。<a id="a-6A"></a>愿从今以去乃至道场。<a id="a-6B"></a>决定不受四恶道报。<a id="a-6C"></a>唯除大悲为众生故。<a id="a-6D"></a>以誓愿力处之无厌。<a id="a-6E"></a>已忏三涂等报。<a id="a-6F"></a>今当复次稽恳忏悔人天余报。<a id="a-6G"></a>相与禀此阎浮寿命。<a id="a-6H"></a>虽曰百年满者无几。<a id="a-6I"></a>于其中间盛年夭枉。<a id="a-6J"></a>其数无量。<a id="a-6K"></a>但有众苦煎追心形愁忧恐怯未曾暂离。<a id="a-6L"></a>如此皆是善根微弱恶业滋多。<a id="a-6M"></a>致使现在凡有所为皆不称意。<a id="a-6N"></a>当知悉是过去已来恶业余报。<a id="a-6O"></a>是故某甲等今当忏悔无始以来至于今日。<a id="a-6P"></a>所有现在及以未来人天之中无量余报。<a id="a-6Q"></a>忏悔人间流殃宿对癃残。<a id="a-6R"></a>百病六根不具罪报。<a id="a-6S"></a>忏悔人间边地邪见三恶八难罪报。<a id="a-6T"></a>忏悔人间多病消瘦促命夭枉罪报。<a id="a-6U"></a>忏悔人间六亲眷属不能得常相保守罪报。<a id="a-6V"></a>忏悔人间亲友凋丧爱别离苦罪报。<a id="a-6W"></a>忏悔人间冤家聚会愁忧怖畏罪报。<a id="a-6X"></a>忏悔人间水火盗贼刀兵危险惊恐怯弱罪报。<a id="a-6Y"></a>忏悔人间孤独困苦流离波迸亡失国土罪报。<a id="a-6Z"></a>忏悔人间牢狱系闭幽执侧立鞭挞栲楚罪报。<a id="a-6a"></a>忏悔人间公私口舌更相罗染。<a id="a-6b"></a>更相诬谤罪报。<a id="a-6c"></a>忏悔人间恶病连年累月不瘥枕卧床席不能起居罪报。<a id="a-6d"></a>忏悔人间冬瘟夏疫毒疠伤寒罪报。<a id="a-6e"></a>忏悔人间贼风肿满否塞罪报。<a id="a-6f"></a>忏悔人间为诸恶神伺求其便欲作祸崇罪报。<a id="a-6g"></a>忏悔人间鸟呜百怪飞尸邪鬼为作妖异罪报。<a id="a-6h"></a>忏悔人间为虎豹豺狼水陆一切诸恶禽兽所伤罪报。<a id="a-6i"></a>忏悔人间自缢自杀罪报。<a id="a-6j"></a>忏悔人间投坑赴火自沈自堕罪报。<a id="a-6k"></a>忏悔人间无有威德名闻罪报。<a id="a-6l"></a>忏悔人间衣服资生不能称心罪报。<a id="a-6m"></a>忏悔人间行来出入有所运为值恶知识为作留难罪报。<a id="a-6n"></a>如是现在未来人天之中。<a id="a-6o"></a>无量祸横灾疫厄难衰恼罪报。<a id="a-6p"></a>某甲等今日至诚向十方佛尊法圣众求哀忏悔。<a id="a-6q"></a>愿皆消灭。<a id="a-6r"></a>前已忏悔三业六根一切烦恼障。<a id="a-6s"></a>一切业障。<a id="a-6t"></a>四生六道一切报障。<a id="a-6u"></a>今当次第发愿回向。<a id="a-6v"></a>某甲等愿以此忏悔三障所生功德。<a id="a-6w"></a>悉皆回向施与一切众生。<a id="a-6x"></a>俱同忏悔愿与一切众生现生之内身心安乐。<a id="a-6y"></a>三灾八难不吉祥事咸悉消除。<a id="a-6z"></a>衣食丰饶。<a id="a-70"></a>正信三宝。<a id="a-71"></a>舍此报身皆得往生极乐世界。<a id="a-72"></a>亲觐弥陀得授记莂。<a id="a-73"></a>当来世中见弥勒佛。<a id="a-74"></a>听闻正法如教进修。<a id="a-75"></a>又愿生生世世在在处处。<a id="a-76"></a>常值国王兴隆三宝。<a id="a-77"></a>不生外道邪见之家。<a id="a-78"></a>又愿生生世世在在处处。<a id="a-79"></a>莲华化生种族尊胜。<a id="a-7A"></a>安隐快乐衣食自然。<a id="a-7B"></a>又愿生生世世在在处处。<a id="a-7C"></a>慈仁忠孝等心济物。<a id="a-7D"></a>不生一念逆害之心。<a id="a-7E"></a>又愿生生世世在在处处。<a id="a-7F"></a>常为诸佛之所护念。<a id="a-7G"></a>能降魔怨及诸外道。<a id="a-7H"></a>与诸菩萨俱会一处。<a id="a-7I"></a>菩提道心相续不断。<a id="a-7J"></a>又愿生生世世在在处处。<a id="a-7K"></a>兴显佛法修行大乘。<a id="a-7L"></a>分身无量救度众生。<a id="a-7M"></a>直至道场无有退转。<a id="a-7N"></a>如诸佛菩萨所发誓愿。<a id="a-7O"></a>所修福智所行回向。<a id="a-7P"></a>我亦如是。<a id="a-7Q"></a>发愿修集回向虚空界尽。<a id="a-7R"></a>众生界尽。<a id="a-7S"></a>众生业烦恼尽我此修行回向终无有尽。<a id="a-7T"></a>发愿回向已。<a id="a-7U"></a>至心信礼常住三宝。</p>
 </body>
</html>