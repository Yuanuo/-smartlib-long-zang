<!doctype html>
<html id="z3IBWzm1c5" data-ver="67">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">永乐御制水忏序</h1>
  <p id="a2">夫三昧水忏者。<a id="a-3"></a>因唐悟达国师知玄。<a id="a-4"></a>遇迦诺迦尊者。<a id="a-5"></a>以三昧水为濯积世怨仇。<a id="a-6"></a>知玄遂演大觉之旨。<a id="a-7"></a>述为忏文。<a id="a-8"></a>普利将来甚盛心也。<a id="a-9"></a>其为福德莫可涯涘。<a id="a-A"></a>所谓三昧者。<a id="a-B"></a>正受之名也。<a id="a-C"></a>不受诸受乃为正受。<a id="a-D"></a>真空寂定此心不动。<a id="a-E"></a>其要使人求之于己而已。<a id="a-F"></a>盖人之生于世也。<a id="a-G"></a>自非上智之资。<a id="a-H"></a>岂能无故作误为之愆。<a id="a-I"></a>或宿世冤业之绕。<a id="a-J"></a>如来广慈悲之念。<a id="a-K"></a>启忏悔之门。<a id="a-L"></a>苟能精白一心忏悔。<a id="a-M"></a>为善则积累罪业一旦冰释。<a id="a-N"></a>譬诸水也。<a id="a-O"></a>身之烦而濯之无不清。<a id="a-P"></a>衣之污而浣之无不洁。<a id="a-Q"></a>器之秽而溉之无不净。<a id="a-R"></a>其几不踰于方寸之间而已矣。<a id="a-S"></a>故曰。<a id="a-T"></a>心者身之神明。<a id="a-U"></a>所为善则善应。<a id="a-V"></a>所为恶则恶应。<a id="a-W"></a>若影之随形响之随声。<a id="a-X"></a>其效验之捷速不爽毫发。<a id="a-Y"></a>此三昧水忏之作。<a id="a-Z"></a>所以利于人也。<a id="a-a"></a>其功博哉。<a id="a-b"></a>恒惟知玄以十世高僧尚负宿报。<a id="a-c"></a>矧常人乎。<a id="a-d"></a>昔孙皓秽犯金像。<a id="a-e"></a>阴遭谴罚。<a id="a-f"></a>忏悔自陈祸即消释。<a id="a-g"></a>法佐交车议师不慎幽独。<a id="a-h"></a>师重加责以忏获免。<a id="a-i"></a>若此者固多。<a id="a-j"></a>凡人揆之于心。<a id="a-k"></a>岂能无愧。<a id="a-l"></a>匪由忏悔。<a id="a-m"></a>曷以涤除端能趋进善涂。<a id="a-n"></a>一丝恶念不萌于心。<a id="a-o"></a>则灾祸潜消福德增长。<a id="a-p"></a>若雨润群卉。<a id="a-q"></a>生息繁茂。<a id="a-r"></a>目虽不睹。<a id="a-s"></a>而阴受其滋益者多矣。<a id="a-t"></a>然则三昧者。<a id="a-u"></a>其惟在于人心。<a id="a-v"></a>而不必他求也。<a id="a-w"></a>朕遂书此。<a id="a-x"></a>以冠于篇。<a id="a-y"></a>并以锓梓。<a id="a-z"></a>作方便利益。<a id="a-10"></a>是为汲大海之三昧。<a id="a-11"></a>以遍周沙界。<a id="a-12"></a>灌濯尘劫者也。<a id="a-13"></a>观于斯者尚慎其所趋向哉。</p>
  <p id="a14">永乐十四年七月初一日。</p>
 </body>
</html>