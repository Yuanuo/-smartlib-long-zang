<!doctype html>
<html id="z3IBWzu1c9" data-ver="602">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">慈悲水忏法卷中</h1>
  <p id="a2">一切诸佛愍念众生。<a id="a-3"></a>为说水忏道场总法。<a id="a-4"></a>今当归命一切诸佛。</p>
  <p id="a5">南无毗卢遮那佛　南无本师释迦牟尼佛　南无阿弥陀佛　南无弥勒佛　南无龙种上尊王佛　南无龙自在王佛　南无宝胜佛　南无觉华定自在王佛　南无袈裟幢佛　南无师子吼佛　南无文殊师利菩萨　南无普贤菩萨　南无大势至菩萨　南无地藏菩萨　南无大庄严菩萨　南无观自在菩萨。</p>
  <p id="a6">礼诸佛已。<a id="a-7"></a>次复忏悔。<a id="a-8"></a>某甲等相与。<a id="a-9"></a>即今身心寂静。<a id="a-A"></a>无谄无障。<a id="a-B"></a>正是生善灭恶之时。<a id="a-C"></a>复应各起四种观行。<a id="a-D"></a>以为灭罪作前方便。<a id="a-E"></a>何等为四。<a id="a-F"></a>一者观于因缘。<a id="a-G"></a>二者观于果报。<a id="a-H"></a>三者观我自身。<a id="a-I"></a>四者观如来身。<a id="a-J"></a>第一观因缘者。<a id="a-K"></a>知我此罪藉以无明不善思惟。<a id="a-L"></a>无正观力不识其过。<a id="a-M"></a>远离善友诸佛菩萨。<a id="a-N"></a>随逐魔道行邪险径。<a id="a-O"></a>如鱼吞钩不知其患。<a id="a-P"></a>如蚕作茧自缠自缚。<a id="a-Q"></a>如蛾赴火自烧自烂。<a id="a-R"></a>以是因缘不能自出。<a id="a-S"></a>第二观于果报者。<a id="a-T"></a>所有诸恶不善之业。<a id="a-U"></a>三世轮转苦果无穷沉溺无边。<a id="a-V"></a>巨夜大海为诸烦恼罗刹所食。<a id="a-W"></a>未来生死冥然无涯。<a id="a-X"></a>设使报得转轮圣王王四天下。<a id="a-Y"></a>飞行自在七宝具足。<a id="a-Z"></a>命终之后不免恶趣四空果报。<a id="a-a"></a>三界极尊福尽还作牛领中虫。<a id="a-b"></a>况复其余无福德者。<a id="a-c"></a>而复懈怠不勤忏悔。<a id="a-d"></a>此亦譬如抱石沉渊求出应难。<a id="a-e"></a>第三观我自身。<a id="a-f"></a>虽有正因灵觉之性。<a id="a-g"></a>而为烦恼黑暗丛林之所覆蔽。<a id="a-h"></a>无了因力不能得显。<a id="a-i"></a>我今应当发起胜心破裂无明颠倒重障。<a id="a-j"></a>断灭生死虚伪苦因。<a id="a-k"></a>显发如来大明觉慧。<a id="a-l"></a>建立无上涅槃妙果。<a id="a-m"></a>第四观如来身。<a id="a-n"></a>无为寂照离四句绝百非。<a id="a-o"></a>众德具足湛然常住。<a id="a-p"></a>虽复方便入于灭度。<a id="a-q"></a>慈悲救接未曾暂舍。<a id="a-r"></a>生如是心可谓灭罪之良津除障之要行。<a id="a-s"></a>是故志诚求哀忏悔。<a id="a-t"></a>某甲等无始以来至于今日。<a id="a-u"></a>长养烦恼日深日厚日滋日茂。<a id="a-v"></a>覆盖慧眼令无所见。<a id="a-w"></a>断除众善不得相续。<a id="a-x"></a>起障不得见佛。<a id="a-y"></a>不闻正法。<a id="a-z"></a>不值圣僧。<a id="a-10"></a>烦恼起障不见过去未来一切善恶业行。<a id="a-11"></a>出离烦恼障。<a id="a-12"></a>受人天尊贵之烦恼障。<a id="a-13"></a>生色无色界禅定福乐之烦恼障。<a id="a-14"></a>不得自在神通飞腾隐显遍至十方诸佛净土听法之烦恼障。<a id="a-15"></a>学安那般那数息不净因缘观等诸烦恼障。<a id="a-16"></a>学暖顶忍第一法七方便等诸烦恼障。<a id="a-17"></a>学慈悲喜舍闻思修等烦恼障。<a id="a-18"></a>学空平等中道解三观义烦恼障。<a id="a-19"></a>学助道品念处正勤根力如意足诸烦恼障。<a id="a-1A"></a>学八正道示相之烦恼障。<a id="a-1B"></a>学七觉支不示相烦恼障。<a id="a-1C"></a>学八解脱九空定烦恼障。<a id="a-1D"></a>学于十智三三昧烦恼障。<a id="a-1E"></a>学三明六通四无碍烦恼障。<a id="a-1F"></a>学六度四等烦恼障。<a id="a-1G"></a>学四摄法广化之烦恼障。<a id="a-1H"></a>学大乘心四弘誓愿烦恼障。<a id="a-1I"></a>学十明十行之烦恼障。<a id="a-1J"></a>学十回向十愿之烦恼障。<a id="a-1K"></a>学初地二地三地四地明解之烦恼障。<a id="a-1L"></a>学五地六地七地诸知见烦恼障。<a id="a-1M"></a>学八地九地十地双照之烦恼如是乃至障。<a id="a-1N"></a>学佛果百万阿僧祇诸行之烦恼。<a id="a-1O"></a>如是行障无量无边。<a id="a-1P"></a>弟子某甲今日至祷稽恳。<a id="a-1Q"></a>向十方佛尊法圣众。<a id="a-1R"></a>惭愧忏悔愿皆消灭。<a id="a-1S"></a>愿藉此忏悔障于诸行。<a id="a-1T"></a>一切烦恼所生功德。<a id="a-1U"></a>愿在在处处自在受生。<a id="a-1V"></a>不为结集业行之所回转。<a id="a-1W"></a>以如意通于一念顷遍至十方。<a id="a-1X"></a>净诸佛土摄化众生。<a id="a-1Y"></a>于诸禅定甚深境界及诸知见通达无碍。<a id="a-1Z"></a>心能普周一切诸法乐说无穷而不染着。<a id="a-1a"></a>得心自在。<a id="a-1b"></a>得法自在方便自在。<a id="a-1c"></a>令此烦恼及无知结习毕竟永断。<a id="a-1d"></a>不复相续。<a id="a-1e"></a>无漏圣道朗然如日。<a id="a-1f"></a>发愿已归命礼诸佛。</p>
  <p id="a1g">南无毗卢遮那佛　南无本师释迦牟尼佛　南无阿弥陀佛　南无弥勒佛　南无龙种上尊王佛　南无龙自在王佛　南无宝胜佛　南无觉华定自在王佛　南无袈裟幢佛　南无师子吼佛　南无文殊师利菩萨　南无普贤菩萨　南无大势至菩萨　南无地藏菩萨　南无大庄严菩萨　南无观自在菩萨。</p>
  <p id="a1h">礼诸佛已。<a id="a-1i"></a>次复忏悔。<a id="a-1j"></a>某甲等略忏烦恼障竟。<a id="a-1k"></a>今当次第忏悔业障。<a id="a-1l"></a>夫业者。<a id="a-1m"></a>能庄饰世趣在在处处不复思惟求离世解脱。<a id="a-1n"></a>所以六道果报种种不同形类各异。<a id="a-1o"></a>当知皆是业力所作。<a id="a-1p"></a>佛十力中业力甚深。<a id="a-1q"></a>凡夫之人多于此中好起疑惑。<a id="a-1r"></a>何以故尔。<a id="a-1s"></a>现见世间行善之人触向轗轲。<a id="a-1t"></a>为恶之者是事谐偶。<a id="a-1u"></a>谓言天下善恶无分。<a id="a-1v"></a>如此计者皆是不能深达业理。<a id="a-1w"></a>何以故尔。<a id="a-1x"></a>经中说言。<a id="a-1y"></a>有三种业。<a id="a-1z"></a>何等为三。<a id="a-20"></a>一者现报。<a id="a-21"></a>二者生报。<a id="a-22"></a>三者后报。<a id="a-23"></a>现报业者。<a id="a-24"></a>现在作恶现身受报。<a id="a-25"></a>生报业者。<a id="a-26"></a>此生作善作恶来生受报。<a id="a-27"></a>后报业者。<a id="a-28"></a>或是过去无量生中作善作。<a id="a-29"></a>恶于此生中受。<a id="a-2A"></a>或在未来无量生中方受其报。<a id="a-2B"></a>若今行恶之人现在见好者。<a id="a-2C"></a>此是过去生报后报善业熟故。<a id="a-2D"></a>所以现在有此乐果。<a id="a-2E"></a>岂关现在作诸恶业而得好报。<a id="a-2F"></a>若今行善之人现在萦苦者。<a id="a-2G"></a>此是过去生报后报恶业熟。<a id="a-2H"></a>故现在善根力弱不能排遣。<a id="a-2I"></a>是故得此苦报。<a id="a-2J"></a>岂关现在作善而招恶报。<a id="a-2K"></a>何以知然。<a id="a-2L"></a>现见世间为善之者。<a id="a-2M"></a>人所赞叹人所尊重。<a id="a-2N"></a>故知未来必招乐果。<a id="a-2O"></a>过去既有如此恶业。<a id="a-2P"></a>所以诸佛菩萨教令亲近善友。<a id="a-2Q"></a>共行忏悔。<a id="a-2R"></a>善知识者于得道中则为全利。<a id="a-2S"></a>是故今日至诚归依于佛。<a id="a-2T"></a>某甲等无始以来至于今日。<a id="a-2U"></a>积恶如恒沙造罪满大地。<a id="a-2V"></a>舍身与受身。<a id="a-2W"></a>不觉亦不知。<a id="a-2X"></a>或作五逆深厚浊缠无间罪业。<a id="a-2Y"></a>或造一阐提断善根业。<a id="a-2Z"></a>轻诬佛语谤方等业。<a id="a-2a"></a>破灭三宝毁正法业。<a id="a-2b"></a>不信罪福起十恶业。<a id="a-2c"></a>迷真反正痴惑之业。<a id="a-2d"></a>不孝二亲反戾之业。<a id="a-2e"></a>轻慢师长无礼敬业。<a id="a-2f"></a>朋友不信无义之业。<a id="a-2g"></a>或作四重八重障圣道业。<a id="a-2h"></a>毁犯五戒破八斋业。<a id="a-2i"></a>五篇七聚多缺犯业。<a id="a-2j"></a>优婆塞戒轻重垢业。<a id="a-2k"></a>或菩萨戒不能清净如说行业。<a id="a-2l"></a>前后方便污梵行业。<a id="a-2m"></a>月无六斋懈怠之业。<a id="a-2n"></a>年三长斋不常修业。<a id="a-2o"></a>三千威仪不如法业。<a id="a-2p"></a>八万律仪微细罪业。<a id="a-2q"></a>不修身戒心慧之业。<a id="a-2r"></a>春秋八王造众罪业。<a id="a-2s"></a>行十六种恶律仪业。<a id="a-2t"></a>于诸众生无愍伤业。<a id="a-2u"></a>不矜不念无怜愍业。<a id="a-2v"></a>不拔不济无救护业。<a id="a-2w"></a>心怀嫉妒无度彼业。<a id="a-2x"></a>于怨亲境不平等业。<a id="a-2y"></a>耽荒五欲不厌离业。<a id="a-2z"></a>或因衣食园林池沼生荡逸业。<a id="a-30"></a>或以盛年放恣情欲造众罪业。<a id="a-31"></a>或作有漏善回向三有障出世业。<a id="a-32"></a>如是等罪无量无边。<a id="a-33"></a>今日发露向十方佛尊法圣众。<a id="a-34"></a>皆悉忏悔。<a id="a-35"></a>愿某甲等承是忏悔。<a id="a-36"></a>无明等罪。<a id="a-37"></a>诸不善业愿皆消灭。<a id="a-38"></a>所生福善愿生生世世灭五逆罪。<a id="a-39"></a>除阐提惑。<a id="a-3A"></a>如是轻重诸罪恶业从今已去。<a id="a-3B"></a>乃至道场誓不更犯。<a id="a-3C"></a>常习出世清净善法。<a id="a-3D"></a>精持律行守护威仪。<a id="a-3E"></a>如渡海者爱惜浮囊。<a id="a-3F"></a>六度四等常标行首。<a id="a-3G"></a>戒定慧品转得增明。<a id="a-3H"></a>速成如来三十二相八十种好。<a id="a-3I"></a>十力无畏大悲三念常乐妙智八自在我。<a id="a-3J"></a>归依诸佛。<a id="a-3K"></a>愿垂护念。<a id="a-3L"></a>某甲等前已总相忏悔一切诸业。<a id="a-3M"></a>今当次第更复一一别相忏悔。<a id="a-3N"></a>若总若别若粗若细。<a id="a-3O"></a>若轻若重若说不说。<a id="a-3P"></a>品类相从愿皆消灭。<a id="a-3Q"></a>别相忏者。<a id="a-3R"></a>先忏身三。<a id="a-3S"></a>次忏口四。<a id="a-3T"></a>其余诸障次第稽颡。<a id="a-3U"></a>身三业者。<a id="a-3V"></a>第一杀害。<a id="a-3W"></a>如经所明。<a id="a-3X"></a>恕己可为喻。<a id="a-3Y"></a>勿杀勿行杖。<a id="a-3Z"></a>虽复禽兽之殊。<a id="a-3a"></a>保命畏死其事是一。<a id="a-3b"></a>若寻此众生。<a id="a-3c"></a>无始以来或是我父母兄弟六亲眷属。<a id="a-3d"></a>以业因缘轮回六道。<a id="a-3e"></a>出生入死改形易报不复相识。<a id="a-3f"></a>而今兴害食啖其肉。<a id="a-3g"></a>伤慈之甚。<a id="a-3h"></a>是故佛言。<a id="a-3i"></a>设得余食当如饥世。<a id="a-3j"></a>食子肉想。<a id="a-3k"></a>何况食啖此鱼肉耶。<a id="a-3l"></a>又言。<a id="a-3m"></a>为利杀众生以财网诸肉。<a id="a-3n"></a>二俱是恶业。<a id="a-3o"></a>死堕号叫狱。<a id="a-3p"></a>故知杀害及以食啖。<a id="a-3q"></a>罪深河海过重丘岳。<a id="a-3r"></a>然某甲等无始以来不遇善友皆为此业。<a id="a-3s"></a>是故经言。<a id="a-3t"></a>杀害之罪能令众生堕于地狱饿鬼受苦。<a id="a-3u"></a>若在畜生则受虎豹豺狼鹰鹞等身。<a id="a-3v"></a>或受毒蛇蝮蝎等身。<a id="a-3w"></a>常怀恶心。<a id="a-3x"></a>或受獐鹿熊罴等身。<a id="a-3y"></a>常怀恐怖。<a id="a-3z"></a>若生人中得二种果报。<a id="a-40"></a>一者多病。<a id="a-41"></a>二者短命。<a id="a-42"></a>杀害食啖既有如是无量种种诸恶果报。<a id="a-43"></a>是故至诚求哀忏悔。<a id="a-44"></a>某甲等自从无始以来至于今日。<a id="a-45"></a>有此心识常怀惨毒无慈愍心。<a id="a-46"></a>或因贪起杀。<a id="a-47"></a>因嗔因痴及以慢杀。<a id="a-48"></a>或兴恶方便誓杀愿杀。<a id="a-49"></a>及以咒杀。<a id="a-4A"></a>或破决湖池。<a id="a-4B"></a>焚烧山野。<a id="a-4C"></a>畋猎渔捕。<a id="a-4D"></a>或因风放火。<a id="a-4E"></a>飞鹰放犬。<a id="a-4F"></a>恼害一切。<a id="a-4G"></a>如是等罪今悉忏悔。<a id="a-4H"></a>或以槛弶坑拨叉戟弓弩。<a id="a-4I"></a>弹射飞鸟走兽之类。<a id="a-4J"></a>或以罟网罾钓撩漉水性鱼鳖鼋鼍虾蚬螺蚌湿居之属。<a id="a-4K"></a>使水陆空行藏窜无地。<a id="a-4L"></a>或畜养鸡猪牛羊犬豕鹅鸭之属。<a id="a-4M"></a>自供庖厨。<a id="a-4N"></a>或货他宰杀。<a id="a-4O"></a>使其哀声未尽毛羽脱落鳞甲伤毁身首分离。<a id="a-4P"></a>骨肉消碎剥裂屠割炮烧煮炙楚毒酸切。<a id="a-4Q"></a>横加无辜。<a id="a-4R"></a>但使一时之快口得味甚寡。<a id="a-4S"></a>不过三寸舌根而已。<a id="a-4T"></a>然其罪报殃累永劫。<a id="a-4U"></a>如是等罪今日至诚皆悉忏悔。<a id="a-4V"></a>又复无始以来至于今日。<a id="a-4W"></a>或复兴师相伐疆场交争。<a id="a-4X"></a>两阵相向更相杀害。<a id="a-4Y"></a>或自杀教杀闻杀欢喜。<a id="a-4Z"></a>或习屠侩赁为刑戮。<a id="a-4a"></a>烹宰他命行于不忍。<a id="a-4b"></a>或恣暴怒挥戈舞刃。<a id="a-4c"></a>或斩或刺。<a id="a-4d"></a>或推着坑堑。<a id="a-4e"></a>或以水沉溺。<a id="a-4f"></a>或塞穴坏巢。<a id="a-4g"></a>或土石磓磹。<a id="a-4h"></a>或以车马雷轹践踏一切众生。<a id="a-4i"></a>如是等罪无量无边。<a id="a-4j"></a>今日发露皆悉忏悔。<a id="a-4k"></a>又复无始以来至于今日。<a id="a-4l"></a>或堕胎破卵。<a id="a-4m"></a>毒药蛊道伤杀众生。<a id="a-4n"></a>垦土掘地种植田园养蚕煮茧。<a id="a-4o"></a>伤杀滋甚。<a id="a-4p"></a>或打扑蚊蚋掏啮蚤虱。<a id="a-4q"></a>或烧除粪扫开决沟渠。<a id="a-4r"></a>枉害一切。<a id="a-4s"></a>或啖果实。<a id="a-4t"></a>或用谷米。<a id="a-4u"></a>或用菜茹。<a id="a-4v"></a>横杀众生。<a id="a-4w"></a>或然樵薪。<a id="a-4x"></a>或露灯烛烧诸虫类。<a id="a-4y"></a>或取酱醋不先摇动。<a id="a-4z"></a>或泻汤水浇杀虫蚁。<a id="a-50"></a>如是乃至行住坐卧四威仪中。<a id="a-51"></a>恒常伤杀飞空着地微细众生。<a id="a-52"></a>凡夫识暗不觉不知。<a id="a-53"></a>今日发露皆悉忏悔。<a id="a-54"></a>又复无始以来至于今日。<a id="a-55"></a>或以鞭杖枷锁桁械压拉拷掠打掷。<a id="a-56"></a>手脚蹴踏拘缚笼系。<a id="a-57"></a>断绝水谷。<a id="a-58"></a>如是种种诸恶方便苦恼众生。<a id="a-59"></a>今日至诚向十方佛尊法圣众。<a id="a-5A"></a>皆悉忏悔。<a id="a-5B"></a>愿承是忏悔。<a id="a-5C"></a>杀害等罪。<a id="a-5D"></a>所生功德生生世世得金刚身。<a id="a-5E"></a>寿命无穷永离怨憎无杀害想。<a id="a-5F"></a>于诸众生得一子地。<a id="a-5G"></a>若见危难急厄之者。<a id="a-5H"></a>不惜身命方便救脱。<a id="a-5I"></a>然后为说微妙正法。<a id="a-5J"></a>使诸众生睹形见影皆蒙安乐。<a id="a-5K"></a>闻名听声恐怖悉除。<a id="a-5L"></a>我今稽颡归依于佛。</p>
  <p id="a5M">南无毗卢遮那佛　南无本师释迦牟尼佛　南无阿弥陀佛　南无弥勒佛　南无龙种上尊王佛　南无龙自在王佛　南无宝胜佛　南无觉华定自在王佛　南无袈裟幢佛　南无师子吼佛　南无文殊师利菩萨　南无普贤菩萨　南无大势至菩萨　南无地藏菩萨　南无大庄严菩萨　南无观自在菩萨。</p>
  <p id="a5N">礼诸佛已。<a id="a-5O"></a>次复忏悔。<a id="a-5P"></a>某甲等次忏劫盗之业。<a id="a-5Q"></a>经中说言。<a id="a-5R"></a>若物属他。<a id="a-5S"></a>他所守护。<a id="a-5T"></a>于此物中一草一叶不与不取。<a id="a-5U"></a>何况窃盗。<a id="a-5V"></a>但自众生唯见现在利。<a id="a-5W"></a>故以种种不道而取。<a id="a-5X"></a>致使未来受此殃累。<a id="a-5Y"></a>是故经言。<a id="a-5Z"></a>劫盗之罪能令众生堕于地狱饿鬼受苦。<a id="a-5a"></a>若在畜生则受牛马驴骡骆驼等形。<a id="a-5b"></a>以其所有身力血肉偿他宿债。<a id="a-5c"></a>若生人中为他奴婢。<a id="a-5d"></a>衣不蔽形食不充口。<a id="a-5e"></a>贫寒困苦人理殆尽。<a id="a-5f"></a>劫盗既有如是苦报。<a id="a-5g"></a>是故今日至诚求哀忏悔。<a id="a-5h"></a>某甲等自从无始以来至于今日。<a id="a-5i"></a>或盗他财宝兴刃强夺。<a id="a-5j"></a>或自夺身逼迫而取。<a id="a-5k"></a>或恃公威。<a id="a-5l"></a>或假势力高桁大械。<a id="a-5m"></a>枉压良善吞纳奸货。<a id="a-5n"></a>拷直为曲。<a id="a-5o"></a>为此因缘身罹宪网。<a id="a-5p"></a>或任邪治领他财物。<a id="a-5q"></a>侵公益私侵私益公。<a id="a-5r"></a>损彼利此损此利彼。<a id="a-5s"></a>割他自饶口与心吝。<a id="a-5t"></a>或窃没租估。<a id="a-5u"></a>偷渡关津。<a id="a-5v"></a>私匿公课藏隐使役。<a id="a-5w"></a>如是等罪皆悉忏悔。<a id="a-5x"></a>又复无始以来至于今日。<a id="a-5y"></a>或是佛法僧物不与而取。<a id="a-5z"></a>或经像物。<a id="a-60"></a>或治塔寺物。<a id="a-61"></a>或供养常住僧物。<a id="a-62"></a>或拟招提僧物。<a id="a-63"></a>或盗取误用恃势不还。<a id="a-64"></a>或自借。<a id="a-65"></a>或贷人。<a id="a-66"></a>或复换贷漏忘。<a id="a-67"></a>或三宝物。<a id="a-68"></a>混乱杂用。<a id="a-69"></a>或以众物谷米樵薪盐豉酱醋菜茹果实钱帛竹木缯彩旛盖香华油烛。<a id="a-6A"></a>随情逐意。<a id="a-6B"></a>或自用。<a id="a-6C"></a>或与人。<a id="a-6D"></a>或摘佛华果用僧鬘物。<a id="a-6E"></a>因三宝财物私自利己。<a id="a-6F"></a>如是等罪无量无边。<a id="a-6G"></a>今日惭愧皆悉忏悔。<a id="a-6H"></a>又复无始以来至于今日。<a id="a-6I"></a>或作周旋。<a id="a-6J"></a>朋友师僧同学父母兄弟六亲眷属共住同止。<a id="a-6K"></a>百一所须更相欺誷。<a id="a-6L"></a>或于乡邻比近。<a id="a-6M"></a>移篱拓墙侵他地宅。<a id="a-6N"></a>改标易相虏掠资财。<a id="a-6O"></a>包占田园因公托私。<a id="a-6P"></a>夺人邸店及以屯野。<a id="a-6Q"></a>如是等罪今悉忏悔。<a id="a-6R"></a>又复无始以来。<a id="a-6S"></a>或攻城破邑烧村坏栅。<a id="a-6T"></a>偷卖良民诱他奴婢。<a id="a-6U"></a>或复枉压无罪之人。<a id="a-6V"></a>使其形殂血刃身彼徒锁。<a id="a-6W"></a>家缘破散骨肉生离。<a id="a-6X"></a>分张异域生死隔绝。<a id="a-6Y"></a>如是等罪无量无边今悉忏悔。<a id="a-6Z"></a>又复无始以来至于今日。<a id="a-6a"></a>或商估博货邸店市易。<a id="a-6b"></a>轻秤小斗减割尺寸。<a id="a-6c"></a>盗窃分铢欺誷圭合。<a id="a-6d"></a>以粗易好以短换长。<a id="a-6e"></a>欺巧百端希望毫利。<a id="a-6f"></a>如是等罪今悉忏悔。<a id="a-6g"></a>又复无始以来至于今日。<a id="a-6h"></a>穿窬墙壁断道抄掠。<a id="a-6i"></a>抵捍债息。<a id="a-6j"></a>负情违要面欺心取。<a id="a-6k"></a>或非道陵夺鬼神禽畜四生之物。<a id="a-6l"></a>或假托卜相取人财宝。<a id="a-6m"></a>如是乃至以利求利。<a id="a-6n"></a>恶求多求无厌无足。<a id="a-6o"></a>如是等罪无量无边不可说尽。<a id="a-6p"></a>今日至祷向十方佛尊法圣众皆悉忏悔。<a id="a-6q"></a>愿承是忏悔。<a id="a-6r"></a>劫盗等罪。<a id="a-6s"></a>所生功德生生世世得如意宝常雨七珍。<a id="a-6t"></a>上妙衣服百味甘馔种种汤药。<a id="a-6u"></a>随其所须应念即至。<a id="a-6v"></a>一切众生无偷夺想。<a id="a-6w"></a>皆能少欲知足不耽不染。<a id="a-6x"></a>常乐惠施行给济道。<a id="a-6y"></a>舍头目髓脑如弃涕唾。<a id="a-6z"></a>回向满足檀波罗蜜。<a id="a-70"></a>某甲等次复忏悔贪爱之罪。<a id="a-71"></a>经中说言。<a id="a-72"></a>但为欲故关在痴狱。<a id="a-73"></a>没生死河莫知能出。<a id="a-74"></a>众生为是五欲因缘。<a id="a-75"></a>从昔以来流转生死。<a id="a-76"></a>一切众生历劫生中所积身骨。<a id="a-77"></a>如王舍城毗富罗山。<a id="a-78"></a>所饮母乳如四海水。<a id="a-79"></a>身所出血复过于此。<a id="a-7A"></a>父母兄弟六亲眷属。<a id="a-7B"></a>命终哭泣所出目泪。<a id="a-7C"></a>如四海水。<a id="a-7D"></a>是故说言。<a id="a-7E"></a>有爱则生。<a id="a-7F"></a>爱尽则灭。<a id="a-7G"></a>故知生死贪爱为本。<a id="a-7H"></a>所以经言。<a id="a-7I"></a>淫欲之罪能令众生堕于地狱饿鬼受苦。<a id="a-7J"></a>若在畜生则受鸽雀鸳鸯等身。<a id="a-7K"></a>若在人中妻不贞良。<a id="a-7L"></a>得不随意眷属。<a id="a-7M"></a>淫欲既有如此恶果。<a id="a-7N"></a>是故今日至诚求哀忏悔。<a id="a-7O"></a>某甲等从无始以来至于今日。<a id="a-7P"></a>或偷人妻妾夺他妇女。<a id="a-7Q"></a>侵陵贞洁污比丘尼。<a id="a-7R"></a>破他梵行逼迫不道。<a id="a-7S"></a>浊心邪视言语嘲调。<a id="a-7T"></a>或复耻他门户污贤善名。<a id="a-7U"></a>或于男子五种人所起不净行。<a id="a-7V"></a>如是等罪无量无边。<a id="a-7W"></a>今日至诚皆悉忏悔。<a id="a-7X"></a>愿承是忏悔。<a id="a-7Y"></a>淫欲等罪所生功德。<a id="a-7Z"></a>生生世世自然化生不由胞胎。<a id="a-7a"></a>清净皎洁相好光明。<a id="a-7b"></a>六情开朗聪利明达。<a id="a-7c"></a>了悟恩爱犹如桎梏。<a id="a-7d"></a>观彼六尘如幻如化。<a id="a-7e"></a>于五欲境决定厌离。<a id="a-7f"></a>乃至梦中不起邪想。<a id="a-7g"></a>内外因缘永不能动。<a id="a-7h"></a>忏悔发愿已归命礼三宝。</p>
  <p id="a7i">前已忏悔身三业竟。<a id="a-7j"></a>今当次第忏悔口四恶业。<a id="a-7k"></a>经中说言。<a id="a-7l"></a>口业之罪能令众生堕于地狱饿鬼受苦。<a id="a-7m"></a>若在畜生则受鸺鹠鸲鵅鸟形。<a id="a-7n"></a>闻其声者无不憎恶。<a id="a-7o"></a>若生人中口气常臭。<a id="a-7p"></a>有所言说人不信受。<a id="a-7q"></a>眷属不和常好斗诤。<a id="a-7r"></a>口业既有如此恶果。<a id="a-7s"></a>是故今日志诚归依三宝皆悉忏悔。<a id="a-7t"></a>某甲等自从无始以来至于今日。<a id="a-7u"></a>以恶口业于四生六道造种种罪。<a id="a-7v"></a>出言粗犷发语暴横。<a id="a-7w"></a>不问尊卑亲疏贵贱。<a id="a-7x"></a>稍不如意便怀嗔怒。<a id="a-7y"></a>骂詈毁辱猥亵秽恶无所不至。<a id="a-7z"></a>使彼衔恨终身不忘。<a id="a-80"></a>连祸结仇无有穷已。<a id="a-81"></a>又或怨黩天地诃责鬼神。<a id="a-82"></a>贬斥圣贤诬污良善。<a id="a-83"></a>如是恶口所起罪业无量无边。<a id="a-84"></a>今日至诚皆悉忏悔。<a id="a-85"></a>又复无始以来至于今日。<a id="a-86"></a>以妄语业作种种罪。<a id="a-87"></a>意中希求名誉利养。<a id="a-88"></a>匿情变诈昧心厚颜。<a id="a-89"></a>指有言空。<a id="a-8A"></a>指空言有。<a id="a-8B"></a>见言不见。<a id="a-8C"></a>不见言见。<a id="a-8D"></a>闻言不闻。<a id="a-8E"></a>不闻言闻。<a id="a-8F"></a>知言不知。<a id="a-8G"></a>不知言知。<a id="a-8H"></a>作言不作。<a id="a-8I"></a>不作言作。<a id="a-8J"></a>欺誷贤圣诳惑世人。<a id="a-8K"></a>至于父子君臣亲戚朋旧。<a id="a-8L"></a>有所谈说未尝诚实。<a id="a-8M"></a>致使他人误加听信。<a id="a-8N"></a>亡家败国咸此由之。<a id="a-8O"></a>或假妖幻每自称赞。<a id="a-8P"></a>谓得四禅四无色定。<a id="a-8Q"></a>安那般那十六行观。<a id="a-8R"></a>得须陀洹至阿罗汉。<a id="a-8S"></a>得辟支佛不退菩萨。<a id="a-8T"></a>天来龙来鬼来神来。<a id="a-8U"></a>旋风土鬼皆至我所。<a id="a-8V"></a>显异惑众求其恭敬四事供养。<a id="a-8W"></a>如是妄语所起罪业无量无边。<a id="a-8X"></a>今日至诚皆悉忏悔。<a id="a-8Y"></a>又复无始以来至于今日。<a id="a-8Z"></a>以绮语业作种种罪。<a id="a-8a"></a>言辞华靡翰墨艳丽。<a id="a-8b"></a>文过饰非巧作歌曲。<a id="a-8c"></a>形容妖冶模写淫态。<a id="a-8d"></a>使中下之流动心失性。<a id="a-8e"></a>耽荒酒色不能自返。<a id="a-8f"></a>或恣任私仇忘其公议。<a id="a-8g"></a>使彼忠臣孝子志士仁人。<a id="a-8h"></a>强作篇章文致其恶。<a id="a-8i"></a>后世披览遂以为然。<a id="a-8j"></a>令其抱恨重泉无所明白。<a id="a-8k"></a>如是绮语所起罪业无量无边。<a id="a-8l"></a>今日至诚皆悉忏悔。<a id="a-8m"></a>又复无始以来至于今日。<a id="a-8n"></a>以两舌业作种种罪。<a id="a-8o"></a>面誉背毁巧语百端。<a id="a-8p"></a>向彼说此。<a id="a-8q"></a>向此说彼。<a id="a-8r"></a>唯知利己不顾害他。<a id="a-8s"></a>谗间君臣诬毁良善。<a id="a-8t"></a>使君臣猜忌父子不和。<a id="a-8u"></a>夫妻生离亲戚疏旷。<a id="a-8v"></a>师资恩丧朋友道绝。<a id="a-8w"></a>至于交扇二国渝盟失欢。<a id="a-8x"></a>结怨连兵伤杀百姓。<a id="a-8y"></a>如是两舌所起罪业无量无边。<a id="a-8z"></a>今日至诚向十方佛尊法圣众。<a id="a-90"></a>发露求哀皆悉忏悔。<a id="a-91"></a>愿某甲等承是忏悔。<a id="a-92"></a>口四恶业所生功德。<a id="a-93"></a>生生世世具八音声得四辩才。<a id="a-94"></a>常说和合利益之语。<a id="a-95"></a>其声清雅一切乐闻。<a id="a-96"></a>善解众生方俗言语。<a id="a-97"></a>若有所说应时应根。<a id="a-98"></a>令彼听者即得解悟。<a id="a-99"></a>超凡入圣开发慧眼。<a id="a-9A"></a>忏悔发愿已。<a id="a-9B"></a>归命礼三宝。</p>
  <p id="a9C">前已忏悔身三口四业竟。<a id="a-9D"></a>今当次第忏悔六根所作罪障。<a id="a-9E"></a>某甲等无始以来至于今日。<a id="a-9F"></a>或眼为色惑爱染玄黄红绿朱紫珍玩宝饰。<a id="a-9G"></a>或取男女长短黑白之相姿态妖艳起非法想。<a id="a-9H"></a>或耳贪好声。<a id="a-9I"></a>宫商弦管妓乐歌唱。<a id="a-9J"></a>或取男女音声语言啼笑之相起非法想。<a id="a-9K"></a>或鼻藉名香沉檀龙麝郁金苏合起非法想。<a id="a-9L"></a>或舌贪好味鲜美甘肥众生血肉资养四大。<a id="a-9M"></a>更增苦本起非法想。<a id="a-9N"></a>或身乐华绮绵绣缯縠一切细滑七珍丽服起非法想。<a id="a-9O"></a>或意多乱想触向乖法。<a id="a-9P"></a>由此六根所造罪业无量无边。<a id="a-9Q"></a>今日至祷向十方佛尊法圣众皆悉忏悔。<a id="a-9R"></a>愿以忏悔眼根功德。<a id="a-9S"></a>愿令此眼彻见十方诸佛菩萨清净法身不以二相。<a id="a-9T"></a>愿以忏悔耳根功德。<a id="a-9U"></a>愿令此耳常闻十方诸佛贤圣所说正法如教奉行。<a id="a-9V"></a>愿以忏悔鼻根功德。<a id="a-9W"></a>愿令此鼻常闻香积入法位香。<a id="a-9X"></a>舍离生死不净臭秽愿以忏悔舌根功德。<a id="a-9Y"></a>愿令此舌常餐法喜禅悦之食。<a id="a-9Z"></a>不贪众生血肉之味。<a id="a-9a"></a>愿以忏悔身根功德。<a id="a-9b"></a>愿令此身披如来衣着忍辱铠。<a id="a-9c"></a>卧无畏床坐法空座。<a id="a-9d"></a>愿以忏悔意根功德。<a id="a-9e"></a>愿令此意成就十力洞达五明深观二谛空平等理。<a id="a-9f"></a>从方便慧入法流水。<a id="a-9g"></a>念念增明显发如来大无生忍。<a id="a-9h"></a>发愿已归命礼三宝。</p>
 </body>
</html>