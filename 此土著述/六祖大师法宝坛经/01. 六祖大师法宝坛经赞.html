<!doctype html>
<html id="z3IBWq71Ts" data-ver="480">
 <head>
  <meta charset="utf-8">
  <meta author="法海">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">六祖大师法宝坛经赞</h1>
  <p id="a2">宋明教大师契嵩撰</p>
  <p id="a3">赞者，<a id="a-4"></a>告也，<a id="a-5"></a>发经而溥告也。</p>
  <p id="a6">《坛经》者，<a id="a-7"></a>至人之所以宣其心也。<a id="a-8"></a>何心耶？<a id="a-9"></a>佛所传之妙心也。</p>
  <p id="aA">大哉心乎！<a id="a-B"></a>资始变化，<a id="a-C"></a>而清净常若，<a id="a-D"></a>凡然圣然，<a id="a-E"></a>幽然显然，<a id="a-F"></a>无所处而不自得之。<a id="a-G"></a>圣言乎明，<a id="a-H"></a>凡言乎昧；<a id="a-I"></a>昧也者变也，<a id="a-J"></a>明也者复也。<a id="a-K"></a>变复虽殊，<a id="a-L"></a>而妙心一也。<a id="a-M"></a>始释迦佛，<a id="a-N"></a>以是而传之大龟氏，<a id="a-O"></a>大龟氏相传之三十三世者，<a id="a-P"></a>传诸大鉴。<a id="a-Q"></a>大鉴传之而益传也。</p>
  <p id="aR">说之者抑亦多端，<a id="a-S"></a>固有名同而实异者也，<a id="a-T"></a>固有义多而心一者也。<a id="a-U"></a>曰血肉心者，<a id="a-V"></a>曰缘虑心者，<a id="a-W"></a>曰集起心者，<a id="a-X"></a>曰坚实心者，<a id="a-Y"></a>若心所之心益多也，<a id="a-Z"></a>是所谓名同而实异者也。<a id="a-a"></a>曰真如心者，<a id="a-b"></a>曰生灭心者，<a id="a-c"></a>曰烦恼心者，<a id="a-d"></a>曰菩提心者，<a id="a-e"></a>诸修多罗其类此者，<a id="a-f"></a>殆不可胜数，<a id="a-g"></a>是所谓义多而心一者也。<a id="a-h"></a>义有觉义、<a id="a-i"></a>有不觉义，<a id="a-j"></a>心有真心、<a id="a-k"></a>有妄心，<a id="a-l"></a>皆所以别其正心也。<a id="a-m"></a>方《坛经》之所谓心者，<a id="a-n"></a>亦义之觉义，<a id="a-o"></a>心之实心也。</p>
  <p id="ap">昔者圣人之将隐也，<a id="a-q"></a>乃命乎龟氏教外以传法之要意。<a id="a-r"></a>其人滞迹而忘返，<a id="a-s"></a>固欲后世者提本而正末也。<a id="a-t"></a>故《涅槃》曰：<a id="a-u"></a>我有无上正法，<a id="a-v"></a>悉已付嘱摩诃迦葉矣。<a id="a-w"></a>天之道存乎易，<a id="a-x"></a>地之道存乎简，<a id="a-y"></a>圣人之道存乎要。<a id="a-z"></a>要也者，<a id="a-10"></a>至妙之谓也。<a id="a-11"></a>圣人之道以要，<a id="a-12"></a>则为法界门之枢机，<a id="a-13"></a>为无量义之所会，<a id="a-14"></a>为大乘之椎轮。<a id="a-15"></a>《法华》岂不曰：<a id="a-16"></a>当知是妙法，<a id="a-17"></a>诸佛之秘要。<a id="a-18"></a>《华严》岂不曰：<a id="a-19"></a>以少方便，<a id="a-1A"></a>疾成菩提。<a id="a-1B"></a>要乎其于圣人之道，<a id="a-1C"></a>利而大矣哉！<a id="a-1D"></a>是故《坛经》之宗，<a id="a-1E"></a>尊其心要也。</p>
  <p id="a1F">心乎若明若冥、<a id="a-1G"></a>若空若灵、<a id="a-1H"></a>若寂若惺，<a id="a-1I"></a>有物乎？<a id="a-1J"></a>无物乎？<a id="a-1K"></a>谓之一物，<a id="a-1L"></a>固弥于万物；<a id="a-1M"></a>谓之万物，<a id="a-1N"></a>固统于一物。<a id="a-1O"></a>一物犹万物也，<a id="a-1P"></a>万物犹一物也。<a id="a-1Q"></a>此谓可思议也，<a id="a-1R"></a>及其不可思也，<a id="a-1S"></a>不可议也，<a id="a-1T"></a>天下谓之玄解，<a id="a-1U"></a>谓之神会，<a id="a-1V"></a>谓之绝待，<a id="a-1W"></a>谓之默体，<a id="a-1X"></a>谓之冥通。<a id="a-1Y"></a>一皆离之遣之，<a id="a-1Z"></a>遣之又遣，<a id="a-1a"></a>亦乌能至之微。<a id="a-1b"></a>其果然独得，<a id="a-1c"></a>与夫至人之相似者，<a id="a-1d"></a>孰能谅乎？<a id="a-1e"></a>推而广之，<a id="a-1f"></a>则无往不可也；<a id="a-1g"></a>探而裁之，<a id="a-1h"></a>则无所不当也。<a id="a-1i"></a>施于证性，<a id="a-1j"></a>则所见至亲；<a id="a-1k"></a>施于修心，<a id="a-1l"></a>则所诣至正；<a id="a-1m"></a>施于崇德辩惑，<a id="a-1n"></a>则真忘易显；<a id="a-1o"></a>施于出世，<a id="a-1p"></a>则佛道速成；<a id="a-1q"></a>施于救世，<a id="a-1r"></a>则尘劳易歇。</p>
  <p id="a1s">此《坛经》之宗，<a id="a-1t"></a>所以旁行天下而不厌。<a id="a-1u"></a>彼谓“即心即佛”，<a id="a-1v"></a>浅者何其不知量也！<a id="a-1w"></a>以折锥探地而浅地，<a id="a-1x"></a>以屋漏窥天而小天，<a id="a-1y"></a>岂天地之然耶？<a id="a-1z"></a>然百家者，<a id="a-20"></a>虽苟胜之弗如也，<a id="a-21"></a>而至人通而贯之，<a id="a-22"></a>合乎群经，<a id="a-23"></a>断可见矣。<a id="a-24"></a>圣人变而通之，<a id="a-25"></a>非预名字，<a id="a-26"></a>不可测也。<a id="a-27"></a>故其显说之，<a id="a-28"></a>有伦有义；<a id="a-29"></a>密说之，<a id="a-2A"></a>无首无尾。<a id="a-2B"></a>天机利者得其深，<a id="a-2C"></a>天机钝者得其浅，<a id="a-2D"></a>可拟乎？<a id="a-2E"></a>可议乎？<a id="a-2F"></a>不得已况之，<a id="a-2G"></a>则圆顿教也，<a id="a-2H"></a>最上乘也，<a id="a-2I"></a>如来之清净禅也，<a id="a-2J"></a>菩萨藏之正宗也。<a id="a-2K"></a>论者谓之玄学，<a id="a-2L"></a>不亦详乎？<a id="a-2M"></a>天下谓之宗门，<a id="a-2N"></a>不亦宜乎！</p>
  <p id="a2O">《坛经》曰，<a id="a-2P"></a>“定慧为本”者，<a id="a-2Q"></a>趣道之始也。<a id="a-2R"></a>定也者，<a id="a-2S"></a>静也；<a id="a-2T"></a>慧也者，<a id="a-2U"></a>明也。<a id="a-2V"></a>明以观之，<a id="a-2W"></a>静以安之。<a id="a-2X"></a>安其心，<a id="a-2Y"></a>可以体心也；<a id="a-2Z"></a>观其道，<a id="a-2a"></a>可以语道也。<a id="a-2b"></a>“一行三昧”者，<a id="a-2c"></a>法界一相之谓也。<a id="a-2d"></a>谓万善虽殊，<a id="a-2e"></a>皆正于一行者也。<a id="a-2f"></a>“无相为体”者，<a id="a-2g"></a>尊大戒也；<a id="a-2h"></a>“无念为宗”者，<a id="a-2i"></a>尊大定也；<a id="a-2j"></a>“无住为本”者，<a id="a-2k"></a>尊大慧也。<a id="a-2l"></a>夫戒、<a id="a-2m"></a>定、<a id="a-2n"></a>慧者，<a id="a-2o"></a>三乘之达道也。<a id="a-2p"></a>夫妙心者，<a id="a-2q"></a>戒定慧之大资也。<a id="a-2r"></a>以一妙心而统乎三法，<a id="a-2s"></a>故曰大也。<a id="a-2t"></a>“无相戒”者，<a id="a-2u"></a>戒其必正觉也。<a id="a-2v"></a>“四弘愿”者，<a id="a-2w"></a>愿度，<a id="a-2x"></a>度苦也；<a id="a-2y"></a>愿断，<a id="a-2z"></a>断集也；<a id="a-30"></a>愿学，<a id="a-31"></a>学道也；<a id="a-32"></a>愿成，<a id="a-33"></a>成寂灭也。<a id="a-34"></a>灭无所灭，<a id="a-35"></a>故无所不断也。<a id="a-36"></a>道无所道，<a id="a-37"></a>故无所不度也。<a id="a-38"></a>“无相忏”者，<a id="a-39"></a>忏非所忏也。<a id="a-3A"></a>“三归戒”者，<a id="a-3B"></a>归其一也。<a id="a-3C"></a>一也者，<a id="a-3D"></a>三宝之所以出也。<a id="a-3E"></a>说“摩诃般若”者，<a id="a-3F"></a>谓其心之至中也。<a id="a-3G"></a>般若也者，<a id="a-3H"></a>圣人之方便也，<a id="a-3I"></a>圣人之大智也，<a id="a-3J"></a>固能寂之、<a id="a-3K"></a>明之、<a id="a-3L"></a>权之、<a id="a-3M"></a>实之。<a id="a-3N"></a>天下以其寂，<a id="a-3O"></a>可以泯众恶也；<a id="a-3P"></a>天下以其明，<a id="a-3Q"></a>可以集众善也；<a id="a-3R"></a>天下以其权，<a id="a-3S"></a>可以大有为也；<a id="a-3T"></a>天下以其实，<a id="a-3U"></a>可以大无为也。<a id="a-3V"></a>至矣哉！<a id="a-3W"></a>般若也。<a id="a-3X"></a>圣人之道，<a id="a-3Y"></a>非夫般若不明也，<a id="a-3Z"></a>不成也。<a id="a-3a"></a>天下之务，<a id="a-3b"></a>非夫般若不宜也，<a id="a-3c"></a>不当也。<a id="a-3d"></a>至人之为，<a id="a-3e"></a>以般若振，<a id="a-3f"></a>不亦远乎？<a id="a-3g"></a>“我法为上上根人说”者，<a id="a-3h"></a>宜之也。<a id="a-3i"></a>轻物重用则不胜，<a id="a-3j"></a>大方小授则过也。<a id="a-3k"></a>从来默传分付者，<a id="a-3l"></a>密说之谓也。<a id="a-3m"></a>密也者，<a id="a-3n"></a>非不言而闇证也，<a id="a-3o"></a>真而密之也。<a id="a-3p"></a>不解此法而辄谤毁，<a id="a-3q"></a>谓百劫千生断佛种性者，<a id="a-3r"></a>防天下亡其心也。</p>
  <p id="a3s">伟乎！<a id="a-3t"></a>《坛经》之作也！<a id="a-3u"></a>其本正，<a id="a-3v"></a>其迹效；<a id="a-3w"></a>其因真，<a id="a-3x"></a>其果不谬。<a id="a-3y"></a>前圣也，<a id="a-3z"></a>后圣也，<a id="a-40"></a>如此起之，<a id="a-41"></a>如此示之，<a id="a-42"></a>如此复之。<a id="a-43"></a>浩然沛乎！<a id="a-44"></a>若大川之注也，<a id="a-45"></a>若虚空之通也，<a id="a-46"></a>若日月之明也，<a id="a-47"></a>若形影之无碍也，<a id="a-48"></a>若鸿渐之有序也。<a id="a-49"></a>妙而得之之谓本，<a id="a-4A"></a>推而用之之谓迹。<a id="a-4B"></a>以其非始者始之之谓因，<a id="a-4C"></a>以其非成者成之之谓果。<a id="a-4D"></a>果不异乎因，<a id="a-4E"></a>谓之正果也；<a id="a-4F"></a>因不异乎果，<a id="a-4G"></a>谓之正因也。<a id="a-4H"></a>迹必顾乎本，<a id="a-4I"></a>谓之大用也；<a id="a-4J"></a>本必顾乎迹，<a id="a-4K"></a>谓之大乘也。<a id="a-4L"></a>乘也者，<a id="a-4M"></a>圣人之喻道也；<a id="a-4N"></a>用也者，<a id="a-4O"></a>圣人之起教也。</p>
  <p id="a4P">夫圣人之道，<a id="a-4Q"></a>莫至乎心；<a id="a-4R"></a>圣人之教，<a id="a-4S"></a>莫至乎修；<a id="a-4T"></a>调神入道，<a id="a-4U"></a>莫至乎一相；<a id="a-4V"></a>止观轨善成德，<a id="a-4W"></a>莫至乎一行三昧。<a id="a-4X"></a>资一切戒，<a id="a-4Y"></a>莫至乎无相；<a id="a-4Z"></a>正一切定，<a id="a-4a"></a>莫至乎无念；<a id="a-4b"></a>通一切智，<a id="a-4c"></a>莫至乎无住；<a id="a-4d"></a>生善灭恶，<a id="a-4e"></a>莫至乎无相戒；<a id="a-4f"></a>笃道推德，<a id="a-4g"></a>莫至乎四弘愿；<a id="a-4h"></a>善观过，<a id="a-4i"></a>莫至乎无相忏；<a id="a-4j"></a>正所趣，<a id="a-4k"></a>莫至乎三归戒；<a id="a-4l"></a>正大体裁大用，<a id="a-4m"></a>莫至乎大般若；<a id="a-4n"></a>发大信，<a id="a-4o"></a>务大道，<a id="a-4p"></a>莫至乎大志；<a id="a-4q"></a>天下之穷理尽性，<a id="a-4r"></a>莫至乎默传；<a id="a-4s"></a>欲心无过，<a id="a-4t"></a>莫善乎不谤。<a id="a-4u"></a>定慧为始，<a id="a-4v"></a>道之基也；<a id="a-4w"></a>一行三昧，<a id="a-4x"></a>德之端也；<a id="a-4y"></a>无念之宗，<a id="a-4z"></a>解脱之谓也；<a id="a-50"></a>无住之本，<a id="a-51"></a>般若之谓也；<a id="a-52"></a>无相之体，<a id="a-53"></a>法身之谓也；<a id="a-54"></a>无相戒，<a id="a-55"></a>戒之最也；<a id="a-56"></a>四弘愿，<a id="a-57"></a>愿之极也；<a id="a-58"></a>无相忏，<a id="a-59"></a>忏之至也；<a id="a-5A"></a>三归戒，<a id="a-5B"></a>真所归也；<a id="a-5C"></a>摩诃智慧，<a id="a-5D"></a>圣见之大范也。<a id="a-5E"></a>为上上根人说，<a id="a-5F"></a>直说也。<a id="a-5G"></a>默传，<a id="a-5H"></a>传之至也；<a id="a-5I"></a>戒谤，<a id="a-5J"></a>戒之当也。</p>
  <p id="a5K">夫妙心者，<a id="a-5L"></a>非修所成也，<a id="a-5M"></a>非证所明也。<a id="a-5N"></a>本成也，<a id="a-5O"></a>本明也。<a id="a-5P"></a>以迷明者复明，<a id="a-5Q"></a>所以证也；<a id="a-5R"></a>以背成者复成，<a id="a-5S"></a>所以修也；<a id="a-5T"></a>以非修而修之，<a id="a-5U"></a>故曰正修也；<a id="a-5V"></a>以非明而明之，<a id="a-5W"></a>故曰正证也。<a id="a-5X"></a>至人暗然不见其威仪，<a id="a-5Y"></a>而成德为行蔼如也；<a id="a-5Z"></a>至人颓然若无所持，<a id="a-5a"></a>而道显于天下也。<a id="a-5b"></a>盖以正修而修之也，<a id="a-5c"></a>以正证而证之也，<a id="a-5d"></a>于此乃曰：<a id="a-5e"></a>罔修罔证，<a id="a-5f"></a>罔因罔果。<a id="a-5g"></a>穿凿丛脞，<a id="a-5h"></a>竞为其说，<a id="a-5i"></a>缪乎至人之意焉！<a id="a-5j"></a>噫！<a id="a-5k"></a>放戒定慧，<a id="a-5l"></a>而必趋乎混茫之空，<a id="a-5m"></a>则吾未如之何也！<a id="a-5n"></a>甚乎！<a id="a-5o"></a>含识溺心而浮识，<a id="a-5p"></a>识与业相乘，<a id="a-5q"></a>循诸响而未始息也。<a id="a-5r"></a>象之形之，<a id="a-5s"></a>人与物偕生，<a id="a-5t"></a>纷然乎天地之间，<a id="a-5u"></a>可胜数耶？<a id="a-5v"></a>得其形于人者，<a id="a-5w"></a>固万万之一耳！<a id="a-5x"></a>人而能觉，<a id="a-5y"></a>几其鲜矣。<a id="a-5z"></a>圣人怀此，<a id="a-60"></a>虽以多义发之，<a id="a-61"></a>而天下犹有所不明者也。<a id="a-62"></a>圣人救此，<a id="a-63"></a>虽以多方治之，<a id="a-64"></a>而天下犹有所不醒者也。<a id="a-65"></a>贤者以智乱，<a id="a-66"></a>不肖者以愚壅，<a id="a-67"></a>平平之人以无记惛。<a id="a-68"></a>及其感物而发，<a id="a-69"></a>喜之、<a id="a-6A"></a>怒之、<a id="a-6B"></a>哀之、<a id="a-6C"></a>乐之，<a id="a-6D"></a>益蔽者万端，<a id="a-6E"></a>暧然若夜行而不知所至。<a id="a-6F"></a>其承于圣人之言，<a id="a-6G"></a>则计之博之。<a id="a-6H"></a>若蒙雾而望远，<a id="a-6I"></a>谓有也，<a id="a-6J"></a>谓无也，<a id="a-6K"></a>谓非有也、<a id="a-6L"></a>谓非无也，<a id="a-6M"></a>谓亦有也、<a id="a-6N"></a>谓亦无也。<a id="a-6O"></a>以不见而却蔽固，<a id="a-6P"></a>终身而不得其审焉。<a id="a-6Q"></a>海所以在水也，<a id="a-6R"></a>鱼龙死生在海，<a id="a-6S"></a>而不见乎水。<a id="a-6T"></a>道所以在心也，<a id="a-6U"></a>其人终日说道，<a id="a-6V"></a>而不见乎心。<a id="a-6W"></a>悲夫！<a id="a-6X"></a>心固微妙幽远，<a id="a-6Y"></a>难明难凑，<a id="a-6Z"></a>其如此也矣。</p>
  <p id="a6a">圣人既隐，<a id="a-6b"></a>天下百世虽以书传，<a id="a-6c"></a>而莫得其明验。<a id="a-6d"></a>故《坛经》之宗举，<a id="a-6e"></a>乃直示其心，<a id="a-6f"></a>而天下方知即正乎性命也。<a id="a-6g"></a>若排云雾而顿见太清，<a id="a-6h"></a>若登泰山而所视廓如也。<a id="a-6i"></a>王氏以方乎世书曰：<a id="a-6j"></a>齐一变至于鲁，<a id="a-6k"></a>鲁一变至于道。<a id="a-6l"></a>斯言近之矣！<a id="a-6m"></a>《涅槃》曰“始从鹿野苑，<a id="a-6n"></a>终至跋提河，<a id="a-6o"></a>中间五十年，<a id="a-6p"></a>未曾说一字”者，<a id="a-6q"></a>示法非文字也，<a id="a-6r"></a>防以文字而求其所谓也。<a id="a-6s"></a>曰“依法不依人”者，<a id="a-6t"></a>以法真而人假也；<a id="a-6u"></a>曰“依义不依语”者，<a id="a-6v"></a>以义实而语假也；<a id="a-6w"></a>曰“依智而不依识”者，<a id="a-6x"></a>以智至而识妄也；<a id="a-6y"></a>曰“依了义经不依不了义经”者，<a id="a-6z"></a>以了义经尽理也。<a id="a-70"></a>而菩萨所谓“即是宣说大涅槃”者，<a id="a-71"></a>谓自说与经同也；<a id="a-72"></a>圣人所谓“四人出世(即四依也)，<a id="a-73"></a>护持正法，<a id="a-74"></a>应当证知”者，<a id="a-75"></a>应当证知故，<a id="a-76"></a>至人推本以正其末也；<a id="a-77"></a>自说与经同故，<a id="a-78"></a>至人说经如经也；<a id="a-79"></a>依义依了义经故，<a id="a-7A"></a>至人显说而合义也，<a id="a-7B"></a>合经也；<a id="a-7C"></a>依法依智故。<a id="a-7D"></a>至人密说变之、<a id="a-7E"></a>通之而不苟滞也；<a id="a-7F"></a>示法非文字故，<a id="a-7G"></a>至人之宗尚乎默传也。<a id="a-7H"></a>圣人如春，<a id="a-7I"></a>陶陶而发之也；<a id="a-7J"></a>至人如秋，<a id="a-7K"></a>濯濯而成之也。<a id="a-7L"></a>圣人命之，<a id="a-7M"></a>而至人效之也。<a id="a-7N"></a>至人，<a id="a-7O"></a>固圣人之门之奇德殊勋者也。<a id="a-7P"></a>夫至人者，<a id="a-7Q"></a>始起于微，<a id="a-7R"></a>自谓不识世俗文字。<a id="a-7S"></a>及其成至也，<a id="a-7T"></a>方一席之说而显道救世，<a id="a-7U"></a>与乎大圣人之云为者若合符契也。<a id="a-7V"></a>固其玄德上智，<a id="a-7W"></a>生而知之，<a id="a-7X"></a>将自表其法而示其不识乎！</p>
  <p id="a7Y">殁殆四百年，<a id="a-7Z"></a>法流四海而不息。<a id="a-7a"></a>帝王者，<a id="a-7b"></a>圣贤者，<a id="a-7c"></a>更三十世求其道而益敬。<a id="a-7d"></a>非至乎大圣人之所至，<a id="a-7e"></a>天且厌之久矣，<a id="a-7f"></a>乌能若此也！<a id="a-7g"></a>予固岂尽其道！<a id="a-7h"></a>幸蚊虻饮海亦预其味，<a id="a-7i"></a>敢稽首布之，<a id="a-7j"></a>以遗后学者也。</p>
 </body>
</html>