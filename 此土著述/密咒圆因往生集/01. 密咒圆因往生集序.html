<!doctype html>
<html id="z3IBX8B1dl" data-ver="43">
 <head>
  <meta charset="utf-8">
  <meta author="智广">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">密咒圆因往生集序</h1>
  <p id="a2">窃惟总持无文。<a id="a-3"></a>越重玄于化表。<a id="a-4"></a>秘诠有象。<a id="a-5"></a>敷大用于域中。<a id="a-6"></a>是以佛证离言。<a id="a-7"></a>廓圆镜无私之照。<a id="a-8"></a>教傅密语。<a id="a-9"></a>呈神功必效之灵。<a id="a-A"></a>一字包罗。<a id="a-B"></a>统千门之妙理。<a id="a-C"></a>多言冲邃。<a id="a-D"></a>总五部之旨归。<a id="a-E"></a>众德所依群生攸仰。<a id="a-F"></a>持之则通心于当念。<a id="a-G"></a>诵之则灭累于此生。<a id="a-H"></a>妙矣哉。<a id="a-I"></a>脱流幻之三有。<a id="a-J"></a>拔险趣之七重。<a id="a-K"></a>跻莲社之净方。<a id="a-L"></a>扫云朦之沙界。<a id="a-M"></a>促三祇于顷刻五智克彰。<a id="a-N"></a>圆六度于刹那十身顿满。<a id="a-O"></a>其功大其德圆。<a id="a-P"></a>巍巍乎不可得而思议也。<a id="a-Q"></a>以兹秘典方其余教。<a id="a-R"></a>则妙高之落众峰。<a id="a-S"></a>灵耀之掩群照矣。<a id="a-T"></a>宗寿夙累所钟久缠疾疗。<a id="a-U"></a>汤砭之暇觉雄是依。<a id="a-V"></a>爰用祈叩真慈忏摩既往。<a id="a-W"></a>虔资万善整涤襟灵。<a id="a-X"></a>谨录诸经神验秘咒。<a id="a-Y"></a>以为一集。<a id="a-Z"></a>遂命题曰密咒圆因往生焉。<a id="a-a"></a>然欲事广传通利兼幽显。<a id="a-b"></a>故命西域之高僧东夏之真侣。<a id="a-c"></a>校详三复华梵两书。<a id="a-d"></a>雕印流通永规不朽云尔。<a id="a-e"></a>时大夏天庆七年。<a id="a-f"></a>岁次庚申孟秋望日。<a id="a-g"></a>中书相贺宗寿谨序。</p>
 </body>
</html>