<!doctype html>
<html id="z3IBWVi1L3" data-ver="1078">
 <head>
  <meta charset="utf-8">
  <meta author="思大禅师">
  <meta library="龙藏">
  <meta catalog="此土著述">
  <meta period="陈">
 </head>
 <body>
  <h1 id="a1">大乘止观法门卷第二</h1>
  <p id="a2">问曰。<a id="a-3"></a>违本起违末便违不二之体。<a id="a-4"></a>即应并有灭离之义也。<a id="a-5"></a>何故上言法界法尔具足二性不可破坏耶。<a id="a-6"></a>答曰。<a id="a-7"></a>违本虽起违末。<a id="a-8"></a>但是理用故与顺一味。<a id="a-9"></a>即不可除。<a id="a-A"></a>违末虽依违本。<a id="a-B"></a>但是事用故即有别义是故可灭。<a id="a-C"></a>以此义故二性不坏之义成也。<a id="a-D"></a>问曰。<a id="a-E"></a>我仍不解染用违心之义。<a id="a-F"></a>愿为说之。<a id="a-G"></a>答曰。<a id="a-H"></a>无明染法。<a id="a-I"></a>实从心体染性而起。<a id="a-J"></a>但以体闇故。<a id="a-K"></a>不知自己及诸境界从心而起。<a id="a-L"></a>亦不知净心具足染净二性而无异相。<a id="a-M"></a>一味平等以不知如此道理。<a id="a-N"></a>故名之为违。<a id="a-O"></a>智慧净法实从心体而起。<a id="a-P"></a>以明利故能知己及诸法皆从心作。<a id="a-Q"></a>复知心体具足染净二性而无异相。<a id="a-R"></a>一味平等以如此称理而知。<a id="a-S"></a>故名之为顺。<a id="a-T"></a>如似穷子实从父生父实追念。<a id="a-U"></a>但以痴故不知己从父生。<a id="a-V"></a>复不知父意。<a id="a-W"></a>虽在父舍不认其父。<a id="a-X"></a>名之为违。<a id="a-Y"></a>复为父诱说经历多年。<a id="a-Z"></a>乃知己从父生。<a id="a-a"></a>复知父意。<a id="a-b"></a>乃认家业受父教敕。<a id="a-c"></a>名之为顺。<a id="a-d"></a>众生亦尔。<a id="a-e"></a>以无明故。<a id="a-f"></a>不知己身及以诸法悉从心生。<a id="a-g"></a>复遇诸佛方便教化。<a id="a-h"></a>故随顺净心能证真如也。<a id="a-i"></a>问曰。<a id="a-j"></a>既说无明染法。<a id="a-k"></a>与心相违。<a id="a-l"></a>云何得熏心耶。<a id="a-m"></a>答曰。<a id="a-n"></a>无明染法无别有体故不离净心以不离心故。<a id="a-o"></a>虽复相违而得相熏。<a id="a-p"></a>如木出火炎炎违木体而上腾。<a id="a-q"></a>以无别体不离木故还烧于木。<a id="a-r"></a>后复不得闻斯譬喻便起灯炉之执也。<a id="a-s"></a>此明心体具足染性名为不空也。<a id="a-t"></a>次明心体具足染事者。<a id="a-u"></a>即彼染性为染业熏。<a id="a-v"></a>故成无明住地。<a id="a-w"></a>及一切染法种子。<a id="a-x"></a>依此种子现种种果报。<a id="a-y"></a>此无明及与业果即是染事也。<a id="a-z"></a>然此无明住地及以种子果报等。<a id="a-10"></a>虽有相别显现说之为事。<a id="a-11"></a>而悉一心为体悉不在心外。<a id="a-12"></a>以是义故复以此心为不空也。<a id="a-13"></a>譬如明镜所现色像无别有体。<a id="a-14"></a>唯是一镜而复不妨万像区分不同。<a id="a-15"></a>不同之状皆在镜中显现。<a id="a-16"></a>故名不空镜也。<a id="a-17"></a>是以起信论言因熏习镜。<a id="a-18"></a>谓如实不空。<a id="a-19"></a>一切世间境界。<a id="a-1A"></a>悉于中现。<a id="a-1B"></a>不出不入不失不坏。<a id="a-1C"></a>常住一心。<a id="a-1D"></a>以一切法即真实性故。<a id="a-1E"></a>以此验之。<a id="a-1F"></a>具足世间染法。<a id="a-1G"></a>亦是不空如来藏也。<a id="a-1H"></a>上来明具足染净二法。<a id="a-1I"></a>以明不空义竟。<a id="a-1J"></a>次明藏体一异以释实有义。<a id="a-1K"></a>就中复有六种差别。<a id="a-1L"></a>一明圆融无碍法界法门。<a id="a-1M"></a>二明因果法身名别之义。<a id="a-1N"></a>三明真体在障出障之理。<a id="a-1O"></a>四明事用相摄之相。<a id="a-1P"></a>五明治惑受报不同之义。<a id="a-1Q"></a>六明共不共相识。<a id="a-1R"></a>第一明圆融无碍法界法门者。<a id="a-1S"></a>问曰。<a id="a-1T"></a>不空如来藏者。<a id="a-1U"></a>为一一众生各有一如来藏。<a id="a-1V"></a>为一切众生一切诸佛唯共一如来藏耶。<a id="a-1W"></a>答曰。<a id="a-1X"></a>一切众生一切诸佛。<a id="a-1Y"></a>唯共一如来藏也。<a id="a-1Z"></a>问曰。<a id="a-1a"></a>所言藏体具包染净者。<a id="a-1b"></a>为俱时具为始终具耶。<a id="a-1c"></a>答曰。<a id="a-1d"></a>所言如来藏具染净者。<a id="a-1e"></a>有其二种。<a id="a-1f"></a>一者性染性净。<a id="a-1g"></a>二者事染事净。<a id="a-1h"></a>如上已明也。<a id="a-1i"></a>若据性染性净即无始以来俱时具有。<a id="a-1j"></a>若据事染事净即有二种差别。<a id="a-1k"></a>一者一一时中俱具染净二事。<a id="a-1l"></a>二者始终方具染净二事。<a id="a-1m"></a>此义云何。<a id="a-1n"></a>谓如来藏体具足一切众生之性。<a id="a-1o"></a>各各差别不同。<a id="a-1p"></a>即是无差别之差别也。<a id="a-1q"></a>然此一一众生性中。<a id="a-1r"></a>从本已来复具无量无边之性。<a id="a-1s"></a>所谓六道四生。<a id="a-1t"></a>苦乐好丑。<a id="a-1u"></a>寿命形量。<a id="a-1v"></a>愚痴智慧等。<a id="a-1w"></a>一切世间染法。<a id="a-1x"></a>及三乘因果等。<a id="a-1y"></a>一切出世净法。<a id="a-1z"></a>如是等无量差别法性。<a id="a-20"></a>一一众生性中。<a id="a-21"></a>悉具不少也。<a id="a-22"></a>以是义故如来之藏。<a id="a-23"></a>从本已来俱时具有染净二性。<a id="a-24"></a>以具染性故能现一切众生等染事。<a id="a-25"></a>故以此藏为在障本住法身。<a id="a-26"></a>亦名佛性复具净性故。<a id="a-27"></a>能现一切诸佛等净德。<a id="a-28"></a>故以此藏为出障法身。<a id="a-29"></a>亦名性净法身。<a id="a-2A"></a>亦名性净涅槃也。<a id="a-2B"></a>然诸一一众生。<a id="a-2C"></a>无始已来虽复各各具足染净二性。<a id="a-2D"></a>但以造业不同故。<a id="a-2E"></a>熏种子性成种子用。<a id="a-2F"></a>亦即有别种子用别。<a id="a-2G"></a>故一时之中受报不同。<a id="a-2H"></a>所谓有成佛者。<a id="a-2I"></a>有成二乘果者。<a id="a-2J"></a>有入三涂者。<a id="a-2K"></a>有生天人中者。<a id="a-2L"></a>复于一一趣中无量差别不同。<a id="a-2M"></a>以此论之。<a id="a-2N"></a>如来藏心之内。<a id="a-2O"></a>俱时得具染净二事。<a id="a-2P"></a>如一时中一切时中亦复如是也。<a id="a-2Q"></a>然此一一凡圣。<a id="a-2R"></a>虽于一时之中受报各别。<a id="a-2S"></a>但因缘之法无定故。<a id="a-2T"></a>一一凡圣无始以来具经诸趣无数回返。<a id="a-2U"></a>后遇善友教修出离学三乘行及得道果。<a id="a-2V"></a>以此论之一一众生始终乃具染净二事。<a id="a-2W"></a>何以故。<a id="a-2X"></a>以一众生受地狱身时无余趣报。<a id="a-2Y"></a>受天报时亦无余趣报。<a id="a-2Z"></a>受一一趣中一一身时亦无余身报。<a id="a-2a"></a>又受世间报时不得有出世果。<a id="a-2b"></a>受出世果时无世间报。<a id="a-2c"></a>以是义故。<a id="a-2d"></a>一众生不得俱时具染净二事。<a id="a-2e"></a>始终方具二事也。<a id="a-2f"></a>一切众生亦如是。<a id="a-2g"></a>是故如来之藏有始终方具染净二事之义也。<a id="a-2h"></a>问曰。<a id="a-2i"></a>如来之藏具如是等无量法性之时。<a id="a-2j"></a>为有差别为无差别。<a id="a-2k"></a>答曰。<a id="a-2l"></a>藏体平等实无差别。<a id="a-2m"></a>即是空如来藏。<a id="a-2n"></a>然此藏体复有不可思议用。<a id="a-2o"></a>故具足一切法性有其差别即是不空如来藏。<a id="a-2p"></a>此盖无差别之差别也。<a id="a-2q"></a>此义云何。<a id="a-2r"></a>谓非如泥团具众微尘也。<a id="a-2s"></a>何以故。<a id="a-2t"></a>泥团是假微尘是实。<a id="a-2u"></a>故一一微尘各有别质。<a id="a-2v"></a>但以和合成一团泥。<a id="a-2w"></a>此泥团即具多尘之别。<a id="a-2x"></a>如来之藏即不如是。<a id="a-2y"></a>何以故。<a id="a-2z"></a>以如来藏是真实法圆融无二故。<a id="a-30"></a>是故如来之藏全体是一众生一毛孔性。<a id="a-31"></a>全体是一众生一切毛孔性。<a id="a-32"></a>如毛孔性。<a id="a-33"></a>其余一切所有世间一一法性亦复如是。<a id="a-34"></a>如一众生世间法性。<a id="a-35"></a>一切众生所有世间一一法性。<a id="a-36"></a>一切诸佛所有出世间一一法性亦复如是。<a id="a-37"></a>是如来藏全体也。<a id="a-38"></a>是故举一众生一毛孔性。<a id="a-39"></a>即摄一切众生所有世间法性。<a id="a-3A"></a>及摄一切诸佛所有出世间法性。<a id="a-3B"></a>如举一毛孔性即摄一切法性。<a id="a-3C"></a>举其余一切世间一一法性亦复如是。<a id="a-3D"></a>即摄一切法性如举世间一一法性。<a id="a-3E"></a>即摄一切法性。<a id="a-3F"></a>举一切出世间所有一一法性亦复如是。<a id="a-3G"></a>即摄一切法性。<a id="a-3H"></a>又复如举一毛孔事。<a id="a-3I"></a>即摄一切世出世事。<a id="a-3J"></a>如举一毛孔事即摄一切事。<a id="a-3K"></a>举其余世间出世间中一切所有随一一事亦复如是。<a id="a-3L"></a>即摄一切世出世事。<a id="a-3M"></a>何以故。<a id="a-3N"></a>谓以一切世间出世间事。<a id="a-3O"></a>即以彼世间出世间性为体故。<a id="a-3P"></a>是故世间出世间性体融相摄。<a id="a-3Q"></a>故世间出世间事。<a id="a-3R"></a>亦即圆融相摄无碍也。<a id="a-3S"></a>是故经言心佛及众生是三无差别。<a id="a-3T"></a>譬如明镜体具一切像性各各差别不同。<a id="a-3U"></a>即是无差别之差别也。<a id="a-3V"></a>若此镜体本无像性差别之义者。<a id="a-3W"></a>设有众色来对像终不现。<a id="a-3X"></a>如彼炽火虽复明净不能现像者。<a id="a-3Y"></a>以其本无像性也。<a id="a-3Z"></a>既见镜能现像。<a id="a-3a"></a>定知本具像性。<a id="a-3b"></a>以是义故。<a id="a-3c"></a>此一明镜于一时中。<a id="a-3d"></a>俱能现于一切净秽等像。<a id="a-3e"></a>而复净像不妨于秽。<a id="a-3f"></a>秽像不妨于净。<a id="a-3g"></a>无障无碍净秽用别。<a id="a-3h"></a>虽然有此像性像相之别。<a id="a-3i"></a>而复圆融不异。<a id="a-3j"></a>唯是一镜。<a id="a-3k"></a>何以故。<a id="a-3l"></a>谓以此镜全体是一毛孔像性故。<a id="a-3m"></a>全体是一切毛孔像性故。<a id="a-3n"></a>如毛孔像性。<a id="a-3o"></a>其余一一微细像性一一粗大。<a id="a-3p"></a>像性一净像性一秽。<a id="a-3q"></a>像性等亦复如是。<a id="a-3r"></a>是镜全体也。<a id="a-3s"></a>是故若举一毛孔像性。<a id="a-3t"></a>即摄其余一切像性。<a id="a-3u"></a>如举一毛孔像性。<a id="a-3v"></a>即摄一切像性。<a id="a-3w"></a>举其余一一像性亦复如是。<a id="a-3x"></a>即摄一切像性也。<a id="a-3y"></a>又若举一毛孔像相即摄一切像相。<a id="a-3z"></a>如举一毛孔像相即摄一切像相。<a id="a-40"></a>举其余一一像相亦复如是。<a id="a-41"></a>即摄一切像相。<a id="a-42"></a>何以故。<a id="a-43"></a>以一切像相即以彼像性为体故。<a id="a-44"></a>是故一切像性体融相摄。<a id="a-45"></a>故一切像相亦即相融相摄也。<a id="a-46"></a>以是譬故。<a id="a-47"></a>一切诸佛一切众生。<a id="a-48"></a>同一净心如来之藏不相妨碍。<a id="a-49"></a>即应可信。<a id="a-4A"></a>是故经言。<a id="a-4B"></a>譬如明净镜随对面像现。<a id="a-4C"></a>各各不相知。<a id="a-4D"></a>业性亦如是。<a id="a-4E"></a>此义云何。<a id="a-4F"></a>谓明净镜者。<a id="a-4G"></a>即喻净心体也。<a id="a-4H"></a>随对者。<a id="a-4I"></a>即喻净心体具一切法性。<a id="a-4J"></a>故能受一切熏习。<a id="a-4K"></a>随其熏别现报不同也。<a id="a-4L"></a>面者。<a id="a-4M"></a>即喻染净二业也。<a id="a-4N"></a>像现者。<a id="a-4O"></a>即喻心体染净二性依熏力。<a id="a-4P"></a>故现染净二报也。<a id="a-4Q"></a>各各不相知者。<a id="a-4R"></a>即喻净心与业果报各不相知也。<a id="a-4S"></a>业者。<a id="a-4T"></a>染净二业合上面也。<a id="a-4U"></a>性者。<a id="a-4V"></a>即是真心染净二性。<a id="a-4W"></a>合上明镜具一切像性也。<a id="a-4X"></a>亦如是者。<a id="a-4Y"></a>总结成此义也。<a id="a-4Z"></a>又复长行问云。<a id="a-4a"></a>心性是一者。<a id="a-4b"></a>此据法性体融说为一也。<a id="a-4c"></a>云何能生种种果报者。<a id="a-4d"></a>谓不解无差别之差别。<a id="a-4e"></a>故言云何能生种种果报也。<a id="a-4f"></a>此修多罗中喻意。<a id="a-4g"></a>偏明心性能生世间果报。<a id="a-4h"></a>今即通明能生世出世果亦无所妨也。<a id="a-4i"></a>是故论云。<a id="a-4j"></a>三者用大。<a id="a-4k"></a>能生世间出世间善恶因果。<a id="a-4l"></a>故以此义故。<a id="a-4m"></a>一切凡圣一心为体。<a id="a-4n"></a>决定不疑也。<a id="a-4o"></a>又复经言。<a id="a-4p"></a>一切诸佛法身。<a id="a-4q"></a>唯是一法身者。<a id="a-4r"></a>此即证知一切诸佛同一真心为体。<a id="a-4s"></a>以一切诸佛法身是一故。<a id="a-4t"></a>一切众生及与诸佛即同一法身也。<a id="a-4u"></a>何以故。<a id="a-4v"></a>修多罗为证故。<a id="a-4w"></a>所证云何。<a id="a-4x"></a>谓即此法身流转五道说名众生。<a id="a-4y"></a>反流尽源说名为佛。<a id="a-4z"></a>以是义故。<a id="a-50"></a>一切众生一切诸佛。<a id="a-51"></a>唯共一清净心。<a id="a-52"></a>如来之藏平等法身也。<a id="a-53"></a>此明第一圆融无碍法界法门竟。<a id="a-54"></a>次明第二因果法身名别之义。<a id="a-55"></a>问曰。<a id="a-56"></a>既言法身唯一。<a id="a-57"></a>何故上言众生本住法身。<a id="a-58"></a>及云诸佛法身耶。<a id="a-59"></a>答曰。<a id="a-5A"></a>此有二义。<a id="a-5B"></a>一者以事约体说此二名。<a id="a-5C"></a>二者约事辨性以性约体说此二名。<a id="a-5D"></a>所言以事约体说二法身名者。<a id="a-5E"></a>然法身虽一。<a id="a-5F"></a>但所现之相凡圣不同。<a id="a-5G"></a>故以事约体说言诸佛法身众生法身之异。<a id="a-5H"></a>然其心体平等实无殊二也。<a id="a-5I"></a>若复以此无二之体。<a id="a-5J"></a>收彼所现之事者。<a id="a-5K"></a>彼事亦即平等凡圣一味也。<a id="a-5L"></a>譬如一明镜能现一切色像。<a id="a-5M"></a>若以像约镜。<a id="a-5N"></a>即云人像体镜。<a id="a-5O"></a>马像体镜。<a id="a-5P"></a>即有众镜之名。<a id="a-5Q"></a>若废像论镜其唯一焉。<a id="a-5R"></a>若复以此无二之镜体。<a id="a-5S"></a>收彼人马之异像者。<a id="a-5T"></a>人马之像亦即同体无二也。<a id="a-5U"></a>净心如镜凡圣如像。<a id="a-5V"></a>类此可知。<a id="a-5W"></a>以是义故常同常别。<a id="a-5X"></a>法界法门以常同故。<a id="a-5Y"></a>论云。<a id="a-5Z"></a>平等真法界佛不度众生。<a id="a-5a"></a>以常别故。<a id="a-5b"></a>经云。<a id="a-5c"></a>而常修净土教化诸众生。<a id="a-5d"></a>此明约事辨体也。<a id="a-5e"></a>所言约事辨性以性约体说有凡圣法身之异名者。<a id="a-5f"></a>所谓以此真心能现净德故。<a id="a-5g"></a>即知真心本具净性也。<a id="a-5h"></a>复以真心能现染事故。<a id="a-5i"></a>即知真心本具染性也。<a id="a-5j"></a>以本具染性故。<a id="a-5k"></a>说名众生法身。<a id="a-5l"></a>以本具净性故。<a id="a-5m"></a>说名诸佛法身。<a id="a-5n"></a>以此义故。<a id="a-5o"></a>有凡圣法身之异名。<a id="a-5p"></a>若废二性之能以论心体者。<a id="a-5q"></a>即非染非净。<a id="a-5r"></a>非圣非凡。<a id="a-5s"></a>非一非异。<a id="a-5t"></a>非静非乱。<a id="a-5u"></a>圆融平等不可名目。<a id="a-5v"></a>但以无异相故。<a id="a-5w"></a>称之为一。<a id="a-5x"></a>复是诸法之实。<a id="a-5y"></a>故名为心。<a id="a-5z"></a>复为一切法所依止。<a id="a-60"></a>故名平等法身。<a id="a-61"></a>依此平等法身有染净性。<a id="a-62"></a>故得论凡圣法身之异。<a id="a-63"></a>然实无别有体。<a id="a-64"></a>为凡圣二种法身也。<a id="a-65"></a>是故道一切凡圣同一法身亦无所妨。<a id="a-66"></a>何以故。<a id="a-67"></a>以依平等义故。<a id="a-68"></a>道一一凡一一圣各别法身亦无所失。<a id="a-69"></a>何以故。<a id="a-6A"></a>以依性别义故。<a id="a-6B"></a>问曰。<a id="a-6C"></a>如来之藏体具染净二性者。<a id="a-6D"></a>为是习以成性。<a id="a-6E"></a>为是不改之性耶。<a id="a-6F"></a>答曰。<a id="a-6G"></a>此是理体用不改之性。<a id="a-6H"></a>非习成之性也。<a id="a-6I"></a>故云。<a id="a-6J"></a>佛性大王非造作法。<a id="a-6K"></a>焉可习成也。<a id="a-6L"></a>佛性即是净性既不可造作。<a id="a-6M"></a>故染性与彼同体。<a id="a-6N"></a>是法界法尔亦不可习成。<a id="a-6O"></a>问曰。<a id="a-6P"></a>若如来藏体具染性能生生死者。<a id="a-6Q"></a>应言佛性之中有众生。<a id="a-6R"></a>不应言众生身中有佛性。<a id="a-6S"></a>答曰。<a id="a-6T"></a>若言如来藏体具染性能生生死者。<a id="a-6U"></a>此明法性能生诸法之义。<a id="a-6V"></a>若言众生身中有佛性者。<a id="a-6W"></a>此明体为相隐之语。<a id="a-6X"></a>如说一切色法依空而起悉在空内。<a id="a-6Y"></a>复言一切色中悉有虚空。<a id="a-6Z"></a>空喻真性。<a id="a-6a"></a>色喻众生。<a id="a-6b"></a>类此可知。<a id="a-6c"></a>以是义故。<a id="a-6d"></a>如来藏性能生生死。<a id="a-6e"></a>众生身中悉有佛性义不相妨。<a id="a-6f"></a>问曰。<a id="a-6g"></a>真如出障既名性净涅槃。<a id="a-6h"></a>真如在障应名性染生死。<a id="a-6i"></a>何得称为佛性耶。<a id="a-6j"></a>答曰。<a id="a-6k"></a>在缠之实虽体具染性。<a id="a-6l"></a>故能建生死之用。<a id="a-6m"></a>而即体具净性故。<a id="a-6n"></a>毕竟有出障之能。<a id="a-6o"></a>故称佛性。<a id="a-6p"></a>若据真体具足染净二性之义者。<a id="a-6q"></a>莫问在障出障。<a id="a-6r"></a>俱得称为性净涅槃。<a id="a-6s"></a>并合名性染生死。<a id="a-6t"></a>但名涉事染化仪有滥。<a id="a-6u"></a>是故在障出障俱匿性染之义也。<a id="a-6v"></a>又复事染生死唯多热恼。<a id="a-6w"></a>事净涅槃偏足清凉。<a id="a-6x"></a>是以单彰性净涅槃。<a id="a-6y"></a>为欲起彼事净之泥洹。<a id="a-6z"></a>便隐性染轮回。<a id="a-70"></a>冀得废斯事染之生死。<a id="a-71"></a>若孤题性染惑者。<a id="a-72"></a>便则无羡于真源。<a id="a-73"></a>故偏导清升愚子遂乃有欣于实际。<a id="a-74"></a>是故在障出障法身俱隐性染之名。<a id="a-75"></a>有垢无垢真如并彰性净之号。<a id="a-76"></a>此明第二因果法身名别之义竟。<a id="a-77"></a>次明第三在障出障之义。<a id="a-78"></a>问曰。<a id="a-79"></a>既言真如法身平等无二。<a id="a-7A"></a>何得论在障出障有垢无垢之异耶。<a id="a-7B"></a>答曰。<a id="a-7C"></a>若论心体平等实无障与不障不论垢与不垢。<a id="a-7D"></a>若就染净二性。<a id="a-7E"></a>亦复体融一味不相妨碍。<a id="a-7F"></a>但就染性依熏起故有障垢之名。<a id="a-7G"></a>此义云何。<a id="a-7H"></a>谓以染业熏于真心违性故。<a id="a-7I"></a>性依熏力起种种染用。<a id="a-7J"></a>以此染用违隐真如顺用之照性。<a id="a-7K"></a>故即说此违用之暗以为能障。<a id="a-7L"></a>亦名为垢。<a id="a-7M"></a>此之垢用不离真体故。<a id="a-7N"></a>所以即名真如心为在障法身。<a id="a-7O"></a>亦名为有垢真如。<a id="a-7P"></a>若以净业熏于真心顺性故。<a id="a-7Q"></a>性依熏力起种种净用。<a id="a-7R"></a>能除染用之垢。<a id="a-7S"></a>以此净用顺显真心体照之明性。<a id="a-7T"></a>故即说此顺用之照。<a id="a-7U"></a>以为圆觉大智。<a id="a-7V"></a>亦即名大净波罗蜜。<a id="a-7W"></a>然此净用不离真体故。<a id="a-7X"></a>所以即名真心为出障法身。<a id="a-7Y"></a>亦名无垢真如。<a id="a-7Z"></a>以是义故。<a id="a-7a"></a>若总据一切凡圣以论出障在障之义。<a id="a-7b"></a>即真如法身于一时中并具在障出障二用。<a id="a-7c"></a>若别据一一凡圣以论在障出障之义。<a id="a-7d"></a>即真如法身始终方具在障出障二事也。<a id="a-7e"></a>然此有垢无垢在障出障之别。<a id="a-7f"></a>但约于染净之用说也。<a id="a-7g"></a>非是真心之体有此垢与不垢障与不障。<a id="a-7h"></a>问曰。<a id="a-7i"></a>违用既论为垢障。<a id="a-7j"></a>违性应说为碍染。<a id="a-7k"></a>答曰。<a id="a-7l"></a>具是障性垢性亦得名为性障性垢。<a id="a-7m"></a>此盖平等之差别。<a id="a-7n"></a>圆融之能所。<a id="a-7o"></a>然即唯一真心。<a id="a-7p"></a>勿谓相碍不融也问曰。<a id="a-7q"></a>既言有平等之差别能所。<a id="a-7r"></a>亦应有自体在障出障耶。<a id="a-7s"></a>答曰。<a id="a-7t"></a>亦得有此义。<a id="a-7u"></a>谓据染性而说无一净性而非染。<a id="a-7v"></a>即是自体为能障。<a id="a-7w"></a>自体为所障自体为在障。<a id="a-7x"></a>就净性而论。<a id="a-7y"></a>无一染性而非净。<a id="a-7z"></a>即是自体为能除。<a id="a-80"></a>自体为所除。<a id="a-81"></a>自体为出障。<a id="a-82"></a>是故染以净为体。<a id="a-83"></a>净以染为体。<a id="a-84"></a>染是净净是染。<a id="a-85"></a>一味平等无有差别之相。<a id="a-86"></a>此是法界法门常同常别之义。<a id="a-87"></a>不得闻言平等便谓无有差别。<a id="a-88"></a>不得闻言差别便谓乖于平等也。<a id="a-89"></a>此明第三在障出障之义竟。<a id="a-8A"></a>次明第四事用相摄之相。<a id="a-8B"></a>问曰。<a id="a-8C"></a>体性染净既得如此圆融可解少分。<a id="a-8D"></a>但上言事法染净。<a id="a-8E"></a>亦得无碍相摄。<a id="a-8F"></a>其相云何。<a id="a-8G"></a>答曰。<a id="a-8H"></a>若偏就分别妄执之事。<a id="a-8I"></a>即一向不融。<a id="a-8J"></a>若据心性缘起依持之用。<a id="a-8K"></a>即可得相摄。<a id="a-8L"></a>所谓一切众生悉于一佛身中起业招报。<a id="a-8M"></a>一切诸佛复在一众生毛孔中修行成道。<a id="a-8N"></a>此即凡圣多少以相摄。<a id="a-8O"></a>若十方世界内纤尘而不迮。<a id="a-8P"></a>三世时劫入促念而能容。<a id="a-8Q"></a>此即长短大小相收。<a id="a-8R"></a>是故经云。<a id="a-8S"></a>一一尘中显现十方一切佛土。<a id="a-8T"></a>又云。<a id="a-8U"></a>三世一切劫解之即一念。<a id="a-8V"></a>即其事也。<a id="a-8W"></a>又复经言。<a id="a-8X"></a>过去是未来。<a id="a-8Y"></a>未来是现在。<a id="a-8Z"></a>此是三世以相摄。<a id="a-8a"></a>其余净秽好丑高下彼此。<a id="a-8b"></a>明暗一异静乱有无等。<a id="a-8c"></a>一切对法及不对法。<a id="a-8d"></a>悉得相摄者。<a id="a-8e"></a>盖由相无自实起必依心。<a id="a-8f"></a>心体既融相亦无碍也。<a id="a-8g"></a>问曰。<a id="a-8h"></a>我今一念即与三世等耶。<a id="a-8i"></a>所见一尘即共十方齐乎。<a id="a-8j"></a>答曰。<a id="a-8k"></a>非但一念与三世等。<a id="a-8l"></a>亦可一念即是三世时劫。<a id="a-8m"></a>非但一尘共十方齐。<a id="a-8n"></a>亦可一尘即是十方世界。<a id="a-8o"></a>何以故。<a id="a-8p"></a>以一切法唯一心故。<a id="a-8q"></a>是以别无自别。<a id="a-8r"></a>别是一心。<a id="a-8s"></a>心具众用。<a id="a-8t"></a>一心是别。<a id="a-8u"></a>常同常异。<a id="a-8v"></a>法界法尔。<a id="a-8w"></a>问曰。<a id="a-8x"></a>此之相摄既理实不虚。<a id="a-8y"></a>故圣人即能以自摄他。<a id="a-8z"></a>以大为小。<a id="a-90"></a>促长演短。<a id="a-91"></a>合多离一。<a id="a-92"></a>何故凡夫不得如此。<a id="a-93"></a>答曰。<a id="a-94"></a>凡圣理实同尔圆融。<a id="a-95"></a>但圣人称理施作。<a id="a-96"></a>所以皆成。<a id="a-97"></a>凡夫情执乖旨。<a id="a-98"></a>是故不得。<a id="a-99"></a>问曰。<a id="a-9A"></a>圣人得理便应不见别相。<a id="a-9B"></a>何得以彼小事以包纳大法。<a id="a-9C"></a>答曰。<a id="a-9D"></a>若据第一义谛真如平等实无差别不妨。<a id="a-9E"></a>即寂缘起世谛不坏而有相别。<a id="a-9F"></a>问曰。<a id="a-9G"></a>若约真谛本无众相。<a id="a-9H"></a>故不论摄与不摄。<a id="a-9I"></a>若据世谛彼此差别。<a id="a-9J"></a>故不可大小相收。<a id="a-9K"></a>答曰。<a id="a-9L"></a>若二谛。<a id="a-9M"></a>一向异体可如来难。<a id="a-9N"></a>今既以体作用名为世谛。<a id="a-9O"></a>用全是体名为真谛。<a id="a-9P"></a>宁不相摄。<a id="a-9Q"></a>问曰。<a id="a-9R"></a>体用无二只可二谛相摄。<a id="a-9S"></a>何得世谛还摄世事。<a id="a-9T"></a>答曰。<a id="a-9U"></a>今云体用无二者。<a id="a-9V"></a>非如揽众尘之别用成泥团之一体。<a id="a-9W"></a>但以世谛之中。<a id="a-9X"></a>一一事相即是真谛全体。<a id="a-9Y"></a>故云体用无二。<a id="a-9Z"></a>以是义故。<a id="a-9a"></a>若真谛摄世谛中一切事相得尽。<a id="a-9b"></a>即世谛中一一事相亦摄世谛中一切事相皆尽。<a id="a-9c"></a>如上已具明此道理竟。<a id="a-9d"></a>不须更致余诘。<a id="a-9e"></a>问曰。<a id="a-9f"></a>若言世谛之中一一事相即是真谛全体者。<a id="a-9g"></a>此则真心遍一切处。<a id="a-9h"></a>与彼外道所计神我遍一切处义有何异耶。<a id="a-9i"></a>答曰。<a id="a-9j"></a>外道所计心外有法。<a id="a-9k"></a>大小远近三世六道历然是实。<a id="a-9l"></a>但以神我微妙广大故。<a id="a-9m"></a>遍一切处犹如虚空。<a id="a-9n"></a>此即见有实事之相异神我。<a id="a-9o"></a>神我之相异实事也。<a id="a-9p"></a>设使即事计我我与事一。<a id="a-9q"></a>但彼执事为实彼此不融。<a id="a-9r"></a>佛法之内即不如。<a id="a-9s"></a>是知一切法悉是心作。<a id="a-9t"></a>但以心性缘起不无相别。<a id="a-9u"></a>虽复相别其唯一心为体。<a id="a-9v"></a>以体为用故言实际无处不至。<a id="a-9w"></a>非谓心外有其实事。<a id="a-9x"></a>心遍在中名为至也。<a id="a-9y"></a>此事用相摄之义难知。<a id="a-9z"></a>我今方便令汝得解。<a id="a-A0"></a>汝用我语不。<a id="a-A1"></a>外人曰。<a id="a-A2"></a>善哉受教。<a id="a-A3"></a>沙门曰。<a id="a-A4"></a>汝当闭目忆想。<a id="a-A5"></a>身上一小毛孔即能见不。<a id="a-A6"></a>外人忆想一小毛孔已。<a id="a-A7"></a>报曰。<a id="a-A8"></a>我已了了见也。<a id="a-A9"></a>沙门曰。<a id="a-AA"></a>汝当闭目忆想。<a id="a-AB"></a>作一大城广数十里即能见不。<a id="a-AC"></a>外人想作城已。<a id="a-AD"></a>报曰。<a id="a-AE"></a>我于心中了了见也。<a id="a-AF"></a>沙门曰。<a id="a-AG"></a>毛孔与城大小异不。<a id="a-AH"></a>外人曰异。<a id="a-AI"></a>沙门曰。<a id="a-AJ"></a>向者毛孔与城但是心作不。<a id="a-AK"></a>外人曰是心作。<a id="a-AL"></a>沙门曰。<a id="a-AM"></a>汝心有小大耶。<a id="a-AN"></a>外人曰。<a id="a-AO"></a>心无形相焉可见有大小。<a id="a-AP"></a>沙门曰。<a id="a-AQ"></a>汝想作毛孔时。<a id="a-AR"></a>为减小许心作。<a id="a-AS"></a>为全用一心作耶。<a id="a-AT"></a>外人曰。<a id="a-AU"></a>心无形段。<a id="a-AV"></a>焉可减小许用之。<a id="a-AW"></a>是故我全用一念想作毛孔也。<a id="a-AX"></a>沙门曰。<a id="a-AY"></a>汝想作大城时。<a id="a-AZ"></a>为只用自家一心作。<a id="a-Aa"></a>为更别得他人心神共作耶。<a id="a-Ab"></a>外人曰。<a id="a-Ac"></a>唯用自心作城。<a id="a-Ad"></a>更无他人心也。<a id="a-Ae"></a>沙门曰。<a id="a-Af"></a>然则一心全体唯作一小毛孔。<a id="a-Ag"></a>复全体能作大城。<a id="a-Ah"></a>心既是一无大小。<a id="a-Ai"></a>故毛孔与城俱全用一心为体。<a id="a-Aj"></a>当知毛孔与城体融平等也。<a id="a-Ak"></a>以是义故。<a id="a-Al"></a>举小收大无大而非小。<a id="a-Am"></a>举大摄小无小而非大。<a id="a-An"></a>无小而非大故大入小而大不减。<a id="a-Ao"></a>无大而非小故小容大而小不增。<a id="a-Ap"></a>是以小无异增。<a id="a-Aq"></a>故芥子旧质不改。<a id="a-Ar"></a>大无异减故须弥大相如故。<a id="a-As"></a>此即据缘起之义也。<a id="a-At"></a>若以心体平等之义。<a id="a-Au"></a>望彼即大小之相。<a id="a-Av"></a>本来非有不生不灭。<a id="a-Aw"></a>唯一真心也。<a id="a-Ax"></a>我今又问汝。<a id="a-Ay"></a>汝尝梦不。<a id="a-Az"></a>外人曰。<a id="a-B0"></a>我尝有梦。<a id="a-B1"></a>沙门曰。<a id="a-B2"></a>汝曾梦见经历十年五岁时节以不。<a id="a-B3"></a>外人曰。<a id="a-B4"></a>我实曾见历涉多年。<a id="a-B5"></a>或经旬月时节。<a id="a-B6"></a>亦有昼夜。<a id="a-B7"></a>与觉无异。<a id="a-B8"></a>沙门曰。<a id="a-B9"></a>汝若觉已自知睡经几时。<a id="a-BA"></a>外人曰。<a id="a-BB"></a>我既觉已借问。<a id="a-BC"></a>他人言。<a id="a-BD"></a>我睡始经食顷。<a id="a-BE"></a>沙门曰。<a id="a-BF"></a>奇哉于一食之顷。<a id="a-BG"></a>而见多年之事。<a id="a-BH"></a>以是义故据觉论梦。<a id="a-BI"></a>梦里长时便则不实。<a id="a-BJ"></a>据梦论觉。<a id="a-BK"></a>觉时食顷亦则为虚。<a id="a-BL"></a>若觉梦据情论。<a id="a-BM"></a>即长短各论各谓为实。<a id="a-BN"></a>一向不融。<a id="a-BO"></a>若觉梦据理论。<a id="a-BP"></a>即长短相摄长时是短短时是长。<a id="a-BQ"></a>而不妨长短相别。<a id="a-BR"></a>若以一心望彼。<a id="a-BS"></a>则长短俱无。<a id="a-BT"></a>本来平等一心也。<a id="a-BU"></a>正以心体平等非长非短故。<a id="a-BV"></a>心性所起长短之相即无长短之实。<a id="a-BW"></a>故得相摄。<a id="a-BX"></a>若此长时自有长体。<a id="a-BY"></a>短时自有短体。<a id="a-BZ"></a>非是一心起作者。<a id="a-Ba"></a>即不得长短相摄。<a id="a-Bb"></a>又虽同一心为体。<a id="a-Bc"></a>若长时则全用一心而作短时即减少许心作者。<a id="a-Bd"></a>亦不得长短相摄。<a id="a-Be"></a>正以一心全体复作短时。<a id="a-Bf"></a>全体复作长时故得相摄也。<a id="a-Bg"></a>是故圣人依平等义故。<a id="a-Bh"></a>即不见三世时节长短之相。<a id="a-Bi"></a>依缘起义故即知短时长时体融相摄。<a id="a-Bj"></a>又复圣人善知缘起之法。<a id="a-Bk"></a>唯虚无实悉是心作。<a id="a-Bl"></a>是心作故用心想彼七日以为一劫。<a id="a-Bm"></a>但以一切法本来皆从心作故。<a id="a-Bn"></a>一劫之相随心即成。<a id="a-Bo"></a>七日之相。<a id="a-Bp"></a>随心即谢。<a id="a-Bq"></a>演短既尔。<a id="a-Br"></a>促长亦然。<a id="a-Bs"></a>若凡夫之辈于此缘起法上妄执为实。<a id="a-Bt"></a>是故不知长短相摄。<a id="a-Bu"></a>亦不能演短促长也。<a id="a-Bv"></a>此明第四事用相摄之相竟。<a id="a-Bw"></a>次明第五治惑受报同异所由。<a id="a-Bx"></a>问曰。<a id="a-By"></a>如来之藏既具一切世法出世法。<a id="a-Bz"></a>种子之性及果报性。<a id="a-C0"></a>若众生修对治道熏彼对治种子性。<a id="a-C1"></a>分分成对治种子事用时。<a id="a-C2"></a>何故彼先所有惑染种子事即分分灭也。<a id="a-C3"></a>即能治所治种子皆依性起。<a id="a-C4"></a>即应不可一成一坏。<a id="a-C5"></a>答曰。<a id="a-C6"></a>法界法尔所治之法。<a id="a-C7"></a>为能治之所灭也。<a id="a-C8"></a>问曰。<a id="a-C9"></a>所治之事既为能治之事所灭者。<a id="a-CA"></a>所治之性亦应为能治之性所灭。<a id="a-CB"></a>答曰。<a id="a-CC"></a>不然。<a id="a-CD"></a>如上已说。<a id="a-CE"></a>事法有成有败。<a id="a-CF"></a>故此生彼灭性义无始并具。<a id="a-CG"></a>又复体融无二。<a id="a-CH"></a>故不可一灭一存也。<a id="a-CI"></a>是故众生未修治道之前。<a id="a-CJ"></a>双有能治所治之性。<a id="a-CK"></a>但所治染法之性依熏起用。<a id="a-CL"></a>能治净法之性未有熏力。<a id="a-CM"></a>故无用也。<a id="a-CN"></a>若修治道之后。<a id="a-CO"></a>亦并具能治所治之性。<a id="a-CP"></a>但能治之性依熏力故。<a id="a-CQ"></a>分分起。<a id="a-CR"></a>于净用所治之性无所熏力被对治。<a id="a-CS"></a>故染用分分损减。<a id="a-CT"></a>是故经言但治其病而不除法。<a id="a-CU"></a>法者法界法尔。<a id="a-CV"></a>即是能治所治之性。<a id="a-CW"></a>病即是所治之事。<a id="a-CX"></a>问曰。<a id="a-CY"></a>能治所治可尔。<a id="a-CZ"></a>其未修对治者。<a id="a-Ca"></a>即无始已来具有一切故业种子。<a id="a-Cb"></a>此种子中即应备有六道之业。<a id="a-Cc"></a>又复一一众生各各本具六道果报之性。<a id="a-Cd"></a>何不依彼无始六道种子。<a id="a-Ce"></a>令一众生俱时受六道身耶。<a id="a-Cf"></a>答曰。<a id="a-Cg"></a>不得。<a id="a-Ch"></a>何以故。<a id="a-Ci"></a>以法界法尔故。<a id="a-Cj"></a>但可具有无始六道种子在于心中。<a id="a-Ck"></a>随一道种子偏强偏熟者。<a id="a-Cl"></a>先受果报随是一报之中。<a id="a-Cm"></a>不妨自杂受苦乐之事。<a id="a-Cn"></a>要不得令一众生俱受六道之身。<a id="a-Co"></a>后若作菩萨自在用时。<a id="a-Cp"></a>以悲愿力故。<a id="a-Cq"></a>用彼故业种子一时于六道中受无量身教化众生也。<a id="a-Cr"></a>问曰。<a id="a-Cs"></a>据一众生即以一心为体。<a id="a-Ct"></a>心体之中实具六道果报之性。<a id="a-Cu"></a>复有无始六道种子。<a id="a-Cv"></a>而不得令一众生一时之中俱受六道之报者。<a id="a-Cw"></a>一切诸佛一切众生亦同。<a id="a-Cx"></a>以一心为体故。<a id="a-Cy"></a>虽各各自具六道果报之性及六道种子。<a id="a-Cz"></a>亦应一切凡圣次第先后受报。<a id="a-D0"></a>不应一时之中有众多凡圣。<a id="a-D1"></a>答曰。<a id="a-D2"></a>不由以一心为体故便不得受众多身。<a id="a-D3"></a>亦不由以一心为体故要须一时受众多身。<a id="a-D4"></a>但法界法尔。<a id="a-D5"></a>若总据一切凡圣。<a id="a-D6"></a>虽同一心为体即不妨一时俱有一切凡圣。<a id="a-D7"></a>若别据一众生。<a id="a-D8"></a>虽亦一心为体即不得一时俱受六道报也。<a id="a-D9"></a>若如来藏中唯具先后受报之法。<a id="a-DA"></a>不具一时受报之法者。<a id="a-DB"></a>何名法界法门具一切法耶。<a id="a-DC"></a>问曰。<a id="a-DD"></a>上言据一众生即以一心为体。<a id="a-DE"></a>心体虽具染净二性。<a id="a-DF"></a>而净事起时能除染事者。<a id="a-DG"></a>一切诸佛一切众生既同。<a id="a-DH"></a>以一心为体。<a id="a-DI"></a>亦应由佛是净事。<a id="a-DJ"></a>故能治余众生染事。<a id="a-DK"></a>若尔者。<a id="a-DL"></a>一切众生自然成佛。<a id="a-DM"></a>即不须自修因行。<a id="a-DN"></a>答曰。<a id="a-DO"></a>不由以一心为体故。<a id="a-DP"></a>染净二事相除。<a id="a-DQ"></a>亦不由以一心为体故。<a id="a-DR"></a>染净二法不得相除。<a id="a-DS"></a>亦不由别心为体故。<a id="a-DT"></a>凡圣二事不得相除。<a id="a-DU"></a>但法界法尔。<a id="a-DV"></a>一切凡圣。<a id="a-DW"></a>虽同一心为体而不相灭若别据一众生。<a id="a-DX"></a>虽亦一心为体。<a id="a-DY"></a>即染净二事相除也如来之藏唯有染净相除之法。<a id="a-DZ"></a>无染净不相除法者。<a id="a-Da"></a>何名法界法尔具一切法。<a id="a-Db"></a>问曰。<a id="a-Dc"></a>向者两番都言法界法尔。<a id="a-Dd"></a>实自难信。<a id="a-De"></a>如我意者所解。<a id="a-Df"></a>谓一一凡圣各自别有净心为体。<a id="a-Dg"></a>何以故。<a id="a-Dh"></a>以各各一心为体故。<a id="a-Di"></a>不得于一心中俱现多身。<a id="a-Dj"></a>所以一一凡圣不俱受无量身。<a id="a-Dk"></a>又复各各依心起用故。<a id="a-Dl"></a>不妨俱时有众多凡圣。<a id="a-Dm"></a>此义即便。<a id="a-Dn"></a>又复一一众生各以别心为体故。<a id="a-Do"></a>一一心中不容染净二法。<a id="a-Dp"></a>是故能治之法熏心时自己惑灭。<a id="a-Dq"></a>以与他人别心故。<a id="a-Dr"></a>不妨他惑不灭此义亦便。<a id="a-Ds"></a>何为辛苦坚成一切凡圣同一心耶。<a id="a-Dt"></a>答曰。<a id="a-Du"></a>痴人若一切凡圣不同一真心为体者。<a id="a-Dv"></a>即无共相平等法身。<a id="a-Dw"></a>是故经言。<a id="a-Dx"></a>由共相身。<a id="a-Dy"></a>故一切诸佛毕竟不成佛也。<a id="a-Dz"></a>汝言一一凡圣各各别心为体。<a id="a-E0"></a>故于一心中不得俱现多身。<a id="a-E1"></a>是故一众生不俱受无量身者。<a id="a-E2"></a>如法华中所明无量分身释迦俱现于世。<a id="a-E3"></a>亦应不得以一法身为体。<a id="a-E4"></a>若彼一切释迦。<a id="a-E5"></a>唯以一心为法身者。<a id="a-E6"></a>汝云何言一心不得俱现多身耶。<a id="a-E7"></a>若一心既得俱现多身者。<a id="a-E8"></a>何为汝意欲使一一凡圣各别一心为体。<a id="a-E9"></a>故方得俱时有凡圣耶。<a id="a-EA"></a>又复经言。<a id="a-EB"></a>一切诸佛身。<a id="a-EC"></a>唯是一法身。<a id="a-ED"></a>若诸众生法身不反流尽源。<a id="a-EE"></a>即是佛法身者。<a id="a-EF"></a>可言一切众生在凡之时各各别有法身。<a id="a-EG"></a>既众生法身即是诸佛法身。<a id="a-EH"></a>诸佛法身既只是一。<a id="a-EI"></a>何为一一凡圣各各别有真心为法身耶。<a id="a-EJ"></a>又复善才童子自见遍十方佛前悉有己身。<a id="a-EK"></a>尔时岂有多心为体耶。<a id="a-EL"></a>又复一人梦中一时见无数人。<a id="a-EM"></a>岂可有无数心与彼梦里诸人为体耶。<a id="a-EN"></a>又复菩萨以悲愿力用故业受生之时。<a id="a-EO"></a>一念俱受无量种身。<a id="a-EP"></a>岂有多净心为体耶。<a id="a-EQ"></a>又复汝言一一凡圣各以一心为体。<a id="a-ER"></a>一心之中不得容于染净二法。<a id="a-ES"></a>故所以能治之法熏心时。<a id="a-ET"></a>自己惑灭。<a id="a-EU"></a>以与他别心故不妨他惑不灭。<a id="a-EV"></a>此义为便者。<a id="a-EW"></a>一人初修治道时。<a id="a-EX"></a>此人惑染心悉应灭尽。<a id="a-EY"></a>何以故。<a id="a-EZ"></a>以一心之内不容染净二法故。<a id="a-Ea"></a>若此人净法熏心心中有净法时。<a id="a-Eb"></a>仍有染法者。<a id="a-Ec"></a>此人应有二心。<a id="a-Ed"></a>何以故。<a id="a-Ee"></a>以他人与我别心故。<a id="a-Ef"></a>我修智时他惑不灭。<a id="a-Eg"></a>我今修智自惑亦复未灭。<a id="a-Eh"></a>定如须有二心。<a id="a-Ei"></a>若使此人唯有一心。<a id="a-Ej"></a>而得俱有染净二法者。<a id="a-Ek"></a>汝云何言以一心之内不容染净二法故。<a id="a-El"></a>净生染灭耶。<a id="a-Em"></a>是故诸大菩萨留随眠惑在于心中。<a id="a-En"></a>复修福智净法熏心而不相妨。<a id="a-Eo"></a>又复随眠之惑与对治之智。<a id="a-Ep"></a>同时而不相碍。<a id="a-Eq"></a>何为一心之内不得容染净二法耶。<a id="a-Er"></a>以是义故。<a id="a-Es"></a>如来之藏一时具包一切凡圣。<a id="a-Et"></a>无所妨碍也。<a id="a-Eu"></a>问曰。<a id="a-Ev"></a>既引如此道理。<a id="a-Ew"></a>得以一心为体。<a id="a-Ex"></a>不妨一时有多凡圣者。<a id="a-Ey"></a>何为一众生不俱受六道报耶。<a id="a-Ez"></a>又复修行之人一心之中。<a id="a-F0"></a>俱有解惑种子不相妨者。<a id="a-F1"></a>有何道理得以智断惑耶。<a id="a-F2"></a>答曰。<a id="a-F3"></a>蠓虫如上已言。<a id="a-F4"></a>法界法尔一心之中具有一切凡圣。<a id="a-F5"></a>法界法尔。<a id="a-F6"></a>一一凡圣。<a id="a-F7"></a>各各先后。<a id="a-F8"></a>随自种子强者受报。<a id="a-F9"></a>不得一人俱受六道之身。<a id="a-FA"></a>法界法尔一心之中。<a id="a-FB"></a>一时具有凡圣不相除灭。<a id="a-FC"></a>法界法尔一切凡圣虽同一心。<a id="a-FD"></a>不妨一一凡圣各自修智自断其惑。<a id="a-FE"></a>法界法尔智慧分起能分除惑。<a id="a-FF"></a>智慧满足除惑皆尽。<a id="a-FG"></a>不由一心之内不容染净故断惑也。<a id="a-FH"></a>法界法尔惑未尽时。<a id="a-FI"></a>解惑同体。<a id="a-FJ"></a>不由别有心故双有解惑。<a id="a-FK"></a>是故但知真心能与一切凡圣为体。<a id="a-FL"></a>心体具一切法性。<a id="a-FM"></a>如即时世间出世间事得成立者。<a id="a-FN"></a>皆由心性有此道理也。<a id="a-FO"></a>若无道理者终不可成。<a id="a-FP"></a>如外道修行不得解脱者。<a id="a-FQ"></a>由不与心性解脱道理相应也。<a id="a-FR"></a>法界法尔行与心性相应。<a id="a-FS"></a>所作得成行。<a id="a-FT"></a>若不与心性相应。<a id="a-FU"></a>即所为不成就。<a id="a-FV"></a>此明第五治惑受报不同所由竟。<a id="a-FW"></a>次明第六共相不共相识。<a id="a-FX"></a>问曰。<a id="a-FY"></a>一切凡圣既唯一心为体。<a id="a-FZ"></a>何为有相见者有不相见者。<a id="a-Fa"></a>有同受用者有不同受用者。<a id="a-Fb"></a>答曰。<a id="a-Fc"></a>所言一切凡圣唯以一心为体者。<a id="a-Fd"></a>此心就体相论之。<a id="a-Fe"></a>有其二种。<a id="a-Ff"></a>一者真如平等心此是体也。<a id="a-Fg"></a>即是一切凡圣平等共相法身。<a id="a-Fh"></a>二者阿梨耶识即是相也。<a id="a-Fi"></a>就此阿梨耶识中复有二种。<a id="a-Fj"></a>一者清净分依他性。<a id="a-Fk"></a>亦名清净和合识。<a id="a-Fl"></a>即是一切圣人体也。<a id="a-Fm"></a>二者染浊分依他性。<a id="a-Fn"></a>亦名染浊和合识。<a id="a-Fo"></a>即是一切众生体也。<a id="a-Fp"></a>此二种依他性虽有用别。<a id="a-Fq"></a>而体融一味。<a id="a-Fr"></a>唯是一真如平等心也。<a id="a-Fs"></a>以此二种依他性体同无二故。<a id="a-Ft"></a>就中即合有二事别。<a id="a-Fu"></a>一者共相识。<a id="a-Fv"></a>二者不共相识。<a id="a-Fw"></a>何故有耶。<a id="a-Fx"></a>以真如体中具此共相识性不共相识性故。<a id="a-Fy"></a>一切凡圣造同业熏此共相性故。<a id="a-Fz"></a>即成共相识也。<a id="a-G0"></a>若一一凡圣各各别造别业。<a id="a-G1"></a>熏此不共相性故。<a id="a-G2"></a>即成不共相识也。<a id="a-G3"></a>何者。<a id="a-G4"></a>所谓外诸法五尘器世界等。<a id="a-G5"></a>一切凡圣同受用者。<a id="a-G6"></a>是共相识相也。<a id="a-G7"></a>如一切众生同修无量寿业者。<a id="a-G8"></a>皆悉熏于真心共相之性。<a id="a-G9"></a>性依熏起显现净土。<a id="a-GA"></a>故得凡圣同受用也。<a id="a-GB"></a>如净土由共业成。<a id="a-GC"></a>其余杂秽等土亦复如是。<a id="a-GD"></a>然此同用之土。<a id="a-GE"></a>唯是心相。<a id="a-GF"></a>故言共相识。<a id="a-GG"></a>又此同用之土虽一切凡圣共业所起。<a id="a-GH"></a>而不妨一一众生一一圣人一身造业。<a id="a-GI"></a>即能独感此土是故无量众生余处托生不废此土。<a id="a-GJ"></a>常存不缺。<a id="a-GK"></a>又虽一一凡圣皆有独感此土之业。<a id="a-GL"></a>而不相妨唯是一土。<a id="a-GM"></a>是故无量众生新生。<a id="a-GN"></a>而旧土之相。<a id="a-GO"></a>更无改增。<a id="a-GP"></a>唯除其时。<a id="a-GQ"></a>一切众生同业转胜土即变异。<a id="a-GR"></a>同业转恶土亦改变若不尔者即土常一定也。<a id="a-GS"></a>所言不共相者。<a id="a-GT"></a>谓一一凡圣内身别报是也。<a id="a-GU"></a>以一一凡圣造业不同熏于真心。<a id="a-GV"></a>真心不共之性。<a id="a-GW"></a>依熏所起显现别报各各不同自他两别也。<a id="a-GX"></a>然此不同之报唯是心相。<a id="a-GY"></a>故言不共相识。<a id="a-GZ"></a>就共相中复有不共相识义。<a id="a-Ga"></a>谓如饿鬼等与人同造共业。<a id="a-Gb"></a>故同得器世界报。<a id="a-Gc"></a>及遥见恒河。<a id="a-Gd"></a>即是共相故。<a id="a-Ge"></a>复以彼等别业尤重为障故。<a id="a-Gf"></a>至彼河边但见种种别事不得水饮。<a id="a-Gg"></a>即是共中不共也。<a id="a-Gh"></a>复据彼同类同造饿业。<a id="a-Gi"></a>故同于恒河之上不得水饮。<a id="a-Gj"></a>复是共相之义。<a id="a-Gk"></a>于中复所见不同。<a id="a-Gl"></a>或见流火。<a id="a-Gm"></a>或见枯竭。<a id="a-Gn"></a>或见脓血等无量差别。<a id="a-Go"></a>复是共中不共。<a id="a-Gp"></a>若如是显现之时。<a id="a-Gq"></a>随有同见同用者。<a id="a-Gr"></a>即名为共相识。<a id="a-Gs"></a>不同见闻不同受用者。<a id="a-Gt"></a>即是共不共相识。<a id="a-Gu"></a>随义分别。<a id="a-Gv"></a>一切众生悉皆如是可知也。<a id="a-Gw"></a>就不共相中复有共义。<a id="a-Gx"></a>谓眷属知识。<a id="a-Gy"></a>乃至时顾同处同语同知同解。<a id="a-Gz"></a>或暂相见若怨若亲。<a id="a-H0"></a>及与中人相识及不相识。<a id="a-H1"></a>乃至畜生天道互相见知者。<a id="a-H2"></a>皆由过去造相见知等业熏心共相性。<a id="a-H3"></a>故心缘熏力显现。<a id="a-H4"></a>如此相见相知等事。<a id="a-H5"></a>即是不共相中共相义也。<a id="a-H6"></a>或有我知见他他不知见我者。<a id="a-H7"></a>即于我为共。<a id="a-H8"></a>于他为不共。<a id="a-H9"></a>如是随义分别可知。<a id="a-HA"></a>又如一人之身即是不共相识。<a id="a-HB"></a>复为八万户虫听依故。<a id="a-HC"></a>即此一身复与彼虫为共相识。<a id="a-HD"></a>亦是不共中共相义也。<a id="a-HE"></a>以有此共相不共相道理故。<a id="a-HF"></a>一切凡圣虽同一心为体。<a id="a-HG"></a>而有相见不相见同受用不同受用也。<a id="a-HH"></a>是故灵山常曜而睹林树潜辉。<a id="a-HI"></a>丈六金躯复见土灰众色。<a id="a-HJ"></a>莲花妙刹反谓丘墟。<a id="a-HK"></a>庄严宝地倒言砂砾。<a id="a-HL"></a>斯等皆由共不共之致也。<a id="a-HM"></a>此明不空如来藏中藏体一异六种差别之义竟。<a id="a-HN"></a>上来总明止观依止中何所依止讫。</p>
 </body>
</html>