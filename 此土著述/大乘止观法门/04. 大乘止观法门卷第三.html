<!doctype html>
<html id="z3IBWVl1L4" data-ver="1047">
 <head>
  <meta charset="utf-8">
  <meta author="思大禅师">
  <meta library="龙藏">
  <meta catalog="此土著述">
  <meta period="陈">
 </head>
 <body>
  <h1 id="a1">大乘止观法门卷第三</h1>
  <p id="a2">次明何故依止。<a id="a-3"></a>问曰。<a id="a-4"></a>何故依止此心修止观。<a id="a-5"></a>答曰。<a id="a-6"></a>以此心是一切法根本故。<a id="a-7"></a>若法依本则难破坏。<a id="a-8"></a>是故依止此心修止观也人若不依止此心修于止观则不得成。<a id="a-9"></a>何以故。<a id="a-A"></a>以从本以来未有一法心外得建立故。<a id="a-B"></a>又此心体本性具足寂用二义。<a id="a-C"></a>为欲熏彼二义令显现故。<a id="a-D"></a>何以故。<a id="a-E"></a>以其非熏不显故。<a id="a-F"></a>显何所用。<a id="a-G"></a>谓自利利他故。<a id="a-H"></a>有如是因缘故。<a id="a-I"></a>依此心修止观也。<a id="a-J"></a>问曰。<a id="a-K"></a>何谓心体寂用二义。<a id="a-L"></a>答曰。<a id="a-M"></a>心体平等离一切相。<a id="a-N"></a>即是寂义。<a id="a-O"></a>体具违顺二用。<a id="a-P"></a>即是用义。<a id="a-Q"></a>是故修习止行即能除灭虚妄纷动。<a id="a-R"></a>令此心体寂静离相。<a id="a-S"></a>即为自利。<a id="a-T"></a>修习观行令此心用显现繁兴。<a id="a-U"></a>即为利他。<a id="a-V"></a>问曰。<a id="a-W"></a>修止观者为除生死。<a id="a-X"></a>若令显现繁兴此即转增流浪。<a id="a-Y"></a>答曰。<a id="a-Z"></a>不然。<a id="a-a"></a>但除其病而不除法。<a id="a-b"></a>病在执情不在大用。<a id="a-c"></a>是故炽然六道权现无间。<a id="a-d"></a>即是违用显现。<a id="a-e"></a>而复毕竟清净不为世染。<a id="a-f"></a>智慧照明故相好圆备。<a id="a-g"></a>身心安住胜妙境界。<a id="a-h"></a>具足一切诸佛功德。<a id="a-i"></a>即是顺用显现也。<a id="a-j"></a>此明止观依止中何故依止竟。<a id="a-k"></a>次明以何依止。<a id="a-l"></a>就中复有三门差别。<a id="a-m"></a>一明以何依止体状。<a id="a-n"></a>二明破小乘人执。<a id="a-o"></a>三明破大乘人执。<a id="a-p"></a>初明以何依止体状者。<a id="a-q"></a>问曰。<a id="a-r"></a>以何依止此心修止观。<a id="a-s"></a>答曰。<a id="a-t"></a>以意识依止此心修行止观也。<a id="a-u"></a>此义云何谓以意识能知名义故。<a id="a-v"></a>闻说一切诸法自性寂静本来无相。<a id="a-w"></a>但以虚妄因缘故有诸法。<a id="a-x"></a>然虚妄法有即非有。<a id="a-y"></a>唯一真心亦无别真相可取。<a id="a-z"></a>闻此说已。<a id="a-10"></a>方便修习知法本寂唯是一心。<a id="a-11"></a>然此意识如此解时。<a id="a-12"></a>念念熏于本识增益解性之力。<a id="a-13"></a>解性增已更起意识。<a id="a-14"></a>转复明利知法如实久久熏心。<a id="a-15"></a>故解性圆明照己体。<a id="a-16"></a>本唯真寂意识即息。<a id="a-17"></a>尔时本识转成无分别智。<a id="a-18"></a>亦名证智。<a id="a-19"></a>以是因缘故。<a id="a-1A"></a>以意识依止真心修止行也。<a id="a-1B"></a>是故论言。<a id="a-1C"></a>以依本觉故有不觉。<a id="a-1D"></a>依不觉故而有妄心。<a id="a-1E"></a>能知名义为说本觉。<a id="a-1F"></a>故得始觉即同本觉。<a id="a-1G"></a>如实不有始觉之异也。<a id="a-1H"></a>问曰。<a id="a-1I"></a>上来唯言净心真心。<a id="a-1J"></a>今言本识意有何异答曰。<a id="a-1K"></a>本识阿梨耶识。<a id="a-1L"></a>和合识。<a id="a-1M"></a>种子识。<a id="a-1N"></a>果报识等。<a id="a-1O"></a>皆是一体异名。<a id="a-1P"></a>上共不共相中。<a id="a-1Q"></a>已明真如与阿梨耶同异之义。<a id="a-1R"></a>今更为汝重说。<a id="a-1S"></a>谓真心是体。<a id="a-1T"></a>本识是相。<a id="a-1U"></a>六七等识是用。<a id="a-1V"></a>如似水为体。<a id="a-1W"></a>流为相。<a id="a-1X"></a>波为用。<a id="a-1Y"></a>类此可知。<a id="a-1Z"></a>是故论云。<a id="a-1a"></a>不生不灭与生灭和合说名阿梨耶识。<a id="a-1b"></a>即本识也。<a id="a-1c"></a>以与生死作本故名为本。<a id="a-1d"></a>是故论云。<a id="a-1e"></a>以种子时阿梨耶识与一切法作根本种子故。<a id="a-1f"></a>即其义也。<a id="a-1g"></a>又复经云。<a id="a-1h"></a>自性清净心。<a id="a-1i"></a>复言。<a id="a-1j"></a>彼心为烦恼所染。<a id="a-1k"></a>此明真心。<a id="a-1l"></a>虽复体具净性。<a id="a-1m"></a>而复体具染性故。<a id="a-1n"></a>而为烦恼所染。<a id="a-1o"></a>以此论之。<a id="a-1p"></a>明知就体偏据一性说为净心。<a id="a-1q"></a>就相与染事和合说为本识。<a id="a-1r"></a>以是义故上来就体性以明。<a id="a-1s"></a>今就事相说。<a id="a-1t"></a>亦无所妨。<a id="a-1u"></a>问曰。<a id="a-1v"></a>熏本识时即熏真心以不。<a id="a-1w"></a>答曰。<a id="a-1x"></a>触流之时即触于水。<a id="a-1y"></a>是故向言增益解性者。<a id="a-1z"></a>即是益于真心性净之力也。<a id="a-20"></a>是故论云。<a id="a-21"></a>阿梨耶识有二分。<a id="a-22"></a>一者觉。<a id="a-23"></a>二者不觉。<a id="a-24"></a>觉即是净心。<a id="a-25"></a>不觉即是无明。<a id="a-26"></a>此二和合说为本识。<a id="a-27"></a>是故道净心时更无别有阿梨耶。<a id="a-28"></a>道阿梨耶时更无别有净心。<a id="a-29"></a>但以体相义别故。<a id="a-2A"></a>有此二名之异。<a id="a-2B"></a>问曰。<a id="a-2C"></a>云何以意识依止净心修观行。<a id="a-2D"></a>答曰。<a id="a-2E"></a>以意识知名义故。<a id="a-2F"></a>闻说真心之体。<a id="a-2G"></a>虽复寂静而以熏习因缘故。<a id="a-2H"></a>性依熏起显现世间出世间法。<a id="a-2I"></a>以闻此说故。<a id="a-2J"></a>虽由止行知一切法毕竟无相。<a id="a-2K"></a>而复即知性依熏起显现诸法不无虚相。<a id="a-2L"></a>但诸凡惑无明覆意识。<a id="a-2M"></a>故不知诸法唯是心作。<a id="a-2N"></a>似有非有虚相无实。<a id="a-2O"></a>以不知故流转生死。<a id="a-2P"></a>受种种苦。<a id="a-2Q"></a>是故我当教彼知法如实。<a id="a-2R"></a>以是因缘即起慈悲。<a id="a-2S"></a>乃至具行四摄六度等行。<a id="a-2T"></a>如是观时意识亦念念熏心。<a id="a-2U"></a>令成六度四摄慈悲等种子。<a id="a-2V"></a>复不令心识为止所没。<a id="a-2W"></a>即是用义渐显现也。<a id="a-2X"></a>以久久熏故真心作用之性。<a id="a-2Y"></a>究竟圆兴法界德备。<a id="a-2Z"></a>三身摄化普门示现。<a id="a-2a"></a>以是因缘以意识依止净心修观行也。<a id="a-2b"></a>次明破小乘人执。<a id="a-2c"></a>问曰。<a id="a-2d"></a>但以意识修习止观岂不成耶。<a id="a-2e"></a>何故要须依止净心答曰。<a id="a-2f"></a>意识无体。<a id="a-2g"></a>唯以净心为体。<a id="a-2h"></a>是故要须依止。<a id="a-2i"></a>又复意识念念生灭前非其后。<a id="a-2j"></a>若不以净心为依止者。<a id="a-2k"></a>虽修诸行无转胜义。<a id="a-2l"></a>何以故。<a id="a-2m"></a>以其前念非后念故。<a id="a-2n"></a>如前人闻法后人未闻。<a id="a-2o"></a>后人若闻无胜前人之义。<a id="a-2p"></a>何以故。<a id="a-2q"></a>俱始一遍闻故。<a id="a-2r"></a>意识亦尔。<a id="a-2s"></a>前后两异前虽曾闻随念即灭。<a id="a-2t"></a>后若重闻亦不增胜。<a id="a-2u"></a>何以故。<a id="a-2v"></a>前后二念俱始一遍闻故。<a id="a-2w"></a>又复如似前人学得甲字后已命终。<a id="a-2x"></a>后人更学乙字。<a id="a-2y"></a>即唯解乙字不识甲字。<a id="a-2z"></a>何以故。<a id="a-30"></a>前后人异故。<a id="a-31"></a>意识亦尔。<a id="a-32"></a>前灭后生不相逐及。<a id="a-33"></a>是故不得所修增广。<a id="a-34"></a>若以净心为体。<a id="a-35"></a>意识念念引所思修熏净心性。<a id="a-36"></a>性依熏起以成种子。<a id="a-37"></a>前念念灭后念起时。<a id="a-38"></a>即与前念所修种子和合而起。<a id="a-39"></a>是故更修彼法即胜于前一念。<a id="a-3A"></a>如是念念转胜。<a id="a-3B"></a>是故所修成就若不久熏尚自种子力劣。<a id="a-3C"></a>便则废失所修不成。<a id="a-3D"></a>何况全无依止。<a id="a-3E"></a>直莫前后相熏而得成就也。<a id="a-3F"></a>以是因缘唯用意识不假依止。<a id="a-3G"></a>无有是处。<a id="a-3H"></a>问曰。<a id="a-3I"></a>小乘法中不明有本识。<a id="a-3J"></a>何得所闻所思皆得成就。<a id="a-3K"></a>答曰。<a id="a-3L"></a>博地凡夫乃至闻教畜生等。<a id="a-3M"></a>有所修习得成者。<a id="a-3N"></a>尚由本识为体故成。<a id="a-3O"></a>何况二乘。<a id="a-3P"></a>但彼自不知此义非彼不假净心也。<a id="a-3Q"></a>问曰。<a id="a-3R"></a>不闻教畜生。<a id="a-3S"></a>岂无净心为体。<a id="a-3T"></a>答曰。<a id="a-3U"></a>造作痴业尤重。<a id="a-3V"></a>熏心起报亦即极钝。<a id="a-3W"></a>虽有黠慧之性及有宿生黠慧种子。<a id="a-3X"></a>但以现报所障故。<a id="a-3Y"></a>不得有用。<a id="a-3Z"></a>故不闻教非是无净心也。<a id="a-3a"></a>次明破大乘人执。<a id="a-3b"></a>问曰。<a id="a-3c"></a>但用净心修行止观即足。<a id="a-3d"></a>何用意识为。<a id="a-3e"></a>答曰。<a id="a-3f"></a>已如上说。<a id="a-3g"></a>由意识能知名义。<a id="a-3h"></a>能灭境界。<a id="a-3i"></a>能熏本识。<a id="a-3j"></a>令惑灭解成故须意识也。<a id="a-3k"></a>问曰。<a id="a-3l"></a>净心自性寂静即名为止。<a id="a-3m"></a>自体照明即名为观。<a id="a-3n"></a>彼意识名义及以境界体性非有。<a id="a-3o"></a>何论意识寻名知义灭自心境界耶。<a id="a-3p"></a>答曰。<a id="a-3q"></a>若就心体而论实自如此但无始已来为无明妄想熏故。<a id="a-3r"></a>不觉自动显现诸法。<a id="a-3s"></a>若不方便寻名知义依义修行。<a id="a-3t"></a>观知境界有即非有者。<a id="a-3u"></a>何由可得寂静照明之用。<a id="a-3v"></a>问曰。<a id="a-3w"></a>净心自知己性本寂即当念息。<a id="a-3x"></a>何用意识为。<a id="a-3y"></a>答曰。<a id="a-3z"></a>净心无二。<a id="a-40"></a>复为无明所覆故。<a id="a-41"></a>不得自知本寂。<a id="a-42"></a>要为无尘智熏无明尽灭。<a id="a-43"></a>方得念息。<a id="a-44"></a>问曰。<a id="a-45"></a>但息于念心即寂照。<a id="a-46"></a>何故要须智熏寂照始现。<a id="a-47"></a>答曰。<a id="a-48"></a>若无无尘智熏心里。<a id="a-49"></a>无明终不可灭。<a id="a-4A"></a>无明不灭念即叵息。<a id="a-4B"></a>问曰。<a id="a-4C"></a>我今不观境界。<a id="a-4D"></a>不念名义。<a id="a-4E"></a>证心寂虑泯然绝相。<a id="a-4F"></a>岂非心体寂照真如三昧。<a id="a-4G"></a>答曰。<a id="a-4H"></a>汝证心时。<a id="a-4I"></a>为心自证。<a id="a-4J"></a>为由他证。<a id="a-4K"></a>为证于他。<a id="a-4L"></a>若心自证即是不由功用而得寂静。<a id="a-4M"></a>若尔一切众生皆不作心求于寂静。<a id="a-4N"></a>亦应心住。<a id="a-4O"></a>若言非是自然而证。<a id="a-4P"></a>盖由心自作意自证名为自证者。<a id="a-4Q"></a>作意即是意识。<a id="a-4R"></a>即有能所即名为他。<a id="a-4S"></a>云何得成心自证也若非他证。<a id="a-4T"></a>但心自止故名自证者。<a id="a-4U"></a>若不作意即无能所。<a id="a-4V"></a>云何能使心证。<a id="a-4W"></a>若当作意即是意识即是他证。<a id="a-4X"></a>若言众生体实皆证。<a id="a-4Y"></a>但由妄想不知体证。<a id="a-4Z"></a>故有其念能知心体本性证寂。<a id="a-4a"></a>不念诸法故念即自息。<a id="a-4b"></a>即是真如三昧者。<a id="a-4c"></a>为是意识能知本寂。<a id="a-4d"></a>为是净心能知本寂。<a id="a-4e"></a>若是净心自知本寂不念诸法者。<a id="a-4f"></a>一切众生皆有净心。<a id="a-4g"></a>应悉自知本寂。<a id="a-4h"></a>故自息灭妄识。<a id="a-4i"></a>自然而得真如三昧。<a id="a-4j"></a>以不修不得故知净心不得名自知也。<a id="a-4k"></a>若言意识能知净心本证即自息灭。<a id="a-4l"></a>故但是意识自灭非是意识能证净心。<a id="a-4m"></a>是故说言。<a id="a-4n"></a>心自证者意识知心本证之时为见净心。<a id="a-4o"></a>故知本证为不见净心能知证也。<a id="a-4p"></a>若言不见净心能知证者。<a id="a-4q"></a>不见佛心应知佛证。<a id="a-4r"></a>若见净心故知证者。<a id="a-4s"></a>净心即是可见之相。<a id="a-4t"></a>云何论言心真如者离心缘相。<a id="a-4u"></a>又复经言。<a id="a-4v"></a>非识所能识亦非心境界。<a id="a-4w"></a>以此验之。<a id="a-4x"></a>定知意识不见心也。<a id="a-4y"></a>以见与不见无有道理知心本寂故。<a id="a-4z"></a>设使心体本证妄念之心不可息也。<a id="a-50"></a>若言妄识虽不见净心。<a id="a-51"></a>而依经教知心本寂故能知之。<a id="a-52"></a>智熏于净心令心自知本证。<a id="a-53"></a>即不起后念名为自证者。<a id="a-54"></a>汝依经教知心本寂之时。<a id="a-55"></a>为作寂相而知。<a id="a-56"></a>为不作寂相而知。<a id="a-57"></a>若作寂相而知者。<a id="a-58"></a>妄想之相云何名寂。<a id="a-59"></a>若不作相即心无所系便更驰散。<a id="a-5A"></a>若言作意不令驰散者。<a id="a-5B"></a>即有所缘。<a id="a-5C"></a>既有所缘即还有相。<a id="a-5D"></a>云何得言不作相也。<a id="a-5E"></a>若言七识能见净心。<a id="a-5F"></a>故知心本寂。<a id="a-5G"></a>知已熏心。<a id="a-5H"></a>令心自知本证故不起后念。<a id="a-5I"></a>即名为自证者。<a id="a-5J"></a>是亦不然何以故。<a id="a-5K"></a>以七识是我执识故。<a id="a-5L"></a>不能见心本寂。<a id="a-5M"></a>又复若为能缘之所缘者。<a id="a-5N"></a>即非净心。<a id="a-5O"></a>如上心体状中已说。<a id="a-5P"></a>既所缘非实。<a id="a-5Q"></a>故熏心还生妄念也。<a id="a-5R"></a>以是义故无有道理。<a id="a-5S"></a>净心自证不起后念也。<a id="a-5T"></a>若言由他证者。<a id="a-5U"></a>是亦不然。<a id="a-5V"></a>何以故。<a id="a-5W"></a>心体自寂静故。<a id="a-5X"></a>但以有六七识等名之为他。<a id="a-5Y"></a>由有此他故说他心不证。<a id="a-5Z"></a>是故乃可证他。<a id="a-5a"></a>何须以他证心也。<a id="a-5b"></a>若言心体虽复本寂。<a id="a-5c"></a>但以无始无明妄念熏故。<a id="a-5d"></a>有此妄念习气在于心中。<a id="a-5e"></a>是故心体亦不证寂。<a id="a-5f"></a>故须他证者。<a id="a-5g"></a>何等方便能除心中习气令心证也。<a id="a-5h"></a>若言更不起新念。<a id="a-5i"></a>故不熏益彼习气。<a id="a-5j"></a>彼即自灭者。<a id="a-5k"></a>彼未灭间有何所以不起新念也。<a id="a-5l"></a>若无别法为对治者。<a id="a-5m"></a>彼诸习气法应起念。<a id="a-5n"></a>若起念者更益彼力也。<a id="a-5o"></a>以是义故。<a id="a-5p"></a>由他所证亦无道理。<a id="a-5q"></a>若言不须用他证心但证于他。<a id="a-5r"></a>以他证故习气自灭者。<a id="a-5s"></a>是亦不然。<a id="a-5t"></a>他既有习气为根本。<a id="a-5u"></a>故念念常起。<a id="a-5v"></a>若不先除彼习气种子者。<a id="a-5w"></a>妄念何由可证也。<a id="a-5x"></a>又复净心无有道理能证于他。<a id="a-5y"></a>若能证他者。<a id="a-5z"></a>一切众生皆有净心。<a id="a-60"></a>应悉自然除于妄念也。<a id="a-61"></a>若言妄念前后自相抑止。<a id="a-62"></a>久久即息故名为证他者。<a id="a-63"></a>为前止后为后止前若言前念止后念者。<a id="a-64"></a>前在之时后识未生后若起时前念已谢不相逐及。<a id="a-65"></a>云何能止。<a id="a-66"></a>若言后念止前念者。<a id="a-67"></a>亦复如是不相逐及。<a id="a-68"></a>云何能止。<a id="a-69"></a>若前念起时即自嫌起。<a id="a-6A"></a>嫌起之心熏于本识令不起后念者。<a id="a-6B"></a>心不自见。<a id="a-6C"></a>云何自嫌。<a id="a-6D"></a>若后念嫌前故。<a id="a-6E"></a>能嫌之心熏于本识令不更起后念者。<a id="a-6F"></a>能嫌之心嫌前心时为知前心是空故嫌。<a id="a-6G"></a>为不知是空故嫌。<a id="a-6H"></a>若知是空即是无尘智也。<a id="a-6I"></a>汝云何言不须此智。<a id="a-6J"></a>又若知是空则应不嫌。<a id="a-6K"></a>若不知前念空者。<a id="a-6L"></a>此心即是无明。<a id="a-6M"></a>何以故。<a id="a-6N"></a>以其前念实空而不能知故。<a id="a-6O"></a>又复不知前念空故。<a id="a-6P"></a>执有实念而生嫌心即是妄想。<a id="a-6Q"></a>何以故。<a id="a-6R"></a>以其于空妄起实有想故。<a id="a-6S"></a>此能嫌之心既是无明妄想故。<a id="a-6T"></a>即是动法复言熏心。<a id="a-6U"></a>此乃亦增不觉。<a id="a-6V"></a>重更益动生起之识。<a id="a-6W"></a>于是云兴而言能令后念不起者。<a id="a-6X"></a>盖是梦中之梦未惺觉也。<a id="a-6Y"></a>故作斯说仿佛不睡者。<a id="a-6Z"></a>必应不言如此。<a id="a-6a"></a>又复若言不作心念诸法故念不起者。<a id="a-6b"></a>为净心不作心念。<a id="a-6c"></a>为是意识不作心念。<a id="a-6d"></a>若是净心不作心念者。<a id="a-6e"></a>本来何因作心念法。<a id="a-6f"></a>今忽何因不念法也。<a id="a-6g"></a>若是意识不念法者。<a id="a-6h"></a>意识即是其念。<a id="a-6i"></a>若言意识不作心念法者。<a id="a-6j"></a>为对见法尘而不念。<a id="a-6k"></a>为不对见法尘而不念。<a id="a-6l"></a>为对而不见而不念。<a id="a-6m"></a>为全不对尘名为不念。<a id="a-6n"></a>若不对尘云何说为意识。<a id="a-6o"></a>何以故。<a id="a-6p"></a>以识者必识所识故。<a id="a-6q"></a>若对而不见即是顽瞽之法。<a id="a-6r"></a>若见而不念为何所因而得不念。<a id="a-6s"></a>为知空故所以不念。<a id="a-6t"></a>谓为有故所以不念。<a id="a-6u"></a>若知是空是无尘之智。<a id="a-6v"></a>对而不见见而不念。<a id="a-6w"></a>二俱无妨。<a id="a-6x"></a>何故汝言不须此智。<a id="a-6y"></a>若谓为有即不能不念。<a id="a-6z"></a>又复谓有之时即已是念。<a id="a-70"></a>又复谓为有故。<a id="a-71"></a>即是无明妄想而复不念。<a id="a-72"></a>譬如怯人闭目入闇道理开眼而入。<a id="a-73"></a>唯有外闇倒生怕怖闭目而入。<a id="a-74"></a>内外俱黑反谓安隐。<a id="a-75"></a>此亦如是。<a id="a-76"></a>念前法时唯有迷境无明而生。<a id="a-77"></a>嫌心不念之时心境俱闇。<a id="a-78"></a>反谓为善。<a id="a-79"></a>又复若不作意念法心则驰散。<a id="a-7A"></a>若作意不念诸法。<a id="a-7B"></a>作意即是乱动非寂静法。<a id="a-7C"></a>云何得名证心也。<a id="a-7D"></a>但以专心在此不念故。<a id="a-7E"></a>即以此不念为境。<a id="a-7F"></a>意识为此境所系故。<a id="a-7G"></a>于余境界无容攀缘。<a id="a-7H"></a>是故惑者不知此事。<a id="a-7I"></a>便谓于诸法无复攀缘。<a id="a-7J"></a>遂更深生宝玩将为真法。<a id="a-7K"></a>是以策意相续不休。<a id="a-7L"></a>以昼夜久习熟故。<a id="a-7M"></a>不须作意自然而进。<a id="a-7N"></a>但不觉生灭常流刹那恒起。<a id="a-7O"></a>起复不知无明妄想未遣一毫。<a id="a-7P"></a>又不解自身居在何位。<a id="a-7Q"></a>便言我心寂住。<a id="a-7R"></a>应是真如三昧。<a id="a-7S"></a>作如是计者且好不识分量也。<a id="a-7T"></a>虽然但以专心一境故。<a id="a-7U"></a>亦是一家止法。<a id="a-7V"></a>远与无尘之智为基。<a id="a-7W"></a>近与猿猴之躁为锁。<a id="a-7X"></a>比彼攀缘五欲游戏六根者。<a id="a-7Y"></a>此即百千万倍为殊为胜。<a id="a-7Z"></a>但非心体寂照真如三昧耳。<a id="a-7a"></a>是故行者为而不执即是渐法门。<a id="a-7b"></a>若欲成就出世之道必藉无尘之智也。<a id="a-7c"></a>此明止观依止中以何依止竟。<a id="a-7d"></a>上标五番建立中第一止观依止讫。<a id="a-7e"></a>次明止观境界者谓三自性法。<a id="a-7f"></a>就中复作两番分别。<a id="a-7g"></a>一总明三性。<a id="a-7h"></a>二别明三性。<a id="a-7i"></a>所言总明三性者。<a id="a-7j"></a>谓出障真如及佛净德悉名真实性。<a id="a-7k"></a>在障之真与染和合名阿梨耶识。<a id="a-7l"></a>此即是依地性六识七识妄想分别悉名分别性。<a id="a-7m"></a>此是大位之说也。<a id="a-7n"></a>所言别明三性者。<a id="a-7o"></a>初辨真实性。<a id="a-7p"></a>就中复有两种一者有垢净心以为真实性。<a id="a-7q"></a>二者无垢净心以为真实性。<a id="a-7r"></a>所言有垢净心者。<a id="a-7s"></a>即是众生之体实事染之本性。<a id="a-7t"></a>具足违用依熏变现。<a id="a-7u"></a>故言有垢。<a id="a-7v"></a>而复体包净用自性无染。<a id="a-7w"></a>能熏之垢本空。<a id="a-7x"></a>所现之相常寂。<a id="a-7y"></a>复称为净。<a id="a-7z"></a>故言有垢净心也。<a id="a-80"></a>所言无垢净心者。<a id="a-81"></a>即是诸佛之体性净德之本实。<a id="a-82"></a>虽具法尔违用之性。<a id="a-83"></a>染熏息故事染永泯。<a id="a-84"></a>复备自性顺用之能。<a id="a-85"></a>净熏满故事净德显。<a id="a-86"></a>故言无垢。<a id="a-87"></a>虽从熏显。<a id="a-88"></a>性净之用非增。<a id="a-89"></a>假遣昏云。<a id="a-8A"></a>体照之功本具。<a id="a-8B"></a>复称净也。<a id="a-8C"></a>故言无垢净心。<a id="a-8D"></a>然依熏约用。<a id="a-8E"></a>故有有垢无垢之殊。<a id="a-8F"></a>就体谈真。<a id="a-8G"></a>本无无染有染之异。<a id="a-8H"></a>即是平等实性。<a id="a-8I"></a>大总法门。<a id="a-8J"></a>故言真实性。<a id="a-8K"></a>问曰。<a id="a-8L"></a>既言有垢净。<a id="a-8M"></a>亦应称无垢染。<a id="a-8N"></a>答曰。<a id="a-8O"></a>亦有此义。<a id="a-8P"></a>诸佛违用即是无垢染。<a id="a-8Q"></a>但为令众生舍染欣净。<a id="a-8R"></a>是故不彰也。<a id="a-8S"></a>二明依他性者亦有二种。<a id="a-8T"></a>一者净分依他性。<a id="a-8U"></a>二者染分依他性。<a id="a-8V"></a>清净分依他性者。<a id="a-8W"></a>即彼真如体。<a id="a-8X"></a>具染净二性之用。<a id="a-8Y"></a>但得无漏净法所熏。<a id="a-8Z"></a>故事染之功斯尽。<a id="a-8a"></a>名为清净。<a id="a-8b"></a>即复依彼净业所熏。<a id="a-8c"></a>故性净之用显现。<a id="a-8d"></a>故名依他。<a id="a-8e"></a>所现即是所证三身净土。<a id="a-8f"></a>一切自利利他之德是也。<a id="a-8g"></a>问曰。<a id="a-8h"></a>性染之用何谓由染熏灭故不起生死。<a id="a-8i"></a>虽然成佛之后此性岂全无用。<a id="a-8j"></a>答曰。<a id="a-8k"></a>此性虽为无漏所熏故不起生死。<a id="a-8l"></a>但由发心已来。<a id="a-8m"></a>悲愿之力熏习故。<a id="a-8n"></a>复为可化之机为缘熏示违之用亦得显现。<a id="a-8o"></a>所谓现同六道示有三毒权受苦报应从死灭等。<a id="a-8p"></a>即是清净分别性法。<a id="a-8q"></a>问曰。<a id="a-8r"></a>既从染性而起云何名为清净分。<a id="a-8s"></a>答曰。<a id="a-8t"></a>但由是佛德故。<a id="a-8u"></a>以佛望于众生故。<a id="a-8v"></a>名此德以为清净。<a id="a-8w"></a>若偏据佛德之中论染净者。<a id="a-8x"></a>此德实是示违染用。<a id="a-8y"></a>问曰。<a id="a-8z"></a>既言依他性法。<a id="a-90"></a>云何名为分别性。<a id="a-91"></a>答曰。<a id="a-92"></a>此德依于悲愿所熏起故。<a id="a-93"></a>即是依他性法。<a id="a-94"></a>若将此德对缘施化。<a id="a-95"></a>即名分别性法也。<a id="a-96"></a>问曰。<a id="a-97"></a>无垢真实性。<a id="a-98"></a>与清净依他性竟有何异。<a id="a-99"></a>答曰。<a id="a-9A"></a>无垢真实性者体显离障为义。<a id="a-9B"></a>即是体也。<a id="a-9C"></a>清净依他性者。<a id="a-9D"></a>能随熏力净德差别起现为事。<a id="a-9E"></a>即是相也。<a id="a-9F"></a>清净分别性者。<a id="a-9G"></a>对缘施设为能。<a id="a-9H"></a>即是用也。<a id="a-9I"></a>所言染浊依他性者。<a id="a-9J"></a>即彼净心虽体具违顺二用之性。<a id="a-9K"></a>但为分别性中所有无明染法所熏故。<a id="a-9L"></a>性违之用依熏变现虚状等法。<a id="a-9M"></a>所谓流转生死轮回六趣。<a id="a-9N"></a>故言染浊依他性法也。<a id="a-9O"></a>问曰。<a id="a-9P"></a>性顺之用未有净业所熏。<a id="a-9Q"></a>故不得显现。<a id="a-9R"></a>虽然在于生死之中岂全无用耶。<a id="a-9S"></a>答曰。<a id="a-9T"></a>虽未为无漏熏故净德不现。<a id="a-9U"></a>但为诸佛同体智力所护念故。<a id="a-9V"></a>修人天善遇善知识渐发道心。<a id="a-9W"></a>即是性净之用也。<a id="a-9X"></a>问曰。<a id="a-9Y"></a>一切众生皆具性净等为诸佛所护。<a id="a-9Z"></a>何因发心先后复有发不发。<a id="a-9a"></a>答曰。<a id="a-9b"></a>无始已来造业差别。<a id="a-9c"></a>轻重不同先后不一。<a id="a-9d"></a>罪垢轻者蒙佛智力。<a id="a-9e"></a>罪垢重者有力不蒙。<a id="a-9f"></a>问曰。<a id="a-9g"></a>罪垢重者性净之用岂全无能。<a id="a-9h"></a>答曰。<a id="a-9i"></a>但有性净之体不坏。<a id="a-9j"></a>以垢重故更不有能也。<a id="a-9k"></a>问曰。<a id="a-9l"></a>上言凡圣之体皆具顺违二性。<a id="a-9m"></a>但由染净熏力有现不现。<a id="a-9n"></a>何故诸佛净熏满足而不妨示违之用有力。<a id="a-9o"></a>凡夫染业尤重而全使性顺之用无能也。<a id="a-9p"></a>若以染重故性净无能。<a id="a-9q"></a>亦应净满故染用无力。<a id="a-9r"></a>既净满而有示违之功。<a id="a-9s"></a>定知染重亦有性顺之用。<a id="a-9t"></a>答曰。<a id="a-9u"></a>诸佛有大悲大愿之熏。<a id="a-9v"></a>故性违起法界之染德。<a id="a-9w"></a>能令机感斯见。<a id="a-9x"></a>众生无厌凡欣圣之习。<a id="a-9y"></a>故性顺匿无边之净用。<a id="a-9z"></a>不使诸佛同鉴无净器可鉴。<a id="a-A0"></a>故大圣舍之以表知机有染德可见故。<a id="a-A1"></a>下凡寻之明可化也。<a id="a-A2"></a>是故净满不妨有于染德。<a id="a-A3"></a>染重不得有于净用。<a id="a-A4"></a>三明分别性者。<a id="a-A5"></a>亦有二种。<a id="a-A6"></a>一者清净分别性。<a id="a-A7"></a>二者染浊分别性。<a id="a-A8"></a>所言清净分别性者。<a id="a-A9"></a>即彼清净依他性法中。<a id="a-AA"></a>所有利他之德。<a id="a-AB"></a>对彼内证无分别智故。<a id="a-AC"></a>悉名分别所谓一切种智能知世谛种种差别。<a id="a-AD"></a>乃至一切众生心心数法无不尽知。<a id="a-AE"></a>及以示现五通三轮之相。<a id="a-AF"></a>应化六道四生之形。<a id="a-AG"></a>乃至依于内证之慧。<a id="a-AH"></a>起彼教用之智。<a id="a-AI"></a>说己所得示于未闻。<a id="a-AJ"></a>如斯等事悉名清净分别性法。<a id="a-AK"></a>此义云何。<a id="a-AL"></a>谓虽起无边之事。<a id="a-AM"></a>而复毕竟不为世染不作功用。<a id="a-AN"></a>自然成办故言清净。<a id="a-AO"></a>即此清净之觉随境异用故言分别。<a id="a-AP"></a>又复对缘摄化令他清净。<a id="a-AQ"></a>摄益之德为他分别故言清净分别性也。<a id="a-AR"></a>所言染浊分别性法者。<a id="a-AS"></a>即彼染浊依他性中。<a id="a-AT"></a>虚状法内有于似色似识似尘等法。<a id="a-AU"></a>何故皆名为似。<a id="a-AV"></a>以皆一心依熏所现故。<a id="a-AW"></a>但是心相似法。<a id="a-AX"></a>非实故名为似。<a id="a-AY"></a>由此似识一念起现之时。<a id="a-AZ"></a>即与似尘俱起。<a id="a-Aa"></a>故当起之时即不知似尘似色等是心所作虚相无实。<a id="a-Ab"></a>以不知故即妄分别执虚为实。<a id="a-Ac"></a>以妄执故境从心转皆成实事。<a id="a-Ad"></a>即是今时凡夫所见之事。<a id="a-Ae"></a>如此执时。<a id="a-Af"></a>即念念熏心还成依他性。<a id="a-Ag"></a>于上还执复成分别性。<a id="a-Ah"></a>如是念念虚妄互相生也。<a id="a-Ai"></a>问曰。<a id="a-Aj"></a>分别之性与依他性既迭互相生竟。<a id="a-Ak"></a>有何别。<a id="a-Al"></a>答曰。<a id="a-Am"></a>依他性法者。<a id="a-An"></a>心性依熏故起。<a id="a-Ao"></a>但是心相体虚无实。<a id="a-Ap"></a>分别性法者。<a id="a-Aq"></a>以无明故不知依他之法是虚。<a id="a-Ar"></a>即妄执以为实事。<a id="a-As"></a>是故虽无异体相生而虚实有殊。<a id="a-At"></a>故言分别性法也。<a id="a-Au"></a>更有一义。<a id="a-Av"></a>以明三性。<a id="a-Aw"></a>就心体平等名真实性。<a id="a-Ax"></a>心体为染净所系依。<a id="a-Ay"></a>随染净二法名依他性。<a id="a-Az"></a>所现虚相果报名分别性。<a id="a-B0"></a>又复更有一义。<a id="a-B1"></a>就依他性中即分别为三性。<a id="a-B2"></a>一者净分。<a id="a-B3"></a>谓在染之真即名真实性。<a id="a-B4"></a>二者不净分。<a id="a-B5"></a>谓染法习气种子及虚相果报即是分别性。<a id="a-B6"></a>二性和合无二即是依他性也。<a id="a-B7"></a>问曰。<a id="a-B8"></a>似识妄分别时。<a id="a-B9"></a>为是意识总能分别六尘。<a id="a-BA"></a>为六识各各自分别一尘。<a id="a-BB"></a>答曰。<a id="a-BC"></a>五识见尘时各与意识俱时而起。<a id="a-BD"></a>如眼识见似色时。<a id="a-BE"></a>即是一意识俱时。<a id="a-BF"></a>分别妄执也。<a id="a-BG"></a>余识亦如是。<a id="a-BH"></a>是故意识总能分别妄执六尘五识。<a id="a-BI"></a>但能得五尘不生分别妄执。<a id="a-BJ"></a>问曰。<a id="a-BK"></a>妄执五尘为实者。<a id="a-BL"></a>为是五意识。<a id="a-BM"></a>为是第六意识。<a id="a-BN"></a>答曰。<a id="a-BO"></a>大乘中不明五意识与第六别。<a id="a-BP"></a>但能分别者悉名意识。<a id="a-BQ"></a>上来是明第二止观所观境界竟。<a id="a-BR"></a>次明第三止观体状。<a id="a-BS"></a>就中复有二番明义。<a id="a-BT"></a>一就染浊三性以明止观体状。<a id="a-BU"></a>二就清净三性以明止观体状。<a id="a-BV"></a>初就染浊三性中复作三门分别。<a id="a-BW"></a>一依分别性以明。<a id="a-BX"></a>二约依他性以显三对真实性以示。<a id="a-BY"></a>对分别性以明止观体状者。<a id="a-BZ"></a>先从观入止。<a id="a-Ba"></a>所言观者。<a id="a-Bb"></a>当观五阴及外六尘。<a id="a-Bc"></a>随一一法悉作是念。<a id="a-Bd"></a>我今所见此法谓为实有形质坚碍本来如是者。<a id="a-Be"></a>但是意识有果时无明故。<a id="a-Bf"></a>不知此法是虚。<a id="a-Bg"></a>以不知法是虚故。<a id="a-Bh"></a>即起妄想执以为实。<a id="a-Bi"></a>是故今时意里确然将作实事。<a id="a-Bj"></a>复当念言。<a id="a-Bk"></a>无始已来由执实故。<a id="a-Bl"></a>于一切境界起贪嗔痴。<a id="a-Bm"></a>造种种业招生感死。<a id="a-Bn"></a>莫能自出。<a id="a-Bo"></a>作此解者。<a id="a-Bp"></a>即名观门。<a id="a-Bq"></a>非此观已复作此念。<a id="a-Br"></a>我今既知由无明妄想。<a id="a-Bs"></a>非实谓实故流转生死。<a id="a-Bt"></a>今复云何仍欲信此痴妄之心。<a id="a-Bu"></a>是故违之强观诸法。<a id="a-Bv"></a>唯是心相虚状无实。<a id="a-Bw"></a>犹如小儿爱镜中像谓是实人。<a id="a-Bx"></a>然此镜像体性无实。<a id="a-By"></a>但由小儿心自谓实。<a id="a-Bz"></a>谓实之时即无实也。<a id="a-C0"></a>我今亦尔。<a id="a-C1"></a>以迷妄故非实谓实。<a id="a-C2"></a>设使意里确然执为实时。<a id="a-C3"></a>即是无实。<a id="a-C4"></a>犹如想心所见境界无有实事也。<a id="a-C5"></a>复当观此。<a id="a-C6"></a>能观之心亦无实念。<a id="a-C7"></a>但以痴妄谓有实念。<a id="a-C8"></a>道理即无实也。<a id="a-C9"></a>如是次第以后念破前念。<a id="a-CA"></a>犹如梦中所有忆念思量之心无有实念也。<a id="a-CB"></a>作此解故执心止息。<a id="a-CC"></a>即名从观入止也。<a id="a-CD"></a>复有知诸法无实。<a id="a-CE"></a>故反观本自谓为实时。<a id="a-CF"></a>但是无明妄想即名从止起观。<a id="a-CG"></a>若从此止径入依他性观者。<a id="a-CH"></a>即名从止入观。<a id="a-CI"></a>次明依他性中止观体状者。<a id="a-CJ"></a>亦先从观入止。<a id="a-CK"></a>所言观者。<a id="a-CL"></a>谓因前分别性中止行知法无实故。<a id="a-CM"></a>此中即解一切五阴六尘。<a id="a-CN"></a>随一一法悉皆心作。<a id="a-CO"></a>但有虚相犹如想心所见似有境界其体是虚。<a id="a-CP"></a>作此解者即名为观。<a id="a-CQ"></a>作此观已复作是念。<a id="a-CR"></a>此等虚法。<a id="a-CS"></a>但以无明妄想妄业熏心故。<a id="a-CT"></a>心似所熏之法显现。<a id="a-CU"></a>犹如热病因缘眼中自现空华。<a id="a-CV"></a>然此华体相有即非有不生不灭。<a id="a-CW"></a>我今所见虚法亦复如是。<a id="a-CX"></a>唯一心所现有即非有。<a id="a-CY"></a>本自无生今即无灭。<a id="a-CZ"></a>如是缘心遣心知相本无。<a id="a-Ca"></a>故虚相之执即灭。<a id="a-Cb"></a>即名从观入止。<a id="a-Cc"></a>既知诸法有即非有。<a id="a-Cd"></a>而复知。<a id="a-Ce"></a>不妨非有。<a id="a-Cf"></a>而有似有显现即名从止起观。<a id="a-Cg"></a>若从此止行径入真实性观者。<a id="a-Ch"></a>此即名从止入观也。<a id="a-Ci"></a>次明第三真实性中止观体状者。<a id="a-Cj"></a>亦先从观入止。<a id="a-Ck"></a>所言观者。<a id="a-Cl"></a>因前依他性中止行。<a id="a-Cm"></a>知一切法有即非有故。<a id="a-Cn"></a>所以此中即知一切法本来唯心心外无法。<a id="a-Co"></a>复作是念。<a id="a-Cp"></a>既言心外无法。<a id="a-Cq"></a>唯有一心。<a id="a-Cr"></a>此心之相何者是也。<a id="a-Cs"></a>为无前二性故。<a id="a-Ct"></a>即将此无以为心耶。<a id="a-Cu"></a>为异彼无外别有净心耶。<a id="a-Cv"></a>作此念时即名为观。<a id="a-Cw"></a>即复念言。<a id="a-Cx"></a>无是无法对有而生。<a id="a-Cy"></a>有尚本来不有。<a id="a-Cz"></a>何有无法以为净心。<a id="a-D0"></a>又复无法为四句。<a id="a-D1"></a>摄净心即离四句。<a id="a-D2"></a>何得以此无法为净心也。<a id="a-D3"></a>作此念时执无之心。<a id="a-D4"></a>即灭则名为止。<a id="a-D5"></a>又从此止更入观门。<a id="a-D6"></a>观于净心作如是念。<a id="a-D7"></a>二性之无既非是心者。<a id="a-D8"></a>更有何法以为净心。<a id="a-D9"></a>又复此心为可见耶。<a id="a-DA"></a>为不可见耶。<a id="a-DB"></a>为可念耶。<a id="a-DC"></a>为不可念耶。<a id="a-DD"></a>作此分别时即名为观。<a id="a-DE"></a>即复念言心外无法。<a id="a-DF"></a>何有能见此心者。<a id="a-DG"></a>何有能念此心者。<a id="a-DH"></a>若更缘念此心即成境界。<a id="a-DI"></a>即有能缘所缘。<a id="a-DJ"></a>即是心外有智能观此心何名为如。<a id="a-DK"></a>又复我觅心之心体唯是净心。<a id="a-DL"></a>何有异法可缘可念也。<a id="a-DM"></a>但以妄想习气故。<a id="a-DN"></a>自生分别。<a id="a-DO"></a>分别之相有即非有。<a id="a-DP"></a>体唯净心。<a id="a-DQ"></a>又复设使分别即知正是净心分别也。<a id="a-DR"></a>喻如眼见空华。<a id="a-DS"></a>闻言华是眼作有即非有唯有自眼。<a id="a-DT"></a>闻此语已。<a id="a-DU"></a>知华本无不着于华。<a id="a-DV"></a>反更开眼自觅己眼竟不能见。<a id="a-DW"></a>复谓种种眼根是己家眼。<a id="a-DX"></a>何以故。<a id="a-DY"></a>以不知能觅之眼即是所觅眼故。<a id="a-DZ"></a>若能知华本无眼外无法。<a id="a-Da"></a>唯有自眼不须更觅于眼者。<a id="a-Db"></a>即不以眼觅眼。<a id="a-Dc"></a>行者亦尔。<a id="a-Dd"></a>闻言心外无法唯有一心。<a id="a-De"></a>故即使不念外法。<a id="a-Df"></a>但以妄想习气故更生分别觅于净心。<a id="a-Dg"></a>是故当知。<a id="a-Dh"></a>能觅净心者。<a id="a-Di"></a>即是净心。<a id="a-Dj"></a>设使应生分别亦即是净心。<a id="a-Dk"></a>而净心之体常无分别。<a id="a-Dl"></a>作此解者。<a id="a-Dm"></a>名为随顺真如。<a id="a-Dn"></a>亦得名为止门。<a id="a-Do"></a>久久修习无明妄想习气尽故。<a id="a-Dp"></a>念即自息名证真如。<a id="a-Dq"></a>亦无异法来证。<a id="a-Dr"></a>但如息波入水。<a id="a-Ds"></a>即名此真如为大寂静止门。<a id="a-Dt"></a>复以发心已来观门方便及以悲愿熏习力故。<a id="a-Du"></a>即于定中兴起大用。<a id="a-Dv"></a>或从定起若念若见若心若境。<a id="a-Dw"></a>种种差别。<a id="a-Dx"></a>即是真如用义也。<a id="a-Dy"></a>此名从止起观。<a id="a-Dz"></a>又复炽然分别而常体寂。<a id="a-E0"></a>虽常体寂而即缘起分别。<a id="a-E1"></a>此名止观双行。<a id="a-E2"></a>上来三番明止观二门。<a id="a-E3"></a>当知观门即能成立。<a id="a-E4"></a>三性缘起为有。<a id="a-E5"></a>止门即能除灭。<a id="a-E6"></a>三性得入三无性。<a id="a-E7"></a>入三无性者。<a id="a-E8"></a>谓除分别性入无相性。<a id="a-E9"></a>除依他性入无生性。<a id="a-EA"></a>除真实性入无性性。<a id="a-EB"></a>就真实性中所以有四番明止观者。<a id="a-EC"></a>但此穷深之处微妙难知。<a id="a-ED"></a>是故前示妄空非实。<a id="a-EE"></a>除妄空以明止。<a id="a-EF"></a>即是无性性。<a id="a-EG"></a>次一显即伪是真。<a id="a-EH"></a>息异执以辨寂。<a id="a-EI"></a>即是无真性。<a id="a-EJ"></a>是故无性性。<a id="a-EK"></a>或名无无性。<a id="a-EL"></a>或云无真性也。<a id="a-EM"></a>第三一重止观者。<a id="a-EN"></a>即是根本真如三昧。<a id="a-EO"></a>最后第四一重止观者。<a id="a-EP"></a>即是双现前也。<a id="a-EQ"></a>又复行者。<a id="a-ER"></a>若利机深识则不须从第一分别性修。<a id="a-ES"></a>但径依第二依他性修。<a id="a-ET"></a>此依他性亦得名分别性。<a id="a-EU"></a>以具有二性义也。<a id="a-EV"></a>若不能如是者。<a id="a-EW"></a>即须次第从第一性修。<a id="a-EX"></a>然后依第二性修。<a id="a-EY"></a>依次而进也。<a id="a-EZ"></a>终不得越前二性径依第三性修也。<a id="a-Ea"></a>又复虽是初行。<a id="a-Eb"></a>不妨念念之中三番并学资成第三番也。<a id="a-Ec"></a>问曰。<a id="a-Ed"></a>既言真实性法有何可除。<a id="a-Ee"></a>若可除者即非真实。<a id="a-Ef"></a>答曰。<a id="a-Eg"></a>执二无以为真实性者即须除之。<a id="a-Eh"></a>故曰无无性妄智分别净心。<a id="a-Ei"></a>谓为可观者亦须息此分别异相。<a id="a-Ej"></a>示其无别真性可得分别。<a id="a-Ek"></a>故言无真性。<a id="a-El"></a>但除此等于真性上横执之真。<a id="a-Em"></a>非谓除灭真如之体。<a id="a-En"></a>复更有譬喻。<a id="a-Eo"></a>能显三性止观二门。<a id="a-Ep"></a>今当说之。<a id="a-Eq"></a>譬如手巾本来无兔。<a id="a-Er"></a>真实性法亦复如是。<a id="a-Es"></a>唯一净心自性离相也。<a id="a-Et"></a>加以幻力巾似兔现。<a id="a-Eu"></a>依他性法亦复如是。<a id="a-Ev"></a>妄熏真性现六道相也。<a id="a-Ew"></a>愚小无知谓兔为实。<a id="a-Ex"></a>分别性法亦复如是。<a id="a-Ey"></a>意识迷妄执虚为实。<a id="a-Ez"></a>是故经言。<a id="a-F0"></a>一切法如幻。<a id="a-F1"></a>此喻三性观门也。<a id="a-F2"></a>若知此兔依巾似有唯虚无实。<a id="a-F3"></a>无相性智亦复如是。<a id="a-F4"></a>能知诸法依心似有唯是虚状。<a id="a-F5"></a>无实相性也。<a id="a-F6"></a>若知虚兔之相唯是手巾。<a id="a-F7"></a>巾上之兔有即非有本来不生。<a id="a-F8"></a>无生性智亦复如是。<a id="a-F9"></a>能知虚相唯是真心。<a id="a-FA"></a>心所现相有即非有。<a id="a-FB"></a>自性无生也。<a id="a-FC"></a>若知手巾本来是有。<a id="a-FD"></a>不将无兔以为手巾。<a id="a-FE"></a>无性性。<a id="a-FF"></a>智亦复如是。<a id="a-FG"></a>能知净心本性自有。<a id="a-FH"></a>不以二性之无为真实性。<a id="a-FI"></a>此即喻三无性止门也。<a id="a-FJ"></a>是故若欲舍离世谛当修止门入三无性。<a id="a-FK"></a>若欲不坏缘起建立世谛。<a id="a-FL"></a>当修观门解知三性。<a id="a-FM"></a>若不修观门即不知世谛所以缘起。<a id="a-FN"></a>若不修止门即不知真谛所以常寂。<a id="a-FO"></a>若不修观门便不知真即是俗。<a id="a-FP"></a>若不修止门即不知俗即是真。<a id="a-FQ"></a>以是义故。<a id="a-FR"></a>须依幻喻通达三性三无性。<a id="a-FS"></a>如幻喻能通达三性三无性。<a id="a-FT"></a>其余梦化。<a id="a-FU"></a>影像。<a id="a-FV"></a>水月。<a id="a-FW"></a>阳焰。<a id="a-FX"></a>干城。<a id="a-FY"></a>饿鬼等喻。<a id="a-FZ"></a>但是依实起虚执虚为实者。<a id="a-Fa"></a>悉喻三性。<a id="a-Fb"></a>类以可知。<a id="a-Fc"></a>若直以此等诸喻依实起虚故。<a id="a-Fd"></a>偏喻依他性亦得也。<a id="a-Fe"></a>但虚体是实即可喻真实性。<a id="a-Ff"></a>虚随执转即可喻分别性。<a id="a-Fg"></a>是故此等诸喻通譬三性。<a id="a-Fh"></a>解此喻法次第无相即可喻三无性也。<a id="a-Fi"></a>又更分别梦喻以显三性三无性。<a id="a-Fj"></a>譬如凡夫惯习诸法故即于梦中心现诸法。<a id="a-Fk"></a>依他性法亦复如是。<a id="a-Fl"></a>由无始已来果时无明及以妄想熏习真实性故。<a id="a-Fm"></a>真心依熏现于虚相果报也。<a id="a-Fn"></a>彼梦里人为睡盖所覆故。<a id="a-Fo"></a>不能自知己身他身皆是梦心所作。<a id="a-Fp"></a>即便执为实事。<a id="a-Fq"></a>是故梦里自他种种受用得成。<a id="a-Fr"></a>分别性法亦复如是。<a id="a-Fs"></a>意识为果时无明所迷。<a id="a-Ft"></a>故不知自他。<a id="a-Fu"></a>咸是真心依熏所作。<a id="a-Fv"></a>便即妄执为实。<a id="a-Fw"></a>是故自他种种受用得成也。<a id="a-Fx"></a>是以经言。<a id="a-Fy"></a>是身如梦为虚妄见。<a id="a-Fz"></a>虚者即是依他性。<a id="a-G0"></a>妄者即是分别性。<a id="a-G1"></a>此即缘起三性为观门也。<a id="a-G2"></a>然此梦中所执为实者。<a id="a-G3"></a>但是梦心之相本无有实。<a id="a-G4"></a>分别性法亦复如是。<a id="a-G5"></a>但是虚想从心所起本来无实。<a id="a-G6"></a>即是无相性也。<a id="a-G7"></a>又彼梦中虚相。<a id="a-G8"></a>有即非有。<a id="a-G9"></a>唯是梦心更无余法。<a id="a-GA"></a>依他性法亦复如是。<a id="a-GB"></a>自他虚相。<a id="a-GC"></a>有即非有。<a id="a-GD"></a>唯是本识更无余法。<a id="a-GE"></a>即是无生性也。<a id="a-GF"></a>又彼梦心即是本时觉心。<a id="a-GG"></a>但由睡眠因缘故名为梦心。<a id="a-GH"></a>梦心之外无别觉心可得。<a id="a-GI"></a>真实性法亦复如是。<a id="a-GJ"></a>平等无二。<a id="a-GK"></a>但以无明染法熏习因缘故。<a id="a-GL"></a>与染和合名为本识。<a id="a-GM"></a>然实本识之外无别真心可得。<a id="a-GN"></a>即是无性性法。<a id="a-GO"></a>此即除灭三性为止门也。<a id="a-GP"></a>以是喻故。<a id="a-GQ"></a>三性三无性即可显了。<a id="a-GR"></a>此明止观体状中约染浊三性。<a id="a-GS"></a>以明止观体状竟。<a id="a-GT"></a>次明清净三性中止观体状。<a id="a-GU"></a>就中亦有三番。<a id="a-GV"></a>一明分别性中止观体状。<a id="a-GW"></a>二明依他性中止观体状。<a id="a-GX"></a>三明真实性中止观体状。<a id="a-GY"></a>第一分别性中止观体状者。<a id="a-GZ"></a>谓知一切诸佛菩萨所有色身。<a id="a-Ga"></a>及以音声大悲大愿。<a id="a-Gb"></a>依报众具殊形六道变化施设。<a id="a-Gc"></a>乃至金躯现灭舍利分颁泥木雕图表彰处所。<a id="a-Gd"></a>及以经教威仪住持等法。<a id="a-Ge"></a>但能利益众生者。<a id="a-Gf"></a>当知皆由大悲大愿之熏。<a id="a-Gg"></a>及以众生机感之力。<a id="a-Gh"></a>因缘具足熏净心。<a id="a-Gi"></a>故心性依熏显现斯事。<a id="a-Gj"></a>是故唯是真性缘起之能道理即无实也。<a id="a-Gk"></a>但诸众生有无明妄想故。<a id="a-Gl"></a>曲见不虚。<a id="a-Gm"></a>行者但能观察。<a id="a-Gn"></a>知此曲见执心。<a id="a-Go"></a>是无明妄想者即名为观。<a id="a-Gp"></a>以知此见是迷妄故。<a id="a-Gq"></a>强作心意观知无实唯是自心所作。<a id="a-Gr"></a>如是知故实执止息即名为止。<a id="a-Gs"></a>此是分别性中从观入止也。</p>
 </body>
</html>