<!doctype html>
<html id="z3IBWVh1L2" data-ver="1017">
 <head>
  <meta charset="utf-8">
  <meta author="思大禅师">
  <meta library="龙藏">
  <meta catalog="此土著述">
  <meta period="陈">
 </head>
 <body>
  <h1 id="a1">大乘止观法门卷第一</h1>
  <p id="a2">(行者若欲修之。<a id="a-3"></a>当于下止观体状文中学。<a id="a-4"></a>若有所疑不决。<a id="a-5"></a>然后遍读当有断疑之处也。<a id="a-6"></a>又此所明悉依经论。<a id="a-7"></a>其中多有经文论偈。<a id="a-8"></a>不得不净御之。<a id="a-9"></a>恐招无敬之罪)</p>
  <p id="aA">有人问沙门曰。<a id="a-B"></a>夫禀性斯质托修异焉。<a id="a-C"></a>但匠有殊雕故器成不一。<a id="a-D"></a>吾闻大德洞于究竟之理。<a id="a-E"></a>鉴于玄廓之宗。<a id="a-F"></a>故以策修冀闻正法尔。<a id="a-G"></a>沙门曰。<a id="a-H"></a>余虽幼染缁风少餐道味。<a id="a-I"></a>但下愚难改行理无沾。<a id="a-J"></a>今辱子之所问莫知何说也。<a id="a-K"></a>外人曰。<a id="a-L"></a>唯然大德愿无惮劳为说大乘行法。<a id="a-M"></a>谨即奉持不敢遗忘。<a id="a-N"></a>沙门曰。<a id="a-O"></a>善哉佛子乃能发是无上之心。<a id="a-P"></a>乐闻大乘行法。<a id="a-Q"></a>汝今即时已超二乘境界。<a id="a-R"></a>况欲闻而行乎。<a id="a-S"></a>然虽发是胜心要藉行成其德。<a id="a-T"></a>但行法万差入道非一。<a id="a-U"></a>今且依经论为子略说大乘止观二门。<a id="a-V"></a>依此法故速能成汝之所愿也。<a id="a-W"></a>外人曰。<a id="a-X"></a>善哉愿说充满我意。<a id="a-Y"></a>亦使余人展转利益。<a id="a-Z"></a>则是传灯不绝为报佛恩。<a id="a-a"></a>沙门曰。<a id="a-b"></a>谛听善摄为汝说之。<a id="a-c"></a>所言止者。<a id="a-d"></a>谓知一切诸法从本已来性自非有不生不灭。<a id="a-e"></a>但以虚妄因缘故非有而有。<a id="a-f"></a>然彼有法有即非有。<a id="a-g"></a>唯是一心体无分别。<a id="a-h"></a>作是观者。<a id="a-i"></a>能令妄念不流。<a id="a-j"></a>故名为止。<a id="a-k"></a>所言观者。<a id="a-l"></a>虽知本不生今不灭。<a id="a-m"></a>而以心性缘起不无虚妄世用。<a id="a-n"></a>犹如幻梦非有而有。<a id="a-o"></a>故名为观。<a id="a-p"></a>外人曰。<a id="a-q"></a>余解昧识微闻斯未能即悟。<a id="a-r"></a>愿以方便更为开示。<a id="a-s"></a>沙门曰。<a id="a-t"></a>然更当为汝广作分别。<a id="a-u"></a>亦令未闻寻之取悟也。<a id="a-v"></a>就广分别止观门中作五番建立。<a id="a-w"></a>一明止观依止。<a id="a-x"></a>二明止观境界。<a id="a-y"></a>三明止观体状。<a id="a-z"></a>四明止观断得。<a id="a-10"></a>五明止观作用。<a id="a-11"></a>就第一依止中复作三门分别。<a id="a-12"></a>一明何所依止。<a id="a-13"></a>二明何故依止。<a id="a-14"></a>三明以何依止。<a id="a-15"></a>初明何所依止者。<a id="a-16"></a>谓依止一心以修止观也。<a id="a-17"></a>就中复有三种差别。<a id="a-18"></a>一出众名。<a id="a-19"></a>二释名义。<a id="a-1A"></a>三辨体状。<a id="a-1B"></a>初出众名者。<a id="a-1C"></a>此心即是自性清净心。<a id="a-1D"></a>又名真如。<a id="a-1E"></a>亦名佛性。<a id="a-1F"></a>复名法身。<a id="a-1G"></a>又称如来藏。<a id="a-1H"></a>亦号法界。<a id="a-1I"></a>复名法性。<a id="a-1J"></a>如是等名无量无边。<a id="a-1K"></a>故言众名。<a id="a-1L"></a>次辨释名义。<a id="a-1M"></a>问曰。<a id="a-1N"></a>云何名为自性清净心耶。<a id="a-1O"></a>答曰。<a id="a-1P"></a>此心无始以来虽为无明染法所覆。<a id="a-1Q"></a>而性净无改。<a id="a-1R"></a>故名为净。<a id="a-1S"></a>何以故。<a id="a-1T"></a>无明染法。<a id="a-1U"></a>本来与心相离故。<a id="a-1V"></a>云何为离。<a id="a-1W"></a>谓以无明体是无法有即非有以非有故。<a id="a-1X"></a>无可与心相应。<a id="a-1Y"></a>故言离也既无无明染法与之相应。<a id="a-1Z"></a>故名性净。<a id="a-1a"></a>中实本觉故名为心。<a id="a-1b"></a>故言自性清净心也。<a id="a-1c"></a>问曰。<a id="a-1d"></a>云何名为真如。<a id="a-1e"></a>答曰。<a id="a-1f"></a>一切诸法依此心有以心为体。<a id="a-1g"></a>望于诸法法悉虚妄有即非有。<a id="a-1h"></a>对此虚伪法。<a id="a-1i"></a>故目之为真。<a id="a-1j"></a>又复诸法虽实非有。<a id="a-1k"></a>但以虚妄因缘而有生灭之相。<a id="a-1l"></a>然彼虚法生时此心不生。<a id="a-1m"></a>诸法灭时此心不灭。<a id="a-1n"></a>不生故不增不灭故不减。<a id="a-1o"></a>以不生不灭不增不减。<a id="a-1p"></a>故名之为真。<a id="a-1q"></a>三世诸佛及以众生。<a id="a-1r"></a>同以此一净心为体。<a id="a-1s"></a>凡圣诸法自有差别异相。<a id="a-1t"></a>而此真心无异无相。<a id="a-1u"></a>故名之为如。<a id="a-1v"></a>又真如者。<a id="a-1w"></a>以一切法真实如是唯是一心。<a id="a-1x"></a>故名此一心以为真如。<a id="a-1y"></a>若心外有法者。<a id="a-1z"></a>即非真实亦不如是。<a id="a-20"></a>即为伪异相也。<a id="a-21"></a>是故起信论言。<a id="a-22"></a>一切诸法从本已来离言说相。<a id="a-23"></a>离名字相离心缘相。<a id="a-24"></a>毕竟平等无有变异。<a id="a-25"></a>不可破坏。<a id="a-26"></a>唯是一心故名真如。<a id="a-27"></a>以此义故自性清净心复名真如也。<a id="a-28"></a>问曰。<a id="a-29"></a>云何复名此心以为佛性。<a id="a-2A"></a>答曰。<a id="a-2B"></a>佛名为觉性名为心。<a id="a-2C"></a>以此净心之体非是不觉。<a id="a-2D"></a>故说为觉心也。<a id="a-2E"></a>问曰。<a id="a-2F"></a>云何知此真心非是不觉。<a id="a-2G"></a>答曰。<a id="a-2H"></a>不觉即是无明住地。<a id="a-2I"></a>若此净心是无明者众生成佛。<a id="a-2J"></a>无明灭时应无真心。<a id="a-2K"></a>何以故。<a id="a-2L"></a>以心是无明故。<a id="a-2M"></a>既是无明自灭净心自在。<a id="a-2N"></a>故知净心非是不觉。<a id="a-2O"></a>又复不觉灭故方证净心。<a id="a-2P"></a>将知心非不觉也。<a id="a-2Q"></a>问曰。<a id="a-2R"></a>何不以自体是觉。<a id="a-2S"></a>名之为觉。<a id="a-2T"></a>而以非不觉故说为觉耶。<a id="a-2U"></a>答曰。<a id="a-2V"></a>心体平等非觉非不觉。<a id="a-2W"></a>但为明如如佛故拟对说为觉也。<a id="a-2X"></a>是故经言。<a id="a-2Y"></a>一切无涅槃。<a id="a-2Z"></a>无有涅槃佛无有佛涅槃。<a id="a-2a"></a>远离觉所觉若有若无有。<a id="a-2b"></a>是二悉俱离此即偏就心体平等说也。<a id="a-2c"></a>若就心体法界用义以明觉者。<a id="a-2d"></a>此心体具三种大智。<a id="a-2e"></a>所谓无师智。<a id="a-2f"></a>自然智。<a id="a-2g"></a>无碍智。<a id="a-2h"></a>是觉心体本具此三智性。<a id="a-2i"></a>故以此心为觉性也。<a id="a-2j"></a>是故须知同异之义。<a id="a-2k"></a>云何同。<a id="a-2l"></a>谓心体平等即是智觉。<a id="a-2m"></a>智觉即是心体平等。<a id="a-2n"></a>故言同也。<a id="a-2o"></a>复云何异。<a id="a-2p"></a>谓本觉之义是用。<a id="a-2q"></a>在凡名佛性。<a id="a-2r"></a>亦名三种智性。<a id="a-2s"></a>出障名智慧佛也。<a id="a-2t"></a>心体平等之义是体。<a id="a-2u"></a>故凡圣无二唯名如如佛也。<a id="a-2v"></a>是故言异应如是知。<a id="a-2w"></a>问曰。<a id="a-2x"></a>智慧佛者。<a id="a-2y"></a>为能觉净心。<a id="a-2z"></a>故名为佛。<a id="a-30"></a>为净心自觉。<a id="a-31"></a>故名为佛。<a id="a-32"></a>答曰。<a id="a-33"></a>具有二义。<a id="a-34"></a>一者觉于净心。<a id="a-35"></a>二者净心自觉。<a id="a-36"></a>虽言二义体无别也。<a id="a-37"></a>此义云何。<a id="a-38"></a>谓一切诸佛本在凡时。<a id="a-39"></a>心依熏变不觉自动显现虚状。<a id="a-3A"></a>虚状者。<a id="a-3B"></a>即是凡夫五阴及以六尘。<a id="a-3C"></a>亦名似识似色似尘也。<a id="a-3D"></a>似识者。<a id="a-3E"></a>即六七识也。<a id="a-3F"></a>由此似识念念起时。<a id="a-3G"></a>即不了知似色等法。<a id="a-3H"></a>但是心作虚相无实以不了故。<a id="a-3I"></a>妄执虚相以为实事。<a id="a-3J"></a>妄执之时即还熏净心也。<a id="a-3K"></a>然似识不了之义。<a id="a-3L"></a>即是果时无明。<a id="a-3M"></a>亦名迷境无明。<a id="a-3N"></a>是故经言。<a id="a-3O"></a>于缘中痴故似识妄执之义。<a id="a-3P"></a>即是妄想所执之境即成妄境界也。<a id="a-3Q"></a>以果时无明熏心故。<a id="a-3R"></a>令心不觉。<a id="a-3S"></a>即是子时无明亦名住地无明也。<a id="a-3T"></a>妄想熏心故令心变动。<a id="a-3U"></a>即是业识。<a id="a-3V"></a>妄境熏心故令心成似尘种子。<a id="a-3W"></a>似识熏心故令心成似识种子。<a id="a-3X"></a>此似尘似识二种种子。<a id="a-3Y"></a>总名为虚状种子也。<a id="a-3Z"></a>然此果时无明等虽云各别熏起一法。<a id="a-3a"></a>要俱时和合故能熏也。<a id="a-3b"></a>何以故。<a id="a-3c"></a>以不相离相藉有故。<a id="a-3d"></a>若无似识即无果时无明。<a id="a-3e"></a>若无无明即无妄想。<a id="a-3f"></a>若无妄想即不成妄境。<a id="a-3g"></a>是故四种俱时和合方能现于虚状之果。<a id="a-3h"></a>何以故。<a id="a-3i"></a>以不相离故。<a id="a-3j"></a>又复虚状种子依彼子时无明住故。<a id="a-3k"></a>又复虚状种子不能独现果故。<a id="a-3l"></a>若无子时无明即无业识。<a id="a-3m"></a>若无业识即虚状种子不能显现成果。<a id="a-3n"></a>亦即自体不立。<a id="a-3o"></a>是故和合方现虚状果也。<a id="a-3p"></a>是故虚状果中还具似识似尘虚妄无明妄执。<a id="a-3q"></a>由此义故略而说之云不觉。<a id="a-3r"></a>故动显现虚状也。<a id="a-3s"></a>如是果子相生无始流转名为众生。<a id="a-3t"></a>后遇善友为说诸法皆一心作似有无。<a id="a-3u"></a>实闻此法已随顺修行。<a id="a-3v"></a>渐知诸法皆从心作唯虚无实。<a id="a-3w"></a>若此解成时是果时无明灭也。<a id="a-3x"></a>无明灭故不执虚状为实。<a id="a-3y"></a>即是妄想及妄境灭也。<a id="a-3z"></a>尔时意识转名无尘智。<a id="a-40"></a>以知无实尘故。<a id="a-41"></a>虽然知境虚故说果时无明灭。<a id="a-42"></a>犹见虚相之有。<a id="a-43"></a>有即非有本性不生今即不灭。<a id="a-44"></a>唯是一心以不知此理。<a id="a-45"></a>故亦名子时无明。<a id="a-46"></a>亦名迷理无明。<a id="a-47"></a>但细于前迷事无明也。<a id="a-48"></a>以彼粗灭故说果时无明灭也。<a id="a-49"></a>又不执虚状为实。<a id="a-4A"></a>故说妄想灭。<a id="a-4B"></a>犹见有虚相谓有异心。<a id="a-4C"></a>此执亦是妄想。<a id="a-4D"></a>亦名虚相。<a id="a-4E"></a>但细于前以彼粗灭故言妄想灭也。<a id="a-4F"></a>又此虚境以有细无明妄想所执故。<a id="a-4G"></a>似与心异相相不一即是妄境。<a id="a-4H"></a>但细于前以其细故名为虚境。<a id="a-4I"></a>又彼粗相实执灭故说妄境灭也。<a id="a-4J"></a>以此论之非直果时迷事无明灭息。<a id="a-4K"></a>无明住地亦少分除也。<a id="a-4L"></a>若不分分渐除者。<a id="a-4M"></a>果时无明不得分分渐灭。<a id="a-4N"></a>但相微难彰。<a id="a-4O"></a>是故不说住地分灭也。<a id="a-4P"></a>今且约迷事无明灭后。<a id="a-4Q"></a>以说住地渐灭。<a id="a-4R"></a>因由即知一念发修已来亦能渐灭也。<a id="a-4S"></a>此义云何。<a id="a-4T"></a>谓以二义因缘故。<a id="a-4U"></a>住地无明业识等渐已微薄。<a id="a-4V"></a>二义者何。<a id="a-4W"></a>一者知境虚智熏心。<a id="a-4X"></a>故令旧无明住地习气及业识等渐除也。<a id="a-4Y"></a>何以故。<a id="a-4Z"></a>智是明。<a id="a-4a"></a>法性能治无明故。<a id="a-4b"></a>二者细无明虚执及虚境熏心故。<a id="a-4c"></a>虽更起无明住地等。<a id="a-4d"></a>即复轻弱不同前迷境等所熏起者。<a id="a-4e"></a>何以故。<a id="a-4f"></a>以能熏微细故。<a id="a-4g"></a>所起不觉亦即薄也。<a id="a-4h"></a>以此义故。<a id="a-4i"></a>住地无明业识等渐已损灭也。<a id="a-4j"></a>如迷事无明灭后既有此义。<a id="a-4k"></a>应知一念创始发修之时无明住地即分灭也。<a id="a-4l"></a>以其分分灭故。<a id="a-4m"></a>所起智慧分分增明。<a id="a-4n"></a>故得果时迷事无明灭也。<a id="a-4o"></a>自迷事无明灭后业识及住地无明渐薄。<a id="a-4p"></a>故所起虚状果报亦转轻妙不同前也。<a id="a-4q"></a>以是义故。<a id="a-4r"></a>似识转转明利。<a id="a-4s"></a>似色等法复不令意识生迷。<a id="a-4t"></a>以内识生外色尘等俱细利故。<a id="a-4u"></a>无尘之智倍明。<a id="a-4v"></a>无明妄想极薄还复熏心。<a id="a-4w"></a>复令住地无明业识习气渐欲向尽所现。<a id="a-4x"></a>无尘之智为倍明。<a id="a-4y"></a>了如是念念转转熏习故。<a id="a-4z"></a>无明住地垂尽所起。<a id="a-50"></a>无尘之智即能知彼虚状果报体性非有本自。<a id="a-51"></a>不生今即无灭。<a id="a-52"></a>唯是一心体无分别。<a id="a-53"></a>以唯心外无法故。<a id="a-54"></a>此智即是金刚无碍智也。<a id="a-55"></a>此智成已即复熏心。<a id="a-56"></a>心为明智熏故。<a id="a-57"></a>即一念无明习气于此即灭无明尽。<a id="a-58"></a>故业识染法种子习气即亦随坏。<a id="a-59"></a>是故经言。<a id="a-5A"></a>其地坏者彼亦随坏。<a id="a-5B"></a>即其义也。<a id="a-5C"></a>种子习气坏。<a id="a-5D"></a>故虚状永泯。<a id="a-5E"></a>虚状泯故心体寂照。<a id="a-5F"></a>名为体证真如。<a id="a-5G"></a>何以故。<a id="a-5H"></a>以无异法为能证故。<a id="a-5I"></a>即是寂照无能证所证之别。<a id="a-5J"></a>名为无分别智。<a id="a-5K"></a>何以故。<a id="a-5L"></a>以此智外无别有真如可分别故。<a id="a-5M"></a>此即是心显成智。<a id="a-5N"></a>智是心用。<a id="a-5O"></a>心是智体。<a id="a-5P"></a>体用一法自性无二。<a id="a-5Q"></a>故名自性体证也。<a id="a-5R"></a>如似水静内照照润义殊而常湛一。<a id="a-5S"></a>何以故。<a id="a-5T"></a>照润润照故。<a id="a-5U"></a>心亦如是。<a id="a-5V"></a>寂照义分而体融无二。<a id="a-5W"></a>何以故。<a id="a-5X"></a>照寂寂照故。<a id="a-5Y"></a>照寂顺体寂照顺用。<a id="a-5Z"></a>照自体名为觉。<a id="a-5a"></a>于净心体自照即名为净心。<a id="a-5b"></a>自觉故言二义一体。<a id="a-5c"></a>此即以无分别智为觉也。<a id="a-5d"></a>净心从本已来具此。<a id="a-5e"></a>智性不增不减。<a id="a-5f"></a>故以净心为佛性也。<a id="a-5g"></a>此就智慧佛以明净心为佛性。<a id="a-5h"></a>又此净心自体具足福德之性及巧用之性。<a id="a-5i"></a>复为净业所熏出生报应二佛。<a id="a-5j"></a>故以此心为佛性也。<a id="a-5k"></a>又复不觉灭故以心为觉。<a id="a-5l"></a>动义息故说心不动。<a id="a-5m"></a>虚相泯故言心无相。<a id="a-5n"></a>然此心体非觉非不觉。<a id="a-5o"></a>非动非不动。<a id="a-5p"></a>非相非无相。<a id="a-5q"></a>虽然以不觉灭故说心为觉。<a id="a-5r"></a>亦无所妨也。<a id="a-5s"></a>此就对治出障心体以论于觉。<a id="a-5t"></a>不据智用为觉。<a id="a-5u"></a>又复净心本无不觉。<a id="a-5v"></a>说心为本觉本无动变说心为本寂。<a id="a-5w"></a>本无虚相说心本平等。<a id="a-5x"></a>然其心体非觉非不觉。<a id="a-5y"></a>非动非不动。<a id="a-5z"></a>非相非无相。<a id="a-60"></a>虽然以本无不觉故。<a id="a-61"></a>说为本觉。<a id="a-62"></a>亦无所失也。<a id="a-63"></a>此就凡圣不二。<a id="a-64"></a>以明心体为如如佛。<a id="a-65"></a>不论心体本具性觉之用也。<a id="a-66"></a>问曰。<a id="a-67"></a>若就本无不觉名为觉者。<a id="a-68"></a>凡夫即是佛何用修道为。<a id="a-69"></a>答曰。<a id="a-6A"></a>若就心体平等。<a id="a-6B"></a>即无修与不修成与不成。<a id="a-6C"></a>亦无觉与不觉。<a id="a-6D"></a>但为明如如佛故拟对说为觉也。<a id="a-6E"></a>又复若据心体平等。<a id="a-6F"></a>亦无众生诸佛与此心体有异。<a id="a-6G"></a>故经偈云。<a id="a-6H"></a>心佛及众生是三无差别。<a id="a-6I"></a>然复心性缘起法界。<a id="a-6J"></a>法门法尔不坏。<a id="a-6K"></a>故常平等常差别。<a id="a-6L"></a>常平等故心佛及众生是三无差别。<a id="a-6M"></a>常差别故流转五道说名众生。<a id="a-6N"></a>反流尽源说名为佛。<a id="a-6O"></a>以有此平等义故。<a id="a-6P"></a>无佛无众生。<a id="a-6Q"></a>为此缘起差别义故。<a id="a-6R"></a>众生须修道。<a id="a-6S"></a>问曰。<a id="a-6T"></a>云何得知心体本无不觉。<a id="a-6U"></a>答曰。<a id="a-6V"></a>若心体本有不觉者。<a id="a-6W"></a>圣人证净心时应更不觉。<a id="a-6X"></a>凡夫未证得应为觉。<a id="a-6Y"></a>既见证者无有不觉。<a id="a-6Z"></a>未证者不名为觉。<a id="a-6a"></a>故定知心体本无不觉。<a id="a-6b"></a>问曰。<a id="a-6c"></a>圣人灭不觉。<a id="a-6d"></a>故得自证净心。<a id="a-6e"></a>若无不觉。<a id="a-6f"></a>云何言灭。<a id="a-6g"></a>又若无不觉即无众生。<a id="a-6h"></a>答曰。<a id="a-6i"></a>前已具释。<a id="a-6j"></a>心体平等无凡无圣。<a id="a-6k"></a>故说本无不觉。<a id="a-6l"></a>不无心性缘起。<a id="a-6m"></a>故有灭有证有凡有圣。<a id="a-6n"></a>又复缘起之有。<a id="a-6o"></a>有即非有。<a id="a-6p"></a>故言本无不觉。<a id="a-6q"></a>今亦无不觉。<a id="a-6r"></a>然非不有。<a id="a-6s"></a>故言有灭有证有凡有圣。<a id="a-6t"></a>但证以顺用入体即无不觉。<a id="a-6u"></a>故得验知心体本无不觉。<a id="a-6v"></a>但凡是违用一体谓异。<a id="a-6w"></a>是故不得证知平等之体也。<a id="a-6x"></a>问曰。<a id="a-6y"></a>心显成智者为无明尘。<a id="a-6z"></a>故自然是智为更别有因缘。<a id="a-70"></a>答曰。<a id="a-71"></a>此心在染之时。<a id="a-72"></a>本具福智二种之性不少一。<a id="a-73"></a>法与佛无异。<a id="a-74"></a>但为无明染法所覆。<a id="a-75"></a>故不得显用。<a id="a-76"></a>后得福智二种净业所熏。<a id="a-77"></a>故染法都尽。<a id="a-78"></a>然此净业除染之时。<a id="a-79"></a>即能显彼二性。<a id="a-7A"></a>令成事用。<a id="a-7B"></a>所谓相好依报一切智等。<a id="a-7C"></a>智体自是真心性照之能智用由熏成也。<a id="a-7D"></a>问曰。<a id="a-7E"></a>心显成智即以心为佛性。<a id="a-7F"></a>心起不觉亦应以心为无明性。<a id="a-7G"></a>答曰。<a id="a-7H"></a>若就法性之义论之。<a id="a-7I"></a>亦得为无明性也。<a id="a-7J"></a>是故经言。<a id="a-7K"></a>明与无明其性无二。<a id="a-7L"></a>无二之性即是实性也。<a id="a-7M"></a>问曰。<a id="a-7N"></a>云何名此心以为法身。<a id="a-7O"></a>答曰。<a id="a-7P"></a>法以功能为义。<a id="a-7Q"></a>身以依止为义。<a id="a-7R"></a>以此心体有随染之用故。<a id="a-7S"></a>为一切染法之所熏习。<a id="a-7T"></a>即以此心随染故。<a id="a-7U"></a>能摄持熏习之气。<a id="a-7V"></a>复能依熏显现染法。<a id="a-7W"></a>即此心性能持能现二种功能。<a id="a-7X"></a>及所持所现二种染法。<a id="a-7Y"></a>皆依此一心而立。<a id="a-7Z"></a>与心不一不异故名此心以为法身。<a id="a-7a"></a>此能持之功能与所持之气和合。<a id="a-7b"></a>故名为子时阿梨耶识也。<a id="a-7c"></a>依熏现法之能与所现之相和合。<a id="a-7d"></a>故名为果报阿梨耶识。<a id="a-7e"></a>此二识体一用异也。<a id="a-7f"></a>然此阿梨耶中即有二分。<a id="a-7g"></a>一者染分。<a id="a-7h"></a>即是业与果报之相。<a id="a-7i"></a>二者净分。<a id="a-7j"></a>即是心性及能熏净法。<a id="a-7k"></a>名为净分。<a id="a-7l"></a>以其染性即是净性更无别法。<a id="a-7m"></a>故由此心性为彼业果染事所依。<a id="a-7n"></a>故说言生死依如来藏。<a id="a-7o"></a>即是法身藏也。<a id="a-7p"></a>又此心体虽为无量染法所覆。<a id="a-7q"></a>即复具足过恒河沙数无漏性功德法。<a id="a-7r"></a>为无量净业所熏。<a id="a-7s"></a>故此等净性即能摄持熏习之气。<a id="a-7t"></a>复能依熏显现诸净功德之用。<a id="a-7u"></a>即此恒沙性净功德。<a id="a-7v"></a>及能持能现二种功能。<a id="a-7w"></a>并所持所现二种净用。<a id="a-7x"></a>皆依此一心而立。<a id="a-7y"></a>与心不一不异。<a id="a-7z"></a>故名此心为法身也。<a id="a-80"></a>问曰。<a id="a-81"></a>云何复名此心为如来藏。<a id="a-82"></a>答曰有三义。<a id="a-83"></a>一者能藏名藏。<a id="a-84"></a>二者所藏名藏。<a id="a-85"></a>三者能生名藏。<a id="a-86"></a>所言能藏者。<a id="a-87"></a>复有二种。<a id="a-88"></a>一者如来果德法身。<a id="a-89"></a>二者众生性德净心。<a id="a-8A"></a>并能包含染净二性及染净二事无所妨碍。<a id="a-8B"></a>故言能藏名藏。<a id="a-8C"></a>藏体平等名之为如。<a id="a-8D"></a>平等缘起目之为来。<a id="a-8E"></a>此即是能藏名如来藏也第二所藏名藏者。<a id="a-8F"></a>即此真心而为无明[穀-禾+卵]藏所覆藏。<a id="a-8G"></a>故名为所藏也。<a id="a-8H"></a>藏体无异无相名之为如。<a id="a-8I"></a>体备染净二用目之为来。<a id="a-8J"></a>故言所藏名藏也。<a id="a-8K"></a>第三能生名藏者。<a id="a-8L"></a>如女胎藏能生于子。<a id="a-8M"></a>此心亦尔。<a id="a-8N"></a>体具染净二性之用。<a id="a-8O"></a>故依染净二种熏力。<a id="a-8P"></a>能生世间出世间法也。<a id="a-8Q"></a>是故经云。<a id="a-8R"></a>如来藏者。<a id="a-8S"></a>是善不善因。<a id="a-8T"></a>又复经言。<a id="a-8U"></a>心性是一。<a id="a-8V"></a>云何能生种种果报。<a id="a-8W"></a>又复经言。<a id="a-8X"></a>诸佛正遍知海从心想而生也。<a id="a-8Y"></a>故染净平等名之为如。<a id="a-8Z"></a>能生染净目之为来。<a id="a-8a"></a>故言能生名如来藏也。<a id="a-8b"></a>问曰。<a id="a-8c"></a>云何复名净心以为法界。<a id="a-8d"></a>答曰。<a id="a-8e"></a>法者法尔故。<a id="a-8f"></a>界者性别故。<a id="a-8g"></a>以此心体法尔具足一切诸法。<a id="a-8h"></a>故言法界。<a id="a-8i"></a>问曰。<a id="a-8j"></a>云何名此净心以为法性。<a id="a-8k"></a>答曰。<a id="a-8l"></a>法者一切法。<a id="a-8m"></a>性者体别义。<a id="a-8n"></a>以此净心有差别之性故。<a id="a-8o"></a>能与诸法作体也。<a id="a-8p"></a>又性者体实不改义。<a id="a-8q"></a>以一切法皆以此心为体。<a id="a-8r"></a>诸法之相自有生灭。<a id="a-8s"></a>故名虚妄。<a id="a-8t"></a>此心真实不改不灭。<a id="a-8u"></a>故名法性也。<a id="a-8v"></a>其余实际实相等无量名字不可具释。<a id="a-8w"></a>上来释名义竟。<a id="a-8x"></a>次出体状。<a id="a-8y"></a>所言体状者。<a id="a-8z"></a>就中复有三种差别。<a id="a-90"></a>一举离相以明净心。<a id="a-91"></a>二举不一不异以论法性。<a id="a-92"></a>三举二种如来藏以辨真如。<a id="a-93"></a>虽复三种差别。<a id="a-94"></a>总唯辨此净心体状也。<a id="a-95"></a>第一明离相者。<a id="a-96"></a>此心即是第一义谛真如心也。<a id="a-97"></a>自性圆融体备大用。<a id="a-98"></a>但是自觉圣智所知。<a id="a-99"></a>非情量之能测也。<a id="a-9A"></a>故云。<a id="a-9B"></a>言语道断心行处灭。<a id="a-9C"></a>不可以名名。<a id="a-9D"></a>不可以相相。<a id="a-9E"></a>何以故。<a id="a-9F"></a>心体离名相故。<a id="a-9G"></a>体既离名即不可设名以谈其体。<a id="a-9H"></a>心既绝相即不可约相以辨其心。<a id="a-9I"></a>是以今欲论其体状实亦难哉。<a id="a-9J"></a>唯可说其所离之相。<a id="a-9K"></a>反相灭相而自契焉。<a id="a-9L"></a>所谓此心从本已来。<a id="a-9M"></a>离一切相平等寂灭。<a id="a-9N"></a>非有相非无相。<a id="a-9O"></a>非非有相非非无相。<a id="a-9P"></a>非亦有相非。<a id="a-9Q"></a>亦无相。<a id="a-9R"></a>非去来今。<a id="a-9S"></a>非上中下。<a id="a-9T"></a>非彼非此。<a id="a-9U"></a>非静非乱非染非净。<a id="a-9V"></a>非常非断。<a id="a-9W"></a>非明非暗。<a id="a-9X"></a>非一非异等。<a id="a-9Y"></a>一切四句法总说。<a id="a-9Z"></a>乃至非一切可说可念等法。<a id="a-9a"></a>亦非不可说不可念法。<a id="a-9b"></a>何以故。<a id="a-9c"></a>以不可说不可念对可说可念。<a id="a-9d"></a>生非自体法故。<a id="a-9e"></a>即非净心是故但知所有可说可念。<a id="a-9f"></a>不可说不可念等法。<a id="a-9g"></a>悉非净心。<a id="a-9h"></a>但是净心所现虚相。<a id="a-9i"></a>然此虚相各无自实有即非有。<a id="a-9j"></a>非有之相亦无可取。<a id="a-9k"></a>何以故。<a id="a-9l"></a>有本不有故。<a id="a-9m"></a>若有本不有。<a id="a-9n"></a>何有非有相耶。<a id="a-9o"></a>是故当知。<a id="a-9p"></a>净心之体不可以缘虑所知。<a id="a-9q"></a>不可以言说所及。<a id="a-9r"></a>何以故。<a id="a-9s"></a>以净心之外无一法故。<a id="a-9t"></a>若心外无法。<a id="a-9u"></a>更有谁能缘能说此心耶。<a id="a-9v"></a>是以应知。<a id="a-9w"></a>所有能缘能说者。<a id="a-9x"></a>但是虚妄不实。<a id="a-9y"></a>故有考实无也。<a id="a-9z"></a>能缘既不实故所缘何得是实耶。<a id="a-A0"></a>能缘所缘皆悉不实故。<a id="a-A1"></a>净心既是实法是故不以缘虑所知也。<a id="a-A2"></a>譬如眼不自见以此眼外更有他眼。<a id="a-A3"></a>能见此眼。<a id="a-A4"></a>即有自他两眼。<a id="a-A5"></a>心不如是。<a id="a-A6"></a>但是一如。<a id="a-A7"></a>如外无法。<a id="a-A8"></a>又复净心不自分别。<a id="a-A9"></a>何有能分别取此心耶。<a id="a-AA"></a>而诸凡惑分别净心者。<a id="a-AB"></a>即如痴人大张己眼还觅己眼。<a id="a-AC"></a>复谓种种相貌是己家眼竟。<a id="a-AD"></a>不知自家眼处也。<a id="a-AE"></a>是故应知。<a id="a-AF"></a>有能缘所缘者。<a id="a-AG"></a>但是己家净心。<a id="a-AH"></a>为无始妄想所熏。<a id="a-AI"></a>故不能自知己性。<a id="a-AJ"></a>即妄生分别。<a id="a-AK"></a>于己心外建立净心之相。<a id="a-AL"></a>还以妄想取之以为净心。<a id="a-AM"></a>考实言之。<a id="a-AN"></a>所取之相正是识相。<a id="a-AO"></a>实非净心也。<a id="a-AP"></a>问曰。<a id="a-AQ"></a>净心之体。<a id="a-AR"></a>既不可分别。<a id="a-AS"></a>如诸众生等。<a id="a-AT"></a>云何随顺而能得入。<a id="a-AU"></a>答曰。<a id="a-AV"></a>若知一切妄念分别体是净心。<a id="a-AW"></a>但以分别不息说为背理。<a id="a-AX"></a>作此知已当观一切诸法。<a id="a-AY"></a>一切缘念有即非有。<a id="a-AZ"></a>故名随顺。<a id="a-Aa"></a>久久修习若离分别。<a id="a-Ab"></a>名为得入。<a id="a-Ac"></a>即是离相体证真如也。<a id="a-Ad"></a>此明第一离相以辨体状竟。<a id="a-Ae"></a>次明不一不异以辨体状者。<a id="a-Af"></a>上来虽明净心离一切分别心及境界之相。<a id="a-Ag"></a>然此诸相复不异净心。<a id="a-Ah"></a>何以故。<a id="a-Ai"></a>此心体虽复平等。<a id="a-Aj"></a>而即本具染净二用。<a id="a-Ak"></a>复以无始无明妄想熏习力故。<a id="a-Al"></a>心体染用依熏显现此等虚相无体唯是净心。<a id="a-Am"></a>故言不异。<a id="a-An"></a>又复不一。<a id="a-Ao"></a>何以故。<a id="a-Ap"></a>以净心之体。<a id="a-Aq"></a>虽具染净二用。<a id="a-Ar"></a>无二性差别之相。<a id="a-As"></a>一味平等但依熏力所现虚相。<a id="a-At"></a>差别不同。<a id="a-Au"></a>然此虚相。<a id="a-Av"></a>有生有灭。<a id="a-Aw"></a>净心之体常无生灭常恒不变故言不一。<a id="a-Ax"></a>此明第二不一不异以辨体状竟。<a id="a-Ay"></a>次明第三二种如来藏以辨体状者。<a id="a-Az"></a>初明空如来藏。<a id="a-B0"></a>何故名为空耶。<a id="a-B1"></a>以此心性虽复缘起建立生死涅槃违顺等法。<a id="a-B2"></a>而复心体平等妙绝染净之相。<a id="a-B3"></a>非直心体自性平等所起。<a id="a-B4"></a>染净等法亦复性自非有。<a id="a-B5"></a>如以巾望兔。<a id="a-B6"></a>兔体是无。<a id="a-B7"></a>但加以幻力故似兔现。<a id="a-B8"></a>所现之兔。<a id="a-B9"></a>有即非有。<a id="a-BA"></a>心亦如是。<a id="a-BB"></a>但以染净二业幻力所熏故。<a id="a-BC"></a>似染似净二法现也。<a id="a-BD"></a>若以心望彼二法。<a id="a-BE"></a>法即非有。<a id="a-BF"></a>是故经言。<a id="a-BG"></a>流转即生死。<a id="a-BH"></a>不转是涅槃。<a id="a-BI"></a>生死及涅槃。<a id="a-BJ"></a>二俱不可得。<a id="a-BK"></a>又复经言。<a id="a-BL"></a>五阴如幻。<a id="a-BM"></a>乃至大般涅槃如幻。<a id="a-BN"></a>若有法过涅槃者。<a id="a-BO"></a>我亦说彼如幻。<a id="a-BP"></a>又复经言。<a id="a-BQ"></a>一切无涅槃。<a id="a-BR"></a>无有涅槃佛。<a id="a-BS"></a>无有佛涅槃。<a id="a-BT"></a>远离觉所觉。<a id="a-BU"></a>若有若无有。<a id="a-BV"></a>是二悉俱离。<a id="a-BW"></a>此等经文皆据心体平等。<a id="a-BX"></a>以泯染净二用。<a id="a-BY"></a>心性既寂。<a id="a-BZ"></a>是故心体空净以是因缘名此心体为空如来藏。<a id="a-Ba"></a>非谓空无心体也。<a id="a-Bb"></a>问曰。<a id="a-Bc"></a>诸佛体证净心可以心体平等。<a id="a-Bd"></a>故佛亦用而常寂说为非有。<a id="a-Be"></a>众生既未证理现有六道之殊云何无耶。<a id="a-Bf"></a>答曰。<a id="a-Bg"></a>真智真照。<a id="a-Bh"></a>尚用即常寂说之为空。<a id="a-Bi"></a>况迷闇妄见。<a id="a-Bj"></a>何得不有。<a id="a-Bk"></a>有即非有。<a id="a-Bl"></a>问曰。<a id="a-Bm"></a>既言非有。<a id="a-Bn"></a>何得有此迷妄。<a id="a-Bo"></a>答曰。<a id="a-Bp"></a>既得非有而妄见有。<a id="a-Bq"></a>何为不得无迷。<a id="a-Br"></a>而横起迷。<a id="a-Bs"></a>空华之喻于此宜陈。<a id="a-Bt"></a>问曰。<a id="a-Bu"></a>诸余染法可言非有。<a id="a-Bv"></a>无明既是染因。<a id="a-Bw"></a>云何无耶答曰。<a id="a-Bx"></a>子果二种无明本无自体。<a id="a-By"></a>唯以净心为体。<a id="a-Bz"></a>但由熏习因缘故有迷用。<a id="a-C0"></a>以心往摄用即非有。<a id="a-C1"></a>唯是一心。<a id="a-C2"></a>如似粟麦本无自体唯以微尘为体。<a id="a-C3"></a>但以种子因缘。<a id="a-C4"></a>故有粟麦之用。<a id="a-C5"></a>以尘往收用即非有。<a id="a-C6"></a>唯是微尘无明亦尔有即非有。<a id="a-C7"></a>问曰。<a id="a-C8"></a>既言熏习因缘故有迷用。<a id="a-C9"></a>应以能熏之法即作无明之体。<a id="a-CA"></a>何为而以净心为体。<a id="a-CB"></a>答曰。<a id="a-CC"></a>能熏虽能熏他令起而即念念自灭。<a id="a-CD"></a>何得即作所起体耶。<a id="a-CE"></a>如似麦子但能生果。<a id="a-CF"></a>体自烂坏归于微尘。<a id="a-CG"></a>岂得春时麦子即自秋时来果也。<a id="a-CH"></a>若得尔者劫初麦子。<a id="a-CI"></a>今仍应在过去。<a id="a-CJ"></a>无明亦复如是。<a id="a-CK"></a>但能熏起后念无明。<a id="a-CL"></a>不得自体不灭。<a id="a-CM"></a>即作后念无明也。<a id="a-CN"></a>若得尔者无明即是常。<a id="a-CO"></a>法非念。<a id="a-CP"></a>念灭既非常故。<a id="a-CQ"></a>即如灯焰前后相因而起。<a id="a-CR"></a>体唯净心也。<a id="a-CS"></a>是故以心收彼有即非有。<a id="a-CT"></a>彼有非有。<a id="a-CU"></a>故名此净心为空如来藏也。<a id="a-CV"></a>问曰。<a id="a-CW"></a>果时无明与妄想为一为异。<a id="a-CX"></a>子时无明与业识为一为异。<a id="a-CY"></a>答曰。<a id="a-CZ"></a>不一不异。<a id="a-Ca"></a>何以故。<a id="a-Cb"></a>以净心不觉故。<a id="a-Cc"></a>动无不觉即不动。<a id="a-Cd"></a>又复若无无明即无业识。<a id="a-Ce"></a>又复动与不觉和合俱起不可分别。<a id="a-Cf"></a>故子时无明与业识不异也。<a id="a-Cg"></a>又不觉自是迷闇之义。<a id="a-Ch"></a>过去果时无明所熏起故。<a id="a-Ci"></a>即以彼果时无明为因也。<a id="a-Cj"></a>动者自是变异之义。<a id="a-Ck"></a>由妄想所熏起故。<a id="a-Cl"></a>即以彼妄想为因也。<a id="a-Cm"></a>是故子时无明与业识不一。<a id="a-Cn"></a>此是子时无明与业识不一不异也。<a id="a-Co"></a>果时无明与妄想不一不异者。<a id="a-Cp"></a>无明自是不了知义。<a id="a-Cq"></a>从子时无明生故。<a id="a-Cr"></a>即以彼子时无明为因。<a id="a-Cs"></a>妄想自是浪生分别之义。<a id="a-Ct"></a>从业识起故。<a id="a-Cu"></a>即以彼业识为因。<a id="a-Cv"></a>是故无明妄想不一。<a id="a-Cw"></a>复以意识不了境虚故。<a id="a-Cx"></a>即妄生分别。<a id="a-Cy"></a>若了知虚即不生妄执分别。<a id="a-Cz"></a>又复若无无明即无妄想。<a id="a-D0"></a>若无妄想亦无无明。<a id="a-D1"></a>又复二法和合俱起不可分别。<a id="a-D2"></a>是故不异。<a id="a-D3"></a>此是果时无明与妄想不一不异也。<a id="a-D4"></a>以是义故。<a id="a-D5"></a>二种无明是体。<a id="a-D6"></a>业识妄想是用。<a id="a-D7"></a>二种无明自互为因果。<a id="a-D8"></a>业识与妄想亦互为因果。<a id="a-D9"></a>若子果无明互为因者。<a id="a-DA"></a>即是因缘也。<a id="a-DB"></a>妄想与业识互为因者。<a id="a-DC"></a>亦是因缘也。<a id="a-DD"></a>若子时无明起业识者。<a id="a-DE"></a>即是增上缘也。<a id="a-DF"></a>果时无明起妄想者。<a id="a-DG"></a>亦是增上缘也。<a id="a-DH"></a>上来明空如来藏竟。<a id="a-DI"></a>次明不空如来藏者。<a id="a-DJ"></a>就中有二种差别。<a id="a-DK"></a>一明具染净二法以明不空。<a id="a-DL"></a>二明藏体一异以释实有。<a id="a-DM"></a>第一明染净二法中。<a id="a-DN"></a>初明净法。<a id="a-DO"></a>次明染法。<a id="a-DP"></a>初明净法。<a id="a-DQ"></a>中复有二种分别。<a id="a-DR"></a>一明具足无漏性功德法。<a id="a-DS"></a>二明具足出障净法。<a id="a-DT"></a>第一具无漏性功德者。<a id="a-DU"></a>即此净心虽平等一味体无差别。<a id="a-DV"></a>而复具有过恒沙数无漏性功德法。<a id="a-DW"></a>所谓自性有大智慧光明义故。<a id="a-DX"></a>真实识知义故。<a id="a-DY"></a>常乐我净义故。<a id="a-DZ"></a>如是等无量无边性净之法。<a id="a-Da"></a>唯是一心具有如起信论广明也。<a id="a-Db"></a>净心具有此性净法。<a id="a-Dc"></a>故名不空。<a id="a-Dd"></a>第二具出障净德者。<a id="a-De"></a>即此净心体具性净功德。<a id="a-Df"></a>故能摄持净业熏习之力由熏力故德用显现。<a id="a-Dg"></a>此义云何。<a id="a-Dh"></a>以因地加行般若智业。<a id="a-Di"></a>熏于三种智性令起用显现。<a id="a-Dj"></a>即是如来果德三种大智慧也。<a id="a-Dk"></a>复以因地五波罗蜜等一切种行。<a id="a-Dl"></a>熏于相好之性令起用显现。<a id="a-Dm"></a>即是如来相好报也。<a id="a-Dn"></a>然此果德之法虽有相别。<a id="a-Do"></a>而体是一心。<a id="a-Dp"></a>心体具此德故名为不空。<a id="a-Dq"></a>不就其心体义明不空也。<a id="a-Dr"></a>何以故。<a id="a-Ds"></a>以心体平等非空不空故。<a id="a-Dt"></a>问曰。<a id="a-Du"></a>能熏净业。<a id="a-Dv"></a>为从心起为心外别有净法以为能熏耶。<a id="a-Dw"></a>答曰。<a id="a-Dx"></a>能熏之法。<a id="a-Dy"></a>悉是一心所作。<a id="a-Dz"></a>此义云何。<a id="a-E0"></a>谓所闻教法。<a id="a-E1"></a>悉是诸佛菩萨心作。<a id="a-E2"></a>诸佛心。<a id="a-E3"></a>菩萨心。<a id="a-E4"></a>众生心是一故。<a id="a-E5"></a>教法即不在心外也。<a id="a-E6"></a>复以此教熏心解性。<a id="a-E7"></a>性依教熏以起解用。<a id="a-E8"></a>故解复是心作也。<a id="a-E9"></a>以解熏心行性。<a id="a-EA"></a>性依解熏以起行用。<a id="a-EB"></a>故行复是心作也。<a id="a-EC"></a>以行熏心果性。<a id="a-ED"></a>性依行熏起于果德。<a id="a-EE"></a>故果复是一心作也。<a id="a-EF"></a>以此言之一心为教。<a id="a-EG"></a>乃至一心为果。<a id="a-EH"></a>更无异法也。<a id="a-EI"></a>以是义故心体在凡之时。<a id="a-EJ"></a>本具解行果德之性。<a id="a-EK"></a>但未为诸佛真如用法所熏。<a id="a-EL"></a>故解等未显用也。<a id="a-EM"></a>若本无解等之性者。<a id="a-EN"></a>设复熏之德用终不显现也。<a id="a-EO"></a>如是真金本有器朴之性。<a id="a-EP"></a>乃至具有成器精妙之性。<a id="a-EQ"></a>但未得椎锻而加故器朴等用不现。<a id="a-ER"></a>后加以钳椎朴器成器次第现也。<a id="a-ES"></a>若金本无朴器成器之性者。<a id="a-ET"></a>设使加以功力。<a id="a-EU"></a>朴用成用终难显现。<a id="a-EV"></a>如似压沙求油钻冰觅火锻冰为器铸木为瓶。<a id="a-EW"></a>永不可成者以本无性故也。<a id="a-EX"></a>是故论言若众生无佛性者。<a id="a-EY"></a>设使修道亦不成佛。<a id="a-EZ"></a>以是义故净心之体。<a id="a-Ea"></a>本具因行果德性也。<a id="a-Eb"></a>依此性故起因果之德。<a id="a-Ec"></a>是故此德唯以一心为体。<a id="a-Ed"></a>一心具此净德。<a id="a-Ee"></a>故以此心为不空如来藏也。<a id="a-Ef"></a>次明具足染法者。<a id="a-Eg"></a>就中复有二种差别。<a id="a-Eh"></a>一明具足染性。<a id="a-Ei"></a>二明具足染事。<a id="a-Ej"></a>初明具足染性者。<a id="a-Ek"></a>此心虽复平等离相。<a id="a-El"></a>而复具足一切染法之性。<a id="a-Em"></a>能生生死能作生死。<a id="a-En"></a>是故经云。<a id="a-Eo"></a>心性是一。<a id="a-Ep"></a>云何能生种种果报。<a id="a-Eq"></a>即是能生生死。<a id="a-Er"></a>又复经言。<a id="a-Es"></a>即是法身流转五道说名众生。<a id="a-Et"></a>即是能作生死也。<a id="a-Eu"></a>问曰。<a id="a-Ev"></a>若心体本具染性者。<a id="a-Ew"></a>即不可转凡成圣。<a id="a-Ex"></a>答曰。<a id="a-Ey"></a>心体若唯具染性者。<a id="a-Ez"></a>不可得转凡成圣。<a id="a-F0"></a>既并具染净二性。<a id="a-F1"></a>何为不得转凡成圣耶。<a id="a-F2"></a>问曰。<a id="a-F3"></a>凡圣之用。<a id="a-F4"></a>既不得并起。<a id="a-F5"></a>染净之性。<a id="a-F6"></a>何得双有耶。<a id="a-F7"></a>答曰。<a id="a-F8"></a>一一众生心体一一诸佛心体。<a id="a-F9"></a>本具二性。<a id="a-FA"></a>而无差别之相。<a id="a-FB"></a>一味平等古今不坏。<a id="a-FC"></a>但以染业熏染性故。<a id="a-FD"></a>即生死之相显矣。<a id="a-FE"></a>净业熏净性故。<a id="a-FF"></a>即涅槃之用现矣。<a id="a-FG"></a>然此一一众生心体依熏作生死时。<a id="a-FH"></a>而不妨体有净性之能。<a id="a-FI"></a>一一诸佛心体依熏作涅槃时。<a id="a-FJ"></a>而不妨体有染性之用。<a id="a-FK"></a>以是义故。<a id="a-FL"></a>一一众生一一诸佛。<a id="a-FM"></a>悉具染净二性。<a id="a-FN"></a>法界法尔未曾不有。<a id="a-FO"></a>但依熏力起用先后。<a id="a-FP"></a>不俱是以染熏息。<a id="a-FQ"></a>故称曰转凡。<a id="a-FR"></a>净业起故说为成圣。<a id="a-FS"></a>然其心体二性实无成坏。<a id="a-FT"></a>是故就性说故染净并具。<a id="a-FU"></a>依熏论故凡圣不俱。<a id="a-FV"></a>是以经言。<a id="a-FW"></a>清净法中不见一法增。<a id="a-FX"></a>即是本具性净非始有也。<a id="a-FY"></a>烦恼法中不见一法减。<a id="a-FZ"></a>即是本具性染不可灭也。<a id="a-Fa"></a>然依对治因缘清净般若转胜现前。<a id="a-Fb"></a>即是净业熏故成圣也。<a id="a-Fc"></a>烦恼妄想尽在于此。<a id="a-Fd"></a>即是染业息故转凡也。<a id="a-Fe"></a>问曰。<a id="a-Ff"></a>染业无始本有何由可灭。<a id="a-Fg"></a>净业本无何由得起。<a id="a-Fh"></a>答曰。<a id="a-Fi"></a>得诸佛真如用义熏心故净业得起。<a id="a-Fj"></a>净能除染故染业即灭。<a id="a-Fk"></a>问曰。<a id="a-Fl"></a>染净二业皆依心性而起。<a id="a-Fm"></a>还能熏心。<a id="a-Fn"></a>既并依性起何得相除。<a id="a-Fo"></a>答曰。<a id="a-Fp"></a>染业虽依心性而起。<a id="a-Fq"></a>而常违心。<a id="a-Fr"></a>净业亦依心性而起。<a id="a-Fs"></a>常顺心也。<a id="a-Ft"></a>违有灭离之义故为净除。<a id="a-Fu"></a>顺有相资之能故能除染。<a id="a-Fv"></a>法界法尔有此相除之用。<a id="a-Fw"></a>何足生疑。<a id="a-Fx"></a>问曰。<a id="a-Fy"></a>心体净性能起净业还能熏心净性。<a id="a-Fz"></a>心体染性能起染业。<a id="a-G0"></a>还能熏心染性。<a id="a-G1"></a>故乃可染业与净性不相熏相生说为相违。<a id="a-G2"></a>染业与染性相生相熏应云相顺。<a id="a-G3"></a>若相顺者。<a id="a-G4"></a>即不可灭。<a id="a-G5"></a>若染业虽与染性相顺。<a id="a-G6"></a>由与净性相违故。<a id="a-G7"></a>得灭者。<a id="a-G8"></a>亦应净业虽与净性相顺由与染性相违故。<a id="a-G9"></a>亦可得除。<a id="a-GA"></a>若二俱有违义故。<a id="a-GB"></a>双有灭离之义。<a id="a-GC"></a>而得存净除染。<a id="a-GD"></a>亦应二俱有顺义故。<a id="a-GE"></a>并有相资之能。<a id="a-GF"></a>复得存染废净。<a id="a-GG"></a>答曰。<a id="a-GH"></a>我立不如是何为作此难。<a id="a-GI"></a>我言净业顺心故心体净性即为顺本。<a id="a-GJ"></a>染业违心故心体染性即是违本。<a id="a-GK"></a>若偏论心体即违顺平等。<a id="a-GL"></a>但顺本起净即顺净心不二之体。<a id="a-GM"></a>故有相资之能。<a id="a-GN"></a>违本起染便违真如平等之理。<a id="a-GO"></a>故有灭离之义也。</p>
 </body>
</html>