<!doctype html>
<html id="z3IBWVn1L5" data-ver="906">
 <head>
  <meta charset="utf-8">
  <meta author="思大禅师">
  <meta library="龙藏">
  <meta catalog="此土著述">
  <meta period="陈">
 </head>
 <body>
  <h1 id="a1">大乘止观法门卷第四</h1>
  <p id="a2">第二依他性中止观门者。<a id="a-3"></a>谓因前止门故。<a id="a-4"></a>此中即知诸佛净德唯心所作虚权之相也。<a id="a-5"></a>以不无虚相缘起故。<a id="a-6"></a>故得净用圆显示酬旷劫之熏因。<a id="a-7"></a>即复对缘摄化故。<a id="a-8"></a>故得泽沾细草表起无边之感力。<a id="a-9"></a>斯乃净心缘起寂而常用者哉。<a id="a-A"></a>作此解者。<a id="a-B"></a>名为观门。<a id="a-C"></a>依此观门作方便故。<a id="a-D"></a>能知净心所起自利利他之德。<a id="a-E"></a>有即非有用而常寂。<a id="a-F"></a>如此解者。<a id="a-G"></a>名为止门。<a id="a-H"></a>此止及观应当双行。<a id="a-I"></a>前后行之亦得。<a id="a-J"></a>次明真实性中止观门者。<a id="a-K"></a>谓因前止行故。<a id="a-L"></a>即知诸佛净德唯是一心。<a id="a-M"></a>即名为观。<a id="a-N"></a>复知诸佛净心是众生净心。<a id="a-O"></a>众生净心是诸佛净心无二无别。<a id="a-P"></a>以无别故。<a id="a-Q"></a>即不心外观佛净心。<a id="a-R"></a>以不心外觅佛心故。<a id="a-S"></a>分别自灭妄心既息。<a id="a-T"></a>复知我心佛心本来一如。<a id="a-U"></a>故名为止。<a id="a-V"></a>此名真实性中止观门也。<a id="a-W"></a>上来清净三性中。<a id="a-X"></a>初第一性中从观入止。<a id="a-Y"></a>复从此止行入第二性中观。<a id="a-Z"></a>复从此观入止。<a id="a-a"></a>复从此止入第三性中观。<a id="a-b"></a>复从此观入止。<a id="a-c"></a>故得我心佛心平等一如。<a id="a-d"></a>即是一辙入修满足。<a id="a-e"></a>复以大悲方便发心已来熏习心故。<a id="a-f"></a>即于定中起用繁兴。<a id="a-g"></a>无事而不作无相而不为。<a id="a-h"></a>法界大用无障无碍。<a id="a-i"></a>即名出修也。<a id="a-j"></a>用时寂寂时用。<a id="a-k"></a>即是双现前也。<a id="a-l"></a>乃至即时凡夫亦得作如是寂用双修。<a id="a-m"></a>此义云何。<a id="a-n"></a>谓知一切法有即非有。<a id="a-o"></a>即是用时常寂非有而有。<a id="a-p"></a>不无似法即名寂时常用。<a id="a-q"></a>是故色即是空。<a id="a-r"></a>非色灭空也。<a id="a-s"></a>问曰。<a id="a-t"></a>既言佛心众生心无二无别。<a id="a-u"></a>云何说有佛与众生之异名。<a id="a-v"></a>答曰。<a id="a-w"></a>心体是同。<a id="a-x"></a>复有无障碍别性。<a id="a-y"></a>以有别性故。<a id="a-z"></a>得受无始已来我执熏习。<a id="a-10"></a>以有熏力别故。<a id="a-11"></a>心性依熏现有别相。<a id="a-12"></a>以约此我执之相故。<a id="a-13"></a>说佛与众生二名之异也。<a id="a-14"></a>问曰。<a id="a-15"></a>诸佛既离我执。<a id="a-16"></a>云何得有十方三世佛别也。<a id="a-17"></a>答曰。<a id="a-18"></a>若离我执证得心体平等之时。<a id="a-19"></a>实无十方三世之异。<a id="a-1A"></a>但本在因地未离执时。<a id="a-1B"></a>各别发愿。<a id="a-1C"></a>各修净土。<a id="a-1D"></a>各化众生。<a id="a-1E"></a>如是等业差别不同。<a id="a-1F"></a>熏于净心。<a id="a-1G"></a>心性依别熏之力故。<a id="a-1H"></a>现此十方三世诸佛。<a id="a-1I"></a>依正二报相别。<a id="a-1J"></a>非谓真如之体有此差别之相。<a id="a-1K"></a>以是义故。<a id="a-1L"></a>一切诸佛常同常别。<a id="a-1M"></a>古今法尔是故经言。<a id="a-1N"></a>文殊法常尔。<a id="a-1O"></a>法王唯一法。<a id="a-1P"></a>一切无碍人。<a id="a-1Q"></a>一道出生死。<a id="a-1R"></a>一切诸佛身。<a id="a-1S"></a>唯是一法身。<a id="a-1T"></a>此即同异双论。<a id="a-1U"></a>若一向唯同无别者。<a id="a-1V"></a>何故经言。<a id="a-1W"></a>一切诸佛身。<a id="a-1X"></a>一切无碍人。<a id="a-1Y"></a>若一向唯别不同者。<a id="a-1Z"></a>何故经言。<a id="a-1a"></a>唯是一法身。<a id="a-1b"></a>一道出生死。<a id="a-1c"></a>以是义故。<a id="a-1d"></a>真心虽复平等而复具有差别之性。<a id="a-1e"></a>若解明镜一质即具众像之性者。<a id="a-1f"></a>则不迷法界法门。<a id="a-1g"></a>问曰。<a id="a-1h"></a>真心有差别性故。<a id="a-1i"></a>佛及众生各异不同。<a id="a-1j"></a>真心体无二故。<a id="a-1k"></a>一切凡圣唯一法身者。<a id="a-1l"></a>亦应有别性故他修我不修。<a id="a-1m"></a>体是一故。<a id="a-1n"></a>他修我得道。<a id="a-1o"></a>答曰。<a id="a-1p"></a>有别义故他修非我修。<a id="a-1q"></a>体是一故修不修平等。<a id="a-1r"></a>虽然若解此体同之义者。<a id="a-1s"></a>他所修德亦有益己之能。<a id="a-1t"></a>是故经言。<a id="a-1u"></a>菩萨若知诸佛所有功德。<a id="a-1v"></a>即是己功德者。<a id="a-1w"></a>是为奇特之法。<a id="a-1x"></a>又复经言。<a id="a-1y"></a>与一切菩萨同一善根藏。<a id="a-1z"></a>是故行者当知诸佛菩萨二乘。<a id="a-20"></a>圣人凡夫天人等所作功德。<a id="a-21"></a>皆是己之功德。<a id="a-22"></a>是故应当随喜。<a id="a-23"></a>问曰。<a id="a-24"></a>若尔一切凡夫皆应自然得道。<a id="a-25"></a>答曰。<a id="a-26"></a>若此真心唯有同义者。<a id="a-27"></a>可不须修行藉他得道。<a id="a-28"></a>又亦即无自他身相之别。<a id="a-29"></a>真如既复有异性义。<a id="a-2A"></a>故得有自他之殊者。<a id="a-2B"></a>宁须一向倚他觅道。<a id="a-2C"></a>但可自修功德复知他之所修。<a id="a-2D"></a>即是己德故迭相助成。<a id="a-2E"></a>乃能殊胜速疾得道。<a id="a-2F"></a>何得全倚他也。<a id="a-2G"></a>又复须知若但自修不知他之所修。<a id="a-2H"></a>即是己有者复不得他益。<a id="a-2I"></a>即如穷子不知父是己父财是己财。<a id="a-2J"></a>故二十余年受贫穷苦止宿草庵。<a id="a-2K"></a>则其义也。<a id="a-2L"></a>是故藉因托缘速得成办。<a id="a-2M"></a>若但独求不假他者。<a id="a-2N"></a>止可但得除粪之价。<a id="a-2O"></a>问曰。<a id="a-2P"></a>上言诸佛净德者有几种。<a id="a-2Q"></a>答曰。<a id="a-2R"></a>略言有其二种。<a id="a-2S"></a>一者自利。<a id="a-2T"></a>二者利他。<a id="a-2U"></a>自利之中复有三种。<a id="a-2V"></a>一者法身。<a id="a-2W"></a>二者报身。<a id="a-2X"></a>三者净土。<a id="a-2Y"></a>利他之中复有二种。<a id="a-2Z"></a>一者顺化。<a id="a-2a"></a>二者违化。<a id="a-2b"></a>顺化之中有其二种。<a id="a-2c"></a>一者应身及摩菟摩化身。<a id="a-2d"></a>二者净土及杂染土。<a id="a-2e"></a>此是诸佛净德。<a id="a-2f"></a>问曰。<a id="a-2g"></a>利他之德。<a id="a-2h"></a>对缘施设权现巧便可言无实。<a id="a-2i"></a>唯是虚相有即非有。<a id="a-2j"></a>自利之德。<a id="a-2k"></a>即是法报二身。<a id="a-2l"></a>圆觉大智显理而成常乐我净。<a id="a-2m"></a>云何说言有即非有。<a id="a-2n"></a>答曰。<a id="a-2o"></a>自利之德实是常乐我净不迁不变。<a id="a-2p"></a>正以显理而成故。<a id="a-2q"></a>故得如是。<a id="a-2r"></a>复正以显理而成故。<a id="a-2s"></a>即是心性缘起之用。<a id="a-2t"></a>然用无别用。<a id="a-2u"></a>用全是心。<a id="a-2v"></a>心无别心。<a id="a-2w"></a>心全是用。<a id="a-2x"></a>是故以体体用有即非有。<a id="a-2y"></a>唯是一心而不废常用。<a id="a-2z"></a>以用用体非有即有。<a id="a-30"></a>炽然法界而不妨常寂。<a id="a-31"></a>寂即是用名为观门。<a id="a-32"></a>用即是寂名为止行。<a id="a-33"></a>此即一体双行。<a id="a-34"></a>但为令学者泯相入寂故。<a id="a-35"></a>所以先后别说止观之异。<a id="a-36"></a>非谓佛德有其迁变。<a id="a-37"></a>又复色即是空名之为止。<a id="a-38"></a>空非灭色目之为观。<a id="a-39"></a>世法尚尔。<a id="a-3A"></a>何况佛德而不得常用常寂者哉。<a id="a-3B"></a>问曰。<a id="a-3C"></a>佛德有即非有。<a id="a-3D"></a>不妨常住者。<a id="a-3E"></a>众生亦有即非有。<a id="a-3F"></a>应不妨不灭。<a id="a-3G"></a>答曰。<a id="a-3H"></a>佛德即理显。<a id="a-3I"></a>以成顺用故。<a id="a-3J"></a>所以常住。<a id="a-3K"></a>众生即理隐。<a id="a-3L"></a>以成违用故。<a id="a-3M"></a>所以生灭。<a id="a-3N"></a>常住之德虽有即非有。<a id="a-3O"></a>而复非有而有。<a id="a-3P"></a>故不妨常住。<a id="a-3Q"></a>生灭之用亦虽有即非有。<a id="a-3R"></a>而复非有而有。<a id="a-3S"></a>故不妨生灭也。<a id="a-3T"></a>此约清净三性以明止观体状竟。<a id="a-3U"></a>第三番体状竟也。<a id="a-3V"></a>次明第四止观除障得益。<a id="a-3W"></a>就中复有三门分别。<a id="a-3X"></a>一约分别性以明除障得益。<a id="a-3Y"></a>二约依他性以明除障得益。<a id="a-3Z"></a>三约真实性以明除障得益。<a id="a-3a"></a>初明分别性中所除障者。<a id="a-3b"></a>谓能解不知境虚执实之心。<a id="a-3c"></a>是无明妄想故即是观行成。<a id="a-3d"></a>以观成故。<a id="a-3e"></a>能除无明妄想上迷妄。<a id="a-3f"></a>何谓迷妄之上迷妄。<a id="a-3g"></a>谓不知迷妄是迷妄。<a id="a-3h"></a>即是迷也。<a id="a-3i"></a>以此迷故。<a id="a-3j"></a>即执为非迷。<a id="a-3k"></a>复是妄想。<a id="a-3l"></a>此一重迷妄因前一重上起。<a id="a-3m"></a>故名迷妄之上迷妄也。<a id="a-3n"></a>是故行者。<a id="a-3o"></a>虽未能除不了境虚执实之心。<a id="a-3p"></a>但能识知此心是痴妄者。<a id="a-3q"></a>即是能除痴妄之上迷妄也。<a id="a-3r"></a>此是除障。<a id="a-3s"></a>以除障故堪能进修止行。<a id="a-3t"></a>即是得益。<a id="a-3u"></a>又此迷妄之上迷妄。<a id="a-3v"></a>更以喻显。<a id="a-3w"></a>如人迷东为西。<a id="a-3x"></a>即是妄执。<a id="a-3y"></a>此是一重迷妄也。<a id="a-3z"></a>他人语言。<a id="a-40"></a>汝今迷妄谓东为西。<a id="a-41"></a>此人犹作是念。<a id="a-42"></a>我所见者非是迷妄。<a id="a-43"></a>以不知故。<a id="a-44"></a>执为非迷者复为妄想。<a id="a-45"></a>此即迷妄之上重生迷妄。<a id="a-46"></a>此人有何过失。<a id="a-47"></a>谓有背家浪走之过。<a id="a-48"></a>若此人虽未醒悟。<a id="a-49"></a>但用他语信知自心是迷妄者。<a id="a-4A"></a>即无迷妄之上迷妄。<a id="a-4B"></a>此人得何利益。<a id="a-4C"></a>谓虽复迷妄未醒而得有向家之益。<a id="a-4D"></a>虽复证知诸法是虚。<a id="a-4E"></a>但能知境虚是无明执实是妄想者。<a id="a-4F"></a>即常不信己之所执。<a id="a-4G"></a>堪能进修止行渐趣涅槃。<a id="a-4H"></a>若都不知此者即当随流苦海增长三毒。<a id="a-4I"></a>背失涅槃寂静之舍也。<a id="a-4J"></a>此明分别性中观行断得之义。<a id="a-4K"></a>所言分别性中止行除障得益者。<a id="a-4L"></a>谓依彼观行作方便故。<a id="a-4M"></a>能知诸法本来无实。<a id="a-4N"></a>实执止故即是能除果时迷事无明及以妄想也。<a id="a-4O"></a>复于贪嗔渐已微薄。<a id="a-4P"></a>虽有罪垢不为业系。<a id="a-4Q"></a>设受苦痛解苦无苦即是除障。<a id="a-4R"></a>复依此止即能成就依他性中观行。<a id="a-4S"></a>故无尘智用随心行故即是得益。<a id="a-4T"></a>此明分别性中止行除障得益。<a id="a-4U"></a>次明依他性中止观断得者。<a id="a-4V"></a>初明观门。<a id="a-4W"></a>此观门者与分别性中止门不异。<a id="a-4X"></a>而少有别义。<a id="a-4Y"></a>此云何也。<a id="a-4Z"></a>谓彼中止门者必缘一切法是虚故。<a id="a-4a"></a>能遣无明。<a id="a-4b"></a>无明灭故执实妄心即止。<a id="a-4c"></a>然此缘虚之遣。<a id="a-4d"></a>即此依他性中观门更无异法。<a id="a-4e"></a>是故彼止若成此观亦就但彼由缘虚故。<a id="a-4f"></a>能灭实执。<a id="a-4g"></a>故名为止。<a id="a-4h"></a>此即由知无实故。<a id="a-4i"></a>便解诸法是虚。<a id="a-4j"></a>因缘集起不无心相。<a id="a-4k"></a>故名为观。<a id="a-4l"></a>彼以灭实破执为宗。<a id="a-4m"></a>此以立虚缘起为旨。<a id="a-4n"></a>故有别也。<a id="a-4o"></a>以是义故。<a id="a-4p"></a>除障义同得益稍别。<a id="a-4q"></a>别者是何。<a id="a-4r"></a>谓依此观方便进修堪入依他性止门。<a id="a-4s"></a>又复分成如幻化等三昧。<a id="a-4t"></a>故言得益。<a id="a-4u"></a>此是依他性中观行断得也。<a id="a-4v"></a>所言依他性中止门除障得益者。<a id="a-4w"></a>谓依前观行作方便故。<a id="a-4x"></a>能知一切虚相唯是一心为体。<a id="a-4y"></a>是故虚相有即非有。<a id="a-4z"></a>如此解故能灭虚相之执。<a id="a-50"></a>故名为止。<a id="a-51"></a>以此止故能除果时迷理无明及以虚相。<a id="a-52"></a>又复无明住地渐已损薄即名除障。<a id="a-53"></a>又得成就如幻化等三昧。<a id="a-54"></a>又无生智用现前。<a id="a-55"></a>复即成就真实性中观行即名得益。<a id="a-56"></a>问曰。<a id="a-57"></a>观门之中亦成就如幻化等三昧。<a id="a-58"></a>此止门中亦成就如幻化等三昧有何别也。<a id="a-59"></a>答曰。<a id="a-5A"></a>观中分得此中成就。<a id="a-5B"></a>又复观中知法缘起如幻化。<a id="a-5C"></a>此中知法缘起即寂亦如幻化故有别也。<a id="a-5D"></a>此明依他性中止行除障得益。<a id="a-5E"></a>次明真实性中止观除障得益者。<a id="a-5F"></a>初明观门。<a id="a-5G"></a>此观门者初与依他性中止门无异。<a id="a-5H"></a>而少有别义。<a id="a-5I"></a>此云何也。<a id="a-5J"></a>谓彼止门必缘一切法唯心所作有即非有体是一心。<a id="a-5K"></a>是故得灭虚相之执。<a id="a-5L"></a>然此能知诸法唯一心之体。<a id="a-5M"></a>即是此中观门更无异法。<a id="a-5N"></a>是以彼止若成此观即就不相离也。<a id="a-5O"></a>然彼虽缘一心但以灭相为宗。<a id="a-5P"></a>此中虽知虚相非有但以立心为旨故有别也。<a id="a-5Q"></a>是故除障义同得益稍别。<a id="a-5R"></a>别义是何。<a id="a-5S"></a>谓依此观作方便故。<a id="a-5T"></a>堪能胜进入止门也。<a id="a-5U"></a>问曰。<a id="a-5V"></a>唯心所作与唯是一心。<a id="a-5W"></a>为一为异。<a id="a-5X"></a>答曰。<a id="a-5Y"></a>唯心所作者。<a id="a-5Z"></a>谓依心起于诸法非有而有。<a id="a-5a"></a>即是从体起相证也。<a id="a-5b"></a>唯是一心者。<a id="a-5c"></a>谓知彼所起之体相有即非有体是一心。<a id="a-5d"></a>即是灭相入实证也。<a id="a-5e"></a>此明真实性中观行断得也。<a id="a-5f"></a>所言止行除障得益者。<a id="a-5g"></a>谓依前观行作方便。<a id="a-5h"></a>故知彼一心之体不可分别。<a id="a-5i"></a>从本已来常自寂静。<a id="a-5j"></a>作此解故。<a id="a-5k"></a>念动息灭。<a id="a-5l"></a>即名为止。<a id="a-5m"></a>以此止行能灭无明住地及妄想习气。<a id="a-5n"></a>即名除障。<a id="a-5o"></a>大觉现前具足佛力。<a id="a-5p"></a>即名得益。<a id="a-5q"></a>此明真实性中止行除障得益也。<a id="a-5r"></a>问曰。<a id="a-5s"></a>除障之时。<a id="a-5t"></a>为敌对除为智解熏除。<a id="a-5u"></a>答曰。<a id="a-5v"></a>不得敌对相除。<a id="a-5w"></a>所以者何。<a id="a-5x"></a>以惑心在时未有其解。<a id="a-5y"></a>解若起时惑先已灭。<a id="a-5z"></a>前后不相见。<a id="a-60"></a>故不得敌对相除。<a id="a-61"></a>如是虽由一念解心起故惑用不起。<a id="a-62"></a>然其本识之中惑染种子仍在。<a id="a-63"></a>未灭故解心一念灭时还起惑用。<a id="a-64"></a>如是解惑念念迭兴之时。<a id="a-65"></a>解用渐渐熏心增益解性之力。<a id="a-66"></a>以成解用种子。<a id="a-67"></a>即彼解用熏成种子之时即能熏彼惑染种子分分损减。<a id="a-68"></a>如似以香熏于臭衣。<a id="a-69"></a>香气分分着衣之时臭气分分而灭。<a id="a-6A"></a>惑种亦尔。<a id="a-6B"></a>解种分成惑即分灭也。<a id="a-6C"></a>以惑种分分灭故惑用渐弱。<a id="a-6D"></a>解种分分增故解用转强。<a id="a-6E"></a>如是除也。<a id="a-6F"></a>非如小乘说敌对除。<a id="a-6G"></a>但有语无义。<a id="a-6H"></a>然彼小乘亦还熏除而不知此道理也。<a id="a-6I"></a>问曰。<a id="a-6J"></a>解熏心时为见净心。<a id="a-6K"></a>故得熏心为更有所由得熏心。<a id="a-6L"></a>答曰。<a id="a-6M"></a>一切解惑之用皆依一心而起。<a id="a-6N"></a>以是义故。<a id="a-6O"></a>解惑之用悉不离心。<a id="a-6P"></a>以不离心故起用之时。<a id="a-6Q"></a>即自熏心更无所由。<a id="a-6R"></a>如似波浪之用不离水故波动之时即动水体。<a id="a-6S"></a>是以前波之动动于水故更起后波也。<a id="a-6T"></a>解惑之熏亦复如是。<a id="a-6U"></a>类此可知。<a id="a-6V"></a>问曰。<a id="a-6W"></a>此三性止观为有位地。<a id="a-6X"></a>为无位地。<a id="a-6Y"></a>答曰。<a id="a-6Z"></a>不定。<a id="a-6a"></a>若就一相而言。<a id="a-6b"></a>十解分别性中止行成。<a id="a-6c"></a>十回向依他性中止行成。<a id="a-6d"></a>佛果满足真实性中止行成。<a id="a-6e"></a>若更一解地前分别性中止行成。<a id="a-6f"></a>地上依他性中止行成。<a id="a-6g"></a>佛果真实性中止行成。<a id="a-6h"></a>又复地前随分具三性止行。<a id="a-6i"></a>地上亦具三性止行。<a id="a-6j"></a>佛地三性止行究竟满足。<a id="a-6k"></a>又复位位行行俱行三止。<a id="a-6l"></a>即时凡夫始发心者亦俱行三性止行。<a id="a-6m"></a>但明昧有殊。<a id="a-6n"></a>托法无别也。<a id="a-6o"></a>又复总明三性止观除障得益。<a id="a-6p"></a>谓三性止行成故离凡夫行。<a id="a-6q"></a>三性观行成故离声闻行。<a id="a-6r"></a>此名除障。<a id="a-6s"></a>三性止行成故得寂灭乐为自利。<a id="a-6t"></a>三性观行成故缘起作用为利他。<a id="a-6u"></a>此为得益。<a id="a-6v"></a>斯辨第四止观断得竟。<a id="a-6w"></a>次明第五止观作用者。<a id="a-6x"></a>谓止行成故体证净心理融无二之性。<a id="a-6y"></a>与诸众生圆同一相之身。<a id="a-6z"></a>三宝于是混尔无三。<a id="a-70"></a>二谛自斯莽然不二。<a id="a-71"></a>怕兮凝湛渊渟恬然澄明内寂。<a id="a-72"></a>用无用相动无动相。<a id="a-73"></a>盖以一切法本来平等故。<a id="a-74"></a>心性法尔故。<a id="a-75"></a>此则甚深法性之体也。<a id="a-76"></a>谓观行成故净心体显。<a id="a-77"></a>法界无碍之用自然出生。<a id="a-78"></a>一切染净之能兴。<a id="a-79"></a>大供具满无边刹。<a id="a-7A"></a>奉献三宝惠施四生。<a id="a-7B"></a>及以吸风藏火。<a id="a-7C"></a>放光动地。<a id="a-7D"></a>引短促长。<a id="a-7E"></a>合多离一。<a id="a-7F"></a>殊形六道。<a id="a-7G"></a>分响十方。<a id="a-7H"></a>五通示现。<a id="a-7I"></a>三轮显化。<a id="a-7J"></a>乃至上生色界之顶。<a id="a-7K"></a>下居兜率之天。<a id="a-7L"></a>托影于智幻之门。<a id="a-7M"></a>通灵于方便之道。<a id="a-7N"></a>挥二手以表独尊。<a id="a-7O"></a>蹈七步而彰唯极。<a id="a-7P"></a>端坐琼台思惟宝树。<a id="a-7Q"></a>高耀普眼于六天之宫。<a id="a-7R"></a>遍转圆音于十方之国。<a id="a-7S"></a>莲花藏海帝网以开张。<a id="a-7T"></a>娑婆杂土星罗而布列。<a id="a-7U"></a>乃使同形异见一唱殊闻。<a id="a-7V"></a>外色众彰珠光乱彩。<a id="a-7W"></a>故有五山永耀八树潜辉。<a id="a-7X"></a>玉质常存权形取灭。<a id="a-7Y"></a>斯盖大悲大愿熏习力故。<a id="a-7Z"></a>一切法法尔一心作故。<a id="a-7a"></a>即是甚深缘起之用也。<a id="a-7b"></a>又止行成故其心平等不住生死。<a id="a-7c"></a>观行成故德用缘起不入涅槃。<a id="a-7d"></a>又止行成故住大涅槃。<a id="a-7e"></a>观行成故处于生死。<a id="a-7f"></a>又止行成故不为世染。<a id="a-7g"></a>观行成故不为寂滞。<a id="a-7h"></a>又止行成故即用而常寂。<a id="a-7i"></a>观行成故即寂而常用。<a id="a-7j"></a>又止行成故知生死即是涅槃。<a id="a-7k"></a>观行成故知涅槃即是生死。<a id="a-7l"></a>又止行成故知生死及涅槃二俱不可得。<a id="a-7m"></a>观行成故知流转即生死不转是涅槃。<a id="a-7n"></a>问曰。<a id="a-7o"></a>菩萨即寂兴用之时。<a id="a-7p"></a>三性之中依于何性而得成立。<a id="a-7q"></a>答曰。<a id="a-7r"></a>菩萨依依他性道理。<a id="a-7s"></a>故能得即寂兴用。<a id="a-7t"></a>兼以余性助成化道。<a id="a-7u"></a>此义云何谓虽知诸法有即非有。<a id="a-7v"></a>而复即知不妨非有而有。<a id="a-7w"></a>不无似法显现。<a id="a-7x"></a>何以故。<a id="a-7y"></a>以缘起之法法尔故。<a id="a-7z"></a>是故菩萨常在三昧而得起心悯念众生。<a id="a-80"></a>然复依分别性观门故。<a id="a-81"></a>知一切众生受大苦恼。<a id="a-82"></a>依依他性观门故。<a id="a-83"></a>从心出生摄化之用。<a id="a-84"></a>依真实性观门故。<a id="a-85"></a>知一切众生与己同体。<a id="a-86"></a>依分别性止门故。<a id="a-87"></a>知一切众生可除染得净。<a id="a-88"></a>依依他性止门故。<a id="a-89"></a>不见能度所度之相。<a id="a-8A"></a>依真实性止门故。<a id="a-8B"></a>自身他身本来常住大般涅槃。<a id="a-8C"></a>又若初行菩萨欲有所作先须发愿。<a id="a-8D"></a>次入止门即从止起观。<a id="a-8E"></a>然后随心所作即成。<a id="a-8F"></a>何故须先发愿。<a id="a-8G"></a>谓指克所求请胜力加故。<a id="a-8H"></a>复何须入止。<a id="a-8I"></a>谓欲知诸法悉非有故。<a id="a-8J"></a>是故于一切有碍之法随念即通何故即从止起观。<a id="a-8K"></a>谓欲知一切法皆从心作故。<a id="a-8L"></a>是故于一切法有所建立随念即成也。<a id="a-8M"></a>若久行菩萨即不如是。<a id="a-8N"></a>但发意欲作随念即成也。<a id="a-8O"></a>诸佛如来复不如是。<a id="a-8P"></a>但不缘而照不虑而知。<a id="a-8Q"></a>随机感所应见闻不发意而事自成也。<a id="a-8R"></a>譬如摩尼无心欲益于世。<a id="a-8S"></a>而随前感雨宝差别。<a id="a-8T"></a>如来亦尔。<a id="a-8U"></a>随所施为不作心意而与所益相应。<a id="a-8V"></a>此盖由三大阿僧祇劫熏习淳熟故得如是。<a id="a-8W"></a>更无异法也。</p>
  <p id="a8X">心性自清净　　诸法唯一心</p>
  <p id="a8Y">此心即众生　　此心菩萨佛</p>
  <p id="a8Z">生死亦是心　　涅槃亦是心</p>
  <p id="a8a">一心而作二　　二还无二相</p>
  <p id="a8b">一心如大海　　其性恒一味</p>
  <p id="a8c">而具种种义　　是无穷法藏</p>
  <p id="a8d">是故诸行者　　应当一切时</p>
  <p id="a8e">观察自身心　　知悉由染业</p>
  <p id="a8f">熏藏心故起　　既知如来藏</p>
  <p id="a8g">依熏作世法　　应解众生体</p>
  <p id="a8h">悉是如来藏　　复念真藏心</p>
  <p id="a8i">随熏作世法　　若以净业熏</p>
  <p id="a8j">藏必作佛果　　譬如见金蛇</p>
  <p id="a8k">知是打金作　　即解于蛇体</p>
  <p id="a8l">纯是调柔金　　复念金随匠</p>
  <p id="a8m">得作蛇虫形　　即知蛇体金</p>
  <p id="a8n">随匠成佛像　　藏心如真金</p>
  <p id="a8o">具足违顺性　　能随染净业</p>
  <p id="a8p">显现凡圣果　　以是因缘故</p>
  <p id="a8q">速习无漏业　　熏于清净心</p>
  <p id="a8r">疾成平等德　　是故于即时</p>
  <p id="a8s">莫轻御自身　　亦勿贱于他</p>
  <p id="a8t">终俱成佛故</p>
  <p id="a8u">此明止观作用竟。<a id="a-8v"></a>上来总明五番建立止观道理讫。<a id="a-8w"></a>凡礼佛之法。<a id="a-8x"></a>亦有止观二门。<a id="a-8y"></a>所言观门礼佛者。<a id="a-8z"></a>当知十方三世一切诸佛。<a id="a-90"></a>悉与我身同一净心为体。<a id="a-91"></a>但以诸佛修习净业熏心故。<a id="a-92"></a>得成净果差别显现遍满十方三世。<a id="a-93"></a>然一一佛皆具一切种智。<a id="a-94"></a>是正遍知海是大慈悲海。<a id="a-95"></a>念念之中尽知一切众生心心数法。<a id="a-96"></a>尽欲救度一切众生。<a id="a-97"></a>一佛既尔。<a id="a-98"></a>一切诸佛皆悉如是。<a id="a-99"></a>是故行者若供养时。<a id="a-9A"></a>若礼拜时。<a id="a-9B"></a>若赞叹时。<a id="a-9C"></a>若忏悔时。<a id="a-9D"></a>若劝请时。<a id="a-9E"></a>若随喜时。<a id="a-9F"></a>若回向时。<a id="a-9G"></a>若发愿时。<a id="a-9H"></a>当作是念。<a id="a-9I"></a>一切诸佛悉知我供养。<a id="a-9J"></a>悉受我供养。<a id="a-9K"></a>乃至悉知我发愿。<a id="a-9L"></a>犹如生盲之人于大众中。<a id="a-9M"></a>行种种惠施。<a id="a-9N"></a>虽不见大众诸人而知。<a id="a-9O"></a>诸人皆悉见己所作受己所施。<a id="a-9P"></a>与有目者行施无异。<a id="a-9Q"></a>行者亦尔。<a id="a-9R"></a>虽不见诸佛而知诸佛皆悉见己所作受我忏悔。<a id="a-9S"></a>受我供养。<a id="a-9T"></a>如此解时。<a id="a-9U"></a>即时现前供养与实见诸佛供养者。<a id="a-9V"></a>等无有异也。<a id="a-9W"></a>何以故。<a id="a-9X"></a>以观见佛心故。<a id="a-9Y"></a>佛心者大慈悲是也。<a id="a-9Z"></a>又若能想作一佛身相严好。<a id="a-9a"></a>乃至能得想作无量诸佛。<a id="a-9b"></a>一一佛前皆见己身供养礼拜者。<a id="a-9c"></a>亦是现前供养。<a id="a-9d"></a>何以故。<a id="a-9e"></a>以是心作佛是心是佛故。<a id="a-9f"></a>问曰。<a id="a-9g"></a>前之一番供养实有道理。<a id="a-9h"></a>可与现前供养无异。<a id="a-9i"></a>此后一番想作佛身者则无道理。<a id="a-9j"></a>何以故。<a id="a-9k"></a>以实不见佛身假想作见。<a id="a-9l"></a>即是妄想相故。<a id="a-9m"></a>答曰。<a id="a-9n"></a>佛在世时。<a id="a-9o"></a>所有众生现前所见佛者。<a id="a-9p"></a>亦是众生自心作也。<a id="a-9q"></a>是故经言。<a id="a-9r"></a>心造诸如来以是义故。<a id="a-9s"></a>即时心想作佛则与彼现前见佛一也。<a id="a-9t"></a>又复乃胜二乘现见佛者。<a id="a-9u"></a>何以故。<a id="a-9v"></a>以彼二乘所见之佛实从心作由无明故。<a id="a-9w"></a>妄想曲见谓从外来非是心作故。<a id="a-9x"></a>即是颠倒不称心性缘起之义。<a id="a-9y"></a>是故经言。<a id="a-9z"></a>声闻曲见。<a id="a-A0"></a>又复经言。<a id="a-A1"></a>是人行邪道。<a id="a-A2"></a>不能见如来。<a id="a-A3"></a>所言如来者即是真如净心依熏缘起果报显现故名如来。<a id="a-A4"></a>彼谓心外异来故言不能见也。<a id="a-A5"></a>我今所见诸佛虽是想心所作。<a id="a-A6"></a>但即能知由我想念熏真心。<a id="a-A7"></a>故心中现此诸佛。<a id="a-A8"></a>是故所见之佛不在心外。<a id="a-A9"></a>唯是真心之相。<a id="a-AA"></a>有即非有非有即有。<a id="a-AB"></a>不坏真寂不坏缘起。<a id="a-AC"></a>是故胜彼二乘现前见也。<a id="a-AD"></a>又若我以想心熏真心故。<a id="a-AE"></a>真心性起显现诸佛。<a id="a-AF"></a>而言是妄想者。<a id="a-AG"></a>道场会众皆以见佛之业熏真心故。<a id="a-AH"></a>卢舍那佛在于真心中现彼诸菩萨。<a id="a-AI"></a>亦是妄想。<a id="a-AJ"></a>若彼菩萨所见之佛实从心起见时。<a id="a-AK"></a>即知不从外来非是妄想者。<a id="a-AL"></a>我今所见诸佛亦从心起亦知不从外来。<a id="a-AM"></a>何为言是妄想。<a id="a-AN"></a>又复彼诸菩萨所修见佛之业。<a id="a-AO"></a>悉是心作还熏于心。<a id="a-AP"></a>我今念佛之想。<a id="a-AQ"></a>亦是心作还熏于心。<a id="a-AR"></a>彼此即齐。<a id="a-AS"></a>是故彼若非妄我即真实。<a id="a-AT"></a>问曰。<a id="a-AU"></a>若一切诸佛唯由众生自心所作者。<a id="a-AV"></a>即无有实佛出世。<a id="a-AW"></a>答曰。<a id="a-AX"></a>不妨一切诸佛出世。<a id="a-AY"></a>而即是众生自心所作。<a id="a-AZ"></a>何以故。<a id="a-Aa"></a>谓由一切诸佛一切众生同一净心为体故。<a id="a-Ab"></a>然此净心全体唯作一众生。<a id="a-Ac"></a>而即不妨全体复作一切凡圣如一众生。<a id="a-Ad"></a>是净心全体所作。<a id="a-Ae"></a>其余一一凡圣悉皆如是。<a id="a-Af"></a>一时一体不相妨碍。<a id="a-Ag"></a>是故若偏据一人以论心者。<a id="a-Ah"></a>此人之体即能作。<a id="a-Ai"></a>一切凡圣。<a id="a-Aj"></a>如藏体一异中释此义也。<a id="a-Ak"></a>由此义故。<a id="a-Al"></a>一切诸佛唯是我心所作。<a id="a-Am"></a>但由共相不共相识义故。<a id="a-An"></a>虽是我心能作诸佛而有见不见之理。<a id="a-Ao"></a>如共相不共相识中具明。<a id="a-Ap"></a>以是义故。<a id="a-Aq"></a>若能方便假想者。<a id="a-Ar"></a>此想即熏真心与诸佛悲智之熏相应故。<a id="a-As"></a>于真心中显现诸佛自得见之。<a id="a-At"></a>此所现之佛以我假想见佛之业。<a id="a-Au"></a>与佛利他之业相应熏心起故。<a id="a-Av"></a>此佛即是我共相识也。<a id="a-Aw"></a>是共相识故。<a id="a-Ax"></a>即是真实出世之佛为我所见。<a id="a-Ay"></a>若无见佛之业与佛利他之德相应熏心者。<a id="a-Az"></a>一切诸佛虽是我净心所作。<a id="a-B0"></a>而我常不得见佛。<a id="a-B1"></a>是故若偏据诸佛以论净心。<a id="a-B2"></a>即诸佛净心作一切众生。<a id="a-B3"></a>但佛有慈悲智力熏心故。<a id="a-B4"></a>得见一切众生。<a id="a-B5"></a>若偏据众生以论净心。<a id="a-B6"></a>即众生净心作一切诸佛。<a id="a-B7"></a>但众生有见佛之业熏心故。<a id="a-B8"></a>得见一切诸佛。<a id="a-B9"></a>是故假想熏心者。<a id="a-BA"></a>即心中诸佛显现可见。<a id="a-BB"></a>所见之佛则是真实出世之佛。<a id="a-BC"></a>若不解此义故谓释迦如来是心外实佛。<a id="a-BD"></a>心想作者是妄想作佛。<a id="a-BE"></a>如是执者虽见释迦如来亦不识也。<a id="a-BF"></a>又复行者既如是知一切诸佛是心所作故。<a id="a-BG"></a>当知身及供具亦从定心出生。<a id="a-BH"></a>以是义故。<a id="a-BI"></a>当想自身心。<a id="a-BJ"></a>犹如香藏王。<a id="a-BK"></a>身诸毛孔内。<a id="a-BL"></a>流出香烟云。<a id="a-BM"></a>其云难思议。<a id="a-BN"></a>充满十方刹。<a id="a-BO"></a>各于诸佛前。<a id="a-BP"></a>成大香楼阁。<a id="a-BQ"></a>其香楼阁内。<a id="a-BR"></a>无量香天子。<a id="a-BS"></a>手执殊妙香。<a id="a-BT"></a>供养诸最胜。<a id="a-BU"></a>或复想自身。<a id="a-BV"></a>遍满十方国。<a id="a-BW"></a>身数等诸佛。<a id="a-BX"></a>亲侍于如来。<a id="a-BY"></a>彼诸一一身。<a id="a-BZ"></a>犹如大梵王。<a id="a-Ba"></a>色相最殊妙。<a id="a-Bb"></a>五体礼尊足。<a id="a-Bc"></a>知身又供具。<a id="a-Bd"></a>悉是一心为。<a id="a-Be"></a>不生妄想执。<a id="a-Bf"></a>谓为心外有。<a id="a-Bg"></a>复知诸菩萨。<a id="a-Bh"></a>所有诸供具。<a id="a-Bi"></a>悉施诸众生。<a id="a-Bj"></a>令供养诸佛。<a id="a-Bk"></a>是故彼供具。<a id="a-Bl"></a>即是我己有。<a id="a-Bm"></a>知是己有故。<a id="a-Bn"></a>持供诸如来。<a id="a-Bo"></a>以己心作物。<a id="a-Bp"></a>及施他己者。<a id="a-Bq"></a>复回施众生。<a id="a-Br"></a>供献诸最胜。<a id="a-Bs"></a>深入缘起观。<a id="a-Bt"></a>乃能为此事。<a id="a-Bu"></a>此观门礼佛。<a id="a-Bv"></a>止门礼佛者。<a id="a-Bw"></a>当知一切诸佛及以己身一切供具。<a id="a-Bx"></a>皆从心作。<a id="a-By"></a>有即非有。<a id="a-Bz"></a>唯是一心。<a id="a-C0"></a>亦不得取于一心之相。<a id="a-C1"></a>何以故。<a id="a-C2"></a>以心外无法能取此心相故。<a id="a-C3"></a>若有能取所取者。<a id="a-C4"></a>即是虚妄自体非有。<a id="a-C5"></a>如是礼者即名止门。<a id="a-C6"></a>复不得以此止行故。<a id="a-C7"></a>便废息观行。<a id="a-C8"></a>应当止观双行。<a id="a-C9"></a>所谓虽知佛身我身及诸供具体唯一心。<a id="a-CA"></a>而即从心出生缘起之用炽然供养。<a id="a-CB"></a>虽复炽然供养。<a id="a-CC"></a>而复即知有即非有。<a id="a-CD"></a>唯是一心平等无念。<a id="a-CE"></a>是故经言。<a id="a-CF"></a>供养于十方。<a id="a-CG"></a>无量亿如来。<a id="a-CH"></a>诸佛及己身。<a id="a-CI"></a>无有分别相。<a id="a-CJ"></a>此是止观双行也。<a id="a-CK"></a>凡食时亦有止观两门。<a id="a-CL"></a>所言观者。<a id="a-CM"></a>初得食时为供养佛故。<a id="a-CN"></a>即当念于此食是我心作。<a id="a-CO"></a>我今应当变此疏食之相以为上味。<a id="a-CP"></a>何以故。<a id="a-CQ"></a>以知诸法本从心生还从心转故。<a id="a-CR"></a>作是念已。<a id="a-CS"></a>即想所持之器以为七宝之钵。<a id="a-CT"></a>其中饮食想为天上上味。<a id="a-CU"></a>或作甘露。<a id="a-CV"></a>或为粳粮。<a id="a-CW"></a>或作石蜜。<a id="a-CX"></a>或为酥酪。<a id="a-CY"></a>种种胜膳等。<a id="a-CZ"></a>作此想已。<a id="a-Ca"></a>然后持此所想之食施与一切众生。<a id="a-Cb"></a>共供养三宝四生等食之。<a id="a-Cc"></a>当念一切诸佛及贤圣。<a id="a-Cd"></a>悉知我等作此供养。<a id="a-Ce"></a>悉受我等如是供养。<a id="a-Cf"></a>作此供养已。<a id="a-Cg"></a>然后食之。<a id="a-Ch"></a>是故经言。<a id="a-Ci"></a>以一食施一切。<a id="a-Cj"></a>供养诸佛及诸贤圣。<a id="a-Ck"></a>然后可食。<a id="a-Cl"></a>问曰。<a id="a-Cm"></a>既施与三宝竟。<a id="a-Cn"></a>何为得自食。<a id="a-Co"></a>答曰。<a id="a-Cp"></a>当施一切众生共供养三宝时。<a id="a-Cq"></a>即兼共施众生食之。<a id="a-Cr"></a>我此身中八万户虫。<a id="a-Cs"></a>即是众生之数故。<a id="a-Ct"></a>是故得自食之令虫安乐。<a id="a-Cu"></a>不自为己。<a id="a-Cv"></a>又复想一钵之食。<a id="a-Cw"></a>一一米粒复成一钵上味饮食。<a id="a-Cx"></a>于彼一切钵中一一粒米。<a id="a-Cy"></a>复成一钵上味饮食。<a id="a-Cz"></a>如是展转出生满十方世界悉是宝钵。<a id="a-D0"></a>成满上味饮食。<a id="a-D1"></a>作此想已。<a id="a-D2"></a>持此所想之食。<a id="a-D3"></a>施与一切众生。<a id="a-D4"></a>令供养三宝四生等。<a id="a-D5"></a>作此想已。<a id="a-D6"></a>然后自食令己身中诸虫饱满。<a id="a-D7"></a>若为除贪味之时。<a id="a-D8"></a>虽得好食。<a id="a-D9"></a>当想作种种不净之物食之。<a id="a-DA"></a>而常知此好恶之食。<a id="a-DB"></a>悉是心作虚相无实。<a id="a-DC"></a>何故得知以向者钵中好食。<a id="a-DD"></a>我作不净之想看之。<a id="a-DE"></a>即唯见不净。<a id="a-DF"></a>即都不见净故。<a id="a-DG"></a>将知本时净食亦复如是。<a id="a-DH"></a>是心所作此是观门。<a id="a-DI"></a>止门吃食者。<a id="a-DJ"></a>当观所食之味及行食之人。<a id="a-DK"></a>能食之口别味之舌等。<a id="a-DL"></a>一一观之。<a id="a-DM"></a>各知从心作故。<a id="a-DN"></a>唯是心相有即非有。<a id="a-DO"></a>体唯一心。<a id="a-DP"></a>亦不得取于一心之相。<a id="a-DQ"></a>何以故。<a id="a-DR"></a>以心外无法能取此心相故。<a id="a-DS"></a>若有能取所取者。<a id="a-DT"></a>即是虚妄自体非有。<a id="a-DU"></a>此名止门。<a id="a-DV"></a>凡大小便利亦有止观。<a id="a-DW"></a>所言观者。<a id="a-DX"></a>当于秽处作是念言。<a id="a-DY"></a>此等不净悉是心作。<a id="a-DZ"></a>有即非有。<a id="a-Da"></a>我今应当变此不净令作清净。<a id="a-Db"></a>即想此秽处作宝池宝渠。<a id="a-Dc"></a>满中清净香水。<a id="a-Dd"></a>或满酥酪。<a id="a-De"></a>自想己身作七宝身。<a id="a-Df"></a>所弃便利即香乳酥蜜等。<a id="a-Dg"></a>作此想已。<a id="a-Dh"></a>持施一切众生。<a id="a-Di"></a>即复知此净相唯是心作虚相无实。<a id="a-Dj"></a>是名观门。<a id="a-Dk"></a>所言止门者。<a id="a-Dl"></a>知此不净之处及身所弃不净之物。<a id="a-Dm"></a>唯是过去恶业熏心故。<a id="a-Dn"></a>现此不净之相可见。<a id="a-Do"></a>然此心相。<a id="a-Dp"></a>有即非有。<a id="a-Dq"></a>唯是一心平等无念。<a id="a-Dr"></a>即名止门。<a id="a-Ds"></a>问曰。<a id="a-Dt"></a>上来所有净不净法。<a id="a-Du"></a>虽是心作皆由过去业熏所起。<a id="a-Dv"></a>何得现世假想变之即从心转。<a id="a-Dw"></a>答曰。<a id="a-Dx"></a>心体具足一切法性。<a id="a-Dy"></a>而非缘不起。<a id="a-Dz"></a>是故溷中秽相由过业而得现。<a id="a-E0"></a>宝池酥酪无往缘而不发。<a id="a-E1"></a>若能加心净想。<a id="a-E2"></a>即是宝池酥酪之业熏心故。<a id="a-E3"></a>净相得生厌恶之心。<a id="a-E4"></a>空观之心。<a id="a-E5"></a>即是除灭不净之缘。<a id="a-E6"></a>净熏心故秽相随灭。<a id="a-E7"></a>此盖过去之业定能熏心起相。<a id="a-E8"></a>现世之功亦得熏心显妙用也。<a id="a-E9"></a>如此于大小便处假想熏心而改变之。<a id="a-EA"></a>其余一切净秽境界。<a id="a-EB"></a>须如是假想熏心以改其旧相。<a id="a-EC"></a>故得现在除去憎爱亦能远与五通为方便也。<a id="a-ED"></a>然初学行者未得事从心转。<a id="a-EE"></a>但可闭目假想为之。<a id="a-EF"></a>久久纯熟即诸法随念改转。<a id="a-EG"></a>是故诸大菩萨乃至二乘小圣五通仙人等。<a id="a-EH"></a>能得即事改变无而现有。<a id="a-EI"></a>问曰。<a id="a-EJ"></a>诸圣人等种种变现之时。<a id="a-EK"></a>何故众生有见不见。<a id="a-EL"></a>答曰。<a id="a-EM"></a>由共相识故得见。<a id="a-EN"></a>由不共相识故不见。<a id="a-EO"></a>问曰。<a id="a-EP"></a>菩萨神通与二乘神通有何差别。<a id="a-EQ"></a>答曰。<a id="a-ER"></a>二乘神通但由假想而成。<a id="a-ES"></a>以心外见法故有限有量。<a id="a-ET"></a>菩萨神通由知诸法悉是心作。<a id="a-EU"></a>唯有心相心外无法。<a id="a-EV"></a>故无限无量也。<a id="a-EW"></a>又菩萨初学通时亦从假想而修。<a id="a-EX"></a>但即知诸法皆一心作。<a id="a-EY"></a>二乘唯由假想习通。<a id="a-EZ"></a>但言定力不言心作。<a id="a-Ea"></a>道理论之一等心作。<a id="a-Eb"></a>但彼二乘不知故有差别也。</p>
 </body>
</html>