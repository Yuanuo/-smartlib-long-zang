<!doctype html>
<html id="z3IBWVf1L1" data-ver="37">
 <head>
  <meta charset="utf-8">
  <meta author="思大禅师">
  <meta library="龙藏">
  <meta catalog="此土著述">
  <meta period="陈">
 </head>
 <body>
  <h1 id="a1">南岳大乘止观序</h1>
  <p id="a2">两浙路劝农使兼提点刑狱公事朝奉大夫行尚书度支员外郎护军借紫朱頔撰</p>
  <p id="a3">鹤林示灭而来贤圣应世者非一。<a id="a-4"></a>咸以六度万行通达大智。<a id="a-5"></a>安住于法界拔济于群迷。<a id="a-6"></a>金文宝轴具载于诸法之藏。<a id="a-7"></a>若夫空一切法证一切性。<a id="a-8"></a>不于三界现其身。<a id="a-9"></a>意达正觉之真源显毗卢之实相。<a id="a-A"></a>则见乎南岳大师之止观也。<a id="a-B"></a>大师灵山佛会之圣众三世化缘。<a id="a-C"></a>于衡岫密承佛旨亲听法音。<a id="a-D"></a>总马鸣龙树之心要。<a id="a-E"></a>具菩提涅槃之了义。<a id="a-F"></a>故着止观上下二论遣真妄于一念。<a id="a-G"></a>明体相之无迹。<a id="a-H"></a>空拳舒手无物可见。<a id="a-I"></a>则止观之理自是而显。<a id="a-J"></a>寂照其门由是而入。<a id="a-K"></a>为出世之宗本作佛种之导师。<a id="a-L"></a>不历僧祇直超圣位。<a id="a-M"></a>嗟夫斯教虽大显示启来者。<a id="a-N"></a>而人世未之普见流于海外。<a id="a-O"></a>逮五百年咸平中日本国僧寂照以斯教航海而来复归。<a id="a-P"></a>圣朝天禧四年夏四月灵隐山天竺教主遵式将示。<a id="a-Q"></a>生生之佛种咸成上上之胜缘。<a id="a-R"></a>乃俾刻其文又复以序为请。<a id="a-S"></a>重念如意称珠已还。<a id="a-T"></a>合浦虚室生白坐见法身。<a id="a-U"></a>顾钻仰之未至抑称赞之无取。<a id="a-V"></a>但愿一切信心见者能修。<a id="a-W"></a>修者能证。<a id="a-X"></a>对诸境而不动。<a id="a-Y"></a>于诸法而无染。<a id="a-Z"></a>一受不退一得永得。<a id="a-a"></a>尽未来际常与南岳大师俱生行如来事焉。</p>
 </body>
</html>