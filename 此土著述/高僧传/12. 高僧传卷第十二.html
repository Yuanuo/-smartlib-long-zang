<!doctype html>
<html id="z3IBWQt1Iy" data-ver="1543">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第十二</h1>
  <h2 id="a2">习禅第四</h2>
  <p id="a3">竺僧显一 帛僧光二 竺昙猷三 释慧嵬四 释贤护五 释支昙兰六 释法绪七 释玄高八 释僧周九 释慧通十 释净度十一 释僧从十二 释法成十三 释慧览十四 释法期十五 释道法十六 释普恒十七 释法晤十九 释僧审十八 释昙超二十 释慧明二十一</p>
  <p id="a4">竺僧显。<a id="a-5"></a>本姓傅氏。<a id="a-6"></a>北地人。<a id="a-7"></a>贞苦善戒节。<a id="a-8"></a>蔬食诵经业禅为务。<a id="a-9"></a>常独处山林头陀人外。<a id="a-A"></a>或时数日入禅亦无饥色。<a id="a-B"></a>时刘曜寇荡西京朝野崩乱。<a id="a-C"></a>显以晋太兴之末。<a id="a-D"></a>南逗江左。<a id="a-E"></a>复历名山修己恒业。<a id="a-F"></a>后遇疾绵笃。<a id="a-G"></a>乃属想西方心甚苦至。<a id="a-H"></a>见无量寿佛降以真容光照其身。<a id="a-I"></a>所苦都愈是夕便起澡浴。<a id="a-J"></a>为同住及侍疾者说己所见。<a id="a-K"></a>并陈诫因果。<a id="a-L"></a>辞甚精析。<a id="a-M"></a>至明清晨平坐而化。<a id="a-N"></a>室内有殊香。<a id="a-O"></a>旬余乃歇。</p>
  <p id="aP">帛僧光。<a id="a-Q"></a>或云昙光。<a id="a-R"></a>未详何许人。<a id="a-S"></a>少习禅业。<a id="a-T"></a>晋永和初游于江东投剡之石城山。<a id="a-U"></a>山民咸云。<a id="a-V"></a>此中旧有猛兽之灾及山神纵暴人踪久绝。<a id="a-W"></a>光了无惧色。<a id="a-X"></a>雇人开剪。<a id="a-Y"></a>负杖而前。<a id="a-Z"></a>行入数里。<a id="a-a"></a>忽大风雨群虎号鸣。<a id="a-b"></a>光于山南见一石室。<a id="a-c"></a>仍止其中安禅合掌以为栖神之处。<a id="a-d"></a>至明旦雨息。<a id="a-e"></a>乃入村乞食。<a id="a-f"></a>夕复还中经三日乃梦见山神。<a id="a-g"></a>或作虎形或作蛇身。<a id="a-h"></a>竞来怖光。<a id="a-i"></a>光一皆不恐。<a id="a-j"></a>经三日又梦见山神。<a id="a-k"></a>自言。<a id="a-l"></a>移往章安县寒石山住。<a id="a-m"></a>推室以相奉。<a id="a-n"></a>尔后薪采通流道俗宗事。<a id="a-o"></a>乐禅来学者起茅茨于室侧。<a id="a-p"></a>渐成寺舍。<a id="a-q"></a>因名隐岳。<a id="a-r"></a>光每入定辄七日不起。<a id="a-s"></a>处山五十三载。<a id="a-t"></a>春秋一百一十岁。<a id="a-u"></a>晋太元之末。<a id="a-v"></a>以衣蒙头安坐而卒。<a id="a-w"></a>众僧咸谓依常入定。<a id="a-x"></a>过七日后怪其不起。<a id="a-y"></a>乃共看之颜色如常。<a id="a-z"></a>唯鼻中无气。<a id="a-10"></a>神迁虽久而形骸不朽。<a id="a-11"></a>至宋孝建二年。<a id="a-12"></a>郭鸿任剡入山礼拜。<a id="a-13"></a>试以如意拨胸。<a id="a-14"></a>飒然风起衣服销散。<a id="a-15"></a>唯白骨在焉。<a id="a-16"></a>鸿大愧惧收之于室。<a id="a-17"></a>以塼叠其外而泥之。<a id="a-18"></a>画其形像于今尚存。</p>
  <p id="a19">竺昙猷。<a id="a-1A"></a>或云法猷。<a id="a-1B"></a>炖煌人。<a id="a-1C"></a>少苦行习禅定。<a id="a-1D"></a>后游江左止剡之石城山。<a id="a-1E"></a>乞食坐禅。<a id="a-1F"></a>尝行到一行蛊家乞食。<a id="a-1G"></a>猷咒愿竟。<a id="a-1H"></a>忽有蜈蚣从食中跳出。<a id="a-1I"></a>猷快食无他。<a id="a-1J"></a>后移始丰赤城山石室坐禅。<a id="a-1K"></a>有猛虎数十蹲在猷前。<a id="a-1L"></a>猷诵经如故。<a id="a-1M"></a>一虎独睡。<a id="a-1N"></a>猷以如意扣虎头问。<a id="a-1O"></a>何不听经。<a id="a-1P"></a>俄而群虎皆去。<a id="a-1Q"></a>有顷壮蛇竞出。<a id="a-1R"></a>大十余围。<a id="a-1S"></a>循环往复举头向猷。<a id="a-1T"></a>经半日复去。<a id="a-1U"></a>后一日神现形。<a id="a-1V"></a>诣猷曰。<a id="a-1W"></a>法师威德既重来止此山。<a id="a-1X"></a>弟子辄推室以相奉。<a id="a-1Y"></a>猷曰。<a id="a-1Z"></a>贫道寻山愿得相值。<a id="a-1a"></a>何不共住。<a id="a-1b"></a>神曰。<a id="a-1c"></a>弟子无为不尔。<a id="a-1d"></a>但部属未洽法化。<a id="a-1e"></a>卒难制语。<a id="a-1f"></a>远人来往或相侵触。<a id="a-1g"></a>人神道异。<a id="a-1h"></a>是以去耳。<a id="a-1i"></a>猷曰。<a id="a-1j"></a>本是何神居之久。<a id="a-1k"></a>近欲移何处去耶。<a id="a-1l"></a>神曰。<a id="a-1m"></a>弟子夏帝之子。<a id="a-1n"></a>居此山二千余年。<a id="a-1o"></a>寒石山是家舅所治。<a id="a-1p"></a>当往彼住。<a id="a-1q"></a>寻还山阴庙。<a id="a-1r"></a>临别执手赠猷香三奁。<a id="a-1s"></a>于是鸣鞞吹角陵云而去赤城山。<a id="a-1t"></a>山有孤岩独立秀出千云猷抟石作梯升岩宴坐。<a id="a-1u"></a>接竹传水以供常用。<a id="a-1v"></a>禅学造者十有余人。<a id="a-1w"></a>王羲之闻而故往。<a id="a-1x"></a>仰峰高挹致敬而反。<a id="a-1y"></a>赤城岩与天台瀑布灵溪四明。<a id="a-1z"></a>并相连属。<a id="a-20"></a>而天台悬崖峻峙峰岭切天。<a id="a-21"></a>古老相传云。<a id="a-22"></a>上有佳精舍。<a id="a-23"></a>得道者居之。<a id="a-24"></a>虽有石桥跨涧而横石断人。<a id="a-25"></a>且莓苔青滑自终古以来无得至者。<a id="a-26"></a>猷行至桥所。<a id="a-27"></a>闻空中声曰。<a id="a-28"></a>知君诚笃今未得度。<a id="a-29"></a>却后十年自当来也。<a id="a-2A"></a>猷心怅然夕留中宿。<a id="a-2B"></a>闻行道唱萨之声。<a id="a-2C"></a>旦复欲前。<a id="a-2D"></a>见一人须眉皓白。<a id="a-2E"></a>问猷所之。<a id="a-2F"></a>猷具答意。<a id="a-2G"></a>公曰。<a id="a-2H"></a>君生死身何可得去。<a id="a-2I"></a>吾是山神故相告耳。<a id="a-2J"></a>猷乃退还。<a id="a-2K"></a>道经一石室。<a id="a-2L"></a>过中憩息。<a id="a-2M"></a>俄而云雾晦合室中尽鸣。<a id="a-2N"></a>猷神色无扰。<a id="a-2O"></a>明旦见人着单衣袷来曰。<a id="a-2P"></a>此乃仆之所居。<a id="a-2Q"></a>昨行不在家中。<a id="a-2R"></a>遂致搔动大深愧怍。<a id="a-2S"></a>猷曰。<a id="a-2T"></a>若是君室请以相还。<a id="a-2U"></a>神曰。<a id="a-2V"></a>仆家室已移。<a id="a-2W"></a>请留令住。<a id="a-2X"></a>猷停少时。<a id="a-2Y"></a>猷每恨不得度石桥。<a id="a-2Z"></a>后洁斋累日复欲更往。<a id="a-2a"></a>见横石洞开度桥少许。<a id="a-2b"></a>睹精舍神僧。<a id="a-2c"></a>果如前所说。<a id="a-2d"></a>因共烧香中食。<a id="a-2e"></a>食毕神僧谓猷曰。<a id="a-2f"></a>却后十年自当来此。<a id="a-2g"></a>今未得住。<a id="a-2h"></a>于是而返。<a id="a-2i"></a>顾看横石还合如初。<a id="a-2j"></a>晋太元中有妖星。<a id="a-2k"></a>帝普下诸国有德沙门令斋忏悔攘灾。<a id="a-2l"></a>猷乃祈诚冥感。<a id="a-2m"></a>至六日旦见青衣小儿来悔过云。<a id="a-2n"></a>横劳法师。<a id="a-2o"></a>是夕星退。<a id="a-2p"></a>别说云。<a id="a-2q"></a>攘星是帛僧光。<a id="a-2r"></a>未详。<a id="a-2s"></a>猷以太元之末卒于山室。<a id="a-2t"></a>尸犹平坐而举体绿色。<a id="a-2u"></a>晋义熙末隐士神世标入山登岩。<a id="a-2v"></a>故见猷尸不朽。<a id="a-2w"></a>其后欲往观者。<a id="a-2x"></a>辄云雾所惑无得窥也。<a id="a-2y"></a>时又有慧开慧真等。<a id="a-2z"></a>亦善禅业。<a id="a-30"></a>入余姚灵秘山。<a id="a-31"></a>各造方丈禅龛。<a id="a-32"></a>于今尚在。</p>
  <p id="a33">释慧嵬不知何许人。<a id="a-34"></a>止长安大寺。<a id="a-35"></a>戒行澄洁。<a id="a-36"></a>多栖处山谷修禅定之业。<a id="a-37"></a>有一无头鬼来。<a id="a-38"></a>嵬神色无变。<a id="a-39"></a>乃谓鬼曰。<a id="a-3A"></a>汝既无头。<a id="a-3B"></a>便无头痛之患。<a id="a-3C"></a>一何快哉。<a id="a-3D"></a>鬼便隐形。<a id="a-3E"></a>复作无腹鬼来。<a id="a-3F"></a>但有手足。<a id="a-3G"></a>嵬又曰。<a id="a-3H"></a>汝既无腹。<a id="a-3I"></a>便无五藏之忧。<a id="a-3J"></a>一何乐哉。<a id="a-3K"></a>须臾复作异形。<a id="a-3L"></a>嵬皆随言遣之。<a id="a-3M"></a>后又时天甚寒雪。<a id="a-3N"></a>有一女子来求寄宿。<a id="a-3O"></a>形貌端正。<a id="a-3P"></a>衣服鲜明。<a id="a-3Q"></a>姿媚柔雅。<a id="a-3R"></a>自称天女。<a id="a-3S"></a>以上人有德。<a id="a-3T"></a>天遣我来以相慰喻。<a id="a-3U"></a>谈说欲言劝动其意。<a id="a-3V"></a>嵬执志贞确一心无扰。<a id="a-3W"></a>乃谓女曰。<a id="a-3X"></a>吾心若死灰无以革囊见试。<a id="a-3Y"></a>女遂陵云而逝。<a id="a-3Z"></a>顾而叹曰。<a id="a-3a"></a>海水可竭须弥可倾。<a id="a-3b"></a>彼上人者秉志坚贞。<a id="a-3c"></a>后以晋隆安三年。<a id="a-3d"></a>与法显俱游西域。<a id="a-3e"></a>不知所终。</p>
  <p id="a3f">释贤护。<a id="a-3g"></a>姓孙。<a id="a-3h"></a>凉州人。<a id="a-3i"></a>来止广汉阎兴寺。<a id="a-3j"></a>常习禅定为业。<a id="a-3k"></a>又善于律行纤毫无犯。<a id="a-3l"></a>以晋隆安五年卒。<a id="a-3m"></a>临亡口出五色光明照满寺内。<a id="a-3n"></a>遗言使烧身。<a id="a-3o"></a>弟子行之。<a id="a-3p"></a>既而支节都尽。<a id="a-3q"></a>唯一指不然。<a id="a-3r"></a>因埋之塔下。</p>
  <p id="a3s">支昙兰。<a id="a-3t"></a>青州人。<a id="a-3u"></a>蔬食乐禅。<a id="a-3v"></a>诵经三十万言。<a id="a-3w"></a>晋太元中游剡。<a id="a-3x"></a>后憩始丰赤城山。<a id="a-3y"></a>见一处林泉清旷而居之。<a id="a-3z"></a>经于数日忽见一人。<a id="a-40"></a>长大数呵兰令去。<a id="a-41"></a>又见诸异形禽兽数以恐兰。<a id="a-42"></a>见兰恬然自得。<a id="a-43"></a>乃屈膝礼拜云。<a id="a-44"></a>珠欺王是家舅。<a id="a-45"></a>今往韦卿山就之。<a id="a-46"></a>推此处以相奉。<a id="a-47"></a>尔后三年忽闻车骑隐隐从者弥峰。<a id="a-48"></a>俄而有人着帻。<a id="a-49"></a>称珠欺王通。<a id="a-4A"></a>既前从其妻子男女等二十三人。<a id="a-4B"></a>并形貌端整有逾于世。<a id="a-4C"></a>既至兰所暄凉讫。<a id="a-4D"></a>兰问住在何处。<a id="a-4E"></a>答云。<a id="a-4F"></a>乐安县韦卿山。<a id="a-4G"></a>久服风问今与家累仰投乞受归戒。<a id="a-4H"></a>兰即授之。<a id="a-4I"></a>受法竟嚫钱一万蜜二器。<a id="a-4J"></a>辞别而去。<a id="a-4K"></a>便闻鸣笳动吹响振山谷。<a id="a-4L"></a>兰禅众十余共所闻见。<a id="a-4M"></a>晋元熙中卒于山。<a id="a-4N"></a>春秋八十有三矣。</p>
  <p id="a4O">释法绪。<a id="a-4P"></a>姓混。<a id="a-4Q"></a>高昌人。<a id="a-4R"></a>德行清谨蔬食修禅。<a id="a-4S"></a>后入蜀于刘师冢间头陀山谷。<a id="a-4T"></a>虎兕不伤。<a id="a-4U"></a>诵法华维摩金光明。<a id="a-4V"></a>常处石室中且禅且诵。<a id="a-4W"></a>盛夏于室中舍命。<a id="a-4X"></a>七日不臭。<a id="a-4Y"></a>尸左侧有香。<a id="a-4Z"></a>经旬乃歇。<a id="a-4a"></a>每夕放光照彻数里。<a id="a-4b"></a>村人即于尸上为起冢塔焉。</p>
  <p id="a4c">释玄高。<a id="a-4d"></a>姓魏。<a id="a-4e"></a>本名灵育。<a id="a-4f"></a>冯翊万年人也。<a id="a-4g"></a>母寇氏本信外道。<a id="a-4h"></a>始适魏氏首孕一女。<a id="a-4i"></a>即高之长姊。<a id="a-4j"></a>生便信佛。<a id="a-4k"></a>乃为母祈愿。<a id="a-4l"></a>愿门无异见得奉大法。<a id="a-4m"></a>母以伪秦弘始三年。<a id="a-4n"></a>梦见梵僧散华满室。<a id="a-4o"></a>觉便怀胎。<a id="a-4p"></a>至四年二月八日生男。<a id="a-4q"></a>家内忽有异香。<a id="a-4r"></a>及光明照壁。<a id="a-4s"></a>迄且乃息。<a id="a-4t"></a>母以儿生瑞兆。<a id="a-4u"></a>因名灵育。<a id="a-4v"></a>时人重之。<a id="a-4w"></a>复称世高。<a id="a-4x"></a>年十二辞亲入山。<a id="a-4y"></a>久之未许。<a id="a-4z"></a>异日有一书生寓高家宿。<a id="a-50"></a>云欲入中常山隐。<a id="a-51"></a>父母即以高凭之。<a id="a-52"></a>是夕咸见村人共相祖送。<a id="a-53"></a>明旦村人尽来候高。<a id="a-54"></a>父母云。<a id="a-55"></a>昨已相送今复觅耶。<a id="a-56"></a>村人云。<a id="a-57"></a>都不知行。<a id="a-58"></a>岂容已送。<a id="a-59"></a>父母方悟昨之迎送乃神人也。<a id="a-5A"></a>高初到山便欲出家。<a id="a-5B"></a>山僧未许。<a id="a-5C"></a>云父母不听法不得度。<a id="a-5D"></a>高于是暂还家启求入道。<a id="a-5E"></a>经涉两旬方卒先志。<a id="a-5F"></a>既背俗乖世。<a id="a-5G"></a>改名玄高。<a id="a-5H"></a>聪敏生知学不加思。<a id="a-5I"></a>至年十五已为山僧说法。<a id="a-5J"></a>受戒已后专精禅律。<a id="a-5K"></a>闻关中有浮驮跋陀禅师在石羊寺弘法。<a id="a-5L"></a>高往师之。<a id="a-5M"></a>旬日之中妙通禅法。<a id="a-5N"></a>跋陀叹曰。<a id="a-5O"></a>善哉佛子。<a id="a-5P"></a>乃能深悟如此。<a id="a-5Q"></a>于是卑颜推逊不受师礼。<a id="a-5R"></a>高乃杖策西秦隐居麦[卄/積]山。<a id="a-5S"></a>山学百余人。<a id="a-5T"></a>崇其义训禀其禅道。<a id="a-5U"></a>时有长安沙门释昙弘。<a id="a-5V"></a>秦地高僧隐在此山。<a id="a-5W"></a>与高相会。<a id="a-5X"></a>以同业友善。<a id="a-5Y"></a>时乞佛炽槃跨有陇西西接凉土。<a id="a-5Z"></a>有外国禅师昙无毗。<a id="a-5a"></a>来入其国。<a id="a-5b"></a>领徒立众训以禅道。<a id="a-5c"></a>然三昧正受既深且妙。<a id="a-5d"></a>陇右之僧禀承盖寡。<a id="a-5e"></a>高乃欲以己率众。<a id="a-5f"></a>即从毗受法。<a id="a-5g"></a>旬日之中毗乃反启其志。<a id="a-5h"></a>时河南有二僧。<a id="a-5i"></a>虽形为沙门而权侔伪相。<a id="a-5j"></a>恣情乖律颇忌学僧。<a id="a-5k"></a>昙无毗既西返舍夷。<a id="a-5l"></a>二僧乃向河南王世子曼谗构玄高。<a id="a-5m"></a>云蓄聚徒众将为国灾。<a id="a-5n"></a>曼信谗便欲加害。<a id="a-5o"></a>其父不许。<a id="a-5p"></a>乃摈高往河北林阳堂山。<a id="a-5q"></a>山古老相传云。<a id="a-5r"></a>是群仙所宅。<a id="a-5s"></a>高徒众三百。<a id="a-5t"></a>往居山舍。<a id="a-5u"></a>神情自若禅慧弥新。<a id="a-5v"></a>忠诚冥感多有灵异。<a id="a-5w"></a>磬既不击而鸣。<a id="a-5x"></a>香亦自然有气。<a id="a-5y"></a>应真仙士往往来游。<a id="a-5z"></a>猛兽驯伏蝗毒除害。<a id="a-60"></a>高学徒之中游刃六门者百有余人。<a id="a-61"></a>有玄绍者。<a id="a-62"></a>秦州陇西人。<a id="a-63"></a>学究诸禅神力自在。<a id="a-64"></a>手指出水供高洗漱。<a id="a-65"></a>其水香净倍异于常。<a id="a-66"></a>每得非世华香以献三宝。<a id="a-67"></a>灵异如绍者又十一人。<a id="a-68"></a>绍后入堂术山蝉蜕而逝。<a id="a-69"></a>昔长安昙弘法师。<a id="a-6A"></a>迁流岷蜀道洽成都。<a id="a-6B"></a>河南王藉其高名遣使迎接。<a id="a-6C"></a>弘既闻高被摈。<a id="a-6D"></a>誓欲申其清白。<a id="a-6E"></a>乃不顾栈道之难。<a id="a-6F"></a>冒险从命。<a id="a-6G"></a>既达河南。<a id="a-6H"></a>宾主仪毕。<a id="a-6I"></a>便谓王曰。<a id="a-6J"></a>既深鉴远识何以信谗弃贤。<a id="a-6K"></a>贫道所以不远数千里。<a id="a-6L"></a>正欲献此一白。<a id="a-6M"></a>王及太子赧然愧悔。<a id="a-6N"></a>即遣使诣高。<a id="a-6O"></a>卑辞逊谢请高还邑。<a id="a-6P"></a>高既广济为怀。<a id="a-6Q"></a>忘忿赴命。<a id="a-6R"></a>始欲出山。<a id="a-6S"></a>山中草木摧折崩石塞路。<a id="a-6T"></a>高咒愿曰。<a id="a-6U"></a>吾誓志弘道。<a id="a-6V"></a>岂得滞方。<a id="a-6W"></a>乃风息路开。<a id="a-6X"></a>渐还到国。<a id="a-6Y"></a>王及臣民近道候迎。<a id="a-6Z"></a>内外敬奉崇为国师。<a id="a-6a"></a>河南化毕进游凉土。<a id="a-6b"></a>沮渠蒙逊深相敬事集会英宾发高胜解。<a id="a-6c"></a>时西海有樊僧印。<a id="a-6d"></a>亦从高受学。<a id="a-6e"></a>志狭量褊得少为足。<a id="a-6f"></a>便谓已得罗汉顿尽禅门。<a id="a-6g"></a>高乃密以神力令印于定中备见十方无极世界诸佛所说法门不同。<a id="a-6h"></a>印于一夏寻其所见永不能尽。<a id="a-6i"></a>方知定水无底大生愧惧。<a id="a-6j"></a>时魏虏拓跋焘僣据平城。<a id="a-6k"></a>军侵凉境。<a id="a-6l"></a>焘舅阳平王社请高同还伪都。<a id="a-6m"></a>既达平城。<a id="a-6n"></a>大流禅化。<a id="a-6o"></a>伪太子拓跋晃。<a id="a-6p"></a>事高为师。<a id="a-6q"></a>晃一时被谗为父所疑。<a id="a-6r"></a>乃告高曰。<a id="a-6s"></a>空罗抂苦何由得脱。<a id="a-6t"></a>高令作金光明斋七日恳忏。<a id="a-6u"></a>焘乃梦见其祖及父。<a id="a-6v"></a>皆执剑烈威。<a id="a-6w"></a>问汝何故信谗言抂疑太子。<a id="a-6x"></a>焘惊觉大集群臣告以所梦。<a id="a-6y"></a>诸臣咸言。<a id="a-6z"></a>太子无过。<a id="a-70"></a>实如皇灵降诰。<a id="a-71"></a>焘于太子无复疑焉。<a id="a-72"></a>盖高诚感之力也。<a id="a-73"></a>焘因下书曰。<a id="a-74"></a>朕承祖宗重光之绪。<a id="a-75"></a>思阐洪基恢隆万代。<a id="a-76"></a>武功虽昭而文教未畅。<a id="a-77"></a>非所以崇太平之治也。<a id="a-78"></a>今者域内安逸百姓富昌。<a id="a-79"></a>宜定制度为万世之法。<a id="a-7A"></a>夫阴阳有往复四时有代序。<a id="a-7B"></a>授子任贤安全相付。<a id="a-7C"></a>所以休息疲劳式固长久。<a id="a-7D"></a>古今不易之令典也。<a id="a-7E"></a>朕诸功臣勤劳日久。<a id="a-7F"></a>当致仕归第雍容高爵颐神养寿论道陈谟而已。<a id="a-7G"></a>不须复亲有司苦剧之职。<a id="a-7H"></a>其令皇太子副理万机总统百揆。<a id="a-7I"></a>更举良贤以备列职。<a id="a-7J"></a>择人授任而黜陟之。<a id="a-7K"></a>故孔子曰。<a id="a-7L"></a>后生可畏。<a id="a-7M"></a>焉知来者之不如今。<a id="a-7N"></a>于是朝士庶民皆称臣于太子。<a id="a-7O"></a>上书如表。<a id="a-7P"></a>以白纸为别。<a id="a-7Q"></a>时崔皓寇天师先得宠于焘。<a id="a-7R"></a>恐晃纂承之日夺其威柄。<a id="a-7S"></a>乃谮云。<a id="a-7T"></a>太子前事实有谋心。<a id="a-7U"></a>但结高公道术故令先帝降梦。<a id="a-7V"></a>如此物论事迹稍形。<a id="a-7W"></a>若不诛除。<a id="a-7X"></a>必为巨害。<a id="a-7Y"></a>焘遂纳之。<a id="a-7Z"></a>勃然大怒。<a id="a-7a"></a>即敕收高。<a id="a-7b"></a>高先时尝密语弟子云。<a id="a-7c"></a>佛法应衰。<a id="a-7d"></a>吾与崇公首当其祸乎。<a id="a-7e"></a>于时闻者莫不慨然。<a id="a-7f"></a>时有凉州沙门释慧崇。<a id="a-7g"></a>是伪魏尚书韩万德之门师。<a id="a-7h"></a>既德次于高。<a id="a-7i"></a>亦被疑阻。<a id="a-7j"></a>至伪太平五年九月。<a id="a-7k"></a>高与崇公俱被幽絷。<a id="a-7l"></a>其月十五日就祸卒于平城之东隅。<a id="a-7m"></a>春秋四十有三。<a id="a-7n"></a>是岁宋元嘉二十一年也。<a id="a-7o"></a>当尔之夕门人莫知。<a id="a-7p"></a>是夜三更忽见光绕高先所住处塔三匝还入禅窟中。<a id="a-7q"></a>因闻光中有声云。<a id="a-7r"></a>吾已逝矣。<a id="a-7s"></a>诸弟子方知已化。<a id="a-7t"></a>哀号痛绝。<a id="a-7u"></a>既而迎尸于城南旷野。<a id="a-7v"></a>沐浴迁殡。<a id="a-7w"></a>兼营理崇公别在异处。<a id="a-7x"></a>一都道俗无不嗟骇。<a id="a-7y"></a>弟子玄畅时在云中。<a id="a-7z"></a>去魏都六百里。<a id="a-80"></a>旦忽见一人告云以变。<a id="a-81"></a>仍给六百里马。<a id="a-82"></a>于是扬鞭而返。<a id="a-83"></a>晚间至都。<a id="a-84"></a>见师已亡。<a id="a-85"></a>悲恸断绝。<a id="a-86"></a>因与同学共泣曰。<a id="a-87"></a>法今既灭颇复兴不如脱更兴。<a id="a-88"></a>请和上起坐。<a id="a-89"></a>和上德匪常人。<a id="a-8A"></a>必当照之矣。<a id="a-8B"></a>言毕高两眼稍开。<a id="a-8C"></a>光色还悦。<a id="a-8D"></a>体通汗出。<a id="a-8E"></a>其汗香甚。<a id="a-8F"></a>须臾起坐谓弟子曰。<a id="a-8G"></a>大法应化随缘盛衰。<a id="a-8H"></a>盛衰在迹理恒湛然。<a id="a-8I"></a>但念汝等不久复应如我耳。<a id="a-8J"></a>唯有玄畅当得南度。<a id="a-8K"></a>汝等死后法当更兴。<a id="a-8L"></a>善自修心无令中悔。<a id="a-8M"></a>言已便卧而绝也。<a id="a-8N"></a>明日迁柩欲阇维之。<a id="a-8O"></a>国制不许。<a id="a-8P"></a>于是营坟即窆。<a id="a-8Q"></a>道俗悲哀号泣望断。<a id="a-8R"></a>有沙门法达。<a id="a-8S"></a>为伪国僧正。<a id="a-8T"></a>钦高日久未获受业。<a id="a-8U"></a>忽闻怛化。<a id="a-8V"></a>因而哭曰。<a id="a-8W"></a>圣人去世当复何依。<a id="a-8X"></a>累日不食。<a id="a-8Y"></a>常呼高上圣人自在。<a id="a-8Z"></a>何能不一现。<a id="a-8a"></a>应声见高飞空而至。<a id="a-8b"></a>达顶礼求哀愿见救护。<a id="a-8c"></a>高曰。<a id="a-8d"></a>君业重难救。<a id="a-8e"></a>当可如何。<a id="a-8f"></a>自今以后依方等苦悔当得轻受。<a id="a-8g"></a>达曰。<a id="a-8h"></a>脱得苦报愿见矜救。<a id="a-8i"></a>高曰。<a id="a-8j"></a>不忘一切宁独在君。<a id="a-8k"></a>达又曰。<a id="a-8l"></a>法师与崇公并生何处。<a id="a-8m"></a>高曰。<a id="a-8n"></a>吾愿生恶世救护众生。<a id="a-8o"></a>即已还生阎浮。<a id="a-8p"></a>崇公常祈安养。<a id="a-8q"></a>已果心矣。<a id="a-8r"></a>达又问。<a id="a-8s"></a>不审法师已阶何地。<a id="a-8t"></a>高曰。<a id="a-8u"></a>我诸弟子自有知者。<a id="a-8v"></a>言讫奄然不见。<a id="a-8w"></a>达密访高诸弟子。<a id="a-8x"></a>咸云。<a id="a-8y"></a>是得忍菩萨。<a id="a-8z"></a>至伪太平七年拓跋焘果毁灭佛法。<a id="a-90"></a>悉如高言。<a id="a-91"></a>时河西国沮渠茂虔。<a id="a-92"></a>时有沙门昙曜。<a id="a-93"></a>亦以禅业见称。<a id="a-94"></a>伪太傅张潭伏膺师礼。</p>
  <p id="a95">释僧周。<a id="a-96"></a>不知何人。<a id="a-97"></a>性高烈有奇志操。<a id="a-98"></a>而韬光晦迹人莫能知。<a id="a-99"></a>常在嵩高山头陀坐禅。<a id="a-9A"></a>魏虏将灭佛法。<a id="a-9B"></a>周谓门人曰。<a id="a-9C"></a>大难将至。<a id="a-9D"></a>乃与眷属数十人共入寒山。<a id="a-9E"></a>山在长安西南四百里。<a id="a-9F"></a>溪谷险阻非军兵所至。<a id="a-9G"></a>遂卜居焉。<a id="a-9H"></a>俄而魏虏肆暴停者悉毙。<a id="a-9I"></a>其后寻悔诛灭崔氏更兴佛法。<a id="a-9J"></a>伪永昌王镇长安。<a id="a-9K"></a>奉旨将更修立访求沙门。<a id="a-9L"></a>时有说寒山有僧德业非凡。<a id="a-9M"></a>王即遣使征请。<a id="a-9N"></a>周辞以老疾。<a id="a-9O"></a>令弟子僧亮应命出山。<a id="a-9P"></a>周后将殂。<a id="a-9Q"></a>告弟子曰。<a id="a-9R"></a>吾将去矣。<a id="a-9S"></a>其夕见火从绳床后出烧身。<a id="a-9T"></a>经三日方尽。<a id="a-9U"></a>烟焰涨天而房不烬。<a id="a-9V"></a>弟子收遗灰架以塼塔。<a id="a-9W"></a>弟子僧亮。<a id="a-9X"></a>姓李。<a id="a-9Y"></a>长安人。<a id="a-9Z"></a>受业于僧周。<a id="a-9a"></a>初永昌王请僧无敢应者。<a id="a-9b"></a>咸以言佛法初兴疑有不测之虑。<a id="a-9c"></a>亮曰。<a id="a-9d"></a>像运寄人正在今日。<a id="a-9e"></a>若被诛剪自身当之。<a id="a-9f"></a>如其获全则道有更振之期。<a id="a-9g"></a>又僧周加劝。<a id="a-9h"></a>于是随使至长安。<a id="a-9i"></a>未至之顷。<a id="a-9j"></a>王及民人扫洒街巷比室候迎。<a id="a-9k"></a>王亲自抂道接足致敬。<a id="a-9l"></a>亮为陈诫祸福训示因果。<a id="a-9m"></a>言约理诣和而且切。<a id="a-9n"></a>听者悲喜各不自胜。<a id="a-9o"></a>于是修复故寺延请沙门。<a id="a-9p"></a>关中大法更兴。<a id="a-9q"></a>亮之力也。</p>
  <p id="a9r">释慧通关中人。<a id="a-9s"></a>少止长安太后寺。<a id="a-9t"></a>蔬食持咒。<a id="a-9u"></a>诵增一阿含经。<a id="a-9v"></a>初从凉州禅师慧诏咨受禅业。<a id="a-9w"></a>法门观行多所游刃。<a id="a-9x"></a>常祈心安养而欲栖神彼国。<a id="a-9y"></a>微疾乃于禅中见一人来。<a id="a-9z"></a>形甚端严。<a id="a-A0"></a>语通言。<a id="a-A1"></a>良时至矣。<a id="a-A2"></a>须臾见无量寿佛光相晖然。<a id="a-A3"></a>通因觉禅。<a id="a-A4"></a>具告同学所见。<a id="a-A5"></a>言讫便化。<a id="a-A6"></a>异香在房三日乃歇。<a id="a-A7"></a>春秋五十九矣。</p>
  <p id="aA8">释净度。<a id="a-A9"></a>吴兴余杭人。<a id="a-AA"></a>少爱游猎。<a id="a-AB"></a>尝射孕鹿堕胎。<a id="a-AC"></a>鹿母[銜-金+缶]痛犹就地舐子。<a id="a-AD"></a>度乃心悟。<a id="a-AE"></a>因摧弓折矢出家蔬食。<a id="a-AF"></a>诵经三十余万言。<a id="a-AG"></a>常独处山泽坐禅习诵。<a id="a-AH"></a>若邑中有斋集。<a id="a-AI"></a>辄身然九灯。<a id="a-AJ"></a>端然达曙。<a id="a-AK"></a>以为供养。<a id="a-AL"></a>如此者累年。<a id="a-AM"></a>后忽告弟子云。<a id="a-AN"></a>令办香汤洗浴。<a id="a-AO"></a>说法数千章。<a id="a-AP"></a>诫以生死因果。<a id="a-AQ"></a>言讫奄然而化。<a id="a-AR"></a>箫鼓香烟自空而至。<a id="a-AS"></a>同时眷属数十人皆所闻见。</p>
  <p id="aAT">释僧从。<a id="a-AU"></a>未详何人。<a id="a-AV"></a>禀性虚静隐居始丰瀑布山。<a id="a-AW"></a>学兼内外精修五门。<a id="a-AX"></a>不服五谷唯饵枣栗。<a id="a-AY"></a>年垂百岁而气力休强。<a id="a-AZ"></a>礼诵无辍。<a id="a-Aa"></a>与隐士褚伯玉为林下之交。<a id="a-Ab"></a>每论道说义。<a id="a-Ac"></a>辄留连信宿。<a id="a-Ad"></a>后终于山中。</p>
  <p id="aAe">释法成。<a id="a-Af"></a>凉州人。<a id="a-Ag"></a>十六出家学通经律。<a id="a-Ah"></a>不饵五谷唯食松脂。<a id="a-Ai"></a>隐居岩穴习禅为务。<a id="a-Aj"></a>元嘉中东海王怀素出守巴西。<a id="a-Ak"></a>闻风遣迎会于涪城。<a id="a-Al"></a>夏坐讲律事竟辞反。<a id="a-Am"></a>因停广汉复弘禅法。<a id="a-An"></a>后小疾便告众云。<a id="a-Ao"></a>成常诵宝积经。<a id="a-Ap"></a>于是自力诵之。<a id="a-Aq"></a>始得半卷。<a id="a-Ar"></a>气劣不堪。<a id="a-As"></a>乃令人读之一遍。<a id="a-At"></a>才竟合掌而卒。<a id="a-Au"></a>侍疾十余人咸见空中绀马背负金棺升空而逝。</p>
  <p id="aAv">释慧览。<a id="a-Aw"></a>姓成。<a id="a-Ax"></a>酒泉人。<a id="a-Ay"></a>少与玄高俱以寂观见称。<a id="a-Az"></a>览曾游西域顶戴佛钵。<a id="a-B0"></a>仍于罽宾从达摩比丘咨受禅要。<a id="a-B1"></a>达摩曾入定往兜率天。<a id="a-B2"></a>从弥勒受菩萨戒。<a id="a-B3"></a>后以戒法授览。<a id="a-B4"></a>览还至于填。<a id="a-B5"></a>复以戒法授彼方诸僧。<a id="a-B6"></a>后乃归。<a id="a-B7"></a>路由河南。<a id="a-B8"></a>河南吐谷浑慕延世子琼等敬览德问。<a id="a-B9"></a>遣使并资财令于蜀立左军寺。<a id="a-BA"></a>览即居之。<a id="a-BB"></a>后移罗天宫寺。<a id="a-BC"></a>宋文请下都止钟山定林寺。<a id="a-BD"></a>孝武起中兴寺。<a id="a-BE"></a>复敕令移住。<a id="a-BF"></a>京邑禅僧皆随踵受业。<a id="a-BG"></a>吴兴沈演平昌孟顗。<a id="a-BH"></a>并钦慕道德。<a id="a-BI"></a>为造禅室于寺。<a id="a-BJ"></a>东大明中卒。<a id="a-BK"></a>春秋六十余矣。</p>
  <p id="aBL">释法期。<a id="a-BM"></a>姓向。<a id="a-BN"></a>蜀都陴人。<a id="a-BO"></a>早丧二亲事兄如父。<a id="a-BP"></a>十四出家。<a id="a-BQ"></a>从智猛咨受禅业。<a id="a-BR"></a>与灵期寺法林同共习观。<a id="a-BS"></a>猛所谙知皆已证得。<a id="a-BT"></a>后遇玄畅复从进业。<a id="a-BU"></a>及畅下江陵。<a id="a-BV"></a>期亦随从。<a id="a-BW"></a>十住观门所得已九。<a id="a-BX"></a>有师子奋迅三昧。<a id="a-BY"></a>唯此未尽。<a id="a-BZ"></a>畅叹曰。<a id="a-Ba"></a>吾自西至流沙。<a id="a-Bb"></a>北履幽漠。<a id="a-Bc"></a>东探禹穴。<a id="a-Bd"></a>南尽衡罗。<a id="a-Be"></a>唯见此一子特有禅分。<a id="a-Bf"></a>后卒于长沙寺。<a id="a-Bg"></a>春秋六十有二。<a id="a-Bh"></a>神光映尸体更香洁。<a id="a-Bi"></a>时属龙华寺又有释道果者。<a id="a-Bj"></a>亦以禅业显焉。</p>
  <p id="aBk">释道法。<a id="a-Bl"></a>姓曹。<a id="a-Bm"></a>炖煌人。<a id="a-Bn"></a>起家入道。<a id="a-Bo"></a>专精禅业。<a id="a-Bp"></a>亦时行神咒。<a id="a-Bq"></a>后游成都。<a id="a-Br"></a>至王休之费铿之请为兴乐香积二寺主。<a id="a-Bs"></a>训众有法。<a id="a-Bt"></a>常行分卫不受别请及僧食。<a id="a-Bu"></a>乞食所得。<a id="a-Bv"></a>常减其分以施虫鸟。<a id="a-Bw"></a>每夕辄脱衣露坐以饴蚊虻。<a id="a-Bx"></a>如此者累年。<a id="a-By"></a>后入定见弥勒放齐中光照三途果报。<a id="a-Bz"></a>于是深加笃励。<a id="a-C0"></a>常坐不卧。<a id="a-C1"></a>元徽二年于定中灭度。<a id="a-C2"></a>平坐绳床貌悦恒日。</p>
  <p id="aC3">释普恒。<a id="a-C4"></a>姓郭。<a id="a-C5"></a>蜀郡成都人也。<a id="a-C6"></a>为儿童时常于日光中见圣僧在空中说法。<a id="a-C7"></a>向家人叙之。<a id="a-C8"></a>并未之信。<a id="a-C9"></a>后苦求出家。<a id="a-CA"></a>止治下安乐寺。<a id="a-CB"></a>独处一房不立眷属。<a id="a-CC"></a>习靖业禅善入出住。<a id="a-CD"></a>与蜀韬律师为同意。<a id="a-CE"></a>自说入火光三昧。<a id="a-CF"></a>光从眉直下至金刚际。<a id="a-CG"></a>于光中见诸色像。<a id="a-CH"></a>先身业报颇亦明了。<a id="a-CI"></a>宋升明三年卒。<a id="a-CJ"></a>春秋七十有八。<a id="a-CK"></a>未亡月日忽与亲知告别。<a id="a-CL"></a>竟无戚颜。<a id="a-CM"></a>时人谓是戏言。<a id="a-CN"></a>将终之日微有病相。<a id="a-CO"></a>唯俗家一奴看之。<a id="a-CP"></a>明旦平坐而卒。<a id="a-CQ"></a>奴不解强取卧之。<a id="a-CR"></a>尸竟不申。<a id="a-CS"></a>众僧来见便令坐之。<a id="a-CT"></a>手屈三指其余皆申。<a id="a-CU"></a>众僧试取捋之。<a id="a-CV"></a>亦随手即申。<a id="a-CW"></a>申已复更屈。<a id="a-CX"></a>生时体黑死更洁白。<a id="a-CY"></a>于是依得道法阇维之。<a id="a-CZ"></a>薪[卄/積]始然便有五色烟起殊香芬馥。<a id="a-Ca"></a>州将王玄载乃为之赞曰。<a id="a-Cb"></a>大觉眇无像。<a id="a-Cc"></a>悬应贵忘靖。<a id="a-Cd"></a>一念会道场。<a id="a-Ce"></a>空过万劫永。<a id="a-Cf"></a>信心虚东想。<a id="a-Cg"></a>遇圣藻西影。<a id="a-Ch"></a>妙趣澄三界。<a id="a-Ci"></a>传神四禅境。<a id="a-Cj"></a>俗物故参差。<a id="a-Ck"></a>真性理恒炳。<a id="a-Cl"></a>韬光寄浮世。<a id="a-Cm"></a>遗德方化迥。</p>
  <p id="aCn">释法晤。<a id="a-Co"></a>齐人。<a id="a-Cp"></a>家以田桑为业。<a id="a-Cq"></a>有男六人普皆成长。<a id="a-Cr"></a>晤年五十丧妻。<a id="a-Cs"></a>举家郁然慕道。<a id="a-Ct"></a>父子七人悉共出家。<a id="a-Cu"></a>南至武昌履行山水。<a id="a-Cv"></a>见樊山之阳可为幽迻之处。<a id="a-Cw"></a>本隐士郭长翔所止。<a id="a-Cx"></a>于是有意终焉。<a id="a-Cy"></a>时武昌太守陈留阮晦。<a id="a-Cz"></a>闻而奇之。<a id="a-D0"></a>因为剪迳开山造立房室晤不食粳米常资麦饭。<a id="a-D1"></a>日一食而已。<a id="a-D2"></a>诵大小品法华。<a id="a-D3"></a>常六时行道。<a id="a-D4"></a>头陀山泽不避虎兕。<a id="a-D5"></a>有时在树下坐禅。<a id="a-D6"></a>或经日不起。<a id="a-D7"></a>以齐永明七年卒于山中。<a id="a-D8"></a>春秋七十有九。<a id="a-D9"></a>后有沙门道济。<a id="a-DA"></a>踵其高业。<a id="a-DB"></a>今武昌谓其所住为头陀寺焉。</p>
  <p id="aDC">释僧审。<a id="a-DD"></a>姓王。<a id="a-DE"></a>太原祁人。<a id="a-DF"></a>晋骑骠沈之后也。<a id="a-DG"></a>祖世寓居谯郡。<a id="a-DH"></a>审少出家。<a id="a-DI"></a>止寿春石涧寺。<a id="a-DJ"></a>诵法华首楞严。<a id="a-DK"></a>常谓非禅不智。<a id="a-DL"></a>于是专志禅那。<a id="a-DM"></a>闻昙摩蜜多道王京邑。<a id="a-DN"></a>乃拂衣过江止于灵曜寺。<a id="a-DO"></a>精勤咨受曲尽深奥。<a id="a-DP"></a>时群劫入山。<a id="a-DQ"></a>审端坐不动。<a id="a-DR"></a>贼乃脱衣以施之。<a id="a-DS"></a>又说法训勖。<a id="a-DT"></a>劫贼惭愧流汗作礼而去。<a id="a-DU"></a>灵鹫寺慧高从之受禅业。<a id="a-DV"></a>乃请审还寺。<a id="a-DW"></a>别立禅房。<a id="a-DX"></a>清河张振后又请居栖玄寺。<a id="a-DY"></a>文惠文宣并加敬事。<a id="a-DZ"></a>傅琰萧赤斧皆咨戒训。<a id="a-Da"></a>王敬则入房觅审。<a id="a-Db"></a>正见入禅。<a id="a-Dc"></a>因弹指而出。<a id="a-Dd"></a>曰圣道人。<a id="a-De"></a>即奉米千斛请受三归。<a id="a-Df"></a>永明八年卒。<a id="a-Dg"></a>春秋七十有五。<a id="a-Dh"></a>有僧谦超志法达慧胜并业禅。<a id="a-Di"></a>亦各有异迹。</p>
  <p id="aDj">释昙超。<a id="a-Dk"></a>姓张。<a id="a-Dl"></a>清河人。<a id="a-Dm"></a>形长八尺容止可观。<a id="a-Dn"></a>蔬食布衣一中而已。<a id="a-Do"></a>初止上都龙华寺。<a id="a-Dp"></a>元嘉末南游始兴遍观山水。<a id="a-Dq"></a>独宿树下虎兕不伤。<a id="a-Dr"></a>大明中还都。<a id="a-Ds"></a>至齐太祖即位。<a id="a-Dt"></a>被敕往辽东弘赞禅道。<a id="a-Du"></a>停彼二年大行法化。<a id="a-Dv"></a>建元末还京。<a id="a-Dw"></a>俄又适钱塘之灵苑山。<a id="a-Dx"></a>每一入禅累日不起。<a id="a-Dy"></a>后时忽闻风雷之声。<a id="a-Dz"></a>俄见一人秉笏而进。<a id="a-E0"></a>称严镇东通。<a id="a-E1"></a>须臾有一人至。<a id="a-E2"></a>形甚端正。<a id="a-E3"></a>羽卫连翩。<a id="a-E4"></a>下席礼敬自称弟子居在七里任周此地承法师至。<a id="a-E5"></a>故来展礼。<a id="a-E6"></a>富阳县人故冬凿麓山下为塼侵壤龙室。<a id="a-E7"></a>群龙共忿作三百日不雨。<a id="a-E8"></a>今已一百余日井池枯涸田种永罢。<a id="a-E9"></a>法师既道德通神。<a id="a-EA"></a>欲仰屈前行。<a id="a-EB"></a>必能感致润泽苍生。<a id="a-EC"></a>功有归也。<a id="a-ED"></a>超曰。<a id="a-EE"></a>兴云降雨本是檀越之力。<a id="a-EF"></a>贫道何所能乎。<a id="a-EG"></a>神曰。<a id="a-EH"></a>弟子部曲止能兴云不能降雨。<a id="a-EI"></a>是故相请耳。<a id="a-EJ"></a>遂许之。<a id="a-EK"></a>神倏忽而去。<a id="a-EL"></a>超乃南行经五日至赤亭山。<a id="a-EM"></a>遥为龙咒愿说法。<a id="a-EN"></a>至夜群龙悉化作人。<a id="a-EO"></a>来诣超礼拜。<a id="a-EP"></a>超更说法。<a id="a-EQ"></a>因乞三归。<a id="a-ER"></a>自称是龙。<a id="a-ES"></a>超请其降雨。<a id="a-ET"></a>乃相看无言。<a id="a-EU"></a>其夜又与超梦云。<a id="a-EV"></a>本因忿立誓。<a id="a-EW"></a>法师既导之以善。<a id="a-EX"></a>辄不敢违命明日晡时当降雨。<a id="a-EY"></a>超明旦即往临泉寺。<a id="a-EZ"></a>遣人告县令。<a id="a-Ea"></a>办船于江中。<a id="a-Eb"></a>转海龙王经。<a id="a-Ec"></a>县令即请僧浮船石首。<a id="a-Ed"></a>转经裁竟。<a id="a-Ee"></a>遂降大雨。<a id="a-Ef"></a>高下皆足。<a id="a-Eg"></a>岁以获收。<a id="a-Eh"></a>超以永明十卒年。<a id="a-Ei"></a>春秋七十有四。</p>
  <p id="aEj">释慧明。<a id="a-Ek"></a>姓康。<a id="a-El"></a>康居人。<a id="a-Em"></a>祖世避地于东吴。<a id="a-En"></a>明少出家止章安东寺。<a id="a-Eo"></a>齐建元中与沙门共登赤城山石室。<a id="a-Ep"></a>见猷公尸骸不朽而禅室荒芜高踪不继。<a id="a-Eq"></a>乃雇人开剪。<a id="a-Er"></a>更立堂室造卧佛并猷公像。<a id="a-Es"></a>于是栖心禅诵毕命枯槁。<a id="a-Et"></a>后于定中见一女神。<a id="a-Eu"></a>自称吕姥。<a id="a-Ev"></a>云常加护卫。<a id="a-Ew"></a>或时有白猿白鹿白蛇白虎游戏阶前。<a id="a-Ex"></a>驯伏宛转不令人畏。<a id="a-Ey"></a>齐竟陵文宣王闻风只挹。<a id="a-Ez"></a>频遣三使殷勤敦请。<a id="a-F0"></a>乃暂出京师到第。<a id="a-F1"></a>文宣敬以师礼。<a id="a-F2"></a>少时辞还山。<a id="a-F3"></a>苦留不止。<a id="a-F4"></a>于是资给发遣。<a id="a-F5"></a>以建武之末卒于山中。<a id="a-F6"></a>春秋七十矣。</p>
  <p id="aF7">论曰。<a id="a-F8"></a>禅也者。<a id="a-F9"></a>妙万物而为言。<a id="a-FA"></a>故能无法不缘无境不察。<a id="a-FB"></a>然缘法察境唯寂乃明。<a id="a-FC"></a>其犹渊池息浪则彻见鱼石。<a id="a-FD"></a>心水既澄则凝照无隐。<a id="a-FE"></a>老子云。<a id="a-FF"></a>重为轻根静为躁君。<a id="a-FG"></a>故轻必以重为本。<a id="a-FH"></a>躁必以静为基。<a id="a-FI"></a>大智论云。<a id="a-FJ"></a>譬如服药将身权息家务。<a id="a-FK"></a>气力平健则还修家业。<a id="a-FL"></a>如是以禅定力服智慧药。<a id="a-FM"></a>得其力已还化众生。<a id="a-FN"></a>是以四等六通。<a id="a-FO"></a>由禅而起。<a id="a-FP"></a>八除十入藉定方成。<a id="a-FQ"></a>故知禅定为用大矣哉。<a id="a-FR"></a>自遗教东移禅道亦授。<a id="a-FS"></a>先是世高法护译出禅经。<a id="a-FT"></a>僧先昙猷等并依教修心。<a id="a-FU"></a>终成胜业。<a id="a-FV"></a>故能内踰喜乐外折妖祥。<a id="a-FW"></a>摈鬼魅于重岩。<a id="a-FX"></a>睹神僧于绝石。<a id="a-FY"></a>及沙门智严躬履西域请罽宾禅师佛驮跋陀更传业东土。<a id="a-FZ"></a>玄高玄绍等亦并亲受仪则。<a id="a-Fa"></a>出入尽于数随。<a id="a-Fb"></a>往返穷乎还净。<a id="a-Fc"></a>其后僧周净度法期慧明等亦雁行其次。<a id="a-Fd"></a>然禅用为显。<a id="a-Fe"></a>属在神通。<a id="a-Ff"></a>故使三千宅乎毛孔。<a id="a-Fg"></a>四海结为凝稣。<a id="a-Fh"></a>过石壁而无壅。<a id="a-Fi"></a>擎大众而弗遗。<a id="a-Fj"></a>及夫悠悠世道碌碌仙术。<a id="a-Fk"></a>尚能停波止雨咒火烧国。<a id="a-Fl"></a>正复玄高逝而更起。<a id="a-Fm"></a>道法坐而从化。<a id="a-Fn"></a>焉足异哉。<a id="a-Fo"></a>若如郁头蓝弗竟为禽兽所恼。<a id="a-Fp"></a>独角仙人终为扇陀所乱皆由心道虽摄而与爱见相应。<a id="a-Fq"></a>比夫萤爝之于日月。<a id="a-Fr"></a>曾是为匹乎。</p>
  <p id="aFs">赞白。<a id="a-Ft"></a>禅那杳寂。<a id="a-Fu"></a>正受渊深。<a id="a-Fv"></a>假夫辍虑。<a id="a-Fw"></a>方备幽寻。<a id="a-Fx"></a>五门弃恶。<a id="a-Fy"></a>九次丛林枯铄山海。<a id="a-Fz"></a>聚散升沉。<a id="a-G0"></a>兹德裕矣。<a id="a-G1"></a>如不励心。</p>
  <p data-pb></p>
  <h2 id="aG2">明律第五</h2>
  <p id="aG3">释慧猷一 释僧业二 释慧询三 释僧璩四 释道俨五 释僧隐六 释道房七 释道营八 释志道九 释法颖十 释法琳十一 释智称十二 释僧祐十三</p>
  <p id="aG4">释慧猷。<a id="a-G5"></a>江左人。<a id="a-G6"></a>少出家止江陵辛寺。<a id="a-G7"></a>幼而蔬食履操至性方直。<a id="a-G8"></a>及具戒已后专精律禁。<a id="a-G9"></a>时有西国律师卑摩罗叉。<a id="a-GA"></a>来适江陵大弘律藏。<a id="a-GB"></a>猷从之受业。<a id="a-GC"></a>沉思积时。<a id="a-GD"></a>乃大明十诵讲说相续。<a id="a-GE"></a>陕西律师莫不宗之。<a id="a-GF"></a>后卒于江陵。<a id="a-GG"></a>着十诵义疏八卷。</p>
  <p id="aGH">释僧业。<a id="a-GI"></a>姓王。<a id="a-GJ"></a>河内人。<a id="a-GK"></a>幼而聪悟。<a id="a-GL"></a>博涉众典。<a id="a-GM"></a>后游长安从什公受业。<a id="a-GN"></a>见新出十诵遂专功此部。<a id="a-GO"></a>俊发天然洞尽深奥。<a id="a-GP"></a>什叹曰。<a id="a-GQ"></a>后世之优波离也。<a id="a-GR"></a>值关中多难避地京师。<a id="a-GS"></a>吴国张邵挹其贞素。<a id="a-GT"></a>乃请还姑苏。<a id="a-GU"></a>为造闲居寺。<a id="a-GV"></a>地势清旷环带长川。<a id="a-GW"></a>业居宗秉化训诱无辍。<a id="a-GX"></a>三吴学士辐凑肩联。<a id="a-GY"></a>又以讲导余隙属意禅门。<a id="a-GZ"></a>每一端坐辄有异香充塞房内。<a id="a-Ga"></a>近业坐者咸所共闻。<a id="a-Gb"></a>莫不嗟其神异。<a id="a-Gc"></a>昔什公在关。<a id="a-Gd"></a>未出十诵。<a id="a-Ge"></a>乃先译戒本。<a id="a-Gf"></a>及流支入秦。<a id="a-Gg"></a>方传大部。<a id="a-Gh"></a>故戒心之与大本其意正同。<a id="a-Gi"></a>在言或异。<a id="a-Gj"></a>业乃改正一依大本。<a id="a-Gk"></a>今之传诵二本并行。<a id="a-Gl"></a>业以元嘉十八年。<a id="a-Gm"></a>卒于吴中。<a id="a-Gn"></a>春秋七十有五。<a id="a-Go"></a>业弟子慧光。<a id="a-Gp"></a>袭业风轨。<a id="a-Gq"></a>亦数当讲说。</p>
  <p id="aGr">释慧询。<a id="a-Gs"></a>姓赵。<a id="a-Gt"></a>赵郡人。<a id="a-Gu"></a>少而蔬食苦行。<a id="a-Gv"></a>经游长安受学什公。<a id="a-Gw"></a>研精经论尤善十诵僧祇。<a id="a-Gx"></a>乃更制条章义贯终古。<a id="a-Gy"></a>宋永初中还止广陵大开律席。<a id="a-Gz"></a>元嘉中至京止道场寺。<a id="a-H0"></a>寺僧慧观亦精于十诵。<a id="a-H1"></a>以询德为物范。<a id="a-H2"></a>乃令更振他寺。<a id="a-H3"></a>于是移止长乐寺。<a id="a-H4"></a>大明二年卒于所住。<a id="a-H5"></a>春秋八十有四矣。</p>
  <p id="aH6">释僧璩。<a id="a-H7"></a>姓来。<a id="a-H8"></a>吴国人。<a id="a-H9"></a>出家为僧业弟子。<a id="a-HA"></a>总锐众经尤明十诵。<a id="a-HB"></a>兼善史籍颇制文藻。<a id="a-HC"></a>始住吴虎丘山。<a id="a-HD"></a>宋孝武钦其风闻。<a id="a-HE"></a>敕出京师为僧正悦众。<a id="a-HF"></a>止于中兴寺。<a id="a-HG"></a>时有沙门僧定。<a id="a-HH"></a>自称得不还果。<a id="a-HI"></a>璩集僧详断令现神足。<a id="a-HJ"></a>定云。<a id="a-HK"></a>恐犯戒故不现。<a id="a-HL"></a>璩案律文有四因缘得现神足。<a id="a-HM"></a>一断疑网。<a id="a-HN"></a>二破邪见。<a id="a-HO"></a>三除憍慢。<a id="a-HP"></a>四成功德。<a id="a-HQ"></a>定既虚诳事暴即日明摈璩仍着诫众论以示来业。<a id="a-HR"></a>璩既学兼内外又律行无疵。<a id="a-HS"></a>道俗归依车轨相接。<a id="a-HT"></a>少帝准从受五戒。<a id="a-HU"></a>豫章王子尚崇为法友。<a id="a-HV"></a>袁粲张敷并一遇倾盖。<a id="a-HW"></a>后移止庄严。<a id="a-HX"></a>卒于所住。<a id="a-HY"></a>春秋五十有八。<a id="a-HZ"></a>述胜鬘文旨。<a id="a-Ha"></a>并撰僧尼要事两卷。<a id="a-Hb"></a>今行于世。<a id="a-Hc"></a>时又有道表律师。<a id="a-Hd"></a>率真有高行。<a id="a-He"></a>宋明帝敕晋熙王爽从请戒焉。</p>
  <p id="aHf">释道俨。<a id="a-Hg"></a>雍丘小黄人。<a id="a-Hh"></a>少有戒行善于毗尼。<a id="a-Hi"></a>精研四部融会众家。<a id="a-Hj"></a>又以律部东传梵汉异音文颇左右。<a id="a-Hk"></a>恐后人咨访无所。<a id="a-Hl"></a>乃会其旨归。<a id="a-Hm"></a>名曰决正四部毗尼论。<a id="a-Hn"></a>后游于彭城弘通律藏。<a id="a-Ho"></a>遂卒于彼。<a id="a-Hp"></a>春秋七十有五。<a id="a-Hq"></a>时栖玄寺又有释慧曜者。<a id="a-Hr"></a>亦善十诵。</p>
  <p id="aHs">释僧隐。<a id="a-Ht"></a>姓李。<a id="a-Hu"></a>秦州陇西人。<a id="a-Hv"></a>家世正信。<a id="a-Hw"></a>隐年八岁出家便能长斋。<a id="a-Hx"></a>至十二蔬食。<a id="a-Hy"></a>及受具戒执操弥坚。<a id="a-Hz"></a>常游心律苑妙通十诵。<a id="a-I0"></a>诵法华维摩。<a id="a-I1"></a>闻西凉州有玄高法师禅慧兼举。<a id="a-I2"></a>乃负笈从之。<a id="a-I3"></a>于是学尽禅门深解律要。<a id="a-I4"></a>高公化后。<a id="a-I5"></a>复西游巴蜀专任弘通。<a id="a-I6"></a>顷之东下止江陵琵琶寺。<a id="a-I7"></a>咨业于慧彻。<a id="a-I8"></a>彻名重当时。<a id="a-I9"></a>道扇方外。<a id="a-IA"></a>隐研访少时。<a id="a-IB"></a>备穷经律。<a id="a-IC"></a>禅慧之风被于荆楚。<a id="a-ID"></a>州将山阳王刘休祐及长史张岱。<a id="a-IE"></a>并咨禀戒法。<a id="a-IF"></a>后刺史巴陵王休若及建平王景素。<a id="a-IG"></a>皆税驾禅房屈膝恭礼。<a id="a-IH"></a>后卧疾少时。<a id="a-II"></a>问侍者。<a id="a-IJ"></a>日中未。<a id="a-IK"></a>答云。<a id="a-IL"></a>已中。<a id="a-IM"></a>乃索水漱口。<a id="a-IN"></a>颜貌怡然忽尔从化。<a id="a-IO"></a>春秋八十矣。<a id="a-IP"></a>时江陵上明寺复有成具律师。<a id="a-IQ"></a>亦善十诵及杂心毗昙等。</p>
  <p id="aIR">释道房。<a id="a-IS"></a>姓张。<a id="a-IT"></a>广汉五城人。<a id="a-IU"></a>道行清贞少善律学。<a id="a-IV"></a>止广汉长乐寺。<a id="a-IW"></a>每礼佛烧香。<a id="a-IX"></a>香烟直入佛顶。<a id="a-IY"></a>又勤诲门人改恶行善。<a id="a-IZ"></a>其不改者乃为之流泣。<a id="a-Ia"></a>后卒于所住。<a id="a-Ib"></a>春秋一百二十岁矣。</p>
  <p id="aIc">释道营。<a id="a-Id"></a>未详何人。<a id="a-Ie"></a>始住灵曜寺习禅。<a id="a-If"></a>晚依观询二律师咨受毗尼。<a id="a-Ig"></a>偏善僧祇一部。<a id="a-Ih"></a>诵法华金光明。<a id="a-Ii"></a>蔬素守节。<a id="a-Ij"></a>庄严道慧治城智秀皆师其戒范。<a id="a-Ik"></a>张永请还吴郡。<a id="a-Il"></a>蔡兴宗复要住上虞。<a id="a-Im"></a>永后于京师娄胡苑立闲心寺。<a id="a-In"></a>复请还居。<a id="a-Io"></a>讲席频仍学徒甚盛。<a id="a-Ip"></a>升明二年卒。<a id="a-Iq"></a>春秋八十有三矣。<a id="a-Ir"></a>时有释慧祐者。<a id="a-Is"></a>本丹徒人。<a id="a-It"></a>年三十出家。<a id="a-Iu"></a>厉身苦节精寻律教。<a id="a-Iv"></a>齐初入东山讲摩诃僧祇部。<a id="a-Iw"></a>齐竟陵王子良遣迎出都。<a id="a-Ix"></a>仍止闲心寺焉。</p>
  <p id="aIy">释志道。<a id="a-Iz"></a>姓任。<a id="a-J0"></a>河内人。<a id="a-J1"></a>性温谨。<a id="a-J2"></a>十七出家止灵曜寺。<a id="a-J3"></a>蔬素少欲。<a id="a-J4"></a>六物之外略无兼畜。<a id="a-J5"></a>学通三藏尤长律品。<a id="a-J6"></a>何尚之钦德致礼。<a id="a-J7"></a>请居所造法轮寺。<a id="a-J8"></a>先时魏虏灭佛法。<a id="a-J9"></a>后世嗣兴而戒授多阙。<a id="a-JA"></a>道既誓志弘通不惮艰苦。<a id="a-JB"></a>乃携同契十有余人。<a id="a-JC"></a>往至虎牢。<a id="a-JD"></a>集洛秦雍淮豫五州道士。<a id="a-JE"></a>会于引水寺。<a id="a-JF"></a>讲律明戒更申受法。<a id="a-JG"></a>伪国僧禁获全道之力也。<a id="a-JH"></a>后还京邑。<a id="a-JI"></a>王奂出镇湘州。<a id="a-JJ"></a>携与同游。<a id="a-JK"></a>以永明二年卒于湘土。<a id="a-JL"></a>春秋七十有三。<a id="a-JM"></a>时京师瓦官寺又有超度者。<a id="a-JN"></a>亦善十诵及四分。<a id="a-JO"></a>着律例七卷云。</p>
  <p id="aJP">释法颖。<a id="a-JQ"></a>姓索。<a id="a-JR"></a>炖煌人。<a id="a-JS"></a>十三出家为法香弟子。<a id="a-JT"></a>住凉州公府寺。<a id="a-JU"></a>与同学法力俱以律藏知名。<a id="a-JV"></a>颖伏膺已后。<a id="a-JW"></a>学无再请记在一闻。<a id="a-JX"></a>研精律部博涉经论。<a id="a-JY"></a>元嘉末下都止新亭寺。<a id="a-JZ"></a>孝武南下改治此寺。<a id="a-Ja"></a>以颖学业兼明。<a id="a-Jb"></a>敕为都邑僧正。<a id="a-Jc"></a>后辞任还多宝寺。<a id="a-Jd"></a>常习定闲房。<a id="a-Je"></a>亦时开律席。<a id="a-Jf"></a>及齐高即位。<a id="a-Jg"></a>复敕为僧主。<a id="a-Jh"></a>资给事事有倍常科。<a id="a-Ji"></a>颖以从来信施造经像及药藏。<a id="a-Jj"></a>镇于长干。<a id="a-Jk"></a>齐建元四年卒。<a id="a-Jl"></a>春秋六十有七。<a id="a-Jm"></a>撰十诵戒本并羯磨等。<a id="a-Jn"></a>时天宝寺又有慧文律师。<a id="a-Jo"></a>亦善诸部毗尼。<a id="a-Jp"></a>为琅琊王奂所事云。</p>
  <p id="aJq">释法琳。<a id="a-Jr"></a>姓乐。<a id="a-Js"></a>晋原临邛人。<a id="a-Jt"></a>少出家。<a id="a-Ju"></a>止蜀郡裴寺。<a id="a-Jv"></a>专好戒品研心十诵。<a id="a-Jw"></a>常恨蜀中无好师宗。<a id="a-Jx"></a>俄而隐公至蜀。<a id="a-Jy"></a>琳乃克己握锥以日兼夜。<a id="a-Jz"></a>及隐还陕西。<a id="a-K0"></a>复随从数载。<a id="a-K1"></a>诸部毗尼洞尽心曲。<a id="a-K2"></a>后还蜀止灵建寺。<a id="a-K3"></a>益部僧尼无不宗奉。<a id="a-K4"></a>常祈心安养。<a id="a-K5"></a>每诵无量寿及观经。<a id="a-K6"></a>辄见一沙门形甚姝大常在琳前。<a id="a-K7"></a>至齐建武二年寝疾不愈。<a id="a-K8"></a>注念西方礼忏不息。<a id="a-K9"></a>见诸贤圣皆集目前。<a id="a-KA"></a>乃向弟子述其所见。<a id="a-KB"></a>令死后焚身。<a id="a-KC"></a>言讫合掌而卒。<a id="a-KD"></a>即于新繁路口积木燔尸。<a id="a-KE"></a>烟焰冲天三日乃尽。<a id="a-KF"></a>收敛遗骨。<a id="a-KG"></a>即于其处而起塔焉。</p>
  <p id="aKH">释智称。<a id="a-KI"></a>姓裴。<a id="a-KJ"></a>本河东闻喜人。<a id="a-KK"></a>魏冀州刺史徽之后也。<a id="a-KL"></a>祖世避难寓居京口。<a id="a-KM"></a>称幼而慷慨颇好弓马。<a id="a-KN"></a>年十七随王玄谟申坦北讨猃狁。<a id="a-KO"></a>每至交兵血刃。<a id="a-KP"></a>未尝不心怀恻怛。<a id="a-KQ"></a>痛深诸己。<a id="a-KR"></a>却乃叹曰。<a id="a-KS"></a>害人自济非仁人之志也。<a id="a-KT"></a>事宁解甲。<a id="a-KU"></a>遇读瑞应经乃深生感悟。<a id="a-KV"></a>知百年不期国城非重。<a id="a-KW"></a>乃投南涧禅房宗公。<a id="a-KX"></a>请受五戒。<a id="a-KY"></a>宋孝武时迎益州仰禅师下都供养。<a id="a-KZ"></a>称便来意归依。<a id="a-Ka"></a>仰亦厚相将接。<a id="a-Kb"></a>及仰反汶江因扈游而上。<a id="a-Kc"></a>于蜀裴寺出家。<a id="a-Kd"></a>仰为之师。<a id="a-Ke"></a>时年三十有六。<a id="a-Kf"></a>乃专精律部大明十诵。<a id="a-Kg"></a>又诵小品一部。<a id="a-Kh"></a>后东下江陵。<a id="a-Ki"></a>从隐具二师更受禅律。<a id="a-Kj"></a>值义嘉遘乱。<a id="a-Kk"></a>乃移卜居京师。<a id="a-Kl"></a>遇颖公于兴皇讲律。<a id="a-Km"></a>称咨决隐远发言中诣。<a id="a-Kn"></a>一时之席莫不惊嗟。<a id="a-Ko"></a>定林法献于讲席相值闻其往复清玄。<a id="a-Kp"></a>仍携止山寺。<a id="a-Kq"></a>于是温诵小品研构毗尼。<a id="a-Kr"></a>后余杭宝安寺释僧志。<a id="a-Ks"></a>请称还乡。<a id="a-Kt"></a>开讲十诵。<a id="a-Ku"></a>云栖寺复屈为寺主。<a id="a-Kv"></a>称乃受任。<a id="a-Kw"></a>少时举其纲目示以宪章。<a id="a-Kx"></a>顷之反都。<a id="a-Ky"></a>文宣请于普弘讲律。<a id="a-Kz"></a>僧众数百。<a id="a-L0"></a>皆执卷承旨。<a id="a-L1"></a>称辞家入道务遣繁累。<a id="a-L2"></a>常绝庆吊杜人事。<a id="a-L3"></a>每有凶故秉戒节哀。<a id="a-L4"></a>唯行道加勤以终期功之制。<a id="a-L5"></a>末方沙门慧始请称还乡讲说。<a id="a-L6"></a>亲里知旧皆来问讯。<a id="a-L7"></a>悉殷勤训勖示以孝慈。<a id="a-L8"></a>临别涕泣固留不止。<a id="a-L9"></a>还京憩安乐寺。<a id="a-LA"></a>法轮常转。<a id="a-LB"></a>讲大本三十余遍。<a id="a-LC"></a>齐永元二年卒。<a id="a-LD"></a>春秋七十有二。<a id="a-LE"></a>着十诵义记八卷。<a id="a-LF"></a>盛行于世。<a id="a-LG"></a>弟子僧辩等树碑于安乐寺。<a id="a-LH"></a>称弟子聪超二人最善毗尼。<a id="a-LI"></a>为门徒所挹。</p>
  <p id="aLJ">释僧祐。<a id="a-LK"></a>本姓俞氏。<a id="a-LL"></a>其先彭城下邳人。<a id="a-LM"></a>父世居于建业。<a id="a-LN"></a>祐年数岁入建初寺礼拜。<a id="a-LO"></a>因踊跃乐道不肯还家。<a id="a-LP"></a>父母怜其志且许入道。<a id="a-LQ"></a>师事僧范道人。<a id="a-LR"></a>年十四家人密为访婚。<a id="a-LS"></a>祐知而避。<a id="a-LT"></a>至定林投法达法师。<a id="a-LU"></a>达亦戒德精严为法门梁栋。<a id="a-LV"></a>祐师奉竭诚。<a id="a-LW"></a>及年满具戒执操坚明。<a id="a-LX"></a>初受业于沙门法颖。<a id="a-LY"></a>颖既一时名匠为律学所宗。<a id="a-LZ"></a>祐乃竭思钻求无懈昏晓。<a id="a-La"></a>遂大精律部有励先哲。<a id="a-Lb"></a>齐竟陵文宣王每请讲律。<a id="a-Lc"></a>听众常七八百人。<a id="a-Ld"></a>永明中敕入吴试简五众。<a id="a-Le"></a>并宣讲十诵。<a id="a-Lf"></a>更申受戒之法。<a id="a-Lg"></a>凡获信施悉以治定林建初。<a id="a-Lh"></a>及修缮诸寺。<a id="a-Li"></a>并建无遮大集舍身齐等。<a id="a-Lj"></a>及造立经藏搜校卷轴。<a id="a-Lk"></a>使夫寺庙开广法言无坠。<a id="a-Ll"></a>咸其力也。<a id="a-Lm"></a>祐为性巧思能目准心计。<a id="a-Ln"></a>及匠人依标尺寸无爽。<a id="a-Lo"></a>故光宅摄山大像剡县石佛等。<a id="a-Lp"></a>并请祐经始准画仪则。<a id="a-Lq"></a>今上深相礼遇。<a id="a-Lr"></a>凡僧事硕疑皆敕就审决。<a id="a-Ls"></a>年衰脚疾。<a id="a-Lt"></a>敕听乘舆入内殿。<a id="a-Lu"></a>为六宫受戒。<a id="a-Lv"></a>其见重如此。<a id="a-Lw"></a>开善智藏法音慧廓皆崇其德。<a id="a-Lx"></a>素请事师礼。<a id="a-Ly"></a>梁临川王宕南平王伟仪同陈郡袁昂永康定公主贵嫔丁氏。<a id="a-Lz"></a>并崇其戒范尽师资之敬。<a id="a-M0"></a>凡白黑门徒一万一千余人。<a id="a-M1"></a>以天监十七年五月二十六日卒于建初寺。<a id="a-M2"></a>春秋七十有四。<a id="a-M3"></a>因窆于开善路西定林之旧墓也。<a id="a-M4"></a>弟子正度立碑颂德。<a id="a-M5"></a>东莞刘勰制文。<a id="a-M6"></a>初祐集经藏既成。<a id="a-M7"></a>使人抄撰要事。<a id="a-M8"></a>为三藏记。<a id="a-M9"></a>法苑记。<a id="a-MA"></a>世界记。<a id="a-MB"></a>释迦谱及弘明集等。<a id="a-MC"></a>皆行于世。</p>
  <p id="aMD">论曰。<a id="a-ME"></a>礼者出乎忠信之薄。<a id="a-MF"></a>律亦起自防非。<a id="a-MG"></a>是故随有犯缘乃制篇目。<a id="a-MH"></a>迄乎双树在迹为周。<a id="a-MI"></a>自金河灭影迦葉嗣兴。<a id="a-MJ"></a>因命持律尊者优波离比丘使出律藏。<a id="a-MK"></a>波离乃手执象牙之扇。<a id="a-ML"></a>口诵调御之言。<a id="a-MM"></a>满八十反其文乃讫。<a id="a-MN"></a>于是题之树叶号曰八十诵律。<a id="a-MO"></a>是后迦葉。<a id="a-MP"></a>阿难。<a id="a-MQ"></a>末田地。<a id="a-MR"></a>舍那波斯。<a id="a-MS"></a>优波掘多。<a id="a-MT"></a>此五罗汉次第住持。<a id="a-MU"></a>至掘多之世有阿育王者。<a id="a-MV"></a>王在波吒梨弗多城。<a id="a-MW"></a>因以往昔见佛遂为铁轮御世。<a id="a-MX"></a>而猜忌不忍在政苛虐。<a id="a-MY"></a>焚荡经书害诸得道。<a id="a-MZ"></a>其后易心归信追悔前失。<a id="a-Ma"></a>远会应真更集三藏。<a id="a-Mb"></a>于是互执见闻各引师说。<a id="a-Mc"></a>依据不同遂成五部。<a id="a-Md"></a>而所制轻重时或不同。<a id="a-Me"></a>开遮废立不无小异。<a id="a-Mf"></a>皆由如来往昔善应物机。<a id="a-Mg"></a>或随人随根随时随国。<a id="a-Mh"></a>或此处应开余方则制。<a id="a-Mi"></a>或此人应制余者则开。<a id="a-Mj"></a>五师虽同取佛律而各据一边。<a id="a-Mk"></a>故篇聚或时轻重。<a id="a-Ml"></a>罪目不无优降。<a id="a-Mm"></a>依之修学并能得道。<a id="a-Mn"></a>故如来在世有梦叠因缘。<a id="a-Mo"></a>已悬记经律应为五部。<a id="a-Mp"></a>大集经云。<a id="a-Mq"></a>我灭度后遗法分为五部。<a id="a-Mr"></a>颠倒解义隐覆法藏。<a id="a-Ms"></a>名昙无鞠多。<a id="a-Mt"></a>即昙无德也。<a id="a-Mu"></a>读诵外书受有三世。<a id="a-Mv"></a>善能问难。<a id="a-Mw"></a>说一切姓皆得受戒。<a id="a-Mx"></a>名萨婆若帝婆。<a id="a-My"></a>即萨婆多也。<a id="a-Mz"></a>说无有我转诸烦恼。<a id="a-N0"></a>名迦葉毗。<a id="a-N1"></a>说有我不说空。<a id="a-N2"></a>名婆蹉富罗。<a id="a-N3"></a>以广博遍览五部。<a id="a-N4"></a>名摩诃僧祇。<a id="a-N5"></a>善男子。<a id="a-N6"></a>如是五部虽各别异。<a id="a-N7"></a>而皆不妨诸佛法界及大涅槃。<a id="a-N8"></a>又文殊师利问经云。<a id="a-N9"></a>我涅槃后百年当有二部起。<a id="a-NA"></a>二摩诃僧祇。<a id="a-NB"></a>二大众。<a id="a-NC"></a>老少同会共出律也。<a id="a-ND"></a>从此部流散更生七部。<a id="a-NE"></a>二者体毗履部。<a id="a-NF"></a>纯老宿共会出律也。<a id="a-NG"></a>从此部流散更生十一部。<a id="a-NH"></a>故彼经偈云。<a id="a-NI"></a>十八及二本。<a id="a-NJ"></a>悉从大乘出。<a id="a-NK"></a>无是亦无非。<a id="a-NL"></a>我说未来起。<a id="a-NM"></a>又执见不同。<a id="a-NN"></a>传中亦有十八部。<a id="a-NO"></a>而名字小异。<a id="a-NP"></a>故以五部为根本。<a id="a-NQ"></a>从萨婆多部生四部。<a id="a-NR"></a>弥沙塞生一部。<a id="a-NS"></a>迦葉毗生二部。<a id="a-NT"></a>并是佛泥曰后二百年内。<a id="a-NU"></a>僧祇生六部。<a id="a-NV"></a>流传至四百年中。<a id="a-NW"></a>昙无德所生也。<a id="a-NX"></a>经中或时止道五师者。<a id="a-NY"></a>举其领袖而言。<a id="a-NZ"></a>或时十八二十。<a id="a-Na"></a>则通列异论也。<a id="a-Nb"></a>自大教东传五部皆度。<a id="a-Nc"></a>始弗若多罗诵出十诵梵本。<a id="a-Nd"></a>罗什译为晋文。<a id="a-Ne"></a>未竟多罗化焉。<a id="a-Nf"></a>后昙摩流支又诵出所余什译都竟。<a id="a-Ng"></a>昙无德部佛陀耶舍所翻。<a id="a-Nh"></a>即四分律也。<a id="a-Ni"></a>摩诃僧祇部及弥沙塞部。<a id="a-Nj"></a>并法显得梵本。<a id="a-Nk"></a>佛驮跋陀罗译出僧祇律。<a id="a-Nl"></a>佛驮什译出弥沙塞部。<a id="a-Nm"></a>即五分律也。<a id="a-Nn"></a>迦葉毗部。<a id="a-No"></a>或言梵本已度未彼翻译。<a id="a-Np"></a>其善见摩得勒伽戒因缘等。<a id="a-Nq"></a>亦律之枝属也。<a id="a-Nr"></a>虽复诸部皆传。<a id="a-Ns"></a>而十诵一本最盛东国。<a id="a-Nt"></a>以昔卑摩罗叉律师本西土元匠。<a id="a-Nu"></a>来入关中。<a id="a-Nv"></a>及往荆陕。<a id="a-Nw"></a>皆宣通十诵。<a id="a-Nx"></a>盛见宋录。<a id="a-Ny"></a>昙猷亲承音旨。<a id="a-Nz"></a>僧业继踵。<a id="a-O0"></a>弘化其间。<a id="a-O1"></a>璩俨隐荣等。<a id="a-O2"></a>并祖述猷业列奇宋代。<a id="a-O3"></a>而皆依文作解未甚钻研。<a id="a-O4"></a>其后智称律师竭有深思。<a id="a-O5"></a>凡所披释并开拓门户。<a id="a-O6"></a>更立科目。<a id="a-O7"></a>齐梁之间号称命世学徒。<a id="a-O8"></a>传记于今尚焉。<a id="a-O9"></a>夫慧资于定。<a id="a-OA"></a>定资于戒。<a id="a-OB"></a>故戒定慧品义次第。<a id="a-OC"></a>故当知入道即以戒律为本。<a id="a-OD"></a>居俗则以礼义为先。<a id="a-OE"></a>礼记云。<a id="a-OF"></a>道德仁义非礼不成。<a id="a-OG"></a>教训正俗非礼不备。<a id="a-OH"></a>经云。<a id="a-OI"></a>戒为平地众善由生。<a id="a-OJ"></a>三世佛道藉戒方住。<a id="a-OK"></a>故律解五法制使先知斩草三相不可不识。<a id="a-OL"></a>然后定慧法门以次修学。<a id="a-OM"></a>而谬执之徒互生异论。<a id="a-ON"></a>偏于律者。<a id="a-OO"></a>则言戒律为指事数论虚诞。<a id="a-OP"></a>薄知篇聚名目。<a id="a-OQ"></a>便言解及波离。<a id="a-OR"></a>止能漉水翻囊已谓行齐罗汉。<a id="a-OS"></a>唯我曰僧。<a id="a-OT"></a>余皆目想。<a id="a-OU"></a>此则自赞毁他。<a id="a-OV"></a>功不赎过。<a id="a-OW"></a>我慢矜高盖斯谓也。<a id="a-OX"></a>偏于数论者。<a id="a-OY"></a>则言律部为偏分。<a id="a-OZ"></a>数论为通方。<a id="a-Oa"></a>于是扈背毗尼专重阴入。<a id="a-Ob"></a>得意便行曾莫拘碍。<a id="a-Oc"></a>谓言地狱不烧智人。<a id="a-Od"></a>镬汤不煮般若。<a id="a-Oe"></a>此皆操之失柄。<a id="a-Of"></a>还以自伤。<a id="a-Og"></a>相鼠看羊。<a id="a-Oh"></a>岂非斯谓。</p>
  <p id="aOi">赞曰。<a id="a-Oj"></a>盘杅设戒。<a id="a-Ok"></a>几杖施铭。<a id="a-Ol"></a>人如不勖。<a id="a-Om"></a>奚用克成。<a id="a-On"></a>纳衣既补。<a id="a-Oo"></a>篇聚由生。<a id="a-Op"></a>缄持口意。<a id="a-Oq"></a>枯槁心形。<a id="a-Or"></a>怡戚两镜。<a id="a-Os"></a>欣忧二瓶。</p>
 </body>
</html>