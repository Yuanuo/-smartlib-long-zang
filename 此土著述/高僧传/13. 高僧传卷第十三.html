<!doctype html>
<html id="z3IBWQw1Iz" data-ver="1026">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第十三</h1>
  <h2 id="a2">忘身第六</h2>
  <p id="a3">晋 释僧群一 宋 释昙称二 释法进三 释僧富四 释法羽五 释慧绍六 释僧瑜七 释慧益八 释僧庆九 齐 释法光十 释昙弘十一</p>
  <p id="a4">释僧群。<a id="a-5"></a>未详何许人。<a id="a-6"></a>清贫守节蔬食诵经。<a id="a-7"></a>后迁居罗江县之霍山构立茅室。<a id="a-8"></a>山孤在海中。<a id="a-9"></a>上有石盂。<a id="a-A"></a>迳数丈许。<a id="a-B"></a>水深六七尺。<a id="a-C"></a>常有清流。<a id="a-D"></a>古老相传云。<a id="a-E"></a>是群仙所宅。<a id="a-F"></a>群仙饮水不饥因绝粒。<a id="a-G"></a>后晋守太守陶夔闻而索之群以水遗夔。<a id="a-H"></a>出山辄臭。<a id="a-I"></a>如此三四。<a id="a-J"></a>夔躬目越海。<a id="a-K"></a>天甚晴霁。<a id="a-L"></a>及至山风雨晦暝。<a id="a-M"></a>停数日竟不得至。<a id="a-N"></a>乃叹曰。<a id="a-O"></a>俗内凡夫遂为贤圣所隔。<a id="a-P"></a>慨恨而返。<a id="a-Q"></a>群庵舍与盂隔一小涧。<a id="a-R"></a>常以一木为梁。<a id="a-S"></a>由之汲水。<a id="a-T"></a>后时忽有一折翅鸭。<a id="a-U"></a>舒翼当梁头就唼群。<a id="a-V"></a>群欲举锡杖拨之。<a id="a-W"></a>恐畏伤损因此回还。<a id="a-X"></a>绝水不饮。<a id="a-Y"></a>数日而终。<a id="a-Z"></a>春秋一百四十矣。<a id="a-a"></a>临终向人说。<a id="a-b"></a>年少时经折一鸭翅验此以为现报。</p>
  <p id="ac">释昙称。<a id="a-d"></a>河北人。<a id="a-e"></a>少而仁爱。<a id="a-f"></a>惠及昆虫。<a id="a-g"></a>晋末至彭城见有老人年八十夫妻穷悴。<a id="a-h"></a>乃舍戒为奴。<a id="a-i"></a>累年执役。<a id="a-j"></a>而内修道德未尝有废。<a id="a-k"></a>乡邻嗟之。<a id="a-l"></a>及二老卒。<a id="a-m"></a>佣赁获直悉为二老福用。<a id="a-n"></a>拟以自赎事毕。<a id="a-o"></a>欲还入道。<a id="a-p"></a>法物未备。<a id="a-q"></a>宋初彭城驾山下虎灾。<a id="a-r"></a>村人遇害日有一两。<a id="a-s"></a>称乃谓村人曰。<a id="a-t"></a>虎若食我灾必当消。<a id="a-u"></a>村人苦谏不从即于是夜独坐草中。<a id="a-v"></a>咒愿曰。<a id="a-w"></a>以我此身充汝饥渴。<a id="a-x"></a>令汝从今息怨害意。<a id="a-y"></a>未来当得无上法食。<a id="a-z"></a>村人知其意正各泣拜而还。<a id="a-10"></a>至四更中闻虎取称。<a id="a-11"></a>村人逐至南山。<a id="a-12"></a>啖身都尽。<a id="a-13"></a>唯有头在。<a id="a-14"></a>因葬而起塔。<a id="a-15"></a>尔后虎灾遂息。</p>
  <p id="a16">释法进。<a id="a-17"></a>或曰道进。<a id="a-18"></a>或曰法迎。<a id="a-19"></a>姓唐。<a id="a-1A"></a>凉州张掖人。<a id="a-1B"></a>幼而精苦习诵。<a id="a-1C"></a>有超迈之德。<a id="a-1D"></a>为沮渠蒙逊所重。<a id="a-1E"></a>逊卒子景环为胡寇所破。<a id="a-1F"></a>问进曰。<a id="a-1G"></a>今欲转略高昌为可克不。<a id="a-1H"></a>进曰必捷。<a id="a-1I"></a>但忧灾饿耳。<a id="a-1J"></a>回军即定。<a id="a-1K"></a>后三年景环卒。<a id="a-1L"></a>弟安周续立。<a id="a-1M"></a>是岁饥荒死者无限。<a id="a-1N"></a>周既事进。<a id="a-1O"></a>进屡从求乞以赈贫饿。<a id="a-1P"></a>国蓄稍竭。<a id="a-1Q"></a>进不复求。<a id="a-1R"></a>乃净洗浴取刀盐。<a id="a-1S"></a>至深穷窟饿人所聚之处。<a id="a-1T"></a>次第授以三归。<a id="a-1U"></a>便挂衣钵着树。<a id="a-1V"></a>投身饿者前云。<a id="a-1W"></a>施汝共食。<a id="a-1X"></a>众虽饥困犹义不忍受。<a id="a-1Y"></a>进即自割肉和盐以啖之。<a id="a-1Z"></a>两股肉尽心闷不能自割。<a id="a-1a"></a>因语饿人云。<a id="a-1b"></a>汝取我皮肉犹足数日。<a id="a-1c"></a>若王使来必当将去。<a id="a-1d"></a>但取藏之。<a id="a-1e"></a>饿者悲悼无能取者。<a id="a-1f"></a>须臾弟子来至。<a id="a-1g"></a>王人复看。<a id="a-1h"></a>举国奔赴号叫相属。<a id="a-1i"></a>因舆之还宫。<a id="a-1j"></a>周敕以三百斛麦以施饿者。<a id="a-1k"></a>别发仓廪以赈贫民。<a id="a-1l"></a>至明晨乃绝。<a id="a-1m"></a>出城北阇维之。<a id="a-1n"></a>烟炎冲天七日乃歇。<a id="a-1o"></a>尸骸都尽唯舌不烂。<a id="a-1p"></a>即于其处起塔三层。<a id="a-1q"></a>树碑于右。<a id="a-1r"></a>进弟子僧遵。<a id="a-1s"></a>姓赵。<a id="a-1t"></a>高昌人。<a id="a-1u"></a>善十诵律蔬食节行。<a id="a-1v"></a>诵法华胜鬘金刚波若。<a id="a-1w"></a>又笃厉门人常忏悔为业。</p>
  <p id="a1x">释僧富。<a id="a-1y"></a>姓山。<a id="a-1z"></a>高阳人。<a id="a-20"></a>父霸为蓝田令。<a id="a-21"></a>富少孤居贫而笃学无厌。<a id="a-22"></a>采薪为烛以照读书。<a id="a-23"></a>及至冠年备尽经史。<a id="a-24"></a>美姿容善谈论。<a id="a-25"></a>后遇伪秦卫将军杨邕资其衣粮。<a id="a-26"></a>习凿齿携共志学。<a id="a-27"></a>及听安公讲放光经。<a id="a-28"></a>遂有心乐道。<a id="a-29"></a>于是剃发依安受业。<a id="a-2A"></a>安亡后还魏郡廷尉寺。<a id="a-2B"></a>下帷潜思绝事人间。<a id="a-2C"></a>时村中有劫。<a id="a-2D"></a>劫得一小儿。<a id="a-2E"></a>欲取心肝以解神。<a id="a-2F"></a>富逍遥路口。<a id="a-2G"></a>遇见劫具问其意。<a id="a-2H"></a>因脱衣以易小儿。<a id="a-2I"></a>群劫不许。<a id="a-2J"></a>富曰。<a id="a-2K"></a>大人五藏亦可用不。<a id="a-2L"></a>劫谓富不能亡身。<a id="a-2M"></a>妄言亦好。<a id="a-2N"></a>富乃念曰。<a id="a-2O"></a>我幻炎之躯会有一死。<a id="a-2P"></a>以死济人。<a id="a-2Q"></a>虽死犹生。<a id="a-2R"></a>即自取劫刀划胸至脐。<a id="a-2S"></a>群劫更相咎责四散奔走。<a id="a-2T"></a>即送小儿还家。<a id="a-2U"></a>路口时行路一人见富如此。<a id="a-2V"></a>因问其故。<a id="a-2W"></a>富虽复顿闷口犹能言。<a id="a-2X"></a>乃具答以事。<a id="a-2Y"></a>此人悲悼伤心还家取针缝其腹皮。<a id="a-2Z"></a>涂以验药。<a id="a-2a"></a>舆还寺将息。<a id="a-2b"></a>少时而差。<a id="a-2c"></a>后不知所终。</p>
  <p id="a2d">释法羽。<a id="a-2e"></a>冀州人。<a id="a-2f"></a>十五出家。<a id="a-2g"></a>为慧始弟子。<a id="a-2h"></a>始立行精苦修头陀之业。<a id="a-2i"></a>羽操心勇猛深达其道。<a id="a-2j"></a>常欲仰轨药王烧身供养。<a id="a-2k"></a>时伪晋王姚绪镇蒱阪。<a id="a-2l"></a>羽以事白绪。<a id="a-2m"></a>绪曰入道多方何必烧身。<a id="a-2n"></a>不敢固违。<a id="a-2o"></a>幸愿三思。<a id="a-2p"></a>羽誓志既重。<a id="a-2q"></a>即服香屑以布缠体。<a id="a-2r"></a>诵舍身品。<a id="a-2s"></a>竟以火自燎。<a id="a-2t"></a>道俗观视莫不悲慕焉。<a id="a-2u"></a>时年四十有五。</p>
  <p id="a2v">释慧绍。<a id="a-2w"></a>不知氏族。<a id="a-2x"></a>小儿时母哺鱼肉辄吐。<a id="a-2y"></a>咽菜不疑。<a id="a-2z"></a>于是便蔬食。<a id="a-30"></a>至八岁出家为僧要弟子。<a id="a-31"></a>精勤懔励苦行标节。<a id="a-32"></a>后随要止临川招提寺。<a id="a-33"></a>乃密有烧身之意。<a id="a-34"></a>常雇人斫薪[卄/積]于东山石室高数丈。<a id="a-35"></a>中央开一龛足容己身。<a id="a-36"></a>乃还寺辞要。<a id="a-37"></a>要苦谏不从。<a id="a-38"></a>即于焚身之日。<a id="a-39"></a>于东山设大众八关。<a id="a-3A"></a>并告别知识。<a id="a-3B"></a>其日阖境犇波。<a id="a-3C"></a>车马人众及赍金宝者。<a id="a-3D"></a>不可称数。<a id="a-3E"></a>至初夜行道。<a id="a-3F"></a>绍自行香。<a id="a-3G"></a>行香既竟执烛然薪。<a id="a-3H"></a>入中而坐。<a id="a-3I"></a>诵药王本事品。<a id="a-3J"></a>众既不见绍。<a id="a-3K"></a>悟其已去。<a id="a-3L"></a>礼拜未毕。<a id="a-3M"></a>悉至薪所。<a id="a-3N"></a>[卄/積]已恫然诵声未息。<a id="a-3O"></a>火至额闻唱一心。<a id="a-3P"></a>言已奄绝。<a id="a-3Q"></a>大众咸见有一星。<a id="a-3R"></a>其大如斗。<a id="a-3S"></a>直下烟中俄而上天。<a id="a-3T"></a>时见者咸谓天宫迎绍。<a id="a-3U"></a>经三日薪聚乃尽。<a id="a-3V"></a>绍临终谓同学曰。<a id="a-3W"></a>吾烧身处当生梧桐。<a id="a-3X"></a>慎莫伐之。<a id="a-3Y"></a>其后三日果生焉。<a id="a-3Z"></a>绍焚身是元嘉二十八年。<a id="a-3a"></a>年二十八。<a id="a-3b"></a>绍师僧要亦清谨有懿德。<a id="a-3c"></a>年一百六十终于寺矣。</p>
  <p id="a3d">释僧瑜。<a id="a-3e"></a>姓周。<a id="a-3f"></a>吴兴余杭人。<a id="a-3g"></a>弱冠出家。<a id="a-3h"></a>业素纯粹。<a id="a-3i"></a>元嘉十五年。<a id="a-3j"></a>与同学昙温慧光等。<a id="a-3k"></a>于庐山南岭共建精舍。<a id="a-3l"></a>名曰招隐。<a id="a-3m"></a>瑜常以为结累三涂情形故也。<a id="a-3n"></a>情将尽矣形亦宜损。<a id="a-3o"></a>药王之[跳-兆+(轍-車)]独何云远。<a id="a-3p"></a>于是屡发言誓始契烧身。<a id="a-3q"></a>以宋孝建二年六月三日。<a id="a-3r"></a>集薪为龛。<a id="a-3s"></a>并请僧设斋。<a id="a-3t"></a>告众辞别。<a id="a-3u"></a>是日云雾晦合密雨交零。<a id="a-3v"></a>瑜乃誓曰。<a id="a-3w"></a>若我所志克明天当清朗。<a id="a-3x"></a>如其无感便当滂注。<a id="a-3y"></a>使此四辈知神应之无昧也。<a id="a-3z"></a>言已云景明霁。<a id="a-40"></a>至初夜竟便入薪龛中。<a id="a-41"></a>合掌平坐。<a id="a-42"></a>诵药王品。<a id="a-43"></a>火焰交至犹合掌不散。<a id="a-44"></a>道俗知者奔赴弥山。<a id="a-45"></a>并稽首作礼。<a id="a-46"></a>愿结因缘。<a id="a-47"></a>咸见紫气腾空久之乃歇。<a id="a-48"></a>时年四十四。<a id="a-49"></a>其后旬有四日。<a id="a-4A"></a>瑜房中生双梧桐。<a id="a-4B"></a>根枝丰茂。<a id="a-4C"></a>巨细相如。<a id="a-4D"></a>贯壤直耸。<a id="a-4E"></a>遂成连树理。<a id="a-4F"></a>识者以为娑罗宝树克炳泥洹。<a id="a-4G"></a>瑜之庶几故现斯证。<a id="a-4H"></a>因号为双桐沙门。<a id="a-4I"></a>吴郡张辩为平南长史。<a id="a-4J"></a>亲睹其事。<a id="a-4K"></a>具为传赞。<a id="a-4L"></a>赞曰。<a id="a-4M"></a>悠悠玄机。<a id="a-4N"></a>茫茫至道。<a id="a-4O"></a>出生入死。<a id="a-4P"></a>孰为妙宝(其一)。<a id="a-4Q"></a>自昔药王。<a id="a-4R"></a>殊化绝伦。<a id="a-4S"></a>往闻其说。<a id="a-4T"></a>今睹斯人(其二)。<a id="a-4U"></a>英英沙门。<a id="a-4V"></a>慧定心固。<a id="a-4W"></a>凝神紫气。<a id="a-4X"></a>表迹双树(其三)。<a id="a-4Y"></a>其德可乐。<a id="a-4Z"></a>其操可贵。<a id="a-4a"></a>文之作矣。<a id="a-4b"></a>式飘仿佛(其四)</p>
  <p id="a4c">释慧益。<a id="a-4d"></a>广陵人。<a id="a-4e"></a>少出家随师止寿春。<a id="a-4f"></a>宋孝建中出都憩竹林寺。<a id="a-4g"></a>精勤苦行誓欲烧身。<a id="a-4h"></a>众人闻者或毁或赞。<a id="a-4i"></a>至大明四年始就却粒唯饵麻麦。<a id="a-4j"></a>到六年又绝麦等。<a id="a-4k"></a>但食苏油。<a id="a-4l"></a>有顷又断苏油唯服香丸。<a id="a-4m"></a>虽四大绵微而神情警正。<a id="a-4n"></a>孝武深加敬异致问殷勤。<a id="a-4o"></a>遣太宰江夏王义恭诣寺谏益。<a id="a-4p"></a>益誓志无改。<a id="a-4q"></a>至大明七年四月八日将就焚烧。<a id="a-4r"></a>乃于钟山之南置镬办油。<a id="a-4s"></a>其日朝乘牛车而以人牵。<a id="a-4t"></a>自寺之山。<a id="a-4u"></a>以帝王是兆民所凭又三宝所寄。<a id="a-4v"></a>乃自力入台至云龙门不能步下。<a id="a-4w"></a>令人启闻。<a id="a-4x"></a>慧益道人今舍身诣门奉辞。<a id="a-4y"></a>深以佛法仰累帝闻改容。<a id="a-4z"></a>即躬出云龙门。<a id="a-50"></a>益既见帝。<a id="a-51"></a>重以佛法凭嘱。<a id="a-52"></a>于是辞去。<a id="a-53"></a>帝亦续至。<a id="a-54"></a>诸王妃后道俗士庶填满山谷。<a id="a-55"></a>投衣弃宝不可胜计。<a id="a-56"></a>益乃入镬据一小床以衣具自缠。<a id="a-57"></a>上加一长帽以油灌之。<a id="a-58"></a>将就着火。<a id="a-59"></a>帝令太宰至镬所请喻曰。<a id="a-5A"></a>道行多方何必殒命。<a id="a-5B"></a>幸愿三思更就异途。<a id="a-5C"></a>益雅志确然曾无悔念。<a id="a-5D"></a>乃答曰。<a id="a-5E"></a>微躯贱命何足上留天心圣慈罔已者。<a id="a-5F"></a>愿度二十人出家。<a id="a-5G"></a>降敕即许。<a id="a-5H"></a>益乃手自执烛以然帽。<a id="a-5I"></a>帽然乃弃烛合掌诵药王品。<a id="a-5J"></a>火至眉诵声犹分明。<a id="a-5K"></a>及眼乃昧。<a id="a-5L"></a>贵贱哀嗟响振幽谷。<a id="a-5M"></a>莫不弹指称佛惆怅泪下。<a id="a-5N"></a>火至明旦乃尽。<a id="a-5O"></a>帝于时闻空中笳管异香芬苾。<a id="a-5P"></a>帝尽日方还宫。<a id="a-5Q"></a>夜梦见益振锡而至。<a id="a-5R"></a>更嘱以佛法。<a id="a-5S"></a>明日帝为设会度人。<a id="a-5T"></a>令斋主唱白具序征祥。<a id="a-5U"></a>烧身之处谓药王寺以拟本事也。</p>
  <p id="a5V">释僧庆。<a id="a-5W"></a>姓陈。<a id="a-5X"></a>巴西安汉人。<a id="a-5Y"></a>家世事五斗米道。<a id="a-5Z"></a>庆生而独悟。<a id="a-5a"></a>十三出家止义兴寺。<a id="a-5b"></a>净修梵行愿求见佛。<a id="a-5c"></a>先舍三指末誓烧身。<a id="a-5d"></a>渐绝粮粒唯服香油。<a id="a-5e"></a>到大明三年二月八日。<a id="a-5f"></a>于蜀城武担寺西对其所造净名像前焚身供养。<a id="a-5g"></a>刺史张悦躬出临视。<a id="a-5h"></a>道俗侨旧观者倾邑。<a id="a-5i"></a>行云为结苦雨悲零。<a id="a-5j"></a>俄而晴景开明天色澄净。<a id="a-5k"></a>见一物如龙从[卄/積]升天。<a id="a-5l"></a>时年二十三。<a id="a-5m"></a>天水太守裴方明。<a id="a-5n"></a>为收灰起塔。</p>
  <p id="a5o">释法光。<a id="a-5p"></a>秦州陇西人。<a id="a-5q"></a>少而有信。<a id="a-5r"></a>至二十九方出家。<a id="a-5s"></a>苦行头陀不服绵纩。<a id="a-5t"></a>绝五谷唯饵松叶。<a id="a-5u"></a>后誓志烧身。<a id="a-5v"></a>乃服松膏及饮油经于半年。<a id="a-5w"></a>至齐永明五年十月二十日。<a id="a-5x"></a>于陇西记城寺内集薪焚身以满先志。<a id="a-5y"></a>火来至目诵声犹记。<a id="a-5z"></a>至鼻乃昧。<a id="a-60"></a>奄然而绝。<a id="a-61"></a>春秋四十有一。<a id="a-62"></a>时永明末始丰县有比丘法存。<a id="a-63"></a>亦烧身供养。<a id="a-64"></a>郡守萧缅遣沙门慧深。<a id="a-65"></a>为起灰塔。</p>
  <p id="a66">释昙弘。<a id="a-67"></a>黄龙人。<a id="a-68"></a>少修戒行专精律部。<a id="a-69"></a>宋永初中南游番禺止台寺。<a id="a-6A"></a>晚又适交趾之仙山寺。<a id="a-6B"></a>诵无量寿及观经。<a id="a-6C"></a>誓心安养。<a id="a-6D"></a>以孝建二年于山上聚薪。<a id="a-6E"></a>密往[卄/積]中以火自烧。<a id="a-6F"></a>弟子追及。<a id="a-6G"></a>抱持将还。<a id="a-6H"></a>半身已烂。<a id="a-6I"></a>经月少差。<a id="a-6J"></a>后近村设会举寺皆赴。<a id="a-6K"></a>弘于是日复入谷烧身。<a id="a-6L"></a>村人追求命已绝矣。<a id="a-6M"></a>于是益薪进火明日乃尽。<a id="a-6N"></a>尔日村居民咸见弘身黄金色乘一金鹿西行。<a id="a-6O"></a>甚急不暇暄凉。<a id="a-6P"></a>道俗方悟其神异。<a id="a-6Q"></a>共收灰骨以起塔焉。</p>
  <p id="a6R">论曰。<a id="a-6S"></a>夫有形之所贵者身也。<a id="a-6T"></a>情识之所珍者命也。<a id="a-6U"></a>是故餐脂饮血乘肥衣轻。<a id="a-6V"></a>欲其怡怿也。<a id="a-6W"></a>饵术含丹防生养性。<a id="a-6X"></a>欲其寿考也。<a id="a-6Y"></a>至如析一毛以利天下。<a id="a-6Z"></a>则吝而弗为。<a id="a-6a"></a>彻一餐以续余命。<a id="a-6b"></a>则惜而不与。<a id="a-6c"></a>此其弊过矣。<a id="a-6d"></a>自有宏知达见遗己瞻人。<a id="a-6e"></a>体三界为长夜之宅。<a id="a-6f"></a>悟四生为梦幻之境。<a id="a-6g"></a>精神逸乎蜚羽。<a id="a-6h"></a>形骸滞于瓶谷。<a id="a-6i"></a>是故摩顶至足曾不介心。<a id="a-6j"></a>国城妻子舍若草芥。<a id="a-6k"></a>今之所论盖其人也。<a id="a-6l"></a>僧群心为一鸭而绝水以亡身。<a id="a-6m"></a>僧富止救一童而划腹以全命。<a id="a-6n"></a>法进割肉以啖人。<a id="a-6o"></a>昙称自餧于灾虎。<a id="a-6p"></a>斯皆尚乎兼济之道。<a id="a-6q"></a>忘我利物者也。<a id="a-6r"></a>昔王子投身功踰九劫。<a id="a-6s"></a>刳肌贸鸟骇震三千。<a id="a-6t"></a>惟夫若人固以超迈高绝矣。<a id="a-6u"></a>爰次法羽至于昙弘。<a id="a-6v"></a>皆灰烬形骸弃舍珍爱。<a id="a-6w"></a>或以情祈安养。<a id="a-6x"></a>或以愿生知足。<a id="a-6y"></a>故双梧表于房里。<a id="a-6z"></a>一馆显自空中。<a id="a-70"></a>符瑞彪炳与时间出。<a id="a-71"></a>然圣教不同开遮亦异。<a id="a-72"></a>若是大权为物适时而动。<a id="a-73"></a>利现万端非教所制。<a id="a-74"></a>故经云。<a id="a-75"></a>能然手足一指乃胜国城布施。<a id="a-76"></a>若是出家凡僧本以威仪摄物。<a id="a-77"></a>而今残毁形骸坏福田相。<a id="a-78"></a>考而为谈有得有失。<a id="a-79"></a>得在忘身。<a id="a-7A"></a>失在违戒。<a id="a-7B"></a>故龙树云。<a id="a-7C"></a>新行菩萨不能一时备行诸度。<a id="a-7D"></a>或满檀而乖孝。<a id="a-7E"></a>如王子投虎。<a id="a-7F"></a>或满慧而乖慈。<a id="a-7G"></a>如检他断食等。<a id="a-7H"></a>皆由行未全美不无盈缺。<a id="a-7I"></a>又佛说身有八万户虫与人同气。<a id="a-7J"></a>人命既尽虫亦俱逝。<a id="a-7K"></a>是故罗汉死后佛许烧身。<a id="a-7L"></a>而今未死便烧。<a id="a-7M"></a>或于虫命有失。<a id="a-7N"></a>说者或言。<a id="a-7O"></a>罗汉尚入火光。<a id="a-7P"></a>夫复何怪。<a id="a-7Q"></a>有言入火光者先已舍命。<a id="a-7R"></a>用神智力后乃自烧。<a id="a-7S"></a>然性地菩萨亦未免报躯。<a id="a-7T"></a>或时投形火聚。<a id="a-7U"></a>或时裂骸分人。<a id="a-7V"></a>当知杀虫之论其究竟详焉。<a id="a-7W"></a>夫三毒四倒乃生死之根栽。<a id="a-7X"></a>七觉八道实涅槃之要路。<a id="a-7Y"></a>岂必燔炙形骸然后离苦。<a id="a-7Z"></a>若其位邻得忍俯迹同凡。<a id="a-7a"></a>或时为物舍身。<a id="a-7b"></a>此非言论所及。<a id="a-7c"></a>至如凡夫之徒。<a id="a-7d"></a>鉴察无广竟不知尽寿行道。<a id="a-7e"></a>何如弃舍身命。<a id="a-7f"></a>或欲邀誉一时。<a id="a-7g"></a>或欲流名万代。<a id="a-7h"></a>及临火就薪悔怖交切。<a id="a-7i"></a>彰言既广耻夺其操。<a id="a-7j"></a>于是僶俯从事空婴万苦。<a id="a-7k"></a>若然非所谓也。<a id="a-7l"></a>赞曰。<a id="a-7m"></a>若人挺志。<a id="a-7n"></a>金石非英。<a id="a-7o"></a>铄兹所重。<a id="a-7p"></a>祈彼宝城。<a id="a-7q"></a>芬梧蓊蔚。<a id="a-7r"></a>紫馆浮轻。<a id="a-7s"></a>腾烟曜彩。<a id="a-7t"></a>吐瑞含祯。<a id="a-7u"></a>千秋尚美。<a id="a-7v"></a>万代传馨。</p>
  <p data-pb></p>
  <h2 id="a7w">诵经第七</h2>
  <p id="a7x">释昙邃一 释法相二 竺法纯三 释僧生四 释法宗五 释道冏六 释慧庆七 释普明八 释法庄九 释慧果十 释法恭十一 释僧覆十二 释慧进十三 释弘明十四 释慧豫十五 释道嵩十六 释超辩十七 释法慧十八 释僧侯十九 释慧弥二十 释道琳二十一</p>
  <p id="a7y">释昙邃。<a id="a-7z"></a>未详何许人。<a id="a-80"></a>少出家止河阴白马寺。<a id="a-81"></a>蔬食布衣。<a id="a-82"></a>诵正法华经常一日一遍。<a id="a-83"></a>又精达经旨亦为人解说。<a id="a-84"></a>尝于夜中忽闻扣户云。<a id="a-85"></a>欲请法师九旬说法。<a id="a-86"></a>邃不许。<a id="a-87"></a>固请乃赴之。<a id="a-88"></a>而犹是眠中。<a id="a-89"></a>比觉己身在白马坞神祠中。<a id="a-8A"></a>并一弟子。<a id="a-8B"></a>自尔日日密往。<a id="a-8C"></a>余无知者。<a id="a-8D"></a>后寺僧经祠前过见有两高座。<a id="a-8E"></a>邃在北弟子在南。<a id="a-8F"></a>如有讲说声。<a id="a-8G"></a>又闻有奇香之气。<a id="a-8H"></a>于是道俗共传。<a id="a-8I"></a>咸云神异。<a id="a-8J"></a>至夏竟。<a id="a-8K"></a>神施以白马一匹白羊五头绢九十匹。<a id="a-8L"></a>咒愿毕于是各绝。<a id="a-8M"></a>邃后不知所终。</p>
  <p id="a8N">释法相。<a id="a-8O"></a>姓梁。<a id="a-8P"></a>不测何人。<a id="a-8Q"></a>常山居精苦。<a id="a-8R"></a>诵经十余万言。<a id="a-8S"></a>鸟兽集其左右皆驯若家禽。<a id="a-8T"></a>太山祠有大石函贮财宝。<a id="a-8U"></a>相时山行宿于庙侧。<a id="a-8V"></a>忽见一人玄衣武冠。<a id="a-8W"></a>令相开函言绝不见。<a id="a-8X"></a>其函石盖重过千钧。<a id="a-8Y"></a>相试提之飘然而起。<a id="a-8Z"></a>于是取其财以施贫民。<a id="a-8a"></a>后度江南止越城寺。<a id="a-8b"></a>忽游纵放荡优俳滑稽。<a id="a-8c"></a>或时裸袒干冒朝贵。<a id="a-8d"></a>晋镇北将军司马恬恶其不节。<a id="a-8e"></a>招而鸩之。<a id="a-8f"></a>频倾三钟。<a id="a-8g"></a>神气清夷。<a id="a-8h"></a>淡然无扰。<a id="a-8i"></a>恬大异之。<a id="a-8j"></a>至晋元兴末卒。<a id="a-8k"></a>春秋八十。<a id="a-8l"></a>时有竺昙盖竺僧法。<a id="a-8m"></a>并苦行通感。<a id="a-8n"></a>盖能神咒请雨。<a id="a-8o"></a>为杨州刺史司马元显所敬。<a id="a-8p"></a>法亦善神咒。<a id="a-8q"></a>晋丞相会稽王司马道子。<a id="a-8r"></a>为起治城寺焉。</p>
  <p id="a8s">竺法纯。<a id="a-8t"></a>未详何许人。<a id="a-8u"></a>少出家止山阴显义寺。<a id="a-8v"></a>苦行有德。<a id="a-8w"></a>善诵古维摩经。<a id="a-8x"></a>晋元兴中为寺上兰渚买故屋。<a id="a-8y"></a>暮还于湖中。<a id="a-8z"></a>遇风而船小。<a id="a-90"></a>纯唯一心凭观世音口诵不辍。<a id="a-91"></a>俄见一大流船乘之获免。<a id="a-92"></a>至岸访船无主。<a id="a-93"></a>须臾不见。<a id="a-94"></a>道俗咸叹神感。<a id="a-95"></a>后不知所终。</p>
  <p id="a96">释僧生。<a id="a-97"></a>姓袁。<a id="a-98"></a>蜀郡郫人。<a id="a-99"></a>少出家以苦行致称。<a id="a-9A"></a>成都宋丰等请为三贤寺主。<a id="a-9B"></a>诵法华习禅定常于山中诵经。<a id="a-9C"></a>有虎来蹲其前。<a id="a-9D"></a>诵竟乃去。<a id="a-9E"></a>后每至讽咏辄见左右四人为侍卫。<a id="a-9F"></a>年虽衰老而翘勤弥厉。<a id="a-9G"></a>后微疾。<a id="a-9H"></a>便语侍者云。<a id="a-9I"></a>吾将去矣死后可为烧身。<a id="a-9J"></a>弟子依遗命。</p>
  <p id="a9K">释法宗。<a id="a-9L"></a>临海人。<a id="a-9M"></a>少好游猎。<a id="a-9N"></a>尝于剡遇射孕鹿母堕胎。<a id="a-9O"></a>鹿母衔箭犹就地舐子。<a id="a-9P"></a>宗乃悔悟。<a id="a-9Q"></a>知贪生爱子是有识所同。<a id="a-9R"></a>于是摧弓折矢出家业道。<a id="a-9S"></a>常分卫自资受一食法。<a id="a-9T"></a>蔬苦六时以悔先罪。<a id="a-9U"></a>诵法华维摩。<a id="a-9V"></a>常升台讽咏。<a id="a-9W"></a>响闻四远。<a id="a-9X"></a>士庶禀其归戒者三千余人。<a id="a-9Y"></a>遂开拓所住以为精舍。<a id="a-9Z"></a>因诵为目号曰法华台也。<a id="a-9a"></a>宗后不测所终。</p>
  <p id="a9b">释道冏。<a id="a-9c"></a>姓马。<a id="a-9d"></a>扶风人。<a id="a-9e"></a>初出家为道懿弟子。<a id="a-9f"></a>懿病尝遣冏等四人至河南霍山采钟乳。<a id="a-9g"></a>入穴数里。<a id="a-9h"></a>跨木渡水三人溺死。<a id="a-9i"></a>炬火又亡。<a id="a-9j"></a>冏判无济理。<a id="a-9k"></a>冏素诵法华唯凭诚此业。<a id="a-9l"></a>又存念观音。<a id="a-9m"></a>有顷见一光如萤火。<a id="a-9n"></a>追之不及。<a id="a-9o"></a>遂得出穴。<a id="a-9p"></a>于是进修禅业节行弥新。<a id="a-9q"></a>频作数过普贤斋。<a id="a-9r"></a>并有瑞应。<a id="a-9s"></a>或见梵僧入坐。<a id="a-9t"></a>或见骑马人至。<a id="a-9u"></a>并未及暄凉。<a id="a-9v"></a>倏忽不见。<a id="a-9w"></a>后与同学四人。<a id="a-9x"></a>南游上京观瞩风化。<a id="a-9y"></a>夜乘冰度河。<a id="a-9z"></a>中道冰破三人没死。<a id="a-A0"></a>冏又归诚观音。<a id="a-A1"></a>乃觉脚下如有一物自[敲-高+危]。<a id="a-A2"></a>复见赤光在前。<a id="a-A3"></a>乘光至岸。<a id="a-A4"></a>达都止南涧寺。<a id="a-A5"></a>常以般舟为业。<a id="a-A6"></a>尝中夜入禅。<a id="a-A7"></a>忽见四人御车至房。<a id="a-A8"></a>呼令上乘。<a id="a-A9"></a>冏欻不自觉。<a id="a-AA"></a>已见身在郡。<a id="a-AB"></a>后沈桥见一人在路坐胡床。<a id="a-AC"></a>侍者数百人。<a id="a-AD"></a>见冏惊起。<a id="a-AE"></a>曰坐禅人耳。<a id="a-AF"></a>彼人因谓左右曰。<a id="a-AG"></a>向止令知处而已。<a id="a-AH"></a>何忽劳屈法师。<a id="a-AI"></a>于是礼拜执别。<a id="a-AJ"></a>令人送冏还寺。<a id="a-AK"></a>扣门良久。<a id="a-AL"></a>方开入寺见房犹闭。<a id="a-AM"></a>众咸莫测其然。<a id="a-AN"></a>宋元嘉二十年。<a id="a-AO"></a>临川康王义庆携往广陵。<a id="a-AP"></a>终于彼矣。</p>
  <p id="aAQ">释慧庆。<a id="a-AR"></a>广陵人。<a id="a-AS"></a>出家止庐山寺。<a id="a-AT"></a>学通经律清洁有戒行。<a id="a-AU"></a>诵法华十地思益维摩。<a id="a-AV"></a>每夜吟讽。<a id="a-AW"></a>常闻闇中有弹指赞叹之声。<a id="a-AX"></a>尝于小雷遇风波船将覆没。<a id="a-AY"></a>庆唯诵经不辍。<a id="a-AZ"></a>觉船在浪中如有人牵之。<a id="a-Aa"></a>倏忽至岸。<a id="a-Ab"></a>于是笃厉弥勤。<a id="a-Ac"></a>宋元嘉末卒。<a id="a-Ad"></a>春秋六十有二。</p>
  <p id="aAe">释普明。<a id="a-Af"></a>姓张。<a id="a-Ag"></a>临淄人。<a id="a-Ah"></a>少出家禀性清纯蔬食布衣。<a id="a-Ai"></a>以忏诵为业。<a id="a-Aj"></a>诵法华维摩二经。<a id="a-Ak"></a>及诵之时有别衣别座。<a id="a-Al"></a>未尝秽杂。<a id="a-Am"></a>每诵至劝发品辄见普贤乘象立在其前。<a id="a-An"></a>诵维摩经亦闻空中唱乐。<a id="a-Ao"></a>又善神咒所救皆愈。<a id="a-Ap"></a>有乡人王道真妻。<a id="a-Aq"></a>病请明来咒。<a id="a-Ar"></a>明入门妇便闷绝。<a id="a-As"></a>俄见一物如狸长数尺许从狗窦出。<a id="a-At"></a>因此而愈。<a id="a-Au"></a>明尝行水傍祠。<a id="a-Av"></a>巫觋自云。<a id="a-Aw"></a>神见之皆奔走。<a id="a-Ax"></a>以宋孝建中卒。<a id="a-Ay"></a>春秋八十有五。</p>
  <p id="aAz">释法庄。<a id="a-B0"></a>姓申。<a id="a-B1"></a>淮南人。<a id="a-B2"></a>十岁出家。<a id="a-B3"></a>为庐山慧远弟子。<a id="a-B4"></a>少以苦节标名。<a id="a-B5"></a>晚游关中从睿公禀学。<a id="a-B6"></a>元嘉初出都止道场寺。<a id="a-B7"></a>性率素止一中而已。<a id="a-B8"></a>诵大涅槃法华净名。<a id="a-B9"></a>每后夜讽诵。<a id="a-BA"></a>比房常闻庄户前有如兵仗羽卫之响。<a id="a-BB"></a>实天神来听也。<a id="a-BC"></a>宋大明初卒于寺。<a id="a-BD"></a>春秋七十有六。</p>
  <p id="aBE">释慧果。<a id="a-BF"></a>豫州人。<a id="a-BG"></a>少以蔬苦自业。<a id="a-BH"></a>宋初游京师止瓦官寺。<a id="a-BI"></a>诵法华十地。<a id="a-BJ"></a>尝于圊厕见一鬼。<a id="a-BK"></a>致敬于果云。<a id="a-BL"></a>昔为众僧作维那。<a id="a-BM"></a>小不如法堕在啖粪鬼中。<a id="a-BN"></a>法师德素高明。<a id="a-BO"></a>又慈悲为意。<a id="a-BP"></a>愿助以拔济之方也。<a id="a-BQ"></a>又云。<a id="a-BR"></a>昔有钱三千埋在柿树根下。<a id="a-BS"></a>愿取以为福。<a id="a-BT"></a>果即告众掘取。<a id="a-BU"></a>果得三千。<a id="a-BV"></a>为造法华一部并设会。<a id="a-BW"></a>后梦见此鬼云。<a id="a-BX"></a>已得改生大胜昔日。<a id="a-BY"></a>果以宋太始六年卒。<a id="a-BZ"></a>春秋七十有六。</p>
  <p id="aBa">释法恭。<a id="a-Bb"></a>姓关。<a id="a-Bc"></a>雍州人。<a id="a-Bd"></a>初出家止江陵安养寺。<a id="a-Be"></a>后出京师住东安寺。<a id="a-Bf"></a>少而苦行殊伦。<a id="a-Bg"></a>服布衣饵菽麦。<a id="a-Bh"></a>诵经三十余万言。<a id="a-Bi"></a>每夜讽咏辄有殊香异气。<a id="a-Bj"></a>入恭房者咸共闻之。<a id="a-Bk"></a>又以弊纳聚蚤虱。<a id="a-Bl"></a>常披以饴之。<a id="a-Bm"></a>宋武文明三帝及衡阳文王义秀等。<a id="a-Bn"></a>并崇其德素。<a id="a-Bo"></a>所获信施常分给贫病。<a id="a-Bp"></a>未尝私蓄。<a id="a-Bq"></a>宋太始中还西卒于彼。<a id="a-Br"></a>春秋八十。<a id="a-Bs"></a>时乌衣复有僧恭者。<a id="a-Bt"></a>德业高明纲总寺任。<a id="a-Bu"></a>亦不食粳粮唯饵豆麦。</p>
  <p id="aBv">释僧覆。<a id="a-Bw"></a>未详何人。<a id="a-Bx"></a>少孤为下人所养。<a id="a-By"></a>七岁出家为昙亮弟子。<a id="a-Bz"></a>学通诸经蔬食持咒。<a id="a-C0"></a>诵大品法华。<a id="a-C1"></a>宋明帝深加器重。<a id="a-C2"></a>敕为彭城寺主。<a id="a-C3"></a>率众有功。<a id="a-C4"></a>宋太始末卒。<a id="a-C5"></a>春秋六十有六。</p>
  <p id="aC6">释慧进。<a id="a-C7"></a>姓姚。<a id="a-C8"></a>吴兴人。<a id="a-C9"></a>少而雄勇任性游侠。<a id="a-CA"></a>年四十忽悟心自启。<a id="a-CB"></a>遂尔离俗止京师高座寺。<a id="a-CC"></a>蔬食素衣誓诵法华。<a id="a-CD"></a>用心劳苦。<a id="a-CE"></a>执卷辄病。<a id="a-CF"></a>乃发愿。<a id="a-CG"></a>愿造法华百部以悔先障。<a id="a-CH"></a>始聚得钱一千六百。<a id="a-CI"></a>时有劫来问进有物不。<a id="a-CJ"></a>答云。<a id="a-CK"></a>唯有造经钱在佛处。<a id="a-CL"></a>群劫闻之赧然而去。<a id="a-CM"></a>于是聚集信施。<a id="a-CN"></a>得以成经。<a id="a-CO"></a>满足百部。<a id="a-CP"></a>经成之后病亦小差。<a id="a-CQ"></a>诵法华一部得过情愿既满。<a id="a-CR"></a>厉操愈坚。<a id="a-CS"></a>常回诸福业愿生安养未亡少时忽闻空中声曰。<a id="a-CT"></a>汝所愿已足。<a id="a-CU"></a>必得生西方也。<a id="a-CV"></a>至齐永明三年无病而卒。<a id="a-CW"></a>春秋八十有五。<a id="a-CX"></a>时京师龙华寺复有释僧念诵法华金光明。<a id="a-CY"></a>蔬食避世。</p>
  <p id="aCZ">释弘明。<a id="a-Ca"></a>本姓嬴。<a id="a-Cb"></a>会稽山阴人。<a id="a-Cc"></a>少出家贞苦有戒节。<a id="a-Cd"></a>止山阴云门寺诵法华习禅定。<a id="a-Ce"></a>精勤礼忏六时不辍。<a id="a-Cf"></a>每旦则水瓶自满。<a id="a-Cg"></a>实诸天童子以为给使也。<a id="a-Ch"></a>明尝于云门坐禅。<a id="a-Ci"></a>虎来入明室内伏于床前。<a id="a-Cj"></a>见明端然不动。<a id="a-Ck"></a>久久乃去。<a id="a-Cl"></a>又时见一小儿来听明诵经。<a id="a-Cm"></a>明曰。<a id="a-Cn"></a>汝是何人。<a id="a-Co"></a>答云。<a id="a-Cp"></a>昔是此寺沙弥。<a id="a-Cq"></a>盗帐下食今堕圊中。<a id="a-Cr"></a>闻上人道业故来听诵经。<a id="a-Cs"></a>愿助方便使免斯累也。<a id="a-Ct"></a>明即说法劝化。<a id="a-Cu"></a>领解方隐。<a id="a-Cv"></a>后于永兴石姥岩入定。<a id="a-Cw"></a>又有山精来恼明。<a id="a-Cx"></a>明捉得以腰绳系之。<a id="a-Cy"></a>鬼逊谢求脱云。<a id="a-Cz"></a>后不敢复来。<a id="a-D0"></a>及解放。<a id="a-D1"></a>于是绝迹。<a id="a-D2"></a>元嘉中郡守平昌孟顗重其真素。<a id="a-D3"></a>要出安止道树精舍。<a id="a-D4"></a>后济阳江于永兴邑立昭玄寺。<a id="a-D5"></a>复请明往住。<a id="a-D6"></a>大明末陶里董氏。<a id="a-D7"></a>又为明于村立柏林寺。<a id="a-D8"></a>要明还止。<a id="a-D9"></a>训勖禅戒门人成列。<a id="a-DA"></a>以齐永明四年卒于柏林寺。<a id="a-DB"></a>春秋八十有四。</p>
  <p id="aDC">释慧豫。<a id="a-DD"></a>黄龙人。<a id="a-DE"></a>来游京师止灵根寺。<a id="a-DF"></a>少而务学遍访众师。<a id="a-DG"></a>善谈论美风则。<a id="a-DH"></a>每闻臧否人物辄塞耳不听。<a id="a-DI"></a>或时以异言间止。<a id="a-DJ"></a>瓶衣率素。<a id="a-DK"></a>日以一中自毕。<a id="a-DL"></a>精勤标节以救苦为先。<a id="a-DM"></a>诵大涅槃法华十地。<a id="a-DN"></a>又习禅业精于五门。<a id="a-DO"></a>尝寝见有三人来扣户。<a id="a-DP"></a>并衣冠鲜洁执持华盖。<a id="a-DQ"></a>豫问觅谁。<a id="a-DR"></a>答云。<a id="a-DS"></a>法师应死。<a id="a-DT"></a>故来奉迎。<a id="a-DU"></a>豫曰。<a id="a-DV"></a>小事未了可申一年不。<a id="a-DW"></a>答云。<a id="a-DX"></a>可尔。<a id="a-DY"></a>至明年满一周而卒。<a id="a-DZ"></a>是岁齐永明七年。<a id="a-Da"></a>春秋五十有七。<a id="a-Db"></a>豫同寺有沙门法普。<a id="a-Dc"></a>亦素行诵经。</p>
  <p id="aDd">释道嵩。<a id="a-De"></a>姓夏。<a id="a-Df"></a>高密人。<a id="a-Dg"></a>年十岁出家。<a id="a-Dh"></a>少而沉隐有志用。<a id="a-Di"></a>及具戒之后专好律学。<a id="a-Dj"></a>诵经三十万言。<a id="a-Dk"></a>交接上下未尝有喜愠之色。<a id="a-Dl"></a>性好檀舍随获利养皆以施人。<a id="a-Dm"></a>瓶衣之外略无兼物。<a id="a-Dn"></a>宋元徽中来京师止钟山定林寺。<a id="a-Do"></a>守靖闲房忏诵无辍。<a id="a-Dp"></a>人有造者辄为其说法训奖以代馔焉。<a id="a-Dq"></a>从之请戒者甚众。<a id="a-Dr"></a>后卒于山中。<a id="a-Ds"></a>春秋四十有九。</p>
  <p id="aDt">释超辩。<a id="a-Du"></a>姓张。<a id="a-Dv"></a>炖煌人。<a id="a-Dw"></a>幼而神悟孤发履操深沉。<a id="a-Dx"></a>诵法华金刚波若。<a id="a-Dy"></a>闻京师盛于佛法。<a id="a-Dz"></a>乃越自西河。<a id="a-E0"></a>路由巴楚。<a id="a-E1"></a>达于建业。<a id="a-E2"></a>顷之东适吴越观瞩山水。<a id="a-E3"></a>停山阴城傍寺少时。<a id="a-E4"></a>后还都止定林上寺。<a id="a-E5"></a>闲居养素毕命山门。<a id="a-E6"></a>诵法华日限一遍。<a id="a-E7"></a>心敏口从。<a id="a-E8"></a>恒有余力礼千佛凡一百五十余万拜。<a id="a-E9"></a>足不出门三十余载。<a id="a-EA"></a>以齐永明十年终于山寺。<a id="a-EB"></a>春秋七十有三。<a id="a-EC"></a>葬于寺南。<a id="a-ED"></a>沙门僧祐为造碑墓所。<a id="a-EE"></a>东苋刘勰制文。<a id="a-EF"></a>时有灵根释法明。<a id="a-EG"></a>祇洹释僧志。<a id="a-EH"></a>益州释法定。<a id="a-EI"></a>并诵经十余万言。<a id="a-EJ"></a>蔬苦有至德。</p>
  <p id="aEK">释法慧。<a id="a-EL"></a>本姓夏侯氏。<a id="a-EM"></a>少而秉志精苦律行冰严。<a id="a-EN"></a>以宋大明之末。<a id="a-EO"></a>东游禹穴隐于天柱山寺。<a id="a-EP"></a>诵法华一部。<a id="a-EQ"></a>蔬食布衣。<a id="a-ER"></a>志耽人外。<a id="a-ES"></a>居阁不下三十余年。<a id="a-ET"></a>王侯税驾止拜房而反。<a id="a-EU"></a>唯汝南周颙以信解兼深。<a id="a-EV"></a>特与相接。<a id="a-EW"></a>时有慕德希礼。<a id="a-EX"></a>或因颙介意。<a id="a-EY"></a>时一见者。<a id="a-EZ"></a>以齐建武二年卒于山寺。<a id="a-Ea"></a>春秋八十有五。<a id="a-Eb"></a>时若耶悬溜山有姓昙游者。<a id="a-Ec"></a>亦蔬食诵经。<a id="a-Ed"></a>苦节为业。</p>
  <p id="aEe">释僧侯。<a id="a-Ef"></a>西龚。<a id="a-Eg"></a>西凉州人。<a id="a-Eh"></a>年十八便蔬食礼忏。<a id="a-Ei"></a>及具戒之后游方观化。<a id="a-Ej"></a>宋孝建初来至京师。<a id="a-Ek"></a>诵法华维摩金光明。<a id="a-El"></a>常二日一遍。<a id="a-Em"></a>如此六十余年。<a id="a-En"></a>萧惠开入蜀请共同游。<a id="a-Eo"></a>后惠开协同义嘉负罪归阙。<a id="a-Ep"></a>侯乃还都。<a id="a-Eq"></a>于后岗创立石室。<a id="a-Er"></a>以为安禅之所。<a id="a-Es"></a>自息慈以来至于舍命。<a id="a-Et"></a>鱼肉荤辛未尝近齿。<a id="a-Eu"></a>脚影小蹉辄虚斋而过。<a id="a-Ev"></a>齐永明二年微觉不愈。<a id="a-Ew"></a>至中不能食。<a id="a-Ex"></a>乃索水漱口。<a id="a-Ey"></a>合掌而卒。<a id="a-Ez"></a>春秋八十有九。<a id="a-F0"></a>时普弘有释慧温亦诵法华经维摩首楞严。<a id="a-F1"></a>蔬苦并有高节。</p>
  <p id="aF2">释慧弥。<a id="a-F3"></a>姓杨氏。<a id="a-F4"></a>弘农华阴人。<a id="a-F5"></a>汉太尉震之后裔也。<a id="a-F6"></a>年十六出家。<a id="a-F7"></a>及具戒之后志修远离。<a id="a-F8"></a>乃入长安终南山。<a id="a-F9"></a>岩谷险绝轨迹莫至。<a id="a-FA"></a>弥负锡独前。<a id="a-FB"></a>猛虎肃兕无扰。<a id="a-FC"></a>少诵大品。<a id="a-FD"></a>又精修三昧。<a id="a-FE"></a>于是剪茅结宇。<a id="a-FF"></a>以为栖神之宅。<a id="a-FG"></a>时至则持钵入村。<a id="a-FH"></a>食竟则还室禅诵。<a id="a-FI"></a>如此者八年。<a id="a-FJ"></a>后闻江东有法之盛。<a id="a-FK"></a>乃观化京师止于钟山定林寺。<a id="a-FL"></a>习业如先。<a id="a-FM"></a>为人温恭冲让喜愠无色。<a id="a-FN"></a>戒范精明奖化忘倦。<a id="a-FO"></a>咨贤求善恒若未足。<a id="a-FP"></a>凡黑白造山礼拜者。<a id="a-FQ"></a>皆为说法提诱以代肴馔。<a id="a-FR"></a>爰自出家至于衰老。<a id="a-FS"></a>荤醪鲜豢一皆永绝。<a id="a-FT"></a>足不出户三十余年。<a id="a-FU"></a>晓夜习定。<a id="a-FV"></a>常诵波若。<a id="a-FW"></a>六时礼忏。<a id="a-FX"></a>必为众先。<a id="a-FY"></a>以梁天监十七年闰八月十五日终于山舍。<a id="a-FZ"></a>春秋七十有九。<a id="a-Fa"></a>葬于寺南。<a id="a-Fb"></a>立碑颂德。<a id="a-Fc"></a>时定林又有沙门法仙。<a id="a-Fd"></a>亦诵经有素行。<a id="a-Fe"></a>后还吴为僧正。<a id="a-Ff"></a>卒于彼。</p>
  <p id="aFg">释道琳。<a id="a-Fh"></a>本会稽山阴人。<a id="a-Fi"></a>少出家有戒行。<a id="a-Fj"></a>善涅槃法华诵净名经。<a id="a-Fk"></a>吴国张绪礼事之。<a id="a-Fl"></a>后居富阳县泉林寺。<a id="a-Fm"></a>寺常有鬼怪。<a id="a-Fn"></a>自琳居之则消。<a id="a-Fo"></a>琳弟子慧韶为屋所押。<a id="a-Fp"></a>头陷入肩。<a id="a-Fq"></a>琳为祈请。<a id="a-Fr"></a>韶夜见两梵道人拔出其头。<a id="a-Fs"></a>旦起遂平复。<a id="a-Ft"></a>琳于是设圣僧斋。<a id="a-Fu"></a>铺新帛于床上。<a id="a-Fv"></a>斋毕见帛上有人迹。<a id="a-Fw"></a>皆长三尺余。<a id="a-Fx"></a>众咸服其征感。<a id="a-Fy"></a>富阳人始家家立圣僧坐以饭之。<a id="a-Fz"></a>至梁初琳出居齐熙寺。<a id="a-G0"></a>天监十八年卒。<a id="a-G1"></a>春秋七十有三。</p>
  <p id="aG2">论曰。<a id="a-G3"></a>讽诵之利大矣。<a id="a-G4"></a>而成其功者希焉。<a id="a-G5"></a>良由总持难得惛忘易生。<a id="a-G6"></a>如经所说。<a id="a-G7"></a>止复一句一偈亦是圣所称美。<a id="a-G8"></a>是以昙邃通神于石坞。<a id="a-G9"></a>僧生感卫于空中。<a id="a-GA"></a>道冏临危而获济。<a id="a-GB"></a>慧庆将没而蒙全。<a id="a-GC"></a>斯皆实德内充。<a id="a-GD"></a>故使征应外启。<a id="a-GE"></a>经云。<a id="a-GF"></a>六牙降室四王卫座。<a id="a-GG"></a>岂粤虚哉。<a id="a-GH"></a>若乃凝寒靖夜朗月长宵。<a id="a-GI"></a>独处闲房吟讽经典。<a id="a-GJ"></a>音吐遒亮文字分明。<a id="a-GK"></a>足使幽灵忻踊精神畅悦。<a id="a-GL"></a>所谓歌咏诵法言。<a id="a-GM"></a>以此为音乐者也。</p>
  <p id="aGN">赞曰。<a id="a-GO"></a>法身既远。<a id="a-GP"></a>所寄者辞。<a id="a-GQ"></a>沉吟反复。<a id="a-GR"></a>惠利难思。<a id="a-GS"></a>无怠三业。<a id="a-GT"></a>有竞六时。<a id="a-GU"></a>化人乃卫。<a id="a-GV"></a>变众来比。<a id="a-GW"></a>此焉实德。<a id="a-GX"></a>谁与较之。</p>
 </body>
</html>