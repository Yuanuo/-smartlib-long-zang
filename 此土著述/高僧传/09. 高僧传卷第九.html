<!doctype html>
<html id="z3IBWQm1Iv" data-ver="1512">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第九</h1>
  <h2 id="a2">义解六</h2>
  <p id="a3">释僧渊一 释昙度二 释道慧三 释僧钟四 释道盛五 释弘充六 释智林七 释法瑗八 释玄畅九 释僧远十 释僧慧十一 释僧柔十二 释慧基十三 释慧次十四 释慧隆十五 释僧宗十六 释法安十七 释僧印十八 释法度十九 释智秀二十 释慧球二十一 释僧盛二十二 释智顺二十三 释宝亮二十四 释法通二十五 释慧集二十六 释昙斐二十七</p>
  <p id="a4">释僧渊。<a id="a-5"></a>本姓赵。<a id="a-6"></a>颖川人。<a id="a-7"></a>魏司空俨之后也。<a id="a-8"></a>少好读书。<a id="a-9"></a>进戒之后专攻佛义。<a id="a-A"></a>初游徐邦止白塔寺。<a id="a-B"></a>从僧嵩受成实论毗昙。<a id="a-C"></a>学未三年功踰十载。<a id="a-D"></a>慧解之声驰于遐迩。<a id="a-E"></a>渊风姿宏伟腰带十围。<a id="a-F"></a>神气清远含吐洒落。<a id="a-G"></a>隐士刘因之舍所住山给为精舍。<a id="a-H"></a>昙度慧记道登并从渊受业。<a id="a-I"></a>慧记兼通数论。<a id="a-J"></a>道登善涅槃法华。<a id="a-K"></a>并为魏主元宏所重。<a id="a-L"></a>驰名魏国。<a id="a-M"></a>渊以伪太和五年卒。<a id="a-N"></a>春秋六十有八。<a id="a-O"></a>即齐建元三年也。</p>
  <p id="aP">释昙度。<a id="a-Q"></a>本姓蔡。<a id="a-R"></a>江陵人。<a id="a-S"></a>少而敬慎威仪。<a id="a-T"></a>素以戒范致称。<a id="a-U"></a>神情敏悟鉴彻过人。<a id="a-V"></a>后游学京师备贯众典。<a id="a-W"></a>涅槃法华维摩大品。<a id="a-X"></a>并探索微隐思发言外。<a id="a-Y"></a>因以脚疾西游。<a id="a-Z"></a>乃造徐州。<a id="a-a"></a>从僧渊法师更受成实论。<a id="a-b"></a>遂精通此部独步当时魏主元宏闻风餐挹。<a id="a-c"></a>遣使征请。<a id="a-d"></a>既达平城大开讲席。<a id="a-e"></a>宏致敬下筵亲管理味。<a id="a-f"></a>于是停止魏都法化相续。<a id="a-g"></a>学徒自远而至千有余人。<a id="a-h"></a>以伪太和十三年卒于魏国。<a id="a-i"></a>即齐永明六年也。<a id="a-j"></a>撰成实论大义疏八卷。<a id="a-k"></a>盛传北土。</p>
  <p id="al">释道慧。<a id="a-m"></a>姓王。<a id="a-n"></a>余姚人。<a id="a-o"></a>寓居建邺。<a id="a-p"></a>十一出家为僧远弟子止灵曜寺。<a id="a-q"></a>至年十四读庐山慧远集。<a id="a-r"></a>乃慨然叹息恨有生之晚。<a id="a-s"></a>遂与友人智顺。<a id="a-t"></a>沂流千里观远遗迹。<a id="a-u"></a>于是憩庐山西寺涉历三年。<a id="a-v"></a>更还京邑。<a id="a-w"></a>时王或辩三相义大聚学僧。<a id="a-x"></a>慧时年十七。<a id="a-y"></a>便发问数番言语玄微诠牒有次。<a id="a-z"></a>众咸奇之。<a id="a-10"></a>后受业于猛斌二法师。<a id="a-11"></a>猛尝讲成实。<a id="a-12"></a>张融构难重叠。<a id="a-13"></a>猛称疾不堪多领。<a id="a-14"></a>乃命慧令答之。<a id="a-15"></a>融以慧年少颇协轻心。<a id="a-16"></a>慧乘机挫锐言必诣理。<a id="a-17"></a>酬酢往还绰有余裕。<a id="a-18"></a>善大乘明数论。<a id="a-19"></a>讲说相续学徒甚盛。<a id="a-1A"></a>区别义类始为章段焉。<a id="a-1B"></a>褚澄谢超宗名重当时。<a id="a-1C"></a>并见推礼。<a id="a-1D"></a>慧以母年老欲存资奉乃移憩庄严寺。<a id="a-1E"></a>母怜其志。<a id="a-1F"></a>复出家为道。<a id="a-1G"></a>舍宅为福建远精舍。<a id="a-1H"></a>慧以齐建元三年卒。<a id="a-1I"></a>春秋三十有一。<a id="a-1J"></a>临终呼取麈尾授友人智顺。<a id="a-1K"></a>顺恸曰。<a id="a-1L"></a>如此之人年不至四十惜矣。<a id="a-1M"></a>因以麈尾内棺中而敛焉。<a id="a-1N"></a>葬于钟山之阳。<a id="a-1O"></a>陈郡谢超宗为造碑文。<a id="a-1P"></a>时庄严复有玄趣僧达。<a id="a-1Q"></a>并以学解见称。<a id="a-1R"></a>趣博通众经并精内外。<a id="a-1S"></a>而尤善席上风轨可欣。<a id="a-1T"></a>达少而头白。<a id="a-1U"></a>时人号曰白头达。<a id="a-1V"></a>亦博解众典尤精往复。<a id="a-1W"></a>而性刚忤物被摈长沙。</p>
  <p id="a1X">释僧钟。<a id="a-1Y"></a>姓孙。<a id="a-1Z"></a>鲁郡人。<a id="a-1a"></a>十六出家。<a id="a-1b"></a>居贫履道。<a id="a-1c"></a>尝至寿春。<a id="a-1d"></a>导公见而奇之。<a id="a-1e"></a>谯郡王邺重其志操供以四事。<a id="a-1f"></a>后请讲百论。<a id="a-1g"></a>导往听之。<a id="a-1h"></a>乃谓人曰。<a id="a-1i"></a>后生可畏真不虚矣。<a id="a-1j"></a>钟妙善成实三论涅槃十地等。<a id="a-1k"></a>后南游京邑止于中兴寺。<a id="a-1l"></a>永明初魏使李道固来聘会于寺内。<a id="a-1m"></a>帝以钟有德声敕令酬对。<a id="a-1n"></a>往复移时言无失厝日影小晚。<a id="a-1o"></a>钟不食。<a id="a-1p"></a>固曰。<a id="a-1q"></a>何以不食。<a id="a-1r"></a>钟曰。<a id="a-1s"></a>古佛道法过中不餐。<a id="a-1t"></a>固曰。<a id="a-1u"></a>何为声闻耶。<a id="a-1v"></a>钟曰。<a id="a-1w"></a>应以声闻得度者故现声闻。<a id="a-1x"></a>时人以为名答。<a id="a-1y"></a>尔后盘桓讲说禀听成群。<a id="a-1z"></a>齐文惠太子竟陵文宣王数请南面。<a id="a-20"></a>齐永明七年卒。<a id="a-21"></a>春秋六十。<a id="a-22"></a>时与钟齐名比德者。<a id="a-23"></a>昙纤昙迁僧表僧最敏达僧宝等。<a id="a-24"></a>并各善经论。<a id="a-25"></a>悉为文宣所敬。<a id="a-26"></a>迭兴讲席矣。</p>
  <p id="a27">释道盛。<a id="a-28"></a>姓朱。<a id="a-29"></a>沛国人。<a id="a-2A"></a>幼而出家务学。<a id="a-2B"></a>善涅槃维摩兼通周易。<a id="a-2C"></a>始住湘州。<a id="a-2D"></a>宋明承风。<a id="a-2E"></a>敕令下京。<a id="a-2F"></a>止彭城寺。<a id="a-2G"></a>谢超宗一遇遂敬以师礼。<a id="a-2H"></a>乃著述交论及生死本无源论等。<a id="a-2I"></a>后憩天保寺。<a id="a-2J"></a>齐高帝敕代昙度为僧主。<a id="a-2K"></a>丹阳尹沈文季素奉黄老排嫉能仁。<a id="a-2L"></a>乃建义符僧局责僧属籍。<a id="a-2M"></a>欲沙简僧尼。<a id="a-2N"></a>由盛纲领有功事得宁寝。<a id="a-2O"></a>后文季故于天保设会。<a id="a-2P"></a>令陆修静与盛论议。<a id="a-2Q"></a>盛既理有所长。<a id="a-2R"></a>又词气俊发。<a id="a-2S"></a>嘲谑往还言无暂扰。<a id="a-2T"></a>静意不获申。<a id="a-2U"></a>恧焉而退。<a id="a-2V"></a>盛以齐永明中卒。<a id="a-2W"></a>春秋六十余矣。</p>
  <p id="a2X">释弘充。<a id="a-2Y"></a>凉州人。<a id="a-2Z"></a>少有志力。<a id="a-2a"></a>通庄老解经律。<a id="a-2b"></a>大明末过江。<a id="a-2c"></a>初止多宝寺。<a id="a-2d"></a>善能问难。<a id="a-2e"></a>先达多为所屈。<a id="a-2f"></a>后自开法筵锋镝互起。<a id="a-2g"></a>充既思入玄微口辩天逸。<a id="a-2h"></a>通疑释滞无所间然。<a id="a-2i"></a>每讲法华十地。<a id="a-2j"></a>听者盈堂。<a id="a-2k"></a>宋太宰江夏文献王义恭雅重之。<a id="a-2l"></a>明帝践祚。<a id="a-2m"></a>起湘宫寺。<a id="a-2n"></a>请充为纲领。<a id="a-2o"></a>于是移居焉。<a id="a-2p"></a>于时湘宫又有法鲜比丘。<a id="a-2q"></a>亦聪哲有思力。<a id="a-2r"></a>与充齐名。<a id="a-2s"></a>充以齐永明中卒。<a id="a-2t"></a>春秋七十有二。<a id="a-2u"></a>注文殊问菩提经及注首楞严经。</p>
  <p id="a2v">释智林。<a id="a-2w"></a>高昌人。<a id="a-2x"></a>初出家为亮公弟子。<a id="a-2y"></a>幼而崇理好学。<a id="a-2z"></a>负袠长安振锡江豫。<a id="a-30"></a>博采群典特善杂心。<a id="a-31"></a>及亮公被摈。<a id="a-32"></a>弟子十二人皆随之岭外。<a id="a-33"></a>林乃憩踵番禺。<a id="a-34"></a>化清海曲。<a id="a-35"></a>至宋明之初。<a id="a-36"></a>敕在所资给发遣下京止灵基寺。<a id="a-37"></a>讲说相续禀服成群。<a id="a-38"></a>申明二谛义有三宗不同。<a id="a-39"></a>时汝南周颙又作三宗论。<a id="a-3A"></a>既与林意相符。<a id="a-3B"></a>深所欣迟。<a id="a-3C"></a>乃致书于颙曰。<a id="a-3D"></a>近闻檀越叙二谛之新意。<a id="a-3E"></a>陈三宗之取舍。<a id="a-3F"></a>声殊恒律。<a id="a-3G"></a>虽进物不速。<a id="a-3H"></a>如贫道鄙怀。<a id="a-3I"></a>谓天下之理唯此为得焉。<a id="a-3J"></a>不如此非理也。<a id="a-3K"></a>是以相劝速着纸笔。<a id="a-3L"></a>比见往来者闻作论已成。<a id="a-3M"></a>随喜充遍特非常重。<a id="a-3N"></a>又承檀越恐立异常时干犯学众。<a id="a-3O"></a>制论虽成定不必出。<a id="a-3P"></a>闻之惧然不觉兴卧。<a id="a-3Q"></a>此义旨趣似非初开。<a id="a-3R"></a>妙音中绝六十七载。<a id="a-3S"></a>理高常韵莫有能传。<a id="a-3T"></a>贫道年二十时。<a id="a-3U"></a>便忝得此义。<a id="a-3V"></a>常谓藉此微悟可以得道。<a id="a-3W"></a>窃每欢喜无与共之。<a id="a-3X"></a>年少见长安耆老。<a id="a-3Y"></a>多云。<a id="a-3Z"></a>关中高胜乃旧有此义。<a id="a-3a"></a>当法集盛时。<a id="a-3b"></a>能深得斯趣者。<a id="a-3c"></a>本无多人既犯越常情。<a id="a-3d"></a>后进听受便自甚寡。<a id="a-3e"></a>传过江东略无其人。<a id="a-3f"></a>贫道捉麈尾以来四十余年。<a id="a-3g"></a>东西讲说谬重一时。<a id="a-3h"></a>其余义统颇见宗录唯有。<a id="a-3i"></a>此途白黑无一人得者。<a id="a-3j"></a>贫道积年乃为之发病。<a id="a-3k"></a>既痾衰末命加复旦夕西旋。<a id="a-3l"></a>顾惟此道从今永绝不言。<a id="a-3m"></a>檀越机发无绪独创方外。<a id="a-3n"></a>非意此音猥来入耳。<a id="a-3o"></a>且欣且慰实无以况。<a id="a-3p"></a>建明斯义使法灯有终。<a id="a-3q"></a>始是真实行道第一功德。<a id="a-3r"></a>虽复国城妻子施佛及僧。<a id="a-3s"></a>其为福利无以相过。<a id="a-3t"></a>既幸以诠述。<a id="a-3u"></a>想便宜广宣使赏音者见也。<a id="a-3v"></a>论明法理当仁不让岂得顾惜众心以夭奇趣耶。<a id="a-3w"></a>若此论已成遂复中寝。<a id="a-3x"></a>恐檀越方来。<a id="a-3y"></a>或以此为巨障。<a id="a-3z"></a>往言恳。<a id="a-40"></a>然非戏论矣。<a id="a-41"></a>想便写一本为惠。<a id="a-42"></a>贫道赍以还西使处处弘通也。<a id="a-43"></a>比小可牵。<a id="a-44"></a>故入山取叙深企付之。<a id="a-45"></a>颙因出论焉。<a id="a-46"></a>故三宗之旨传述至今。<a id="a-47"></a>林形长八尺天姿瑰雅。<a id="a-48"></a>登座震吼谈吐若流。<a id="a-49"></a>后辞还高昌。<a id="a-4A"></a>齐永明五年卒。<a id="a-4B"></a>春秋七十有九。<a id="a-4C"></a>着二谛论及毗昙杂心记。<a id="a-4D"></a>并注十二门论中论等。</p>
  <p id="a4E">释法瑗。<a id="a-4F"></a>姓辛。<a id="a-4G"></a>陇西人。<a id="a-4H"></a>辛毗之后。<a id="a-4I"></a>长兄源明仕伪魏为大尚书。<a id="a-4J"></a>第二兄法爱亦为沙门。<a id="a-4K"></a>解经论兼数术为芮芮国师。<a id="a-4L"></a>俸以三千户。<a id="a-4M"></a>瑗幼而阔达倜傥殊群。<a id="a-4N"></a>路见贫寒辄脱衣为惠。<a id="a-4O"></a>初出家事梁州沙门竺慧开。<a id="a-4P"></a>开懿德通神。<a id="a-4Q"></a>时人谓得初果。<a id="a-4R"></a>开谓瑗曰。<a id="a-4S"></a>汝情悟若此必能纲总末化。<a id="a-4T"></a>宜竞力博闻无得独善。<a id="a-4U"></a>于是辞开游学。<a id="a-4V"></a>经涉燕赵去来邺洛。<a id="a-4W"></a>值胡寇纵横关陇鼎沸。<a id="a-4X"></a>瑗冒险履危学业无怠。<a id="a-4Y"></a>元嘉十五年还梁州。<a id="a-4Z"></a>因进成都。<a id="a-4a"></a>后东适建邺依道场慧观为师。<a id="a-4b"></a>笃志大乘傍寻数论。<a id="a-4c"></a>外典坟素颇亦披览。<a id="a-4d"></a>后入庐山守静味禅。<a id="a-4e"></a>澄思五门游心三观。<a id="a-4f"></a>顷之刺史庾登之请出山讲说。<a id="a-4g"></a>后文帝访觅述生公顿悟义者。<a id="a-4h"></a>乃敕下都。<a id="a-4i"></a>使顿悟之旨重申宋代。<a id="a-4j"></a>何尚之闻而叹曰。<a id="a-4k"></a>常谓生公殁后微言永绝。<a id="a-4l"></a>今日复闻象外之谈。<a id="a-4m"></a>可谓天未丧斯文也。<a id="a-4n"></a>帝敕为南平穆王铄五戒师。<a id="a-4o"></a>及孝武即位。<a id="a-4p"></a>敕为西阳王子尚友。<a id="a-4q"></a>辞疾不堪。<a id="a-4r"></a>久之获免。<a id="a-4s"></a>因庐于方山。<a id="a-4t"></a>注胜鬘及微密持经。<a id="a-4u"></a>论议之隙时谈孝经丧服。<a id="a-4v"></a>后天保改构请瑗居之。<a id="a-4w"></a>因辞山出邑纲维寺网。<a id="a-4x"></a>刺史王景文往侯。<a id="a-4y"></a>正值讲丧服。<a id="a-4z"></a>问论数番称善而退。<a id="a-50"></a>及明帝造湘宫新成。<a id="a-51"></a>大开讲肆妙选英僧。<a id="a-52"></a>敕请瑗充当法主。<a id="a-53"></a>帝乃降跸法筵。<a id="a-54"></a>公卿会座。<a id="a-55"></a>一时之盛观者荣之。<a id="a-56"></a>后齐文惠又请居灵根。<a id="a-57"></a>因移彼寺。<a id="a-58"></a>太尉王俭门无杂交。<a id="a-59"></a>唯待瑗若师。<a id="a-5A"></a>书语尽敬。<a id="a-5B"></a>以齐永明七年卒。<a id="a-5C"></a>春秋八十一矣。<a id="a-5D"></a>时灵根寺又有法常智兴。<a id="a-5E"></a>并博通经论数当讲说。<a id="a-5F"></a>常乃尤能剧谈。<a id="a-5G"></a>为时匠所惮。<a id="a-5H"></a>而性甚刚梗。<a id="a-5I"></a>不偶人俗。</p>
  <p id="a5J">释玄畅。<a id="a-5K"></a>姓赵。<a id="a-5L"></a>河西金城人。<a id="a-5M"></a>少时家门为胡虏所灭。<a id="a-5N"></a>祸将及畅。<a id="a-5O"></a>虏帅见畅而止之曰。<a id="a-5P"></a>此儿目光外射非凡童也。<a id="a-5Q"></a>遂获免。<a id="a-5R"></a>仍往凉州出家。<a id="a-5S"></a>本名慧智。<a id="a-5T"></a>后遇玄高事为弟子。<a id="a-5U"></a>高每奇之。<a id="a-5V"></a>事必共议。<a id="a-5W"></a>因改名玄畅。<a id="a-5X"></a>以表付嘱之旨。<a id="a-5Y"></a>其后虐虏剪灭佛法害诸沙门。<a id="a-5Z"></a>唯畅得走。<a id="a-5a"></a>以元嘉二十二年闰五月十七日发自平城。<a id="a-5b"></a>路由岱郡上谷。<a id="a-5c"></a>东跨太行。<a id="a-5d"></a>路经幽冀。<a id="a-5e"></a>南转将至孟津。<a id="a-5f"></a>唯手把一束杨枝一扼葱叶。<a id="a-5g"></a>虏骑追逐将欲及之。<a id="a-5h"></a>乃以杨枝击沙。<a id="a-5i"></a>沙起天闇。<a id="a-5j"></a>人马不能得前。<a id="a-5k"></a>有顷沙息骑已复至。<a id="a-5l"></a>于是投身河中。<a id="a-5m"></a>唯以葱叶内鼻孔中通气度水。<a id="a-5n"></a>以八月一日达于扬州。<a id="a-5o"></a>洞晓经律深入禅要。<a id="a-5p"></a>占记吉凶靡不诚验。<a id="a-5q"></a>坟典子氏多所该涉。<a id="a-5r"></a>至于世伎杂能罕不必备。<a id="a-5s"></a>初华严大部文旨浩博。<a id="a-5t"></a>终古以来未有宣释。<a id="a-5u"></a>畅乃竭思。<a id="a-5v"></a>研寻提章比句传讲迄今。<a id="a-5w"></a>畅其始也。<a id="a-5x"></a>又善于三论。<a id="a-5y"></a>为学者之宗。<a id="a-5z"></a>宋文帝深加叹重。<a id="a-60"></a>请为太子师。<a id="a-61"></a>再三固让。<a id="a-62"></a>弟子谓之曰。<a id="a-63"></a>法师之欲弘道济物广宣名教。<a id="a-64"></a>今帝主虚己相延。<a id="a-65"></a>皇储蓄礼思敬。<a id="a-66"></a>若道扬圣君则四海归德。<a id="a-67"></a>今矫然高让将非声闻耶。<a id="a-68"></a>畅曰。<a id="a-69"></a>此可与智者说。<a id="a-6A"></a>难与俗人言也。<a id="a-6B"></a>及太初事故方知先觉自尔。<a id="a-6C"></a>迁憩荆州止长沙寺。<a id="a-6D"></a>时沙门功德直出念佛三昧经等。<a id="a-6E"></a>畅刊正文字辞旨婉切。<a id="a-6F"></a>又舒手出香掌中流水。<a id="a-6G"></a>莫之测也迄宋之季年乃飞舟远举。<a id="a-6H"></a>西适成都。<a id="a-6I"></a>初止大石寺。<a id="a-6J"></a>乃手画作金刚密迹等十六神像。<a id="a-6K"></a>至升明三年又游西界观瞩岷岭。<a id="a-6L"></a>乃于岷山郡北部广阳县界见齐后山。<a id="a-6M"></a>遂有终焉之志。<a id="a-6N"></a>仍倚岩傍谷结草为庵。<a id="a-6O"></a>弟子法期见神人乘马着青单衣。<a id="a-6P"></a>绕山一匝还示造塔之处。<a id="a-6Q"></a>以齐建元元年四月二十三日。<a id="a-6R"></a>建刹立寺名曰齐兴。<a id="a-6S"></a>正是齐太祖受锡命之辰。<a id="a-6T"></a>天时人事万里悬合。<a id="a-6U"></a>时傅琰西镇成都。<a id="a-6V"></a>钦畅风轨待以师敬。<a id="a-6W"></a>畅立寺之后。<a id="a-6X"></a>乃致书于琰曰。<a id="a-6Y"></a>贫道栖荆累稔年衰。<a id="a-6Z"></a>疹积厌毒人諠。<a id="a-6a"></a>所以远托岷界卜居斯阜。<a id="a-6b"></a>在广阳之东去城千步。<a id="a-6c"></a>逶迤长亘连叠。<a id="a-6d"></a>岭关四涧亘列五峰。<a id="a-6e"></a>抱郭怀邑回望三方。<a id="a-6f"></a>负峦背岳远瞩九流。<a id="a-6g"></a>以去年四月二十三日创功覆篑。<a id="a-6h"></a>前冬至此访承尔日。<a id="a-6i"></a>正是陛下龙飞之辰。<a id="a-6j"></a>盖闻道配太极者。<a id="a-6k"></a>嘉瑞自显。<a id="a-6l"></a>德同二仪者。<a id="a-6m"></a>神应必彰。<a id="a-6n"></a>所以河洛昉有周之兆。<a id="a-6o"></a>灵石表大晋之征。<a id="a-6p"></a>伏谓兹山之符验。<a id="a-6q"></a>岂非齐帝之灵应耶。<a id="a-6r"></a>檀越奉国情深。<a id="a-6s"></a>至使运属时征不能忘心。<a id="a-6t"></a>岂能遗事。<a id="a-6u"></a>辄疏山赞一篇以露愚抱。</p>
  <p id="a6v">赞曰。<a id="a-6w"></a>峨峨齐山。<a id="a-6x"></a>诞自幽冥。<a id="a-6y"></a>潜瑞几昔帝号仍明。<a id="a-6z"></a>岑载圣宇。<a id="a-70"></a>兆祚休名。<a id="a-71"></a>峦根云坦。<a id="a-72"></a>峰岳霞平。<a id="a-73"></a>规岩拟刹。<a id="a-74"></a>度岭缔经。<a id="a-75"></a>创工之日龙飞紫庭。<a id="a-76"></a>道侔二仪。<a id="a-77"></a>四海均清。<a id="a-78"></a>终天之祚。<a id="a-79"></a>岳德表灵。<a id="a-7A"></a>琰即具以表闻。<a id="a-7B"></a>敕蠲百户以充俸给。<a id="a-7C"></a>齐骠骑豫章王嶷作镇荆峡遣使征请。<a id="a-7D"></a>河南吐谷浑主遥心敬慕乃驰骑数百迎于齐山。<a id="a-7E"></a>值已东赴遂不相及。<a id="a-7F"></a>至齐武升位。<a id="a-7G"></a>司徒文宣王启自江陵旋于京师。<a id="a-7H"></a>文惠太子又遣征迎。<a id="a-7I"></a>既敕令重叠辞不获免。<a id="a-7J"></a>于是泛舟东下。<a id="a-7K"></a>中途动疾带患至京。<a id="a-7L"></a>倾众阻望。<a id="a-7M"></a>止住灵根少时而卒。<a id="a-7N"></a>春秋六十有九。<a id="a-7O"></a>是岁齐永明二年十一月十六日。<a id="a-7P"></a>即窆于钟阜独龙山前。<a id="a-7Q"></a>临川献王立碑。<a id="a-7R"></a>汝南周颙制文。</p>
  <p id="a7S">释僧远。<a id="a-7T"></a>姓皇。<a id="a-7U"></a>勃海重合人。<a id="a-7V"></a>其先北地皇甫氏。<a id="a-7W"></a>避难海隅故去甫存皇焉。<a id="a-7X"></a>远幼而乐道。<a id="a-7Y"></a>年十六欲出家。<a id="a-7Z"></a>父母不许。<a id="a-7a"></a>因蔬食忏诵晓夜不辍。<a id="a-7b"></a>年十八方获入道。<a id="a-7c"></a>时有沙门道慧。<a id="a-7d"></a>高才秀德声盖海岱。<a id="a-7e"></a>远从受学。<a id="a-7f"></a>通明数论贯大小乘。<a id="a-7g"></a>宋大明中。<a id="a-7h"></a>度江住彭城寺。<a id="a-7i"></a>升明中于小丹阳牛落山立精舍。<a id="a-7j"></a>名曰龙渊。<a id="a-7k"></a>远年三十一。<a id="a-7l"></a>始于青州孙泰寺南面讲说。<a id="a-7m"></a>言论清畅风容秀整。<a id="a-7n"></a>坐者四百余人莫不悦服。<a id="a-7o"></a>琅琊王僧达才贵当世。<a id="a-7p"></a>借甚远风素延止众造寺。<a id="a-7q"></a>远赒贫济乏身无留财。<a id="a-7r"></a>有玄绍比丘。<a id="a-7s"></a>每给以金贝。<a id="a-7t"></a>远让而弗受。<a id="a-7u"></a>尝一时行青园。<a id="a-7v"></a>闻里中得时气病者。<a id="a-7w"></a>悯而造之。<a id="a-7x"></a>见骈尸侣病者数人。<a id="a-7y"></a>人莫敢近。<a id="a-7z"></a>远深加痛惋。<a id="a-80"></a>留止不忍去。<a id="a-81"></a>因为告乞敛死抚生。<a id="a-82"></a>恩加骨肉。<a id="a-83"></a>宋新安孝敬王子鸾。<a id="a-84"></a>为亡所生母殷贵妃造新安寺。<a id="a-85"></a>敕选三州招延英哲。<a id="a-86"></a>远与小山法瑶南涧显亮。<a id="a-87"></a>俱被征召。<a id="a-88"></a>皆推远为元举之首。<a id="a-89"></a>大明六年九月有司奏曰。<a id="a-8A"></a>臣闻邃拱凝居非期宏峻。<a id="a-8B"></a>拳跪槃伏岂止敬恭。<a id="a-8C"></a>将欲昭张四维缔制八宇。<a id="a-8D"></a>故虽儒法枝派名墨条流至于崇亲严上。<a id="a-8E"></a>厥繇靡爽。<a id="a-8F"></a>唯浮图为教逿自龙裔。<a id="a-8G"></a>宗旨缅邈微言沦远。<a id="a-8H"></a>拘文蔽道在末弥扇。<a id="a-8I"></a>遂乃凌越典度偃居尊戚。<a id="a-8J"></a>失随方之妙迹。<a id="a-8K"></a>迷制化之渊美。<a id="a-8L"></a>夫佛法以谦俭自牧。<a id="a-8M"></a>惠虔为道。<a id="a-8N"></a>不轻比丘遭人必拜。<a id="a-8O"></a>目连桑门遇长则礼。<a id="a-8P"></a>宁有屈膝四辈而间礼二亲。<a id="a-8Q"></a>稽颡耆腊而直骸万乘者哉。<a id="a-8R"></a>故咸康创议元兴载述。<a id="a-8S"></a>而事屈偏党道挫余分。<a id="a-8T"></a>今鸿源遥洗群流仰镜。<a id="a-8U"></a>九仙赆宝百神从职。<a id="a-8V"></a>而畿辇之内含弗臣之氓。<a id="a-8W"></a>阶席之间延抗礼之客。<a id="a-8X"></a>惧非所以澄一风范详示景则者也。<a id="a-8Y"></a>臣等参议以为沙门接见皆当尽虔礼敬之容。<a id="a-8Z"></a>依其本俗则朝徽有序乘方兼远矣。<a id="a-8a"></a>帝虽颇信法而久自骄纵。<a id="a-8b"></a>故奏上之日诏即可焉。<a id="a-8c"></a>远时叹曰。<a id="a-8d"></a>我剃头沙门本出家求道。<a id="a-8e"></a>何关于帝王。<a id="a-8f"></a>即日谢病仍隐迹上定林山。<a id="a-8g"></a>及景和之中此制又寝。<a id="a-8h"></a>还遵旧章。<a id="a-8i"></a>宋明践祚请远为师。<a id="a-8j"></a>竟不能致。<a id="a-8k"></a>其后山居逸迹之宾。<a id="a-8l"></a>傲世陵云之士。<a id="a-8m"></a>莫不崇踵山门展敬禅室。<a id="a-8n"></a>庐山何点汝南周颙。<a id="a-8o"></a>齐郡明僧绍濮阳吴苞。<a id="a-8p"></a>吴国张融。<a id="a-8q"></a>皆投身接足咨其戒范。<a id="a-8r"></a>后宋建平王景素谓栖玄寺。<a id="a-8s"></a>是先王经始。<a id="a-8t"></a>既等是人外。<a id="a-8u"></a>欲请远居之。<a id="a-8v"></a>殷勤再三遂不下山。<a id="a-8w"></a>齐太祖将升位入山寻远远固辞老疾。<a id="a-8x"></a>足不垂床。<a id="a-8y"></a>太祖躬自降礼咨访委悉。<a id="a-8z"></a>及登禅复銮驾临幸将诣远房。<a id="a-90"></a>房阁狭小不容舆盖。<a id="a-91"></a>太祖欲见远。<a id="a-92"></a>远持操不动。<a id="a-93"></a>太祖遣问卧起。<a id="a-94"></a>然后转跸而去。<a id="a-95"></a>远曾不屑焉。<a id="a-96"></a>至于寝疾。<a id="a-97"></a>文惠文宣伏膺师礼。<a id="a-98"></a>数往参候。<a id="a-99"></a>时贵卿士往还不绝。<a id="a-9A"></a>远蔬食五十余年。<a id="a-9B"></a>涧饮二十余载。<a id="a-9C"></a>游心法苑缅想人外。<a id="a-9D"></a>高步山门萧然物表。<a id="a-9E"></a>以齐永明二年正月卒于定林上寺。<a id="a-9F"></a>春秋七十有一。<a id="a-9G"></a>帝以致书于沙门法献曰。<a id="a-9H"></a>承远上无常。<a id="a-9I"></a>弟子夜中已自知之。<a id="a-9J"></a>远上此去甚得好处。<a id="a-9K"></a>诸佳非一不复增悲也。<a id="a-9L"></a>一二迟见法师方可叙瑞梦耳。<a id="a-9M"></a>今正为作功德。<a id="a-9N"></a>所须可具疏来也。<a id="a-9O"></a>竟陵文宣王又书曰。<a id="a-9P"></a>远法师一代名德志节清高。<a id="a-9Q"></a>潜山树美四海餐风。<a id="a-9R"></a>弟子闇昧谬蒙师范。<a id="a-9S"></a>方欲仰禀仁化用洗烦虑。<a id="a-9T"></a>不谓比疾奄成异世。<a id="a-9U"></a>悲痛之心特不可忍。<a id="a-9V"></a>远上即业行圆通旷劫希有。<a id="a-9W"></a>弟子意不欲遗形影迹杂处众僧墓中。<a id="a-9X"></a>得别卜余地。<a id="a-9Y"></a>是所愿也。<a id="a-9Z"></a>方应树刹表奇刻石铭德矣。<a id="a-9a"></a>即为营坟于山南立碑颂德。<a id="a-9b"></a>太尉琅琊王俭制文。<a id="a-9c"></a>时定林上寺又有法令慧泰。<a id="a-9d"></a>并善经论继誉于远焉。</p>
  <p id="a9e">释僧慧。<a id="a-9f"></a>姓皇甫。<a id="a-9g"></a>本安定朝那人。<a id="a-9h"></a>高士谧之苗裔。<a id="a-9i"></a>先人避难寓居襄阳。<a id="a-9j"></a>世为冠族。<a id="a-9k"></a>慧少出家。<a id="a-9l"></a>止荆州竹林寺事昙顺为师。<a id="a-9m"></a>顺庐山慧远弟子。<a id="a-9n"></a>素有高誉。<a id="a-9o"></a>慧伏膺以后专心义学。<a id="a-9p"></a>至年二十五能讲涅槃法华十住净名杂心等。<a id="a-9q"></a>性强记不烦都讲。<a id="a-9r"></a>而文句辩折宣畅如流。<a id="a-9s"></a>又善庄老为西学所师。<a id="a-9t"></a>与高士南阳宗炳刘虬等。<a id="a-9u"></a>并皆友善。<a id="a-9v"></a>炳每叹曰。<a id="a-9w"></a>西夏法轮不绝者其在慧公乎。<a id="a-9x"></a>吴国张畅经游西土。<a id="a-9y"></a>乃造慧而请交焉。<a id="a-9z"></a>齐初刺为荆州僧主。<a id="a-A0"></a>风韵秀然协道匡世。<a id="a-A1"></a>补益之功有誉遐迩。<a id="a-A2"></a>年衰常乘舆赴讲。<a id="a-A3"></a>观者号为秃头官家。<a id="a-A4"></a>与玄畅同时。<a id="a-A5"></a>时谓黑衣二杰。<a id="a-A6"></a>齐永明四年卒。<a id="a-A7"></a>春秋七十有九。<a id="a-A8"></a>后有释慧敞者。<a id="a-A9"></a>亦志素贞正。<a id="a-AA"></a>代慧为僧主。<a id="a-AB"></a>续有功效焉。<a id="a-AC"></a>慧弟子僧岫。<a id="a-AD"></a>亦以学显。<a id="a-AE"></a>力精致血疾而终。</p>
  <p id="aAF">释僧柔。<a id="a-AG"></a>姓陶。<a id="a-AH"></a>丹阳人。<a id="a-AI"></a>少而耿洁。<a id="a-AJ"></a>便有出尘之操。<a id="a-AK"></a>年九岁随叔游学。<a id="a-AL"></a>家世贫过藜藿不充。<a id="a-AM"></a>而笃志弥坚履穷无改。<a id="a-AN"></a>后出家为弘称弟子。<a id="a-AO"></a>称姓吕。<a id="a-AP"></a>洛阳临渭人。<a id="a-AQ"></a>学通经论声誉早彰。<a id="a-AR"></a>柔伏膺已后。<a id="a-AS"></a>便精勤戒品委曲禅慧。<a id="a-AT"></a>方等众经大小诸部。<a id="a-AU"></a>皆彻鉴玄源洞尽宗要。<a id="a-AV"></a>年过弱冠便登讲席。<a id="a-AW"></a>一代名宾并投身北面。<a id="a-AX"></a>后东游禹穴值慧基法师。<a id="a-AY"></a>招停城傍一夏讲论。<a id="a-AZ"></a>后入剡白山灵鹫寺。<a id="a-Aa"></a>未至之夜。<a id="a-Ab"></a>沙门僧绪梦见神人。<a id="a-Ac"></a>朱旗素甲满山而出。<a id="a-Ad"></a>绪问其故。<a id="a-Ae"></a>答云。<a id="a-Af"></a>法师当入故出奉迎。<a id="a-Ag"></a>明旦待人。<a id="a-Ah"></a>果是柔至。<a id="a-Ai"></a>既而扫饰山门有终焉之志。<a id="a-Aj"></a>敷经遵学有士如林。<a id="a-Ak"></a>齐太祖创业之始及世祖袭图之日。<a id="a-Al"></a>皆建立招提。<a id="a-Am"></a>傍求义士。<a id="a-An"></a>以柔耆素有闻。<a id="a-Ao"></a>故征书岁及。<a id="a-Ap"></a>文宣诸王再三招请。<a id="a-Aq"></a>乃更出京师。<a id="a-Ar"></a>止于定林寺。<a id="a-As"></a>躬为元匠。<a id="a-At"></a>四远钦服人神赞美。<a id="a-Au"></a>文慧文宣。<a id="a-Av"></a>并伏膺入室。<a id="a-Aw"></a>柔秉德居宗当之弗让。<a id="a-Ax"></a>常誓生安养国。<a id="a-Ay"></a>每至悬车西次。<a id="a-Az"></a>辄嚬容合掌。<a id="a-B0"></a>至临亡之日。<a id="a-B1"></a>体无余患。<a id="a-B2"></a>唯语弟子云。<a id="a-B3"></a>吾应去矣。<a id="a-B4"></a>仍铺席于地西向虔礼。<a id="a-B5"></a>奄然而卒。<a id="a-B6"></a>是岁延兴元年。<a id="a-B7"></a>春秋六十有四。<a id="a-B8"></a>即葬于山南。<a id="a-B9"></a>沙门释僧祐与柔少长山栖。<a id="a-BA"></a>同止岁久。<a id="a-BB"></a>亟挹道心预闻法味。<a id="a-BC"></a>为立碑墓所。<a id="a-BD"></a>东莞刘勰制文。<a id="a-BE"></a>柔有弟子僧绍。<a id="a-BF"></a>亦贞正有学业。<a id="a-BG"></a>时钟山山茨精舍又有僧拔慧熙。<a id="a-BH"></a>皆弱年英迈幼着高名。<a id="a-BI"></a>并美业未就而相继早卒。<a id="a-BJ"></a>拔撰七玄论。<a id="a-BK"></a>今行于世。</p>
  <p id="aBL">释慧基。<a id="a-BM"></a>姓偶。<a id="a-BN"></a>吴国钱塘人。<a id="a-BO"></a>幼而神情俊逸机悟过人。<a id="a-BP"></a>初依随祇洹慧义法师。<a id="a-BQ"></a>至年十五。<a id="a-BR"></a>义嘉其神彩。<a id="a-BS"></a>为启宋文帝求度出家。<a id="a-BT"></a>文帝引见顾问允怙。<a id="a-BU"></a>即敕于祇洹寺为设会出家。<a id="a-BV"></a>舆驾亲幸公卿必集。<a id="a-BW"></a>基既栖志法门厉行精苦。<a id="a-BX"></a>学兼昏晓解洞群经。<a id="a-BY"></a>后有西域法师僧伽跋摩。<a id="a-BZ"></a>弘赞禅律来游宋境。<a id="a-Ba"></a>义乃令基入室供事。<a id="a-Bb"></a>年满二十度蔡州受戒。<a id="a-Bc"></a>跋摩谓基曰。<a id="a-Bd"></a>汝当道王江东不须久留京邑。<a id="a-Be"></a>于是四五年中游历讲肆备访众师。<a id="a-Bf"></a>善小品法华思益维摩金刚波若胜鬘等经。<a id="a-Bg"></a>皆思探玄颐鉴勜幽凝。<a id="a-Bh"></a>提章比句丽溢终古。<a id="a-Bi"></a>基师慧义既德居物宗道王荆土。<a id="a-Bj"></a>士庶归依利养纷集。<a id="a-Bk"></a>以基懿德可称。<a id="a-Bl"></a>乃携共同活。<a id="a-Bm"></a>及义之亡后。<a id="a-Bn"></a>资生杂物近盈百万。<a id="a-Bo"></a>基法应获半。<a id="a-Bp"></a>悉舍以为福。<a id="a-Bq"></a>唯取粗故衣钵协以东归。<a id="a-Br"></a>还止钱塘显明寺。<a id="a-Bs"></a>顷之进适会稽。<a id="a-Bt"></a>仍止山阴法华寺。<a id="a-Bu"></a>尚学之徒追踪问道。<a id="a-Bv"></a>于是遍历三吴讲宣经教。<a id="a-Bw"></a>学徒至者千有余人。<a id="a-Bx"></a>宋太宗遣使迎请。<a id="a-By"></a>称疾不行。<a id="a-Bz"></a>元徽中复被征诏。<a id="a-C0"></a>始行过浙水。<a id="a-C1"></a>复动疾而还。<a id="a-C2"></a>乃于会邑龟山立宝林精舍。<a id="a-C3"></a>手叠塼石躬自指麾。<a id="a-C4"></a>架悬乘险制极山状。<a id="a-C5"></a>初立三层匠人小拙。<a id="a-C6"></a>后天震毁坏更加修饰。<a id="a-C7"></a>遂穷其丽美。<a id="a-C8"></a>基尝梦见普贤因请为和上。<a id="a-C9"></a>及寺成之后。<a id="a-CA"></a>造普贤并六牙白象之形。<a id="a-CB"></a>即于宝林设三七斋忏。<a id="a-CC"></a>士庶鳞集献奉相仍。<a id="a-CD"></a>后周颙莅剡请基讲说。<a id="a-CE"></a>颙既素有学功特深佛理。<a id="a-CF"></a>及见基访核日有新异。<a id="a-CG"></a>刘瓛张融并申以师礼崇其义训。<a id="a-CH"></a>司徒文宣王钦风慕德。<a id="a-CI"></a>致书殷勤。<a id="a-CJ"></a>访以法华宗旨。<a id="a-CK"></a>基乃着法华义疏。<a id="a-CL"></a>凡有三卷。<a id="a-CM"></a>及制门训义序三十三科。<a id="a-CN"></a>并略申方便旨趣会通空有二言。<a id="a-CO"></a>及注遗教等。<a id="a-CP"></a>并行于世。<a id="a-CQ"></a>基既德被三吴声驰海内。<a id="a-CR"></a>乃敕为僧主掌任十城。<a id="a-CS"></a>盖东土僧正之始也。<a id="a-CT"></a>于是从容讲道训厉禅慧。<a id="a-CU"></a>四远从风五众归伏。<a id="a-CV"></a>基性烈而能温。<a id="a-CW"></a>气清而且穆。<a id="a-CX"></a>故预在门人莫不兢战。<a id="a-CY"></a>以齐建武三年冬十一月卒于城傍寺。<a id="a-CZ"></a>春秋八十有五。<a id="a-Ca"></a>初基寝疾。<a id="a-Cb"></a>弟子薨见梵僧数人皆踞砌坐。<a id="a-Cc"></a>问所从来。<a id="a-Cd"></a>答云。<a id="a-Ce"></a>从大乘国来奉迎基和上。<a id="a-Cf"></a>后数日而亡。<a id="a-Cg"></a>因窆于法华山南。<a id="a-Ch"></a>特进庐江何胤为造碑文于宝林寺。<a id="a-Ci"></a>铭其遗德。<a id="a-Cj"></a>基弟子德行慧旭道恢。<a id="a-Ck"></a>并学业优深。<a id="a-Cl"></a>次第敷讲。<a id="a-Cm"></a>各领门徒继轨前辙。<a id="a-Cn"></a>后有沙门慧谅接掌僧任。<a id="a-Co"></a>谅亡次沙门慧永。<a id="a-Cp"></a>永风姿瑰雅德行清严。<a id="a-Cq"></a>亦游刃众经。<a id="a-Cr"></a>时当讲说。<a id="a-Cs"></a>永后次沙门慧深。<a id="a-Ct"></a>亦基之弟子。<a id="a-Cu"></a>深与同学法洪。<a id="a-Cv"></a>并以戒洁见重。<a id="a-Cw"></a>深后次沙门昙与。<a id="a-Cx"></a>亦沉审有器局。</p>
  <p id="aCy">释慧次。<a id="a-Cz"></a>姓尹。<a id="a-D0"></a>冀州人。<a id="a-D1"></a>初出家为志钦弟子。<a id="a-D2"></a>后遇徐州释法迁解贯当世。<a id="a-D3"></a>钦乃以次付嘱。<a id="a-D4"></a>仍随迁。<a id="a-D5"></a>南至京口止竹林寺。<a id="a-D6"></a>至年十五随迁还彭城。<a id="a-D7"></a>虽复年在息慈。<a id="a-D8"></a>而志学无倦。<a id="a-D9"></a>清鉴伦通。<a id="a-DA"></a>超然孤拔。<a id="a-DB"></a>至年十八解通经论名贯徐土。<a id="a-DC"></a>迄禀具戒业操弥深。<a id="a-DD"></a>频讲成实及三论大明中出都止于谢寺。<a id="a-DE"></a>迄宋季齐初归德稍广。<a id="a-DF"></a>每讲席一铺辄道俗奔赴。<a id="a-DG"></a>沙门智藏僧旻法云等。<a id="a-DH"></a>皆幼年俊朗慧悟天发。<a id="a-DI"></a>并就次请业焉。<a id="a-DJ"></a>文慧文宣悉敬以师礼四事供给。<a id="a-DK"></a>永明八年讲百论。<a id="a-DL"></a>至破尘品忽然从化。<a id="a-DM"></a>春秋五十七矣。<a id="a-DN"></a>时谢寺又有僧宝僧智。<a id="a-DO"></a>长乐寺法珍僧向僧猛法宝慧调。<a id="a-DP"></a>并一代英哲。<a id="a-DQ"></a>为时论所宗。</p>
  <p id="aDR">释慧隆。<a id="a-DS"></a>姓成。<a id="a-DT"></a>阳平人。<a id="a-DU"></a>少而居贫。<a id="a-DV"></a>学无师友卓然自悟。<a id="a-DW"></a>年二十三方出家。<a id="a-DX"></a>十余年中凝心佛法贯通众典。<a id="a-DY"></a>宋太始中出都止何园寺。<a id="a-DZ"></a>隆既思彻诠表善于清论。<a id="a-Da"></a>乘机抗拟往必折关。<a id="a-Db"></a>宋明帝请于湘宫开讲成实。<a id="a-Dc"></a>负帙问道八百余人。<a id="a-Dd"></a>其后王侯贵胜屡招讲说。<a id="a-De"></a>凡先旧诸义盘滞之处。<a id="a-Df"></a>隆更显发开张使昭然可了。<a id="a-Dg"></a>乃立实法断结义等。<a id="a-Dh"></a>汝南周颙目之曰。<a id="a-Di"></a>隆公萧散森疏若霜下之松竹。<a id="a-Dj"></a>以永明八年卒。<a id="a-Dk"></a>春秋六十有二。<a id="a-Dl"></a>时江西有释智诞。<a id="a-Dm"></a>亦善于经论。<a id="a-Dn"></a>与隆比德齐时。<a id="a-Do"></a>各驰名两岸。<a id="a-Dp"></a>时何园复有僧辩僧贤道慧法度。<a id="a-Dq"></a>并研精经论。<a id="a-Dr"></a>功业可称。</p>
  <p id="aDs">释僧宗。<a id="a-Dt"></a>姓严。<a id="a-Du"></a>本雍州凭翌人。<a id="a-Dv"></a>晋氏丧乱。<a id="a-Dw"></a>其先四世祖移居秦郡。<a id="a-Dx"></a>年九岁为瑗公弟子咨承慧业。<a id="a-Dy"></a>晚又受道于斌济二法师。<a id="a-Dz"></a>善大涅槃及胜鬘维摩等。<a id="a-E0"></a>每至讲说听者将近千余。<a id="a-E1"></a>妙辩不穷应变无尽。<a id="a-E2"></a>而任性放荡亟越仪法得意便行不以为碍。<a id="a-E3"></a>守检专节者。<a id="a-E4"></a>咸有是非之论。<a id="a-E5"></a>文惠太子将欲以罪摈徒遂。<a id="a-E6"></a>通梦有感。<a id="a-E7"></a>于是改意归焉。<a id="a-E8"></a>魏主元宏遥挹风德。<a id="a-E9"></a>屡致书并请开讲。<a id="a-EA"></a>齐太祖不许外出。<a id="a-EB"></a>宗讲涅槃维摩胜鬘等。<a id="a-EC"></a>近盈百遍。<a id="a-ED"></a>以从来信施造太昌寺以居之。<a id="a-EE"></a>建武三年卒于所住。<a id="a-EF"></a>春秋五十有九。<a id="a-EG"></a>先是北土法师昙准闻宗特善涅槃。<a id="a-EH"></a>乃南游观听。<a id="a-EI"></a>既南北情异思不相参。<a id="a-EJ"></a>准乃别更讲说。<a id="a-EK"></a>多为北士所师。<a id="a-EL"></a>准后居湘宫寺。<a id="a-EM"></a>与同寺法身法真并为当时匠者。<a id="a-EN"></a>时有安乐寺慧令法仙法最。<a id="a-EO"></a>中兴寺僧敬道文。<a id="a-EP"></a>天竺寺僧贤。<a id="a-EQ"></a>并善数论。<a id="a-ER"></a>振名上国云。</p>
  <p id="aES">释法安。<a id="a-ET"></a>姓毕。<a id="a-EU"></a>东平人。<a id="a-EV"></a>魏司隶校尉轨之后也。<a id="a-EW"></a>七岁出家事白马寺慧光为师。<a id="a-EX"></a>光幼而爽拔。<a id="a-EY"></a>博通内外多所参知。<a id="a-EZ"></a>安年在息慈。<a id="a-Ea"></a>便精神秀出。<a id="a-Eb"></a>时张永请斌公讲。<a id="a-Ec"></a>并屈召名学。<a id="a-Ed"></a>永问斌云。<a id="a-Ee"></a>京下复有卓越年少不。<a id="a-Ef"></a>斌答。<a id="a-Eg"></a>有沙弥道慧法安僧拔慧熙。<a id="a-Eh"></a>永即要请令道慧覆涅槃法安述佛性。<a id="a-Ei"></a>神色自若序泻无遗。<a id="a-Ej"></a>永问并年几。<a id="a-Ek"></a>慧答十九。<a id="a-El"></a>安答十八。<a id="a-Em"></a>永叹曰。<a id="a-En"></a>昔扶风朱勃年十二能读书咏诗。<a id="a-Eo"></a>时人号才童。<a id="a-Ep"></a>今日二道可曰义少也。<a id="a-Eq"></a>于是显誉京朝流名四远迄至立年专当法匠。<a id="a-Er"></a>王僧虔出镇湘州。<a id="a-Es"></a>携共同行。<a id="a-Et"></a>后南适番禺。<a id="a-Eu"></a>正值攸公讲涅槃。<a id="a-Ev"></a>安问论数番。<a id="a-Ew"></a>攸心愧让席。<a id="a-Ex"></a>停彼两周法事相继。<a id="a-Ey"></a>永明中还都止中寺。<a id="a-Ez"></a>讲涅槃维摩十地成实论。<a id="a-F0"></a>相继不绝。<a id="a-F1"></a>司徒文宣王及张融何胤刘绘刘瓛等。<a id="a-F2"></a>并禀服文义共为法友。<a id="a-F3"></a>永泰元年卒于中寺。<a id="a-F4"></a>春秋四十有五。<a id="a-F5"></a>着净名十地义疏并僧传五卷。<a id="a-F6"></a>时有灵基寺敬遗光赞慧韬。<a id="a-F7"></a>瓦官寺道宗。<a id="a-F8"></a>亦皆当时名流。<a id="a-F9"></a>为学者所慕。</p>
  <p id="aFA">释僧印。<a id="a-FB"></a>姓朱。<a id="a-FC"></a>寿春人。<a id="a-FD"></a>少而神思沉审安苦务学。<a id="a-FE"></a>初游彭城从昙度受三论。<a id="a-FF"></a>度既擅步一时四远依集。<a id="a-FG"></a>印禀味钻研穷其幽奥。<a id="a-FH"></a>后进往庐山。<a id="a-FI"></a>从慧龙咨受法华。<a id="a-FJ"></a>龙亦当世著名。<a id="a-FK"></a>播于法华宗旨。<a id="a-FL"></a>印偏功构彻独表新异。<a id="a-FM"></a>于是东适京师止中兴寺。<a id="a-FN"></a>复陶思涅槃及余经典。<a id="a-FO"></a>宋大明中征君何点招僧大集。<a id="a-FP"></a>请印为法匠。<a id="a-FQ"></a>听者七百余人。<a id="a-FR"></a>司徒文宣王东海徐孝嗣。<a id="a-FS"></a>并挹敬风猷屡请讲说。<a id="a-FT"></a>印戒行清严禀性和穆。<a id="a-FU"></a>含恕安忍喜愠不彰。<a id="a-FV"></a>时仗气之徒。<a id="a-FW"></a>问论中间。<a id="a-FX"></a>或厝以嘲谑。<a id="a-FY"></a>印神彩夷然曾无外意。<a id="a-FZ"></a>虽学涉众典而偏以法华著名。<a id="a-Fa"></a>讲法华凡二百五十二遍。<a id="a-Fb"></a>以齐永元元年卒。<a id="a-Fc"></a>春秋六十有五矣。</p>
  <p id="aFd">释法度。<a id="a-Fe"></a>黄龙人。<a id="a-Ff"></a>少出家。<a id="a-Fg"></a>游学北土备综众经。<a id="a-Fh"></a>而专以苦节成务。<a id="a-Fi"></a>宋末游于京师。<a id="a-Fj"></a>高士齐郡明僧绍抗迹人外。<a id="a-Fk"></a>隐居琅琊之[山*聶]山。<a id="a-Fl"></a>挹度清徽待以师友之敬。<a id="a-Fm"></a>及亡舍所居山为栖霞精舍。<a id="a-Fn"></a>请度居之。<a id="a-Fo"></a>先有道士欲以寺地为馆。<a id="a-Fp"></a>住者辄死。<a id="a-Fq"></a>及后为寺。<a id="a-Fr"></a>犹多恐动。<a id="a-Fs"></a>自度居之群妖皆息。<a id="a-Ft"></a>住经岁许。<a id="a-Fu"></a>忽闻人马鼓角之声。<a id="a-Fv"></a>俄见一人持名纸通度曰靳尚。<a id="a-Fw"></a>度前之。<a id="a-Fx"></a>尚形甚都雅羽卫亦严。<a id="a-Fy"></a>致敬已乃言。<a id="a-Fz"></a>弟子。<a id="a-G0"></a>王有此山七百余年。<a id="a-G1"></a>神道有法物不得干。<a id="a-G2"></a>前诸栖托或非真正。<a id="a-G3"></a>故死病继之。<a id="a-G4"></a>亦其命也。<a id="a-G5"></a>法师道德所归。<a id="a-G6"></a>谨舍以奉给。<a id="a-G7"></a>并愿受五戒。<a id="a-G8"></a>永结来缘。<a id="a-G9"></a>度曰。<a id="a-GA"></a>人神道殊无容相屈。<a id="a-GB"></a>且檀越血食世祀。<a id="a-GC"></a>此最五戒所禁。<a id="a-GD"></a>尚曰。<a id="a-GE"></a>若备门徒辄先去杀。<a id="a-GF"></a>于是辞去。<a id="a-GG"></a>明旦度见一人送钱一万香烛刀子。<a id="a-GH"></a>疏云。<a id="a-GI"></a>弟子靳尚奉供。<a id="a-GJ"></a>至月十五日度为设会。<a id="a-GK"></a>尚又来同众。<a id="a-GL"></a>礼拜行道受戒而去。<a id="a-GM"></a>[山*聶]山庙巫梦神告曰。<a id="a-GN"></a>吾已受戒于度法师。<a id="a-GO"></a>祠祀勿得杀戮。<a id="a-GP"></a>由是庙用荐止菜脯而已。<a id="a-GQ"></a>度尝动散寝于地。<a id="a-GR"></a>见尚从外而来以手摩头足而去。<a id="a-GS"></a>顷之复来持一琉璃瓯。<a id="a-GT"></a>瓯中如水以奉度味甘而冷。<a id="a-GU"></a>度所苦即间。<a id="a-GV"></a>其征感若此。<a id="a-GW"></a>时有沙门法绍。<a id="a-GX"></a>业行清苦誉齐于度。<a id="a-GY"></a>而学解优之。<a id="a-GZ"></a>故时人号曰北山二圣。<a id="a-Ga"></a>绍本巴西人。<a id="a-Gb"></a>汝南周颙去成都。<a id="a-Gc"></a>招共同下止于山茨精舍。<a id="a-Gd"></a>度与绍并为齐竟陵王子良始安王遥光。<a id="a-Ge"></a>恭以师礼。<a id="a-Gf"></a>资给四事。<a id="a-Gg"></a>度常愿生安养。<a id="a-Gh"></a>故偏讲无量寿经。<a id="a-Gi"></a>积有遍数。<a id="a-Gj"></a>齐永元二年卒于山中。<a id="a-Gk"></a>春秋六十有四矣。<a id="a-Gl"></a>度有弟子僧朗。<a id="a-Gm"></a>继踵先师复纲山寺。<a id="a-Gn"></a>朗本辽东人。<a id="a-Go"></a>为性广学思力该普。<a id="a-Gp"></a>凡厥经律皆能讲说。<a id="a-Gq"></a>华严三论最所命家。<a id="a-Gr"></a>今上深见器重。<a id="a-Gs"></a>敕诸义士受业于山。<a id="a-Gt"></a>时有彭城寺慧开。<a id="a-Gu"></a>幼而神气高朗。<a id="a-Gv"></a>志学渊深。<a id="a-Gw"></a>故早彰令誉。<a id="a-Gx"></a>立年便讲。<a id="a-Gy"></a>又余杭县法开者。<a id="a-Gz"></a>亦清爽俊发善为谈论。<a id="a-H0"></a>出京止禅冈寺。<a id="a-H1"></a>与同寺僧绍有闻当时。</p>
  <p id="aH2">释智秀。<a id="a-H3"></a>本姓裘。<a id="a-H4"></a>京兆人。<a id="a-H5"></a>寓居建业。<a id="a-H6"></a>幼而颖悟。<a id="a-H7"></a>早有出家之心。<a id="a-H8"></a>二亲爱而不许。<a id="a-H9"></a>密为求婚将克娶日。<a id="a-HA"></a>秀乃间行避走。<a id="a-HB"></a>投蒋山灵耀寺剃发出家。<a id="a-HC"></a>及年满具戒业操逾坚。<a id="a-HD"></a>禀访众师搜检新异。<a id="a-HE"></a>于是大小兼明数论精熟。<a id="a-HF"></a>尤善大小涅槃净名波若。<a id="a-HG"></a>及讲筵一建。<a id="a-HH"></a>辄王俟接驾。<a id="a-HI"></a>负袠肩随为人神彩细密思入玄微。<a id="a-HJ"></a>其文句幽隐并见披释。<a id="a-HK"></a>以天监之初卒于治城寺。<a id="a-HL"></a>春秋六十有三。<a id="a-HM"></a>会葬之日。<a id="a-HN"></a>黑白奔赴。<a id="a-HO"></a>街巷填闉。<a id="a-HP"></a>士庶含酸荣哀以备。<a id="a-HQ"></a>时治城又有僧若道乘。<a id="a-HR"></a>乘当时令问。<a id="a-HS"></a>若与兄僧璇并善诸经及外书。<a id="a-HT"></a>若诵法华工草隶。<a id="a-HU"></a>后为吴国僧正。<a id="a-HV"></a>乘亦志业明敏。<a id="a-HW"></a>而特善毗昙。</p>
  <p id="aHX">释慧球。<a id="a-HY"></a>本姓马氏。<a id="a-HZ"></a>扶风郡人。<a id="a-Ha"></a>世为冠族。<a id="a-Hb"></a>年十六出家。<a id="a-Hc"></a>住荆州竹林寺事道馨为师。<a id="a-Hd"></a>禀承戒训履行清洁。<a id="a-He"></a>后入湘州麓山寺专业禅道。<a id="a-Hf"></a>顷之与同学慧度俱适京师咨访经典。<a id="a-Hg"></a>后又之彭城从僧渊受成实论。<a id="a-Hh"></a>至年三十二方还荆土专当法匠。<a id="a-Hi"></a>讲集相继学侣成群。<a id="a-Hj"></a>荆楚之间终古称最。<a id="a-Hk"></a>使西夏义僧得与京邑抗衡者。<a id="a-Hl"></a>球之力也。<a id="a-Hm"></a>中兴元年敕为荆土僧主。<a id="a-Hn"></a>训勖之功有誉当世。<a id="a-Ho"></a>天鉴三年卒。<a id="a-Hp"></a>春秋七十有四。<a id="a-Hq"></a>遗命露骸松下。<a id="a-Hr"></a>弟子不忍行也。</p>
  <p id="aHs">释僧盛。<a id="a-Ht"></a>本姓何。<a id="a-Hu"></a>建邺人。<a id="a-Hv"></a>少而神情聪敏。<a id="a-Hw"></a>加又志学翘勤。<a id="a-Hx"></a>遂大明数论兼善众经。<a id="a-Hy"></a>讲说为当时元匠。<a id="a-Hz"></a>又特精外典。<a id="a-I0"></a>为群儒所惮。<a id="a-I1"></a>故学馆诸生常以盛公相胁。<a id="a-I2"></a>天鉴中卒于灵曜寺。<a id="a-I3"></a>春秋五十余。<a id="a-I4"></a>时有宋熙寺法欣。<a id="a-I5"></a>延贤寺智敞法冏。<a id="a-I6"></a>建元寺僧护僧韶。<a id="a-I7"></a>皆比德同誉。<a id="a-I8"></a>欣敞并善经论。<a id="a-I9"></a>法冏兼精律部。<a id="a-IA"></a>韶护以毗昙著名。</p>
  <p id="aIB">释智顺。<a id="a-IC"></a>本姓徐。<a id="a-ID"></a>琅琊临沂人。<a id="a-IE"></a>年十五出家。<a id="a-IF"></a>事钟山延贤寺智度为师。<a id="a-IG"></a>少而聪颖笃志过人。<a id="a-IH"></a>虽年在息慈。<a id="a-II"></a>而学功已积。<a id="a-IJ"></a>及受具戒秉禁无疵。<a id="a-IK"></a>陶练众经而独步于涅槃成实。<a id="a-IL"></a>讲说徒众常数百余人。<a id="a-IM"></a>尝以事生非虑颇致坎折。<a id="a-IN"></a>而贞素确然其徽无点。<a id="a-IO"></a>齐竟陵文宣王特深礼异。<a id="a-IP"></a>为修治城寺以居之。<a id="a-IQ"></a>司空徐孝嗣亦崇其行解。<a id="a-IR"></a>奉以师敬。<a id="a-IS"></a>及东昏失德孝嗣被诛子绲逃窜避祸顺身自营护。<a id="a-IT"></a>卒以见免。<a id="a-IU"></a>绲后重加资俸。<a id="a-IV"></a>一无所受。<a id="a-IW"></a>尝有夜盗顺者。<a id="a-IX"></a>净人追而擒之。<a id="a-IY"></a>顺留盗宿于房内。<a id="a-IZ"></a>明旦遗以钱绢。<a id="a-Ia"></a>喻而遣之。<a id="a-Ib"></a>其仁洽笃恕如此。<a id="a-Ic"></a>后东游禹穴止于云门精舍。<a id="a-Id"></a>法轮之盛复见江左。<a id="a-Ie"></a>顺为人谦虚恭恪。<a id="a-If"></a>形器若神风轨严厉。<a id="a-Ig"></a>动无失厝。<a id="a-Ih"></a>故士庶瞻礼常有惧焉。<a id="a-Ii"></a>以天鉴六年卒于山寺。<a id="a-Ij"></a>春秋六十一。<a id="a-Ik"></a>初顺之疾甚不食多日。<a id="a-Il"></a>一时中竟忽索斋饮。<a id="a-Im"></a>弟子昙和以顺绝谷日久。<a id="a-In"></a>密以半合米杂煮以进顺。<a id="a-Io"></a>顺咽而还吐。<a id="a-Ip"></a>索水洒漱。<a id="a-Iq"></a>语和云。<a id="a-Ir"></a>汝永出云门不得还住。<a id="a-Is"></a>其执节清苦皆此之类。<a id="a-It"></a>临终之日房内颇闻异香。<a id="a-Iu"></a>亦有见天盖者。<a id="a-Iv"></a>遗命露骸空地以施虫鸟。<a id="a-Iw"></a>门人不忍行之。<a id="a-Ix"></a>乃窆于寺侧。<a id="a-Iy"></a>弟子等立碑颂德。<a id="a-Iz"></a>陈郡袁昂制文。<a id="a-J0"></a>法华寺释慧举又为之墓志。<a id="a-J1"></a>顺所著法事赞及受戒弘法等记。<a id="a-J2"></a>皆行于世。</p>
  <p id="aJ3">释宝亮。<a id="a-J4"></a>本姓徐氏。<a id="a-J5"></a>其先东莞胄族。<a id="a-J6"></a>晋败避地于东莱弦县。<a id="a-J7"></a>亮年十二出家。<a id="a-J8"></a>师青州道明法师。<a id="a-J9"></a>明亦义学之僧。<a id="a-JA"></a>名高当世。<a id="a-JB"></a>亮就业专精一闻无失。<a id="a-JC"></a>及具戒之后。<a id="a-JD"></a>便欲观方弘化。<a id="a-JE"></a>每惟训育有本。<a id="a-JF"></a>未能远绝缘累。<a id="a-JG"></a>明谓曰。<a id="a-JH"></a>沙门去俗以宣通为理。<a id="a-JI"></a>岂可拘此爱网使吾道不东乎。<a id="a-JJ"></a>亮感悟。<a id="a-JK"></a>因此客游。<a id="a-JL"></a>年二十一至京师居中兴寺。<a id="a-JM"></a>袁粲一见而异之。<a id="a-JN"></a>粲后与明书曰。<a id="a-JO"></a>频见亮公非常人也。<a id="a-JP"></a>比日闻所未闻。<a id="a-JQ"></a>不觉岁之将暮。<a id="a-JR"></a>珠生合浦魏人取以照车。<a id="a-JS"></a>璧在邯郸秦王请以华国。<a id="a-JT"></a>天下之宝当与天下共之。<a id="a-JU"></a>非复上人之贵州所宜专也。<a id="a-JV"></a>自是学名稍盛。<a id="a-JW"></a>及本亲丧亡路阻不得还北。<a id="a-JX"></a>因屏居禅思杜讲说绝人事。<a id="a-JY"></a>齐竟陵文宣王。<a id="a-JZ"></a>躬自到居请为法匠。<a id="a-Ja"></a>亮不得已而赴。<a id="a-Jb"></a>文宣接足恭礼结菩提四部因缘。<a id="a-Jc"></a>后移憩灵味寺。<a id="a-Jd"></a>于是续讲众经盛于京邑。<a id="a-Je"></a>讲大涅槃凡八十四遍。<a id="a-Jf"></a>成实论十四遍。<a id="a-Jg"></a>胜鬘四十二遍。<a id="a-Jh"></a>维摩二十遍。<a id="a-Ji"></a>其大小品十遍。<a id="a-Jj"></a>法华十地优婆塞戒无量寿首楞严遗教弥勒下生等亦皆近十遍。<a id="a-Jk"></a>黑白弟子三千余人。<a id="a-Jl"></a>咨禀门徒常盈数百。<a id="a-Jm"></a>亮为人神情爽岸俊气雄逸。<a id="a-Jn"></a>及开章命句锋辩纵横。<a id="a-Jo"></a>其有问论者或豫蕴重关。<a id="a-Jp"></a>及亮之披解便觉宗旨。<a id="a-Jq"></a>涣然忘其素蓄。<a id="a-Jr"></a>今上龙兴尊崇正道。<a id="a-Js"></a>以亮德居时望。<a id="a-Jt"></a>亟延谈说。<a id="a-Ju"></a>亮任率性直。<a id="a-Jv"></a>每言辄称贫道。<a id="a-Jw"></a>上虽意有间然而挹其神出。<a id="a-Jx"></a>天监八年初敕亮撰涅槃义疏十余万言。<a id="a-Jy"></a>上为之序曰。<a id="a-Jz"></a>非言无以寄言。<a id="a-K0"></a>言即无言之累。<a id="a-K1"></a>累言则可以息言。<a id="a-K2"></a>言息则诸见竞起。<a id="a-K3"></a>所以如来乘本愿以托生。<a id="a-K4"></a>现慈力以应化。<a id="a-K5"></a>离文字以设教。<a id="a-K6"></a>忘心相以通道。<a id="a-K7"></a>欲使玟玉异价泾渭分流。<a id="a-K8"></a>制六师而止四倒。<a id="a-K9"></a>反八邪而归一味。<a id="a-KA"></a>折世智之角。<a id="a-KB"></a>杜异人之口。<a id="a-KC"></a>导求珠之心。<a id="a-KD"></a>开观象之目。<a id="a-KE"></a>救焚灼于火宅。<a id="a-KF"></a>拯沉溺于浪海。<a id="a-KG"></a>故法雨降而燋种受荣。<a id="a-KH"></a>慧日升而长夜蒙晓发迦葉之悱愤。<a id="a-KI"></a>吐真实之诚言。<a id="a-KJ"></a>虽复二施等于前。<a id="a-KK"></a>五大陈于后。<a id="a-KL"></a>三十四问参差异辩。<a id="a-KM"></a>方便劝引各随意答。<a id="a-KN"></a>举要论经不出两途。<a id="a-KO"></a>佛性开其本有之源。<a id="a-KP"></a>涅槃明其归极之宗。<a id="a-KQ"></a>非因非果。<a id="a-KR"></a>不起不作。<a id="a-KS"></a>义高万善。<a id="a-KT"></a>事绝百非。<a id="a-KU"></a>空空不能测其真际。<a id="a-KV"></a>玄玄不能穷其妙门。<a id="a-KW"></a>自非德均平等心合无生。<a id="a-KX"></a>金墙玉室岂易入哉。<a id="a-KY"></a>有青州沙门释宝亮者。<a id="a-KZ"></a>气调爽拔。<a id="a-Ka"></a>神用俊举。<a id="a-Kb"></a>少贞苦节。<a id="a-Kc"></a>长安法忍。<a id="a-Kd"></a>耆年愈笃。<a id="a-Ke"></a>倪齿不衰流通先觉。<a id="a-Kf"></a>孜孜如也。<a id="a-Kg"></a>后进晚生。<a id="a-Kh"></a>莫不依仰。<a id="a-Ki"></a>以天监八年五月八日。<a id="a-Kj"></a>乃敕亮撰大涅槃义疏。<a id="a-Kk"></a>以九月二十日讫。<a id="a-Kl"></a>光表微言。<a id="a-Km"></a>赞扬正道。<a id="a-Kn"></a>连环既解。<a id="a-Ko"></a>疑网云除。<a id="a-Kp"></a>条流明悉。<a id="a-Kq"></a>可得略言。<a id="a-Kr"></a>朕从容暇日。<a id="a-Ks"></a>将欲览焉。<a id="a-Kt"></a>聊书数行。<a id="a-Ku"></a>以为记莂云尔亮福德招感供施累积。<a id="a-Kv"></a>性不蓄金。<a id="a-Kw"></a>皆敬营福业。<a id="a-Kx"></a>身殁之后房无留财。<a id="a-Ky"></a>以天监八年十月四日卒于灵味寺。<a id="a-Kz"></a>春秋六十有六。<a id="a-L0"></a>葬钟山之南。<a id="a-L1"></a>立碑墓所。<a id="a-L2"></a>陈郡周兴嗣广陵高爽。<a id="a-L3"></a>并为制文。<a id="a-L4"></a>刻于两面。<a id="a-L5"></a>弟子法云等。<a id="a-L6"></a>又立碑寺内。<a id="a-L7"></a>文宣图其形像于普弘寺焉。<a id="a-L8"></a>时高座寺僧成。<a id="a-L9"></a>旷野寺僧宝亦并齐代法匠。<a id="a-LA"></a>宝又善三玄。<a id="a-LB"></a>为贵游所重。</p>
  <p id="aLC">释法通。<a id="a-LD"></a>本姓褚氏。<a id="a-LE"></a>河南阳翟人。<a id="a-LF"></a>晋安东将军扬州都督[(丰*力)/石]之八世孙也。<a id="a-LG"></a>家世衣冠礼义相袭通幼而岐颖聪悟绝伦。<a id="a-LH"></a>年十一出家。<a id="a-LI"></a>游学三藏专精方等。<a id="a-LJ"></a>大品法华尤所研审。<a id="a-LK"></a>年未登立便为讲匠。<a id="a-LL"></a>学徒云聚千里必萃。<a id="a-LM"></a>后践迹京师。<a id="a-LN"></a>初止庄严后憩定林上寺。<a id="a-LO"></a>栖闲隐素履道唯勤。<a id="a-LP"></a>希风影附者复盈山室。<a id="a-LQ"></a>齐竟陵文宣王丞相文献王。<a id="a-LR"></a>皆纡贵慕德亲承顶礼。<a id="a-LS"></a>陈郡谢举吴国陆果浔阳张孝秀。<a id="a-LT"></a>并策步山门禀其戒法。<a id="a-LU"></a>白黑弟子七千余人。<a id="a-LV"></a>晦迹钟阜三十余载。<a id="a-LW"></a>坐禅诵念礼忏精苦。<a id="a-LX"></a>至天监十一年六月十日。<a id="a-LY"></a>便觉不悆语弟子云。<a id="a-LZ"></a>我正可至九月二十日间耳。<a id="a-La"></a>到九月十四日见两居士。<a id="a-Lb"></a>皆报白拂来向床前。<a id="a-Lc"></a>便次第出至十七日忽漫语云。<a id="a-Ld"></a>檀越不相识何处来耶。<a id="a-Le"></a>弟子昙智问意故。<a id="a-Lf"></a>答曰。<a id="a-Lg"></a>有一人着朱衣戴帻擎木箱底在床前。<a id="a-Lh"></a>至二十日见佛像作两行来。<a id="a-Li"></a>通合掌良久。<a id="a-Lj"></a>侍疾者但闻异香。<a id="a-Lk"></a>竟不测其意。<a id="a-Ll"></a>通乃密向同意慧弥说之。<a id="a-Lm"></a>至二十一日索香汤洗浴竟。<a id="a-Ln"></a>仍作礼还卧。<a id="a-Lo"></a>叉手当胸正中时卒。<a id="a-Lp"></a>春秋七十。<a id="a-Lq"></a>仍葬于寺南。<a id="a-Lr"></a>弟子静深等立碑墓侧。<a id="a-Ls"></a>陈郡谢举兰陵萧子云并为制文刻于两面。<a id="a-Lt"></a>时定林上寺复有沙弥圣进。<a id="a-Lu"></a>本阉人。<a id="a-Lv"></a>清信笃至遂出家苦节。<a id="a-Lw"></a>尝头陀至东山。<a id="a-Lx"></a>宿于树下。<a id="a-Ly"></a>有虎来摩其头。<a id="a-Lz"></a>见进端坐无扰。<a id="a-M0"></a>跪之而去。<a id="a-M1"></a>后每独行独坐。<a id="a-M2"></a>常见青马一匹卫其。<a id="a-M3"></a>左右。</p>
  <p id="aM4">释慧集。<a id="a-M5"></a>本姓钱。<a id="a-M6"></a>吴兴於潜人。<a id="a-M7"></a>年十八于会稽乐林山出家。<a id="a-M8"></a>仍随慧基法师受业。<a id="a-M9"></a>为性悫实。<a id="a-MA"></a>言无华绮。<a id="a-MB"></a>而学勤昏晓未尝懈息。<a id="a-MC"></a>后出京止招提寺。<a id="a-MD"></a>复遍历众师融冶异说。<a id="a-ME"></a>三藏方等并皆综达。<a id="a-MF"></a>广访大毗婆沙及杂心揵度等。<a id="a-MG"></a>以相辩校。<a id="a-MH"></a>故于毗昙一部擅步当时。<a id="a-MI"></a>凡硕难坚疑并为披释。<a id="a-MJ"></a>海内学宾无不必至。<a id="a-MK"></a>每一开讲负帙千人。<a id="a-ML"></a>沙门僧旻法云并名高一代。<a id="a-MM"></a>亦执卷请益。<a id="a-MN"></a>今上深相赏接。<a id="a-MO"></a>以天监十四年还至乌程。<a id="a-MP"></a>遘疾而卒。<a id="a-MQ"></a>春秋六十。<a id="a-MR"></a>着毗昙大义疏十余万言。<a id="a-MS"></a>盛行于世。</p>
  <p id="aMT">释昙斐。<a id="a-MU"></a>本姓王。<a id="a-MV"></a>会稽剡人。<a id="a-MW"></a>少出家受业于慧基法师。<a id="a-MX"></a>性聪敏素着领牒之称。<a id="a-MY"></a>其方等深经皆所综达。<a id="a-MZ"></a>老庄儒墨颇亦披览。<a id="a-Ma"></a>后东西禀访。<a id="a-Mb"></a>备穷经论之旨。<a id="a-Mc"></a>居于乡邑法华台寺。<a id="a-Md"></a>讲说相仍。<a id="a-Me"></a>学徒成列。<a id="a-Mf"></a>斐神情爽发志用清玄。<a id="a-Mg"></a>故于小品净名尤成独步。<a id="a-Mh"></a>加又谈吐蕴藉辞辩高华。<a id="a-Mi"></a>席上之风见重当代。<a id="a-Mj"></a>梁衡阳孝王元简及隐士庐江何胤。<a id="a-Mk"></a>皆远挹徽猷招延讲说。<a id="a-Ml"></a>吴国张融汝南周颙颙子舍等。<a id="a-Mm"></a>并结知音之狎焉。<a id="a-Mn"></a>以天监十七年卒于寺。<a id="a-Mo"></a>春秋七十有六。<a id="a-Mp"></a>其制作文辞亦颇见于世。<a id="a-Mq"></a>初斐有誉江东。<a id="a-Mr"></a>被敕为十城僧主。<a id="a-Ms"></a>符旨适行未拜便化厥土僧尼倍怀恋德。<a id="a-Mt"></a>斐同县南岩寺有沙门法藏。<a id="a-Mu"></a>亦以戒素见称。<a id="a-Mv"></a>喜放救生命兴立图像。<a id="a-Mw"></a>时余姚县有明庆比丘。<a id="a-Mx"></a>与斐同时致誉。<a id="a-My"></a>庆本姓郑氏。<a id="a-Mz"></a>戒行严洁学业清美。<a id="a-N0"></a>本师事炎公。<a id="a-N1"></a>又弘实弟子。<a id="a-N2"></a>师资三叶并见重东南焉。</p>
  <p id="aN3">论曰。<a id="a-N4"></a>夫至理无言玄致幽寂。<a id="a-N5"></a>幽寂故心行处断。<a id="a-N6"></a>无言故言语路绝。<a id="a-N7"></a>言语路绝。<a id="a-N8"></a>则有言伤其旨。<a id="a-N9"></a>心行处断。<a id="a-NA"></a>则作意失其真。<a id="a-NB"></a>所以净名杜口于方丈。<a id="a-NC"></a>释迦缄默于双树。<a id="a-ND"></a>将知理致渊寂。<a id="a-NE"></a>故圣为无言。<a id="a-NF"></a>但悠悠梦境去理殊隔。<a id="a-NG"></a>蠢蠢之徒非教孰启。<a id="a-NH"></a>是以圣人资灵妙以应物。<a id="a-NI"></a>体冥寂以通神。<a id="a-NJ"></a>借微言以津道。<a id="a-NK"></a>托形传真。<a id="a-NL"></a>故曰。<a id="a-NM"></a>兵者不祥之器不获已而用之。<a id="a-NN"></a>言者不真之物。<a id="a-NO"></a>不获已而陈之。<a id="a-NP"></a>故始自鹿苑以四谛为言初。<a id="a-NQ"></a>终至鹄林以三点为圆极。<a id="a-NR"></a>其间散说流文数过八亿。<a id="a-NS"></a>象驮负而弗穷。<a id="a-NT"></a>龙宫溢而未尽。<a id="a-NU"></a>将令乘蹄以得兔藉指以知月。<a id="a-NV"></a>知月则废指。<a id="a-NW"></a>得兔则忘蹄。<a id="a-NX"></a>经云。<a id="a-NY"></a>依义莫依语。<a id="a-NZ"></a>此之谓也。<a id="a-Na"></a>而滞教者谓至道极于篇章。<a id="a-Nb"></a>存形者谓法身定于丈六。<a id="a-Nc"></a>故须穷达幽旨妙得言外。<a id="a-Nd"></a>四辩庄严为人广说。<a id="a-Ne"></a>示教利喜其在法师乎。<a id="a-Nf"></a>故士行寻经于于阗誓志而灭火。<a id="a-Ng"></a>终令般若盛于东川。<a id="a-Nh"></a>忘想传乎季末。<a id="a-Ni"></a>爰次竺潜支遁于兰法开等。<a id="a-Nj"></a>并气韵高华风道清裕。<a id="a-Nk"></a>传化之美功亦亚焉。<a id="a-Nl"></a>中有释道安者。<a id="a-Nm"></a>资学于圣师竺佛图澄。<a id="a-Nn"></a>安又授业于弟子慧远。<a id="a-No"></a>惟此三叶世不乏贤。<a id="a-Np"></a>并戒节严明智宝炳盛。<a id="a-Nq"></a>使夫慧日余晖重光千载之下。<a id="a-Nr"></a>香土遗芬再馥阎浮之地。<a id="a-Ns"></a>涌泉犹注。<a id="a-Nt"></a>寔赖伊人。<a id="a-Nu"></a>远公既限以虎溪。<a id="a-Nv"></a>安师乃更同辇舆。<a id="a-Nw"></a>夫高尚之道如有惑焉。<a id="a-Nx"></a>然而语默动静所适唯时。<a id="a-Ny"></a>四翁赴汉。<a id="a-Nz"></a>用之则行也。<a id="a-O0"></a>三闾辞楚。<a id="a-O1"></a>舍之则藏也。<a id="a-O2"></a>经云。<a id="a-O3"></a>若欲建立正法则听亲近国王及持仗者。<a id="a-O4"></a>安虽一时同辇。<a id="a-O5"></a>乃为百民致谏。<a id="a-O6"></a>故能终感应真开云显报。<a id="a-O7"></a>其后荆陕著名。<a id="a-O8"></a>则以翼遇为言初。<a id="a-O9"></a>庐山清素。<a id="a-OA"></a>则以持永为上首。<a id="a-OB"></a>融恒影肇德重关中。<a id="a-OC"></a>生睿畅远领宗建业。<a id="a-OD"></a>昙度僧渊独擅江西之宝。<a id="a-OE"></a>超进慧基。<a id="a-OF"></a>乃扬浙东之盛。<a id="a-OG"></a>虽复人世迭隆。<a id="a-OH"></a>而皆道术悬会。<a id="a-OI"></a>故使像运余兴岁将五百。<a id="a-OJ"></a>功效之美良足美焉赞曰。</p>
  <p id="aOK">遗风眇漫　　法浪邅回　　匪伊释哲</p>
  <p id="aOL">孰振将颓　　潜安比玉　　远睿联瑰</p>
  <p id="aOM">鐇斧曲戾　　弹沐斜埃　　素丝既染</p>
  <p id="aON">承变方来</p>
 </body>
</html>