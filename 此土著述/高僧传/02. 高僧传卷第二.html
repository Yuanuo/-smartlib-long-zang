<!doctype html>
<html id="z3IBWQb1Io" data-ver="1352">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第二</h1>
  <h2 id="a2">译经中</h2>
  <p id="a3">鸠摩罗什一 弗若多罗二 昙摩流支三 卑摩罗叉四 佛陀耶舍五 佛驮跋陀罗六 昙无谶七</p>
  <p id="a4">鸠摩罗什。<a id="a-5"></a>此云童寿。<a id="a-6"></a>天竺人也。<a id="a-7"></a>家世国相。<a id="a-8"></a>什祖父达多。<a id="a-9"></a>倜傥不群名重于国。<a id="a-A"></a>父鸠摩炎。<a id="a-B"></a>聪明有懿节。<a id="a-C"></a>将嗣相位。<a id="a-D"></a>乃辞避出家。<a id="a-E"></a>东度葱岭。<a id="a-F"></a>龟兹王闻其弃荣甚敬慕之。<a id="a-G"></a>自出郊迎请为国师。<a id="a-H"></a>王有妹年始二十识悟明敏过目必能。<a id="a-I"></a>一闻则诵。<a id="a-J"></a>且体有赤黡法生智子。<a id="a-K"></a>诸国娉之并不肯行。<a id="a-L"></a>及见摩炎心欲当之。<a id="a-M"></a>乃逼以妻焉。<a id="a-N"></a>既而怀什。<a id="a-O"></a>什在胎时。<a id="a-P"></a>其母自觉。<a id="a-Q"></a>神悟超解有倍常日。<a id="a-R"></a>闻雀梨大寺名德既多。<a id="a-S"></a>又有得道之僧。<a id="a-T"></a>即与王族贵女德行诸尼。<a id="a-U"></a>弥日设供请斋听法。<a id="a-V"></a>什母忽自通天竺语。<a id="a-W"></a>难问之辞必穷渊致。<a id="a-X"></a>众咸叹之。<a id="a-Y"></a>有罗汉达摩瞿沙曰。<a id="a-Z"></a>此必怀智子。<a id="a-a"></a>为说舍利弗在胎之证。<a id="a-b"></a>及什生之后还忘前言。<a id="a-c"></a>顷之什母乐欲出家。<a id="a-d"></a>夫未之许。<a id="a-e"></a>遂更产一男名弗沙提婆。<a id="a-f"></a>后因出城游观见冢间枯骨异处纵横。<a id="a-g"></a>于是深惟苦本定誓出家。<a id="a-h"></a>若不落发不咽饮食。<a id="a-i"></a>至六日夜气力绵乏疑不达旦。<a id="a-j"></a>夫乃惧而许焉。<a id="a-k"></a>以未剃发故犹不尝进。<a id="a-l"></a>即敕人除发。<a id="a-m"></a>乃下饮食。<a id="a-n"></a>次旦受戒仍乐禅法。<a id="a-o"></a>专精匪懈学得初果。<a id="a-p"></a>什年七岁亦俱出家。<a id="a-q"></a>从师受经日诵千偈。<a id="a-r"></a>偈有三十二字。<a id="a-s"></a>凡三万二千言。<a id="a-t"></a>诵毗昙既过。<a id="a-u"></a>师授其义。<a id="a-v"></a>即自通达。<a id="a-w"></a>无幽不畅。<a id="a-x"></a>时龟兹国人以其母王妹利养甚多。<a id="a-y"></a>乃携什避之。<a id="a-z"></a>什年九岁。<a id="a-10"></a>随母渡辛头河至罽宾。<a id="a-11"></a>遇名德法师槃头达多。<a id="a-12"></a>即罽宾王之从弟也。<a id="a-13"></a>渊粹有大量。<a id="a-14"></a>才明博识独步当时。<a id="a-15"></a>三藏九部莫不该练。<a id="a-16"></a>从旦至中手写千偈。<a id="a-17"></a>从中至暮亦诵千偈。<a id="a-18"></a>名播诸国远近师之。<a id="a-19"></a>什至即崇以师礼。<a id="a-1A"></a>从受杂藏中长二含凡四百万言。<a id="a-1B"></a>达多每称什神俊。<a id="a-1C"></a>遂声彻于王。<a id="a-1D"></a>王即请入宫。<a id="a-1E"></a>集外道论师共相攻难。<a id="a-1F"></a>言气始交。<a id="a-1G"></a>外道轻其年幼言颇不逊。<a id="a-1H"></a>什乘隙而挫之。<a id="a-1I"></a>外道折伏愧惋无言。<a id="a-1J"></a>王益敬异。<a id="a-1K"></a>日给鹅腊一双粳米面各三斗酥六升。<a id="a-1L"></a>此外国之上供也。<a id="a-1M"></a>所住寺僧乃差大僧五人沙弥十人营视扫洒。<a id="a-1N"></a>有若弟子。<a id="a-1O"></a>其见尊崇如此。<a id="a-1P"></a>至年十二。<a id="a-1Q"></a>其母携还龟兹。<a id="a-1R"></a>诸国皆聘以重爵。<a id="a-1S"></a>什并不顾。<a id="a-1T"></a>时什母将什至月氏北山。<a id="a-1U"></a>有一罗汉见而异之。<a id="a-1V"></a>谓其母曰。<a id="a-1W"></a>常当守护。<a id="a-1X"></a>此沙弥若至三十五不破戒者。<a id="a-1Y"></a>当大兴佛法度无数人。<a id="a-1Z"></a>与优波掘多无异。<a id="a-1a"></a>若戒不全无能为也。<a id="a-1b"></a>正可才明携诣法师而已。<a id="a-1c"></a>什进到沙勒国顶戴佛钵。<a id="a-1d"></a>心自念言。<a id="a-1e"></a>钵形甚大何其轻耶。<a id="a-1f"></a>即重不可胜。<a id="a-1g"></a>失声下之。<a id="a-1h"></a>母问其故。<a id="a-1i"></a>答云。<a id="a-1j"></a>儿心有分别故钵有轻重耳。<a id="a-1k"></a>遂停妙勒一年。<a id="a-1l"></a>其冬诵阿毗昙。<a id="a-1m"></a>于十门修智诸品无所咨受。<a id="a-1n"></a>而备达其妙。<a id="a-1o"></a>又于六足诸问无所滞碍。<a id="a-1p"></a>沙勒国有三藏沙门名喜见。<a id="a-1q"></a>谓其王曰此沙弥不可轻。<a id="a-1r"></a>王宜请令初开法门。<a id="a-1s"></a>凡有二益。<a id="a-1t"></a>一国内沙门耻其不逮必见勉强。<a id="a-1u"></a>二龟兹王必谓什出我国。<a id="a-1v"></a>而彼尊之是尊我也。<a id="a-1w"></a>必来交好。<a id="a-1x"></a>王许焉。<a id="a-1y"></a>即设大会请什升座说转法轮经。<a id="a-1z"></a>龟兹王果遣重使酬其亲好。<a id="a-20"></a>什以说法之暇。<a id="a-21"></a>乃寻访外道经书。<a id="a-22"></a>善学围陀含多论。<a id="a-23"></a>多明文辞制作问答等事。<a id="a-24"></a>又博览四围陀典及五明诸论。<a id="a-25"></a>阴阳星算莫不必尽。<a id="a-26"></a>妙达吉凶言若符契。<a id="a-27"></a>为性率达不厉小检。<a id="a-28"></a>修行者颇共疑之。<a id="a-29"></a>然什自得于心未尝介意。<a id="a-2A"></a>时有莎车王子参军王子兄弟二人。<a id="a-2B"></a>委国请从而为沙门。<a id="a-2C"></a>兄字须利耶跋陀。<a id="a-2D"></a>弟字须耶利苏摩。<a id="a-2E"></a>苏摩才伎绝伦专以大乘为化。<a id="a-2F"></a>其兄及诸学者皆共师焉。<a id="a-2G"></a>什亦宗而奉之。<a id="a-2H"></a>亲好弥至。<a id="a-2I"></a>苏摩后为什说阿耨达经。<a id="a-2J"></a>什闻阴界诸入皆空无相。<a id="a-2K"></a>怪而问曰。<a id="a-2L"></a>此经更有何义而皆破坏诸法。<a id="a-2M"></a>答曰。<a id="a-2N"></a>眼等诸法非真实有。<a id="a-2O"></a>什既执有眼根。<a id="a-2P"></a>彼据因成无实。<a id="a-2Q"></a>于是研核大小往复移时。<a id="a-2R"></a>什方知理有所归。<a id="a-2S"></a>遂专务方等。<a id="a-2T"></a>乃叹曰。<a id="a-2U"></a>吾昔学小乘如人不识金以鋀石为妙。<a id="a-2V"></a>因广求义要受诵中百二论及十二门等。<a id="a-2W"></a>顷之随母进到温宿国。<a id="a-2X"></a>即龟兹之北界。<a id="a-2Y"></a>时温宿有一道士。<a id="a-2Z"></a>神辩英秀振名诸国。<a id="a-2a"></a>手击王鼓而自誓言。<a id="a-2b"></a>论胜我者斩首谢之。<a id="a-2c"></a>什既至以二义相检。<a id="a-2d"></a>即迷闷自失稽首归依。<a id="a-2e"></a>于是声满葱左誉宣河外。<a id="a-2f"></a>龟兹王躬往温宿。<a id="a-2g"></a>迎什还国。<a id="a-2h"></a>广说诸经。<a id="a-2i"></a>四远宗仰莫之能抗。<a id="a-2j"></a>时王子为尼。<a id="a-2k"></a>字阿竭耶末帝。<a id="a-2l"></a>博览群经特深禅要。<a id="a-2m"></a>云已证二果闻法喜踊。<a id="a-2n"></a>乃更设大集请开方等经奥。<a id="a-2o"></a>什为推辩诸法皆空无我分别阴界假名非实。<a id="a-2p"></a>时会听者莫不悲感追悼恨悟之晚矣。<a id="a-2q"></a>至年二十受戒于王宫。<a id="a-2r"></a>从卑摩罗叉学十诵律。<a id="a-2s"></a>有顷什母辞往天竺。<a id="a-2t"></a>谓龟兹王白纯曰。<a id="a-2u"></a>汝国寻衰吾其去矣。<a id="a-2v"></a>行至天竺进登三果。<a id="a-2w"></a>什母临去谓什曰。<a id="a-2x"></a>方等深教应大阐真丹。<a id="a-2y"></a>传之东土唯尔之力。<a id="a-2z"></a>但于自身无利。<a id="a-30"></a>其可如何。<a id="a-31"></a>什曰。<a id="a-32"></a>大士之道利彼忘躯。<a id="a-33"></a>若必使大化流传。<a id="a-34"></a>能洗悟蒙俗。<a id="a-35"></a>虽复身当炉镬苦而无恨。<a id="a-36"></a>于是留住龟兹止于新寺。<a id="a-37"></a>后于寺侧故宫中。<a id="a-38"></a>初得放光经。<a id="a-39"></a>始就披读。<a id="a-3A"></a>魔来蔽文唯见空牒。<a id="a-3B"></a>什知魔所为。<a id="a-3C"></a>誓心踰固。<a id="a-3D"></a>魔去字显。<a id="a-3E"></a>仍习诵之。<a id="a-3F"></a>复闻空中声曰。<a id="a-3G"></a>汝是智人何用读此。<a id="a-3H"></a>什曰。<a id="a-3I"></a>汝是小魔宜时速去。<a id="a-3J"></a>我心如地不可转也。<a id="a-3K"></a>停住二年。<a id="a-3L"></a>广诵大乘经论洞其秘奥。<a id="a-3M"></a>龟兹王为造金师子座。<a id="a-3N"></a>以大秦锦褥铺之。<a id="a-3O"></a>令什升而说法。<a id="a-3P"></a>什曰。<a id="a-3Q"></a>家师犹未悟大乘欲躬往仰化。<a id="a-3R"></a>不得停此。<a id="a-3S"></a>俄而大师盘头达多不远而至。<a id="a-3T"></a>王曰。<a id="a-3U"></a>大师何能远顾。<a id="a-3V"></a>达多曰。<a id="a-3W"></a>一闻弟子所悟非常。<a id="a-3X"></a>二闻大王弘赞佛道。<a id="a-3Y"></a>故冒涉艰危远奔神国。<a id="a-3Z"></a>什得师至欣遂本怀。<a id="a-3a"></a>为说德女问经。<a id="a-3b"></a>多明因缘空假。<a id="a-3c"></a>昔与师俱所不信。<a id="a-3d"></a>故先说也。<a id="a-3e"></a>师谓什曰。<a id="a-3f"></a>汝于大乘见何异相而欲尚之。<a id="a-3g"></a>什曰。<a id="a-3h"></a>大乘深净明有法皆空。<a id="a-3i"></a>小乘偏局多诸漏失。<a id="a-3j"></a>师曰汝说一切皆空甚可畏也。<a id="a-3k"></a>安舍有法而爱空乎。<a id="a-3l"></a>如昔狂人令绩师绩线极令细好。<a id="a-3m"></a>绩师加意细若微尘。<a id="a-3n"></a>狂人犹恨其粗。<a id="a-3o"></a>绩师大怒乃指空示曰。<a id="a-3p"></a>此是细缕。<a id="a-3q"></a>狂人曰。<a id="a-3r"></a>何以不见。<a id="a-3s"></a>师曰。<a id="a-3t"></a>此缕极细。<a id="a-3u"></a>我工之良匠犹且不见。<a id="a-3v"></a>况他人耶。<a id="a-3w"></a>狂人大喜以付织师。<a id="a-3x"></a>师亦效焉皆蒙上赏而实无物。<a id="a-3y"></a>汝之空法亦由此也。<a id="a-3z"></a>什乃连类而陈之。<a id="a-40"></a>往复苦至经一月余日。<a id="a-41"></a>方乃信服。<a id="a-42"></a>师叹曰。<a id="a-43"></a>师不能达反启其志。<a id="a-44"></a>验于今矣。<a id="a-45"></a>于是礼什为师。<a id="a-46"></a>言和上是我大乘师。<a id="a-47"></a>我是和上小乘师矣。<a id="a-48"></a>西域诸国咸伏什神俊。<a id="a-49"></a>每年讲说诸王皆长跪座侧。<a id="a-4A"></a>令什践而登焉。<a id="a-4B"></a>其见重如此。<a id="a-4C"></a>什既道流西域名被东川。<a id="a-4D"></a>时符坚僣号关中。<a id="a-4E"></a>有外国前部王及龟兹王弟。<a id="a-4F"></a>并来朝坚。<a id="a-4G"></a>坚引见二王说坚云。<a id="a-4H"></a>西域多产珍奇。<a id="a-4I"></a>请兵往定以求内附。<a id="a-4J"></a>至符坚建元十三年岁次丁丑正月。<a id="a-4K"></a>太史奏云。<a id="a-4L"></a>有星见于外国分野。<a id="a-4M"></a>当有大德智人入辅中国。<a id="a-4N"></a>坚曰。<a id="a-4O"></a>朕闻西域有鸠摩罗什。<a id="a-4P"></a>襄阳有沙门释道安。<a id="a-4Q"></a>将非此耶。<a id="a-4R"></a>即遣使求之。<a id="a-4S"></a>至十七年二月。<a id="a-4T"></a>善善王前部王等。<a id="a-4U"></a>又说坚请兵西伐。<a id="a-4V"></a>十八年九月坚遣骁骑将军吕光陵江将军姜飞。<a id="a-4W"></a>将前部王及车师王等。<a id="a-4X"></a>率兵七万。<a id="a-4Y"></a>西伐龟兹及乌耆诸国。<a id="a-4Z"></a>临发坚饯光于建章宫。<a id="a-4a"></a>谓光曰。<a id="a-4b"></a>夫帝王应天而治。<a id="a-4c"></a>以子爱苍生为本。<a id="a-4d"></a>岂贪其地而伐之乎。<a id="a-4e"></a>正以怀道之人故也。<a id="a-4f"></a>朕闻西国有鸠摩罗什深解法相善闲阴阳。<a id="a-4g"></a>为后学之宗。<a id="a-4h"></a>朕甚思之。<a id="a-4i"></a>贤哲者国之大宝。<a id="a-4j"></a>若克龟兹即驰驿送什。<a id="a-4k"></a>光军未至。<a id="a-4l"></a>什谓龟兹王白纯曰。<a id="a-4m"></a>国运衰矣。<a id="a-4n"></a>当有勍敌。<a id="a-4o"></a>日下人从东方来。<a id="a-4p"></a>宜恭承之勿抗其锋。<a id="a-4q"></a>纯不从而战。<a id="a-4r"></a>光遂破龟兹杀纯。<a id="a-4s"></a>立纯弟震为主。<a id="a-4t"></a>光既获什未测其智量。<a id="a-4u"></a>见年齿尚少。<a id="a-4v"></a>乃凡人戏之。<a id="a-4w"></a>强妻以龟兹王女。<a id="a-4x"></a>什距而不受辞甚苦到。<a id="a-4y"></a>光曰。<a id="a-4z"></a>道士之操不踰先父。<a id="a-50"></a>何可固辞。<a id="a-51"></a>乃饮以醇酒。<a id="a-52"></a>同闭密室。<a id="a-53"></a>什被逼既至遂[虛*予]其节。<a id="a-54"></a>或令骑牛及乘恶马欲使堕落。<a id="a-55"></a>什常怀忍辱曾无异色。<a id="a-56"></a>光惭愧而止光还中路置军于山下。<a id="a-57"></a>将士已休。<a id="a-58"></a>什曰。<a id="a-59"></a>不可在此。<a id="a-5A"></a>必见狼狈。<a id="a-5B"></a>宜徒军陇上。<a id="a-5C"></a>光不纳。<a id="a-5D"></a>至夜果大雨洪潦暴起。<a id="a-5E"></a>水深数丈。<a id="a-5F"></a>死者数千。<a id="a-5G"></a>光始密而异之。<a id="a-5H"></a>什谓光曰。<a id="a-5I"></a>此凶亡之地不宜淹留。<a id="a-5J"></a>推运揆数应速言归。<a id="a-5K"></a>中路必有福地可居。<a id="a-5L"></a>光从之。<a id="a-5M"></a>至凉州闻符坚已为姚苌所害。<a id="a-5N"></a>光三军缟素大临城南。<a id="a-5O"></a>于是窃号关外称年太安。<a id="a-5P"></a>太安元年正月姑臧大风。<a id="a-5Q"></a>什曰。<a id="a-5R"></a>不祥之风当有奸叛。<a id="a-5S"></a>然不劳自定也。<a id="a-5T"></a>俄而梁谦彭晃相系而叛。<a id="a-5U"></a>寻皆殄灭。<a id="a-5V"></a>至光龙飞二年。<a id="a-5W"></a>张掖临松卢水胡沮渠男成及从弟蒙逊反。<a id="a-5X"></a>推建康太守段业为主。<a id="a-5Y"></a>光遣庶子秦州刺史太原公纂。<a id="a-5Z"></a>率众五万讨之。<a id="a-5a"></a>时论谓业等乌合。<a id="a-5b"></a>纂有威声势必全克。<a id="a-5c"></a>光以访什。<a id="a-5d"></a>什曰。<a id="a-5e"></a>观察此行未见其利。<a id="a-5f"></a>既而纂败绩于合梨。<a id="a-5g"></a>俄又郭馨作乱。<a id="a-5h"></a>纂委大军轻还。<a id="a-5i"></a>复为馨所败仅以身免。<a id="a-5j"></a>光中书监张资文翰温雅。<a id="a-5k"></a>光甚器之。<a id="a-5l"></a>资病。<a id="a-5m"></a>光博营救疗。<a id="a-5n"></a>有外国道人罗叉。<a id="a-5o"></a>云能差资疾。<a id="a-5p"></a>光喜给赐甚重。<a id="a-5q"></a>什知叉诳诈。<a id="a-5r"></a>告资曰。<a id="a-5s"></a>叉不能为益徒烦费耳。<a id="a-5t"></a>冥运虽隐可以事试也。<a id="a-5u"></a>乃以五色系作绳。<a id="a-5v"></a>结之烧为灰末投水中。<a id="a-5w"></a>灰若出水还成绳者。<a id="a-5x"></a>病不可愈。<a id="a-5y"></a>须臾灰聚浮出复绳本形。<a id="a-5z"></a>既而又治无效。<a id="a-60"></a>少日资亡。<a id="a-61"></a>顷之光又卒。<a id="a-62"></a>子绍袭位。<a id="a-63"></a>数日光庶子纂杀绍自立。<a id="a-64"></a>称元咸宁。<a id="a-65"></a>咸宁二年有猪生子。<a id="a-66"></a>一身三头。<a id="a-67"></a>龙出东厢井中到殿前蟠卧。<a id="a-68"></a>比旦失之。<a id="a-69"></a>纂以为美瑞。<a id="a-6A"></a>号大殿为龙翔殿。<a id="a-6B"></a>俄而有黑龙升于当阳九宫门。<a id="a-6C"></a>纂改九宫门为龙兴门。<a id="a-6D"></a>什奏曰。<a id="a-6E"></a>皆潜龙出游豕妖表异。<a id="a-6F"></a>龙者阴类出入有时。<a id="a-6G"></a>而今屡见则为灾眚。<a id="a-6H"></a>必有下人谋上之变。<a id="a-6I"></a>宜克棋修德以答天戒。<a id="a-6J"></a>纂不纳。<a id="a-6K"></a>与什博戏。<a id="a-6L"></a>杀棋曰。<a id="a-6M"></a>斫胡奴头。<a id="a-6N"></a>什曰。<a id="a-6O"></a>不能斫胡奴头。<a id="a-6P"></a>胡奴将斫人头。<a id="a-6Q"></a>此言有旨。<a id="a-6R"></a>而纂终不悟。<a id="a-6S"></a>光弟保有子名超。<a id="a-6T"></a>超小字胡奴。<a id="a-6U"></a>后果杀纂斩首。<a id="a-6V"></a>立其兄隆为主。<a id="a-6W"></a>时人方验什之言也。<a id="a-6X"></a>什停凉积年。<a id="a-6Y"></a>吕光父子既不弘道。<a id="a-6Z"></a>故蕴其深解无所宣化。<a id="a-6a"></a>符坚已亡竟不相见。<a id="a-6b"></a>及姚苌僣有关中。<a id="a-6c"></a>亦挹其高名虚心要请。<a id="a-6d"></a>诸吕以什智计多解。<a id="a-6e"></a>恐为姚谋不许东入。<a id="a-6f"></a>及苌卒子兴袭位。<a id="a-6g"></a>复遣敦请。<a id="a-6h"></a>兴弘始三年三月。<a id="a-6i"></a>有树连理生于广庭。<a id="a-6j"></a>逍遥园葱变为[卄/(〡*臣)]。<a id="a-6k"></a>以为美瑞。<a id="a-6l"></a>谓智人应入。<a id="a-6m"></a>至五月兴遣陇西公硕德西伐吕隆。<a id="a-6n"></a>隆军大破。<a id="a-6o"></a>至九月隆上表归降。<a id="a-6p"></a>方得迎什入关。<a id="a-6q"></a>以其年十二月二十日至于长安。<a id="a-6r"></a>兴待以国师之礼。<a id="a-6s"></a>甚见优宠。<a id="a-6t"></a>晤言相对则淹留终日。<a id="a-6u"></a>研微造尽则穷年忘倦。<a id="a-6v"></a>自大法东被始于汉明。<a id="a-6w"></a>涉历魏晋经论渐多。<a id="a-6x"></a>而支竺所出多滞文格义。<a id="a-6y"></a>兴少达崇三宝锐志讲集。<a id="a-6z"></a>什既至止。<a id="a-70"></a>仍请入西明阁及逍遥园译出众经。<a id="a-71"></a>什既率多谙诵无不究尽。<a id="a-72"></a>转能汉言音译流便。<a id="a-73"></a>既览旧经义多纰僻。<a id="a-74"></a>皆由先度失旨不与梵本相应。<a id="a-75"></a>于是兴使沙门增[(丰*力)/石]僧迁法钦道流道恒道标僧睿僧肇等八百余人咨受什旨。<a id="a-76"></a>更令出大品。<a id="a-77"></a>什持梵本兴执旧经以相仇校。<a id="a-78"></a>其新文异旧者义皆圆通。<a id="a-79"></a>众心悏伏莫不欣赞。<a id="a-7A"></a>兴以佛道冲邃其行唯善。<a id="a-7B"></a>信为出苦之良津御世之洪则。<a id="a-7C"></a>故托意九经游心十二。<a id="a-7D"></a>乃着通三世论以勖示因果。<a id="a-7E"></a>王公已下并钦赞厥风。<a id="a-7F"></a>大将军常山公显左军将军安城[色-巴+(厂@矢)]嵩并笃信缘业。<a id="a-7G"></a>屡请什于长安大寺讲说新经。<a id="a-7H"></a>续出小品金刚波若十住法华维摩思益首楞严持世佛藏菩萨藏遗教菩提无行呵欲自在王因缘观小无量寿新贤劫禅经禅法要禅要解弥勒成佛弥勒下生十诵律十诵戒本菩萨戒本释论成实十住中百十二门论凡三百余卷。<a id="a-7I"></a>并畅显神源挥发幽致。<a id="a-7J"></a>于时四方义士万里必集。<a id="a-7K"></a>盛业久大于今咸仰。<a id="a-7L"></a>龙光释道生。<a id="a-7M"></a>慧解入微玄构文外。<a id="a-7N"></a>每恐言舛入关请决。<a id="a-7O"></a>庐山释慧。<a id="a-7P"></a>远学贯群经栋梁遗化。<a id="a-7Q"></a>而时去圣久远疑义莫决。<a id="a-7R"></a>乃封以咨什语见远传。<a id="a-7S"></a>初沙门僧睿才识高明。<a id="a-7T"></a>常随什传写。<a id="a-7U"></a>什每为睿论西方辞体商略同异云。<a id="a-7V"></a>天竺国俗甚重文制。<a id="a-7W"></a>其宫商体韵以入弦为善。<a id="a-7X"></a>凡觐国王必有赞德。<a id="a-7Y"></a>见佛之仪。<a id="a-7Z"></a>以歌叹为贵。<a id="a-7a"></a>经中偈颂皆其式也。<a id="a-7b"></a>但改梵为秦失其藻蔚。<a id="a-7c"></a>虽得大意殊隔文体。<a id="a-7d"></a>有似嚼饭与人。<a id="a-7e"></a>非徒失味。<a id="a-7f"></a>乃令呕哕也。<a id="a-7g"></a>什尝作颂赠沙门法和云。<a id="a-7h"></a>心山育明德。<a id="a-7i"></a>流薰万由延。<a id="a-7j"></a>哀鸾孤桐上。<a id="a-7k"></a>清音彻九天。<a id="a-7l"></a>凡为十偈辞喻皆尔。<a id="a-7m"></a>什雅好大乘志存敷广。<a id="a-7n"></a>常叹曰。<a id="a-7o"></a>吾若着笔作大乘阿毗昙。<a id="a-7p"></a>非迦旃延子比也。<a id="a-7q"></a>今在秦地深识者寡。<a id="a-7r"></a>折翮于此将何所论。<a id="a-7s"></a>乃凄然而止。<a id="a-7t"></a>唯为姚兴着实相论二卷。<a id="a-7u"></a>并注维摩。<a id="a-7v"></a>出言成章无所删改。<a id="a-7w"></a>辞喻婉约莫非玄奥。<a id="a-7x"></a>什为人神情朗彻傲岸出群。<a id="a-7y"></a>应机领会鲜有伦匹者笃。<a id="a-7z"></a>性仁厚泛爱为心。<a id="a-80"></a>虚己善诱终日无倦。<a id="a-81"></a>姚主常谓什曰。<a id="a-82"></a>大师聪明超悟天下莫二。<a id="a-83"></a>若一旦后世。<a id="a-84"></a>何可使法种无嗣。<a id="a-85"></a>遂以妓女十人逼令受之。<a id="a-86"></a>自尔以来不住僧坊。<a id="a-87"></a>别立廨舍供给丰盈。<a id="a-88"></a>每至讲说常先自说。<a id="a-89"></a>譬喻如臭泥中生莲花。<a id="a-8A"></a>但采莲花勿取臭泥也。<a id="a-8B"></a>初什在龟兹从卑摩罗叉律师受律。<a id="a-8C"></a>卑摩后入关中。<a id="a-8D"></a>什闻至欣然师敬尽礼。<a id="a-8E"></a>卑摩未知被逼之事。<a id="a-8F"></a>因问什曰。<a id="a-8G"></a>汝于汉地大有重缘。<a id="a-8H"></a>受法弟子可有几人。<a id="a-8I"></a>什答云。<a id="a-8J"></a>汉境经律未备。<a id="a-8K"></a>新经及诸论等。<a id="a-8L"></a>多是什所传出。<a id="a-8M"></a>三千徒众皆从什受法。<a id="a-8N"></a>但什累业障深。<a id="a-8O"></a>故不受师教耳。<a id="a-8P"></a>又杯渡比丘在彭城。<a id="a-8Q"></a>闻什在长安。<a id="a-8R"></a>乃叹曰。<a id="a-8S"></a>吾与此子戏别三百余年。<a id="a-8T"></a>杳然未期。<a id="a-8U"></a>迟有遇于来生耳。<a id="a-8V"></a>什未终日。<a id="a-8W"></a>少觉四大不愈。<a id="a-8X"></a>乃口出三番神咒令外国弟子诵之以自救。<a id="a-8Y"></a>未及致力转觉危殆。<a id="a-8Z"></a>于是力疾与众僧告别曰。<a id="a-8a"></a>因法相遇殊未尽伊心。<a id="a-8b"></a>方复后世恻怆何言。<a id="a-8c"></a>自以闇昧谬充传译。<a id="a-8d"></a>凡所出经论三百余卷。<a id="a-8e"></a>唯十诵一部未及删烦。<a id="a-8f"></a>存其本旨必无差失。<a id="a-8g"></a>愿凡所宣译传流后世咸共弘通。<a id="a-8h"></a>今于众前发诚实誓。<a id="a-8i"></a>若所传无谬者。<a id="a-8j"></a>当使焚身之后舌不燋烂。<a id="a-8k"></a>以伪秦弘始十一年八月二十日。<a id="a-8l"></a>卒于长安。<a id="a-8m"></a>是岁晋义熙。<a id="a-8n"></a>五年也。<a id="a-8o"></a>即于逍遥园依外国法以火焚尸。<a id="a-8p"></a>薪灭形碎唯舌不灰。<a id="a-8q"></a>后外国沙门来云。<a id="a-8r"></a>罗什所谙十不出一。<a id="a-8s"></a>初什一名鸠摩罗耆婆。<a id="a-8t"></a>外国制名多以父母为本。<a id="a-8u"></a>什父鸠摩炎。<a id="a-8v"></a>母字耆婆。<a id="a-8w"></a>故兼取为名。<a id="a-8x"></a>然什死年月诸记不同。<a id="a-8y"></a>或云弘始七年。<a id="a-8z"></a>或云八年。<a id="a-90"></a>或云十一年。<a id="a-91"></a>寻七与十一字或讹误。<a id="a-92"></a>而译经录传中犹有一年者。<a id="a-93"></a>恐雷同三家无以正焉。</p>
  <p id="a94">弗若多罗。<a id="a-95"></a>此云功德华。<a id="a-96"></a>罽宾人也。<a id="a-97"></a>少出家以戒节见称。<a id="a-98"></a>备通三藏而专精十诵律部。<a id="a-99"></a>为外国师宗。<a id="a-9A"></a>时人咸谓己阶圣果。<a id="a-9B"></a>以伪秦弘始中振锡入关。<a id="a-9C"></a>秦上姚兴待以上宾之礼。<a id="a-9D"></a>罗什亦挹其戒范厚相宗敬。<a id="a-9E"></a>先是经法虽传律藏未阐。<a id="a-9F"></a>闻多罗既善斯部。<a id="a-9G"></a>咸共思慕。<a id="a-9H"></a>以伪秦弘始六年十月十七日。<a id="a-9I"></a>集义学僧数百余人于长安中寺。<a id="a-9J"></a>延请多罗诵出十诵梵本。<a id="a-9K"></a>罗什译为晋文。<a id="a-9L"></a>三分获二。<a id="a-9M"></a>多罗构疾庵然弃世。<a id="a-9N"></a>众以大业未就而匠人殂往。<a id="a-9O"></a>悲恨之深有踰常痛。</p>
  <p id="a9P">昙摩流支。<a id="a-9Q"></a>此云法乐。<a id="a-9R"></a>西域人也。<a id="a-9S"></a>弃家入道。<a id="a-9T"></a>偏以律藏驰名。<a id="a-9U"></a>以弘始七年秋达自关中。<a id="a-9V"></a>初弗若多罗诵出十诵未竟而亡。<a id="a-9W"></a>庐山释慧远闻支既善毗尼。<a id="a-9X"></a>希得究竟律部。<a id="a-9Y"></a>乃遣书通好曰。<a id="a-9Z"></a>佛教之兴先行上国。<a id="a-9a"></a>自分流以来四百余年。<a id="a-9b"></a>至于沙门德式所阙尤多。<a id="a-9c"></a>顷西域道士弗若多罗。<a id="a-9d"></a>是罽宾人。<a id="a-9e"></a>甚讽十诵梵本。<a id="a-9f"></a>有罗什法师通才博见为之传译。<a id="a-9g"></a>十诵之中文始过半。<a id="a-9h"></a>多罗早丧中途而寝。<a id="a-9i"></a>不得究竟大业。<a id="a-9j"></a>慨恨良深。<a id="a-9k"></a>传闻仁者赍此经自随。<a id="a-9l"></a>甚欣所遇。<a id="a-9m"></a>冥运之来岂人事而已耶。<a id="a-9n"></a>想弘道为物感时而动。<a id="a-9o"></a>叩之有人。<a id="a-9p"></a>必情无所吝。<a id="a-9q"></a>若能为律学之徒。<a id="a-9r"></a>毕此经本。<a id="a-9s"></a>开示梵行洗其耳目。<a id="a-9t"></a>使始涉之流不失无上之津参怀胜业者日月弥朗。<a id="a-9u"></a>此则慧深德厚。<a id="a-9v"></a>人神同感矣。<a id="a-9w"></a>幸愿垂怀不乖往意。<a id="a-9x"></a>一二悉诸道人所具。<a id="a-9y"></a>流支既得远书及姚兴敦请。<a id="a-9z"></a>乃与什共译十诵都毕。<a id="a-A0"></a>研详考核条制审定。<a id="a-A1"></a>而什犹恨文烦未善。<a id="a-A2"></a>既而什化不获删治。<a id="a-A3"></a>流支住长安大寺。<a id="a-A4"></a>慧观欲请下京师。<a id="a-A5"></a>支曰。<a id="a-A6"></a>彼土有人有法足以利世。<a id="a-A7"></a>吾当更行无律教处。<a id="a-A8"></a>于是游化余方不知所卒。<a id="a-A9"></a>或云终于凉土未详。</p>
  <p id="aAA">卑摩罗叉。<a id="a-AB"></a>此云无垢眼。<a id="a-AC"></a>罽宾人。<a id="a-AD"></a>沉靖有志力。<a id="a-AE"></a>出家履道苦节成务。<a id="a-AF"></a>先在龟兹弘阐律藏。<a id="a-AG"></a>四方学者竞往师之。<a id="a-AH"></a>鸠摩罗什时亦预焉。<a id="a-AI"></a>及龟兹陷没乃避地焉。<a id="a-AJ"></a>顷之闻什在长安大弘经藏。<a id="a-AK"></a>又欲使毗尼胜品复洽东国。<a id="a-AL"></a>于是杖锡流沙冒险东入。<a id="a-AM"></a>以伪秦弘始八年达自关中。<a id="a-AN"></a>什以师礼敬待。<a id="a-AO"></a>叉亦以远遇欣然。<a id="a-AP"></a>及罗什弃世。<a id="a-AQ"></a>叉乃出游关左。<a id="a-AR"></a>逗于寿春止石涧寺。<a id="a-AS"></a>律众云聚盛阐毗尼。<a id="a-AT"></a>罗什所译十诵本五十八卷。<a id="a-AU"></a>最后一诵谓明受戒法及诸成善法事。<a id="a-AV"></a>逐其义要名为善诵。<a id="a-AW"></a>叉后赍往石涧。<a id="a-AX"></a>开为六十一卷。<a id="a-AY"></a>最后一诵改为毗尼诵。<a id="a-AZ"></a>故犹二名存焉。<a id="a-Aa"></a>顷之南适江陵于辛寺夏坐开讲十诵。<a id="a-Ab"></a>既通汉言善相领纳。<a id="a-Ac"></a>无作妙本大阐当时。<a id="a-Ad"></a>析文求理者其聚如林。<a id="a-Ae"></a>明条知禁者数亦殷矣。<a id="a-Af"></a>律藏大弘叉之力也。<a id="a-Ag"></a>道场慧观深括宗旨。<a id="a-Ah"></a>记其所制内禁轻重。<a id="a-Ai"></a>撰为二卷。<a id="a-Aj"></a>送还京师。<a id="a-Ak"></a>僧尼披习竞相传写。<a id="a-Al"></a>时闻者谚曰。<a id="a-Am"></a>卑罗鄙语。<a id="a-An"></a>慧观才录。<a id="a-Ao"></a>都人缮写纸贵如玉。<a id="a-Ap"></a>今犹行于世为后生法矣。<a id="a-Aq"></a>叉养德好闲弃諠离俗。<a id="a-Ar"></a>其年冬复还寿春石涧卒于寺焉。<a id="a-As"></a>春秋七十有七。<a id="a-At"></a>叉为人眼青。<a id="a-Au"></a>时人亦号为青眼律师。</p>
  <p id="aAv">佛陀耶舍。<a id="a-Aw"></a>此云觉明。<a id="a-Ax"></a>罽宾人也。<a id="a-Ay"></a>婆罗门种。<a id="a-Az"></a>世事外道。<a id="a-B0"></a>有一沙门从其家乞。<a id="a-B1"></a>其父怒使人打之。<a id="a-B2"></a>父遂手脚挛癖不能行止。<a id="a-B3"></a>乃问于巫师。<a id="a-B4"></a>对曰。<a id="a-B5"></a>坐犯贤人鬼神使然也。<a id="a-B6"></a>即请此沙门竭诚忏悔。<a id="a-B7"></a>数日便瘳。<a id="a-B8"></a>因令耶舍出家为其弟子。<a id="a-B9"></a>时年十三。<a id="a-BA"></a>常随师远行于旷野逢虎。<a id="a-BB"></a>师欲走避。<a id="a-BC"></a>耶舍曰。<a id="a-BD"></a>此虎已饱必不侵人。<a id="a-BE"></a>俄而虎去。<a id="a-BF"></a>前行果见余残。<a id="a-BG"></a>师密异之。<a id="a-BH"></a>至年十五诵经日得二三万言。<a id="a-BI"></a>所住寺常于外分卫废于诵习。<a id="a-BJ"></a>有一罗汉重其聪敏。<a id="a-BK"></a>恒乞食供之。<a id="a-BL"></a>至年十九诵大小乘经数百万言。<a id="a-BM"></a>然性度简傲颇以知见自处。<a id="a-BN"></a>谓少堪己师者。<a id="a-BO"></a>故不为诸僧所重。<a id="a-BP"></a>但美仪止善谈笑。<a id="a-BQ"></a>见者忘其深恨。<a id="a-BR"></a>年及进戒莫为临坛。<a id="a-BS"></a>所以向立之岁。<a id="a-BT"></a>犹为沙弥。<a id="a-BU"></a>乃从其舅学五明诸论。<a id="a-BV"></a>世间法术多所练习。<a id="a-BW"></a>年二十七方受具戒。<a id="a-BX"></a>恒以读诵为务手不释牒。<a id="a-BY"></a>每端坐思义。<a id="a-BZ"></a>尚云不觉虚过于时。<a id="a-Ba"></a>其专精如此。<a id="a-Bb"></a>后至沙勒国。<a id="a-Bc"></a>国王不悆请三千僧。<a id="a-Bd"></a>会耶舍预其一焉。<a id="a-Be"></a>时太子达摩弗多。<a id="a-Bf"></a>此言法子。<a id="a-Bg"></a>见耶舍容服端雅问所从来。<a id="a-Bh"></a>耶舍詶对清辩。<a id="a-Bi"></a>太子悦之仍请留宫内供养。<a id="a-Bj"></a>待遇隆厚。<a id="a-Bk"></a>罗什后至。<a id="a-Bl"></a>复从舍受学甚相尊敬。<a id="a-Bm"></a>什既随母还龟兹。<a id="a-Bn"></a>耶舍留止。<a id="a-Bo"></a>顷之王薨。<a id="a-Bp"></a>太子即位。<a id="a-Bq"></a>时符坚遣吕光西伐龟兹。<a id="a-Br"></a>龟兹王急求救于沙勒。<a id="a-Bs"></a>沙勒王自率兵赴之。<a id="a-Bt"></a>使耶舍留辅太子委以后事。<a id="a-Bu"></a>救军未至而龟兹已败。<a id="a-Bv"></a>王归具说罗什为光所执。<a id="a-Bw"></a>舍乃叹曰。<a id="a-Bx"></a>我与罗什相遇虽久未尽怀抱。<a id="a-By"></a>其忽羁虏相见何期。<a id="a-Bz"></a>停十余年。<a id="a-C0"></a>乃东适龟兹法化甚盛。<a id="a-C1"></a>时什在姑臧遣信要之。<a id="a-C2"></a>裹粮欲去。<a id="a-C3"></a>国人留之。<a id="a-C4"></a>复停岁许。<a id="a-C5"></a>后语弟子云。<a id="a-C6"></a>吾欲寻罗什。<a id="a-C7"></a>可密装夜发勿使人知。<a id="a-C8"></a>弟子曰。<a id="a-C9"></a>恐明日追至不免复还耳。<a id="a-CA"></a>耶舍乃取清水一钵以药投中。<a id="a-CB"></a>咒数十言。<a id="a-CC"></a>与弟子洗足。<a id="a-CD"></a>即便夜发。<a id="a-CE"></a>比旦行数百里。<a id="a-CF"></a>问弟子曰。<a id="a-CG"></a>何所觉耶。<a id="a-CH"></a>答曰唯闻疾风之响。<a id="a-CI"></a>眼中泪出耳。<a id="a-CJ"></a>耶舍又与咒水洗足住息。<a id="a-CK"></a>明旦国人追之。<a id="a-CL"></a>已差数百里不及。<a id="a-CM"></a>行达姑臧。<a id="a-CN"></a>而什已入长安。<a id="a-CO"></a>闻姚兴逼以妾媵劝为非法。<a id="a-CP"></a>乃叹曰。<a id="a-CQ"></a>罗什如好绵。<a id="a-CR"></a>何可使入棘林中。<a id="a-CS"></a>什闻其至姑臧劝姚兴迎之。<a id="a-CT"></a>兴未纳。<a id="a-CU"></a>顷之兴命什译出经藏。<a id="a-CV"></a>什曰。<a id="a-CW"></a>夫弘宣法教宜令文义圆通。<a id="a-CX"></a>贫道虽诵其文未善其理。<a id="a-CY"></a>唯佛陀耶舍深达幽致。<a id="a-CZ"></a>今在姑臧。<a id="a-Ca"></a>愿下诏征之。<a id="a-Cb"></a>一言三详然后着笔。<a id="a-Cc"></a>使微言不坠取信千载也。<a id="a-Cd"></a>兴从之。<a id="a-Ce"></a>即遣使招迎。<a id="a-Cf"></a>厚加赠遗。<a id="a-Cg"></a>悉不受。<a id="a-Ch"></a>乃笑曰。<a id="a-Ci"></a>明旨既降便应载驰。<a id="a-Cj"></a>檀越待士既厚。<a id="a-Ck"></a>脱如罗什见处则未敢闻命。<a id="a-Cl"></a>使还具说之。<a id="a-Cm"></a>兴叹其几慎。<a id="a-Cn"></a>重信敦喻。<a id="a-Co"></a>方至长安。<a id="a-Cp"></a>兴自出候问。<a id="a-Cq"></a>别立新省于逍遥园中。<a id="a-Cr"></a>四事供养。<a id="a-Cs"></a>并不受。<a id="a-Ct"></a>时至分卫一食而已。<a id="a-Cu"></a>于时罗什出十住经。<a id="a-Cv"></a>一月余日疑难犹豫尚未操笔。<a id="a-Cw"></a>耶舍既至。<a id="a-Cx"></a>共相征决辞理方定。<a id="a-Cy"></a>道俗三千余人皆叹其当要。<a id="a-Cz"></a>舍为人赤髭。<a id="a-D0"></a>善解毗婆沙。<a id="a-D1"></a>时人号曰赤髭毗婆沙。<a id="a-D2"></a>既为罗什之师。<a id="a-D3"></a>亦称大毗婆沙。<a id="a-D4"></a>四事供养衣钵卧具。<a id="a-D5"></a>满三间屋不以关心。<a id="a-D6"></a>姚兴为货之。<a id="a-D7"></a>于城南造寺。<a id="a-D8"></a>耶舍先诵昙无德律。<a id="a-D9"></a>伪司隶校尉姚爽请令出之。<a id="a-DA"></a>兴疑其遗谬。<a id="a-DB"></a>乃请耶舍令诵羌籍药方可五万言。<a id="a-DC"></a>经二日乃执文覆之不误一字。<a id="a-DD"></a>众服其强记。<a id="a-DE"></a>即以弘始十二年译出四分律凡四十四卷。<a id="a-DF"></a>并长阿含等。<a id="a-DG"></a>凉州沙门竺佛念译为秦言。<a id="a-DH"></a>道含笔受。<a id="a-DI"></a>至十五年解座。<a id="a-DJ"></a>兴嚫耶舍布绢万匹。<a id="a-DK"></a>悉不受。<a id="a-DL"></a>道含佛念布绢各千匹。<a id="a-DM"></a>名德沙门五百人皆重嚫施。<a id="a-DN"></a>耶舍后辞还外国。<a id="a-DO"></a>至罽宾得虚空藏经一卷。<a id="a-DP"></a>寄贾客传与凉州诸僧。<a id="a-DQ"></a>后不知所终。</p>
  <p id="aDR">佛驮跋陀罗。<a id="a-DS"></a>此云觉贤。<a id="a-DT"></a>本姓释氏。<a id="a-DU"></a>迦维罗卫人。<a id="a-DV"></a>甘露饭王之苗裔也。<a id="a-DW"></a>祖父达摩提婆。<a id="a-DX"></a>此云法天。<a id="a-DY"></a>尝商旅于北天竺。<a id="a-DZ"></a>因而居焉。<a id="a-Da"></a>父达摩修耶利。<a id="a-Db"></a>此云法日。<a id="a-Dc"></a>少亡。<a id="a-Dd"></a>贤三岁孤与母居。<a id="a-De"></a>五岁复丧母为外氏所养。<a id="a-Df"></a>从祖鸠婆利。<a id="a-Dg"></a>闻其聪敏。<a id="a-Dh"></a>兼悼其孤露。<a id="a-Di"></a>乃迎还度为沙弥。<a id="a-Dj"></a>至年十七与同学数人俱以习诵为业。<a id="a-Dk"></a>众皆一月。<a id="a-Dl"></a>贤一日诵毕。<a id="a-Dm"></a>其师叹曰。<a id="a-Dn"></a>贤一日敌三十夫也。<a id="a-Do"></a>及受具戒修业精勤。<a id="a-Dp"></a>博学群经多所通达。<a id="a-Dq"></a>少以禅律驰名。<a id="a-Dr"></a>常与同学僧伽达多共游罽宾。<a id="a-Ds"></a>同处积载。<a id="a-Dt"></a>达多虽伏其才明。<a id="a-Du"></a>而未测其人也。<a id="a-Dv"></a>后于密室闭户坐禅忽见贤来惊问何来。<a id="a-Dw"></a>答云。<a id="a-Dx"></a>暂至兜率致敬弥勒。<a id="a-Dy"></a>言讫便隐。<a id="a-Dz"></a>达多知是圣人未测深浅。<a id="a-E0"></a>后屡见贤神变乃敬心祈问。<a id="a-E1"></a>方知得不还果。<a id="a-E2"></a>常欲游方弘化备观风俗。<a id="a-E3"></a>会有秦沙门智严。<a id="a-E4"></a>西至罽宾。<a id="a-E5"></a>睹法众清胜。<a id="a-E6"></a>乃慨然东顾曰。<a id="a-E7"></a>我诸同辈斯有道志。<a id="a-E8"></a>而不遇真匠发悟莫由。<a id="a-E9"></a>即咨讯国众。<a id="a-EA"></a>孰能流化东土。<a id="a-EB"></a>佥云有佛驮跋陀者。<a id="a-EC"></a>出生天竺那呵利城。<a id="a-ED"></a>族姓相承世遵道学。<a id="a-EE"></a>其童龀出家已通解经论。<a id="a-EF"></a>少受业于大禅师佛大先。<a id="a-EG"></a>先时亦在罽宾。<a id="a-EH"></a>乃谓严曰。<a id="a-EI"></a>可以振维僧徒宣授禅法者佛驮跋陀其人也。<a id="a-EJ"></a>严既要请苦至。<a id="a-EK"></a>贤遂愍而许焉。<a id="a-EL"></a>于是舍众辞师裹粮东逝。<a id="a-EM"></a>步骤三载绵历寒暑。<a id="a-EN"></a>既度葱岭路经六国。<a id="a-EO"></a>国主矜其远化。<a id="a-EP"></a>并倾心资奉。<a id="a-EQ"></a>至交趾乃附舶。<a id="a-ER"></a>循海而行经一岛下。<a id="a-ES"></a>贤以手指山曰。<a id="a-ET"></a>可止于此。<a id="a-EU"></a>舶主曰。<a id="a-EV"></a>客行惜日调风难遇。<a id="a-EW"></a>不可停也。<a id="a-EX"></a>行二百余里。<a id="a-EY"></a>忽风转吹舶还向岛下。<a id="a-EZ"></a>众人方悟其神。<a id="a-Ea"></a>咸师事之。<a id="a-Eb"></a>听其进止。<a id="a-Ec"></a>后遇便风同侣皆发。<a id="a-Ed"></a>贤曰。<a id="a-Ee"></a>不可动。<a id="a-Ef"></a>舶主乃止。<a id="a-Eg"></a>既而有先发者一时覆败。<a id="a-Eh"></a>后于闇夜之中忽令众舶俱发。<a id="a-Ei"></a>无肯从者。<a id="a-Ej"></a>贤自起收缆。<a id="a-Ek"></a>一舶独发。<a id="a-El"></a>俄尔贼至留者悉被抄害。<a id="a-Em"></a>顷之至青州东莱郡。<a id="a-En"></a>闻鸠摩罗什在长安。<a id="a-Eo"></a>即往从之。<a id="a-Ep"></a>什大欣悦。<a id="a-Eq"></a>共论法相振发玄微多所悟益。<a id="a-Er"></a>因谓什曰。<a id="a-Es"></a>君所释不出人意而致高名何耶。<a id="a-Et"></a>什曰。<a id="a-Eu"></a>吾年老故尔。<a id="a-Ev"></a>何必能称美谈。<a id="a-Ew"></a>什每有疑义必共咨决时秦太子泓欲闻贤说法。<a id="a-Ex"></a>乃要命群僧集论东宫。<a id="a-Ey"></a>罗什与贤数番往复。<a id="a-Ez"></a>什问曰。<a id="a-F0"></a>法云何空。<a id="a-F1"></a>答曰。<a id="a-F2"></a>众微成色色无自性故虽色常空。<a id="a-F3"></a>又问。<a id="a-F4"></a>既以极微破色空。<a id="a-F5"></a>复云何破微。<a id="a-F6"></a>答曰。<a id="a-F7"></a>群师或破析一微。<a id="a-F8"></a>我意谓不尔又问。<a id="a-F9"></a>微是常耶。<a id="a-FA"></a>答曰。<a id="a-FB"></a>以一微故众微空。<a id="a-FC"></a>以众微故一微空。<a id="a-FD"></a>时宝云译出此语不解其意。<a id="a-FE"></a>道俗咸谓贤之所计微尘是常。<a id="a-FF"></a>余日长安学僧复请更释。<a id="a-FG"></a>贤曰。<a id="a-FH"></a>夫法不自生缘会故生。<a id="a-FI"></a>缘一微故有众微。<a id="a-FJ"></a>微无自性则为空矣。<a id="a-FK"></a>宁可言不破一微常而不空乎。<a id="a-FL"></a>此是问答之大意也。<a id="a-FM"></a>秦主姚兴专志佛法。<a id="a-FN"></a>供养三千余僧。<a id="a-FO"></a>并往来宫阙盛修人事。<a id="a-FP"></a>唯贤守静不与众同。<a id="a-FQ"></a>后语弟子云。<a id="a-FR"></a>我昨见本乡有五舶俱发。<a id="a-FS"></a>既而弟子传告外人。<a id="a-FT"></a>关中旧僧咸以为显异惑众。<a id="a-FU"></a>又贤在长安大弘禅业。<a id="a-FV"></a>四方乐靖者并闻风而至。<a id="a-FW"></a>但染学有浅深。<a id="a-FX"></a>得法有浓淡。<a id="a-FY"></a>浇伪之徒因而诡滑。<a id="a-FZ"></a>有一弟子。<a id="a-Fa"></a>因少观行。<a id="a-Fb"></a>自言。<a id="a-Fc"></a>得阿那含果。<a id="a-Fd"></a>贤未即检问。<a id="a-Fe"></a>遂致流言大被谤读。<a id="a-Ff"></a>将有不测之祸。<a id="a-Fg"></a>于是徒众或藏名潜去。<a id="a-Fh"></a>或踰墙夜走。<a id="a-Fi"></a>半日之中众散殆尽。<a id="a-Fj"></a>贤乃夷然不以介意。<a id="a-Fk"></a>时旧僧僧[(丰*力)/石]道恒等谓贤曰。<a id="a-Fl"></a>佛尚不听说己所得法。<a id="a-Fm"></a>先言五舶将至虚而无实。<a id="a-Fn"></a>又门徒诳惑互起同异。<a id="a-Fo"></a>既于律有违理不同止。<a id="a-Fp"></a>宜可时去勿得停留。<a id="a-Fq"></a>贤曰。<a id="a-Fr"></a>我身若流萍。<a id="a-Fs"></a>去留甚易。<a id="a-Ft"></a>但恨怀抱未申。<a id="a-Fu"></a>以为慨然耳。<a id="a-Fv"></a>于是与弟子慧观等四十余人俱发。<a id="a-Fw"></a>神志从容初无异色。<a id="a-Fx"></a>识真之众咸共欢惜。<a id="a-Fy"></a>白黑送者千有余人。<a id="a-Fz"></a>姚兴闻去怅恨。<a id="a-G0"></a>乃谓道恒曰。<a id="a-G1"></a>佛贤沙门协道来游欲宣遗教。<a id="a-G2"></a>缄言未吐良用深慨。<a id="a-G3"></a>岂可以一言之咎令万夫无导。<a id="a-G4"></a>因敕令追之。<a id="a-G5"></a>贤报使曰。<a id="a-G6"></a>诚知恩旨无预闻命。<a id="a-G7"></a>于是率侣宵征。<a id="a-G8"></a>南指庐岳。<a id="a-G9"></a>沙门释慧远久服风名。<a id="a-GA"></a>闻至欣喜若旧。<a id="a-GB"></a>远以贤之被摈过由门人。<a id="a-GC"></a>若悬记五舶止说在同意。<a id="a-GD"></a>亦于律无犯。<a id="a-GE"></a>乃遣弟子昙邕致书姚主及关中众僧解其摈事。<a id="a-GF"></a>远乃请出禅数诸经。<a id="a-GG"></a>贤志在游化居无求安。<a id="a-GH"></a>停止岁许。<a id="a-GI"></a>复西适江陵。<a id="a-GJ"></a>遇外国舶至。<a id="a-GK"></a>既而讯访。<a id="a-GL"></a>果是天竺五舶先所见者也。<a id="a-GM"></a>倾境士庶竞来礼事。<a id="a-GN"></a>其有奉遗悉皆不受。<a id="a-GO"></a>持钵分卫不问豪贱。<a id="a-GP"></a>时陈郡袁豹为宋武帝太尉长史。<a id="a-GQ"></a>宋武南讨刘毅随府届于江陵。<a id="a-GR"></a>贤将弟子慧观诣豹乞食。<a id="a-GS"></a>豹素不敬信。<a id="a-GT"></a>待之甚薄。<a id="a-GU"></a>未饱辞退。<a id="a-GV"></a>豹曰。<a id="a-GW"></a>似未足。<a id="a-GX"></a>且复小留。<a id="a-GY"></a>贤曰。<a id="a-GZ"></a>檀越施心有限。<a id="a-Ga"></a>故令所设已罄。<a id="a-Gb"></a>豹即呼左右益饭。<a id="a-Gc"></a>饭果尽。<a id="a-Gd"></a>豹大惭愧。<a id="a-Ge"></a>既而问慧观曰。<a id="a-Gf"></a>此沙门何如人。<a id="a-Gg"></a>观曰德量高邈非凡所测。<a id="a-Gh"></a>豹深叹异以启太尉。<a id="a-Gi"></a>太尉请与相见甚崇敬之。<a id="a-Gj"></a>资供备至。<a id="a-Gk"></a>俄而太尉还都。<a id="a-Gl"></a>便请俱归安止道场寺。<a id="a-Gm"></a>贤仪范率素不同华俗。<a id="a-Gn"></a>而志韵清远雅有渊致。<a id="a-Go"></a>京师法师僧弼与沙门宝林书曰。<a id="a-Gp"></a>斗场禅师甚有大心。<a id="a-Gq"></a>便是天竺王何风流人也。<a id="a-Gr"></a>其见称如此先是沙门支法领。<a id="a-Gs"></a>于于阗得华严前分三万六千偈。<a id="a-Gt"></a>未有宣译。<a id="a-Gu"></a>至义熙十四年。<a id="a-Gv"></a>吴郡内史孟顗右卫将军褚叔度即请贤为译匠。<a id="a-Gw"></a>乃手执梵文。<a id="a-Gx"></a>共沙门法业。<a id="a-Gy"></a>慧严等百有余人。<a id="a-Gz"></a>于道场译出。<a id="a-H0"></a>诠定文旨。<a id="a-H1"></a>会通华戎。<a id="a-H2"></a>妙得经意。<a id="a-H3"></a>故道场寺犹有华严堂焉。<a id="a-H4"></a>又沙门法显。<a id="a-H5"></a>于西域所得僧祇律梵本。<a id="a-H6"></a>复请贤译为晋文。<a id="a-H7"></a>语在显传。<a id="a-H8"></a>其先后所出观佛三昧海六卷。<a id="a-H9"></a>泥洹及修行方便论等。<a id="a-HA"></a>凡一十五部。<a id="a-HB"></a>一百十有七卷为究其幽旨妙尽文意。<a id="a-HC"></a>贤以元嘉六年卒。<a id="a-HD"></a>春秋七十有一矣。</p>
  <p id="aHE">昙无谶。<a id="a-HF"></a>或云昙摩忏。<a id="a-HG"></a>或云昙无忏。<a id="a-HH"></a>盖取梵音不同也。<a id="a-HI"></a>其本中天竺人。<a id="a-HJ"></a>六岁遭父丧。<a id="a-HK"></a>随母佣织毾[毯-炎+登]为业。<a id="a-HL"></a>见沙门达摩耶舍。<a id="a-HM"></a>此云法明。<a id="a-HN"></a>道俗所崇丰于利养。<a id="a-HO"></a>其母美之。<a id="a-HP"></a>故以谶为其弟子。<a id="a-HQ"></a>十岁同学数人读咒聪敏出群。<a id="a-HR"></a>诵经日得万余言。<a id="a-HS"></a>初学小乘兼览五明诸论。<a id="a-HT"></a>讲说精辩莫能詶抗。<a id="a-HU"></a>后遇白头禅师。<a id="a-HV"></a>共谶论议。<a id="a-HW"></a>习业既异。<a id="a-HX"></a>交诤十旬。<a id="a-HY"></a>谶虽攻难锋起。<a id="a-HZ"></a>而禅师终不肯屈。<a id="a-Ha"></a>谶伏其精理。<a id="a-Hb"></a>乃谓禅师曰。<a id="a-Hc"></a>颇有经典可得见不。<a id="a-Hd"></a>禅师即授以树皮涅槃经本。<a id="a-He"></a>谶寻读惊悟方自惭恨。<a id="a-Hf"></a>以为坎井之识久迷大方。<a id="a-Hg"></a>于是集众悔过。<a id="a-Hh"></a>遂专大乘。<a id="a-Hi"></a>至年二十诵大小乘经二百余万言。<a id="a-Hj"></a>谶从兄善能调象。<a id="a-Hk"></a>骑杀王所乘白耳大象。<a id="a-Hl"></a>王怒诛之。<a id="a-Hm"></a>令曰。<a id="a-Hn"></a>敢有视者夷三族。<a id="a-Ho"></a>亲属莫敢往者。<a id="a-Hp"></a>谶哭而葬之。<a id="a-Hq"></a>王怒欲诛谶。<a id="a-Hr"></a>谶曰。<a id="a-Hs"></a>王以法故杀之。<a id="a-Ht"></a>我以亲而葬之。<a id="a-Hu"></a>并不违大义。<a id="a-Hv"></a>何为见怒。<a id="a-Hw"></a>傍人为之寒心。<a id="a-Hx"></a>其神色自若。<a id="a-Hy"></a>王奇其志气。<a id="a-Hz"></a>遂留供养之。<a id="a-I0"></a>谶明解咒术所向皆验。<a id="a-I1"></a>西域号为大咒师。<a id="a-I2"></a>后随王入山。<a id="a-I3"></a>王渴须水不能得。<a id="a-I4"></a>谶乃密咒石出水。<a id="a-I5"></a>因赞曰。<a id="a-I6"></a>大王惠泽所感遂使枯石生泉。<a id="a-I7"></a>邻国闻者皆叹王德。<a id="a-I8"></a>于时雨泽甚调百姓歌咏。<a id="a-I9"></a>王悦其道术深加优宠。<a id="a-IA"></a>顷之王意稍歇待之渐薄。<a id="a-IB"></a>谶以久处致厌。<a id="a-IC"></a>乃辞往罽宾。<a id="a-ID"></a>赍大涅槃前分十卷并菩萨戒经菩萨戒本等。<a id="a-IE"></a>彼国多学小乘不信涅槃。<a id="a-IF"></a>乃东适龟兹。<a id="a-IG"></a>顷之复进到姑臧止于传舍。<a id="a-IH"></a>虑失经本枕之而寝。<a id="a-II"></a>有人牵之在地。<a id="a-IJ"></a>谶惊觉谓是盗者。<a id="a-IK"></a>如此三夕。<a id="a-IL"></a>闻空中语曰。<a id="a-IM"></a>此如来解脱之藏。<a id="a-IN"></a>何以枕之。<a id="a-IO"></a>谶乃惭悟别置高处。<a id="a-IP"></a>夜有盗之者。<a id="a-IQ"></a>数过提举。<a id="a-IR"></a>竟不能胜。<a id="a-IS"></a>明且谶将经去不以为重。<a id="a-IT"></a>盗者见之。<a id="a-IU"></a>谓是圣人。<a id="a-IV"></a>悉来拜谢。<a id="a-IW"></a>河西王沮渠蒙逊僣据凉土。<a id="a-IX"></a>自称为王。<a id="a-IY"></a>闻谶名呼与相见。<a id="a-IZ"></a>接待甚厚。<a id="a-Ia"></a>蒙逊素奉大法志在弘通。<a id="a-Ib"></a>欲请出经本。<a id="a-Ic"></a>谶以未参土言又无传译。<a id="a-Id"></a>恐言舛于理不许即翻。<a id="a-Ie"></a>于是学语三年方译写初分十卷。<a id="a-If"></a>时沙门慧嵩道朗独步河西。<a id="a-Ig"></a>值其宣出经藏。<a id="a-Ih"></a>深相推重。<a id="a-Ii"></a>转易梵文嵩公笔受。<a id="a-Ij"></a>道俗数百人疑难纵横。<a id="a-Ik"></a>谶临机释滞清辩若流。<a id="a-Il"></a>兼富于文藻辞制华密。<a id="a-Im"></a>嵩朗等更请广出诸经。<a id="a-In"></a>次译大集大云悲华地持优婆塞戒金光明海龙王菩萨戒本等六十余万言。<a id="a-Io"></a>谶以涅槃经本品数未足。<a id="a-Ip"></a>还外国究寻。<a id="a-Iq"></a>值其母亡遂留岁余。<a id="a-Ir"></a>后于于阗更得经本中分。<a id="a-Is"></a>复还姑臧译之。<a id="a-It"></a>后又遣使于阗寻得后分。<a id="a-Iu"></a>于是续译为三十三卷。<a id="a-Iv"></a>以伪玄始三年初就翻译。<a id="a-Iw"></a>至玄始十年十月二十三日三袠方竟。<a id="a-Ix"></a>即宋武永初二年也。<a id="a-Iy"></a>谶云。<a id="a-Iz"></a>此经梵本本三万五千偈。<a id="a-J0"></a>于此方减百万言。<a id="a-J1"></a>今所出者止一万余偈。<a id="a-J2"></a>谶尝告蒙逊云。<a id="a-J3"></a>有鬼入聚落必多灾疫。<a id="a-J4"></a>逊不信。<a id="a-J5"></a>欲躬见为验。<a id="a-J6"></a>谶即以术加逊。<a id="a-J7"></a>逊见而骇怖。<a id="a-J8"></a>谶曰。<a id="a-J9"></a>宜洁诚斋戒神咒驱之。<a id="a-JA"></a>乃读咒三日。<a id="a-JB"></a>谓逊曰。<a id="a-JC"></a>鬼已去矣。<a id="a-JD"></a>时境首有见鬼者云。<a id="a-JE"></a>见数百疫鬼奔骤而逝。<a id="a-JF"></a>境内获安谶之力也。<a id="a-JG"></a>逊益加敬事。<a id="a-JH"></a>至逊伪承玄二年。<a id="a-JI"></a>蒙逊济河伐乞伏暮末于抱罕。<a id="a-JJ"></a>以世子兴国为前驱。<a id="a-JK"></a>为末军所败。<a id="a-JL"></a>兴国擒焉。<a id="a-JM"></a>后乞伏失守。<a id="a-JN"></a>暮末与兴国俱获于赫连定定。<a id="a-JO"></a>后为吐谷浑所破。<a id="a-JP"></a>兴国遂为乱兵所杀。<a id="a-JQ"></a>逊大怒谓事佛无应。<a id="a-JR"></a>即遣斥沙门五十已下皆令罢道。<a id="a-JS"></a>蒙逊先为母造丈六石像。<a id="a-JT"></a>像遂泣涕流泪。<a id="a-JU"></a>谶又格言致谏。<a id="a-JV"></a>逊乃改心而悔焉。<a id="a-JW"></a>时魏虏托跋焘闻谶有道术。<a id="a-JX"></a>遣使迎请。<a id="a-JY"></a>且告逊曰。<a id="a-JZ"></a>若不遣谶便即加兵。<a id="a-Ja"></a>逊既事谶日久未忍听去。<a id="a-Jb"></a>后又遣伪太常高平公李顺策拜蒙逊为使持节侍中都督凉州西域诸军事太传骠骑大将军凉州牧凉王。<a id="a-Jc"></a>加九锡之礼。<a id="a-Jd"></a>又命逊曰。<a id="a-Je"></a>闻彼有昙摩谶法师。<a id="a-Jf"></a>博通多识罗什之流。<a id="a-Jg"></a>秘咒神验澄公之匹。<a id="a-Jh"></a>朕思欲讲道可驰驿送之。<a id="a-Ji"></a>逊与李顺宴于新乐门上。<a id="a-Jj"></a>逊谓顺曰。<a id="a-Jk"></a>西蕃老臣蒙逊奉事朝廷不敢违失。<a id="a-Jl"></a>而天子信纳佞言苟见蹙迫。<a id="a-Jm"></a>前遣表求留昙无谶。<a id="a-Jn"></a>而今便来征索。<a id="a-Jo"></a>此是门师当与之俱死实不惜残年。<a id="a-Jp"></a>人生一死讵觉几时。<a id="a-Jq"></a>顺曰王款诚先着遣爱子入侍。<a id="a-Jr"></a>朝廷钦王忠绩。<a id="a-Js"></a>故显加殊礼。<a id="a-Jt"></a>而王以此一胡道人亏山岳之功。<a id="a-Ju"></a>不忍一朝之忿。<a id="a-Jv"></a>损由来之美。<a id="a-Jw"></a>岂朝廷相待之厚。<a id="a-Jx"></a>窃为大王不取。<a id="a-Jy"></a>主上虚襟之至。<a id="a-Jz"></a>弘文所知。<a id="a-K0"></a>弘文者逊所遣聘魏使也。<a id="a-K1"></a>逊曰。<a id="a-K2"></a>太常口美如苏秦。<a id="a-K3"></a>恐情不副辞耳。<a id="a-K4"></a>逊既吝谶不遣。<a id="a-K5"></a>又迫魏之强。<a id="a-K6"></a>至逊义和三年三月。<a id="a-K7"></a>谶固请西行更寻涅槃后分。<a id="a-K8"></a>逊忿其欲去。<a id="a-K9"></a>乃密图害谶。<a id="a-KA"></a>伪以资粮发遣。<a id="a-KB"></a>厚赠宝货。<a id="a-KC"></a>临发之日。<a id="a-KD"></a>谶乃流涕告众曰。<a id="a-KE"></a>谶业对将至。<a id="a-KF"></a>众圣不能救矣。<a id="a-KG"></a>以本有心誓义不容停。<a id="a-KH"></a>比发逊果遣刺客。<a id="a-KI"></a>于路害之。<a id="a-KJ"></a>春秋四十九。<a id="a-KK"></a>是岁宋元嘉十年也。<a id="a-KL"></a>黑白远近咸共惜焉。<a id="a-KM"></a>既而逊左右常白日见鬼神以剑击逊。<a id="a-KN"></a>至四月逊寝疾而亡。<a id="a-KO"></a>初谶在姑臧。<a id="a-KP"></a>有张掖沙门道进。<a id="a-KQ"></a>欲从谶受菩萨戒。<a id="a-KR"></a>谶云。<a id="a-KS"></a>且悔过乃竭诚七日七夜。<a id="a-KT"></a>至第八日诣谶求受。<a id="a-KU"></a>谶忽大怒。<a id="a-KV"></a>进更思惟。<a id="a-KW"></a>但是我业障未消耳。<a id="a-KX"></a>乃戮力三年。<a id="a-KY"></a>且禅且忏。<a id="a-KZ"></a>进即于定中见释迦文佛与诸大士授己戒法。<a id="a-Ka"></a>其夕同止十余人。<a id="a-Kb"></a>皆感梦如进所见。<a id="a-Kc"></a>进欲诣谶说之。<a id="a-Kd"></a>未及至数十步谶惊起唱言。<a id="a-Ke"></a>善哉善哉。<a id="a-Kf"></a>已感戒矣。<a id="a-Kg"></a>吾当更为汝作证。<a id="a-Kh"></a>次第于佛像前为说戒相。<a id="a-Ki"></a>时沙门道朗振誉关西。<a id="a-Kj"></a>当进感戒之夕。<a id="a-Kk"></a>朗亦通梦。<a id="a-Kl"></a>乃自卑戒腊求为法弟。<a id="a-Km"></a>于是从进受者千有余人。<a id="a-Kn"></a>传授此法迄至于今。<a id="a-Ko"></a>皆谶之余则。<a id="a-Kp"></a>有别记云。<a id="a-Kq"></a>菩萨地持经应是伊波勒菩萨传来此土。<a id="a-Kr"></a>后果是谶所传译。<a id="a-Ks"></a>疑谶或非凡也。<a id="a-Kt"></a>蒙逊有从弟沮渠安阳[色-巴+(厂@矢)]者。<a id="a-Ku"></a>为人强志疏通涉猎书记。<a id="a-Kv"></a>因谶入河西弘阐佛法。<a id="a-Kw"></a>安阳乃阅意内典奉持五禁。<a id="a-Kx"></a>所读众经即能讽诵。<a id="a-Ky"></a>常以为务学。<a id="a-Kz"></a>多闻大士之盛业。<a id="a-L0"></a>少时求法度流沙至于阗于瞿摩帝大寺遇天竺法师佛驮斯那。<a id="a-L1"></a>咨问道义。<a id="a-L2"></a>斯那本学大乘。<a id="a-L3"></a>天才秀发诵半亿偈。<a id="a-L4"></a>明了禅法故西方诸国。<a id="a-L5"></a>号为人中师子。<a id="a-L6"></a>安阳从受禅秘要治病经。<a id="a-L7"></a>因其梵本。<a id="a-L8"></a>口诵通利。<a id="a-L9"></a>既而东归向邑于高昌。<a id="a-LA"></a>得观世音弥勒二观经各一卷。<a id="a-LB"></a>及还河西即译出禅要。<a id="a-LC"></a>转为晋文。<a id="a-LD"></a>及伪魏吞并西凉。<a id="a-LE"></a>乃南奔于宋。<a id="a-LF"></a>晦志卑身不交人世。<a id="a-LG"></a>常游塔寺以居士身毕世。<a id="a-LH"></a>初出弥勒。<a id="a-LI"></a>观音二观经。<a id="a-LJ"></a>丹阳尹孟顗。<a id="a-LK"></a>见而善之。<a id="a-LL"></a>深加赏接。<a id="a-LM"></a>后竹园寺慧[泳-永+(虍-七+(一/八/八/目))]尼。<a id="a-LN"></a>复请出禅经。<a id="a-LO"></a>安阳既通习积以临笔无滞。<a id="a-LP"></a>旬有七日出为五卷。<a id="a-LQ"></a>顷之又于钟山定林寺。<a id="a-LR"></a>出佛父般泥洹经一卷。<a id="a-LS"></a>安阳居绝妻拏无欲荣利。<a id="a-LT"></a>从容法侣宣通正法。<a id="a-LU"></a>是以黑白咸敬而嘉焉。<a id="a-LV"></a>后遘疾而终。<a id="a-LW"></a>谶所出诸经。<a id="a-LX"></a>至元嘉中方传建业。<a id="a-LY"></a>道场慧观法师志欲重寻涅槃后分。<a id="a-LZ"></a>乃启宋太祖资给遣沙门道普将书吏十人西行寻经。<a id="a-La"></a>至长广郡舶破伤足因疾而卒。<a id="a-Lb"></a>普临终叹曰。<a id="a-Lc"></a>涅槃后分与宋地无缘矣。<a id="a-Ld"></a>普本高昌人。<a id="a-Le"></a>经游西域遍历诸国。<a id="a-Lf"></a>供养尊影顶戴佛钵。<a id="a-Lg"></a>四塔道树足迹形像。<a id="a-Lh"></a>无不瞻觌。<a id="a-Li"></a>善梵书备诸国语游履异域。<a id="a-Lj"></a>别有大传。<a id="a-Lk"></a>时高昌复有沙门法盛。<a id="a-Ll"></a>亦经往外国立传。<a id="a-Lm"></a>凡有四卷。<a id="a-Ln"></a>又有竺法维释僧表并经往佛国云云。</p>
 </body>
</html>