<!doctype html>
<html id="z3IBWQk1It" data-ver="792">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第七</h1>
  <h2 id="a2">义解四</h2>
  <p id="a3">竺道生一 释慧睿二 释慧严三 释慧观四 释慧义五 释道渊六 释僧弼七 释慧静八 释僧苞九 释僧诠十 释昙鉴十一 释慧安十二 释昙无成十三 释僧含十四</p>
  <p id="a4">竺道生。<a id="a-5"></a>本姓魏。<a id="a-6"></a>钜鹿人。<a id="a-7"></a>寓居彭城家世仕族。<a id="a-8"></a>父为广戚令。<a id="a-9"></a>乡里称为善人。<a id="a-A"></a>生幼而颖悟聪哲若神。<a id="a-B"></a>其父知非凡器。<a id="a-C"></a>爱而异之。<a id="a-D"></a>后值沙门竺法汰。<a id="a-E"></a>遂改俗归依。<a id="a-F"></a>伏膺受业。<a id="a-G"></a>既践法门俊思奇拔。<a id="a-H"></a>研味句义即自开解。<a id="a-I"></a>故年在志学便登讲座。<a id="a-J"></a>吐纳问辩辞清珠玉。<a id="a-K"></a>虽宿望学僧当世名士。<a id="a-L"></a>皆虑挫词穷。<a id="a-M"></a>莫敢酬抗。<a id="a-N"></a>年至具戒器鉴日深。<a id="a-O"></a>性度机警神气清穆。<a id="a-P"></a>初入庐山幽栖七年。<a id="a-Q"></a>以求其志。<a id="a-R"></a>常以入道之要慧解为本。<a id="a-S"></a>故钻仰群经斟酌杂论。<a id="a-T"></a>万里随法不惮疲苦。<a id="a-U"></a>后与慧睿慧严同游长安。<a id="a-V"></a>从什公受业。<a id="a-W"></a>关中僧众咸谓神悟。<a id="a-X"></a>后还都止青园寺。<a id="a-Y"></a>寺是晋恭思皇后褚氏所立本种青处因以为名。<a id="a-Z"></a>生既当时法匠。<a id="a-a"></a>请以居焉。<a id="a-b"></a>宋太祖文皇深加叹重。<a id="a-c"></a>后太祖设会。<a id="a-d"></a>帝亲同众御于地筵。<a id="a-e"></a>下食良久。<a id="a-f"></a>众咸疑日晚。<a id="a-g"></a>帝曰。<a id="a-h"></a>始可中耳。<a id="a-i"></a>生曰。<a id="a-j"></a>白日丽天。<a id="a-k"></a>天言始中何得非中。<a id="a-l"></a>遂取钵便食。<a id="a-m"></a>于是一众从之。<a id="a-n"></a>莫不叹其枢机得衷。<a id="a-o"></a>王弘范泰颜延并挹。<a id="a-p"></a>敬风猷从之问道。<a id="a-q"></a>生既潜思日久彻悟言外。<a id="a-r"></a>乃喟然叹曰。<a id="a-s"></a>夫象以尽意。<a id="a-t"></a>得意则象忘。<a id="a-u"></a>言以诠理。<a id="a-v"></a>入理则言息。<a id="a-w"></a>自经典东流译人重阻。<a id="a-x"></a>多守滞文鲜见圆义。<a id="a-y"></a>若忘筌取鱼始可与言道矣。<a id="a-z"></a>于是校阅真俗研思因果。<a id="a-10"></a>乃立善不受报顿悟成佛。<a id="a-11"></a>又着二谛论佛性当有论法身无色论佛无净土论应有缘论等。<a id="a-12"></a>笼罩旧说妙有渊旨。<a id="a-13"></a>而守文之徒多生嫌嫉。<a id="a-14"></a>与夺之声纷然竞起。<a id="a-15"></a>又六卷泥洹先至京师。<a id="a-16"></a>生剖析经理洞入幽微。<a id="a-17"></a>乃说阿阐提人皆得成佛。<a id="a-18"></a>于时大本未传。<a id="a-19"></a>孤明先发独见忤众。<a id="a-1A"></a>于是旧学以为邪说讥愤滋甚。<a id="a-1B"></a>遂显大众摈而遣之。<a id="a-1C"></a>生于大众中正容誓曰。<a id="a-1D"></a>若我所说反于经义者。<a id="a-1E"></a>请于现身即表厉疾。<a id="a-1F"></a>若与实相不相违背者。<a id="a-1G"></a>愿舍寿之时据师子座。<a id="a-1H"></a>言竟拂衣而游。<a id="a-1I"></a>初投吴之虎丘山。<a id="a-1J"></a>旬日之中学徒数百。<a id="a-1K"></a>其年夏雷震青园佛殿。<a id="a-1L"></a>龙升于天光影西壁。<a id="a-1M"></a>因改寺名号曰龙光。<a id="a-1N"></a>时人叹曰。<a id="a-1O"></a>龙既已去生必行矣。<a id="a-1P"></a>俄而投迹庐山。<a id="a-1Q"></a>销影岩岫。<a id="a-1R"></a>山中僧众咸共敬服。<a id="a-1S"></a>后涅槃大本至于南京。<a id="a-1T"></a>果称阐提悉有佛性。<a id="a-1U"></a>与前所说合若符契。<a id="a-1V"></a>生既获斯经寻即讲说。<a id="a-1W"></a>以宋元嘉十一年冬十一月庚子。<a id="a-1X"></a>于庐山精舍升于法座。<a id="a-1Y"></a>神色开朗德音俊发。<a id="a-1Z"></a>论议数番穷理尽妙。<a id="a-1a"></a>观听之众莫不悟悦。<a id="a-1b"></a>法席将毕忽见麈尾纷然而坠。<a id="a-1c"></a>端坐正容隐几而卒。<a id="a-1d"></a>颜色不异似若入定。<a id="a-1e"></a>道俗嗟骇远近悲泣。<a id="a-1f"></a>于是京邑诸僧内惭自疚追而信服。<a id="a-1g"></a>其神鉴之至征瑞如此。<a id="a-1h"></a>仍葬庐山之阜。<a id="a-1i"></a>初生与睿公及严观同学齐名。<a id="a-1j"></a>故时人评曰。<a id="a-1k"></a>生睿发天真。<a id="a-1l"></a>严观洼流得。<a id="a-1m"></a>慧义彭享进。<a id="a-1n"></a>寇渊于默塞。<a id="a-1o"></a>生及睿公独标天真之目。<a id="a-1p"></a>故以秀出群士矣。<a id="a-1q"></a>初关中僧肇始注维摩。<a id="a-1r"></a>世咸玩味。<a id="a-1s"></a>生乃更发深旨显畅新异及诸经义疏。<a id="a-1t"></a>世皆宝焉。<a id="a-1u"></a>王微以生比郭林宗。<a id="a-1v"></a>乃为之立传旌其遗德。<a id="a-1w"></a>时人以生推阐提得佛。<a id="a-1x"></a>此语有据。<a id="a-1y"></a>顿悟不受报等时亦为宪章。<a id="a-1z"></a>宋太祖尝述生顿悟义。<a id="a-20"></a>沙门僧弼等皆设巨难。<a id="a-21"></a>帝曰。<a id="a-22"></a>若使逝者可兴。<a id="a-23"></a>岂为诸君所屈。<a id="a-24"></a>后龙光又有沙门宝林。<a id="a-25"></a>初经长安受学。<a id="a-26"></a>后祖述生公诸义。<a id="a-27"></a>时人号曰游玄生。<a id="a-28"></a>着涅槃记及注异宗论檄魔文等。<a id="a-29"></a>林弟子法宝亦学兼内外。<a id="a-2A"></a>着金刚后心论等。<a id="a-2B"></a>亦祖述生义焉。<a id="a-2C"></a>近代又有释慧生者。<a id="a-2D"></a>亦止龙光寺。<a id="a-2E"></a>蔬食善众经兼工草隶。<a id="a-2F"></a>时人以同寺相继。<a id="a-2G"></a>号曰大小二生。</p>
  <p id="a2H">释慧睿。<a id="a-2I"></a>冀州人。<a id="a-2J"></a>少出家执节精峻。<a id="a-2K"></a>常游方而学经。<a id="a-2L"></a>行蜀之西界为人所抄掠。<a id="a-2M"></a>常使牧羊。<a id="a-2N"></a>有商客信敬者。<a id="a-2O"></a>见而异之。<a id="a-2P"></a>疑是沙门。<a id="a-2Q"></a>请问经义无不综达。<a id="a-2R"></a>商人即以金赎之。<a id="a-2S"></a>既还袭染衣。<a id="a-2T"></a>笃学弥至。<a id="a-2U"></a>游历诸国。<a id="a-2V"></a>乃至南天竺界。<a id="a-2W"></a>音译诰训殊方异义无不必晓。<a id="a-2X"></a>后还憩庐山。<a id="a-2Y"></a>俄又入关从什公咨禀。<a id="a-2Z"></a>后适京师止乌衣寺讲说众经。<a id="a-2a"></a>皆思彻言表理契环中。<a id="a-2b"></a>宋大将军彭城王义康请以为师。<a id="a-2c"></a>再三乃许。<a id="a-2d"></a>王请入第受戒。<a id="a-2e"></a>睿曰。<a id="a-2f"></a>礼闻来学不闻往教。<a id="a-2g"></a>康大以为愧。<a id="a-2h"></a>乃入寺虔礼只奉戒法。<a id="a-2i"></a>后以貂裘奉睿。<a id="a-2j"></a>睿不着常坐之。<a id="a-2k"></a>王密令左右求买酬三十万。<a id="a-2l"></a>睿曰。<a id="a-2m"></a>虽非所服既大王所施。<a id="a-2n"></a>聊为从用耳。<a id="a-2o"></a>陈郡谢灵运笃好佛理。<a id="a-2p"></a>殊俗之音多所达解。<a id="a-2q"></a>乃咨睿以经中诸字并众音异旨。<a id="a-2r"></a>于是着十四音训叙。<a id="a-2s"></a>条列梵汉。<a id="a-2t"></a>昭然可了。<a id="a-2u"></a>使文字有据焉。<a id="a-2v"></a>睿以宋元嘉中卒。<a id="a-2w"></a>春秋八十有五矣。</p>
  <p id="a2x">释慧严。<a id="a-2y"></a>姓范。<a id="a-2z"></a>豫州人。<a id="a-30"></a>年十二为诸生博晓诗书。<a id="a-31"></a>十六出家。<a id="a-32"></a>又精炼佛理。<a id="a-33"></a>迄甫立年学洞群籍。<a id="a-34"></a>风声四远化洽殊邦。<a id="a-35"></a>闻什公在关复从受学。<a id="a-36"></a>访正音义多所异闻。<a id="a-37"></a>后还京师止东安寺。<a id="a-38"></a>宋高祖素所知重。<a id="a-39"></a>高祖后伐长安。<a id="a-3A"></a>要与同行。<a id="a-3B"></a>严曰。<a id="a-3C"></a>檀越此行虽伐罪吊民。<a id="a-3D"></a>贫道事外之人。<a id="a-3E"></a>不敢闻命。<a id="a-3F"></a>帝苦要之。<a id="a-3G"></a>遂行。<a id="a-3H"></a>及文帝在位。<a id="a-3I"></a>情好尤密。<a id="a-3J"></a>每见弘赞问佛法。<a id="a-3K"></a>先是帝未甚崇信。<a id="a-3L"></a>至元嘉十二年京尹萧摹之上启请制起寺及铸像。<a id="a-3M"></a>帝乃与侍中何尚之吏部郎中羊玄保等议之。<a id="a-3N"></a>谓尚之曰。<a id="a-3O"></a>朕少来读经不多。<a id="a-3P"></a>比日弥复无暇。<a id="a-3Q"></a>三世因果未辩厝怀。<a id="a-3R"></a>而复不敢立异者。<a id="a-3S"></a>正以卿辈时秀率所敬信故也。<a id="a-3T"></a>范泰谢灵运常言。<a id="a-3U"></a>六经典文本在济俗为治。<a id="a-3V"></a>必求灵性真奥。<a id="a-3W"></a>岂得不以佛经为指南耶。<a id="a-3X"></a>近见颜迎之推达性论宗炳难白黑论。<a id="a-3Y"></a>明佛汪汪尤为名理并足开奖人意。<a id="a-3Z"></a>若使率土之滨皆敦此化。<a id="a-3a"></a>则朕坐致太平。<a id="a-3b"></a>夫复何事。<a id="a-3c"></a>近萧摹之请制。<a id="a-3d"></a>未全经通。<a id="a-3e"></a>即以相示。<a id="a-3f"></a>委卿增损。<a id="a-3g"></a>必有以遏戒浮淫无伤弘奖者。<a id="a-3h"></a>乃当著令耳。<a id="a-3i"></a>尚之对曰。<a id="a-3j"></a>悠悠之徒多不信法。<a id="a-3k"></a>以臣庸蔽独秉愚勤。<a id="a-3l"></a>惧以阙薄贻点大教。<a id="a-3m"></a>今乃更荷褒拂非所敢当。<a id="a-3n"></a>至如前代群英则不负明诏矣。<a id="a-3o"></a>中朝已远难复尽知。<a id="a-3p"></a>度江以来则王导周顗庾亮王蒙谢尚郄超王坦王恭王谧郭文谢敷戴逵许询及亡高祖兄弟王元琳昆季范汪孙绰张玄殷顗。<a id="a-3q"></a>或宰辅之冠盖。<a id="a-3r"></a>或人伦之羽仪。<a id="a-3s"></a>或置情天人之际。<a id="a-3t"></a>或抗迹烟霞之表。<a id="a-3u"></a>并禀志归依厝心崇信。<a id="a-3v"></a>其间比对则兰护开潜渊遁崇邃。<a id="a-3w"></a>皆亚迹黄中。<a id="a-3x"></a>或不测人也。<a id="a-3y"></a>近世道俗敷谈便尔。<a id="a-3z"></a>若当备举夷夏爰逮汉魏。<a id="a-40"></a>奇才异德胡可胜言。<a id="a-41"></a>慧远法师尝云。<a id="a-42"></a>释氏之化无所不可。<a id="a-43"></a>适道固自教源。<a id="a-44"></a>济俗亦为要务。<a id="a-45"></a>窃寻此说有契理奥。<a id="a-46"></a>何者若使家家持戒则一国息刑。<a id="a-47"></a>故佛澄适赵二石减暴。<a id="a-48"></a>灵塔放光符健损虐。<a id="a-49"></a>故神道助教有自来矣。<a id="a-4A"></a>而萧摹所启亦不谓全非。<a id="a-4B"></a>但伤蠹道俗者。<a id="a-4C"></a>本在无行僧尼。<a id="a-4D"></a>而情貌难分祛取未易。<a id="a-4E"></a>金铜土木虽縻费滋深。<a id="a-4F"></a>必福业所寄复难得顿绝。<a id="a-4G"></a>臣比思为斟酌进退难安。<a id="a-4H"></a>今日亲奉德音实亦深用夷泰。<a id="a-4I"></a>羊玄保进曰此谈盖天人之际。<a id="a-4J"></a>岂臣所宜预。<a id="a-4K"></a>窃恐秦楚论强兵之术。<a id="a-4L"></a>孙吴尽吞并之计。<a id="a-4M"></a>将无取于此耶。<a id="a-4N"></a>帝曰。<a id="a-4O"></a>此非战国之具。<a id="a-4P"></a>良如卿言。<a id="a-4Q"></a>尚之曰。<a id="a-4R"></a>夫礼隐逸则战士怠。<a id="a-4S"></a>贵仁德则兵气衰。<a id="a-4T"></a>若以孙吴为志。<a id="a-4U"></a>苟在吞噬。<a id="a-4V"></a>亦无取尧舜之道。<a id="a-4W"></a>岂唯释教而已耶。<a id="a-4X"></a>帝悦曰。<a id="a-4Y"></a>释门有卿亦犹孔氏之有季路。<a id="a-4Z"></a>所谓恶言不入于耳。<a id="a-4a"></a>帝自是信心乃立。<a id="a-4b"></a>始致意佛经。<a id="a-4c"></a>及见严观诸僧。<a id="a-4d"></a>辄论道义理。<a id="a-4e"></a>时颜延之着离识观及论检。<a id="a-4f"></a>帝命严辩其同异。<a id="a-4g"></a>往复终日。<a id="a-4h"></a>帝笑曰。<a id="a-4i"></a>公等今日无愧支许。<a id="a-4j"></a>严后着无生灭论及老子略注等。<a id="a-4k"></a>东海何承天以博物著名。<a id="a-4l"></a>乃问严。<a id="a-4m"></a>佛国将用何历。<a id="a-4n"></a>严云。<a id="a-4o"></a>天竺夏至之日方中无影。<a id="a-4p"></a>所谓天中。<a id="a-4q"></a>于五行土德色尚黄。<a id="a-4r"></a>数尚五。<a id="a-4s"></a>八寸为一尺。<a id="a-4t"></a>十两当此土十二两。<a id="a-4u"></a>建辰之月为岁首。<a id="a-4v"></a>及讨核分至推校薄蚀。<a id="a-4w"></a>顾步光影其法甚详。<a id="a-4x"></a>宿度年纪咸有条例。<a id="a-4y"></a>承天无所厝难。<a id="a-4z"></a>后婆利国人来。<a id="a-50"></a>果同严说。<a id="a-51"></a>帝敕任豫受焉。<a id="a-52"></a>大涅槃经初至宋土。<a id="a-53"></a>文言致善。<a id="a-54"></a>而品数疏简。<a id="a-55"></a>初学难以措怀。<a id="a-56"></a>严乃共慧观谢灵运等。<a id="a-57"></a>依泥洹本加之品目。<a id="a-58"></a>文有过质颇亦治改。<a id="a-59"></a>始有数本流行。<a id="a-5A"></a>严乃梦见一人形状极伟。<a id="a-5B"></a>厉声谓严曰。<a id="a-5C"></a>涅槃尊经何以轻加斟酌。<a id="a-5D"></a>严觉已惕然。<a id="a-5E"></a>乃更集僧欲收前本。<a id="a-5F"></a>时识者咸云。<a id="a-5G"></a>此盖欲诫厉后人耳。<a id="a-5H"></a>若必不应者何容即时方梦。<a id="a-5I"></a>严以为然。<a id="a-5J"></a>顷之又梦神人告曰。<a id="a-5K"></a>君以弘经之力必当见佛也。<a id="a-5L"></a>严以宋元嘉二十年卒于东安寺。<a id="a-5M"></a>春秋八十有一矣。<a id="a-5N"></a>帝诏曰。<a id="a-5O"></a>严法师器识渊远学道之匠。<a id="a-5P"></a>奄尔迁神痛悼于怀。<a id="a-5Q"></a>可给钱五万布五十匹。<a id="a-5R"></a>严弟子法智。<a id="a-5S"></a>幼有神理。<a id="a-5T"></a>年二十四往江陵值雅公讲。<a id="a-5U"></a>便论议数番。<a id="a-5V"></a>雅厝通无地。<a id="a-5W"></a>雅顾眄四众曰。<a id="a-5X"></a>小子斐然成章。<a id="a-5Y"></a>智笑曰。<a id="a-5Z"></a>乃变风变雅作矣。<a id="a-5a"></a>于是声布楚郢誉洽京吴。<a id="a-5b"></a>善成实及大小品。</p>
  <p id="a5c">释慧观。<a id="a-5d"></a>姓崔。<a id="a-5e"></a>清河人。<a id="a-5f"></a>十岁便以博见驰名。<a id="a-5g"></a>弱年出家游方受业。<a id="a-5h"></a>晚适庐山又咨禀慧远。<a id="a-5i"></a>闻什公入关。<a id="a-5j"></a>乃自南徂北。<a id="a-5k"></a>访核异同详辩新旧。<a id="a-5l"></a>风神秀雅思入玄微。<a id="a-5m"></a>时人称之曰。<a id="a-5n"></a>通情则生融上首。<a id="a-5o"></a>精难则观肇第一。<a id="a-5p"></a>乃着法华宗要序以简什。<a id="a-5q"></a>什曰。<a id="a-5r"></a>善男子。<a id="a-5s"></a>所论甚快。<a id="a-5t"></a>君小却当南游江汉之间善以弘通为务。<a id="a-5u"></a>什亡后乃南适荆州。<a id="a-5v"></a>州将司马休之甚相敬重。<a id="a-5w"></a>于彼立高悝寺。<a id="a-5x"></a>使夫荆楚之民回邪归正者。<a id="a-5y"></a>十有其半。<a id="a-5z"></a>宋武南伐休之至江陵与观相遇。<a id="a-60"></a>倾心待接依然若旧。<a id="a-61"></a>因敕与西中郎游。<a id="a-62"></a>即文帝也俄而还京止道场寺。<a id="a-63"></a>观既妙善佛理探究老庄。<a id="a-64"></a>又精通十诵博采诸部。<a id="a-65"></a>故求法问道者日不空筵。<a id="a-66"></a>元嘉初三月上已车驾临曲水宴会。<a id="a-67"></a>命观与朝士赋诗。<a id="a-68"></a>观即坐先献。<a id="a-69"></a>文旨清婉事适当时。<a id="a-6A"></a>琅琊王僧达庐江何尚之。<a id="a-6B"></a>并以清言致款结赏尘外。<a id="a-6C"></a>宋元嘉中卒。<a id="a-6D"></a>春秋七十有一。<a id="a-6E"></a>着辩宗论论顿悟渐悟义及十喻序赞诸经序等。<a id="a-6F"></a>皆传于世。<a id="a-6G"></a>时道场寺又有僧馥者。<a id="a-6H"></a>本澧泉人。<a id="a-6I"></a>专精义学注胜鬘经。<a id="a-6J"></a>又有法业。<a id="a-6K"></a>本长安人。<a id="a-6L"></a>善大小品及杂心。<a id="a-6M"></a>蔬食节己。<a id="a-6N"></a>故晋陵公主为起南林寺。<a id="a-6O"></a>后遂居焉。</p>
  <p id="a6P">释慧义。<a id="a-6Q"></a>姓梁。<a id="a-6R"></a>北地人。<a id="a-6S"></a>少出家。<a id="a-6T"></a>风格秀举志业强正。<a id="a-6U"></a>初游学于彭宋之间。<a id="a-6V"></a>备通经义。<a id="a-6W"></a>后出京师。<a id="a-6X"></a>乃说云。<a id="a-6Y"></a>冀州有法称道人。<a id="a-6Z"></a>临终语弟子普严云。<a id="a-6a"></a>嵩高灵神云。<a id="a-6b"></a>江东有刘将军应受天命。<a id="a-6c"></a>吾以三十二璧镇金一鉼为信。<a id="a-6d"></a>遂彻宋王。<a id="a-6e"></a>宋王谓义曰。<a id="a-6f"></a>非常之瑞亦须非常之人然后致之。<a id="a-6g"></a>若非法师自行恐无以获也。<a id="a-6h"></a>义遂行。<a id="a-6i"></a>以晋义熙十三年七月往嵩高山。<a id="a-6j"></a>寻觅未得。<a id="a-6k"></a>便至心烧香行道。<a id="a-6l"></a>至七日夜梦见一长须老公。<a id="a-6m"></a>拄杖将义往璧处指示云。<a id="a-6n"></a>是此石下。<a id="a-6o"></a>义明便周行山中。<a id="a-6p"></a>见一处炳然如梦所见。<a id="a-6q"></a>即于庙所石坛下果得璧大小三十二枚黄金一鉼。<a id="a-6r"></a>此瑞详之宋史。<a id="a-6s"></a>义后还京师。<a id="a-6t"></a>宋武加接尤重。<a id="a-6u"></a>迄乎践祚礼遇弥深。<a id="a-6v"></a>宋永初元年车骑范泰立祇洹寺。<a id="a-6w"></a>以义德为物宗固请经始。<a id="a-6x"></a>义以泰清信之至。<a id="a-6y"></a>因为指授仪则。<a id="a-6z"></a>时人以义方身子泰比须达。<a id="a-70"></a>故祇洹之称厥号存焉。<a id="a-71"></a>后西域名僧多投止此寺。<a id="a-72"></a>或传译经典。<a id="a-73"></a>或训授禅法。<a id="a-74"></a>宋元嘉初徐羡之檀道济等专权朝政。<a id="a-75"></a>泰有不平之色。<a id="a-76"></a>尝肆言骂之。<a id="a-77"></a>羡等深憾。<a id="a-78"></a>闻者皆忧。<a id="a-79"></a>泰在不测。<a id="a-7A"></a>泰亦虑及于祸。<a id="a-7B"></a>乃问义安身之术。<a id="a-7C"></a>义曰。<a id="a-7D"></a>忠顺不失以事其上。<a id="a-7E"></a>故上下能相亲也。<a id="a-7F"></a>何虑之足忧。<a id="a-7G"></a>因劝泰以果竹园六十亩施寺。<a id="a-7H"></a>以为幽冥之祐。<a id="a-7I"></a>泰从之。<a id="a-7J"></a>终享其福。<a id="a-7K"></a>及泰薨。<a id="a-7L"></a>第三子晏谓义。<a id="a-7M"></a>昔承厥父之险。<a id="a-7N"></a>说求园地。<a id="a-7O"></a>追以为憾。<a id="a-7P"></a>遂夺而不与。<a id="a-7Q"></a>义秉泰遗疏。<a id="a-7R"></a>纷纠纭纭彰于视听。<a id="a-7S"></a>义乃移止乌衣。<a id="a-7T"></a>与慧睿同住。<a id="a-7U"></a>宋元嘉二十一年终于乌衣寺。<a id="a-7V"></a>春秋七十三矣。<a id="a-7W"></a>晏后少时而卒。<a id="a-7X"></a>晏弟晔。<a id="a-7Y"></a>后染孔熙先谋逆。<a id="a-7Z"></a>厥宗同溃。<a id="a-7a"></a>后祇洹寺又有释僧睿。<a id="a-7b"></a>善三论。<a id="a-7c"></a>为宋文所重。</p>
  <p id="a7d">释道渊。<a id="a-7e"></a>姓寇。<a id="a-7f"></a>不知何许人。<a id="a-7g"></a>出家止京师东安寺。<a id="a-7h"></a>少持律捡长习义宗。<a id="a-7i"></a>众经数论靡不通达。<a id="a-7j"></a>而潜光隐德世莫之知。<a id="a-7k"></a>后于东安寺开讲。<a id="a-7l"></a>剖析玄微洞尽幽赜。<a id="a-7m"></a>使终古积滞涣然冰解。<a id="a-7n"></a>于是学徒改观翕然附德。<a id="a-7o"></a>后移止彭城寺。<a id="a-7p"></a>宋文帝以渊行为物轨。<a id="a-7q"></a>敕居寺住。<a id="a-7r"></a>后卒于所住。<a id="a-7s"></a>春秋七十有八。<a id="a-7t"></a>渊弟子慧琳。<a id="a-7u"></a>本姓刘。<a id="a-7v"></a>秦郡人。<a id="a-7w"></a>善诸经及庄老。<a id="a-7x"></a>排谐好语笑。<a id="a-7y"></a>长于制作。<a id="a-7z"></a>故集有十卷。<a id="a-80"></a>而为性傲诞颇自矜伐。<a id="a-81"></a>渊尝诣傅亮。<a id="a-82"></a>琳先在坐。<a id="a-83"></a>及渊至琳不为致礼。<a id="a-84"></a>渊怒之彰色。<a id="a-85"></a>亮遂罚琳杖二十。<a id="a-86"></a>宋世祖雅重琳。<a id="a-87"></a>引见常升独榻。<a id="a-88"></a>颜延之每以致讥。<a id="a-89"></a>帝辄不悦。<a id="a-8A"></a>后着白黑论乖于佛理。<a id="a-8B"></a>衡阳太守何承天与琳比狎雅相击扬。<a id="a-8C"></a>着达性论。<a id="a-8D"></a>并拘滞一方诋呵释教。<a id="a-8E"></a>颜延之及宗炳。<a id="a-8F"></a>捡驳二论。<a id="a-8G"></a>各万余言。<a id="a-8H"></a>琳既自毁其法被斥交州。<a id="a-8I"></a>世云渊公见麻星者。<a id="a-8J"></a>即其人也。</p>
  <p id="a8K">释僧弼。<a id="a-8L"></a>本吴人。<a id="a-8M"></a>性度虚简仪止方直。<a id="a-8N"></a>少与龙光昙干同游长安。<a id="a-8O"></a>从什受学。<a id="a-8P"></a>爱日惜力靖有深思。<a id="a-8Q"></a>什加赏特深使颁预参译。<a id="a-8R"></a>后游历名邦备瞻风化。<a id="a-8S"></a>时有请弼为寺主。<a id="a-8T"></a>弼曰。<a id="a-8U"></a>至道不弘淳风日缅。<a id="a-8V"></a>自非定慧兼足。<a id="a-8W"></a>无以镇立风猷。<a id="a-8X"></a>且当随缘致益。<a id="a-8Y"></a>何得独善一寺。<a id="a-8Z"></a>后南居楚郢十有余年训诱经戒。<a id="a-8a"></a>大化江表河西王沮渠蒙逊远挹风名。<a id="a-8b"></a>遣使通敬嚫遗相续。<a id="a-8c"></a>后下都止彭城寺。<a id="a-8d"></a>文皇器重每延讲说。<a id="a-8e"></a>宋元嘉十九年卒。<a id="a-8f"></a>春秋七十有八。</p>
  <p id="a8g">释慧静。<a id="a-8h"></a>姓王。<a id="a-8i"></a>东阿人。<a id="a-8j"></a>少游学伊洛之间。<a id="a-8k"></a>晚历徐兖。<a id="a-8l"></a>容貌甚黑而识悟清远。<a id="a-8m"></a>时洛中有沙门道经。<a id="a-8n"></a>亦解迈当世与静齐名。<a id="a-8o"></a>而耳甚长大。<a id="a-8p"></a>故时人语曰洛下大长耳。<a id="a-8q"></a>东阿黑如墨。<a id="a-8r"></a>有问无不酬。<a id="a-8s"></a>有酬无不塞。<a id="a-8t"></a>静至性虚通澄审有思力。<a id="a-8u"></a>每法轮一转辄负帙千人。<a id="a-8v"></a>海内学宾无不必集。<a id="a-8w"></a>诵法华小品。<a id="a-8x"></a>注维摩思益。<a id="a-8y"></a>着涅槃略记大品旨归及达命论并诸法师诔。<a id="a-8z"></a>多流传北土。<a id="a-90"></a>不甚过江。<a id="a-91"></a>宋元嘉中卒。<a id="a-92"></a>春秋六十余矣。</p>
  <p id="a93">释僧苞。<a id="a-94"></a>京兆人。<a id="a-95"></a>少在关受学什公。<a id="a-96"></a>宋永初中游北徐。<a id="a-97"></a>入黄山精舍。<a id="a-98"></a>复造静定二师进业。<a id="a-99"></a>仍于彼建三七普贤斋忏。<a id="a-9A"></a>至第七日。<a id="a-9B"></a>有白鹄飞来集普贤座前。<a id="a-9C"></a>至中行香毕乃去。<a id="a-9D"></a>至二十一日将暮。<a id="a-9E"></a>又有黄衣四人。<a id="a-9F"></a>绕塔数匝忽然不见。<a id="a-9G"></a>苞少有志节加复祥感。<a id="a-9H"></a>故匪懈之情因之弥厉。<a id="a-9I"></a>日诵万余言经。<a id="a-9J"></a>常礼数百拜佛。<a id="a-9K"></a>后东下京师。<a id="a-9L"></a>正值祇洹寺发讲。<a id="a-9M"></a>法徒云聚士庶骈席。<a id="a-9N"></a>苞既初至人未有识者。<a id="a-9O"></a>乃乘驴往看。<a id="a-9P"></a>衣服垢弊貌有风尘。<a id="a-9Q"></a>堂内既迮。<a id="a-9R"></a>坐驴鞯于户外。<a id="a-9S"></a>高座出题适竟。<a id="a-9T"></a>苞始欲厝言。<a id="a-9U"></a>法师便问。<a id="a-9V"></a>客僧何名。<a id="a-9W"></a>答云名苞。<a id="a-9X"></a>又问尽何所苞。<a id="a-9Y"></a>答曰。<a id="a-9Z"></a>高座之人亦可苞耳。<a id="a-9a"></a>乃致问数番皆是先达思力所不逮。<a id="a-9b"></a>高座无以抗其辞。<a id="a-9c"></a>遂逊退而止。<a id="a-9d"></a>时王弘范泰闻苞论议叹其才思。<a id="a-9e"></a>请与交言。<a id="a-9f"></a>仍屈住祇洹寺。<a id="a-9g"></a>开讲众经法化相续。<a id="a-9h"></a>陈郡谢灵运闻风而造焉。<a id="a-9i"></a>及见苞神气弥深叹伏。<a id="a-9j"></a>或问曰。<a id="a-9k"></a>谢公何如。<a id="a-9l"></a>苞曰。<a id="a-9m"></a>灵运才有余而识不足。<a id="a-9n"></a>抑不免其身矣。<a id="a-9o"></a>苞尝于路行见六劫被录。<a id="a-9p"></a>苞为说法劝念观世音。<a id="a-9q"></a>群劫以临危之际。<a id="a-9r"></a>念念恳切。<a id="a-9s"></a>俄而送吏饮酒洪醉。<a id="a-9t"></a>劫解枷得免焉。<a id="a-9u"></a>宋元嘉中卒。<a id="a-9v"></a>时瓦官又有释法和者。<a id="a-9w"></a>亦精通数论致誉当时。<a id="a-9x"></a>为宋高祖所重。<a id="a-9y"></a>敕为僧主焉。</p>
  <p id="a9z">释僧诠。<a id="a-A0"></a>姓张。<a id="a-A1"></a>辽西海阳人。<a id="a-A2"></a>少游燕齐遍学外典。<a id="a-A3"></a>弱冠方出家复精炼三藏。<a id="a-A4"></a>为北土学者之宗。<a id="a-A5"></a>后过江止京师。<a id="a-A6"></a>铺筵大讲。<a id="a-A7"></a>化洽江南。<a id="a-A8"></a>吴郡张恭请还吴讲说。<a id="a-A9"></a>姑苏之士并慕德归心。<a id="a-AA"></a>初止闲居寺。<a id="a-AB"></a>晚憩虎丘山。<a id="a-AC"></a>诠先于黄龙国造丈六金像。<a id="a-AD"></a>入吴又造人中金像。<a id="a-AE"></a>置于虎丘山之东寺。<a id="a-AF"></a>诠性好檀施周赡贫乏。<a id="a-AG"></a>清确自守居无兼币。<a id="a-AH"></a>后平昌孟顗于余杭立方显寺。<a id="a-AI"></a>请诠居之。<a id="a-AJ"></a>率众翘勤禅礼无辍。<a id="a-AK"></a>看寻苦至。<a id="a-AL"></a>遂乃失明。<a id="a-AM"></a>而策厉弥精讲授不废。<a id="a-AN"></a>吴国张畅张敷谯国戴颙戴勃并慕德结交。<a id="a-AO"></a>崇以师礼。<a id="a-AP"></a>诠后暂游临安县投董功曹家。<a id="a-AQ"></a>功曹者清信弟子也。<a id="a-AR"></a>诠投止少时便遇疾甚笃。<a id="a-AS"></a>而常见所造之像来在西壁。<a id="a-AT"></a>又见诸天童子皆来侍病。<a id="a-AU"></a>弟子法朗梦见一台数人捧之。<a id="a-AV"></a>问何所去。<a id="a-AW"></a>答云。<a id="a-AX"></a>迎诠法师。<a id="a-AY"></a>明旦果卒。<a id="a-AZ"></a>县令阮尚之使葬白土山郭文举之冢右。<a id="a-Aa"></a>以拟梁鸿之附要离也。<a id="a-Ab"></a>特进王裕及高士戴颙。<a id="a-Ac"></a>至诠墓所刻石立碑。<a id="a-Ad"></a>唐思贤造文。<a id="a-Ae"></a>张敷作诔。</p>
  <p id="aAf">释昙鉴。<a id="a-Ag"></a>姓赵。<a id="a-Ah"></a>冀州人。<a id="a-Ai"></a>少出家事竺道祖为师。<a id="a-Aj"></a>蔬食布衣律行精苦。<a id="a-Ak"></a>学究群经兼善数论闻什公在关。<a id="a-Al"></a>杖策从学。<a id="a-Am"></a>什常谓鉴为一闻持人。<a id="a-An"></a>后游方宣化。<a id="a-Ao"></a>达自荆州止江陵辛寺。<a id="a-Ap"></a>年登耳顺励行弥洁。<a id="a-Aq"></a>常愿生安养瞻觐弥陀。<a id="a-Ar"></a>后弟子僧济辞往上明。<a id="a-As"></a>鉴云。<a id="a-At"></a>汝去乃佳恐不复相见。<a id="a-Au"></a>因委曲疏受付嘱。<a id="a-Av"></a>至夜与诸耆老共叙无常。<a id="a-Aw"></a>言甚切至。<a id="a-Ax"></a>既夜各各还房。<a id="a-Ay"></a>鉴独留步廊下至三更。<a id="a-Az"></a>沙弥僧愿请还房。<a id="a-B0"></a>鉴曰。<a id="a-B1"></a>汝但眠不须复来。<a id="a-B2"></a>至明旦弟子慧严依常问讯。<a id="a-B3"></a>见合掌平坐而口不言。<a id="a-B4"></a>迫就察之实乃已卒。<a id="a-B5"></a>身体柔软香洁倍常。<a id="a-B6"></a>因申而殓焉。<a id="a-B7"></a>春秋七十。<a id="a-B8"></a>吴郡张辩作传并赞。<a id="a-B9"></a>赞曰。<a id="a-BA"></a>披荔逞芬。<a id="a-BB"></a>握瑾表洁。<a id="a-BC"></a>浑浑法师。<a id="a-BD"></a>弗淄弗涅。<a id="a-BE"></a>暐晔初辰。<a id="a-BF"></a>条蔚暮节。<a id="a-BG"></a>神游智往。<a id="a-BH"></a>岂伊实诀。<a id="a-BI"></a>时江陵又有释道海北州释慧龛东州释慧恭淮南释昙泓东辕山释道广弘农释道光等。<a id="a-BJ"></a>并愿生安养临终祥瑞焉。</p>
  <p id="aBK">释慧安。<a id="a-BL"></a>未详是何人。<a id="a-BM"></a>蔬食精苦。<a id="a-BN"></a>学通经义兼能善说。<a id="a-BO"></a>又以专戒见称。<a id="a-BP"></a>诵经四十余万言。<a id="a-BQ"></a>止庐山陵云寺。<a id="a-BR"></a>学徒云聚千里从风。<a id="a-BS"></a>常捉一杖云。<a id="a-BT"></a>是西域僧所施。<a id="a-BU"></a>杖光色灼彻亦颇有香气。<a id="a-BV"></a>上有梵书人莫能识。<a id="a-BW"></a>后入关诣罗什捉杖自随。<a id="a-BX"></a>什见杖惊曰。<a id="a-BY"></a>此杖乃在此间耶。<a id="a-BZ"></a>因译其字云。<a id="a-Ba"></a>本生天竺娑罗林。<a id="a-Bb"></a>南方丧乱草付兴后得罗什道教隆。<a id="a-Bc"></a>安后以杖嚫外国僧波沙那。<a id="a-Bd"></a>那赍还西域。<a id="a-Be"></a>安以宋元嘉中卒于山寺。</p>
  <p id="aBf">释昙无成。<a id="a-Bg"></a>姓马。<a id="a-Bh"></a>扶风人。<a id="a-Bi"></a>家世避难移居黄龙。<a id="a-Bj"></a>年十三出家履业清正神悟绝伦。<a id="a-Bk"></a>未及具戒便精往复。<a id="a-Bl"></a>闻什公在关。<a id="a-Bm"></a>负笈从之。<a id="a-Bn"></a>既至见什。<a id="a-Bo"></a>什问。<a id="a-Bp"></a>沙弥何能远来。<a id="a-Bq"></a>答曰。<a id="a-Br"></a>闻道而至。<a id="a-Bs"></a>什大善之。<a id="a-Bt"></a>于是经停务学慧业愈深。<a id="a-Bu"></a>姚兴谓成曰。<a id="a-Bv"></a>马季长硕学高明素骄当世。<a id="a-Bw"></a>法师故当不尔。<a id="a-Bx"></a>答曰。<a id="a-By"></a>以道伏心为除此过。<a id="a-Bz"></a>兴甚异之。<a id="a-C0"></a>供事殷厚。<a id="a-C1"></a>姚祚将亡关中危扰。<a id="a-C2"></a>成乃憩于淮南中寺。<a id="a-C3"></a>涅槃大品常更互讲说。<a id="a-C4"></a>受业二百余人。<a id="a-C5"></a>与颜延之何尚之共论实相往复弥晨。<a id="a-C6"></a>成乃着实相论。<a id="a-C7"></a>又着明渐论。<a id="a-C8"></a>宋元嘉中卒。<a id="a-C9"></a>春秋六十有四。<a id="a-CA"></a>时中寺复有昙冏者。<a id="a-CB"></a>与成同学齐名。<a id="a-CC"></a>为宋临川康王义庆所重。</p>
  <p id="aCD">释僧含。<a id="a-CE"></a>不知何许人。<a id="a-CF"></a>幼而好学笃志经史及天文算术。<a id="a-CG"></a>长通佛义数论兼明。<a id="a-CH"></a>尤善大涅槃。<a id="a-CI"></a>常讲说不辍。<a id="a-CJ"></a>元嘉七年新兴太守陶仲祖立灵味寺。<a id="a-CK"></a>钦含风轨请以居之。<a id="a-CL"></a>含勖众清谨三业无亏。<a id="a-CM"></a>后西游历阳弘赞正法。<a id="a-CN"></a>江左道俗响附如林。<a id="a-CO"></a>时任城彭丞着无三世论。<a id="a-CP"></a>含乃作神不灭论以抗之。<a id="a-CQ"></a>使夫见闻之者莫不将坠而更兴矣。<a id="a-CR"></a>又着圣智圆鉴论无生论法身论业报论及法华宗论等。<a id="a-CS"></a>皆传于世。<a id="a-CT"></a>顷之南游九江大阐经法。<a id="a-CU"></a>琅琊颜峻时为南中郎记室参军。<a id="a-CV"></a>随镇浔阳。<a id="a-CW"></a>与含深相器重造必终日。<a id="a-CX"></a>含尝密谓峻曰。<a id="a-CY"></a>如令谶纬不虚者。<a id="a-CZ"></a>京师寻有祸乱。<a id="a-Ca"></a>真人应符属在殿下。<a id="a-Cb"></a>檀越善以缄之。<a id="a-Cc"></a>俄而元凶构逆。<a id="a-Cd"></a>世祖龙飞。<a id="a-Ce"></a>果如其言也。<a id="a-Cf"></a>后平康无疾。<a id="a-Cg"></a>忽告众辞别。<a id="a-Ch"></a>至乎明晨奄然已化。<a id="a-Ci"></a>时人谓之知命。<a id="a-Cj"></a>时又有释道含者。<a id="a-Ck"></a>亦学解有功。<a id="a-Cl"></a>着释异十论云。</p>
 </body>
</html>