<!doctype html>
<html id="z3IBWQq1Ix" data-ver="1341">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第十一</h1>
  <h2 id="a2">神异下</h2>
  <p id="a3">揵陀勒一 诃罗竭二 竺法慧三 安慧则四 涉公五 释昙霍六 史宗七 杯度八 释昙始九 释法朗十 邵硕十一 释慧安十二 释法匮十三 释僧慧十四 释慧通十五 释保志十六</p>
  <p id="a4">揵陀勒者。<a id="a-5"></a>本西域人。<a id="a-6"></a>来至洛阳积年。<a id="a-7"></a>众虽敬其风操。<a id="a-8"></a>而终莫能测。<a id="a-9"></a>后谓众僧曰洛东南有槃鸱山。<a id="a-A"></a>山有古寺庙处。<a id="a-B"></a>基墌犹存。<a id="a-C"></a>可共修立。<a id="a-D"></a>众未之信。<a id="a-E"></a>试逐检视。<a id="a-F"></a>入山到一处。<a id="a-G"></a>四面平坦。<a id="a-H"></a>勒示云。<a id="a-I"></a>此即寺基也。<a id="a-J"></a>即掘之果得寺下石基。<a id="a-K"></a>后示讲堂僧房处。<a id="a-L"></a>如言皆验。<a id="a-M"></a>众咸惊叹。<a id="a-N"></a>因共修立。<a id="a-O"></a>以勒为寺主。<a id="a-P"></a>寺去洛城一百余里。<a id="a-Q"></a>朝朝至洛阳诸寺赴中。<a id="a-R"></a>暮辄乞油一钵还寺然灯。<a id="a-S"></a>以此为常。<a id="a-T"></a>未曾违失。<a id="a-U"></a>有人健行欲随勒观其迟疾。<a id="a-V"></a>奔驰流汗恒苦不及。<a id="a-W"></a>勒令执袈裟角。<a id="a-X"></a>唯闻厉风之响。<a id="a-Y"></a>不复觉倦。<a id="a-Z"></a>须臾至寺。<a id="a-a"></a>勒后不知所终。</p>
  <p id="ab">诃罗竭者。<a id="a-c"></a>本樊阳人。<a id="a-d"></a>少出家。<a id="a-e"></a>诵经二百万言。<a id="a-f"></a>性虚玄守戒节。<a id="a-g"></a>善举厝美容色。<a id="a-h"></a>多行头陀独宿山野。<a id="a-i"></a>晋武帝太康九年暂至洛阳。<a id="a-j"></a>时疫疾甚流。<a id="a-k"></a>死者相继。<a id="a-l"></a>竭为咒治。<a id="a-m"></a>十差八九。<a id="a-n"></a>至晋惠帝元康元年。<a id="a-o"></a>乃西入止娄至山石室中坐禅。<a id="a-p"></a>此室去水既远。<a id="a-q"></a>时人欲为开涧。<a id="a-r"></a>竭曰。<a id="a-s"></a>不假相劳。<a id="a-t"></a>乃自起以左脚蹍室西石壁。<a id="a-u"></a>壁陷没指。<a id="a-v"></a>既拔足水从中出。<a id="a-w"></a>清香软美四时不绝。<a id="a-x"></a>来饮者皆止饥渴除疾病。<a id="a-y"></a>至元康八年端坐从化。<a id="a-z"></a>弟子依西国法阇维之。<a id="a-10"></a>焚燎累日而尸犹坐火中水不灰烬。<a id="a-11"></a>乃移还石室内。<a id="a-12"></a>后西域人竺定。<a id="a-13"></a>字安世。<a id="a-14"></a>晋咸和中往其国。<a id="a-15"></a>亲自观视尸俨然平坐已三十余年。<a id="a-16"></a>定后至京传之道俗。</p>
  <p id="a17">竺法慧。<a id="a-18"></a>本关中人。<a id="a-19"></a>方直有戒行。<a id="a-1A"></a>入嵩高山事浮图密为师。<a id="a-1B"></a>晋康帝建元元年。<a id="a-1C"></a>至襄阳止羊叔子寺。<a id="a-1D"></a>不受别请。<a id="a-1E"></a>每乞食辄赍绳床。<a id="a-1F"></a>自随于闲旷之路则施之而坐。<a id="a-1G"></a>时或遇雨以油帔自覆。<a id="a-1H"></a>雨止唯见绳床。<a id="a-1I"></a>不知慧所在。<a id="a-1J"></a>讯问未息慧已在床。<a id="a-1K"></a>每语弟子法照曰。<a id="a-1L"></a>汝过去时折一鸡脚其殃寻至。<a id="a-1M"></a>俄而照为人所掷。<a id="a-1N"></a>脚遂永疾。<a id="a-1O"></a>后语弟子云。<a id="a-1P"></a>新野有一老公当命过。<a id="a-1Q"></a>吾欲度之。<a id="a-1R"></a>仍行于畦畔之间。<a id="a-1S"></a>果见一公将牛耕田。<a id="a-1T"></a>慧从公乞牛。<a id="a-1U"></a>公不与。<a id="a-1V"></a>慧前自捉牛鼻。<a id="a-1W"></a>公惧其异遂以施之。<a id="a-1X"></a>慧牵牛咒愿。<a id="a-1Y"></a>七步而反以牛还公。<a id="a-1Z"></a>公少日而亡。<a id="a-1a"></a>后征西庾稚恭镇襄阳。<a id="a-1b"></a>既素不奉法。<a id="a-1c"></a>闻慧有非常之迹甚嫉之。<a id="a-1d"></a>慧预告弟子曰。<a id="a-1e"></a>吾宿对寻至。<a id="a-1f"></a>诫劝眷属令勤修福善。<a id="a-1g"></a>尔后二日果收而刑之。<a id="a-1h"></a>春秋五十八矣。<a id="a-1i"></a>临死语众人云。<a id="a-1j"></a>吾死后三日天当暴雨。<a id="a-1k"></a>至期果洪注城门水深一丈。<a id="a-1l"></a>居民漂没多有死者。<a id="a-1m"></a>时有范材者。<a id="a-1n"></a>巴西阆中人。<a id="a-1o"></a>初为沙门卖卜于河东市。<a id="a-1p"></a>徒跣弊衣冬夏一服。<a id="a-1q"></a>言事亦颇时有验。<a id="a-1r"></a>后遂退道染俗。<a id="a-1s"></a>习张陵之教云。</p>
  <p id="a1t">安慧则。<a id="a-1u"></a>未详氏族。<a id="a-1v"></a>少无恒性卓越异人而工正书善谈吐。<a id="a-1w"></a>晋永嘉中天下疫病。<a id="a-1x"></a>则昼夜祈诚。<a id="a-1y"></a>愿天神降药以愈万民。<a id="a-1z"></a>一日出寺门见两石形如瓮。<a id="a-20"></a>则疑是异物。<a id="a-21"></a>取看之。<a id="a-22"></a>果有神水在内。<a id="a-23"></a>病者饮服莫不皆愈。<a id="a-24"></a>后止洛阳大市寺。<a id="a-25"></a>手自细书黄缣写大品经一部。<a id="a-26"></a>合为一卷。<a id="a-27"></a>字如小豆。<a id="a-28"></a>而分明可识。<a id="a-29"></a>凡十余本。<a id="a-2A"></a>以一本与汝南周仲智妻胡母氏供养。<a id="a-2B"></a>胡母过江赍经自随。<a id="a-2C"></a>后为灾火所延。<a id="a-2D"></a>仓卒不暇取经。<a id="a-2E"></a>悲泣懊恼。<a id="a-2F"></a>火息后乃于灰中得之。<a id="a-2G"></a>首轴颜色一无亏损。<a id="a-2H"></a>于时同见闻者莫不回邪改信。<a id="a-2I"></a>此经今在京师简靖寺首尼处。<a id="a-2J"></a>时洛阳又有康慧持者。<a id="a-2K"></a>亦神异通灵云。</p>
  <p id="a2L">涉公者。<a id="a-2M"></a>西域人也。<a id="a-2N"></a>虚靖服气不食五谷。<a id="a-2O"></a>日能行五百里。<a id="a-2P"></a>言未然之事。<a id="a-2Q"></a>验若指掌。<a id="a-2R"></a>以苻坚建元十二年至长安。<a id="a-2S"></a>能以秘咒咒下神龙。<a id="a-2T"></a>每旱坚常请之咒龙。<a id="a-2U"></a>俄而龙下钵中。<a id="a-2V"></a>天辄大雨。<a id="a-2W"></a>坚及群臣亲就钵中观之。<a id="a-2X"></a>咸叹其异。<a id="a-2Y"></a>坚奉为国神。<a id="a-2Z"></a>士庶皆投身接足。<a id="a-2a"></a>自是无复炎旱之忧。<a id="a-2b"></a>至十六年十二月无疾而化。<a id="a-2c"></a>坚哭之甚恸。<a id="a-2d"></a>卒后七日坚以其神异。<a id="a-2e"></a>试开棺视之。<a id="a-2f"></a>不见尸骸所在。<a id="a-2g"></a>唯有殓被存焉。<a id="a-2h"></a>至十七年。<a id="a-2i"></a>自正月不雨至于六月。<a id="a-2j"></a>坚减膳撤悬以迎和气。<a id="a-2k"></a>至七月降雨。<a id="a-2l"></a>坚谓中书朱肜曰。<a id="a-2m"></a>涉公若在朕岂燋心于云汉若是哉。<a id="a-2n"></a>此公其大圣乎。<a id="a-2o"></a>肜曰。<a id="a-2p"></a>斯术幽远。<a id="a-2q"></a>实亦旷古之奇也。</p>
  <p id="a2r">释昙霍者。<a id="a-2s"></a>未详何许人。<a id="a-2t"></a>蔬食苦行。<a id="a-2u"></a>常居冢间树下。<a id="a-2v"></a>专以神力化物。<a id="a-2w"></a>时河西鲜卑偷发利鹿孤。<a id="a-2x"></a>愆据西平。<a id="a-2y"></a>自称为王。<a id="a-2z"></a>号年建和。<a id="a-30"></a>建和二年十一月。<a id="a-31"></a>霍从河南来至自西平。<a id="a-32"></a>持一锡杖令人跪之云。<a id="a-33"></a>此是波若眼。<a id="a-34"></a>奉之可以得道。<a id="a-35"></a>人遗其衣物受而辄投诸地。<a id="a-36"></a>或放之河中。<a id="a-37"></a>有顷衣自还本主。<a id="a-38"></a>一无所污。<a id="a-39"></a>行疾如风。<a id="a-3A"></a>力者追之。<a id="a-3B"></a>恒困不及。<a id="a-3C"></a>言人死生贵贱毫厘无爽。<a id="a-3D"></a>人或藏其锡杖。<a id="a-3E"></a>霍闭目少时。<a id="a-3F"></a>立知其处。<a id="a-3G"></a>并奇其神异终莫能测。<a id="a-3H"></a>然因之事佛者甚众。<a id="a-3I"></a>鹿孤有弟耨檀。<a id="a-3J"></a>假署车骑。<a id="a-3K"></a>权倾伪国。<a id="a-3L"></a>性猜忌多所贼害。<a id="a-3M"></a>霍每谓檀曰。<a id="a-3N"></a>当修善行道为后世桥梁。<a id="a-3O"></a>檀曰。<a id="a-3P"></a>仆先世以来恭事天地名山大川。<a id="a-3Q"></a>今一旦奉佛恐违先人之旨。<a id="a-3R"></a>公若能七日不食颜色如常。<a id="a-3S"></a>是为佛道神明。<a id="a-3T"></a>仆当奉之。<a id="a-3U"></a>乃使人幽守七日。<a id="a-3V"></a>而霍无饥渴之色。<a id="a-3W"></a>檀遣沙门智行密持饼遗霍。<a id="a-3X"></a>霍曰。<a id="a-3Y"></a>吾尝谁欺。<a id="a-3Z"></a>欺国王耶。<a id="a-3a"></a>檀深奇之厚加敬仰。<a id="a-3b"></a>因此改信节杀兴慈。<a id="a-3c"></a>国人既蒙其祐。<a id="a-3d"></a>咸称曰大师。<a id="a-3e"></a>出入街巷百姓并迎为之礼。<a id="a-3f"></a>檀有女病甚笃。<a id="a-3g"></a>请霍救命。<a id="a-3h"></a>霍曰。<a id="a-3i"></a>死生有命。<a id="a-3j"></a>圣不能转。<a id="a-3k"></a>吾岂能延寿。<a id="a-3l"></a>正可知早晚耳。<a id="a-3m"></a>檀固请之。<a id="a-3n"></a>时宫后门闭。<a id="a-3o"></a>霍曰。<a id="a-3p"></a>急开后门。<a id="a-3q"></a>及开则生。<a id="a-3r"></a>不及则死。<a id="a-3s"></a>檀命开之。<a id="a-3t"></a>不及而卒。<a id="a-3u"></a>至晋义照三年耨檀为勃勃所破。<a id="a-3v"></a>凉土兵乱不知所之。</p>
  <p id="a3w">史宗者。<a id="a-3x"></a>不知何许人。<a id="a-3y"></a>常着麻衣或重之为纳。<a id="a-3z"></a>故世号麻衣道士。<a id="a-40"></a>身多疮疥性调不恒。<a id="a-41"></a>常在广陵白土[土*彔]赁[土*彔]。<a id="a-42"></a>讴唱引笮以自欣畅。<a id="a-43"></a>得直随以施人。<a id="a-44"></a>栖憩无定所。<a id="a-45"></a>或隐或显。<a id="a-46"></a>时高平檀只为江都令。<a id="a-47"></a>闻而召来应对。<a id="a-48"></a>机捷无所拘滞。<a id="a-49"></a>博达稽古辩说玄儒。<a id="a-4A"></a>乃赋诗一首曰。<a id="a-4B"></a>有欲苦不足。<a id="a-4C"></a>无欲亦无忧。<a id="a-4D"></a>未若清虚者带索被玄裘。<a id="a-4E"></a>浮游一世间。<a id="a-4F"></a>泛若不系舟。<a id="a-4G"></a>方当毕尘累。<a id="a-4H"></a>栖志且山丘。<a id="a-4I"></a>檀只知非常人。<a id="a-4J"></a>遣还所在。<a id="a-4K"></a>遗布三十匹悉以乞人。<a id="a-4L"></a>后有一道人。<a id="a-4M"></a>不知姓名。<a id="a-4N"></a>常赍一杖一箱自随。<a id="a-4O"></a>尝逼暮来。<a id="a-4P"></a>诣海盐令云。<a id="a-4Q"></a>欲数日行。<a id="a-4R"></a>暂倩一人可见给不。<a id="a-4S"></a>令曰。<a id="a-4T"></a>随意取之。<a id="a-4U"></a>乃选取守鹅鸭小儿形服最丑者将去。<a id="a-4V"></a>倏忽之间至一山上。<a id="a-4W"></a>山上有屋。<a id="a-4X"></a>屋中有三道人。<a id="a-4Y"></a>相见欣然共语。<a id="a-4Z"></a>小儿不解。<a id="a-4a"></a>至中困道人为小儿就主人索食。<a id="a-4b"></a>得一小塸食状如熟艾。<a id="a-4c"></a>食之饥止。<a id="a-4d"></a>向冥道人辞欲还去。<a id="a-4e"></a>闻屋中人问云。<a id="a-4f"></a>君知史宗所在不。<a id="a-4g"></a>其讁何当竟。<a id="a-4h"></a>道人云。<a id="a-4i"></a>在徐州江北广陵白土[土*彔]上。<a id="a-4j"></a>计其讁亦竟也。<a id="a-4k"></a>屋中人便作书曰。<a id="a-4l"></a>因君与之。<a id="a-4m"></a>道人以书付小儿。<a id="a-4n"></a>比晓便至县与令相见云。<a id="a-4o"></a>欲少日停此。<a id="a-4p"></a>令曰大善。<a id="a-4q"></a>问箱中有何等。<a id="a-4r"></a>答云。<a id="a-4s"></a>书疏耳。<a id="a-4t"></a>道人常在厅事上眠。<a id="a-4u"></a>以箱杖着床头令使持。<a id="a-4v"></a>时人夜偷取欲看之道人已知。<a id="a-4w"></a>暮辄高悬箱杖。<a id="a-4x"></a>当下而卧。<a id="a-4y"></a>永不可得。<a id="a-4z"></a>后与令辞曰。<a id="a-50"></a>吾欲小停而君恒欲偷人。<a id="a-51"></a>正尔便去耳。<a id="a-52"></a>令呼先小儿问近所经。<a id="a-53"></a>小儿云。<a id="a-54"></a>道人令其捉杖飘然而去。<a id="a-55"></a>或闻足下波浪耳。<a id="a-56"></a>并说山中人寄书犹在小儿衣带。<a id="a-57"></a>令开看都不解。<a id="a-58"></a>乃写取封其本书。<a id="a-59"></a>令人送此小儿至白土[土*彔]送与史宗。<a id="a-5A"></a>宗开书大惊云。<a id="a-5B"></a>汝那得蓬莱道人书耶。<a id="a-5C"></a>宗后南游吴会。<a id="a-5D"></a>尝过渔梁。<a id="a-5E"></a>见渔人大捕。<a id="a-5F"></a>宗乃上流洗浴。<a id="a-5G"></a>群鱼皆散。<a id="a-5H"></a>其潜拯物类如此。<a id="a-5I"></a>后憩上虞龙山大寺。<a id="a-5J"></a>善谈庄老究明论孝。<a id="a-5K"></a>而韬光隐迹世莫之知。<a id="a-5L"></a>会稽谢邵魏迈之放之等。<a id="a-5M"></a>并笃论渊博皆师受焉。<a id="a-5N"></a>后同止沙门夜闻宗共语者。<a id="a-5O"></a>颇说蓬莱上事。<a id="a-5P"></a>晓便不知宗所之。<a id="a-5Q"></a>陶渊明记。<a id="a-5R"></a>白土[土*彔]遇三异法师。<a id="a-5S"></a>此其一也。<a id="a-5T"></a>或云。<a id="a-5U"></a>有商人海行于孤洲上见一沙门。<a id="a-5V"></a>求寄书与史宗。<a id="a-5W"></a>置书于船中。<a id="a-5X"></a>同侣欲看书。<a id="a-5Y"></a>书着船不脱。<a id="a-5Z"></a>及至白土[土*彔]。<a id="a-5a"></a>书飞起就宗。<a id="a-5b"></a>宗接而将去。</p>
  <p id="a5c">杯度者。<a id="a-5d"></a>不知姓名。<a id="a-5e"></a>常乘木杯度水。<a id="a-5f"></a>因而为目。<a id="a-5g"></a>初见在冀州。<a id="a-5h"></a>不修细行。<a id="a-5i"></a>神力卓越。<a id="a-5j"></a>世莫测其由来。<a id="a-5k"></a>尝于北方寄宿一家。<a id="a-5l"></a>家有一金像。<a id="a-5m"></a>度窃而将去。<a id="a-5n"></a>家主觉而追之。<a id="a-5o"></a>见度徐行走马逐而不及。<a id="a-5p"></a>至孟津河浮木杯于水。<a id="a-5q"></a>凭之度河。<a id="a-5r"></a>无假风棹。<a id="a-5s"></a>轻疾如飞。<a id="a-5t"></a>俄而度岸。<a id="a-5u"></a>达于京师。<a id="a-5v"></a>见时可年四十许。<a id="a-5w"></a>带索褴缕殆不蔽身。<a id="a-5x"></a>言语出没喜怒不均。<a id="a-5y"></a>或严冰扣冻而洒浴。<a id="a-5z"></a>或着屐上床。<a id="a-60"></a>或徒行入市。<a id="a-61"></a>唯荷一芦圌子更无余物。<a id="a-62"></a>乍往延贤寺法意道人处。<a id="a-63"></a>意以别房待之。<a id="a-64"></a>后欲往延步江。<a id="a-65"></a>于江侧就航人告度。<a id="a-66"></a>不肯载之。<a id="a-67"></a>复累足杯中顾眄吟咏。<a id="a-68"></a>杯自然流直度北岸。<a id="a-69"></a>行向广陵遇村舍有李家八关斋。<a id="a-6A"></a>先不相识。<a id="a-6B"></a>乃直入斋堂而坐。<a id="a-6C"></a>置芦圌于中庭。<a id="a-6D"></a>众以其形陋无恭敬心。<a id="a-6E"></a>李见芦圌当道。<a id="a-6F"></a>欲移置墙边。<a id="a-6G"></a>数人举不能动。<a id="a-6H"></a>度食竟提之而去。<a id="a-6I"></a>笑曰。<a id="a-6J"></a>四天王李家于时有一竖子。<a id="a-6K"></a>窥其圌中。<a id="a-6L"></a>见四小儿。<a id="a-6M"></a>并长数寸。<a id="a-6N"></a>面目端正衣裳鲜洁。<a id="a-6O"></a>于是追觅不知所在。<a id="a-6P"></a>后三日乃见在西界蒙笼树下坐。<a id="a-6Q"></a>李跪拜请还家。<a id="a-6R"></a>月日供养。<a id="a-6S"></a>度不甚持斋。<a id="a-6T"></a>饮酒啖肉。<a id="a-6U"></a>至于辛鲙与俗不殊。<a id="a-6V"></a>百姓奉上或受不受。<a id="a-6W"></a>沛国刘兴伯为兖州刺史。<a id="a-6X"></a>遣使要之。<a id="a-6Y"></a>负圌而来。<a id="a-6Z"></a>兴伯使人举视。<a id="a-6a"></a>十余人不胜。<a id="a-6b"></a>伯自看唯见一败纳及一木杯。<a id="a-6c"></a>后还李家复得三十余日。<a id="a-6d"></a>清旦忽云。<a id="a-6e"></a>欲得一袈裟中时令办。<a id="a-6f"></a>李即经营至中未成。<a id="a-6g"></a>度云暂出至冥不反。<a id="a-6h"></a>合境闻有异香。<a id="a-6i"></a>疑之为怪。<a id="a-6j"></a>处处觅度。<a id="a-6k"></a>乃见在北岩下铺败袈裟于地卧之而死。<a id="a-6l"></a>头前脚后皆生莲华。<a id="a-6m"></a>华极鲜香。<a id="a-6n"></a>一夕而萎。<a id="a-6o"></a>邑人共殡葬之。<a id="a-6p"></a>后数日有人从北来云。<a id="a-6q"></a>见度负芦圌行向彭城。<a id="a-6r"></a>乃共开棺唯见靴履。<a id="a-6s"></a>既至彭城。<a id="a-6t"></a>遇有白衣黄欣深信佛法。<a id="a-6u"></a>见度礼拜请还家。<a id="a-6v"></a>其家至贫。<a id="a-6w"></a>但有麦饭而已。<a id="a-6x"></a>度甘之怡然止得半年。<a id="a-6y"></a>忽语欣云。<a id="a-6z"></a>可觅芦圌三十六枚。<a id="a-70"></a>吾须用之。<a id="a-71"></a>答云。<a id="a-72"></a>此间正可有十枚。<a id="a-73"></a>贫无以买。<a id="a-74"></a>恐不尽办。<a id="a-75"></a>度曰。<a id="a-76"></a>汝但检觅宅中应有。<a id="a-77"></a>欣即穷检果得三十六枚。<a id="a-78"></a>列之庭中。<a id="a-79"></a>虽有其数亦多破败。<a id="a-7A"></a>比欣次第熟视皆已新完。<a id="a-7B"></a>度密封之。<a id="a-7C"></a>因语欣令开。<a id="a-7D"></a>乃见钱帛皆满可堪百许万。<a id="a-7E"></a>识者谓是杯度分身他土所得嚫施回以施欣。<a id="a-7F"></a>欣受之皆为功德。<a id="a-7G"></a>经一年许度辞去。<a id="a-7H"></a>欣为办粮食。<a id="a-7I"></a>明晨见粮食具存。<a id="a-7J"></a>不知度所在。<a id="a-7K"></a>经一月许复至京师。<a id="a-7L"></a>时潮沟有朱文殊者。<a id="a-7M"></a>少奉法。<a id="a-7N"></a>度多来其家。<a id="a-7O"></a>文殊谓度云。<a id="a-7P"></a>弟子脱舍身没苦。<a id="a-7Q"></a>愿见救济。<a id="a-7R"></a>脱在好处愿为法侣。<a id="a-7S"></a>度不答。<a id="a-7T"></a>文殊喜曰。<a id="a-7U"></a>佛法默然已为许矣后东游入吴郡。<a id="a-7V"></a>路见钓鱼师。<a id="a-7W"></a>因就乞鱼。<a id="a-7X"></a>鱼师施一餧者。<a id="a-7Y"></a>度手弄反覆还投水中。<a id="a-7Z"></a>游泳而去。<a id="a-7a"></a>又见鱼网师。<a id="a-7b"></a>更从乞鱼。<a id="a-7c"></a>网师嗔骂不与。<a id="a-7d"></a>度乃捻取两石子掷水中。<a id="a-7e"></a>俄而有两水牛斗其网中。<a id="a-7f"></a>网既碎败不复见牛。<a id="a-7g"></a>度亦已隐。<a id="a-7h"></a>行至松江。<a id="a-7i"></a>乃仰盖于水中乘而度岸。<a id="a-7j"></a>经涉会稽剡县登天台山。<a id="a-7k"></a>数月而反京师。<a id="a-7l"></a>时有外国道人名僧佉吒。<a id="a-7m"></a>寄都下长干寺住。<a id="a-7n"></a>有客僧僧悟者。<a id="a-7o"></a>与吒同房宿。<a id="a-7p"></a>于窗隙中见吒取寺刹捧之入云然后将下。<a id="a-7q"></a>悟不敢言。<a id="a-7r"></a>但深加敬仰。<a id="a-7s"></a>时有一人姓张名奴。<a id="a-7t"></a>不知何许人。<a id="a-7u"></a>不甚见食而常自肥悦。<a id="a-7v"></a>冬夏常着单布衣。<a id="a-7w"></a>佉吒在路行见张奴。<a id="a-7x"></a>欣然而笑。<a id="a-7y"></a>佉吒曰。<a id="a-7z"></a>吾东见蔡豚。<a id="a-80"></a>南讯马生。<a id="a-81"></a>北遇王年。<a id="a-82"></a>今欲就杯度。<a id="a-83"></a>乃与子相见耶。<a id="a-84"></a>张奴乃题槐树而歌曰。<a id="a-85"></a>蒙蒙大象内。<a id="a-86"></a>照曜实显彰。<a id="a-87"></a>何事迷昏子。<a id="a-88"></a>纵惑自招殃。<a id="a-89"></a>乐所少人往。<a id="a-8A"></a>苦道若翻囊。<a id="a-8B"></a>不有松柏操。<a id="a-8C"></a>何用拟风霜。<a id="a-8D"></a>闲预紫烟表。<a id="a-8E"></a>长歌出昊苍。<a id="a-8F"></a>澄灵无色外。<a id="a-8G"></a>应见有缘乡。<a id="a-8H"></a>岁曜毗汉后。<a id="a-8I"></a>辰丽辅殷王伊余非二仙。<a id="a-8J"></a>晦迹于九方。<a id="a-8K"></a>亦见流俗子。<a id="a-8L"></a>触眼致酸伤。<a id="a-8M"></a>略谣观有念。<a id="a-8N"></a>宁曰尽矜章。<a id="a-8O"></a>佉吒曰。<a id="a-8P"></a>前见先生禅思幽岫。<a id="a-8Q"></a>一坐百龄。<a id="a-8R"></a>大悲熏心。<a id="a-8S"></a>靖念枯骨。<a id="a-8T"></a>亦题颂曰。<a id="a-8U"></a>悠悠世事。<a id="a-8V"></a>或滋损益。<a id="a-8W"></a>使欲尘神。<a id="a-8X"></a>横生悦怿。<a id="a-8Y"></a>惟此哲人。<a id="a-8Z"></a>渊觉先见。<a id="a-8a"></a>思形浮沫。<a id="a-8b"></a>瞩影遄电。<a id="a-8c"></a>累踬声华。<a id="a-8d"></a>蔑丑章弁。<a id="a-8e"></a>视色悟空。<a id="a-8f"></a>玩物伤变。<a id="a-8g"></a>舍纷绝有。<a id="a-8h"></a>断习除恋。<a id="a-8i"></a>青条曲荫。<a id="a-8j"></a>白茅以荐。<a id="a-8k"></a>依畦啜麻。<a id="a-8l"></a>邻崖饮洊。<a id="a-8m"></a>慧定计照。<a id="a-8n"></a>妙真曰眷。<a id="a-8o"></a>慈悲有增。<a id="a-8p"></a>深想无倦。<a id="a-8q"></a>言竟各去。<a id="a-8r"></a>尔后月日不复见此二人。<a id="a-8s"></a>传者云。<a id="a-8t"></a>将僧悟共之南岳不及。<a id="a-8u"></a>张奴与杯度相见。<a id="a-8v"></a>甚有所叙。<a id="a-8w"></a>人所不解。<a id="a-8x"></a>度犹停都少时。<a id="a-8y"></a>游止无定。<a id="a-8z"></a>请召或往不往。<a id="a-90"></a>时南州有陈家颇有衣食。<a id="a-91"></a>度往其家甚见料理。<a id="a-92"></a>闻都下复有一杯度。<a id="a-93"></a>陈家父子五人咸不信。<a id="a-94"></a>故下都看之。<a id="a-95"></a>果如其家杯度形相一种。<a id="a-96"></a>陈为设一合蜜姜及刀子熏陆香手巾等。<a id="a-97"></a>度即食蜜姜都尽。<a id="a-98"></a>余物宛在膝前。<a id="a-99"></a>其父子五人恐是其家杯度。<a id="a-9A"></a>即留二弟停都守视。<a id="a-9B"></a>余三人还家。<a id="a-9C"></a>家中杯度如旧。<a id="a-9D"></a>膝前亦有香刀子等。<a id="a-9E"></a>但不啖蜜姜为异。<a id="a-9F"></a>乃语陈云。<a id="a-9G"></a>刀子钝可为磨之。<a id="a-9H"></a>二弟都还云。<a id="a-9I"></a>彼度已移灵鹫寺。<a id="a-9J"></a>其家度忽求黄纸两幅作书。<a id="a-9K"></a>书不成字。<a id="a-9L"></a>合同其背。<a id="a-9M"></a>陈问上人作何券书。<a id="a-9N"></a>度不答。<a id="a-9O"></a>竟莫测其然。<a id="a-9P"></a>时吴郡民朱灵期。<a id="a-9Q"></a>使高骊还值风。<a id="a-9R"></a>舶飘经九日。<a id="a-9S"></a>至一洲边。<a id="a-9T"></a>洲上有山。<a id="a-9U"></a>山甚高大。<a id="a-9V"></a>入山采薪。<a id="a-9W"></a>见有人路。<a id="a-9X"></a>灵期乃将数人随路告乞。<a id="a-9Y"></a>行十余里闻磬声香烟于是共称佛礼拜。<a id="a-9Z"></a>须臾见一寺甚光丽。<a id="a-9a"></a>多是七宝庄严。<a id="a-9b"></a>见有十余僧。<a id="a-9c"></a>皆是石人不动不摇。<a id="a-9d"></a>乃共礼拜还反。<a id="a-9e"></a>行步少许闻唱导声。<a id="a-9f"></a>还往更看。<a id="a-9g"></a>犹是石人。<a id="a-9h"></a>灵期等相谓。<a id="a-9i"></a>此是圣僧。<a id="a-9j"></a>吾等罪人不能得见。<a id="a-9k"></a>因共竭诚忏悔。<a id="a-9l"></a>更往乃见。<a id="a-9m"></a>真人为期等设食。<a id="a-9n"></a>食味是菜而香美不同世。<a id="a-9o"></a>食竟共叩头礼拜乞速还至乡。<a id="a-9p"></a>有一僧云。<a id="a-9q"></a>此间去都乃二十余万里。<a id="a-9r"></a>但令至心不忧不速也。<a id="a-9s"></a>因问期云。<a id="a-9t"></a>识杯度道人不。<a id="a-9u"></a>答言甚识。<a id="a-9v"></a>因指北壁。<a id="a-9w"></a>有一囊挂锡杖及钵云。<a id="a-9x"></a>此是杯度许。<a id="a-9y"></a>今因君以钵与之。<a id="a-9z"></a>并作书着函中。<a id="a-A0"></a>别有一青竹杖。<a id="a-A1"></a>语言。<a id="a-A2"></a>但掷此杖置舫前水中。<a id="a-A3"></a>闭船静坐。<a id="a-A4"></a>不假劳力必令速至。<a id="a-A5"></a>于是辞别。<a id="a-A6"></a>令一沙弥送至门上。<a id="a-A7"></a>语言。<a id="a-A8"></a>此道去行七里便至舫。<a id="a-A9"></a>不须从先路也。<a id="a-AA"></a>如言西转行七里许至舫。<a id="a-AB"></a>即具如所示。<a id="a-AC"></a>唯闻舫从山顶树木上过。<a id="a-AD"></a>都不见水。<a id="a-AE"></a>经三日至石头淮而住。<a id="a-AF"></a>亦不复见竹杖所在。<a id="a-AG"></a>舫入淮至朱雀门。<a id="a-AH"></a>乃见杯度骑大船栏以杖捶之曰。<a id="a-AI"></a>马马何不行。<a id="a-AJ"></a>观者甚多。<a id="a-AK"></a>灵期等在舫遥礼之。<a id="a-AL"></a>度乃自下舫取书并钵。<a id="a-AM"></a>开书视之。<a id="a-AN"></a>字无人识者。<a id="a-AO"></a>度大笑曰。<a id="a-AP"></a>使我还那。<a id="a-AQ"></a>取钵掷云中。<a id="a-AR"></a>还接之云。<a id="a-AS"></a>我不见此钵四千年矣。<a id="a-AT"></a>度多在延贤寺法意处。<a id="a-AU"></a>时世以此钵异物竞往观之。<a id="a-AV"></a>一说云。<a id="a-AW"></a>灵期舫漂至一穷山。<a id="a-AX"></a>遇见一僧来云。<a id="a-AY"></a>是度上弟子。<a id="a-AZ"></a>昔持师钵而死治城寺。<a id="a-Aa"></a>今因君以钵还师。<a id="a-Ab"></a>但令一人擎钵舫前一人正拖。<a id="a-Ac"></a>自安隐至也。<a id="a-Ad"></a>期如所教果获全济。<a id="a-Ae"></a>时南州杯度当其骑栏之日。<a id="a-Af"></a>尔日早出至晚不还。<a id="a-Ag"></a>陈氏明旦见门扇上有青书六字云。<a id="a-Ah"></a>福德门灵人降。<a id="a-Ai"></a>字劣可识其家杯度遂绝迹矣。<a id="a-Aj"></a>都下杯度。<a id="a-Ak"></a>犹去来山邑多行神咒。<a id="a-Al"></a>时庾常婢偷物而叛。<a id="a-Am"></a>四追不擒。<a id="a-An"></a>乃问度。<a id="a-Ao"></a>度云已死在金城江边空冢中。<a id="a-Ap"></a>往看果如所言。<a id="a-Aq"></a>孔宁子时为黄门侍郎。<a id="a-Ar"></a>在廨患痢。<a id="a-As"></a>遣信请度。<a id="a-At"></a>度咒竟云。<a id="a-Au"></a>难差。<a id="a-Av"></a>见有四鬼皆被伤截。<a id="a-Aw"></a>宁子泣曰。<a id="a-Ax"></a>昔孙恩作乱家为军人所破。<a id="a-Ay"></a>二亲及叔皆被痛酷。<a id="a-Az"></a>宁子果死。<a id="a-B0"></a>又有齐谐妻胡母氏病。<a id="a-B1"></a>众治不愈。<a id="a-B2"></a>后请僧设斋。<a id="a-B3"></a>斋坐有僧聪道人。<a id="a-B4"></a>劝迎杯度。<a id="a-B5"></a>度既至一咒。<a id="a-B6"></a>病者即愈。<a id="a-B7"></a>齐谐伏事为师。<a id="a-B8"></a>因为作传记其从来神异大略与上同也。<a id="a-B9"></a>至元嘉三年九月辞谐入京。<a id="a-BA"></a>留一万钱物寄谐倩为营斋。<a id="a-BB"></a>于是别去。<a id="a-BC"></a>行至赤山湖患痢而死。<a id="a-BD"></a>谐即为营斋。<a id="a-BE"></a>并接尸还葬建业之覆舟山。<a id="a-BF"></a>至四年有吴兴邵信者。<a id="a-BG"></a>甚奉法。<a id="a-BH"></a>遇伤寒病无人敢看。<a id="a-BI"></a>乃悲泣念观音。<a id="a-BJ"></a>忽见一僧来云。<a id="a-BK"></a>是杯度弟子。<a id="a-BL"></a>语云。<a id="a-BM"></a>莫忧家师寻来相看。<a id="a-BN"></a>答云。<a id="a-BO"></a>度师已死。<a id="a-BP"></a>何容得来。<a id="a-BQ"></a>道人云。<a id="a-BR"></a>来复何难。<a id="a-BS"></a>便衣带头出一合许散。<a id="a-BT"></a>与服之。<a id="a-BU"></a>病即差。<a id="a-BV"></a>又有杜僧哀者。<a id="a-BW"></a>住在南冈下。<a id="a-BX"></a>昔经伏事杯度。<a id="a-BY"></a>儿病甚笃。<a id="a-BZ"></a>乃思念恨不得度练神咒。<a id="a-Ba"></a>明日忽见度来。<a id="a-Bb"></a>言语如常。<a id="a-Bc"></a>即为咒病者便愈。<a id="a-Bd"></a>至五年三月八日度复来齐谐家。<a id="a-Be"></a>吕道慧闻人怛之。<a id="a-Bf"></a>杜天期水丘熙等并共见皆大惊。<a id="a-Bg"></a>即起礼拜度。<a id="a-Bh"></a>语众人言。<a id="a-Bi"></a>年当大凶可勤修福业。<a id="a-Bj"></a>法意道人甚有德。<a id="a-Bk"></a>可往就其修立故寺以禳灾祸也。<a id="a-Bl"></a>须臾闻上有一僧唤度。<a id="a-Bm"></a>度便辞去云。<a id="a-Bn"></a>贫道当向交广之间不复来也。<a id="a-Bo"></a>齐谐等拜送殷勤。<a id="a-Bp"></a>于是绝迹。<a id="a-Bq"></a>顷世亦言时有见者。<a id="a-Br"></a>既未的其事。<a id="a-Bs"></a>故无可传也。</p>
  <p id="aBt">释昙始。<a id="a-Bu"></a>关中人。<a id="a-Bv"></a>自出家以后多有异迹。<a id="a-Bw"></a>晋孝武大元之末。<a id="a-Bx"></a>赍经律数十部往辽东宣化。<a id="a-By"></a>显授三乘立以归戒。<a id="a-Bz"></a>盖高句骊闻道之始也。<a id="a-C0"></a>义熙初复还关中开导三辅。<a id="a-C1"></a>始足白于面。<a id="a-C2"></a>虽跣涉泥水未尝沾涅。<a id="a-C3"></a>天下咸称白足和上。<a id="a-C4"></a>时长安人王胡。<a id="a-C5"></a>其叔死数年忽见形还。<a id="a-C6"></a>将胡遍游地狱。<a id="a-C7"></a>示诸果报。<a id="a-C8"></a>胡辞还。<a id="a-C9"></a>叔谓胡曰。<a id="a-CA"></a>既已知因果但当奉事白足阿练。<a id="a-CB"></a>胡遍访众僧。<a id="a-CC"></a>唯见始足白于面。<a id="a-CD"></a>因而事之。<a id="a-CE"></a>晋末朔方凶奴赫连勃勃。<a id="a-CF"></a>破擭关中斩戮无数。<a id="a-CG"></a>时始亦遇害。<a id="a-CH"></a>而刀不能伤。<a id="a-CI"></a>勃勃嗟之。<a id="a-CJ"></a>普赦沙门悉皆不杀。<a id="a-CK"></a>始于是潜遁山泽修头陀之行。<a id="a-CL"></a>后拓跋焘复克长安擅威关洛。<a id="a-CM"></a>时有博陵崔皓。<a id="a-CN"></a>少习左道猜嫉释教。<a id="a-CO"></a>既位居伪辅。<a id="a-CP"></a>焘所仗信。<a id="a-CQ"></a>乃与天师寇氏说焘以佛教无益有伤民利。<a id="a-CR"></a>劝令废之。<a id="a-CS"></a>焘既惑其言。<a id="a-CT"></a>以伪太平七年遂毁灭佛法。<a id="a-CU"></a>分遣军兵烧掠寺舍。<a id="a-CV"></a>统内僧尼悉令罢道。<a id="a-CW"></a>其有窜逸者。<a id="a-CX"></a>皆遣人追捕。<a id="a-CY"></a>得必枭斩。<a id="a-CZ"></a>一境之内无复沙门。<a id="a-Ca"></a>始唯闭绝幽深军兵所不能至。<a id="a-Cb"></a>至太平之末。<a id="a-Cc"></a>始知焘化时将及。<a id="a-Cd"></a>以元会之日忽杖锡到宫门。<a id="a-Ce"></a>有司奏云。<a id="a-Cf"></a>有一道人足白于面。<a id="a-Cg"></a>从门而入。<a id="a-Ch"></a>焘令依军法屡斩不伤。<a id="a-Ci"></a>遽以白焘。<a id="a-Cj"></a>焘大怒自以所佩剑斫之。<a id="a-Ck"></a>体无余异。<a id="a-Cl"></a>唯剑所著处有痕如布线焉。<a id="a-Cm"></a>时北园养虎于槛。<a id="a-Cn"></a>焘令以始餧之。<a id="a-Co"></a>虎皆潜伏终不敢近。<a id="a-Cp"></a>试以天师近槛。<a id="a-Cq"></a>虎辄鸣吼。<a id="a-Cr"></a>焘始知佛化尊高黄老所不能及即延始上殿顶礼足下。<a id="a-Cs"></a>悔其[保/言]失。<a id="a-Ct"></a>始为说法明辩因果。<a id="a-Cu"></a>焘大生愧惧。<a id="a-Cv"></a>遂感疠疾。<a id="a-Cw"></a>崔寇二人次发恶病。<a id="a-Cx"></a>焘以过由于彼。<a id="a-Cy"></a>于是诛剪二家门族都尽。<a id="a-Cz"></a>宣下国中兴复正教。<a id="a-D0"></a>俄而焘卒。<a id="a-D1"></a>孙[泳-永+(虍-七+(一/八/八/目))]袭位。<a id="a-D2"></a>方大弘佛法盛迄于今。<a id="a-D3"></a>始后不知所终。</p>
  <p id="aD4">释法朗。<a id="a-D5"></a>高昌人。<a id="a-D6"></a>幼而执行精苦多诸征瑞。<a id="a-D7"></a>韬光蕴德人莫测其所阶。<a id="a-D8"></a>朗师释法进亦高行沙门。<a id="a-D9"></a>进尝闭户独坐。<a id="a-DA"></a>忽见朗在前问从何处来。<a id="a-DB"></a>答云。<a id="a-DC"></a>从户钥中入云。<a id="a-DD"></a>与远僧俱至。<a id="a-DE"></a>日既将中愿为设食。<a id="a-DF"></a>进即为设食唯闻匕钵之声。<a id="a-DG"></a>竟不见人。<a id="a-DH"></a>昔庐山慧远尝以一袈裟遗进。<a id="a-DI"></a>进即以为嚫。<a id="a-DJ"></a>朗云。<a id="a-DK"></a>众僧已去。<a id="a-DL"></a>别日当取之。<a id="a-DM"></a>后见执爨者就进取衣。<a id="a-DN"></a>进即与之。<a id="a-DO"></a>访常执爨者。<a id="a-DP"></a>皆云不取。<a id="a-DQ"></a>方知是先圣人权迹取也。<a id="a-DR"></a>至魏虏毁灭佛法。<a id="a-DS"></a>朗西适龟兹。<a id="a-DT"></a>龟兹王与彼国大禅师结约。<a id="a-DU"></a>若有得道者至。<a id="a-DV"></a>当为我说。<a id="a-DW"></a>我当供养。<a id="a-DX"></a>及朗至乃以白王。<a id="a-DY"></a>王待以圣礼。<a id="a-DZ"></a>后终于龟兹。<a id="a-Da"></a>焚尸之日。<a id="a-Db"></a>两眉涌泉直上于天。<a id="a-Dc"></a>众叹希有。<a id="a-Dd"></a>收骨起塔。<a id="a-De"></a>后西域人来北土具传此事。<a id="a-Df"></a>时凉州复有沙门智整。<a id="a-Dg"></a>亦贞苦有异行。<a id="a-Dh"></a>为玄主杨难当所事。<a id="a-Di"></a>后入寒峡山石穴中不返。</p>
  <p id="aDj">邵硕者。<a id="a-Dk"></a>本姓邵。<a id="a-Dl"></a>名硕。<a id="a-Dm"></a>始康人。<a id="a-Dn"></a>居无常所恍忽如狂。<a id="a-Do"></a>为人大口眉目丑拙。<a id="a-Dp"></a>小儿好追而弄之。<a id="a-Dq"></a>或入酒肆同人酣饮。<a id="a-Dr"></a>而性好佛法。<a id="a-Ds"></a>每见形像无不礼拜赞叹悲感流泪。<a id="a-Dt"></a>硕本有三男二女。<a id="a-Du"></a>大男惠生者亦出家。<a id="a-Dv"></a>硕以宋初亦出家入道。<a id="a-Dw"></a>自称硕公。<a id="a-Dx"></a>出入行往不择昼夜。<a id="a-Dy"></a>游历益部诸县。<a id="a-Dz"></a>及往蛮中。<a id="a-E0"></a>皆因事言谑协以劝善。<a id="a-E1"></a>至人家眠地者。<a id="a-E2"></a>人家必有死。<a id="a-E3"></a>就人乞细席必有小儿亡。<a id="a-E4"></a>时人咸以此为谶。<a id="a-E5"></a>至四月八日成都行像。<a id="a-E6"></a>硕于众中匍匐作师子形。<a id="a-E7"></a>尔日郡县亦言见硕作师子形。<a id="a-E8"></a>乃悟其分身也。<a id="a-E9"></a>刺史萧惠开及刘孟明等。<a id="a-EA"></a>并挹事之。<a id="a-EB"></a>孟明以男子衣衣二妾。<a id="a-EC"></a>试硕云。<a id="a-ED"></a>以此二人给公为左右可乎。<a id="a-EE"></a>硕为人好韵语。<a id="a-EF"></a>乃谓明曰。<a id="a-EG"></a>宁自乞酒以渍咽。<a id="a-EH"></a>不能与阿夫竟残年。<a id="a-EI"></a>后一朝忽着布帽诣孟明。<a id="a-EJ"></a>少时明卒。<a id="a-EK"></a>先是孟明长史沈仲玉。<a id="a-EL"></a>改鞭杖之格严重常科。<a id="a-EM"></a>硕谓玉曰。<a id="a-EN"></a>天地嗷嗷从此起。<a id="a-EO"></a>若除鞭格得刺史。<a id="a-EP"></a>玉信而除之。<a id="a-EQ"></a>及孟明卒仲玉果行州事。<a id="a-ER"></a>以宋元徽元年九月一日卒岷山通云寺。<a id="a-ES"></a>临亡语道人法进云。<a id="a-ET"></a>可露吾骸急系履着脚。<a id="a-EU"></a>既而依之。<a id="a-EV"></a>出尸置寺。<a id="a-EW"></a>后经二日不见所在。<a id="a-EX"></a>俄而有人从郫县来。<a id="a-EY"></a>过进云。<a id="a-EZ"></a>昨见硕公在市中一脚着履漫语云。<a id="a-Ea"></a>小子无宜适失我履一只。<a id="a-Eb"></a>进惊而检问沙弥。<a id="a-Ec"></a>沙弥答云。<a id="a-Ed"></a>近送尸出时怖惧右脚一履不得好系。<a id="a-Ee"></a>遂失之。<a id="a-Ef"></a>其迹诡异莫可测也。<a id="a-Eg"></a>后竟不知所终。</p>
  <p id="aEh">释慧安。<a id="a-Ei"></a>未详何许人。<a id="a-Ej"></a>少经被虏。<a id="a-Ek"></a>属荆州人为奴。<a id="a-El"></a>执役勤紧。<a id="a-Em"></a>主甚爱之。<a id="a-En"></a>年十八听出家。<a id="a-Eo"></a>止江陵琵琶寺。<a id="a-Ep"></a>风貌庸率颇共轻之。<a id="a-Eq"></a>时为沙弥。<a id="a-Er"></a>众僧列坐。<a id="a-Es"></a>辄使行水。<a id="a-Et"></a>安恒执空瓶从上至下水常不竭。<a id="a-Eu"></a>时咸以异焉。<a id="a-Ev"></a>及受具戒稍显灵迹。<a id="a-Ew"></a>尝月晦夕共同学慧济上堂布萨。<a id="a-Ex"></a>堂户未开安乃绾济指从壁隙而入。<a id="a-Ey"></a>出亦如之。<a id="a-Ez"></a>济甚骇惧不敢发言。<a id="a-F0"></a>后乃与济共坐塔下。<a id="a-F1"></a>便语济云。<a id="a-F2"></a>吾当远行。<a id="a-F3"></a>今与君别。<a id="a-F4"></a>顷之便见天人伎乐香花布满空中。<a id="a-F5"></a>济唯惊惧竟不得语。<a id="a-F6"></a>安又谓曰。<a id="a-F7"></a>吾前后事迹慎勿妄说。<a id="a-F8"></a>说必有咎。<a id="a-F9"></a>唯西南有一白衣。<a id="a-FA"></a>是新发意菩萨。<a id="a-FB"></a>可具为说之。<a id="a-FC"></a>于是辞去。<a id="a-FD"></a>便附商人入湘川。<a id="a-FE"></a>中路患痢极笃。<a id="a-FF"></a>谓船主曰。<a id="a-FG"></a>贫道命必应尽。<a id="a-FH"></a>但出置岸边不须器木。<a id="a-FI"></a>气绝之后即施虫鸟。<a id="a-FJ"></a>商人依其言出卧岸侧。<a id="a-FK"></a>夜见火炎从身而出。<a id="a-FL"></a>商人怪惧就往观之。<a id="a-FM"></a>已气绝矣。<a id="a-FN"></a>商人行至湘东见安。<a id="a-FO"></a>亦已先至。<a id="a-FP"></a>俄又不知所之。<a id="a-FQ"></a>济后至陟屺寺诣隐士南阳刘虬。<a id="a-FR"></a>具言其事。<a id="a-FS"></a>虬即起遥礼之。<a id="a-FT"></a>谓济曰。<a id="a-FU"></a>此得道之人。<a id="a-FV"></a>入火光三昧也。<a id="a-FW"></a>时蜀中又有僧览法卫。<a id="a-FX"></a>并有异迹。<a id="a-FY"></a>时人亦疑得圣果也。</p>
  <p id="aFZ">释法匮。<a id="a-Fa"></a>本姓阮。<a id="a-Fb"></a>吴兴於潜人。<a id="a-Fc"></a>少出家。<a id="a-Fd"></a>为京师枳园寺法楷弟子。<a id="a-Fe"></a>楷素有学功特精经史。<a id="a-Ff"></a>琅琊王奂王肃并共师焉。<a id="a-Fg"></a>匮为性恭默少语言。<a id="a-Fh"></a>朴然自守不涉人事。<a id="a-Fi"></a>诵法华经一部。<a id="a-Fj"></a>寺有上座尘胜法师老病。<a id="a-Fk"></a>匮从为依止。<a id="a-Fl"></a>营护甚至。<a id="a-Fm"></a>及胜亡殡葬如法。<a id="a-Fn"></a>每斋会得直。<a id="a-Fo"></a>聚以造栴檀像。<a id="a-Fp"></a>像成自设大会。<a id="a-Fq"></a>其本家侨居京师大市。<a id="a-Fr"></a>是旦还家。<a id="a-Fs"></a>又至定林。<a id="a-Ft"></a>复还枳园。<a id="a-Fu"></a>后三处考覆皆见匮来中食。<a id="a-Fv"></a>实是一时。<a id="a-Fw"></a>而三处赴焉。<a id="a-Fx"></a>尔日晚还房卧奄然而卒。<a id="a-Fy"></a>尸甚香软手屈二指。<a id="a-Fz"></a>众咸悟其得二果。<a id="a-G0"></a>时犹为沙弥。<a id="a-G1"></a>而灵迹殊异。<a id="a-G2"></a>遂闻于武帝。<a id="a-G3"></a>帝亲临幸为会僧设供。<a id="a-G4"></a>文惠文宣并到房顶礼为营理葬殓。<a id="a-G5"></a>百姓云赴嚫施重叠。<a id="a-G6"></a>仍以所得利养起枳园寺塔。<a id="a-G7"></a>是岁齐永明七年也。</p>
  <p id="aG8">释僧慧。<a id="a-G9"></a>姓刘。<a id="a-GA"></a>不知何许人。<a id="a-GB"></a>在荆州数十年。<a id="a-GC"></a>南阳刘　立陟屺年请以居之。<a id="a-GD"></a>时人见之已五六十年。<a id="a-GE"></a>终亦不老。<a id="a-GF"></a>举止趋尔无甚威仪。<a id="a-GG"></a>往至病人家。<a id="a-GH"></a>若嗔者必死。<a id="a-GI"></a>喜者必差。<a id="a-GJ"></a>时咸以此为谶。<a id="a-GK"></a>凡未相识者。<a id="a-GL"></a>并悉其亲表存亡。<a id="a-GM"></a>慧尝至江边告津吏求度。<a id="a-GN"></a>吏迫以舟小未及过之。<a id="a-GO"></a>须臾已见慧在彼。<a id="a-GP"></a>两岸诸人咸叹神异。<a id="a-GQ"></a>中山甄恬南平车昙。<a id="a-GR"></a>同日请慧。<a id="a-GS"></a>慧皆赴之。<a id="a-GT"></a>后两家检覆方知分身。<a id="a-GU"></a>齐永明中文慧要下京。<a id="a-GV"></a>行过保志。<a id="a-GW"></a>志抚背曰赤龙子。<a id="a-GX"></a>他无所言。<a id="a-GY"></a>慧后还荆。<a id="a-GZ"></a>遇见镇西长史刘景[(麩-夫+玉)-來+(卄/(素-糸))]。<a id="a-Ga"></a>忽泣恸而投之数日。<a id="a-Gb"></a>[(麩-夫+玉)-來+(卄/(素-糸))]果为刺史所害。<a id="a-Gc"></a>后至湘州城南。<a id="a-Gd"></a>忽云。<a id="a-Ge"></a>地中有碑。<a id="a-Gf"></a>众人试掘。<a id="a-Gg"></a>果得二枚。<a id="a-Gh"></a>慧后不知所终。<a id="a-Gi"></a>或云。<a id="a-Gj"></a>永元中卒于江陵。<a id="a-Gk"></a>时江陵长沙寺又有释慧远者。<a id="a-Gl"></a>本沙门慧印之苍头也。<a id="a-Gm"></a>印见其有信因为出家。<a id="a-Gn"></a>仍行般舟之业数岁勤苦遂有神异。<a id="a-Go"></a>能分身赴请。<a id="a-Gp"></a>及预记兴亡等。</p>
  <p id="aGq">释慧通。<a id="a-Gr"></a>不知何许人也。<a id="a-Gs"></a>宋元嘉中见在寿春。<a id="a-Gt"></a>衣服趋尔寝宿无定。<a id="a-Gu"></a>游历村里饮宴食啖。<a id="a-Gv"></a>不异恒人。<a id="a-Gw"></a>常自称郑散骑。<a id="a-Gx"></a>言未然之事颇时有验。<a id="a-Gy"></a>江陵边有僧归者。<a id="a-Gz"></a>游贾寿春将应反乡。<a id="a-H0"></a>路值慧通。<a id="a-H1"></a>称欲寄物。<a id="a-H2"></a>僧归时自负重担固以致辞。<a id="a-H3"></a>遂强置担上。<a id="a-H4"></a>而了不觉重。<a id="a-H5"></a>行数里便别去。<a id="a-H6"></a>谓僧归曰。<a id="a-H7"></a>我有姊。<a id="a-H8"></a>在江陵作尼名惠绪。<a id="a-H9"></a>住三层寺。<a id="a-HA"></a>君可为我相闻。<a id="a-HB"></a>道寻欲往。<a id="a-HC"></a>言讫忽然不见。<a id="a-HD"></a>顾视担上所寄物亦失。<a id="a-HE"></a>僧归既至。<a id="a-HF"></a>寻得慧绪。<a id="a-HG"></a>具说其意。<a id="a-HH"></a>绪既无此弟。<a id="a-HI"></a>亦不知何以而然。<a id="a-HJ"></a>乃自往来寿春寻之。<a id="a-HK"></a>竟不相见通后自往江陵。<a id="a-HL"></a>而慧绪已死。<a id="a-HM"></a>入其房中讯问委悉。<a id="a-HN"></a>因留江陵少时。<a id="a-HO"></a>路由人家坟墓无不悉其氏族死亡年月。<a id="a-HP"></a>传以相问。<a id="a-HQ"></a>并如其言。<a id="a-HR"></a>或时悬指偷劫道其罪状。<a id="a-HS"></a>于是群盗遥见通者。<a id="a-HT"></a>辄间行避走。<a id="a-HU"></a>又于江津路值一人。<a id="a-HV"></a>忽以杖打之。<a id="a-HW"></a>语云。<a id="a-HX"></a>可驶归去看汝家若为。<a id="a-HY"></a>此人至家果为延火所及。<a id="a-HZ"></a>舍物荡尽。<a id="a-Ha"></a>齐永元初忽就相识人任漾求酒。<a id="a-Hb"></a>甚急云。<a id="a-Hc"></a>今应远行不复相见。<a id="a-Hd"></a>为谢诸知识。<a id="a-He"></a>并宜精勤修善为先。<a id="a-Hf"></a>饮酒毕至墙边卧地。<a id="a-Hg"></a>就看已死。<a id="a-Hh"></a>后数十日复有人于市中见之。<a id="a-Hi"></a>追及共语。<a id="a-Hj"></a>久之乃失。</p>
  <p id="aHk">释保志。<a id="a-Hl"></a>本姓朱。<a id="a-Hm"></a>金城人。<a id="a-Hn"></a>少出家止京师道林寺。<a id="a-Ho"></a>师事沙门僧俭为和上修习禅业。<a id="a-Hp"></a>至宋太始初忽如僻异。<a id="a-Hq"></a>居止无定饮食无时。<a id="a-Hr"></a>发长数寸。<a id="a-Hs"></a>常跣行街巷。<a id="a-Ht"></a>执一锡杖。<a id="a-Hu"></a>杖头挂剪刀及镜或挂一两匹帛。<a id="a-Hv"></a>齐建元中稍见异迹。<a id="a-Hw"></a>数日不食亦无饥容。<a id="a-Hx"></a>与人言语始若难晓后皆效验。<a id="a-Hy"></a>时或赋诗言如谶记。<a id="a-Hz"></a>京土士庶皆共事之。<a id="a-I0"></a>齐武帝谓其惑众收驻建康。<a id="a-I1"></a>明旦人见其入市。<a id="a-I2"></a>还检狱中志犹在焉。<a id="a-I3"></a>志语狱吏。<a id="a-I4"></a>门外有两舆食来金钵盛饭。<a id="a-I5"></a>汝可取之。<a id="a-I6"></a>既而齐文慧太子竟陵王子良并送食饷志。<a id="a-I7"></a>果如其言。<a id="a-I8"></a>建康令吕文显以事闻武帝帝即迎入居之后堂。<a id="a-I9"></a>一时屏除内宴。<a id="a-IA"></a>志亦随众出。<a id="a-IB"></a>既而景阳山上犹有一志与七僧俱。<a id="a-IC"></a>帝怒遣推检失所在。<a id="a-ID"></a>问吏启云。<a id="a-IE"></a>志久出在省。<a id="a-IF"></a>方以墨涂其身。<a id="a-IG"></a>时僧正法献欲以一衣遗志。<a id="a-IH"></a>遣使于龙光罽宾二寺求之。<a id="a-II"></a>并云。<a id="a-IJ"></a>昨宿旦去。<a id="a-IK"></a>又至其常所造厉侯伯家寻之。<a id="a-IL"></a>伯云。<a id="a-IM"></a>志昨在此行道旦眠未觉。<a id="a-IN"></a>使还以告献。<a id="a-IO"></a>方知其分身三处宿焉。<a id="a-IP"></a>志常盛冬祖行。<a id="a-IQ"></a>沙门宝亮欲以衲衣遗之。<a id="a-IR"></a>未及发言。<a id="a-IS"></a>志忽来引纳而去。<a id="a-IT"></a>又时就人求生鱼鲙。<a id="a-IU"></a>人为办觅。<a id="a-IV"></a>致饱乃去。<a id="a-IW"></a>还视盆中鱼游活如故。<a id="a-IX"></a>志后假武帝神力。<a id="a-IY"></a>见高帝于地下。<a id="a-IZ"></a>常受锥刀之苦。<a id="a-Ia"></a>帝自是永废锥刀。<a id="a-Ib"></a>齐卫尉胡谐病请志。<a id="a-Ic"></a>志往疏云明屈。<a id="a-Id"></a>明日竟不往。<a id="a-Ie"></a>是日谐亡。<a id="a-If"></a>载尸还宅。<a id="a-Ig"></a>志云。<a id="a-Ih"></a>明屈者明日尸出也。<a id="a-Ii"></a>齐太尉司马殷齐之随陈显达镇江州辞志。<a id="a-Ij"></a>志画纸作一树。<a id="a-Ik"></a>树上有乌。<a id="a-Il"></a>语云。<a id="a-Im"></a>急时可登此。<a id="a-In"></a>后显达逆。<a id="a-Io"></a>即留齐之镇州。<a id="a-Ip"></a>及败齐之叛入庐山。<a id="a-Iq"></a>追骑将及。<a id="a-Ir"></a>齐之见林中有一树。<a id="a-Is"></a>树上有乌。<a id="a-It"></a>如志所画。<a id="a-Iu"></a>悟而登之。<a id="a-Iv"></a>乌竟不飞。<a id="a-Iw"></a>追者见乌谓无人而反。<a id="a-Ix"></a>卒以见免。<a id="a-Iy"></a>齐屯骑桑偃将欲谋反。<a id="a-Iz"></a>往诣志。<a id="a-J0"></a>志遥见而走。<a id="a-J1"></a>大呼云。<a id="a-J2"></a>围台城欲反逆斫头破腹。<a id="a-J3"></a>后未旬事发。<a id="a-J4"></a>偃叛往朱方。<a id="a-J5"></a>为人所得。<a id="a-J6"></a>果斫头破腹。<a id="a-J7"></a>梁鄱阳忠烈王尝屈志来第。<a id="a-J8"></a>会忽令觅荆子甚急。<a id="a-J9"></a>既得安之门上莫测所以。<a id="a-JA"></a>少时王便出为荆州刺史。<a id="a-JB"></a>其预鉴之明此类非一。<a id="a-JC"></a>志多去来兴皇净名两寺。<a id="a-JD"></a>及今上龙兴甚见崇礼。<a id="a-JE"></a>先是齐时多禁志出入。<a id="a-JF"></a>今上即位下诏曰。<a id="a-JG"></a>志公迹拘尘垢神游冥寂。<a id="a-JH"></a>水火不能燋濡。<a id="a-JI"></a>蛇虎不能侵惧。<a id="a-JJ"></a>语其佛理则声闻以上。<a id="a-JK"></a>谈其隐伦则遁仙高者。<a id="a-JL"></a>岂得以俗士常情空相拘制。<a id="a-JM"></a>何其鄙狭一至于此。<a id="a-JN"></a>自今行道来往随意出入勿得复禁。<a id="a-JO"></a>志自是多出入禁内。<a id="a-JP"></a>天监五年冬旱。<a id="a-JQ"></a>雩祭备至而未降雨。<a id="a-JR"></a>志忽上启云。<a id="a-JS"></a>志病不差就官乞治。<a id="a-JT"></a>若不启百官应得鞭杖。<a id="a-JU"></a>愿于华光殿讲胜鬘请雨。<a id="a-JV"></a>上即使沙门法云讲胜鬘。<a id="a-JW"></a>讲竟夜便大雪。<a id="a-JX"></a>志又云。<a id="a-JY"></a>须一盆水加刀其上。<a id="a-JZ"></a>俄而雨大降高下皆足。<a id="a-Ja"></a>上尝问志云。<a id="a-Jb"></a>弟子烦惑未除。<a id="a-Jc"></a>何以治之。<a id="a-Jd"></a>答云。<a id="a-Je"></a>十二识者。<a id="a-Jf"></a>以为十二因缘。<a id="a-Jg"></a>治惑药也。<a id="a-Jh"></a>又问十二之旨。<a id="a-Ji"></a>答云。<a id="a-Jj"></a>旨在书字时节刻漏中。<a id="a-Jk"></a>识者以为书之在十二时中。<a id="a-Jl"></a>又问。<a id="a-Jm"></a>弟子何时得静心修习。<a id="a-Jn"></a>答云。<a id="a-Jo"></a>安乐禁。<a id="a-Jp"></a>识者以为禁者止也。<a id="a-Jq"></a>至安乐时乃止耳。<a id="a-Jr"></a>后法云于华林寺讲法华。<a id="a-Js"></a>至假使黑风。<a id="a-Jt"></a>志忽问风之有无。<a id="a-Ju"></a>答云。<a id="a-Jv"></a>世谛故有。<a id="a-Jw"></a>第一义则无也。<a id="a-Jx"></a>志往复三四番。<a id="a-Jy"></a>便笑云。<a id="a-Jz"></a>若体是假有此亦不可解难可解。<a id="a-K0"></a>其辞旨隐没类皆如此。<a id="a-K1"></a>有陈御虏者。<a id="a-K2"></a>举家事志甚笃。<a id="a-K3"></a>志尝为其现真形。<a id="a-K4"></a>光相如菩萨像焉。<a id="a-K5"></a>志知名显奇四十余载。<a id="a-K6"></a>士女恭事者数不可称。<a id="a-K7"></a>至天监十三年冬。<a id="a-K8"></a>于台后堂谓人曰。<a id="a-K9"></a>菩萨将去。<a id="a-KA"></a>未及旬日无疾而终。<a id="a-KB"></a>尸骸香软形貌熙悦。<a id="a-KC"></a>临亡然一烛以付后阁舍人吴庆。<a id="a-KD"></a>庆即启闻。<a id="a-KE"></a>上叹曰。<a id="a-KF"></a>大师不复留矣。<a id="a-KG"></a>烛者将以后事属我乎。<a id="a-KH"></a>因厚加殡送葬于钟山独龙之阜。<a id="a-KI"></a>仍于墓所立开善精舍。<a id="a-KJ"></a>敕陆倕制铭辞于冢内。<a id="a-KK"></a>王筠勒碑文于寺门。<a id="a-KL"></a>传其遗像处处存焉。<a id="a-KM"></a>初志显迹之始。<a id="a-KN"></a>年可五六十许。<a id="a-KO"></a>而终亦不老。<a id="a-KP"></a>人咸莫测其年。<a id="a-KQ"></a>有徐捷道者。<a id="a-KR"></a>居于京师九日台北。<a id="a-KS"></a>自言是志外舅弟。<a id="a-KT"></a>小志四年。<a id="a-KU"></a>计志亡时应年九十七矣。<a id="a-KV"></a>时梁初蜀中又有道香僧朗。<a id="a-KW"></a>亦并有神力云。</p>
  <p id="aKX">论曰。<a id="a-KY"></a>神道之为化也。<a id="a-KZ"></a>盖以抑夸强摧侮慢。<a id="a-Ka"></a>挫凶锐解尘纷。<a id="a-Kb"></a>至若飞轮御宝则善信归降。<a id="a-Kc"></a>竦石参烟则力士潜伏。<a id="a-Kd"></a>当知至治无心刚柔在化。<a id="a-Ke"></a>自晋惠失政怀愍播迁。<a id="a-Kf"></a>中州寇荡群羯乱交。<a id="a-Kg"></a>渊曜篡虐于前。<a id="a-Kh"></a>勒虎潜凶于后。<a id="a-Ki"></a>郡国分崩民遭屠炭。<a id="a-Kj"></a>澄公悯锋镝之方始。<a id="a-Kk"></a>痛刑害之未央。<a id="a-Kl"></a>遂彰神化于葛陂。<a id="a-Km"></a>骋悬记于襄邺。<a id="a-Kn"></a>藉秘咒而济将尽。<a id="a-Ko"></a>拟香气而拔临危。<a id="a-Kp"></a>瞻铃映掌坐定吉凶。<a id="a-Kq"></a>终令二石稽首荒裔子来。<a id="a-Kr"></a>泽润苍萠固无以校也。<a id="a-Ks"></a>其后佛调耆域涉公杯度等。<a id="a-Kt"></a>或韬光晦影。<a id="a-Ku"></a>俯同迷俗。<a id="a-Kv"></a>或显现神奇。<a id="a-Kw"></a>遥记方兆。<a id="a-Kx"></a>或死而更生。<a id="a-Ky"></a>或窆后空墎。<a id="a-Kz"></a>灵迹怪诡莫测其然。<a id="a-L0"></a>但典章不同祛取亦异。<a id="a-L1"></a>至如刘安李脱。<a id="a-L2"></a>书史则以为谋僣妖荡。<a id="a-L3"></a>仙录则以为羽化云翔。<a id="a-L4"></a>夫理之所贵者合道也。<a id="a-L5"></a>事之所贵者济物也。<a id="a-L6"></a>故权者反常而合道。<a id="a-L7"></a>利用以成务。<a id="a-L8"></a>然前传所纪其详莫究。<a id="a-L9"></a>或由法身应感。<a id="a-LA"></a>或是遁仙高逸。<a id="a-LB"></a>但使一介兼又便足矣。<a id="a-LC"></a>至如慧则之感香瓮能致痼疾消疗。<a id="a-LD"></a>史宗之过渔梁乃令潜鳞得命。<a id="a-LE"></a>白足临刃不伤。<a id="a-LF"></a>遗法为之更始。<a id="a-LG"></a>保志分身圆户。<a id="a-LH"></a>帝王以之加信。<a id="a-LI"></a>光虽和而弗污其体。<a id="a-LJ"></a>尘虽同而弗渝其真。<a id="a-LK"></a>故先代文纪并见宗录。<a id="a-LL"></a>若其夸炫方伎左道乱时因神药而高飞。<a id="a-LM"></a>藉芳芝而寿考。<a id="a-LN"></a>与夫鸡鸣云中。<a id="a-LO"></a>狗吠天上。<a id="a-LP"></a>蛇鹄不死。<a id="a-LQ"></a>龟灵千年。<a id="a-LR"></a>曾是为异乎。</p>
  <p id="aLS">赞曰。<a id="a-LT"></a>土资水泽。<a id="a-LU"></a>金由火煎。<a id="a-LV"></a>强梁扈化。<a id="a-LW"></a>假见威权。<a id="a-LX"></a>澄照襄土。<a id="a-LY"></a>开导蓄川。<a id="a-LZ"></a>惠兹两叶。<a id="a-La"></a>绥彼四边。<a id="a-Lb"></a>如不繄赖。<a id="a-Lc"></a>民命何全。</p>
 </body>
</html>