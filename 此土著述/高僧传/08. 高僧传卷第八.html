<!doctype html>
<html id="z3IBWQm1Iu" data-ver="866">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第八</h1>
  <h2 id="a2">义解五</h2>
  <p id="a3">释僧彻一 释昙谛二 释僧导三 释道汪四 释慧静五 释法愍六 释道亮七 释梵敏八 释道温九 释昙斌十 释慧亮十一 释僧镜十二 释僧瑾十三 释道猛十四 释超进十五 释法珍十六 释道猷十七 释慧通十八</p>
  <p id="a4">释僧彻。<a id="a-5"></a>姓王。<a id="a-6"></a>本太原晋阳人。<a id="a-7"></a>少孤兄弟二人寓居襄阳。<a id="a-8"></a>彻年十六入庐山造远公。<a id="a-9"></a>远见而异之。<a id="a-A"></a>问曰。<a id="a-B"></a>宁有出家意耶。<a id="a-C"></a>对曰。<a id="a-D"></a>远尘离俗固其本心。<a id="a-E"></a>绳墨镕钧更唯匠者。<a id="a-F"></a>远曰。<a id="a-G"></a>君能入道当得无畏法门。<a id="a-H"></a>于是投簪委质从远受业。<a id="a-I"></a>遍学众经尤精波若。<a id="a-J"></a>又以问道之暇亦厝怀篇牍。<a id="a-K"></a>至若一赋一咏辄落笔成章。<a id="a-L"></a>尝至山南攀松而啸。<a id="a-M"></a>于是清风远集众鸟和鸣。<a id="a-N"></a>超然有胜气。<a id="a-O"></a>退还咨远。<a id="a-P"></a>律制管弦戒绝歌舞。<a id="a-Q"></a>一吟一啸可得为乎。<a id="a-R"></a>远曰。<a id="a-S"></a>以散乱言之皆为违法。<a id="a-T"></a>由是乃止。<a id="a-U"></a>至年二十四远令讲小品。<a id="a-V"></a>时辈未之许。<a id="a-W"></a>及登座词旨明析。<a id="a-X"></a>听者无以折其锋。<a id="a-Y"></a>远谓之曰。<a id="a-Z"></a>向者勍敌并无遗力。<a id="a-a"></a>汝城隍严固攻者丧师。<a id="a-b"></a>反轸能尔。<a id="a-c"></a>良为未易。<a id="a-d"></a>由是门人推服焉。<a id="a-e"></a>远亡后南游荆州止江陵城内五层寺。<a id="a-f"></a>晚移琵琶寺。<a id="a-g"></a>彭城王义康仪同萧思话等。<a id="a-h"></a>并从受戒法。<a id="a-i"></a>筵请设斋。<a id="a-j"></a>穷自下馔。<a id="a-k"></a>宋元嘉二十九年卒。<a id="a-l"></a>春秋七十。<a id="a-m"></a>刺史南谯王刘义宣为造坟圹。<a id="a-n"></a>时荆州上明有释僧庄者。<a id="a-o"></a>亦善涅槃及数论。<a id="a-p"></a>宋孝武初被敕下都。<a id="a-q"></a>称疾不赴。</p>
  <p id="ar">释昙谛。<a id="a-s"></a>姓康。<a id="a-t"></a>其先康居人。<a id="a-u"></a>汉灵帝时移附中国。<a id="a-v"></a>献帝末乱移止吴兴。<a id="a-w"></a>谛父肜尝为冀州别驾。<a id="a-x"></a>母黄氏昼寝。<a id="a-y"></a>梦见一僧呼黄为母。<a id="a-z"></a>寄一麈尾并铁镂书镇二枚。<a id="a-10"></a>眠觉见两物具存。<a id="a-11"></a>因而怀孕生谛。<a id="a-12"></a>谛年五岁母以麈尾等示之。<a id="a-13"></a>谛曰。<a id="a-14"></a>秦王所饷。<a id="a-15"></a>母曰。<a id="a-16"></a>汝置何处。<a id="a-17"></a>答云不忆。<a id="a-18"></a>至年十岁出家。<a id="a-19"></a>学不从师悟自天发。<a id="a-1A"></a>后随父之樊邓。<a id="a-1B"></a>遇见关中僧[契-大+石]道人。<a id="a-1C"></a>忽唤[契-大+石]名。<a id="a-1D"></a>[契-大+石]曰。<a id="a-1E"></a>童子何以呼宿老名。<a id="a-1F"></a>谛曰。<a id="a-1G"></a>向者忽言。<a id="a-1H"></a>阿上是谛沙弥。<a id="a-1I"></a>为众僧采菜被野猪所伤。<a id="a-1J"></a>不觉失声耳。<a id="a-1K"></a>[契-大+石]经为弘觉法师弟子。<a id="a-1L"></a>为僧采菜被野猪所伤。<a id="a-1M"></a>[契-大+石]初不忆此。<a id="a-1N"></a>乃诣谛父。<a id="a-1O"></a>谛父具说本末。<a id="a-1P"></a>并示书镇麈尾等。<a id="a-1Q"></a>[契-大+石]乃悟而泣曰。<a id="a-1R"></a>即先师弘觉法师也。<a id="a-1S"></a>师经为姚苌讲法华。<a id="a-1T"></a>贫道为都讲。<a id="a-1U"></a>姚苌饷师二物。<a id="a-1V"></a>今遂在此。<a id="a-1W"></a>追计弘觉舍命。<a id="a-1X"></a>正是寄物之日。<a id="a-1Y"></a>复忆采菜之事弥深悲仰。<a id="a-1Z"></a>谛后游览经籍遇目斯记。<a id="a-1a"></a>晚入吴虎丘寺。<a id="a-1b"></a>讲礼易春秋各七遍。<a id="a-1c"></a>法华大品维摩各十五遍。<a id="a-1d"></a>又善属文翰。<a id="a-1e"></a>集有六卷。<a id="a-1f"></a>亦行于世。<a id="a-1g"></a>性爱林泉。<a id="a-1h"></a>后还吴兴。<a id="a-1i"></a>入故章昆仑山。<a id="a-1j"></a>闲居涧饮二十余载。<a id="a-1k"></a>以宋元嘉末卒于山舍。<a id="a-1l"></a>春秋六十余。</p>
  <p id="a1m">释僧导。<a id="a-1n"></a>京兆人。<a id="a-1o"></a>十岁出家从师受业。<a id="a-1p"></a>师以观世音经授之。<a id="a-1q"></a>读竟咨师。<a id="a-1r"></a>此经有几卷。<a id="a-1s"></a>师欲试之。<a id="a-1t"></a>乃言。<a id="a-1u"></a>止有此耳。<a id="a-1v"></a>导曰。<a id="a-1w"></a>初云尔时无尽意。<a id="a-1x"></a>故知尔前已应有事。<a id="a-1y"></a>师大悦之。<a id="a-1z"></a>授以法华一部。<a id="a-20"></a>于是昼夜看寻粗解文义。<a id="a-21"></a>贫无油烛常采薪自照。<a id="a-22"></a>至年十八博读转多。<a id="a-23"></a>气干雄勇神机秀发。<a id="a-24"></a>形止方雅举动无忤。<a id="a-25"></a>僧睿见而奇之。<a id="a-26"></a>问曰。<a id="a-27"></a>君于佛法且欲何愿。<a id="a-28"></a>导曰。<a id="a-29"></a>且愿为法师作都讲。<a id="a-2A"></a>睿曰。<a id="a-2B"></a>君方当为万人法主。<a id="a-2C"></a>岂肯对扬小师乎。<a id="a-2D"></a>迄受具戒识洽愈深。<a id="a-2E"></a>禅律经论达自心抱。<a id="a-2F"></a>姚兴钦其德业。<a id="a-2G"></a>友而爱焉。<a id="a-2H"></a>入寺相造。<a id="a-2I"></a>乃同辇还宫。<a id="a-2J"></a>及什公译出经论。<a id="a-2K"></a>并参议详定。<a id="a-2L"></a>导既素有风神。<a id="a-2M"></a>又值关中盛集。<a id="a-2N"></a>于是谋猷众典博采真俗。<a id="a-2O"></a>乃着成实三论义疏及空有二谛论等。<a id="a-2P"></a>后宋高祖西伐长安。<a id="a-2Q"></a>擒获伪主荡清关内。<a id="a-2R"></a>既素籍导名。<a id="a-2S"></a>乃要与相见。<a id="a-2T"></a>谓导曰。<a id="a-2U"></a>相望久矣。<a id="a-2V"></a>何其流滞殊俗。<a id="a-2W"></a>答云。<a id="a-2X"></a>明公荡一九有鸣銮河洛。<a id="a-2Y"></a>此时相见不亦善乎。<a id="a-2Z"></a>高祖旋旆东归留子桂阳公义真镇关中。<a id="a-2a"></a>临别谓导曰。<a id="a-2b"></a>儿年小留镇。<a id="a-2c"></a>愿法师时能顾怀。<a id="a-2d"></a>义真后为西虏勃勃赫连所逼。<a id="a-2e"></a>出自关南中途扰败。<a id="a-2f"></a>丑虏乘凶追骑将及。<a id="a-2g"></a>导率弟子数百人遏于中路。<a id="a-2h"></a>谓追骑曰。<a id="a-2i"></a>刘公以此子见托贫道。<a id="a-2j"></a>今当以死送之。<a id="a-2k"></a>会不可得不烦相追。<a id="a-2l"></a>群寇骇其神气。<a id="a-2m"></a>遂回锋而反。<a id="a-2n"></a>义真走窜于草。<a id="a-2o"></a>会其中兵段宏。<a id="a-2p"></a>卒以获免。<a id="a-2q"></a>盖由导之力也。<a id="a-2r"></a>高祖感之。<a id="a-2s"></a>因令子侄内外师焉。<a id="a-2t"></a>后立寺于寿春。<a id="a-2u"></a>即东山寺也。<a id="a-2v"></a>常讲说经论。<a id="a-2w"></a>受业千有余人。<a id="a-2x"></a>会虏俄灭佛法。<a id="a-2y"></a>沙门避难投之者数百。<a id="a-2z"></a>悉给衣食。<a id="a-30"></a>其有死于虏者。<a id="a-31"></a>皆设会行香。<a id="a-32"></a>为之流涕哀恸。<a id="a-33"></a>至孝武帝升位。<a id="a-34"></a>遣使征请。<a id="a-35"></a>导翻然应诏。<a id="a-36"></a>止于京师中兴寺。<a id="a-37"></a>銮舆降跸躬出候迎。<a id="a-38"></a>导以孝建之初三纲更始。<a id="a-39"></a>感事怀惜。<a id="a-3A"></a>悲不自胜。<a id="a-3B"></a>帝亦哽咽良久。<a id="a-3C"></a>即敕于瓦官寺开讲维摩。<a id="a-3D"></a>帝亲临幸公卿必集。<a id="a-3E"></a>导登高座曰。<a id="a-3F"></a>昔王宫托生双树现灭。<a id="a-3G"></a>自尔以来岁逾千载。<a id="a-3H"></a>淳源永谢浇风不追。<a id="a-3I"></a>给苑丘墟鹿园芜秽。<a id="a-3J"></a>九十五种以趣下为升高。<a id="a-3K"></a>三界群生以火宅为净国。<a id="a-3L"></a>岂知上圣流涕大士栖惶者哉。<a id="a-3M"></a>因潜然泫泪。<a id="a-3N"></a>四众为之改容。<a id="a-3O"></a>又谓帝曰。<a id="a-3P"></a>护法弘道莫先帝王。<a id="a-3Q"></a>陛下若能运四等心矜危劝善。<a id="a-3R"></a>则此沙石瓦砾便为自在天宫。<a id="a-3S"></a>帝称善久之。<a id="a-3T"></a>坐者咸悦。<a id="a-3U"></a>后辞还寿春卒于石涧。<a id="a-3V"></a>春秋九十有六。<a id="a-3W"></a>时有沙门僧因。<a id="a-3X"></a>亦当世名匠。<a id="a-3Y"></a>与导相次。<a id="a-3Z"></a>或问因云。<a id="a-3a"></a>法师与导公孰愈。<a id="a-3b"></a>答云。<a id="a-3c"></a>吾与僧导同师什公。<a id="a-3d"></a>准之孔门则导公入室吾可升堂。<a id="a-3e"></a>导有弟子僧威僧音等。<a id="a-3f"></a>并善成实。</p>
  <p id="a3g">释道汪。<a id="a-3h"></a>姓潘。<a id="a-3i"></a>长乐人。<a id="a-3j"></a>幼随叔在京。<a id="a-3k"></a>年十三投庐山远公出家。<a id="a-3l"></a>研综经律雅善涅槃。<a id="a-3m"></a>蔬食数十余年。<a id="a-3n"></a>尝行梁州。<a id="a-3o"></a>道为羌贼所围垂失衣钵。<a id="a-3p"></a>汪与弟子数人誓心共念观世音。<a id="a-3q"></a>有顷觉如云务者覆汪等身。<a id="a-3r"></a>群盗推索不见。<a id="a-3s"></a>于是获免。<a id="a-3t"></a>后闻河间玄高法师禅慧深广。<a id="a-3u"></a>欲往从之。<a id="a-3v"></a>中路值吐谷浑之难。<a id="a-3w"></a>遂不果行。<a id="a-3x"></a>于是旋于成都。<a id="a-3y"></a>征士费文渊初从受业。<a id="a-3z"></a>乃立寺于州城西北。<a id="a-40"></a>名曰祇洹。<a id="a-41"></a>化行巴蜀誉洽朝野。<a id="a-42"></a>梁州刺史申坦与汪有旧。<a id="a-43"></a>坦后致故。<a id="a-44"></a>汪将往省之。<a id="a-45"></a>仍欲停彼。<a id="a-46"></a>费文渊乃上书刺史张悦曰。<a id="a-47"></a>道汪法师识行清白风霜弥峻。<a id="a-48"></a>卓尔不群确焉难拔。<a id="a-49"></a>近闻梁州遣迎承教旨许去。<a id="a-4A"></a>阖境之论。<a id="a-4B"></a>佥曰非宜。<a id="a-4C"></a>鄙州边荒僧尼出万。<a id="a-4D"></a>禅戒所资一焉是赖。<a id="a-4E"></a>岂可水失其珠山亡其玉。<a id="a-4F"></a>愿鉴九俗之诚令四辈有凭也。<a id="a-4G"></a>悦即敦留遂不果行。<a id="a-4H"></a>悦还都具向宋孝武。<a id="a-4I"></a>述汪德行。<a id="a-4J"></a>帝即敕令迎接为中兴寺主。<a id="a-4K"></a>汪乃因悦固辞以疾。<a id="a-4L"></a>遂获免。<a id="a-4M"></a>于是谢病下帷绝窥人世。<a id="a-4N"></a>后刘思考临州大设法祀。<a id="a-4O"></a>请汪讲说。<a id="a-4P"></a>乃应请。<a id="a-4Q"></a>或问。<a id="a-4R"></a>法师常誓守靖。<a id="a-4S"></a>何以亏节。<a id="a-4T"></a>答曰。<a id="a-4U"></a>刘公笃信方欲大法凭之。<a id="a-4V"></a>何辞小劳耶。<a id="a-4W"></a>先是峡中人每于石岸之侧见神光夜发。<a id="a-4X"></a>思考以大明之中请汪于光处起寺。<a id="a-4Y"></a>即崖镌像因险立室。<a id="a-4Z"></a>行途瞻仰咸发净心。<a id="a-4a"></a>后王景茂请居武担寺为僧主。<a id="a-4b"></a>勖众清谨白黑归依。<a id="a-4c"></a>以宋泰始元年卒于所住。<a id="a-4d"></a>顾命令阇维之。<a id="a-4e"></a>刘思考为起塔于武担寺门之右。<a id="a-4f"></a>景和元年萧慧开西镇成都。<a id="a-4g"></a>承汪高誉思共讲道。<a id="a-4h"></a>行至中途闻汪已逝。<a id="a-4i"></a>乃叹曰。<a id="a-4j"></a>惜也吾不及其人。<a id="a-4k"></a>文举之追康成曾何足道。<a id="a-4l"></a>其为时贤所惜如此。<a id="a-4m"></a>时蜀江阳寺释普明长乐寺释道訚。<a id="a-4n"></a>并戒德高。<a id="a-4o"></a>明蔬食诵经苦节通感。<a id="a-4p"></a>訚学兼内外尤善谈吐。<a id="a-4q"></a>吴国张裕请为戒师云。</p>
  <p id="a4r">释慧静。<a id="a-4s"></a>姓邵。<a id="a-4t"></a>吴兴余杭人。<a id="a-4u"></a>居贫履操厉行精苦。<a id="a-4v"></a>风姿秀整容止可观。<a id="a-4w"></a>始游学庐山。<a id="a-4x"></a>晚还上都进业。<a id="a-4y"></a>解兼内外偏善涅槃。<a id="a-4z"></a>初止治城寺。<a id="a-50"></a>颜延之何尚之并钦慕风德。<a id="a-51"></a>颜延之每叹曰。<a id="a-52"></a>荆山之玉唯静是焉。<a id="a-53"></a>及子竣出镇东州。<a id="a-54"></a>携与同行。<a id="a-55"></a>因栖于天柱山寺。<a id="a-56"></a>及大明之中。<a id="a-57"></a>又迁居剡之法华台。<a id="a-58"></a>后憩东仰山。<a id="a-59"></a>处处般游。<a id="a-5A"></a>并以弘法为务。<a id="a-5B"></a>年过知命志节弥坚。<a id="a-5C"></a>宋太始中卒。<a id="a-5D"></a>春秋五十有八。<a id="a-5E"></a>所著文翰集为十卷。</p>
  <p id="a5F">释法愍。<a id="a-5G"></a>北人。<a id="a-5H"></a>弱年慕道笃志经籍。<a id="a-5I"></a>十八出家。<a id="a-5J"></a>便游践州国观风味道。<a id="a-5K"></a>波若数论及诸经律皆所游刃。<a id="a-5L"></a>后憩江夏郡五层寺。<a id="a-5M"></a>时沙门僧昌于江陵城内立塔。<a id="a-5N"></a>刺史谢晦欲坏之。<a id="a-5O"></a>愍闻故往谏晦。<a id="a-5P"></a>晦意不止。<a id="a-5Q"></a>愍于是隐迹于长沙麓山。<a id="a-5R"></a>终身不出。<a id="a-5S"></a>晦乃率仪至寺厚赐酒肉。<a id="a-5T"></a>严鼓振威。<a id="a-5U"></a>斩斫形像。<a id="a-5V"></a>俄而云雾暗天风尘四起。<a id="a-5W"></a>晦惊惧而走。<a id="a-5X"></a>后以叛逆诛灭。<a id="a-5Y"></a>队人丁法成史僧双见身癞病。<a id="a-5Z"></a>余多犯法而死。<a id="a-5a"></a>愍乃着显验论以明因果。<a id="a-5b"></a>并注大道地经。<a id="a-5c"></a>后卒于山中。<a id="a-5d"></a>春秋八十有三。<a id="a-5e"></a>弟子僧道立碑颂德。<a id="a-5f"></a>时始兴郡灵化寺有比丘僧宗。<a id="a-5g"></a>亦博涉经论。<a id="a-5h"></a>着法性觉性二论云。</p>
  <p id="a5i">释道亮。<a id="a-5j"></a>不知何许人。<a id="a-5k"></a>住京师北多宝寺。<a id="a-5l"></a>神悟超绝容止可观而性刚忤物遂显于众。<a id="a-5m"></a>元嘉之末被徙南越。<a id="a-5n"></a>时人或讥其不能保身。<a id="a-5o"></a>亮曰。<a id="a-5p"></a>业理所之特非人事。<a id="a-5q"></a>于是命侣宵征南适广州。<a id="a-5r"></a>弟子智林等十二人随之停南六载。<a id="a-5s"></a>讲说导众化陶岭外。<a id="a-5t"></a>至大明中还止京兆。<a id="a-5u"></a>盛开法席。<a id="a-5v"></a>着成实论义疏八卷。<a id="a-5w"></a>宋太始中卒。<a id="a-5x"></a>春秋六十有九。<a id="a-5y"></a>时多宝寺复有静林慧隆。<a id="a-5z"></a>林善大涅槃经。<a id="a-60"></a>为宋孝武所器敬。<a id="a-61"></a>隆亦善众经及数论。<a id="a-62"></a>又苦节通灵。<a id="a-63"></a>隆患心气积时。<a id="a-64"></a>夜有非人送汤云。<a id="a-65"></a>秣陵令所送。<a id="a-66"></a>授器已奄然不见。<a id="a-67"></a>隆取一服所苦即瘳。</p>
  <p id="a68">释梵敏。<a id="a-69"></a>姓李。<a id="a-6A"></a>河东人。<a id="a-6B"></a>少游学关垄长历彭泗。<a id="a-6C"></a>内外经书皆闇游心曲。<a id="a-6D"></a>晚憩丹阳频建讲说。<a id="a-6E"></a>谢庄张永刘虬吕道慧皆承风欣悦雅相叹重。<a id="a-6F"></a>数讲法华成实。<a id="a-6G"></a>又序要义百科略标纲网。<a id="a-6H"></a>故文止一卷。<a id="a-6I"></a>属辞省诣见重当时。<a id="a-6J"></a>后卒于丹阳。<a id="a-6K"></a>春秋七十余矣。<a id="a-6L"></a>时又有释僧籥者。<a id="a-6M"></a>本上党人。<a id="a-6N"></a>善涅槃经。<a id="a-6O"></a>为张畅所重。</p>
  <p id="a6P">释道温。<a id="a-6Q"></a>姓皇甫。<a id="a-6R"></a>安定朝那人。<a id="a-6S"></a>高士谧之后也。<a id="a-6T"></a>少好琴书事亲以孝闻。<a id="a-6U"></a>年十六入庐山依远公受学。<a id="a-6V"></a>后游长安复师童寿。<a id="a-6W"></a>元嘉中还止襄阳檀溪寺。<a id="a-6X"></a>善大乘经兼明数论。<a id="a-6Y"></a>樊邓学徒并师之。<a id="a-6Z"></a>时吴国张邵镇襄阳。<a id="a-6a"></a>子敷随之。<a id="a-6b"></a>敷听温讲还。<a id="a-6c"></a>邵问。<a id="a-6d"></a>温何如。<a id="a-6e"></a>敷曰。<a id="a-6f"></a>义解足以析微。<a id="a-6g"></a>道心未易可测。<a id="a-6h"></a>邵躬往候之。<a id="a-6i"></a>方挹其神俊。<a id="a-6j"></a>后从容谓曰。<a id="a-6k"></a>法师傥能还俗当以别驾相处。<a id="a-6l"></a>温曰。<a id="a-6m"></a>檀越乃以桎梏诱人。<a id="a-6n"></a>即日辞往江陵。<a id="a-6o"></a>邵追之不及叹恨。<a id="a-6p"></a>孝建初被敕下都止中兴寺。<a id="a-6q"></a>大明中敕为都邑僧主。<a id="a-6r"></a>路昭皇太后大明四年十月八日造普贤像成。<a id="a-6s"></a>于中兴禅房设斋。<a id="a-6t"></a>所请凡二百僧。<a id="a-6u"></a>列名同集。<a id="a-6v"></a>人数已定。<a id="a-6w"></a>于时寺既新构严卫甚肃。<a id="a-6x"></a>忽有一僧。<a id="a-6y"></a>晚来就座风容都雅。<a id="a-6z"></a>举堂嘱目。<a id="a-70"></a>与斋主共语百余许言。<a id="a-71"></a>忽不复见。<a id="a-72"></a>检问防门。<a id="a-73"></a>咸言不见出入。<a id="a-74"></a>众乃悟其神人。<a id="a-75"></a>温时既为僧主。<a id="a-76"></a>乃列言秣陵白。<a id="a-77"></a>皇太后睿鉴冲明圣符幽洽。<a id="a-78"></a>涤思净场研衿至境。<a id="a-79"></a>固以声藻宸内事虚梵表。<a id="a-7A"></a>乃创思镕斲栖写神华。<a id="a-7B"></a>摸造普贤来仪盛像。<a id="a-7C"></a>宝倾宙珍妙尽天饰。<a id="a-7D"></a>所设斋讲讫今月八日。<a id="a-7E"></a>嚫会有限名簿素定。<a id="a-7F"></a>引次就席数无盈减。<a id="a-7G"></a>转经明半景及昆吾。<a id="a-7H"></a>忽睹异僧预于座内。<a id="a-7I"></a>容止端严气貌秀发。<a id="a-7J"></a>举众惊嗟莫有识者。<a id="a-7K"></a>斋主问曰。<a id="a-7L"></a>上人何名。<a id="a-7M"></a>答曰。<a id="a-7N"></a>名慧明。<a id="a-7O"></a>住何寺。<a id="a-7P"></a>答云来自天安。<a id="a-7Q"></a>言对之间倏然不见。<a id="a-7R"></a>阖席悚愧。<a id="a-7S"></a>遍筵肃虑。<a id="a-7T"></a>以为明祥所贲幽应攸阐。<a id="a-7U"></a>紫山可觌华台不远。<a id="a-7V"></a>盖闻至诚所感还景移纬。<a id="a-7W"></a>澄心所殉发石开泉。<a id="a-7X"></a>况帝德涵运皇功懋洽。<a id="a-7Y"></a>仁洞干遐理畅冥外。<a id="a-7Z"></a>故上王盛士。<a id="a-7a"></a>克表大明之朝。<a id="a-7b"></a>劝发妙身。<a id="a-7c"></a>躬见龙飞之室。<a id="a-7d"></a>适若因陛下慧烛海隅明华日月。<a id="a-7e"></a>故以慧明为人名。<a id="a-7f"></a>继天兴祚。<a id="a-7g"></a>式垂无疆。<a id="a-7h"></a>故以天安为寺称。<a id="a-7i"></a>神基弥远道政方凝。<a id="a-7j"></a>九服咸太万寓齐悦。<a id="a-7k"></a>谨列言属县以显天休。<a id="a-7l"></a>县即言郡。<a id="a-7m"></a>时京兆尹孔灵符以事表闻。<a id="a-7n"></a>诏仍改禅房为天安寺。<a id="a-7o"></a>以旍瑞焉。<a id="a-7p"></a>温后累当讲任。<a id="a-7q"></a>禀味之宾填委相属。<a id="a-7r"></a>精勤导物数感神异。<a id="a-7s"></a>帝悦之。<a id="a-7t"></a>赐钱五十万。<a id="a-7u"></a>时人为之语曰。<a id="a-7v"></a>帝主倾财温公率则。<a id="a-7w"></a>上天怀感神灵降德。<a id="a-7x"></a>宋太始初卒。<a id="a-7y"></a>春秋六十有九。<a id="a-7z"></a>时中兴寺复有僧庆慧定僧嵩。<a id="a-80"></a>并以义学显誉。<a id="a-81"></a>庆善三论为时学所宗。<a id="a-82"></a>定善涅槃及毗昙。<a id="a-83"></a>亦数当元匠。<a id="a-84"></a>嵩亦兼明数论。<a id="a-85"></a>末年僻执谓佛不应常住。<a id="a-86"></a>临终之日舌本先烂焉。</p>
  <p id="a87">释昙斌。<a id="a-88"></a>姓苏。<a id="a-89"></a>南阳人。<a id="a-8A"></a>十岁出家事道祎为师。<a id="a-8B"></a>始住江陵新寺听经论学禅道。<a id="a-8C"></a>覃思深至而情未尽达。<a id="a-8D"></a>夜梦神人谓斌曰。<a id="a-8E"></a>汝所疑义游方自决。<a id="a-8F"></a>于是振锡挟衣殊邦问道。<a id="a-8G"></a>初下京师。<a id="a-8H"></a>仍往吴郡。<a id="a-8I"></a>值僧业讲十诵。<a id="a-8J"></a>餐听少时悟解深入。<a id="a-8K"></a>后还都从静林法师咨受涅槃。<a id="a-8L"></a>又就吴兴小山法珍。<a id="a-8M"></a>研访泥洹胜鬘。<a id="a-8N"></a>晚从南林法业受华严杂心。<a id="a-8O"></a>既遍历众师备闻异释。<a id="a-8P"></a>乃潜思积时以穷其妙。<a id="a-8Q"></a>融冶百家陶贯诸部。<a id="a-8R"></a>于是还止樊邓开筵讲说。<a id="a-8S"></a>四远名宾负袠皆至。<a id="a-8T"></a>及孝建之初。<a id="a-8U"></a>敕王玄谟资发出京。<a id="a-8V"></a>初止新安寺讲小品十地。<a id="a-8W"></a>并申顿悟渐悟之旨。<a id="a-8X"></a>时心竞之徒苦相仇校。<a id="a-8Y"></a>斌既辞惬理诣终莫能屈。<a id="a-8Z"></a>陈郡袁粲令望当时。<a id="a-8a"></a>而嘉斌行解。<a id="a-8b"></a>尝令中书舍人巢尚介。<a id="a-8c"></a>意欲试之。<a id="a-8d"></a>斌不为屈。<a id="a-8e"></a>粲乃躬自往候。<a id="a-8f"></a>粲每劝斌数觐天子。<a id="a-8g"></a>斌曰。<a id="a-8h"></a>贫道方外之人。<a id="a-8i"></a>岂宜与天子同趣。<a id="a-8j"></a>粲益以高之。<a id="a-8k"></a>后请为母师。<a id="a-8l"></a>宋建平王景素亦咨其戒范。<a id="a-8m"></a>宋元徽中卒于庄严寺。<a id="a-8n"></a>春秋六十有七。<a id="a-8o"></a>时庄严复有昙济昙宗。<a id="a-8p"></a>并以学业才力见重一时。<a id="a-8q"></a>济述七宗论。<a id="a-8r"></a>宗着经目及数林。</p>
  <p id="a8s">释慧亮。<a id="a-8t"></a>姓姜。<a id="a-8u"></a>先名显亮。<a id="a-8v"></a>为东阿靖公弟子。<a id="a-8w"></a>少有清誉。<a id="a-8x"></a>时人呼靖为大师。<a id="a-8y"></a>亮为小师。<a id="a-8z"></a>虽年望未逮而风轨继之。<a id="a-90"></a>后立寺于临淄讲法华大小品十地等。<a id="a-91"></a>学徒云聚千里命驾。<a id="a-92"></a>后过江止何园寺。<a id="a-93"></a>颜延张绪眷德留连。<a id="a-94"></a>每叹曰。<a id="a-95"></a>安汰吐珠玉于前。<a id="a-96"></a>斌亮振金声于后。<a id="a-97"></a>清言妙绪将绝复兴。<a id="a-98"></a>太始之初庄严寺大集简阅义士。<a id="a-99"></a>上首千人。<a id="a-9A"></a>敕亮与斌递为法主。<a id="a-9B"></a>当时宗匠无与竞焉。<a id="a-9C"></a>宋元徽中卒。<a id="a-9D"></a>春秋六十三矣。<a id="a-9E"></a>着玄通论。<a id="a-9F"></a>今行于世。</p>
  <p id="a9G">释僧镜。<a id="a-9H"></a>姓焦。<a id="a-9I"></a>本陇西人。<a id="a-9J"></a>迁居吴地。<a id="a-9K"></a>至孝过人。<a id="a-9L"></a>轻财好施。<a id="a-9M"></a>家贫母亡。<a id="a-9N"></a>太守赐钱五千。<a id="a-9O"></a>苦辞不受。<a id="a-9P"></a>乃身自负土种植松柏。<a id="a-9Q"></a>庐于墓所。<a id="a-9R"></a>泣血三年。<a id="a-9S"></a>服毕出家。<a id="a-9T"></a>住吴县华山。<a id="a-9U"></a>后入关陇寻师受法。<a id="a-9V"></a>累载方还。<a id="a-9W"></a>停止京师。<a id="a-9X"></a>大阐经论。<a id="a-9Y"></a>司空东海徐湛之重其风素。<a id="a-9Z"></a>请为一门之师。<a id="a-9a"></a>后东反姑苏。<a id="a-9b"></a>复专当法匠。<a id="a-9c"></a>台寺沙门道流请停岁许。<a id="a-9d"></a>又东适上虞徐山。<a id="a-9e"></a>学徒随往百有余人。<a id="a-9f"></a>化洽三吴声驰上国。<a id="a-9g"></a>陈郡谢灵运以德音致款。<a id="a-9h"></a>宋世祖藉其风素。<a id="a-9i"></a>敕出京师止定林下寺。<a id="a-9j"></a>频建法聚德众云集。<a id="a-9k"></a>着法华维摩泥洹义疏并毗昙玄论。<a id="a-9l"></a>区别义类有条贯焉。<a id="a-9m"></a>宋元徽中卒。<a id="a-9n"></a>春秋六十有七。<a id="a-9o"></a>上虞徐山先有昙隆道人。<a id="a-9p"></a>少善席上。<a id="a-9q"></a>晚忽苦节过人。<a id="a-9r"></a>亦为谢灵运所重。<a id="a-9s"></a>常共游嶀嵊。<a id="a-9t"></a>亡后运乃诔焉。</p>
  <p id="a9u">释僧瑾。<a id="a-9v"></a>姓朱。<a id="a-9w"></a>沛国人。<a id="a-9x"></a>隐士建之第四子。<a id="a-9y"></a>少善庄老及诗礼。<a id="a-9z"></a>后行至广陵见昙因法师。<a id="a-A0"></a>遂稽首一面伏膺为道。<a id="a-A1"></a>游学内典博涉三藏。<a id="a-A2"></a>后至京师值龙光道生。<a id="a-A3"></a>复依凭受业。<a id="a-A4"></a>初憩治城寺。<a id="a-A5"></a>宋孝武敕为湘东王师。<a id="a-A6"></a>苦辞以疾。<a id="a-A7"></a>遂不获免。<a id="a-A8"></a>王从请五戒甚加优礼。<a id="a-A9"></a>先是智斌沙门。<a id="a-AA"></a>初代昙岳为僧正。<a id="a-AB"></a>斌亦德为物宗善三论及维摩思益毛诗庄老等。<a id="a-AC"></a>后义嘉构衅。<a id="a-AD"></a>时人谗斌云。<a id="a-AE"></a>为义嘉行道。<a id="a-AF"></a>遂被摈交州。<a id="a-AG"></a>时湘东践祚。<a id="a-AH"></a>是为明帝。<a id="a-AI"></a>仍敕瑾使为天下僧主。<a id="a-AJ"></a>给法伎一部亲信二十人月给钱三万。<a id="a-AK"></a>冬夏四时赐并车舆吏力。<a id="a-AL"></a>凡诸外镇皆敕与。<a id="a-AM"></a>瑾辞。<a id="a-AN"></a>四方献奉。<a id="a-AO"></a>并问僧正得未。<a id="a-AP"></a>其见重如此。<a id="a-AQ"></a>瑾性不蓄金皆充福业。<a id="a-AR"></a>起灵根灵基二寺。<a id="a-AS"></a>以为禅慧栖止。<a id="a-AT"></a>及明帝末年颇多忌讳。<a id="a-AU"></a>故涅槃灭度之翻。<a id="a-AV"></a>于此暂息。<a id="a-AW"></a>凡诸死亡凶祸衰白等语。<a id="a-AX"></a>皆不得以对。<a id="a-AY"></a>因之犯忤而致戮者十有七八。<a id="a-AZ"></a>瑾每以匡谏恩礼遂薄。<a id="a-Aa"></a>时汝南周颙入侍帷幄瑾尝谓颙曰。<a id="a-Ab"></a>陛下比日所行殊非人君举动。<a id="a-Ac"></a>俗事讽谏无所复益。<a id="a-Ad"></a>妙理深谈弥为奢缓。<a id="a-Ae"></a>唯三世苦报最切近情。<a id="a-Af"></a>檀越傥因机候正当陈此而已。<a id="a-Ag"></a>帝后风疾。<a id="a-Ah"></a>数加针灸痛恼无聊。<a id="a-Ai"></a>辄召颙及殷洪等。<a id="a-Aj"></a>说鬼神杂事以散胸怀。<a id="a-Ak"></a>颙乃习读法句贤愚二经。<a id="a-Al"></a>每见谈说辄为言先。<a id="a-Am"></a>帝往往惊曰。<a id="a-An"></a>报应真当如此。<a id="a-Ao"></a>亦宁可不畏。<a id="a-Ap"></a>因此犯忤之徒屡被全宥。<a id="a-Aq"></a>盖瑾之所因为得人也。<a id="a-Ar"></a>瑾以宋元徽中卒。<a id="a-As"></a>春秋七十有九。</p>
  <p id="aAt">复有沙门昙度。<a id="a-Au"></a>续为僧主。<a id="a-Av"></a>度本琅琊人。<a id="a-Aw"></a>善三藏及春秋庄老易。<a id="a-Ax"></a>宋世祖太宗并加钦赏。<a id="a-Ay"></a>及少帝乖礼。<a id="a-Az"></a>度亦行藏得所。<a id="a-B0"></a>举动无忤。<a id="a-B1"></a>止于新安寺。<a id="a-B2"></a>同寺又有释玄运者。<a id="a-B3"></a>亦精通大小乘。<a id="a-B4"></a>张永张融并升堂问道。</p>
  <p id="aB5">释道猛。<a id="a-B6"></a>本西凉州人。<a id="a-B7"></a>少而游历燕赵备瞩风化后停止寿春。<a id="a-B8"></a>力精勤学。<a id="a-B9"></a>三藏九部大小数论皆思入渊微无不镜彻。<a id="a-BA"></a>而成实一部最为独步。<a id="a-BB"></a>于是大化江西学人成列。<a id="a-BC"></a>至元嘉二十六年。<a id="a-BD"></a>东游京师止于东安寺。<a id="a-BE"></a>复续开讲席。<a id="a-BF"></a>宋太宗为湘东王时。<a id="a-BG"></a>深相崇荐。<a id="a-BH"></a>及登祚倍加礼接。<a id="a-BI"></a>赐钱三十万以供资待。<a id="a-BJ"></a>太始之初帝创寺于建阳门外。<a id="a-BK"></a>敕猛为纲领。<a id="a-BL"></a>帝曰。<a id="a-BM"></a>夫人能弘道道藉人弘。<a id="a-BN"></a>今得法师非直道益苍生。<a id="a-BO"></a>亦有光于世望。<a id="a-BP"></a>可目寺为兴皇。<a id="a-BQ"></a>由是成号。<a id="a-BR"></a>及创造功毕。<a id="a-BS"></a>敕猛于寺开讲成实。<a id="a-BT"></a>序题之日帝亲临幸。<a id="a-BU"></a>公卿皆集。<a id="a-BV"></a>四远学宾负帙齐至。<a id="a-BW"></a>猛神韵无忤吐纳详审。<a id="a-BX"></a>帝称善久之。<a id="a-BY"></a>因有诏曰。<a id="a-BZ"></a>猛法师风道多济。<a id="a-Ba"></a>朕素宾友。<a id="a-Bb"></a>可月给钱三万令吏四人白簿吏二十人车及步舆各一乘。<a id="a-Bc"></a>乘舆至客省。<a id="a-Bd"></a>猛随有所获皆赈施贫乏营造寺庙以宋元徽三年卒于东安寺。<a id="a-Be"></a>春秋六十有五。<a id="a-Bf"></a>后有道坚慧鸾慧敷僧训导明。<a id="a-Bg"></a>并止兴皇寺。<a id="a-Bh"></a>义学之誉抑亦次焉。</p>
  <p id="aBi">释超进。<a id="a-Bj"></a>本姓颛顼氏。<a id="a-Bk"></a>长安人。<a id="a-Bl"></a>笃志精勤幼而敦学。<a id="a-Bm"></a>大小诸经并加综采。<a id="a-Bn"></a>神性和敏戒行严洁。<a id="a-Bo"></a>故年在未立而振誉关中及西虏勃勃赫连寇陷长安。<a id="a-Bp"></a>人情危扰法事罢废。<a id="a-Bq"></a>进避地东下止于京师。<a id="a-Br"></a>更精寻文旨开畅讲说。<a id="a-Bs"></a>顷之进适姑苏复弘佛法。<a id="a-Bt"></a>时平昌孟顗守在会稽。<a id="a-Bu"></a>借甚风猷乃遣使迎接。<a id="a-Bv"></a>安置山阴灵嘉寺。<a id="a-Bw"></a>于是停止浙东讲论相续。<a id="a-Bx"></a>邑野僧尼及清信男女。<a id="a-By"></a>并结菩萨因缘伏膺戒范。<a id="a-Bz"></a>至宋太始中被征出都讲大法鼓经。<a id="a-C0"></a>俄而旋于会稽。<a id="a-C1"></a>还绍法化。<a id="a-C2"></a>以大涅槃是穷理之教。<a id="a-C3"></a>每留思踟蹰累加讲说。<a id="a-C4"></a>凡结斋会者无不必请。<a id="a-C5"></a>若值他许则为移日。<a id="a-C6"></a>后年衰脚疾不堪外赴。<a id="a-C7"></a>并送食于房以希冥益。<a id="a-C8"></a>进为性笃好经典看寻苦至。<a id="a-C9"></a>及年老失明。<a id="a-CA"></a>犹使弟子唱涅槃经。<a id="a-CB"></a>旬中一遍。<a id="a-CC"></a>其耽好若此。<a id="a-CD"></a>以宋元徽中卒。<a id="a-CE"></a>春秋九十有四。<a id="a-CF"></a>时有昙机法师。<a id="a-CG"></a>本姓赵氏。<a id="a-CH"></a>亦长安人。<a id="a-CI"></a>值关中寇乱。<a id="a-CJ"></a>避地东下游观山水。<a id="a-CK"></a>至于稽邑善法华毗昙。<a id="a-CL"></a>时世宗奉与进相次。<a id="a-CM"></a>郡守琅琊王琨请居邑西嘉祥寺。<a id="a-CN"></a>寺本琨祖荟所创也。<a id="a-CO"></a>时又有释道凭者。<a id="a-CP"></a>亦是当世法匠。<a id="a-CQ"></a>而执性刚忤。<a id="a-CR"></a>论者少之。</p>
  <p id="aCS">释法珍。<a id="a-CT"></a>姓杨。<a id="a-CU"></a>河东人。<a id="a-CV"></a>少而好学寻问万里。<a id="a-CW"></a>宋景平中来游兖豫。<a id="a-CX"></a>贯极众经。<a id="a-CY"></a>傍通异部。<a id="a-CZ"></a>后听东阿静公讲。<a id="a-Ca"></a>众屡请覆述。<a id="a-Cb"></a>静叹曰。<a id="a-Cc"></a>吾不及也。<a id="a-Cd"></a>元嘉中过江。<a id="a-Ce"></a>吴兴沈演之特深器重。<a id="a-Cf"></a>请还吴兴武康小山寺。<a id="a-Cg"></a>首尾十有九年。<a id="a-Ch"></a>自非祈请法事未尝出门。<a id="a-Ci"></a>居于武康每岁开讲。<a id="a-Cj"></a>三吴学者负笈盈衢。<a id="a-Ck"></a>乃着涅槃法华大品胜鬘等义疏。<a id="a-Cl"></a>大明六年敕吴兴郡致礼上京。<a id="a-Cm"></a>与道猷同止新安寺。<a id="a-Cn"></a>使顿渐二悟义各有宗。<a id="a-Co"></a>至便就讲。<a id="a-Cp"></a>銮舆降跸百辟陪筵。<a id="a-Cq"></a>珍年虽栖暮。<a id="a-Cr"></a>而蔬苦弗改。<a id="a-Cs"></a>戒节清白。<a id="a-Ct"></a>道俗归焉。<a id="a-Cu"></a>宋元徽中卒。<a id="a-Cv"></a>春秋七十有六。<a id="a-Cw"></a>时宋熙有昙瑶者。<a id="a-Cx"></a>善净名十住及庄老又工草隶。<a id="a-Cy"></a>为宋建平宣简王宏所重也。</p>
  <p id="aCz">释道猷。<a id="a-D0"></a>吴人。<a id="a-D1"></a>初为生公弟子。<a id="a-D2"></a>随师之庐山。<a id="a-D3"></a>师亡后隐临川郡山。<a id="a-D4"></a>乃见新出胜鬘经。<a id="a-D5"></a>披卷而叹曰。<a id="a-D6"></a>先师昔义闇与经同。<a id="a-D7"></a>但岁不待人。<a id="a-D8"></a>经集义后。<a id="a-D9"></a>良可悲哉。<a id="a-DA"></a>因注胜鬘。<a id="a-DB"></a>以翌宣遗训。<a id="a-DC"></a>凡有五卷。<a id="a-DD"></a>文频不行。<a id="a-DE"></a>宋文问慧观。<a id="a-DF"></a>顿悟之义。<a id="a-DG"></a>谁复习之。<a id="a-DH"></a>答云生公弟子道猷。<a id="a-DI"></a>即敕临川郡发遣出京。<a id="a-DJ"></a>既至。<a id="a-DK"></a>即延入宫内。<a id="a-DL"></a>大集义僧令猷申述顿悟。<a id="a-DM"></a>时竞辩之徒关责互起。<a id="a-DN"></a>猷既积思参玄。<a id="a-DO"></a>又宗源有本。<a id="a-DP"></a>乘机挫锐往必摧锋。<a id="a-DQ"></a>帝乃抚机称快。<a id="a-DR"></a>及孝武升位尤相叹重。<a id="a-DS"></a>乃敕住新安为镇寺法主。<a id="a-DT"></a>帝每称曰。<a id="a-DU"></a>生公孤情绝照。<a id="a-DV"></a>猷公直辔独上。<a id="a-DW"></a>可谓克明师匠无忝徽音。<a id="a-DX"></a>宋元徽中卒。<a id="a-DY"></a>春秋七十有一。<a id="a-DZ"></a>后有豫州沙门道慈善维摩法华。<a id="a-Da"></a>祖述猷义删其所注胜鬘以为两卷。<a id="a-Db"></a>今行于世。<a id="a-Dc"></a>时比多宝慧整长乐觉世。<a id="a-Dd"></a>并齐名比德。<a id="a-De"></a>整特精三论。<a id="a-Df"></a>为学者所宗世善于大品及涅槃经。<a id="a-Dg"></a>立不空假名义。</p>
  <p id="aDh">释慧通。<a id="a-Di"></a>姓刘。<a id="a-Dj"></a>沛国人。<a id="a-Dk"></a>少而神情爽发俊气虚玄。<a id="a-Dl"></a>止于治城寺。<a id="a-Dm"></a>每麈尾一振辄轩盖盈衢。<a id="a-Dn"></a>东海徐湛之陈郡袁粲敬以师友之礼。<a id="a-Do"></a>孝武皇帝厚加宠秩。<a id="a-Dp"></a>敕与海陵小建平二王为友。<a id="a-Dq"></a>袁粲着蘧颜论示通。<a id="a-Dr"></a>通难诘往反。<a id="a-Ds"></a>著文于世。<a id="a-Dt"></a>又制大品胜鬘杂心毗昙等义疏。<a id="a-Du"></a>并驳夷夏论显证论法性论及爻象记等。<a id="a-Dv"></a>皆传于世。<a id="a-Dw"></a>宋升明中卒。<a id="a-Dx"></a>春秋六十三矣。</p>
 </body>
</html>