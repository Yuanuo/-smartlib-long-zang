<!doctype html>
<html id="z3IBWQj1Is" data-ver="1630">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第六</h1>
  <h2 id="a2">义解三</h2>
  <p id="a3">释慧远一 释慧持二 释慧永三 释僧济四 释法安五 释昙邕六 释道祖七 释僧[(丰*力)/石]八 释道融九 释昙影十 释僧睿十一 释道恒十二 释僧肇十三。</p>
  <p id="a4">释慧远。<a id="a-5"></a>本姓贾氏。<a id="a-6"></a>雁门娄烦人也。<a id="a-7"></a>弱而好书圭璋秀发。<a id="a-8"></a>年十三随舅令狐氏游学许洛。<a id="a-9"></a>故少为诸生。<a id="a-A"></a>博综六经尤善庄老。<a id="a-B"></a>性度弘博风鉴朗拔。<a id="a-C"></a>虽宿儒英达莫不服其深致。<a id="a-D"></a>年二十一欲渡江东就范宣子共契嘉遁。<a id="a-E"></a>值石虎已死中原寇乱南路阻塞。<a id="a-F"></a>志不获从。<a id="a-G"></a>时沙门释道安立寺于太行恒山弘赞像法。<a id="a-H"></a>声甚著闻。<a id="a-I"></a>远遂往归之。<a id="a-J"></a>一面尽敬。<a id="a-K"></a>以为真吾师也。<a id="a-L"></a>后闻安讲波若经。<a id="a-M"></a>豁然而悟。<a id="a-N"></a>乃叹曰。<a id="a-O"></a>儒道九流皆糠秕耳。<a id="a-P"></a>便与弟慧持。<a id="a-Q"></a>投簪落彩。<a id="a-R"></a>委命受业。<a id="a-S"></a>既入乎道厉然不群。<a id="a-T"></a>常欲总摄纲维。<a id="a-U"></a>以大法为己任。<a id="a-V"></a>精思讽持以夜续昼。<a id="a-W"></a>贫旅无资緼纩常阙。<a id="a-X"></a>而昆弟恪恭终始不懈。<a id="a-Y"></a>有沙门昙翼。<a id="a-Z"></a>每给以灯烛之费。<a id="a-a"></a>安公闻而喜曰。<a id="a-b"></a>道士诚知人矣。<a id="a-c"></a>远藉慧解于前因。<a id="a-d"></a>发胜心于旷劫。<a id="a-e"></a>故能神明英越机鉴遐深。<a id="a-f"></a>安公常叹曰。<a id="a-g"></a>使道流东国其在远乎。<a id="a-h"></a>年二十四便就讲说。<a id="a-i"></a>尝有客听讲难实相义。<a id="a-j"></a>往复移时弥增疑昧。<a id="a-k"></a>远乃引庄子义为连类。<a id="a-l"></a>于是惑者晓然。<a id="a-m"></a>是后安公特听慧远不废俗书。<a id="a-n"></a>安有弟子法遇昙徽皆风才照灼志业清敏并推伏焉。<a id="a-o"></a>后随安公南游樊河。<a id="a-p"></a>伪秦建元九年。<a id="a-q"></a>秦将符丕寇斥襄阳。<a id="a-r"></a>道安为朱序所拘不能得去。<a id="a-s"></a>乃分张徒众各随所之。<a id="a-t"></a>临路诸长德皆被诲约。<a id="a-u"></a>远不蒙一言。<a id="a-v"></a>远乃跪曰。<a id="a-w"></a>独无训勖惧非人例。<a id="a-x"></a>安曰。<a id="a-y"></a>如公者岂复相忧。<a id="a-z"></a>远于是与弟子数十人。<a id="a-10"></a>南适荆州住上明寺。<a id="a-11"></a>后欲往罗浮山。<a id="a-12"></a>及届浔阳。<a id="a-13"></a>见庐峰清静足以息心。<a id="a-14"></a>始住龙泉精舍。<a id="a-15"></a>此处去水大远。<a id="a-16"></a>远乃以杖扣地曰。<a id="a-17"></a>若此中可得栖立当使朽壤抽泉。<a id="a-18"></a>言毕清流涌出。<a id="a-19"></a>后卒成溪。<a id="a-1A"></a>其后少时浔阳亢旱。<a id="a-1B"></a>远诣池侧读海龙王经。<a id="a-1C"></a>忽有巨蛇从池上空。<a id="a-1D"></a>须臾大雨。<a id="a-1E"></a>岁以有年。<a id="a-1F"></a>因号精舍为龙泉寺焉。<a id="a-1G"></a>时有沙门慧永。<a id="a-1H"></a>居在西林与远同门。<a id="a-1I"></a>旧好遂要远同止。<a id="a-1J"></a>永谓刺史桓伊曰。<a id="a-1K"></a>远公方当弘道。<a id="a-1L"></a>今徒属已广而来者方多。<a id="a-1M"></a>贫道所栖褊狭不足相处。<a id="a-1N"></a>如何。<a id="a-1O"></a>桓乃为远复于山东更立房殿。<a id="a-1P"></a>即东林是也。<a id="a-1Q"></a>远创造精舍洞尽山美。<a id="a-1R"></a>却负香炉之峰。<a id="a-1S"></a>傍带瀑布之壑。<a id="a-1T"></a>仍石垒基即松栽构。<a id="a-1U"></a>清泉环阶白云满室。<a id="a-1V"></a>复于寺内别置禅林。<a id="a-1W"></a>森树烟凝石筵苔合。<a id="a-1X"></a>凡在瞻履皆神清而气肃焉。<a id="a-1Y"></a>远闻。<a id="a-1Z"></a>天竺有佛影。<a id="a-1a"></a>是佛昔化毒龙所留之影。<a id="a-1b"></a>在北天竺月氏国那竭呵城南古仙人石室中。<a id="a-1c"></a>经道取流沙。<a id="a-1d"></a>西一万五千八百五十里。<a id="a-1e"></a>每欣感交怀志欲瞻睹。<a id="a-1f"></a>会有西域道士叙其光相。<a id="a-1g"></a>远乃背山临流营筑龛室。<a id="a-1h"></a>妙算画工淡彩图写。<a id="a-1i"></a>色疑积空望似烟雾。<a id="a-1j"></a>晖相炳[火*(敻-人+(〡*〡))]若隐而显。<a id="a-1k"></a>远乃着铭曰。<a id="a-1l"></a>廓矣大像。<a id="a-1m"></a>理玄无名。<a id="a-1n"></a>体神入化。<a id="a-1o"></a>落影离形。<a id="a-1p"></a>回晖层岩。<a id="a-1q"></a>凝映虚亭。<a id="a-1r"></a>在阴不昧。<a id="a-1s"></a>处闇逾明。<a id="a-1t"></a>婉步蝉蜕。<a id="a-1u"></a>朝宗百灵。<a id="a-1v"></a>应不同方。<a id="a-1w"></a>迹绝杳冥(其一)。<a id="a-1x"></a>茫茫荒宇。<a id="a-1y"></a>靡劝靡奖。<a id="a-1z"></a>淡虚写容。<a id="a-20"></a>拂空传像。<a id="a-21"></a>相具体微。<a id="a-22"></a>冲姿自朗。<a id="a-23"></a>白毫吐曜。<a id="a-24"></a>昏夜中爽。<a id="a-25"></a>感彻乃应。<a id="a-26"></a>扣诚发响。<a id="a-27"></a>留音停岫。<a id="a-28"></a>津悟冥赏。<a id="a-29"></a>抚之有会。<a id="a-2A"></a>功弗由曩(其二)。<a id="a-2B"></a>旋踵忘敬。<a id="a-2C"></a>罔虑罔识。<a id="a-2D"></a>三光掩晖。<a id="a-2E"></a>万像一色。<a id="a-2F"></a>庭宇幽蔼。<a id="a-2G"></a>归途莫测。<a id="a-2H"></a>悟之以靖。<a id="a-2I"></a>开之以力。<a id="a-2J"></a>慧风虽遐。<a id="a-2K"></a>维尘攸息。<a id="a-2L"></a>匪圣玄览。<a id="a-2M"></a>孰扇其极(其三)。<a id="a-2N"></a>希音远流。<a id="a-2O"></a>乃眷东顾。<a id="a-2P"></a>欣风慕道。<a id="a-2Q"></a>仰规玄度。<a id="a-2R"></a>妙尽毫端。<a id="a-2S"></a>运微轻素。<a id="a-2T"></a>托彩虚凝。<a id="a-2U"></a>殆映霄雾。<a id="a-2V"></a>迹以像真。<a id="a-2W"></a>理深其趣。<a id="a-2X"></a>奇兴开衿。<a id="a-2Y"></a>祥风引路。<a id="a-2Z"></a>清气回轩。<a id="a-2a"></a>昏交未曙。<a id="a-2b"></a>仿佛神容。<a id="a-2c"></a>依稀钦遇(其四)。<a id="a-2d"></a>铭之图之。<a id="a-2e"></a>曷营曷求。<a id="a-2f"></a>神之听之。<a id="a-2g"></a>鉴尔所修。<a id="a-2h"></a>庶兹尘轨。<a id="a-2i"></a>映彼玄流。<a id="a-2j"></a>漱情灵沼。<a id="a-2k"></a>饮和至柔。<a id="a-2l"></a>照虚应简。<a id="a-2m"></a>智落乃周。<a id="a-2n"></a>深怀冥托。<a id="a-2o"></a>宵想神游。<a id="a-2p"></a>毕命一对。<a id="a-2q"></a>长谢百忧(其五)又昔浔阳陶侃经镇广州。<a id="a-2r"></a>有渔人于海中见神光每夕艳发。<a id="a-2s"></a>经旬弥盛。<a id="a-2t"></a>怪以白侃。<a id="a-2u"></a>侃往详视乃是阿育王像。<a id="a-2v"></a>即接归以送武昌寒溪寺。<a id="a-2w"></a>寺主僧珍尝往夏口夜梦寺遭火而此像屋独有龙神围绕。<a id="a-2x"></a>珍觉驰还寺。<a id="a-2y"></a>寺既焚尽唯像屋存焉。<a id="a-2z"></a>侃后移镇。<a id="a-30"></a>以像有威灵遣使迎接。<a id="a-31"></a>数十人举之至水及上船。<a id="a-32"></a>船又覆没。<a id="a-33"></a>使者惧而反之。<a id="a-34"></a>竟不能获。<a id="a-35"></a>侃幼出雄武素薄信情。<a id="a-36"></a>故荆楚之间为之谣曰。<a id="a-37"></a>陶惟剑雄。<a id="a-38"></a>像以神标。<a id="a-39"></a>云翔泥宿。<a id="a-3A"></a>邈何遥遥。<a id="a-3B"></a>可以诚致。<a id="a-3C"></a>难以力招。<a id="a-3D"></a>及远创寺既成。<a id="a-3E"></a>祈心奉请。<a id="a-3F"></a>乃飘然自轻。<a id="a-3G"></a>往还无梗。<a id="a-3H"></a>方知远之神感证在风谚矣。<a id="a-3I"></a>于是率众行道昏晓不绝。<a id="a-3J"></a>释迦余化于斯复兴。<a id="a-3K"></a>既而谨律息心之士。<a id="a-3L"></a>绝尘清信之宾。<a id="a-3M"></a>并不期而至。<a id="a-3N"></a>望风遥集。<a id="a-3O"></a>彭城刘遗民。<a id="a-3P"></a>豫章雷次宗。<a id="a-3Q"></a>雁门周续之。<a id="a-3R"></a>新蔡毕颖之。<a id="a-3S"></a>南阳宗炳张菜民张季硕等。<a id="a-3T"></a>并弃世遗荣依远游止。<a id="a-3U"></a>远乃于精舍无量寿像前。<a id="a-3V"></a>建斋立誓。<a id="a-3W"></a>共期西方。<a id="a-3X"></a>乃令刘遗民着其文曰。<a id="a-3Y"></a>惟岁在摄提秋七月戊辰朔二十八日乙未。<a id="a-3Z"></a>法师释慧远贞感幽奥宿怀特发。<a id="a-3a"></a>乃延命同志息心贞信之士百有二十三人。<a id="a-3b"></a>集于庐山之阴般若台精舍阿弥陀像前。<a id="a-3c"></a>率以香华敬廌而誓焉。<a id="a-3d"></a>惟斯一会之众。<a id="a-3e"></a>夫缘化之理既明。<a id="a-3f"></a>则三世之传显矣。<a id="a-3g"></a>迁感之数既符。<a id="a-3h"></a>则善恶之报必矣。<a id="a-3i"></a>推交臂之潜沦。<a id="a-3j"></a>悟无常之期切。<a id="a-3k"></a>审三报之相催。<a id="a-3l"></a>知险趣之难拔。<a id="a-3m"></a>此其同志诸贤。<a id="a-3n"></a>所以夕惕宵勤仰思攸济者也。<a id="a-3o"></a>盖神者可以感涉。<a id="a-3p"></a>而不可以迹求必感之有物。<a id="a-3q"></a>则幽路咫尺。<a id="a-3r"></a>苟求之无主。<a id="a-3s"></a>则眇茫河津。<a id="a-3t"></a>今幸以不谋而佥心西境。<a id="a-3u"></a>叩篇开信亮情天发。<a id="a-3v"></a>乃机象通于寝梦。<a id="a-3w"></a>欣欢百于子来。<a id="a-3x"></a>于是云图表晖。<a id="a-3y"></a>影侔神造。<a id="a-3z"></a>功由理谐。<a id="a-40"></a>事非人运。<a id="a-41"></a>兹实天启其诚。<a id="a-42"></a>冥运来萃者矣。<a id="a-43"></a>可不克心重精叠思以凝其虑哉。<a id="a-44"></a>然其景绩参差功德不一。<a id="a-45"></a>虽晨祈云同夕归攸隔。<a id="a-46"></a>即我师友之眷良可悲矣。<a id="a-47"></a>是以慨焉胥命整衿法堂。<a id="a-48"></a>等施一心亭怀幽极。<a id="a-49"></a>誓兹同人俱游绝域。<a id="a-4A"></a>其有惊出绝伦首登神界。<a id="a-4B"></a>则无独善于云峤。<a id="a-4C"></a>忘兼全于幽谷。<a id="a-4D"></a>先进之与后升。<a id="a-4E"></a>勉思策征之道然复妙觐大仪。<a id="a-4F"></a>启心贞照。<a id="a-4G"></a>识以悟新。<a id="a-4H"></a>形由化革。<a id="a-4I"></a>藉芙蓉于中流。<a id="a-4J"></a>荫琼柯以咏言。<a id="a-4K"></a>飘云衣于八极。<a id="a-4L"></a>泛香风以穷年。<a id="a-4M"></a>体忘安而弥穆心超乐以自怡。<a id="a-4N"></a>临三涂而缅谢。<a id="a-4O"></a>傲天宫而长辞。<a id="a-4P"></a>绍众灵以继轨。<a id="a-4Q"></a>指太息以为期。<a id="a-4R"></a>究兹道也。<a id="a-4S"></a>岂不弘哉。<a id="a-4T"></a>远神韵严肃容止方棱。<a id="a-4U"></a>凡预瞻睹莫不心形战栗。<a id="a-4V"></a>曾有沙门持竹如意欲以奉献。<a id="a-4W"></a>入山信宿竟不敢陈。<a id="a-4X"></a>窃留席隅默然而去。<a id="a-4Y"></a>有慧义法师。<a id="a-4Z"></a>强正少惮将欲造山谓远弟子慧宝曰。<a id="a-4a"></a>诸君庸才望风推服。<a id="a-4b"></a>今试观我如何。<a id="a-4c"></a>至山值远讲法华。<a id="a-4d"></a>每欲难问。<a id="a-4e"></a>辄心悸汗流竟不敢语。<a id="a-4f"></a>出谓慧宝曰。<a id="a-4g"></a>此公定可讶。<a id="a-4h"></a>其伏物盖众如此。<a id="a-4i"></a>殷仲堪之荆州。<a id="a-4j"></a>过山展敬。<a id="a-4k"></a>与远共临北涧论易体。<a id="a-4l"></a>移景不倦。<a id="a-4m"></a>见而叹曰。<a id="a-4n"></a>识信深明实难为庶。<a id="a-4o"></a>司徒王谧护军王默等。<a id="a-4p"></a>并钦慕风德遥致师敬。<a id="a-4q"></a>谧修书曰。<a id="a-4r"></a>年始四十而衰同耳顺远答曰。<a id="a-4s"></a>古人不爱尺璧而重寸阴。<a id="a-4t"></a>观其所存似不在长年耳。<a id="a-4u"></a>檀越既履顺而游性。<a id="a-4v"></a>乘佛理以御心。<a id="a-4w"></a>因此而推复何羡于遐龄。<a id="a-4x"></a>聊想斯理久已得之。<a id="a-4y"></a>为复酬来信耳。<a id="a-4z"></a>卢修初下据江州城。<a id="a-50"></a>入山诣远。<a id="a-51"></a>远少与修父瑕同为书生。<a id="a-52"></a>及见修欢然道旧。<a id="a-53"></a>因朝夕音问。<a id="a-54"></a>僧有谏远者曰。<a id="a-55"></a>修为国寇。<a id="a-56"></a>与之交厚得不疑乎。<a id="a-57"></a>远曰。<a id="a-58"></a>我佛法中情无取舍。<a id="a-59"></a>岂不为识者所察。<a id="a-5A"></a>此不足惧。<a id="a-5B"></a>及宋武追讨卢修设帐桑尾。<a id="a-5C"></a>左右曰。<a id="a-5D"></a>远公素王庐山与修交厚。<a id="a-5E"></a>宋武曰。<a id="a-5F"></a>远公世表之人。<a id="a-5G"></a>必无彼此。<a id="a-5H"></a>乃遣使赍书致敬。<a id="a-5I"></a>并遗钱米。<a id="a-5J"></a>于是远近方服其明见。<a id="a-5K"></a>初经流江东多有未备。<a id="a-5L"></a>禅法无闻。<a id="a-5M"></a>律藏残阙。<a id="a-5N"></a>远慨其道缺。<a id="a-5O"></a>乃令弟子法净法领等远寻众经踰越沙雪。<a id="a-5P"></a>旷岁方反。<a id="a-5Q"></a>皆获梵本得以传译。<a id="a-5R"></a>昔安法师在关。<a id="a-5S"></a>请昙摩难提出阿毗昙心。<a id="a-5T"></a>其人未善晋言颇多疑滞。<a id="a-5U"></a>后有罽宾沙门僧伽提婆。<a id="a-5V"></a>博识众典。<a id="a-5W"></a>以晋太元十六年来至浔阳。<a id="a-5X"></a>远请重译阿毗昙心及三法度论。<a id="a-5Y"></a>于是二学乃兴。<a id="a-5Z"></a>并制序标宗贻于学者。<a id="a-5a"></a>孜孜为道务在弘法。<a id="a-5b"></a>每逢西域一宾辄恳恻咨访。<a id="a-5c"></a>闻罗什入关。<a id="a-5d"></a>即遣书通好曰。<a id="a-5e"></a>释慧远顿首。<a id="a-5f"></a>去岁得姚左军书。<a id="a-5g"></a>具承德问。<a id="a-5h"></a>仁者曩绝殊域。<a id="a-5i"></a>越自外境。<a id="a-5j"></a>于时音译未交。<a id="a-5k"></a>闻风而悦。<a id="a-5l"></a>但江湖难冥。<a id="a-5m"></a>以形乖为叹耳。<a id="a-5n"></a>顷知承否通之会。<a id="a-5o"></a>怀宝来游至止。<a id="a-5p"></a>有问则一日九驰。<a id="a-5q"></a>徒情欣雅味。<a id="a-5r"></a>而无由造尽。<a id="a-5s"></a>寓目望途固已增其劳伫。<a id="a-5t"></a>每欣大法宣流三方同遇。<a id="a-5u"></a>虽运钟其末。<a id="a-5v"></a>而趣均在昔。<a id="a-5w"></a>诚未能扣津妙门感彻遗灵。<a id="a-5x"></a>至于虚衿遗契。<a id="a-5y"></a>亦无日不怀。<a id="a-5z"></a>夫旃檀移植则异物同熏。<a id="a-60"></a>摩尼吐曜则众珍自积。<a id="a-61"></a>是惟教合之道。<a id="a-62"></a>犹虚往实归。<a id="a-63"></a>况宗一无像而应不以情者乎。<a id="a-64"></a>是故负荷大法者。<a id="a-65"></a>必以无报为心。<a id="a-66"></a>会友以仁者使功不自己。<a id="a-67"></a>若令法轮不停轸于八正之路三宝不辍音于将尽之期。<a id="a-68"></a>则满愿不专美于绝代。<a id="a-69"></a>龙树岂独善于前踪。<a id="a-6A"></a>今往比量衣裁。<a id="a-6B"></a>愿登高座为着之。<a id="a-6C"></a>并天漉之器此既法物。<a id="a-6D"></a>聊以示怀。<a id="a-6E"></a>什答书曰。<a id="a-6F"></a>鸠摩罗耆婆和南。<a id="a-6G"></a>既未言面又文辞殊隔。<a id="a-6H"></a>导心之路不通。<a id="a-6I"></a>得意之缘圮绝。<a id="a-6J"></a>传驿来况粗承风德。<a id="a-6K"></a>比复如何必备闻一途可以蔽百。<a id="a-6L"></a>经言。<a id="a-6M"></a>末后东方当有护法菩萨勖哉仁者善弘其事。<a id="a-6N"></a>夫财有五备。<a id="a-6O"></a>福戒博闻辩才深智。<a id="a-6P"></a>兼之者道隆。<a id="a-6Q"></a>未具者疑滞。<a id="a-6R"></a>仁者备之矣。<a id="a-6S"></a>所以寄心通好。<a id="a-6T"></a>因译传意。<a id="a-6U"></a>岂其能尽。<a id="a-6V"></a>粗酬来意耳。<a id="a-6W"></a>损所致比量衣裁。<a id="a-6X"></a>欲令登法座时着。<a id="a-6Y"></a>当如来意。<a id="a-6Z"></a>但人不称物。<a id="a-6a"></a>以为愧耳。<a id="a-6b"></a>今往常所用鋀石双口澡灌。<a id="a-6c"></a>可备法物之数也。<a id="a-6d"></a>并遗偈一章曰。<a id="a-6e"></a>既已舍染乐。<a id="a-6f"></a>心得善摄不。<a id="a-6g"></a>若得不驰散。<a id="a-6h"></a>深入实相不。<a id="a-6i"></a>毕竟空相中。<a id="a-6j"></a>其心无所乐。<a id="a-6k"></a>若悦禅智慧。<a id="a-6l"></a>是法性无照。<a id="a-6m"></a>虚诳等无实。<a id="a-6n"></a>亦非停心处。<a id="a-6o"></a>仁者所得法。<a id="a-6p"></a>幸愿示其要。<a id="a-6q"></a>远重与什书曰。<a id="a-6r"></a>日有凉气比复何如。<a id="a-6s"></a>去月法识道人至。<a id="a-6t"></a>闻君欲还本国。<a id="a-6u"></a>情以怅然。<a id="a-6v"></a>先闻君方当大出诸经。<a id="a-6w"></a>故来欲便相咨求。<a id="a-6x"></a>若此传不虚众恨可言。<a id="a-6y"></a>今辄。<a id="a-6z"></a>略问数十条事。<a id="a-70"></a>冀有余暇一二为释。<a id="a-71"></a>此虽非经中之大难。<a id="a-72"></a>欲取决于君耳。<a id="a-73"></a>并报偈一章曰。<a id="a-74"></a>本端竟何从。<a id="a-75"></a>起灭有无际。<a id="a-76"></a>一微涉动境。<a id="a-77"></a>成此颓山势。<a id="a-78"></a>惑想更相乘。<a id="a-79"></a>触理自生滞。<a id="a-7A"></a>因缘虽无主开途非一世。<a id="a-7B"></a>时无悟宗匠。<a id="a-7C"></a>谁将握玄契。<a id="a-7D"></a>来问尚悠悠。<a id="a-7E"></a>相与期暮岁。<a id="a-7F"></a>后有弗若多罗。<a id="a-7G"></a>来适关中诵出十诵梵本。<a id="a-7H"></a>罗什译为晋文。<a id="a-7I"></a>三分始二而多罗弃世。<a id="a-7J"></a>远常慨其未备。<a id="a-7K"></a>及闻昙。<a id="a-7L"></a>摩流支入秦复善诵此部。<a id="a-7M"></a>乃遣弟子昙邕致书祈请令于关中更出余分。<a id="a-7N"></a>故十诵一部具足无阙。<a id="a-7O"></a>晋地获本相传至今。<a id="a-7P"></a>葱外妙典关中胜说。<a id="a-7Q"></a>所以来集兹土者。<a id="a-7R"></a>远之力也。<a id="a-7S"></a>外国众僧咸称汉地有大乘道士。<a id="a-7T"></a>每至烧香礼拜。<a id="a-7U"></a>辄东向稽首献心庐岳。<a id="a-7V"></a>其神理之迹。<a id="a-7W"></a>故未可测也。<a id="a-7X"></a>先是中土未有泥洹常住之说。<a id="a-7Y"></a>但言寿命长远而已。<a id="a-7Z"></a>远乃叹曰。<a id="a-7a"></a>佛是至极。<a id="a-7b"></a>至极则无变。<a id="a-7c"></a>无变之理。<a id="a-7d"></a>岂有穷耶。<a id="a-7e"></a>因着法性论曰。<a id="a-7f"></a>至极以不变为性。<a id="a-7g"></a>得性以体极为宗。<a id="a-7h"></a>罗什见论而叹曰。<a id="a-7i"></a>边国人未有经。<a id="a-7j"></a>便闇与理合。<a id="a-7k"></a>岂不妙哉。<a id="a-7l"></a>秦主姚兴钦德风名叹其才思。<a id="a-7m"></a>致书殷勤。<a id="a-7n"></a>信饷连接。<a id="a-7o"></a>赠以龟兹国细缕杂变像。<a id="a-7p"></a>以申款心。<a id="a-7q"></a>又令姚嵩献其珠像。<a id="a-7r"></a>释论新出。<a id="a-7s"></a>兴送论并遗书曰。<a id="a-7t"></a>大智论新译讫。<a id="a-7u"></a>此既龙树所作。<a id="a-7v"></a>又是方等旨归。<a id="a-7w"></a>宜为一序以申作者之意。<a id="a-7x"></a>然此诸道士。<a id="a-7y"></a>咸相推谢无敢动手。<a id="a-7z"></a>法师可为作序以贻后之学者。<a id="a-80"></a>远答书云。<a id="a-81"></a>欲令作大智论序以申作者之意。<a id="a-82"></a>贫道闻怀大非小褚所容。<a id="a-83"></a>汲深非短绠所测。<a id="a-84"></a>披省之日有愧高命。<a id="a-85"></a>又体羸多疾触事有废。<a id="a-86"></a>不复属意。<a id="a-87"></a>已来其日亦久。<a id="a-88"></a>缘来告之重。<a id="a-89"></a>辄粗缀所怀。<a id="a-8A"></a>至于研究之美。<a id="a-8B"></a>当复期诸明德。<a id="a-8C"></a>其名高远固如此。<a id="a-8D"></a>远常谓。<a id="a-8E"></a>大智论文句繁广初学难寻。<a id="a-8F"></a>乃抄其要文。<a id="a-8G"></a>撰为二十卷。<a id="a-8H"></a>序致渊雅使夫学者息过半之功矣。<a id="a-8I"></a>后桓玄征殷仲堪。<a id="a-8J"></a>军经庐山。<a id="a-8K"></a>要远出虎溪。<a id="a-8L"></a>远称疾不堪。<a id="a-8M"></a>玄自入山。<a id="a-8N"></a>左右谓玄曰。<a id="a-8O"></a>昔毁仲堪入山礼远。<a id="a-8P"></a>愿公勿敬之。<a id="a-8Q"></a>玄答何有此理。<a id="a-8R"></a>仲堪本死人耳。<a id="a-8S"></a>及至见远不觉致敬。<a id="a-8T"></a>玄问不敢毁伤。<a id="a-8U"></a>何以剪削。<a id="a-8V"></a>远答云。<a id="a-8W"></a>立身行道玄称善。<a id="a-8X"></a>所怀问难不敢复言。<a id="a-8Y"></a>乃说征讨之意。<a id="a-8Z"></a>远不答。<a id="a-8a"></a>玄又问。<a id="a-8b"></a>何以见愿。<a id="a-8c"></a>远云。<a id="a-8d"></a>愿檀越安隐使彼亦无他。<a id="a-8e"></a>玄出山谓左右曰。<a id="a-8f"></a>实乃生所未见。<a id="a-8g"></a>玄后以震主之威苦相延致。<a id="a-8h"></a>乃贻书骋说劝令登仕。<a id="a-8i"></a>远答辞坚正确乎不拔。<a id="a-8j"></a>志踰丹石终莫能回。<a id="a-8k"></a>俄而玄欲沙汰众僧。<a id="a-8l"></a>教僚属曰。<a id="a-8m"></a>沙门有能申述经诰畅说义理。<a id="a-8n"></a>或禁行修整足以宣寄大化。<a id="a-8o"></a>其有违于此者悉皆罢遣。<a id="a-8p"></a>唯庐山道德所居。<a id="a-8q"></a>不在搜简之例。<a id="a-8r"></a>远与玄书曰。<a id="a-8s"></a>佛教凌迟秽杂日久。<a id="a-8t"></a>每一寻至慨愤盈怀。<a id="a-8u"></a>常恐运出非意沦湑将及。<a id="a-8v"></a>窃见清澄诸道人教实应其本心。<a id="a-8w"></a>夫泾以渭分则清浊殊势。<a id="a-8x"></a>枉以直正则不仁自远。<a id="a-8y"></a>此命既行必一理斯得。<a id="a-8z"></a>然后令饰伪者绝假通之路。<a id="a-90"></a>怀真者无负俗之嫌。<a id="a-91"></a>道世交兴三宝复隆矣因广立条制。<a id="a-92"></a>玄从之。<a id="a-93"></a>昔成帝幼冲庾冰辅正。<a id="a-94"></a>以为沙门应敬王者。<a id="a-95"></a>尚书令何充仆射褚昱诸葛惔等奏。<a id="a-96"></a>不应敬礼。<a id="a-97"></a>官议悉同。<a id="a-98"></a>充等门下承冰旨为驳。<a id="a-99"></a>同异粉然竟莫能定。<a id="a-9A"></a>及玄在姑熟欲令尽敬。<a id="a-9B"></a>乃与远书曰。<a id="a-9C"></a>沙门不敬王者既是情所未了。<a id="a-9D"></a>于理又是所未喻。<a id="a-9E"></a>一代大事不可令其体不允。<a id="a-9F"></a>近八座书。<a id="a-9G"></a>今以呈君。<a id="a-9H"></a>君可述所以不敬意也。<a id="a-9I"></a>此便当行之。<a id="a-9J"></a>事一二令详。<a id="a-9K"></a>尽想必有以释其所疑耳。<a id="a-9L"></a>远答书曰。<a id="a-9M"></a>夫称沙门者何耶。<a id="a-9N"></a>谓能发蒙俗之幽昏。<a id="a-9O"></a>启化表之玄路。<a id="a-9P"></a>方将以兼忘之道与天下同往。<a id="a-9Q"></a>使希高者挹其遗风漱流者味其余津。<a id="a-9R"></a>若然虽大业未就。<a id="a-9S"></a>观其超步之迹。<a id="a-9T"></a>所悟固已弘矣。<a id="a-9U"></a>又袈裟非朝宗之服。<a id="a-9V"></a>钵盂非廊庙之器。<a id="a-9W"></a>沙门尘外之人。<a id="a-9X"></a>不应致敬王者。<a id="a-9Y"></a>玄虽苟执先志耻即外从。<a id="a-9Z"></a>而睹远辞旨趑趄未决。<a id="a-9a"></a>有顷玄篡位。<a id="a-9b"></a>即下书曰。<a id="a-9c"></a>佛法宏大所不能测。<a id="a-9d"></a>推奉主之情。<a id="a-9e"></a>故兴其敬。<a id="a-9f"></a>今事既在己。<a id="a-9g"></a>宜尽谦光。<a id="a-9h"></a>诸道人勿复致礼也。<a id="a-9i"></a>远乃着沙门不敬王者论。<a id="a-9j"></a>凡有五篇。<a id="a-9k"></a>一曰在家。<a id="a-9l"></a>谓在家奉法则是顺化之民。<a id="a-9m"></a>情未变俗迹同方内。<a id="a-9n"></a>故有天属之爱奉主之礼。<a id="a-9o"></a>礼敬有本。<a id="a-9p"></a>遂因之以成教。<a id="a-9q"></a>二曰。<a id="a-9r"></a>出家。<a id="a-9s"></a>谓出家者。<a id="a-9t"></a>能遁世以求其志。<a id="a-9u"></a>变俗以达其道。<a id="a-9v"></a>变俗则服章不得与世典同礼。<a id="a-9w"></a>遁世则宜高尚其迹。<a id="a-9x"></a>大德故能拯溺俗于沈流。<a id="a-9y"></a>拔玄根于重劫。<a id="a-9z"></a>远通三乘之津。<a id="a-A0"></a>近开人天之路。<a id="a-A1"></a>如令一夫全德。<a id="a-A2"></a>则道洽六亲泽流天下。<a id="a-A3"></a>虽不处王侯之位。<a id="a-A4"></a>固已协契皇极在宥生民矣。<a id="a-A5"></a>是故内乖天属之重。<a id="a-A6"></a>而不逆其孝。<a id="a-A7"></a>外阙奉主之恭。<a id="a-A8"></a>而不失其敬也。<a id="a-A9"></a>三曰。<a id="a-AA"></a>求宗不顺化谓反本。<a id="a-AB"></a>求宗者不以生累其神。<a id="a-AC"></a>超落尘封者不以情累其生。<a id="a-AD"></a>不以情累其生则其生可灭。<a id="a-AE"></a>不以生累其神则其神可冥。<a id="a-AF"></a>冥神绝境故谓之泥洹。<a id="a-AG"></a>故沙门虽抗礼万乘高尚其事不爵王侯。<a id="a-AH"></a>而沾其惠者也。<a id="a-AI"></a>四曰。<a id="a-AJ"></a>体极不兼应。<a id="a-AK"></a>谓如来之与周孔。<a id="a-AL"></a>发致虽殊潜相影响。<a id="a-AM"></a>出处咸异终期必同。<a id="a-AN"></a>故虽曰道殊所归一也。<a id="a-AO"></a>不兼应者。<a id="a-AP"></a>物不能兼受也。<a id="a-AQ"></a>五曰。<a id="a-AR"></a>形尽神不灭。<a id="a-AS"></a>谓识神驰骛随行东西也。<a id="a-AT"></a>此是论之大意。<a id="a-AU"></a>自是沙门得全方外之迹矣。<a id="a-AV"></a>及桓玄西奔。<a id="a-AW"></a>晋安帝自江陵旋于京师。<a id="a-AX"></a>辅国何无忌劝远候觐。<a id="a-AY"></a>远称疾不行。<a id="a-AZ"></a>帝遣使劳问。<a id="a-Aa"></a>远修书曰。<a id="a-Ab"></a>释慧远顿首。<a id="a-Ac"></a>阳月和暖。<a id="a-Ad"></a>愿御膳顺宜。<a id="a-Ae"></a>贫道先婴重疾。<a id="a-Af"></a>年衰益甚。<a id="a-Ag"></a>狠蒙慈诏曲垂光慰。<a id="a-Ah"></a>感惧之深。<a id="a-Ai"></a>实百于怀。<a id="a-Aj"></a>幸遇庆会而形不自运。<a id="a-Ak"></a>此情此慨良无以喻。<a id="a-Al"></a>诏答。<a id="a-Am"></a>阳中感怀知所患未佳其情耿耿。<a id="a-An"></a>去月发江陵。<a id="a-Ao"></a>在道多诸恶。<a id="a-Ap"></a>情迟兼常。<a id="a-Aq"></a>本冀经过相见。<a id="a-Ar"></a>法师既养素山林。<a id="a-As"></a>又所患未痊。<a id="a-At"></a>邈无复因增其叹恨。<a id="a-Au"></a>陈郡谢灵运负才傲俗少所推崇。<a id="a-Av"></a>及一相见肃然心服。<a id="a-Aw"></a>远内通佛理外善群书。<a id="a-Ax"></a>夫预学徒莫不依拟。<a id="a-Ay"></a>时远讲丧服经。<a id="a-Az"></a>雷次宗宗炳等。<a id="a-B0"></a>并执卷承旨。<a id="a-B1"></a>次宗后别着义疏。<a id="a-B2"></a>首称雷氏。<a id="a-B3"></a>宗炳因寄书嘲之曰。<a id="a-B4"></a>昔与足下共于释和上间面受此义。<a id="a-B5"></a>今便题卷首称雷氏乎。<a id="a-B6"></a>其化兼道俗斯类非一。<a id="a-B7"></a>自远卜居庐阜。<a id="a-B8"></a>三十余年影不出山。<a id="a-B9"></a>迹不入俗。<a id="a-BA"></a>每送客游履常以虎溪为界焉。<a id="a-BB"></a>以晋义熙十二年八月初动散。<a id="a-BC"></a>至六日困笃。<a id="a-BD"></a>大德耆年皆稽颡请饮豉酒。<a id="a-BE"></a>不许。<a id="a-BF"></a>又请饮米汁不许。<a id="a-BG"></a>又请以蜜和水为浆。<a id="a-BH"></a>乃命律师令披卷寻文得饮与不。<a id="a-BI"></a>卷未半而终。<a id="a-BJ"></a>春秋八十三矣。<a id="a-BK"></a>门徒号恸若丧考妣。<a id="a-BL"></a>道俗奔赴毂继肩随。<a id="a-BM"></a>远以凡夫之情难割。<a id="a-BN"></a>乃制七日展哀。<a id="a-BO"></a>遗命使露骸松下。<a id="a-BP"></a>既而弟子收葬。<a id="a-BQ"></a>浔阳太守阮保。<a id="a-BR"></a>于山西岭凿圹开隧。<a id="a-BS"></a>谢灵运为造碑文铭其遗德。<a id="a-BT"></a>南阳宗炳又立碑寺门。<a id="a-BU"></a>初远善属文章辞气清雅。<a id="a-BV"></a>席上谈吐精义简要。<a id="a-BW"></a>加以容仪端整风彩洒落。<a id="a-BX"></a>故图像于寺遐迩式瞻。<a id="a-BY"></a>所著论序铭赞诗书。<a id="a-BZ"></a>集为十卷五十余篇。<a id="a-Ba"></a>见重于世。</p>
  <p id="aBb">释慧持者。<a id="a-Bc"></a>慧远之弟也。<a id="a-Bd"></a>冲默有远量。<a id="a-Be"></a>年十四学读书。<a id="a-Bf"></a>一日所得当他一旬。<a id="a-Bg"></a>善文史巧才制。<a id="a-Bh"></a>年十八出家。<a id="a-Bi"></a>与兄共伏事道安法师。<a id="a-Bj"></a>遍学众经游刃三藏。<a id="a-Bk"></a>及安在襄阳遣远东下。<a id="a-Bl"></a>持亦俱行。<a id="a-Bm"></a>初憩荆州上明寺。<a id="a-Bn"></a>后适庐山。<a id="a-Bo"></a>皆随远共止。<a id="a-Bp"></a>持形长八尺风神俊爽。<a id="a-Bq"></a>常蹑革屣纳衣半胫。<a id="a-Br"></a>庐山徒属莫匪英秀。<a id="a-Bs"></a>往反三千皆以持为称首。<a id="a-Bt"></a>持有姑为尼名道仪。<a id="a-Bu"></a>住在江夏。<a id="a-Bv"></a>仪闻京师盛于佛法。<a id="a-Bw"></a>欲下观化。<a id="a-Bx"></a>持乃送姑至都止于东安寺。<a id="a-By"></a>晋卫军琅琊王珣深相器重。<a id="a-Bz"></a>时有西域沙门僧伽罗叉。<a id="a-C0"></a>善诵四含。<a id="a-C1"></a>珣请出中阿含经。<a id="a-C2"></a>持乃校阅文言搜括详定。<a id="a-C3"></a>后还山。<a id="a-C4"></a>少时豫章太守范宁请讲法华毗昙。<a id="a-C5"></a>于是四方云聚千里遥集。<a id="a-C6"></a>王珣与范宁书云。<a id="a-C7"></a>远公持公孰愈。<a id="a-C8"></a>范答书云。<a id="a-C9"></a>诚为贤兄弟也。<a id="a-CA"></a>王重书曰。<a id="a-CB"></a>但令如兄诚未易有。<a id="a-CC"></a>况复弟贤耶。<a id="a-CD"></a>兖州刺史琅琊王恭。<a id="a-CE"></a>致书于沙门僧检曰。<a id="a-CF"></a>远持兄弟至德何如。<a id="a-CG"></a>检答曰。<a id="a-CH"></a>远持兄弟也。<a id="a-CI"></a>绰绰焉信有道风矣。<a id="a-CJ"></a>罗什在关遥相钦敬。<a id="a-CK"></a>致书通好。<a id="a-CL"></a>结为善友。<a id="a-CM"></a>持后闻成都地沃民丰。<a id="a-CN"></a>志往传化兼欲观瞩峨嵋振锡岷岫。<a id="a-CO"></a>乃以晋隆安三年辞远入蜀。<a id="a-CP"></a>远苦留不止。<a id="a-CQ"></a>远叹曰。<a id="a-CR"></a>人生爱聚汝乃乐离如何。<a id="a-CS"></a>持亦悲曰。<a id="a-CT"></a>若滞情爱聚者本不应出家。<a id="a-CU"></a>今既割欲求道。<a id="a-CV"></a>正以西方为期耳。<a id="a-CW"></a>于是兄弟收泪悯默而别。<a id="a-CX"></a>行达荆州。<a id="a-CY"></a>刺史殷仲堪礼遇欣重。<a id="a-CZ"></a>时桓玄亦在彼。<a id="a-Ca"></a>玄虽涉学功疏而一往神出。<a id="a-Cb"></a>见持有邻几独绝尤叹。<a id="a-Cc"></a>是今古无比大欲结欢。<a id="a-Cd"></a>持既疑其为人。<a id="a-Ce"></a>遂弃而不纳。<a id="a-Cf"></a>殷桓二人苦欲留之。<a id="a-Cg"></a>持益无停意。<a id="a-Ch"></a>临去与玄书曰。<a id="a-Ci"></a>本欲栖病峨嵋之屾观化流沙之表。<a id="a-Cj"></a>不能负其发足之怀。<a id="a-Ck"></a>便束装首路。<a id="a-Cl"></a>玄得书惆怅。<a id="a-Cm"></a>知其不可止。<a id="a-Cn"></a>遂乃到蜀。<a id="a-Co"></a>止龙渊精舍。<a id="a-Cp"></a>大弘佛法。<a id="a-Cq"></a>井络四方慕德成侣。<a id="a-Cr"></a>刺史毛璩雅相崇挹。<a id="a-Cs"></a>时有沙门慧岩僧恭。<a id="a-Ct"></a>先在岷蜀人情倾盖。<a id="a-Cu"></a>及持至止皆望风推服。<a id="a-Cv"></a>有升持堂者皆号登龙门。<a id="a-Cw"></a>恭公幼有才思为蜀郡僧正。<a id="a-Cx"></a>岩公内外多解素为毛璩所重。<a id="a-Cy"></a>后蜀人谯纵因锋镝之机攻杀毛璩。<a id="a-Cz"></a>割据蜀土自号成都王。<a id="a-D0"></a>乃集僧设会逼请岩公。<a id="a-D1"></a>岩不得已而赴。<a id="a-D2"></a>璩既宿昔檀越一旦伤破。<a id="a-D3"></a>睹事增悲痛形颜色。<a id="a-D4"></a>遂为谯纵所忌。<a id="a-D5"></a>因而被害。<a id="a-D6"></a>举邑纷扰白黑危惧。<a id="a-D7"></a>持避难憩陴县中寺。<a id="a-D8"></a>纵有从子道福。<a id="a-D9"></a>凶悖尤甚。<a id="a-DA"></a>将兵往陴有所讨戮。<a id="a-DB"></a>还过入寺人马浴血。<a id="a-DC"></a>众僧大怖一时惊走。<a id="a-DD"></a>持在房前盥洗神色无忤。<a id="a-DE"></a>道福直至持边。<a id="a-DF"></a>持弹指漉水淡然自若。<a id="a-DG"></a>福愧悔流汗。<a id="a-DH"></a>出寺门谓左右曰。<a id="a-DI"></a>大人故与众异。<a id="a-DJ"></a>后境内清怗还止龙渊寺。<a id="a-DK"></a>讲说斋忏老而愈笃。<a id="a-DL"></a>以晋义熙八年卒于寺中。<a id="a-DM"></a>春秋七十有六。<a id="a-DN"></a>临终遗命务勖律仪。<a id="a-DO"></a>谓弟子曰。<a id="a-DP"></a>经言。<a id="a-DQ"></a>戒如平地众善由生。<a id="a-DR"></a>汝行住坐卧宜其谨哉。<a id="a-DS"></a>以东间经籍付弟子道泓在西间法典嘱弟子昙兰。<a id="a-DT"></a>泓业行清敏。<a id="a-DU"></a>兰神悟天发。<a id="a-DV"></a>并系轨师踪焉。</p>
  <p id="aDW">释慧永姓潘。<a id="a-DX"></a>河内人也。<a id="a-DY"></a>年十二出家。<a id="a-DZ"></a>伏事沙门竺昙现为师。<a id="a-Da"></a>后又伏膺道安法师。<a id="a-Db"></a>素与远共期欲结宇罗浮之岫。<a id="a-Dc"></a>远既为道安所留。<a id="a-Dd"></a>永乃欲先踰五岭。<a id="a-De"></a>行经浔阳。<a id="a-Df"></a>郡人陶范苦相要留。<a id="a-Dg"></a>于是且停庐山之西林寺。<a id="a-Dh"></a>既门徒稍盛。<a id="a-Di"></a>又慧远同筑遂有意终焉。<a id="a-Dj"></a>永贞素自然清心克己。<a id="a-Dk"></a>言常含笑。<a id="a-Dl"></a>语不伤物。<a id="a-Dm"></a>耽好经典善于讲说。<a id="a-Dn"></a>蔬食布衣率以终岁。<a id="a-Do"></a>又别立一茅室于岭上。<a id="a-Dp"></a>每欲禅思辄往居焉。<a id="a-Dq"></a>时有至房者。<a id="a-Dr"></a>并闻殊香之气。<a id="a-Ds"></a>永屋中常有一虎。<a id="a-Dt"></a>人或畏者。<a id="a-Du"></a>辄驱令上山。<a id="a-Dv"></a>人去后还。<a id="a-Dw"></a>复驯伏。<a id="a-Dx"></a>永尝出邑薄晚还山至乌桥。<a id="a-Dy"></a>乌桥营主醉骑马。<a id="a-Dz"></a>当道遮永不听去。<a id="a-E0"></a>日时向晚。<a id="a-E1"></a>永以杖遥指马。<a id="a-E2"></a>马即惊走营主倒地。<a id="a-E3"></a>永捧慰还营。<a id="a-E4"></a>因尔致疾。<a id="a-E5"></a>明晨往寺向永悔过。<a id="a-E6"></a>永曰。<a id="a-E7"></a>非贫道本意。<a id="a-E8"></a>恐戒神所为耳。<a id="a-E9"></a>白黑闻知归心者众矣。<a id="a-EA"></a>后镇南将军何无忌作镇浔阳。<a id="a-EB"></a>陶爰集虎溪请永及慧远。<a id="a-EC"></a>远既久持名望亦雅足才力。<a id="a-ED"></a>从者百余皆端整有风序。<a id="a-EE"></a>及高言华论举动可观。<a id="a-EF"></a>永怗然独往率尔后至。<a id="a-EG"></a>纳衣草屣执杖提钵。<a id="a-EH"></a>而神气自若清散无矜。<a id="a-EI"></a>众咸重其贞素翻更多之。<a id="a-EJ"></a>远少所推先而挹永高行。<a id="a-EK"></a>身执卑恭以希冥福。<a id="a-EL"></a>永厉行精苦愿生西方。<a id="a-EM"></a>以晋义熙十年遇疾绵笃。<a id="a-EN"></a>而专谨戒律执志愈勤。<a id="a-EO"></a>虽枕痾怀苦颜色怡悦。<a id="a-EP"></a>未尽少时。<a id="a-EQ"></a>忽敛衣合掌求屣欲起。<a id="a-ER"></a>如有所见。<a id="a-ES"></a>众咸惊问。<a id="a-ET"></a>答云。<a id="a-EU"></a>佛来。<a id="a-EV"></a>言终而卒。<a id="a-EW"></a>春秋八十有三。<a id="a-EX"></a>道俗在山咸闻异香。<a id="a-EY"></a>七日乃歇。<a id="a-EZ"></a>时庐山又有释僧融。<a id="a-Ea"></a>亦苦节通灵能降伏鬼物云。</p>
  <p id="aEb">释僧济。<a id="a-Ec"></a>未详何许人。<a id="a-Ed"></a>晋太元中来入庐山。<a id="a-Ee"></a>从远公受学。<a id="a-Ef"></a>大小诸经及世典书数。<a id="a-Eg"></a>皆游炼心抱贯其深要。<a id="a-Eh"></a>年始过立便出邑开讲历当元匠。<a id="a-Ei"></a>远每谓曰。<a id="a-Ej"></a>共吾弘佛法者尔其人乎。<a id="a-Ek"></a>后停山少时忽感笃疾。<a id="a-El"></a>于是要诚西国想像弥陀。<a id="a-Em"></a>远遗济一烛曰。<a id="a-En"></a>汝可以建心安养竞诸漏刻。<a id="a-Eo"></a>济执烛凭机停想无乱。<a id="a-Ep"></a>又请众僧夜集为转无量寿经。<a id="a-Eq"></a>至五更中济以烛授同学。<a id="a-Er"></a>令于僧中行之。<a id="a-Es"></a>于是暂卧。<a id="a-Et"></a>因梦见自秉一烛乘虚而行睹无量寿佛。<a id="a-Eu"></a>接置于掌遍至十方。<a id="a-Ev"></a>不觉欻然而觉。<a id="a-Ew"></a>具为侍疾者说之。<a id="a-Ex"></a>且悲且慰。<a id="a-Ey"></a>自省四大了无疾苦。<a id="a-Ez"></a>至于明夕忽索履起立。<a id="a-F0"></a>目逆虚空如有所见。<a id="a-F1"></a>须臾还卧。<a id="a-F2"></a>颜色更悦。<a id="a-F3"></a>因谓傍人云。<a id="a-F4"></a>吾其去矣。<a id="a-F5"></a>于是转身右胁言气俱尽。<a id="a-F6"></a>春秋四十有五矣。</p>
  <p id="aF7">释法安。<a id="a-F8"></a>一名慈钦。<a id="a-F9"></a>未详何许人。<a id="a-FA"></a>远公之弟子也。<a id="a-FB"></a>善戒行讲说众经兼习禅业。<a id="a-FC"></a>善能开化愚曚拔邪归正。<a id="a-FD"></a>晋义熙中新阳县虎灾。<a id="a-FE"></a>县有大社树下筑神庙。<a id="a-FF"></a>左右居民以百数。<a id="a-FG"></a>遭虎死者夕有一两。<a id="a-FH"></a>安尝游其县暮逗此村。<a id="a-FI"></a>民以畏虎早闭闾。<a id="a-FJ"></a>安径之树下通夜坐禅。<a id="a-FK"></a>向晓闻虎负人而至投之树北。<a id="a-FL"></a>见安如喜如惊跳伏安前。<a id="a-FM"></a>安为说法授戒。<a id="a-FN"></a>虎踞地不动。<a id="a-FO"></a>有顷而去。<a id="a-FP"></a>旦村人追虎至树下。<a id="a-FQ"></a>见安大惊。<a id="a-FR"></a>谓是神人。<a id="a-FS"></a>遂传之一县士庶宗奉。<a id="a-FT"></a>虎灾由此而息。<a id="a-FU"></a>因改神庙留安立寺。<a id="a-FV"></a>左右田园皆舍为众业。<a id="a-FW"></a>后欲作画像须铜青困不能得。<a id="a-FX"></a>夜梦见一人迂其床前云。<a id="a-FY"></a>此下有铜钟。<a id="a-FZ"></a>觉即掘之果得二口。<a id="a-Fa"></a>因以青成像。<a id="a-Fb"></a>后以铜助远公铸佛。<a id="a-Fc"></a>余一武昌太守熊无患借视遂留之。<a id="a-Fd"></a>安后不知所终。</p>
  <p id="aFe">释昙邕。<a id="a-Ff"></a>姓杨。<a id="a-Fg"></a>关中人。<a id="a-Fh"></a>少仕伪秦至卫将军。<a id="a-Fi"></a>形长八尺雄武过人。<a id="a-Fj"></a>太元八年从符坚南征。<a id="a-Fk"></a>为晋军所败。<a id="a-Fl"></a>还至长安。<a id="a-Fm"></a>因从安公出家。<a id="a-Fn"></a>安公既往。<a id="a-Fo"></a>乃南投庐山事远公为师。<a id="a-Fp"></a>内外经书多所综涉。<a id="a-Fq"></a>志尚弘法不惮疲苦。<a id="a-Fr"></a>后为远入关致书罗什。<a id="a-Fs"></a>凡为使命十有余年。<a id="a-Ft"></a>鼓击风流摇动峰岫。<a id="a-Fu"></a>强捍果敢专对不辱。<a id="a-Fv"></a>京师道场僧鉴挹其德解。<a id="a-Fw"></a>请还杨州。<a id="a-Fx"></a>邕以远年高遂不果行。<a id="a-Fy"></a>然远神足高抌者其类不少。<a id="a-Fz"></a>恐后不相推谢。<a id="a-G0"></a>因以小缘托摈邕出。<a id="a-G1"></a>邕奉命出山容无怨忤。<a id="a-G2"></a>乃于山之西南营立茅宇。<a id="a-G3"></a>与弟子昙果。<a id="a-G4"></a>澄思禅门。<a id="a-G5"></a>尝于一时果梦见山神求受五戒。<a id="a-G6"></a>果曰。<a id="a-G7"></a>家师在此可往咨受。<a id="a-G8"></a>后少时邕见一人着单衣帽风姿端雅从者二十许人请受五戒。<a id="a-G9"></a>邕以果先梦知是山神。<a id="a-GA"></a>乃为说法授戒。<a id="a-GB"></a>神嚫以外国匕筋。<a id="a-GC"></a>礼拜辞别。<a id="a-GD"></a>儵忽不见。<a id="a-GE"></a>至远临亡之日。<a id="a-GF"></a>奔赴号踊痛深天属。<a id="a-GG"></a>后往荆州卒于竹林寺。</p>
  <p id="aGH">释道祖。<a id="a-GI"></a>吴国人也。<a id="a-GJ"></a>少出家为台寺支法齐弟子。<a id="a-GK"></a>幼有才思精勤务学。<a id="a-GL"></a>后与同志僧迁道流等共入庐山。<a id="a-GM"></a>七年并山中受戒。<a id="a-GN"></a>各随所习日有其新。<a id="a-GO"></a>远公每谓祖等易悟。<a id="a-GP"></a>尽如此辈不复忧后生矣。<a id="a-GQ"></a>迁流等并年二十八而卒。<a id="a-GR"></a>远叹曰。<a id="a-GS"></a>此子并才义英茂清悟日新。<a id="a-GT"></a>怀此长往一何痛哉。<a id="a-GU"></a>道流撰诸经目未就。<a id="a-GV"></a>祖为成之。<a id="a-GW"></a>今行于世。<a id="a-GX"></a>祖后还京师瓦官寺讲说。<a id="a-GY"></a>桓玄每往观听。<a id="a-GZ"></a>乃谓人曰。<a id="a-Ga"></a>道祖后发愈于远公。<a id="a-Gb"></a>但儒博不逮耳。<a id="a-Gc"></a>及玄辅正欲使沙门敬王。<a id="a-Gd"></a>祖乃辞还吴之台寺。<a id="a-Ge"></a>有顷玄纂位。<a id="a-Gf"></a>敕郡送祖出京。<a id="a-Gg"></a>祖称疾不行。<a id="a-Gh"></a>于是绝迹人事讲道终日。<a id="a-Gi"></a>以晋元熙元年卒。<a id="a-Gj"></a>春秋七十二矣。<a id="a-Gk"></a>远有弟子慧要。<a id="a-Gl"></a>亦解经律而尤长巧思。<a id="a-Gm"></a>山中无刻漏。<a id="a-Gn"></a>乃于泉水中立十二叶芙蓉。<a id="a-Go"></a>因流波转以定十二时。<a id="a-Gp"></a>晷景无差焉。<a id="a-Gq"></a>亦尝作木鸢飞数百步。<a id="a-Gr"></a>远又有弟子昙顺昙诜。<a id="a-Gs"></a>并义学致誉。<a id="a-Gt"></a>顺本黄龙人。<a id="a-Gu"></a>少受业什公。<a id="a-Gv"></a>后还师远。<a id="a-Gw"></a>蔬食有德行。<a id="a-Gx"></a>南蛮校尉刘遵。<a id="a-Gy"></a>于江陵立竹林寺请经始。<a id="a-Gz"></a>远遣徙焉。<a id="a-H0"></a>诜亦清雅有风则。<a id="a-H1"></a>注维摩及着穷通论等。<a id="a-H2"></a>又有法幽道恒道授等百有余人。<a id="a-H3"></a>或义解深明。<a id="a-H4"></a>或匡拯众事。<a id="a-H5"></a>或戒行清高。<a id="a-H6"></a>或禅思深入。<a id="a-H7"></a>并振名当世。<a id="a-H8"></a>传业于今。</p>
  <p id="aH9">释僧[(丰*力)/石]。<a id="a-HA"></a>姓傅氏。<a id="a-HB"></a>北地泥阳人。<a id="a-HC"></a>晋河间郎中令遐之元子也。<a id="a-HD"></a>少出家止长安大寺为弘觉法师弟子。<a id="a-HE"></a>觉亦一时法匠。<a id="a-HF"></a>[(丰*力)/石]初从受业。<a id="a-HG"></a>后游青司樊氵之间。<a id="a-HH"></a>通六经及三藏。<a id="a-HI"></a>律行清谨能匡振佛法。<a id="a-HJ"></a>姚苌姚兴早挹风名素所知重。<a id="a-HK"></a>及僭有关中深相顶敬。<a id="a-HL"></a>兴既崇信三宝盛弘大化。<a id="a-HM"></a>建会设斋烟盖重叠。<a id="a-HN"></a>使夫慕道舍俗者十室其半。<a id="a-HO"></a>自童寿入关。<a id="a-HP"></a>远僧复集僧尼既多。<a id="a-HQ"></a>或有愆漏。<a id="a-HR"></a>兴曰。<a id="a-HS"></a>凡未学僧未阶。<a id="a-HT"></a>苦忍安得无过。<a id="a-HU"></a>过而不[亥*羽]过遂多矣。<a id="a-HV"></a>宜立僧主以清大望。<a id="a-HW"></a>因下书曰。<a id="a-HX"></a>大法东迁于今为盛僧尼已多。<a id="a-HY"></a>应须纲领宣授远规以济颓绪。<a id="a-HZ"></a>僧[(丰*力)/石]法师学优早年德芳暮齿。<a id="a-Ha"></a>可为国内僧主。<a id="a-Hb"></a>僧迁法师禅慧兼修。<a id="a-Hc"></a>即为悦众。<a id="a-Hd"></a>法钦慧斌共掌僧录。<a id="a-He"></a>给车舆吏力。<a id="a-Hf"></a>[(丰*力)/石]资侍中秩传诏羊车各二人。<a id="a-Hg"></a>迁等并有厚给。<a id="a-Hh"></a>共事纯俭允惬时望。<a id="a-Hi"></a>五众肃清六时无怠。<a id="a-Hj"></a>至弘始七年敕加亲信伏身白从各三十人。<a id="a-Hk"></a>僧正之兴[(丰*力)/石]之始也。<a id="a-Hl"></a>[(丰*力)/石]躬自步行。<a id="a-Hm"></a>车舆以给老疾。<a id="a-Hn"></a>所获供恤常充众用。<a id="a-Ho"></a>虽年在秋方。<a id="a-Hp"></a>而讲说经律勖众无倦。<a id="a-Hq"></a>以弘始之末卒于长安大寺。<a id="a-Hr"></a>春秋七十矣。</p>
  <p id="aHs">释道融。<a id="a-Ht"></a>汲郡林虑人。<a id="a-Hu"></a>十二出家。<a id="a-Hv"></a>厥师爱其神彩先令外学。<a id="a-Hw"></a>往村借论语竟不赍归。<a id="a-Hx"></a>于彼已诵。<a id="a-Hy"></a>师更借本覆之不遗一字。<a id="a-Hz"></a>既嗟而异之。<a id="a-I0"></a>于是恣其游学。<a id="a-I1"></a>迄至立年才解英绝。<a id="a-I2"></a>内外经书闇游心府。<a id="a-I3"></a>闻罗什在关故往咨禀。<a id="a-I4"></a>什见而奇之。<a id="a-I5"></a>谓姚兴曰。<a id="a-I6"></a>昨见融公复是奇特聪明释子。<a id="a-I7"></a>兴引见叹重。<a id="a-I8"></a>敕入逍遥园参正详译。<a id="a-I9"></a>因请什出菩萨戒本。<a id="a-IA"></a>今行于世。<a id="a-IB"></a>后译中论始得两卷。<a id="a-IC"></a>融便就讲剖折文言预贯终始。<a id="a-ID"></a>什又命融令讲新法华。<a id="a-IE"></a>什自听之乃叹曰。<a id="a-IF"></a>佛法之兴融其人也。<a id="a-IG"></a>俄而师子国有一婆罗门。<a id="a-IH"></a>聪辩多学。<a id="a-II"></a>西土俗书罕不披诵。<a id="a-IJ"></a>为彼国外道之宗。<a id="a-IK"></a>闻什在关大行佛法。<a id="a-IL"></a>乃谓其徒曰。<a id="a-IM"></a>宁可使释氏之风独传震旦。<a id="a-IN"></a>而吾等正化不洽东国遂乘驼负书来入长安。<a id="a-IO"></a>姚兴见其口眼便僻。<a id="a-IP"></a>颇亦惑之。<a id="a-IQ"></a>婆罗门乃启兴曰。<a id="a-IR"></a>至道无方各尊其事今请与秦僧捔其辩力。<a id="a-IS"></a>随有优者即传其化。<a id="a-IT"></a>兴即许焉。<a id="a-IU"></a>时关中僧众相视缺然莫敢当者。<a id="a-IV"></a>什谓融曰。<a id="a-IW"></a>此外道聪明殊人。<a id="a-IX"></a>捔言必胜。<a id="a-IY"></a>使无上大道在吾徒而屈。<a id="a-IZ"></a>良可悲矣。<a id="a-Ia"></a>若使外道得志则法轮摧轴。<a id="a-Ib"></a>岂可然乎。<a id="a-Ic"></a>如吾所睹在君一人。<a id="a-Id"></a>融自顾才力不减。<a id="a-Ie"></a>而外道经书未尽披读。<a id="a-If"></a>乃密令人写婆罗门所读经目。<a id="a-Ig"></a>一披即诵。<a id="a-Ih"></a>后克日论义。<a id="a-Ii"></a>姚兴自出。<a id="a-Ij"></a>公卿皆会阙下。<a id="a-Ik"></a>关中僧众四远必集。<a id="a-Il"></a>融与婆罗门拟相詶抗。<a id="a-Im"></a>锋辩飞玄彼所不及。<a id="a-In"></a>婆罗门自知辞理已屈。<a id="a-Io"></a>犹以广读为夸。<a id="a-Ip"></a>融乃列其所读书并秦地经史名目卷部。<a id="a-Iq"></a>三倍多之。<a id="a-Ir"></a>什因嘲之曰。<a id="a-Is"></a>君不闻大秦广学。<a id="a-It"></a>那忽轻尔远来。<a id="a-Iu"></a>婆罗门心愧悔伏顶礼融足。<a id="a-Iv"></a>数日之中无何而去。<a id="a-Iw"></a>像运再兴融有力也。<a id="a-Ix"></a>融后还彭城常讲说相续。<a id="a-Iy"></a>问道至者千有余人。<a id="a-Iz"></a>依随门徒数盈三百。<a id="a-J0"></a>性不狎諠。<a id="a-J1"></a>常登楼披玩。<a id="a-J2"></a>殷勤善诱毕命弘法。<a id="a-J3"></a>后卒于彭城。<a id="a-J4"></a>春秋七十四矣。<a id="a-J5"></a>所著法华大品金光明十地维摩等义疏。<a id="a-J6"></a>并行于世矣。</p>
  <p id="aJ7">释昙影。<a id="a-J8"></a>或云北人。<a id="a-J9"></a>不知何许郡县。<a id="a-JA"></a>性虚靖不甚交游。<a id="a-JB"></a>而安贫志学举止详审。<a id="a-JC"></a>过似淹迟而神气骏捷。<a id="a-JD"></a>志与形反。<a id="a-JE"></a>能讲正法华经及光赞波若。<a id="a-JF"></a>每法轮一转辄道俗千数。<a id="a-JG"></a>后入关中。<a id="a-JH"></a>姚兴大加礼接。<a id="a-JI"></a>及什至长安影往从之。<a id="a-JJ"></a>什谓兴曰。<a id="a-JK"></a>昨见影公亦是此国风流标望之僧也。<a id="a-JL"></a>兴敕住逍遥园助什译经。<a id="a-JM"></a>初出成实论。<a id="a-JN"></a>凡诤论问答皆次第往反。<a id="a-JO"></a>影恨其支离。<a id="a-JP"></a>乃结为五番。<a id="a-JQ"></a>竟以呈什。<a id="a-JR"></a>什曰大善。<a id="a-JS"></a>深得吾意。<a id="a-JT"></a>什后出妙法华经。<a id="a-JU"></a>影既旧所命宗。<a id="a-JV"></a>特加深思。<a id="a-JW"></a>乃着法华义疏四卷。<a id="a-JX"></a>并注中论。<a id="a-JY"></a>后山栖隐处守节尘外。<a id="a-JZ"></a>修功立善愈老愈笃。<a id="a-Ja"></a>以晋义熙中卒。<a id="a-Jb"></a>春秋七十矣。</p>
  <p id="aJc">释僧睿。<a id="a-Jd"></a>魏郡长乐人也。<a id="a-Je"></a>少乐出家。<a id="a-Jf"></a>至年十八始获从志。<a id="a-Jg"></a>依投僧贤法师为弟子。<a id="a-Jh"></a>谦虚内敏学与时竞。<a id="a-Ji"></a>至年二十二博通经论。<a id="a-Jj"></a>尝听僧朗法师讲放光经。<a id="a-Jk"></a>屡有机难。<a id="a-Jl"></a>朗与贤有濠上之契。<a id="a-Jm"></a>谓贤曰。<a id="a-Jn"></a>睿比格难。<a id="a-Jo"></a>吾累思不能通。<a id="a-Jp"></a>可谓贤贤弟子也。<a id="a-Jq"></a>至年二十四。<a id="a-Jr"></a>游历名邦处处讲说。<a id="a-Js"></a>知音之士负袠成群。<a id="a-Jt"></a>常叹曰。<a id="a-Ju"></a>经法虽少足识因果。<a id="a-Jv"></a>禅法未传厝心无地什后至关。<a id="a-Jw"></a>因请出禅法要三卷。<a id="a-Jx"></a>始是鸠摩罗陀所制。<a id="a-Jy"></a>末是马鸣所说。<a id="a-Jz"></a>中间是外国诸圣共造。<a id="a-K0"></a>亦称菩萨禅。<a id="a-K1"></a>睿既获之日夜修习。<a id="a-K2"></a>遂精炼五门善入六净。<a id="a-K3"></a>伪司徒公姚嵩深相礼贵。<a id="a-K4"></a>姚兴问嵩。<a id="a-K5"></a>睿公何如。<a id="a-K6"></a>嵩答。<a id="a-K7"></a>实邺卫之松柏。<a id="a-K8"></a>兴敕见之。<a id="a-K9"></a>公卿皆集。<a id="a-KA"></a>欲观其才器。<a id="a-KB"></a>睿风韵[罩-卓+注]流含吐彬蔚。<a id="a-KC"></a>兴大赏悦。<a id="a-KD"></a>即敕给俸恤吏力人舆。<a id="a-KE"></a>兴后谓嵩曰。<a id="a-KF"></a>乃四海标领。<a id="a-KG"></a>何独邺卫之松柏。<a id="a-KH"></a>于是美声遐布远近归德。<a id="a-KI"></a>什所翻经。<a id="a-KJ"></a>睿并参正。<a id="a-KK"></a>昔竺法护出正法华经。<a id="a-KL"></a>受决品云。<a id="a-KM"></a>天见人人见天。<a id="a-KN"></a>什译经至此乃言。<a id="a-KO"></a>此语与西域义同。<a id="a-KP"></a>但在言过质。<a id="a-KQ"></a>睿曰。<a id="a-KR"></a>将非人天交接两得相见。<a id="a-KS"></a>什喜曰。<a id="a-KT"></a>实然。<a id="a-KU"></a>其领悟标出皆此类也。<a id="a-KV"></a>后出成实论令睿讲之。<a id="a-KW"></a>什谓睿曰。<a id="a-KX"></a>此诤论中有七变处文破毗昙。<a id="a-KY"></a>而在言小隐。<a id="a-KZ"></a>若能不问而解可谓英才。<a id="a-Ka"></a>至睿启发幽微果不咨什而契然悬会。<a id="a-Kb"></a>什叹曰。<a id="a-Kc"></a>吾传译经论得与子相值。<a id="a-Kd"></a>真无所恨矣。<a id="a-Ke"></a>着大智论十二门论中论等诸序。<a id="a-Kf"></a>并着大小品法华维摩思益自在王禅经等序。<a id="a-Kg"></a>皆传于世。<a id="a-Kh"></a>初睿善摄威仪弘赞经法常回此诸业愿生安养。<a id="a-Ki"></a>每行住坐卧不敢正背西方。<a id="a-Kj"></a>后自知命尽。<a id="a-Kk"></a>忽集僧告别。<a id="a-Kl"></a>乃谓众曰。<a id="a-Km"></a>平生誓愿愿生西方。<a id="a-Kn"></a>如睿所见或当得往。<a id="a-Ko"></a>未知定免狐疑成不。<a id="a-Kp"></a>但身口意业或相违犯。<a id="a-Kq"></a>愿施以大慈为永劫法朋也。<a id="a-Kr"></a>于是入房洗浴。<a id="a-Ks"></a>烧香礼拜。<a id="a-Kt"></a>还床向西方合掌而卒。<a id="a-Ku"></a>是日同寺咸见五色香烟从睿房出。<a id="a-Kv"></a>春秋六十七矣。<a id="a-Kw"></a>时又有沙门僧楷。<a id="a-Kx"></a>与睿公同学。<a id="a-Ky"></a>亦有高名云。</p>
  <p id="aKz">释道恒。<a id="a-L0"></a>蓝田人。<a id="a-L1"></a>年九岁戏于路。<a id="a-L2"></a>隐士张忠见而嗟曰。<a id="a-L3"></a>此小儿有出人之相。<a id="a-L4"></a>在俗必有辅政之功。<a id="a-L5"></a>处道必能光显佛法。<a id="a-L6"></a>恨吾老矣。<a id="a-L7"></a>不得见之。<a id="a-L8"></a>恒少失二亲。<a id="a-L9"></a>事后母以孝闻。<a id="a-LA"></a>家贫无蓄。<a id="a-LB"></a>常手自画缋以供瞻奉。<a id="a-LC"></a>而笃好经典学兼宵夜。<a id="a-LD"></a>至年二十后母又亡。<a id="a-LE"></a>行丧尽礼服毕出家。<a id="a-LF"></a>游刃佛理多所兼通。<a id="a-LG"></a>学该内外才思清敏。<a id="a-LH"></a>罗什入关即往修造。<a id="a-LI"></a>什大嘉之。<a id="a-LJ"></a>及译出众经并助详定。<a id="a-LK"></a>时恒有同学道标。<a id="a-LL"></a>亦雅有才力。<a id="a-LM"></a>当时擅名。<a id="a-LN"></a>与恒相次。<a id="a-LO"></a>秦主姚兴以恒标二人神气俊朗有经国之量。<a id="a-LP"></a>乃敕伪尚书令姚显。<a id="a-LQ"></a>令敦逼恒标罢道助振王业。<a id="a-LR"></a>又下书恒标等曰。<a id="a-LS"></a>卿等皎然之操。<a id="a-LT"></a>实在可嘉。<a id="a-LU"></a>但君临四海治急须才。<a id="a-LV"></a>今敕尚书令显令夺卿等法服助翼赞时世。<a id="a-LW"></a>苟心存道味宁系白黑望体此怀不以守节为辞也。<a id="a-LX"></a>恒标等答曰。<a id="a-LY"></a>奉去月二十日诏。<a id="a-LZ"></a>令夺恒标等法服。<a id="a-La"></a>承命悲怀五情失守。<a id="a-Lb"></a>恒等才质闇短染法未深。<a id="a-Lc"></a>缁服之下誓毕身命。<a id="a-Ld"></a>并习佛法不闲世事。<a id="a-Le"></a>徒废非常之业。<a id="a-Lf"></a>终无殊异之功。<a id="a-Lg"></a>昔光武尚能纵严陵之心。<a id="a-Lh"></a>魏文容管宁之操。<a id="a-Li"></a>抑至尊之高心。<a id="a-Lj"></a>遂匹夫之微志。<a id="a-Lk"></a>况陛下以道御物兼弘三宝。<a id="a-Ll"></a>愿鉴元元之情。<a id="a-Lm"></a>垂旷通物之理也。<a id="a-Ln"></a>兴又致书于什[(丰*力)/石]二法师曰。<a id="a-Lo"></a>别已数旬每有倾想。<a id="a-Lp"></a>渐暖比休泰耳。<a id="a-Lq"></a>小虏远举更无处分。<a id="a-Lr"></a>正有愦然耳。<a id="a-Ls"></a>顷万事之殷须才以理之。<a id="a-Lt"></a>近诏恒标二人令释罗汉之服寻大士之踪。<a id="a-Lu"></a>然道无不在。<a id="a-Lv"></a>愿法师等勖以喻之。<a id="a-Lw"></a>什[(丰*力)/石]等答曰。<a id="a-Lx"></a>盖闻太上以道养民。<a id="a-Ly"></a>而物自是其复有德而治天下。<a id="a-Lz"></a>是以古之明主审违性之难御。<a id="a-M0"></a>悟任物之多因。<a id="a-M1"></a>故尧放许由于箕山。<a id="a-M2"></a>文轼干木于魏国。<a id="a-M3"></a>高祖纵四皓于终南。<a id="a-M4"></a>叔度辞蒲轮于汉岳。<a id="a-M5"></a>盖以适贤之性为得贤也。<a id="a-M6"></a>今恒标等德非圆达分在守节。<a id="a-M7"></a>少习玄化伏膺佛道。<a id="a-M8"></a>至于敷折妙典研究幽微。<a id="a-M9"></a>足以启悟童稚助化功德。<a id="a-MA"></a>愿陛下施既往之恩。<a id="a-MB"></a>纵其微志也。<a id="a-MC"></a>兴后频复下书。<a id="a-MD"></a>阖境救之殆而得勉。<a id="a-ME"></a>恒乃叹曰。<a id="a-MF"></a>古人有言。<a id="a-MG"></a>益我货者损我神。<a id="a-MH"></a>生我名者杀我身。<a id="a-MI"></a>于是窜影岩壑毕命幽薮。<a id="a-MJ"></a>蔬食味禅缅迹人外。<a id="a-MK"></a>晋义熙十三年卒于山舍。<a id="a-ML"></a>春秋七十二。<a id="a-MM"></a>恒着释驳论及百行箴。<a id="a-MN"></a>标作舍利佛毗昙序并吊王乔文。<a id="a-MO"></a>并行于世矣。</p>
  <p id="aMP">释僧肇。<a id="a-MQ"></a>京兆人。<a id="a-MR"></a>家贫以佣书为业。<a id="a-MS"></a>遂因缮写。<a id="a-MT"></a>乃历观经史备尽坟籍。<a id="a-MU"></a>爱好玄微。<a id="a-MV"></a>每以庄老为心要。<a id="a-MW"></a>尝读老子德章。<a id="a-MX"></a>乃叹曰。<a id="a-MY"></a>美则美矣。<a id="a-MZ"></a>然期神冥累之方。<a id="a-Ma"></a>犹未尽善也。<a id="a-Mb"></a>后见旧维摩经。<a id="a-Mc"></a>欢喜顶受披寻玩味。<a id="a-Md"></a>乃言。<a id="a-Me"></a>始知所归矣。<a id="a-Mf"></a>因此出家。<a id="a-Mg"></a>学善方等兼通三藏及在冠年而名振关辅。<a id="a-Mh"></a>时竞誉之徒莫不猜其早达。<a id="a-Mi"></a>或千里趍负入关抗辩。<a id="a-Mj"></a>肇既才思幽玄又善谈说。<a id="a-Mk"></a>承机挫锐曾不流滞。<a id="a-Ml"></a>时京兆宿儒及关外英彦。<a id="a-Mm"></a>莫不挹其锋辩负气摧衄。<a id="a-Mn"></a>后罗什至姑臧。<a id="a-Mo"></a>肇自远从之。<a id="a-Mp"></a>什嗟赏无极。<a id="a-Mq"></a>及什适长安。<a id="a-Mr"></a>肇亦随返。<a id="a-Ms"></a>姚兴命肇与僧睿等入逍遥园助详定经论。<a id="a-Mt"></a>肇以去圣久远文义多杂。<a id="a-Mu"></a>先旧所解时有乖谬。<a id="a-Mv"></a>及见什咨禀所悟更多。<a id="a-Mw"></a>因出大品之后。<a id="a-Mx"></a>肇便着波若无知论凡二千余言。<a id="a-My"></a>竟以呈什。<a id="a-Mz"></a>什读之称善。<a id="a-N0"></a>乃谓肇曰。<a id="a-N1"></a>吾解不谢子。<a id="a-N2"></a>辞当相挹。<a id="a-N3"></a>时庐山隐士刘遗民见肇此论。<a id="a-N4"></a>乃叹曰。<a id="a-N5"></a>不意方袍复有平叔。<a id="a-N6"></a>因以呈远公。<a id="a-N7"></a>远乃抚机叹曰。<a id="a-N8"></a>未常有也。<a id="a-N9"></a>因共披寻玩味更存往复。<a id="a-NA"></a>遗民乃致书肇曰。<a id="a-NB"></a>顷餐徽问有怀遥仰。<a id="a-NC"></a>岁末寒严体中何如。<a id="a-ND"></a>音寄壅隔增用悒蕴。<a id="a-NE"></a>弟子沉痾草泽常有弊瘁。<a id="a-NF"></a>愿彼大众康和外国法师休悆不。<a id="a-NG"></a>去年夏末见上人波若无知论。<a id="a-NH"></a>才运清俊旨中沈允。<a id="a-NI"></a>推步圣文婉然有归。<a id="a-NJ"></a>披味殷勤不能释手。<a id="a-NK"></a>真可谓浴心方等之渊。<a id="a-NL"></a>悟怀绝冥之肆。<a id="a-NM"></a>穷尽精巧无所间然。<a id="a-NN"></a>但闇者难晓犹有余疑。<a id="a-NO"></a>今辄条之如左。<a id="a-NP"></a>愿从容之暇粗为释之。<a id="a-NQ"></a>肇答书曰。<a id="a-NR"></a>不面在昔伫想用劳。<a id="a-NS"></a>得前疏并问。<a id="a-NT"></a>披寻反覆欣若暂对。<a id="a-NU"></a>凉风戒节顷常何如。<a id="a-NV"></a>贫道劳疾每不佳。<a id="a-NW"></a>即此大众寻常什师休胜。<a id="a-NX"></a>秦主道性自然天机迈俗。<a id="a-NY"></a>城堑三宝弘道是务。<a id="a-NZ"></a>由使异典胜僧自远而至。<a id="a-Na"></a>灵鹫之风萃乎兹土。<a id="a-Nb"></a>领公远举。<a id="a-Nc"></a>乃是千载之津梁。<a id="a-Nd"></a>于西域还得方等新经二百余部。<a id="a-Ne"></a>什师于大寺出新至诸经。<a id="a-Nf"></a>法藏渊旷日有异闻。<a id="a-Ng"></a>禅师于瓦官寺教习禅道。<a id="a-Nh"></a>门徒数百日夜匪懈。<a id="a-Ni"></a>邕邕肃肃致自欣乐。<a id="a-Nj"></a>三藏法师于中寺出律部。<a id="a-Nk"></a>本末精悉若睹初制。<a id="a-Nl"></a>毗婆沙法师于石羊寺出舍利弗毗昙。<a id="a-Nm"></a>梵本虽未及译。<a id="a-Nn"></a>时问中事发言新奇。<a id="a-No"></a>贫道一生猥参嘉运遇兹盛化。<a id="a-Np"></a>自恨不睹释迦泥洹之集。<a id="a-Nq"></a>余复何恨。<a id="a-Nr"></a>但恨不得与道胜君子同斯法集耳。<a id="a-Ns"></a>称咏既深聊复委及。<a id="a-Nt"></a>然来问婉切难为郢人。<a id="a-Nu"></a>贫道思不关微兼拙于华语。<a id="a-Nv"></a>且至趣无言。<a id="a-Nw"></a>言则乖旨。<a id="a-Nx"></a>云云不已竟何所辩。<a id="a-Ny"></a>聊以狂言示詶来旨也。<a id="a-Nz"></a>肇后又着不真空论物不迁论等。<a id="a-O0"></a>并注维摩。<a id="a-O1"></a>及制诸经论序。<a id="a-O2"></a>并传于世。<a id="a-O3"></a>及什之亡后。<a id="a-O4"></a>追悼永往翘思弥厉。<a id="a-O5"></a>乃着涅槃无名论。<a id="a-O6"></a>其辞曰。<a id="a-O7"></a>经称有余无余涅槃。<a id="a-O8"></a>涅槃秦言无为。<a id="a-O9"></a>亦名灭度。<a id="a-OA"></a>无为者取乎虚无寂寞妙绝于有为。<a id="a-OB"></a>灭度者言乎大患永灭超度四流。<a id="a-OC"></a>斯盖镜像之所归。<a id="a-OD"></a>绝称之幽宅也。<a id="a-OE"></a>而曰有余无余者。<a id="a-OF"></a>盖是出处之异号。<a id="a-OG"></a>应物之假名。<a id="a-OH"></a>余尝试言之。<a id="a-OI"></a>夫涅槃之为道也。<a id="a-OJ"></a>寂寥虚旷。<a id="a-OK"></a>不可以形名得。<a id="a-OL"></a>微妙无相。<a id="a-OM"></a>不可以有心知。<a id="a-ON"></a>超群有以幽升。<a id="a-OO"></a>量太虚而永久随之弗得其踪。<a id="a-OP"></a>迎之罔眺其首。<a id="a-OQ"></a>六趣不能摄其生。<a id="a-OR"></a>力负无以化其体。<a id="a-OS"></a>眇渀惚恍若存若往。<a id="a-OT"></a>五目莫睹其容。<a id="a-OU"></a>二听不闻其响。<a id="a-OV"></a>窈窈冥冥谁见谁晓。<a id="a-OW"></a>弥伦靡所不在。<a id="a-OX"></a>而独曳于有无之表。<a id="a-OY"></a>然则言之者失其真。<a id="a-OZ"></a>知之者返其愚。<a id="a-Oa"></a>有之者乖其性。<a id="a-Ob"></a>无之者伤其躯。<a id="a-Oc"></a>所以释迦掩室于摩竭。<a id="a-Od"></a>净名杜口于毗耶。<a id="a-Oe"></a>须菩提唱无说以显道。<a id="a-Of"></a>释梵乃绝听而雨花。<a id="a-Og"></a>斯皆理为神御。<a id="a-Oh"></a>故口为之缄默。<a id="a-Oi"></a>岂曰无辩。<a id="a-Oj"></a>辩所不能言也。<a id="a-Ok"></a>经曰。<a id="a-Ol"></a>真解脱者离于言数。<a id="a-Om"></a>寂灭永安无终无始。<a id="a-On"></a>不晦不明不寒不暑。<a id="a-Oo"></a>湛若虚空无名无证。<a id="a-Op"></a>论曰。<a id="a-Oq"></a>涅槃非有亦复非无。<a id="a-Or"></a>言语路绝心行处灭。<a id="a-Os"></a>寻夫经论之作也。<a id="a-Ot"></a>岂虚构哉。<a id="a-Ou"></a>果有其所以不有。<a id="a-Ov"></a>故不可得而有。<a id="a-Ow"></a>有其所以不无。<a id="a-Ox"></a>故不可得而无耳。<a id="a-Oy"></a>何者本之有境则五阴永灭。<a id="a-Oz"></a>推之无乡则幽灵不竭。<a id="a-P0"></a>幽灵不竭则抱一湛然。<a id="a-P1"></a>五阴永灭则万累都捐。<a id="a-P2"></a>万累都捐。<a id="a-P3"></a>故与道通同。<a id="a-P4"></a>抱一湛然。<a id="a-P5"></a>故神而无功。<a id="a-P6"></a>神而无功。<a id="a-P7"></a>故至功常在。<a id="a-P8"></a>与道通同。<a id="a-P9"></a>故冲而不改。<a id="a-PA"></a>冲而不改。<a id="a-PB"></a>不可为有。<a id="a-PC"></a>至功常在。<a id="a-PD"></a>不可为无。<a id="a-PE"></a>然则有无绝于内。<a id="a-PF"></a>称谓沦于外。<a id="a-PG"></a>视听之所不暨。<a id="a-PH"></a>四空之所昏昧。<a id="a-PI"></a>恬兮而夷。<a id="a-PJ"></a>泊焉而泰。<a id="a-PK"></a>九流于是乎交归。<a id="a-PL"></a>众圣于此乎冥会。<a id="a-PM"></a>斯乃希夷之境。<a id="a-PN"></a>太玄之乡而欲以有无题牓其方域而语神道者。<a id="a-PO"></a>不亦邈哉。<a id="a-PP"></a>其后十演九折。<a id="a-PQ"></a>凡数千言。<a id="a-PR"></a>文多不载。<a id="a-PS"></a>论成之后上表于姚兴曰。<a id="a-PT"></a>肇闻天得一以清。<a id="a-PU"></a>地得一以宁。<a id="a-PV"></a>君王得一以治天下。<a id="a-PW"></a>伏惟。<a id="a-PX"></a>陛下睿哲钦明道与神会。<a id="a-PY"></a>妙契环中理无不晓。<a id="a-PZ"></a>故能游刃万机弘道终日。<a id="a-Pa"></a>依被苍生垂文作范。<a id="a-Pb"></a>所以域中有四大王居一焉。<a id="a-Pc"></a>涅槃之道。<a id="a-Pd"></a>盖是三乘之所归。<a id="a-Pe"></a>方等之渊府。<a id="a-Pf"></a>眇茫希夷。<a id="a-Pg"></a>绝视听之域。<a id="a-Ph"></a>幽致虚玄。<a id="a-Pi"></a>非群情之所测。<a id="a-Pj"></a>肇以微躯猥蒙国恩。<a id="a-Pk"></a>得闲居学肆。<a id="a-Pl"></a>在付公门下十有余年。<a id="a-Pm"></a>虽众经殊趣胜致非一。<a id="a-Pn"></a>涅槃一义常为听习先。<a id="a-Po"></a>但肇才识闇短。<a id="a-Pp"></a>虽屡蒙诲喻。<a id="a-Pq"></a>犹怀漠漠。<a id="a-Pr"></a>为竭愚不已。<a id="a-Ps"></a>亦如似有解。<a id="a-Pt"></a>然未经高胜先唱。<a id="a-Pu"></a>不敢自决。<a id="a-Pv"></a>不幸什公去世。<a id="a-Pw"></a>咨参无所。<a id="a-Px"></a>以为永恨。<a id="a-Py"></a>而陛下圣德不孤。<a id="a-Pz"></a>独与什公神契目击道存。<a id="a-Q0"></a>决其方寸。<a id="a-Q1"></a>故能振彼玄风以启末俗。<a id="a-Q2"></a>一日遇蒙答安成侯嵩问无为宗极。<a id="a-Q3"></a>颇涉涅槃无名之义。<a id="a-Q4"></a>今辄作涅槃无名论。<a id="a-Q5"></a>有十演九折。<a id="a-Q6"></a>博采众经托证成喻。<a id="a-Q7"></a>以仰述陛下无名之致。<a id="a-Q8"></a>岂曰开诣神心穷究远当。<a id="a-Q9"></a>聊以拟议玄门班喻学徒耳。<a id="a-QA"></a>若少参圣旨愿敕存记。<a id="a-QB"></a>如其有差伏承旨授。<a id="a-QC"></a>兴答旨殷勤。<a id="a-QD"></a>备加赞述。<a id="a-QE"></a>即敕令缮写班诸子侄。<a id="a-QF"></a>其为时所重如此。<a id="a-QG"></a>晋义熙十年卒于长安。<a id="a-QH"></a>春秋三十有一矣。</p>
 </body>
</html>