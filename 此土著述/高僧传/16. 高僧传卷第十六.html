<!doctype html>
<html id="z3IBWQz1J2" data-ver="581">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第十六</h1>
  <p id="a2">原夫至道冲漠。<a id="a-3"></a>假蹄筌而后彰。<a id="a-4"></a>玄致幽凝。<a id="a-5"></a>藉师保以成用。<a id="a-6"></a>是由圣迹迭兴贤能异托。<a id="a-7"></a>辩忠烈孝慈。<a id="a-8"></a>以定君敬之道。<a id="a-9"></a>明诗书礼乐。<a id="a-A"></a>以成风俗之训。<a id="a-B"></a>或忘功遗事。<a id="a-C"></a>尚彼虚冲。<a id="a-D"></a>或体任荣枯。<a id="a-E"></a>重兹达命。<a id="a-F"></a>而皆教但域中功存近益。<a id="a-G"></a>斯盖渐染之方未奥尽其神性。<a id="a-H"></a>至若能仁之为训也。<a id="a-I"></a>考业果幽微。<a id="a-J"></a>则循复三世。<a id="a-K"></a>言至理高妙。<a id="a-L"></a>则贯绝百灵。<a id="a-M"></a>若夫启十地以辩慧宗。<a id="a-N"></a>显二谛以诠智府。<a id="a-O"></a>穷神尽性之旨。<a id="a-P"></a>管一枢极之致。<a id="a-Q"></a>余教方之犹群流之归巨壑。<a id="a-R"></a>众星之共北辰。<a id="a-S"></a>悠哉邈矣。<a id="a-T"></a>信难得以言尚至。<a id="a-U"></a>乃教满三千。<a id="a-V"></a>形遍六道。<a id="a-W"></a>皆所以接引幽昏为大利益。<a id="a-X"></a>而以净秽异闻升坠殊见。<a id="a-Y"></a>故秋方先音形之本。<a id="a-Z"></a>东国后见闻之益。<a id="a-a"></a>云龙表于夜明。<a id="a-b"></a>风虎彰乎宵梦。<a id="a-c"></a>鸿风既扇。<a id="a-d"></a>大化斯融。<a id="a-e"></a>自尔西域名僧往往而至。<a id="a-f"></a>或传度经法。<a id="a-g"></a>或教授禅道。<a id="a-h"></a>或以异迹化人。<a id="a-i"></a>或以神力救物。<a id="a-j"></a>自汉之梁。<a id="a-k"></a>纪历弥远。<a id="a-l"></a>世涉六代。<a id="a-m"></a>年将五百。<a id="a-n"></a>此土桑门含章秀起。<a id="a-o"></a>群英间出迭有其人。<a id="a-p"></a>众家记录叙载各异。<a id="a-q"></a>沙门法济偏叙高逸一迹。<a id="a-r"></a>沙门法安但列志节一行。<a id="a-s"></a>沙门僧宝止命游方一科。<a id="a-t"></a>沙门法进乃通撰传论。<a id="a-u"></a>而辞事阙略。<a id="a-v"></a>并皆互有繁简出没成异。<a id="a-w"></a>考之行事未见其归宋。<a id="a-x"></a>临川康王义庆宣验记及幽明录。<a id="a-y"></a>大原王琰冥祥记。<a id="a-z"></a>彭城刘俊益部寺记。<a id="a-10"></a>沙门昙宗京师寺记。<a id="a-11"></a>太原王延秀感应传。<a id="a-12"></a>朱君台征应传。<a id="a-13"></a>陶渊明搜神录。<a id="a-14"></a>并傍出诸僧叙其风素。<a id="a-15"></a>而皆是附见。<a id="a-16"></a>亟多疏阙齐竟陵文宣王三宝记传。<a id="a-17"></a>或称佛史。<a id="a-18"></a>或号僧录。<a id="a-19"></a>既三宝共叙。<a id="a-1A"></a>辞旨相关。<a id="a-1B"></a>混滥难求。<a id="a-1C"></a>更为芜昧。<a id="a-1D"></a>琅琊王巾所撰僧史意似该综。<a id="a-1E"></a>而文体未足。<a id="a-1F"></a>沙门僧祐撰三藏记。<a id="a-1G"></a>止有三十余僧。<a id="a-1H"></a>所无甚众。<a id="a-1I"></a>中书郎郄景兴东山僧传。<a id="a-1J"></a>治中张孝秀庐山僧传。<a id="a-1K"></a>中书陆明霞沙门传。<a id="a-1L"></a>各竞举一方不通今古。<a id="a-1M"></a>务存一善不及余行。<a id="a-1N"></a>逮乎即时。<a id="a-1O"></a>亦继有作者。<a id="a-1P"></a>然或褒赞之下。<a id="a-1Q"></a>过相揄扬。<a id="a-1R"></a>或叙事之中。<a id="a-1S"></a>空列辞费。<a id="a-1T"></a>求之实理无的可称。<a id="a-1U"></a>或复嫌以繁广删减其事。<a id="a-1V"></a>而抗迹之奇。<a id="a-1W"></a>多所遗削。<a id="a-1X"></a>谓出家之士。<a id="a-1Y"></a>处国宾王。<a id="a-1Z"></a>不应励然自远高蹈独绝寻辞荣弃爱本以异俗为贤。<a id="a-1a"></a>若此而不论竟何所纪。<a id="a-1b"></a>尝以暇日遇览群作。<a id="a-1c"></a>辄搜捡杂录数十余家。<a id="a-1d"></a>及晋宋齐梁春秋书史。<a id="a-1e"></a>秦赵燕凉荒朝伪历。<a id="a-1f"></a>地理杂篇。<a id="a-1g"></a>孤文片记。<a id="a-1h"></a>并博咨古老。<a id="a-1i"></a>广访先达。<a id="a-1j"></a>校其有无。<a id="a-1k"></a>取其同异。<a id="a-1l"></a>始于汉明帝永平十年。<a id="a-1m"></a>终至梁天监十八年。<a id="a-1n"></a>凡四百五十三载。<a id="a-1o"></a>二百五十七人。<a id="a-1p"></a>又傍出附见者二百余人。<a id="a-1q"></a>开其德业大为十例。<a id="a-1r"></a>一曰译经。<a id="a-1s"></a>二曰义解。<a id="a-1t"></a>三曰神异。<a id="a-1u"></a>四曰习禅。<a id="a-1v"></a>五曰明律。<a id="a-1w"></a>六曰遗身。<a id="a-1x"></a>七曰诵经。<a id="a-1y"></a>八曰兴福。<a id="a-1z"></a>九曰经师。<a id="a-20"></a>十曰唱导。<a id="a-21"></a>然法流东土。<a id="a-22"></a>盖由传译之勋。<a id="a-23"></a>或踰越沙险。<a id="a-24"></a>或泛漾洪波。<a id="a-25"></a>皆忘形殉道。<a id="a-26"></a>委命弘法。<a id="a-27"></a>震旦开明一焉是赖。<a id="a-28"></a>兹德可崇。<a id="a-29"></a>故列之篇首。<a id="a-2A"></a>至若慧解开神。<a id="a-2B"></a>则道兼万亿。<a id="a-2C"></a>通感适化。<a id="a-2D"></a>则强暴以绥。<a id="a-2E"></a>靖念安禅则功德森茂。<a id="a-2F"></a>弘赞毗尼。<a id="a-2G"></a>则禁行清洁。<a id="a-2H"></a>忘形遗体。<a id="a-2I"></a>则矜吝革心。<a id="a-2J"></a>歌诵法言。<a id="a-2K"></a>则幽显含庆。<a id="a-2L"></a>树兴福善。<a id="a-2M"></a>则遗像可传。<a id="a-2N"></a>凡此八科。<a id="a-2O"></a>并以轨迹不同。<a id="a-2P"></a>化洽殊异。<a id="a-2Q"></a>而皆德效四依。<a id="a-2R"></a>功在三业。<a id="a-2S"></a>故为群经之所称美。<a id="a-2T"></a>众圣之所褒述。<a id="a-2U"></a>及夫讨核源流商搉取舍。<a id="a-2V"></a>皆列诸赞论。<a id="a-2W"></a>备之后文。<a id="a-2X"></a>而论所著辞微异恒体。<a id="a-2Y"></a>始标大意类犹前序。<a id="a-2Z"></a>未辩时人事同后议。<a id="a-2a"></a>若间施前后。<a id="a-2b"></a>如谓烦杂。<a id="a-2c"></a>故总布一科之末。<a id="a-2d"></a>通称为论。<a id="a-2e"></a>其转读宣唱。<a id="a-2f"></a>虽源出非远。<a id="a-2g"></a>然而应机悟俗。<a id="a-2h"></a>实有偏功。<a id="a-2i"></a>故齐宋杂记。<a id="a-2j"></a>咸条列秀者。<a id="a-2k"></a>今之所取。<a id="a-2l"></a>必其制用超绝。<a id="a-2m"></a>及有一分通感。<a id="a-2n"></a>乃编之传末。<a id="a-2o"></a>如或异者非所存焉。<a id="a-2p"></a>凡十科所叙。<a id="a-2q"></a>皆散在众记。<a id="a-2r"></a>今止删聚一处。<a id="a-2s"></a>故述而无作。<a id="a-2t"></a>俾夫披览于一本之内可兼诸要。<a id="a-2u"></a>其有繁辞虚赞或德不及称者。<a id="a-2v"></a>一皆省略。<a id="a-2w"></a>故述六代贤异。<a id="a-2x"></a>止为十三卷。<a id="a-2y"></a>并序录合十四轴。<a id="a-2z"></a>号曰高僧传。<a id="a-30"></a>自前代所撰多曰名僧。<a id="a-31"></a>然名者本实之宾也。<a id="a-32"></a>若实行潜光则高而不名。<a id="a-33"></a>寡德适时。<a id="a-34"></a>则名而不高。<a id="a-35"></a>名而不高本非所纪。<a id="a-36"></a>高而不名则备今录。<a id="a-37"></a>故省名音代以高字。<a id="a-38"></a>其间草创或有遗逸。<a id="a-39"></a>今此一十四卷。<a id="a-3A"></a>备赞论者意以为定。<a id="a-3B"></a>如未隐括览者详焉。</p>
  <p id="a3C">高僧传第一卷(译经上十五人)</p>
  <p id="a3D">汉雒阳白马寺摄摩腾。</p>
  <p id="a3E">汉雒阳白马寺竺法兰。</p>
  <p id="a3F">汉雒阳安清。</p>
  <p id="a3G">汉雒阳支楼迦谶(竺佛朔　安玄　严佛调　支曜　康巨　康孟详)</p>
  <p id="a3H">魏雒阳昙柯迦罗(康僧铠　昙帝　帛延)</p>
  <p id="a3I">魏吴建业建初寺康僧会。</p>
  <p id="a3J">魏吴武昌维只难(法立　法巨)</p>
  <p id="a3K">晋长安竺昙摩罗刹(聂承远　聂道真)</p>
  <p id="a3L">晋长安帛远(帛法祚　卫士度)</p>
  <p id="a3M">晋建康建初寺帛尸梨蜜。</p>
  <p id="a3N">晋长安僧伽跋澄(佛图罗刹)</p>
  <p id="a3O">晋长安昙摩难提(赵政)</p>
  <p id="a3P">晋庐山僧伽提婆(僧伽罗叉)</p>
  <p id="a3Q">晋长安竺佛念。</p>
  <p id="a3R">晋江陵辛寺昙摩耶舍(竺法度)</p>
  <p id="a3S">高僧传第二卷(译经中七人)</p>
  <p id="a3T">晋长安鸠摩罗什。</p>
  <p id="a3U">晋长安弗若多罗。</p>
  <p id="a3V">晋长安昙摩流支。</p>
  <p id="a3W">晋寿春石涧寺卑摩罗叉。</p>
  <p id="a3X">晋长安佛陀耶舍。</p>
  <p id="a3Y">晋京师道场寺佛驮跋陀罗。</p>
  <p id="a3Z">晋河西昙无谶(安阳[色-巴+(厂@矢)]　道普　法盛　法维　僧表)</p>
  <p id="a3a">高僧传第三卷(译经下十三人)</p>
  <p id="a3b">宋江陵辛寺释法显。</p>
  <p id="a3c">宋黄龙释昙无竭。</p>
  <p id="a3d">宋建康龙光寺佛驮什。</p>
  <p id="a3e">宋河西浮陀跋摩。</p>
  <p id="a3f">宋京师枳园寺释智严。</p>
  <p id="a3g">宋六合山释宝云。</p>
  <p id="a3h">宋京师祇洹寺求那跋摩。</p>
  <p id="a3i">宋京师奉诚寺僧伽跋摩。</p>
  <p id="a3j">宋上定林寺昙摩蜜多。</p>
  <p id="a3k">宋京兆释智猛。</p>
  <p id="a3l">宋京师道林寺畺良耶舍(僧伽达多　僧伽罗多哆)</p>
  <p id="a3m">宋京师中兴寺求那跋陀罗(阿那摩低)</p>
  <p id="a3n">齐建康正观寺求那毗地(僧伽婆罗)</p>
  <p id="a3o">高僧传第四卷(义解一十四人)</p>
  <p id="a3p">晋洛阳朱士行(竺叔兰　无罗叉)</p>
  <p id="a3q">晋淮阳支孝龙。</p>
  <p id="a3r">晋豫章山康僧渊(康法畅　支敏度)</p>
  <p id="a3s">晋高邑竺法雅(毗浮　昙相　昙习)</p>
  <p id="a3t">晋中山康法朗(令韶)</p>
  <p id="a3u">晋炖煌竺法乘(竺法行　竺法存)</p>
  <p id="a3v">晋剡东仰山竺法潜(竺法友　竺法蕴　竺法济　康法谶)</p>
  <p id="a3w">晋剡沃洲山支遁(支法度　竺法仰)</p>
  <p id="a3x">晋剡山于法兰(竺法兴　支法渊　于法道)</p>
  <p id="a3y">晋剡白山于法开(于法威)</p>
  <p id="a3z">晋炖煌于道邃。</p>
  <p id="a40">晋剡葛岘山竺法崇(道宝)</p>
  <p id="a41">晋始宁山竺法义。</p>
  <p id="a42">晋东莞竺僧度(竺慧超)</p>
  <p id="a43">高僧传第五卷(义解二十五人)</p>
  <p id="a44">晋长安五级寺释道安(王嘉)</p>
  <p id="a45">晋蒱阪释法和。</p>
  <p id="a46">晋泰山昆仑岩竺僧朗(支　僧敦)</p>
  <p id="a47">晋京师瓦官寺竺法汰(昙壹　昙贰)</p>
  <p id="a48">晋飞龙山释僧先(道护)</p>
  <p id="a49">晋荆州上明竺僧辅。</p>
  <p id="a4A">晋京师瓦官寺竺僧敷。</p>
  <p id="a4B">晋荆州长沙寺释昙翼(僧卫)</p>
  <p id="a4C">晋荆州长沙寺释法遇。</p>
  <p id="a4D">晋荆州上明释昙徽。</p>
  <p id="a4E">晋长安覆舟山释道立(僧常　法浚)</p>
  <p id="a4F">晋长沙寺释昙诫。</p>
  <p id="a4G">晋于替青山竺法旷。</p>
  <p id="a4H">晋吴虎丘东寺竺道壹(帛道猷　道宝　道施)</p>
  <p id="a4I">晋山阴嘉祥寺释慧虔(昙诫　智明)</p>
  <p id="a4J">高僧传第六卷(义解三十三人)</p>
  <p id="a4K">晋庐山释慧远。</p>
  <p id="a4L">晋蜀龙渊寺释慧持(慧岩　僧恭　道泓　昙兰)</p>
  <p id="a4M">晋庐山释慧永(僧融)</p>
  <p id="a4N">晋庐山释僧济。</p>
  <p id="a4O">晋新阳释法安。</p>
  <p id="a4P">晋庐山释昙邕。</p>
  <p id="a4Q">晋吴台寺释道祖(慧要　昙顺　昙说　法幽　道恒　道授)</p>
  <p id="a4R">晋长安大寺释僧[(丰*力)/石](弘觉)</p>
  <p id="a4S">晋彭城郡释道融。</p>
  <p id="a4T">晋长安释昙影。</p>
  <p id="a4U">晋长安释僧睿(僧揩)</p>
  <p id="a4V">晋长安释道恒(道标)</p>
  <p id="a4W">晋长安释僧肇。</p>
  <p id="a4X">高僧传第七卷(义解四三十二人)</p>
  <p id="a4Y">宋京师龙光寺竺道生(宝林　法宝　慧生)</p>
  <p id="a4Z">宋京师乌衣寺释慧睿。</p>
  <p id="a4a">宋京师东安寺释慧严(法智)</p>
  <p id="a4b">宋京师道场寺释慧观(僧馥　法业)</p>
  <p id="a4c">宋京师祇洹寺释慧义(僧睿)</p>
  <p id="a4d">宋京师彭城寺释道渊(慧琳)</p>
  <p id="a4e">宋京师彭城寺释僧弼。</p>
  <p id="a4f">宋东阿释慧静。</p>
  <p id="a4g">宋京师祇洹寺释僧苞(法和)</p>
  <p id="a4h">宋余杭方显寺释僧诠。</p>
  <p id="a4i">宋江陵辛寺释昙鉴(道海　慧龛　慧恭　昙泓　道广)</p>
  <p id="a4j">宋庐山凌云寺释慧安。</p>
  <p id="a4k">宋淮南中寺释昙无成(昙冏)</p>
  <p id="a4l">宋京师灵味寺释僧含(道含)</p>
  <p id="a4m">宋江陵瑟琶寺释僧彻(僧庄)</p>
  <p id="a4n">宋吴虎丘山释昙谛。</p>
  <p id="a4o">宋寿春石涧寺释僧导(僧因　僧音　僧成)</p>
  <p id="a4p">宋蜀武担寺释道汪(普明　道訚)</p>
  <p id="a4q">宋山阴天柱山释慧静。</p>
  <p id="a4r">宋长沙麓山释法愍(僧宗)</p>
  <p id="a4s">宋京师北多宝寺释道亮(静林　慧隆)</p>
  <p id="a4t">宋丹阳释梵敏(僧籥)</p>
  <p id="a4u">宋京师中兴寺释道温(僧庆　慧定　慧嵩)</p>
  <p id="a4v">宋京师中兴寺释昙斌(昙济　昙宗)</p>
  <p id="a4w">宋京师何园寺释慧亮。</p>
  <p id="a4x">宋下定林寺释僧镜(昙隆)</p>
  <p id="a4y">宋京师灵根寺释僧瑾(昙度　玄运)</p>
  <p id="a4z">宋京师兴皇寺释道猛(道坚　慧鸾　慧敷　慧训　道明)</p>
  <p id="a50">宋山阴灵嘉寺释超进(昙机　道凭)</p>
  <p id="a51">宋吴兴小山释法瑶(昙瑶)</p>
  <p id="a52">宋京师新安寺释道猷(道慈　慧整　觉世)</p>
  <p id="a53">宋京师冶城寺释慧通。</p>
  <p id="a54">高僧传第八卷(义解五二十七人)</p>
  <p id="a55">齐伪魏济州释僧渊(慧记　道登)</p>
  <p id="a56">齐伪魏释昙度。</p>
  <p id="a57">齐京师庄严寺释道慧(玄趣　僧达)</p>
  <p id="a58">齐京师中兴寺释僧钟(昙纤　昙迁　僧表　僧最　敏达　僧宝)</p>
  <p id="a59">齐京师天保寺释僧盛。</p>
  <p id="a5A">齐京师湘官寺释弘充(法鲜)</p>
  <p id="a5B">齐高昌郡释智林。</p>
  <p id="a5C">齐京师灵根寺释法瑗(法爱　法常　智兴)</p>
  <p id="a5D">齐蜀齐后山释玄畅。</p>
  <p id="a5E">齐上定林寺释僧远(道凭　法令　慧泰)</p>
  <p id="a5F">齐荆州竹林寺释僧慧(昙慎　慧敞　僧岫)</p>
  <p id="a5G">齐上定林寺释僧柔(弘称　僧拔　慧熙)</p>
  <p id="a5H">齐山阴法华山释慧基(曾行　慧恢　道旭　慧求　慧深　法洪)</p>
  <p id="a5I">齐京师谢寺释慧次(僧宝　僧智　法珍　僧向　僧猛　法宝　慧调)</p>
  <p id="a5J">齐京师何园寺释慧隆(智诞　僧辩　僧贤　通慧　法度)</p>
  <p id="a5K">齐京师太昌寺释僧宗(昙准　法身　法真　慧令　僧贤　法仙　法最　僧敬　道文)</p>
  <p id="a5L">齐京师中兴寺释法安(慧光　敬遗　光赞　慧福　道宗)</p>
  <p id="a5M">齐京师中兴寺释僧印(慧龙)</p>
  <p id="a5N">齐琅琊[山*聶]山释法度(法绍　僧朗　慧开　法开　僧绍)</p>
  <p id="a5O">梁京师治城寺释智秀(法整　僧若　僧璇　道乘)</p>
  <p id="a5P">梁荆州释慧琳。</p>
  <p id="a5Q">梁京师灵曜寺释僧盛(法欣　智敞　法冏　僧护　僧韶)</p>
  <p id="a5R">梁山阴云门山寺释智顺。</p>
  <p id="a5S">梁京师灵味寺释宝亮(道明　僧成　僧宝)</p>
  <p id="a5T">梁上定林寺释法通(圣进)</p>
  <p id="a5U">梁京师招提寺释慧集。</p>
  <p id="a5V">梁剡法华台释昙斐(法藏　明度)</p>
  <p id="a5W">高僧传第九卷(神异上四人)</p>
  <p id="a5X">晋邺中竺佛图澄(道进)</p>
  <p id="a5Y">晋罗浮山单道开。</p>
  <p id="a5Z">晋常山竺佛调。</p>
  <p id="a5a">晋洛阳耆域。</p>
  <p id="a5b">高僧传第十卷(神异下十六人)</p>
  <p id="a5c">晋洛阳盘鸱山揵陀勒。</p>
  <p id="a5d">晋洛阳娄至山呵罗竭。</p>
  <p id="a5e">晋襄阳竺法慧(范材)</p>
  <p id="a5f">晋洛阳大市寺安慧则(慧持)</p>
  <p id="a5g">晋长安涉公。</p>
  <p id="a5h">晋西平释昙霍。</p>
  <p id="a5i">晋上虞龙山史宗。</p>
  <p id="a5j">宋京师杯度。</p>
  <p id="a5k">宋伪魏长安释昙始。</p>
  <p id="a5l">宋高昌释法朗(法整)</p>
  <p id="a5m">宋岷山通云寺邵硕。</p>
  <p id="a5n">宋江陵琵琶寺释慧安(僧览　法卫)</p>
  <p id="a5o">齐京师枳园寺沙弥释法匮(法揩)</p>
  <p id="a5p">齐荆州释僧慧(慧远)</p>
  <p id="a5q">齐寿春释慧通。</p>
  <p id="a5r">梁京师释保志(道香　僧朗)</p>
  <p id="a5s">高僧传第十一卷(习禅　明律)</p>
  <p id="a5t">习禅(二十一人)</p>
  <p id="a5u">晋江左竺僧显。</p>
  <p id="a5v">晋剡隐岳山帛僧光。</p>
  <p id="a5w">晋始丰赤城山竺昙猷(慧开　慧真)</p>
  <p id="a5x">晋长安释慧嵬。</p>
  <p id="a5y">晋广汉阎兴寺释贤护。</p>
  <p id="a5z">晋始丰赤城山支昙兰。</p>
  <p id="a60">晋蜀石室山释法绪。</p>
  <p id="a61">晋伪魏平城释玄高(慧崇)</p>
  <p id="a62">宋长安寒山释僧周(僧亮)</p>
  <p id="a63">宋长安太后寺释慧通。</p>
  <p id="a64">宋余杭释净度。</p>
  <p id="a65">宋始丰瀑布山释僧从。</p>
  <p id="a66">宋广汉释法成。</p>
  <p id="a67">宋京师中兴寺释慧览。</p>
  <p id="a68">宋荆州长沙寺释法期(道果)</p>
  <p id="a69">宋成都释道法。</p>
  <p id="a6A">宋蜀安乐寺释普恒。</p>
  <p id="a6B">齐京师灵鹫寺释僧审(僧谦　法隐　超志　法达　慧胜)</p>
  <p id="a6C">齐武昌樊山释法悟(道济)</p>
  <p id="a6D">齐钱塘灵苑山释昙超。</p>
  <p id="a6E">齐始丰赤城山释慧明。</p>
  <p id="a6F">明律(十三人)</p>
  <p id="a6G">宋江陵释慧猷。</p>
  <p id="a6H">宋吴闲居寺释僧业(慧光)</p>
  <p id="a6I">宋京师长乐寺释慧询。</p>
  <p id="a6J">宋京师庄严寺释僧璩(道远)</p>
  <p id="a6K">宋彭城郡释道俨(慧曜)</p>
  <p id="a6L">宋江陵释僧隐(成具)</p>
  <p id="a6M">宋广汉释道房。</p>
  <p id="a6N">宋京师闲心寺释道营(慧祐)</p>
  <p id="a6O">齐钟山灵曜寺释志道(超度)</p>
  <p id="a6P">齐京师多宝寺释法颖(慧文)</p>
  <p id="a6Q">齐蜀灵建寺释法琳。</p>
  <p id="a6R">齐京师安乐寺释智称(聪超)</p>
  <p id="a6S">梁京师建初寺释僧祐。</p>
  <p id="a6T">高僧传第十二卷(亡身　诵经)</p>
  <p id="a6U">亡身(十一人)</p>
  <p id="a6V">晋霍山释僧群。</p>
  <p id="a6W">宋彭城驾山释昙称。</p>
  <p id="a6X">宋高昌释法进(僧导)</p>
  <p id="a6Y">宋魏郡廷尉寺释僧富。</p>
  <p id="a6Z">宋伪秦蒱阪释法羽(慧始)</p>
  <p id="a6a">宋临川招提寺释慧绍(僧要)</p>
  <p id="a6b">宋庐山招隐寺释僧瑜。</p>
  <p id="a6c">宋京师竹林寺释慧益。</p>
  <p id="a6d">宋蜀武担寺释僧庆。</p>
  <p id="a6e">齐陇西释法光。</p>
  <p id="a6f">齐交阯仙山释昙弘。</p>
  <p id="a6g">诵经(二十一人)</p>
  <p id="a6h">晋河阴白马寺释昙邃。</p>
  <p id="a6i">晋越城寺释法相(昙盖　僧法)</p>
  <p id="a6j">晋山阴显义寺竺法纯。</p>
  <p id="a6k">晋蜀三贤寺释僧生。</p>
  <p id="a6l">宋剡法华台释法宗。</p>
  <p id="a6m">宋京师南涧寺释道冏。</p>
  <p id="a6n">宋庐山释慧庆。</p>
  <p id="a6o">宋临渭释普明。</p>
  <p id="a6p">宋京师道场寺释法庄。</p>
  <p id="a6q">宋京师瓦官寺释慧果。</p>
  <p id="a6r">宋京师东安寺释法恭(僧恭)</p>
  <p id="a6s">宋京师彭城寺释僧覆(慧琳)</p>
  <p id="a6t">齐京师高座寺释慧进(僧念)</p>
  <p id="a6u">齐永兴柏林寺释弘明。</p>
  <p id="a6v">齐京师灵根寺释慧豫(法音)</p>
  <p id="a6w">齐上定林寺释道崇。</p>
  <p id="a6x">齐上定林寺释超辩(法明　僧志　法定)</p>
  <p id="a6y">齐山阴天柱山释法慧(昙游)</p>
  <p id="a6z">齐京师后冈释僧侯(慧温)</p>
  <p id="a70">梁上定林寺释慧弥(法仙)</p>
  <p id="a71">梁富阳齐坚寺释道琳。</p>
  <p id="a72">高僧传第十三卷(兴福　经师　导师)</p>
  <p id="a73">兴福(十四人)</p>
  <p id="a74">晋并州竺慧达。</p>
  <p id="a75">晋武陵平山释慧元(竺慧直)</p>
  <p id="a76">晋京师瓦官寺释慧力。</p>
  <p id="a77">晋京师安乐寺释慧受。</p>
  <p id="a78">宋京师崇明寺释僧慧。</p>
  <p id="a79">宋山阴法华山释僧翼。</p>
  <p id="a7A">宋豫州释僧洪。</p>
  <p id="a7B">宋京师释僧亮。</p>
  <p id="a7C">宋京师延贤寺释法意。</p>
  <p id="a7D">齐南海云峰寺释慧敬。</p>
  <p id="a7E">齐南海藏薇山释法献。</p>
  <p id="a7F">齐上定林寺释法献(玄畅)</p>
  <p id="a7G">梁剡石城山释僧护。</p>
  <p id="a7H">梁京师正觉寺释法悦。</p>
  <p id="a7I">经师(十一人)</p>
  <p id="a7J">晋中山帛法桥。</p>
  <p id="a7K">晋京师建初寺支昙籥。</p>
  <p id="a7L">宋京师祇洹寺释法平。</p>
  <p id="a7M">宋京师白马寺释僧饶。</p>
  <p id="a7N">宋安乐寺释道慧。</p>
  <p id="a7O">宋谢寺释智宗。</p>
  <p id="a7P">齐乌衣寺释昙迁。</p>
  <p id="a7Q">齐东安寺释昙智。</p>
  <p id="a7R">齐安乐寺释僧辩。</p>
  <p id="a7S">齐白马寺释昙凭。</p>
  <p id="a7T">齐北多宝寺释慧忍。</p>
  <p id="a7U">唱导(十人)</p>
  <p id="a7V">宋京师祇洹寺释道照。</p>
  <p id="a7W">宋长干寺释昙颖。</p>
  <p id="a7X">宋瓦官寺释慧璩。</p>
  <p id="a7Y">宋灵味寺释昙宗。</p>
  <p id="a7Z">宋中寺释昙光。</p>
  <p id="a7a">齐兴福寺释慧芬。</p>
  <p id="a7b">齐兴福寺释道儒。</p>
  <p id="a7c">齐瓦官寺释慧重。</p>
  <p id="a7d">齐正胜寺释法愿。</p>
  <p id="a7e">齐济隆寺释法镜。</p>
  <p id="a7f">右十三卷十科凡二百五十七人。</p>
  <p id="a7g">弟子孤子曼颖。<a id="a-7h"></a>顿首和南。<a id="a-7i"></a>一日蒙示所撰高僧传。<a id="a-7j"></a>并使其掎摭力寻始竟。<a id="a-7k"></a>但见伟才。<a id="a-7l"></a>纸弊墨渝迄未能罢。<a id="a-7m"></a>若乃至法既被名德已兴。<a id="a-7n"></a>年几五百时经六代。<a id="a-7o"></a>自摩腾法兰发轸西域。<a id="a-7p"></a>安侯支谶荷锡东都。<a id="a-7q"></a>虽迹标出没行实深浅。<a id="a-7r"></a>咸作舟梁大为利益。<a id="a-7s"></a>固宜缁素传美铅椠定辞照示后昆揄扬往秀。<a id="a-7t"></a>而道安罗什间表秦书。<a id="a-7u"></a>佛澄道进杂闻赵删。<a id="a-7v"></a>晋史见舍恨局当时。<a id="a-7w"></a>宋典所存颇因其会。<a id="a-7x"></a>兼且搀出君台之记。<a id="a-7y"></a>糅在元亮之说。<a id="a-7z"></a>感应或所商搉。<a id="a-80"></a>幽明不无梗概泛显傍文未足光阐。<a id="a-81"></a>间有诸传又非隐括。<a id="a-82"></a>景兴偶采居山之人。<a id="a-83"></a>僧宝偏缀游方之士。<a id="a-84"></a>法济唯张高逸之例。<a id="a-85"></a>法安止命志节之科。<a id="a-86"></a>康泓专纪单开。<a id="a-87"></a>王秀但称高座。<a id="a-88"></a>僧瑜卓尔独载。<a id="a-89"></a>玄畅超然孤录。<a id="a-8A"></a>唯释法进所造。<a id="a-8B"></a>王巾有着意。<a id="a-8C"></a>存该综可擅一家。<a id="a-8D"></a>然进名博而未广。<a id="a-8E"></a>巾体立而不就。<a id="a-8F"></a>梁来作者亦有病诸。<a id="a-8G"></a>僧祐成兰既同法济之责。<a id="a-8H"></a>孝秀染毫复获景兴之诮。<a id="a-8I"></a>其唱公纂集最实近之。<a id="a-8J"></a>求其鄙意更恨烦冗。<a id="a-8K"></a>法师此制始所谓不刊之鸿笔也。<a id="a-8L"></a>绵亘古今包括内外。<a id="a-8M"></a>属辞比事不文不质。<a id="a-8N"></a>谓繁难省云约岂加。<a id="a-8O"></a>以高为名既使弗逮者耻。<a id="a-8P"></a>开例成广足使有善者劝。<a id="a-8Q"></a>向之二三诸子前后撰述。<a id="a-8R"></a>岂得挈长量短同年共日而语之哉。<a id="a-8S"></a>信门徒竟无一言可豫。<a id="a-8T"></a>市肆空设千金之赏。<a id="a-8U"></a>方入簉龙函上登麟阁。<a id="a-8V"></a>出内琼笈卷舒王笥弟子虽实不敏少尝好学。<a id="a-8W"></a>顷日尪余触途多昧。<a id="a-8X"></a>且获披来帙斯文在斯。<a id="a-8Y"></a>钻仰弗暇讨论何所。<a id="a-8Z"></a>诚非子通见元则之论。<a id="a-8a"></a>良愧处道知休奕之书。<a id="a-8b"></a>徒深谢安慕竺旷风流殷浩惮支遁才俊耳。<a id="a-8c"></a>不见旬日穷情已劳。<a id="a-8d"></a>扶力此白以伐诉尽。<a id="a-8e"></a>弟子孤子王曼颖顿首和南。</p>
  <p id="a8f">君白一日以所撰高僧传相简。<a id="a-8g"></a>意存箴艾。<a id="a-8h"></a>而来告累纸。<a id="a-8i"></a>更加拂拭。<a id="a-8j"></a>顾惟道藉人弘理由教显。<a id="a-8k"></a>而弘道释教莫尚高僧。<a id="a-8l"></a>故渐染以来昭明遗法。<a id="a-8m"></a>殊功异行列代而兴。<a id="a-8n"></a>敦厉后生理宜综缀。<a id="a-8o"></a>贫道少乏怀书抱筴自课之勤长慕铅墨涂青扬善之美。<a id="a-8p"></a>故于听览余闲厝心传录。<a id="a-8q"></a>每见一分可称。<a id="a-8r"></a>辄有怀三省。<a id="a-8s"></a>但历寻众记繁约。<a id="a-8t"></a>或编不同列参差。<a id="a-8u"></a>或行事出没。<a id="a-8v"></a>已详别序兼具来告。<a id="a-8w"></a>所以不量寸管。<a id="a-8x"></a>辄树十科。<a id="a-8y"></a>商搉条流。<a id="a-8z"></a>意言略举而笔路苍茫。<a id="a-90"></a>辞语陋拙。<a id="a-91"></a>本以自备疏遗。<a id="a-92"></a>岂宜滥入高听檀越既学兼孔释解贯玄儒。<a id="a-93"></a>抽入缀藻内外淹劭。<a id="a-94"></a>披览余暇脱助详阅。<a id="a-95"></a>故忘鄙俚用简龙门。<a id="a-96"></a>然事高辞野久怀多愧。<a id="a-97"></a>来告吹嘘更增[怡-台+典][怡-台+墨]。<a id="a-98"></a>今以所著赞论十科。<a id="a-99"></a>重以相简。<a id="a-9A"></a>如有纰谬请备斟酌。<a id="a-9B"></a>释君白。</p>
  <p id="a9C">此传是会稽嘉祥寺慧皎法师所撰。<a id="a-9D"></a>法师学通内外善讲经律。<a id="a-9E"></a>着涅槃疏十卷梵网戒等义疏。<a id="a-9F"></a>并为世轨。<a id="a-9G"></a>又着此高僧传十三卷。<a id="a-9H"></a>梁末承圣二年太岁癸酉避侯景难来至湓城。<a id="a-9I"></a>少时讲说。<a id="a-9J"></a>甲戌年二月舍化。<a id="a-9K"></a>时年五十有八江州僧正慧恭经始葬庐山禅阁寺墓。<a id="a-9L"></a>龙光寺僧果同避难在山。<a id="a-9M"></a>遇见时事聊记之云尔。</p>
 </body>
</html>