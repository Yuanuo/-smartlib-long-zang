<!doctype html>
<html id="z3IBWQo1Iw" data-ver="1090">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第十</h1>
  <h2 id="a2">神异上</h2>
  <p id="a3">竺佛图澄一 单道开二 竺佛调三 耆域四</p>
  <p id="a4">竺佛图澄者。<a id="a-5"></a>西域人也。<a id="a-6"></a>本姓帛氏。<a id="a-7"></a>少出家清真务学。<a id="a-8"></a>诵经数百万言。<a id="a-9"></a>善解文义。<a id="a-A"></a>虽未读此土儒史。<a id="a-B"></a>而与诸学士论辩疑滞。<a id="a-C"></a>皆闇若符契。<a id="a-D"></a>无能屈者。<a id="a-E"></a>自云。<a id="a-F"></a>再到罽宾受诲名师。<a id="a-G"></a>西域咸称得道。<a id="a-H"></a>以晋怀帝永嘉四年。<a id="a-I"></a>来适洛阳。<a id="a-J"></a>志弘大法。<a id="a-K"></a>善诵神咒。<a id="a-L"></a>能役使鬼物。<a id="a-M"></a>以麻油杂胭脂涂掌。<a id="a-N"></a>千里外事皆彻见掌中如对面焉。<a id="a-O"></a>亦能令洁斋者见。<a id="a-P"></a>又听铃音以言事无不劾验。<a id="a-Q"></a>欲于洛阳立寺。<a id="a-R"></a>值刘曜寇斥洛台帝京扰乱。<a id="a-S"></a>澄立寺之志遂不果。<a id="a-T"></a>乃潜泽草野以观世变。<a id="a-U"></a>时石勒屯兵葛陂。<a id="a-V"></a>专以杀戮为威。<a id="a-W"></a>沙门遇害者甚众。<a id="a-X"></a>澄悯念苍生欲以道化勒。<a id="a-Y"></a>于是杖策到军门。<a id="a-Z"></a>勒大将军郭黑略素奉法。<a id="a-a"></a>澄即投止略家。<a id="a-b"></a>略从受五戒崇弟子之礼。<a id="a-c"></a>略后从勒征伐。<a id="a-d"></a>辄预克胜负。<a id="a-e"></a>勒疑而问曰。<a id="a-f"></a>孤不觉卿有出众智谋。<a id="a-g"></a>而每知行军吉凶何也。<a id="a-h"></a>略曰。<a id="a-i"></a>将军天挺神武幽灵所助。<a id="a-j"></a>有一沙门术智非常。<a id="a-k"></a>云将军当略有区夏已应为师。<a id="a-l"></a>臣前后所白。<a id="a-m"></a>皆其言也。<a id="a-n"></a>勒喜曰。<a id="a-o"></a>天赐也。<a id="a-p"></a>召澄问曰。<a id="a-q"></a>佛道有何灵验。<a id="a-r"></a>澄知勒不达深理。<a id="a-s"></a>正可以道术为征。<a id="a-t"></a>因而言曰。<a id="a-u"></a>至道虽远亦可以近事为证。<a id="a-v"></a>即取应器盛水烧香咒之。<a id="a-w"></a>须臾生青莲花。<a id="a-x"></a>光色曜目。<a id="a-y"></a>勒由此信服。<a id="a-z"></a>澄因而谏曰。<a id="a-10"></a>夫王者德化洽于宇内。<a id="a-11"></a>则四灵表瑞。<a id="a-12"></a>政弊道消则彗孛见于上。<a id="a-13"></a>恒象着见休咎随行。<a id="a-14"></a>斯乃古今之常征。<a id="a-15"></a>天人之明诫。<a id="a-16"></a>勒甚悦之。<a id="a-17"></a>凡应被诛余残。<a id="a-18"></a>蒙其益者。<a id="a-19"></a>十有八九。<a id="a-1A"></a>于是中州胡晋略皆奉佛。<a id="a-1B"></a>时有痼疾世莫能治者。<a id="a-1C"></a>澄为医疗应时瘳损。<a id="a-1D"></a>阴施默益者不可胜记。<a id="a-1E"></a>勒自葛陂还河北过坊头。<a id="a-1F"></a>坊头人夜欲斫营。<a id="a-1G"></a>澄语黑略曰。<a id="a-1H"></a>须臾贼至。<a id="a-1I"></a>可令公知。<a id="a-1J"></a>果如其言。<a id="a-1K"></a>有备故不败。<a id="a-1L"></a>勒欲试澄。<a id="a-1M"></a>夜冠胄衣甲执刀而坐。<a id="a-1N"></a>遣人告澄云。<a id="a-1O"></a>夜来不知大将军所在。<a id="a-1P"></a>使人始至未及有言。<a id="a-1Q"></a>澄逆问曰。<a id="a-1R"></a>平居无寇何故夜严。<a id="a-1S"></a>勒益敬之。<a id="a-1T"></a>勒后因忿欲害诸道士。<a id="a-1U"></a>并欲苦澄。<a id="a-1V"></a>澄乃避至黑略舍。<a id="a-1W"></a>告弟子曰。<a id="a-1X"></a>若将军信至问吾所在者。<a id="a-1Y"></a>报云不知所之。<a id="a-1Z"></a>信人寻至觅澄不得。<a id="a-1a"></a>使还报勒。<a id="a-1b"></a>勒惊曰。<a id="a-1c"></a>吾有恶意向圣人。<a id="a-1d"></a>圣人舍我去矣。<a id="a-1e"></a>通夜不寝思欲见澄。<a id="a-1f"></a>澄知勒意悔。<a id="a-1g"></a>明旦造勒。<a id="a-1h"></a>勒曰昨夜何行。<a id="a-1i"></a>澄曰。<a id="a-1j"></a>公有怒心昨故权避。<a id="a-1k"></a>公今改意。<a id="a-1l"></a>是以敢来。<a id="a-1m"></a>勒大笑曰。<a id="a-1n"></a>道人谬耳。<a id="a-1o"></a>襄国城堑水源在城西北五里团丸祀下。<a id="a-1p"></a>其水暴竭。<a id="a-1q"></a>勒问澄。<a id="a-1r"></a>何以致水。<a id="a-1s"></a>澄曰。<a id="a-1t"></a>今当敕龙。<a id="a-1u"></a>勒字世龙。<a id="a-1v"></a>谓澄嘲己。<a id="a-1w"></a>答曰。<a id="a-1x"></a>正以龙不能致水。<a id="a-1y"></a>故相问耳。<a id="a-1z"></a>澄曰。<a id="a-20"></a>此诚言非戏也。<a id="a-21"></a>水泉之源必有神龙居之。<a id="a-22"></a>今往敕语水必可得。<a id="a-23"></a>乃与弟子法首等数人至泉源上。<a id="a-24"></a>其源故处久已干燥。<a id="a-25"></a>坼如车辙从者心疑。<a id="a-26"></a>恐水难得。<a id="a-27"></a>澄坐绳床烧安息香。<a id="a-28"></a>咒愿数百言。<a id="a-29"></a>如此三日水泫然微流。<a id="a-2A"></a>有一小龙。<a id="a-2B"></a>长五六寸许。<a id="a-2C"></a>随水来出。<a id="a-2D"></a>诸道士见竞往视之。<a id="a-2E"></a>澄曰。<a id="a-2F"></a>龙有毒勿临其上。<a id="a-2G"></a>有顷水大至隍堑皆满。<a id="a-2H"></a>澄闲坐叹曰。<a id="a-2I"></a>后二日当有一小人惊动此下。<a id="a-2J"></a>既而襄国人薛合有二子。<a id="a-2K"></a>既小且骄。<a id="a-2L"></a>轻弄鲜卑奴。<a id="a-2M"></a>奴忿抽刃刺杀其弟。<a id="a-2N"></a>执兄于室以刀拟心。<a id="a-2O"></a>若人入屋便欲加手。<a id="a-2P"></a>谓合曰。<a id="a-2Q"></a>送我还国我活汝儿。<a id="a-2R"></a>不然共死。<a id="a-2S"></a>于此内外惊愕莫不往观。<a id="a-2T"></a>勒乃自往视之。<a id="a-2U"></a>谓薛合曰。<a id="a-2V"></a>送奴以全卿子诚为善事。<a id="a-2W"></a>此法一开方为后害。<a id="a-2X"></a>卿且宽情。<a id="a-2Y"></a>国有常宪命人取奴。<a id="a-2Z"></a>奴遂杀儿而死。<a id="a-2a"></a>鲜卑段波攻勒。<a id="a-2b"></a>其众甚盛。<a id="a-2c"></a>勒惧问澄。<a id="a-2d"></a>澄曰。<a id="a-2e"></a>昨寺铃鸣云。<a id="a-2f"></a>明旦食时当擒段波。<a id="a-2g"></a>勒登城望波军不见前后。<a id="a-2h"></a>失色曰。<a id="a-2i"></a>军行地倾。<a id="a-2j"></a>波岂可获。<a id="a-2k"></a>是公安我辞耳。<a id="a-2l"></a>更遣夔安问澄。<a id="a-2m"></a>澄曰。<a id="a-2n"></a>已获波矣。<a id="a-2o"></a>时城北伏兵出遇波执之。<a id="a-2p"></a>澄劝勒宥波遣还本国。<a id="a-2q"></a>勒从之。<a id="a-2r"></a>卒获其用。<a id="a-2s"></a>时刘载已死。<a id="a-2t"></a>载从弟曜篡袭伪位。<a id="a-2u"></a>称元光初。<a id="a-2v"></a>光初八年曜遣从弟伪中山王岳。<a id="a-2w"></a>将兵攻勒。<a id="a-2x"></a>勒遣石虎率步骑拒之。<a id="a-2y"></a>大战洛西。<a id="a-2z"></a>岳败保石梁坞。<a id="a-30"></a>虎坚栅守之。<a id="a-31"></a>澄与弟子自官寺至中寺。<a id="a-32"></a>始入寺门。<a id="a-33"></a>叹曰。<a id="a-34"></a>刘岳可悯。<a id="a-35"></a>弟子法祚问其故。<a id="a-36"></a>澄曰。<a id="a-37"></a>昨日亥时岳已被执。<a id="a-38"></a>果如所言。<a id="a-39"></a>至光初十一年曜自率兵攻洛阳。<a id="a-3A"></a>勒欲自往拒曜。<a id="a-3B"></a>内外僚佐无不必谏。<a id="a-3C"></a>勒以访澄。<a id="a-3D"></a>澄曰。<a id="a-3E"></a>相轮铃音云。<a id="a-3F"></a>秀支替戾冈仆谷劬秃当此羯语也。<a id="a-3G"></a>秀支军也。<a id="a-3H"></a>替戾冈出也仆谷刘曜胡位也。<a id="a-3I"></a>劬秃当捉也。<a id="a-3J"></a>此言军出捉得曜也。<a id="a-3K"></a>时徐光闻澄此旨。<a id="a-3L"></a>苦劝勒行勒乃留长子石弘。<a id="a-3M"></a>共澄以镇襄国。<a id="a-3N"></a>自率中军步骑。<a id="a-3O"></a>直指洛城。<a id="a-3P"></a>两阵才交。<a id="a-3Q"></a>曜军大溃。<a id="a-3R"></a>曜马没水中。<a id="a-3S"></a>石堪生擒之送勒。<a id="a-3T"></a>澄时以物涂掌。<a id="a-3U"></a>观之见有大众。<a id="a-3V"></a>众中缚一人。<a id="a-3W"></a>朱丝约项。<a id="a-3X"></a>其时因以告弘。<a id="a-3Y"></a>当尔之时正生擒曜也。<a id="a-3Z"></a>曜平之后。<a id="a-3a"></a>勒乃僣称赵天王行皇帝事。<a id="a-3b"></a>改元建平。<a id="a-3c"></a>是岁东晋成帝咸和五年也。<a id="a-3d"></a>勒登位已后。<a id="a-3e"></a>事澄弥笃。<a id="a-3f"></a>时石葱将叛。<a id="a-3g"></a>其年澄诫勒曰。<a id="a-3h"></a>今年葱中有虫食。<a id="a-3i"></a>必害人。<a id="a-3j"></a>可令百姓无食葱也。<a id="a-3k"></a>勒班告境内慎无食葱。<a id="a-3l"></a>到八月石葱果走。<a id="a-3m"></a>勒益加尊重。<a id="a-3n"></a>有事必咨而后行。<a id="a-3o"></a>号大和上。<a id="a-3p"></a>石虎有子名斌。<a id="a-3q"></a>后勒爱之甚重。<a id="a-3r"></a>忽暴病而亡。<a id="a-3s"></a>已涉二日。<a id="a-3t"></a>勒曰。<a id="a-3u"></a>朕闻号太子死扁鹊能生。<a id="a-3v"></a>大和上国之神人。<a id="a-3w"></a>可急往告必能致福。<a id="a-3x"></a>澄乃取杨枝咒之。<a id="a-3y"></a>须臾能起。<a id="a-3z"></a>有顷平复。<a id="a-40"></a>由是勒诸稚子多在佛寺中养之。<a id="a-41"></a>每至四月八日。<a id="a-42"></a>勒躬自诣寺灌佛为儿发愿。<a id="a-43"></a>至建平四年四月。<a id="a-44"></a>天静无风而塔上一铃独鸣。<a id="a-45"></a>澄谓众曰。<a id="a-46"></a>铃音云。<a id="a-47"></a>国有大丧不出今年矣。<a id="a-48"></a>是岁七月勒死。<a id="a-49"></a>子弘袭位。<a id="a-4A"></a>少时虎废弘自立。<a id="a-4B"></a>迁都于邺。<a id="a-4C"></a>称元建。<a id="a-4D"></a>虎倾心事澄有重于勒。<a id="a-4E"></a>乃下书曰。<a id="a-4F"></a>和上国之大宝。<a id="a-4G"></a>荣爵不加高禄不受。<a id="a-4H"></a>荣禄匪及。<a id="a-4I"></a>何以旌德。<a id="a-4J"></a>从此已往宜衣以绫锦乘以雕辇。<a id="a-4K"></a>朝会之日和上升殿。<a id="a-4L"></a>常侍以下悉助举舆。<a id="a-4M"></a>太子诸公扶翼而上。<a id="a-4N"></a>主者唱大和上至众坐皆起以彰其尊。<a id="a-4O"></a>又敕伪司空李农旦夕亲问。<a id="a-4P"></a>太子诸公五日一朝表朕敬焉。<a id="a-4Q"></a>澄时止邺城内中寺。<a id="a-4R"></a>遣弟子法常北至襄国。<a id="a-4S"></a>弟子法佐从襄国还。<a id="a-4T"></a>相遇在梁基城下共宿。<a id="a-4U"></a>对车夜谈。<a id="a-4V"></a>言及和上。<a id="a-4W"></a>比旦各去。<a id="a-4X"></a>法佐至始入觐澄。<a id="a-4Y"></a>澄逆笑曰。<a id="a-4Z"></a>昨夜尔与法常交车共说汝师耶。<a id="a-4a"></a>先民有言。<a id="a-4b"></a>不曰敬乎。<a id="a-4c"></a>幽而不改。<a id="a-4d"></a>不曰慎乎。<a id="a-4e"></a>独而不怠。<a id="a-4f"></a>幽独者敬慎之本。<a id="a-4g"></a>尔不识乎。<a id="a-4h"></a>佐愕然愧忏。<a id="a-4i"></a>于是国人每共相语。<a id="a-4j"></a>莫起恶心和上知汝。<a id="a-4k"></a>及澄之所在无敢向其方面涕唾便利者。<a id="a-4l"></a>时太子石邃有二子在襄国。<a id="a-4m"></a>澄语邃曰。<a id="a-4n"></a>小阿弥比当得疾。<a id="a-4o"></a>可往迎之。<a id="a-4p"></a>邃即驰信往视。<a id="a-4q"></a>果已得病。<a id="a-4r"></a>大医殷腾及外国道士。<a id="a-4s"></a>自言能治。<a id="a-4t"></a>澄告弟子法雅曰。<a id="a-4u"></a>正使圣人复出不愈此病。<a id="a-4v"></a>况此等乎。<a id="a-4w"></a>后三日果死。<a id="a-4x"></a>石邃荒酒将图为逆。<a id="a-4y"></a>谓内竖曰。<a id="a-4z"></a>和上神通傥发吾谋。<a id="a-50"></a>明日来者当先除之。<a id="a-51"></a>澄月望将入觐虎。<a id="a-52"></a>谓弟子僧慧曰。<a id="a-53"></a>昨夜天神呼我曰。<a id="a-54"></a>明日若入还勿过人。<a id="a-55"></a>我傥有所过汝当止我。<a id="a-56"></a>澄常入必过邃。<a id="a-57"></a>邃知澄入。<a id="a-58"></a>要候甚苦。<a id="a-59"></a>澄将上南台。<a id="a-5A"></a>僧慧引衣。<a id="a-5B"></a>澄曰。<a id="a-5C"></a>事不得止。<a id="a-5D"></a>坐未安便起。<a id="a-5E"></a>邃固留不住。<a id="a-5F"></a>所谋遂差。<a id="a-5G"></a>还寺叹曰。<a id="a-5H"></a>太子作乱其形将成。<a id="a-5I"></a>欲言难言。<a id="a-5J"></a>欲忍难忍。<a id="a-5K"></a>乃因事从容箴虎。<a id="a-5L"></a>虎终不解。<a id="a-5M"></a>俄而事发。<a id="a-5N"></a>方悟澄言。<a id="a-5O"></a>后郭黑略将兵征长安北山羌。<a id="a-5P"></a>堕羌伏中。<a id="a-5Q"></a>时澄在堂上坐。<a id="a-5R"></a>弟子法常在侧。<a id="a-5S"></a>澄惨然改容曰。<a id="a-5T"></a>郭公今厄。<a id="a-5U"></a>唱云。<a id="a-5V"></a>众僧咒愿。<a id="a-5W"></a>澄又自咒愿。<a id="a-5X"></a>须臾更曰。<a id="a-5Y"></a>若东南出者活。<a id="a-5Z"></a>余向则困。<a id="a-5a"></a>复更咒愿。<a id="a-5b"></a>有顷曰脱矣。<a id="a-5c"></a>后月余日黑略还。<a id="a-5d"></a>自说堕羌围中东南走马之际正遇帐下人。<a id="a-5e"></a>推马与之曰。<a id="a-5f"></a>公乘此马小人乘公马。<a id="a-5g"></a>济与不济任命也。<a id="a-5h"></a>略得其马故获免。<a id="a-5i"></a>推检日时正是澄咒愿时也。<a id="a-5j"></a>伪大司马燕公石斌。<a id="a-5k"></a>虎以为幽州牧镇。<a id="a-5l"></a>蓟群凶凑聚。<a id="a-5m"></a>因以肆暴。<a id="a-5n"></a>澄诫虎曰。<a id="a-5o"></a>天神昨夜言。<a id="a-5p"></a>疾收马还。<a id="a-5q"></a>至秋齐当痈烂。<a id="a-5r"></a>虎不解此语。<a id="a-5s"></a>即敕诸处收马送还。<a id="a-5t"></a>其秋有人谮斌于虎。<a id="a-5u"></a>虎召斌鞭之三百。<a id="a-5v"></a>杀其所生齐氏。<a id="a-5w"></a>虎弯弓捻矢。<a id="a-5x"></a>自视斌行罚轻。<a id="a-5y"></a>虎乃手杀五百。<a id="a-5z"></a>澄谏曰。<a id="a-60"></a>心不可纵死不可生。<a id="a-61"></a>礼不亲杀以伤恩也。<a id="a-62"></a>何有天子手行罚乎。<a id="a-63"></a>虎乃止。<a id="a-64"></a>后晋军出淮泗。<a id="a-65"></a>陇比凡城皆被侵逼。<a id="a-66"></a>三方告急。<a id="a-67"></a>人情危扰。<a id="a-68"></a>虎乃嗔曰。<a id="a-69"></a>吾之奉佛供僧。<a id="a-6A"></a>而更致外寇。<a id="a-6B"></a>佛无神矣。<a id="a-6C"></a>澄明旦早入。<a id="a-6D"></a>虎以事问澄。<a id="a-6E"></a>澄因谏虎曰。<a id="a-6F"></a>王过去世经为大商主。<a id="a-6G"></a>至罽宾寺。<a id="a-6H"></a>尝供大会。<a id="a-6I"></a>中有六十罗汉。<a id="a-6J"></a>吾此微身亦预斯会。<a id="a-6K"></a>时得道人谓吾曰。<a id="a-6L"></a>此主人命尽当受鸡身后王晋地。<a id="a-6M"></a>今王为王岂非福耶。<a id="a-6N"></a>疆场军寇国之常耳。<a id="a-6O"></a>何为怨谤三宝夜兴毒念乎。<a id="a-6P"></a>虎乃信悟跪而谢焉。<a id="a-6Q"></a>虎常问澄。<a id="a-6R"></a>佛法云何。<a id="a-6S"></a>澄曰。<a id="a-6T"></a>佛法不杀。<a id="a-6U"></a>朕为天下之主。<a id="a-6V"></a>非刑杀无以肃清海内。<a id="a-6W"></a>既违戒杀生。<a id="a-6X"></a>虽复事佛讵获福耶。<a id="a-6Y"></a>澄曰。<a id="a-6Z"></a>帝王之事佛。<a id="a-6a"></a>当在心体恭心顺显畅三宝不为暴虐不害无辜。<a id="a-6b"></a>至于凶愚无赖非化所迁。<a id="a-6c"></a>有罪不得不杀。<a id="a-6d"></a>有恶不得不刑。<a id="a-6e"></a>但当杀可杀刑可刑耳。<a id="a-6f"></a>若暴虐恣意杀害非罪。<a id="a-6g"></a>虽复倾财事法无解殃祸。<a id="a-6h"></a>愿陛下省欲兴慈。<a id="a-6i"></a>广及一切则佛教永隆福祚方远。<a id="a-6j"></a>虎虽不能尽从。<a id="a-6k"></a>而为益不少。<a id="a-6l"></a>虎尚书张离张良家富事佛。<a id="a-6m"></a>各起大塔。<a id="a-6n"></a>澄谓曰。<a id="a-6o"></a>事佛在于清靖无欲慈矜为心。<a id="a-6p"></a>檀越虽仪奉大法而贪吝未已。<a id="a-6q"></a>游猎无度积聚不穷。<a id="a-6r"></a>方受现世之罪。<a id="a-6s"></a>何福报之可悕耶。<a id="a-6t"></a>离等后并被戮灭。<a id="a-6u"></a>时又久旱。<a id="a-6v"></a>自正月至六月。<a id="a-6w"></a>虎遣太子诣临漳西釜口祈雨。<a id="a-6x"></a>久而不降。<a id="a-6y"></a>虎令澄自行。<a id="a-6z"></a>即有白龙二头降于祠所。<a id="a-70"></a>其日大雨。<a id="a-71"></a>方数千里。<a id="a-72"></a>其年大收。<a id="a-73"></a>戎貊之徒先不识法。<a id="a-74"></a>闻澄神验皆遥向礼拜。<a id="a-75"></a>并不言而化焉。<a id="a-76"></a>澄常遣弟子向西域市香。<a id="a-77"></a>既行澄告余弟子曰。<a id="a-78"></a>掌中见买香弟子在某处初被劫垂死。<a id="a-79"></a>因烧香咒愿遥救护之。<a id="a-7A"></a>弟子后还云。<a id="a-7B"></a>某月某日某处为贼所劫。<a id="a-7C"></a>垂当见杀忽闻香气贼无故自惊曰。<a id="a-7D"></a>救兵已至。<a id="a-7E"></a>弃之而走。<a id="a-7F"></a>虎于临漳修治旧塔少承露盘。<a id="a-7G"></a>澄曰。<a id="a-7H"></a>临淄城内有古阿育王塔。<a id="a-7I"></a>地中有承露盘及佛像。<a id="a-7J"></a>其上林木茂盛。<a id="a-7K"></a>可掘取之。<a id="a-7L"></a>即画图与使。<a id="a-7M"></a>依言掘取。<a id="a-7N"></a>果得盘像。<a id="a-7O"></a>虎每欲伐燕。<a id="a-7P"></a>澄谏曰。<a id="a-7Q"></a>燕国运未终。<a id="a-7R"></a>卒难可克。<a id="a-7S"></a>虎屡伐败绩。<a id="a-7T"></a>方信澄诫澄道化既行。<a id="a-7U"></a>民多奉佛皆营造寺庙相竞出家。<a id="a-7V"></a>真伪混淆多生愆过。<a id="a-7W"></a>虎下书问中书曰。<a id="a-7X"></a>佛号世尊国家所奉。<a id="a-7Y"></a>里闾小人无爵秩者。<a id="a-7Z"></a>为应得事佛与不。<a id="a-7a"></a>又沙门皆应高洁贞正行能精进。<a id="a-7b"></a>然后可为道士。<a id="a-7c"></a>今沙门甚众。<a id="a-7d"></a>或有奸宄避役多非其人。<a id="a-7e"></a>可料简详议伪。<a id="a-7f"></a>中书著作郎王度奏曰。<a id="a-7g"></a>夫王者郊祀天地。<a id="a-7h"></a>祭奉百神。<a id="a-7i"></a>载在祀典。<a id="a-7j"></a>礼有尝飨。<a id="a-7k"></a>佛出西域。<a id="a-7l"></a>外国之神。<a id="a-7m"></a>功不施民。<a id="a-7n"></a>非天子诸华所应祠奉。<a id="a-7o"></a>往汉明感梦初传其道。<a id="a-7p"></a>唯听西域人得立寺都邑以奉其神。<a id="a-7q"></a>其汉人皆不得出家。<a id="a-7r"></a>魏承汉制亦修前轨。<a id="a-7s"></a>今大赵受命率由旧章。<a id="a-7t"></a>华戎制异。<a id="a-7u"></a>人神流别。<a id="a-7v"></a>外不同内。<a id="a-7w"></a>飨祭殊礼。<a id="a-7x"></a>荒夏服祀不宜杂错。<a id="a-7y"></a>国家可断赵人悉不听诣寺烧香礼拜以遵典礼。<a id="a-7z"></a>其百辟卿士下逮众隶。<a id="a-80"></a>例皆禁之。<a id="a-81"></a>其有犯者与淫祀同罪。<a id="a-82"></a>其赵人为沙门者。<a id="a-83"></a>还从四民之服。<a id="a-84"></a>伪中书令王波同度所奏。<a id="a-85"></a>虎下书曰。<a id="a-86"></a>度议云。<a id="a-87"></a>佛是外国之神。<a id="a-88"></a>非天子诸华所可宜奉。<a id="a-89"></a>朕生自边壤忝当期运君临诸夏。<a id="a-8A"></a>至于飨祀应兼从本俗。<a id="a-8B"></a>佛是戎神正所应奉。<a id="a-8C"></a>夫制由上行永世作则。<a id="a-8D"></a>苟事无亏何拘前代。<a id="a-8E"></a>其夷赵百蛮。<a id="a-8F"></a>有舍其淫祀乐事佛者。<a id="a-8G"></a>悉听为道。<a id="a-8H"></a>于是慢戒之徒因之以厉。<a id="a-8I"></a>黄河中旧不生鼋。<a id="a-8J"></a>忽得一以献虎。<a id="a-8K"></a>澄见而叹曰。<a id="a-8L"></a>桓温其入河不久。<a id="a-8M"></a>温字元子。<a id="a-8N"></a>后果如言也。<a id="a-8O"></a>时魏县有一流民。<a id="a-8P"></a>莫识氏族。<a id="a-8Q"></a>恒着麻襦布裳。<a id="a-8R"></a>在魏县市中乞丐。<a id="a-8S"></a>时人谓之麻襦。<a id="a-8T"></a>言语卓越状如狂病。<a id="a-8U"></a>乞得米谷不食。<a id="a-8V"></a>辄散置大路云。<a id="a-8W"></a>饴天马。<a id="a-8X"></a>超兴太守籍拔收送诣虎。<a id="a-8Y"></a>先是澄谓虎曰。<a id="a-8Z"></a>国东二百里某月某日。<a id="a-8a"></a>当送一非常人。<a id="a-8b"></a>勿杀之也。<a id="a-8c"></a>如期果至。<a id="a-8d"></a>虎与共语了无异言。<a id="a-8e"></a>唯言陛下当终一柱殿下。<a id="a-8f"></a>虎不解此语。<a id="a-8g"></a>令送以诣澄。<a id="a-8h"></a>麻襦谓澄曰。<a id="a-8i"></a>昔在光和中会。<a id="a-8j"></a>奄至今日酉戌受玄命。<a id="a-8k"></a>绝历终有期。<a id="a-8l"></a>金离消于壤。<a id="a-8m"></a>边荒不能遵。<a id="a-8n"></a>驱除灵期迹。<a id="a-8o"></a>莫已已之懿。<a id="a-8p"></a>裔苗叶繁其来方积。<a id="a-8q"></a>休期于何期。<a id="a-8r"></a>永以叹之。<a id="a-8s"></a>澄曰。<a id="a-8t"></a>天回运极否将不支九木。<a id="a-8u"></a>水为难无可以术宁。<a id="a-8v"></a>玄哲虽存世莫能。<a id="a-8w"></a>基必颓久游阎浮。<a id="a-8x"></a>利扰扰多此患。<a id="a-8y"></a>行登陵云宇会于灵游间。<a id="a-8z"></a>澄与麻襦讲语终日。<a id="a-90"></a>人莫能解。<a id="a-91"></a>有窃听者。<a id="a-92"></a>唯得此数言。<a id="a-93"></a>推计似如论数百年事。<a id="a-94"></a>虎遣驿马送还本县。<a id="a-95"></a>既出城外辞能步行。<a id="a-96"></a>云我当有所过。<a id="a-97"></a>未便得发。<a id="a-98"></a>至合口桥可留见待。<a id="a-99"></a>使如言驰去。<a id="a-9A"></a>未至合口。<a id="a-9B"></a>而麻襦已在桥上。<a id="a-9C"></a>考其行步有若飞也。<a id="a-9D"></a>澄有弟子道进。<a id="a-9E"></a>学通内外为虎所重。<a id="a-9F"></a>尝言及隐士事。<a id="a-9G"></a>虎谓进曰。<a id="a-9H"></a>有杨轲者。<a id="a-9I"></a>朕之民也。<a id="a-9J"></a>征之十余年不恭王命。<a id="a-9K"></a>故往省视。<a id="a-9L"></a>傲然而卧。<a id="a-9M"></a>朕虽不德君临万邦。<a id="a-9N"></a>乘舆所向天沸地涌。<a id="a-9O"></a>虽不能令木石屈膝。<a id="a-9P"></a>何匹夫而长傲耶。<a id="a-9Q"></a>昔太公之齐。<a id="a-9R"></a>先诛华士。<a id="a-9S"></a>太公贤哲岂其谬乎。<a id="a-9T"></a>进对曰。<a id="a-9U"></a>昔舜优蒲衣。<a id="a-9V"></a>禹造伯成。<a id="a-9W"></a>魏轼干木。<a id="a-9X"></a>汉美周党。<a id="a-9Y"></a>管宁不应曹氏。<a id="a-9Z"></a>皇甫不屈晋世。<a id="a-9a"></a>二圣四君共加其节。<a id="a-9b"></a>将欲激厉贪竞以峻清风。<a id="a-9c"></a>愿陛下遵舜禹之德。<a id="a-9d"></a>勿效太公用刑。<a id="a-9e"></a>君举必书。<a id="a-9f"></a>岂可令赵史遂无隐遁之传乎。<a id="a-9g"></a>虎悦其言。<a id="a-9h"></a>即遣轲还其所止。<a id="a-9i"></a>差十家供给之。<a id="a-9j"></a>进还具以白澄。<a id="a-9k"></a>澄睆然笑曰。<a id="a-9l"></a>汝言善也。<a id="a-9m"></a>但轲命有所悬矣。<a id="a-9n"></a>后秦州兵乱。<a id="a-9o"></a>轲弟子以牛负轲西奔。<a id="a-9p"></a>戎军追擒并为所害。<a id="a-9q"></a>虎尝昼寝。<a id="a-9r"></a>梦见群羊负鱼从东北来。<a id="a-9s"></a>寤以访澄。<a id="a-9t"></a>澄曰。<a id="a-9u"></a>不祥也。<a id="a-9v"></a>鲜卑其有中原乎。<a id="a-9w"></a>慕容氏后果都之。<a id="a-9x"></a>澄又尝与虎共升中堂。<a id="a-9y"></a>澄忽惊曰。<a id="a-9z"></a>变变幽州当火灾。<a id="a-A0"></a>仍取酒洒之。<a id="a-A1"></a>久而笑曰。<a id="a-A2"></a>救已得矣。<a id="a-A3"></a>虎遣验幽州云。<a id="a-A4"></a>尔日火从四门起。<a id="a-A5"></a>西南有黑云来骤雨灭之。<a id="a-A6"></a>雨亦颇有酒气。<a id="a-A7"></a>至虎建武十四年七月。<a id="a-A8"></a>石宣石韬将图相杀。<a id="a-A9"></a>宣时到寺与澄同坐浮图。<a id="a-AA"></a>一铃独鸣。<a id="a-AB"></a>澄谓宣曰。<a id="a-AC"></a>解铃音乎。<a id="a-AD"></a>铃云。<a id="a-AE"></a>胡子落度。<a id="a-AF"></a>宣变色曰。<a id="a-AG"></a>是何言欤。<a id="a-AH"></a>澄谬曰。<a id="a-AI"></a>老胡为道不能山居。<a id="a-AJ"></a>无言重茵美服。<a id="a-AK"></a>岂非落度乎。<a id="a-AL"></a>石韬后至。<a id="a-AM"></a>澄熟视良久。<a id="a-AN"></a>韬惧而问澄。<a id="a-AO"></a>澄曰。<a id="a-AP"></a>怪公血臭。<a id="a-AQ"></a>故相视耳。<a id="a-AR"></a>至八月澄使弟子十人斋于别室。<a id="a-AS"></a>澄时暂入东合。<a id="a-AT"></a>虎与后杜氏问讯澄。<a id="a-AU"></a>澄曰。<a id="a-AV"></a>胁下有贼。<a id="a-AW"></a>不出十日。<a id="a-AX"></a>自佛图以西此殿以东。<a id="a-AY"></a>当有流血。<a id="a-AZ"></a>慎勿东行也。<a id="a-Aa"></a>杜后曰。<a id="a-Ab"></a>和上耄耶何处有贼。<a id="a-Ac"></a>澄即易语云。<a id="a-Ad"></a>六情所受皆悉是贼。<a id="a-Ae"></a>老自应耄。<a id="a-Af"></a>但使少者不惛。<a id="a-Ag"></a>遂便寓言不复彰的。<a id="a-Ah"></a>后二日宣果遣人害韬于佛寺中。<a id="a-Ai"></a>欲因虎临丧仍行大逆。<a id="a-Aj"></a>虎以澄先诫故获免。<a id="a-Ak"></a>及宣事发被收。<a id="a-Al"></a>澄谏虎曰。<a id="a-Am"></a>既是陛下之子。<a id="a-An"></a>何为重祸耶。<a id="a-Ao"></a>陛下若含怒加慈者。<a id="a-Ap"></a>尚有六十余岁。<a id="a-Aq"></a>如必诛之。<a id="a-Ar"></a>宣当为彗星下扫邺宫也。<a id="a-As"></a>虎不从以铁锁穿宣颔。<a id="a-At"></a>牵上薪[卄/積]而焚之。<a id="a-Au"></a>收其官属三百余人。<a id="a-Av"></a>皆轘裂支解投之漳河。<a id="a-Aw"></a>澄乃敕弟子罢别室斋也。<a id="a-Ax"></a>后月余日有一妖马。<a id="a-Ay"></a>髦尾皆有烧状。<a id="a-Az"></a>入中阳门出显阳门。<a id="a-B0"></a>东首东宫皆不得入。<a id="a-B1"></a>走向东北俄尔不见。<a id="a-B2"></a>澄闻而叹曰。<a id="a-B3"></a>灾其及矣。<a id="a-B4"></a>至十一月。<a id="a-B5"></a>虎大飨群臣于太武前殿。<a id="a-B6"></a>澄吟曰。<a id="a-B7"></a>殿乎殿乎。<a id="a-B8"></a>棘子成林。<a id="a-B9"></a>将坏人衣。<a id="a-BA"></a>虎令发殿石下视之。<a id="a-BB"></a>有棘生焉。<a id="a-BC"></a>澄还寺视佛像曰。<a id="a-BD"></a>怅恨不得庄严。<a id="a-BE"></a>独语曰。<a id="a-BF"></a>得三年乎自答不得不得。<a id="a-BG"></a>又曰。<a id="a-BH"></a>得二年一年百日一月乎。<a id="a-BI"></a>自答不得。<a id="a-BJ"></a>乃无复言。<a id="a-BK"></a>还房谓弟子法祚曰。<a id="a-BL"></a>戊申岁祸乱渐萌。<a id="a-BM"></a>已酉石氏当灭。<a id="a-BN"></a>吾及其未乱先从化矣。<a id="a-BO"></a>即遣人与虎辞曰。<a id="a-BP"></a>物理必迁身命非保。<a id="a-BQ"></a>贫道焰幻之躯化期已及。<a id="a-BR"></a>既荷恩殊重故逆以仰闻。<a id="a-BS"></a>虎然曰。<a id="a-BT"></a>不闻和上有疾。<a id="a-BU"></a>乃忽尔告终。<a id="a-BV"></a>即自出宫诣寺而慰喻焉。<a id="a-BW"></a>澄谓虎曰。<a id="a-BX"></a>出生入死道之常也。<a id="a-BY"></a>修短分定非人能延。<a id="a-BZ"></a>道重行全德贵无怠。<a id="a-Ba"></a>苟业操无亏虽亡若在。<a id="a-Bb"></a>违而获延非其所愿。<a id="a-Bc"></a>今意未尽者。<a id="a-Bd"></a>以国家心存佛理奉法无吝。<a id="a-Be"></a>兴起寺庙崇显壮丽。<a id="a-Bf"></a>称斯德也。<a id="a-Bg"></a>宜享休祉。<a id="a-Bh"></a>而布政猛烈淫刑酷滥。<a id="a-Bi"></a>显违圣典幽背法诫。<a id="a-Bj"></a>不自惩革终无福祐。<a id="a-Bk"></a>若降心易虑惠此下民。<a id="a-Bl"></a>则国祚延长道俗庆赖。<a id="a-Bm"></a>毕命就尽没无遗恨。<a id="a-Bn"></a>虎悲恸呜咽。<a id="a-Bo"></a>知其必逝即为凿圹营坟。<a id="a-Bp"></a>至十二月八日卒于邺宫寺。<a id="a-Bq"></a>是岁晋穆帝永和四年也。<a id="a-Br"></a>士庶悲哀号赴倾国。<a id="a-Bs"></a>春秋一百一十七矣。<a id="a-Bt"></a>仍窆于临漳西柴陌。<a id="a-Bu"></a>即虎所创冢也。<a id="a-Bv"></a>俄而梁犊作乱明年虎死。<a id="a-Bw"></a>冉闵纂杀石种都尽。<a id="a-Bx"></a>闵小字棘奴澄先所谓棘子成林者也。<a id="a-By"></a>澄左乳傍先有一孔。<a id="a-Bz"></a>围四五寸。<a id="a-C0"></a>通彻腹内。<a id="a-C1"></a>有时肠从中出。<a id="a-C2"></a>或以絮塞孔。<a id="a-C3"></a>夜欲读书。<a id="a-C4"></a>辄拔絮则一室洞明。<a id="a-C5"></a>又斋日辄至水边。<a id="a-C6"></a>引肠洗之。<a id="a-C7"></a>还复内中。<a id="a-C8"></a>澄身长八尺风姿详雅。<a id="a-C9"></a>妙解深经傍通世论。<a id="a-CA"></a>讲说之日止标宗致。<a id="a-CB"></a>使始末文言昭然可了。<a id="a-CC"></a>加复慈洽苍生拯救危苦。<a id="a-CD"></a>当二石凶强虐害非道。<a id="a-CE"></a>若不与澄同日。<a id="a-CF"></a>孰可言哉。<a id="a-CG"></a>但百姓蒙益日用而不知耳。<a id="a-CH"></a>佛调须菩提等数十名僧。<a id="a-CI"></a>皆出自天竺康居。<a id="a-CJ"></a>不远数万之路足涉流沙。<a id="a-CK"></a>诣澄受训。<a id="a-CL"></a>樊巧释道安。<a id="a-CM"></a>中山竺法雅。<a id="a-CN"></a>并跨越关河听澄讲说。<a id="a-CO"></a>皆妙达精理研测幽微。<a id="a-CP"></a>澄自说。<a id="a-CQ"></a>生处去邺九万余里。<a id="a-CR"></a>弃家入道一百九年。<a id="a-CS"></a>酒不踰齿过中不食。<a id="a-CT"></a>非戒不履无欲无求。<a id="a-CU"></a>受业追游常有数百。<a id="a-CV"></a>前后门徒几且一万。<a id="a-CW"></a>所历州郡兴立佛寺八百九十三所。<a id="a-CX"></a>弘法之盛莫与先矣。<a id="a-CY"></a>初虎殓澄以生时锡杖及钵内棺中。<a id="a-CZ"></a>后冉闵篡位开棺。<a id="a-Ca"></a>唯得钵杖不复见尸。<a id="a-Cb"></a>或言澄死之月。<a id="a-Cc"></a>有人见在流沙。<a id="a-Cd"></a>虎疑不死开棺不见尸。<a id="a-Ce"></a>后慕容俊都邺。<a id="a-Cf"></a>处石虎宫中。<a id="a-Cg"></a>每梦见虎啮其臂。<a id="a-Ch"></a>意谓石虎为崇。<a id="a-Ci"></a>乃募觅虎尸。<a id="a-Cj"></a>于东明馆掘得之。<a id="a-Ck"></a>尸僵不毁。<a id="a-Cl"></a>俊蹋之骂曰。<a id="a-Cm"></a>死胡敢怖生天子。<a id="a-Cn"></a>汝作宫殿成。<a id="a-Co"></a>而为汝儿所图。<a id="a-Cp"></a>况复他耶。<a id="a-Cq"></a>鞭挞毁辱投之漳河。<a id="a-Cr"></a>尸倚桥柱不移。<a id="a-Cs"></a>秦将王猛乃收而葬之。<a id="a-Ct"></a>麻襦所谓一柱殿也。<a id="a-Cu"></a>后符坚征邺。<a id="a-Cv"></a>俊子暐为坚大将郭神虎所执。<a id="a-Cw"></a>实先梦之验也。<a id="a-Cx"></a>田融赵记云。<a id="a-Cy"></a>澄未亡数年自营冢圹。<a id="a-Cz"></a>澄既知冢必开。<a id="a-D0"></a>又尸不在中。<a id="a-D1"></a>何容预作恐融之谬矣。<a id="a-D2"></a>澄或言佛图磴或言佛图橙。<a id="a-D3"></a>或言佛图澄。<a id="a-D4"></a>皆取梵音之不同耳。</p>
  <p id="aD5">单道开。<a id="a-D6"></a>姓孟。<a id="a-D7"></a>炖煌人。<a id="a-D8"></a>少怀栖隐。<a id="a-D9"></a>诵经四十余万言。<a id="a-DA"></a>绝谷饵柏实。<a id="a-DB"></a>柏实难得复服松脂。<a id="a-DC"></a>后服细石子。<a id="a-DD"></a>一吞数枚数日一服。<a id="a-DE"></a>或时多少啖姜椒。<a id="a-DF"></a>如此七年。<a id="a-DG"></a>后不畏寒暑冬温夏凉。<a id="a-DH"></a>昼夜不卧。<a id="a-DI"></a>与同学十人共契服食。<a id="a-DJ"></a>十年之外或死或退。<a id="a-DK"></a>唯开全志。<a id="a-DL"></a>阜陵太守遣马迎开。<a id="a-DM"></a>开辞能步行三百里路。<a id="a-DN"></a>一日早至山树。<a id="a-DO"></a>神或现异形试之。<a id="a-DP"></a>初无惧色。<a id="a-DQ"></a>以石虎建武十二年从西平来。<a id="a-DR"></a>一日行七百里。<a id="a-DS"></a>至南安度一童子为沙弥。<a id="a-DT"></a>年十四。<a id="a-DU"></a>禀受教法行能及开。<a id="a-DV"></a>时太史奏虎云。<a id="a-DW"></a>有仙人星见。<a id="a-DX"></a>当有高士入境。<a id="a-DY"></a>虎普敕州郡。<a id="a-DZ"></a>有异人令启闻。<a id="a-Da"></a>其年冬十一月。<a id="a-Db"></a>秦州刺史上表送开。<a id="a-Dc"></a>初止邺城西法綝祠中。<a id="a-Dd"></a>后徙临漳昭德寺。<a id="a-De"></a>于房内造重阁。<a id="a-Df"></a>高八九尺许。<a id="a-Dg"></a>于上编菅为禅室。<a id="a-Dh"></a>如十斛箩大。<a id="a-Di"></a>常坐其中。<a id="a-Dj"></a>虎资给甚厚。<a id="a-Dk"></a>开皆以惠施。<a id="a-Dl"></a>时乐仙者多来咨问。<a id="a-Dm"></a>开都不答。<a id="a-Dn"></a>乃为说偈云。<a id="a-Do"></a>我矜一切苦。<a id="a-Dp"></a>出家为利世。<a id="a-Dq"></a>利世须学明。<a id="a-Dr"></a>学明能断恶。<a id="a-Ds"></a>山远粮粒难。<a id="a-Dt"></a>作斯断食计。<a id="a-Du"></a>非是求仙侣。<a id="a-Dv"></a>幸勿相传说。<a id="a-Dw"></a>开能救眼疾。<a id="a-Dx"></a>时秦公石韬就开治目。<a id="a-Dy"></a>着药小痛韬甚惮之。<a id="a-Dz"></a>而终得其效。<a id="a-E0"></a>佛图澄曰。<a id="a-E1"></a>此道士观国兴衰。<a id="a-E2"></a>若去者当有大灾。<a id="a-E3"></a>至石虎太宁元年。<a id="a-E4"></a>开与弟子。<a id="a-E5"></a>南度许昌。<a id="a-E6"></a>虎子侄相杀邺都大乱。<a id="a-E7"></a>至晋升平三年。<a id="a-E8"></a>来之建业。<a id="a-E9"></a>俄而至南海。<a id="a-EA"></a>后入罗浮山。<a id="a-EB"></a>独处茅茨萧然物外。<a id="a-EC"></a>春秋百余岁卒于山舍。<a id="a-ED"></a>敕弟子以尸置石穴中。<a id="a-EE"></a>弟子乃移之石室。<a id="a-EF"></a>有康泓者。<a id="a-EG"></a>昔在北间闻开弟子叙开昔在山中每有神仙去来。<a id="a-EH"></a>乃遥心敬挹。<a id="a-EI"></a>及后从役南海。<a id="a-EJ"></a>亲与相见。<a id="a-EK"></a>侧席钻仰。<a id="a-EL"></a>禀闻备至。<a id="a-EM"></a>乃为之传赞曰。</p>
  <p id="aEN">萧哉若人　　飘然绝尘　　外轨小乘</p>
  <p id="aEO">内畅空身　　玄象晖曜　　高步是臻</p>
  <p id="aEP">餐茹芝英　　流浪岩津</p>
  <p id="aEQ">晋兴宁元年陈郡袁宏为南海太守。<a id="a-ER"></a>与弟颖叔及沙门支法防共登罗浮山。<a id="a-ES"></a>至石室口。<a id="a-ET"></a>见开形骸。<a id="a-EU"></a>及香火瓦器犹存。<a id="a-EV"></a>宏曰。<a id="a-EW"></a>法师业行殊群正当如蝉蜕耳。<a id="a-EX"></a>乃为赞曰。</p>
  <p id="aEY">物俊招奇　　德不孤立　　辽辽幽人</p>
  <p id="aEZ">望岩凯入　　飘飘灵仙　　兹焉游集</p>
  <p id="aEa">遗屣在林　　千载一袭</p>
  <p id="aEb">后沙门僧景道渐。<a id="a-Ec"></a>并欲登罗浮。<a id="a-Ed"></a>竟不至顶。</p>
  <p id="aEe">竺佛调者。<a id="a-Ef"></a>未详氏族。<a id="a-Eg"></a>或云天竺人。<a id="a-Eh"></a>事佛图澄为师。<a id="a-Ei"></a>住常山寺积年。<a id="a-Ej"></a>业尚纯朴不表饰言。<a id="a-Ek"></a>时咸以此高之。<a id="a-El"></a>常山有奉法者兄弟二人。<a id="a-Em"></a>居去寺百里。<a id="a-En"></a>兄妇疾笃。<a id="a-Eo"></a>载至寺侧以近医药。<a id="a-Ep"></a>兄既奉调为师。<a id="a-Eq"></a>朝昼常在寺中咨询行道。<a id="a-Er"></a>异日调忽往其家。<a id="a-Es"></a>弟具问嫂所苦。<a id="a-Et"></a>并审兄安否。<a id="a-Eu"></a>调曰。<a id="a-Ev"></a>病者粗可卿兄如常。<a id="a-Ew"></a>调去后弟亦策马继往。<a id="a-Ex"></a>言及调旦来。<a id="a-Ey"></a>兄惊曰。<a id="a-Ez"></a>和上旦初不出寺。<a id="a-F0"></a>汝何容见。<a id="a-F1"></a>兄弟争以问调。<a id="a-F2"></a>调笑而不答。<a id="a-F3"></a>咸共异焉。<a id="a-F4"></a>调或独入山。<a id="a-F5"></a>一年半岁赍干饭数升。<a id="a-F6"></a>还恒有余。<a id="a-F7"></a>有人尝随调山行数十里。<a id="a-F8"></a>天暮大雪。<a id="a-F9"></a>调入石穴虎窟中宿。<a id="a-FA"></a>虎还共卧窟前。<a id="a-FB"></a>调谓虎曰。<a id="a-FC"></a>我夺汝处有愧如何。<a id="a-FD"></a>虎乃弭耳下山。<a id="a-FE"></a>从者骇惧。<a id="a-FF"></a>调后自克亡日。<a id="a-FG"></a>远近皆至。<a id="a-FH"></a>悉与语曰。<a id="a-FI"></a>天地长久尚有崩坏。<a id="a-FJ"></a>岂况人物而求永存。<a id="a-FK"></a>若能荡除三垢专心真净。<a id="a-FL"></a>形数虽乖而必同。<a id="a-FM"></a>契众咸流涕固请。<a id="a-FN"></a>调曰。<a id="a-FO"></a>死生命也。<a id="a-FP"></a>其可请乎。<a id="a-FQ"></a>调乃还房端坐。<a id="a-FR"></a>以衣蒙头奄然而卒。<a id="a-FS"></a>后数年调白衣弟子八人入西山伐木。<a id="a-FT"></a>忽见调在高岩上。<a id="a-FU"></a>衣服鲜明姿仪畅悦。<a id="a-FV"></a>皆惊喜作礼。<a id="a-FW"></a>和上尚在耶。<a id="a-FX"></a>调曰。<a id="a-FY"></a>吾常在耳。<a id="a-FZ"></a>具问知旧可否。<a id="a-Fa"></a>良久乃去。<a id="a-Fb"></a>八人便舍事还家。<a id="a-Fc"></a>向诸同法者说。<a id="a-Fd"></a>众无以验之。<a id="a-Fe"></a>共发冢开棺不复见尸。<a id="a-Ff"></a>唯衣履在焉。<a id="a-Fg"></a>有记云。<a id="a-Fh"></a>此竺佛调译出法镜经及十慧等。<a id="a-Fi"></a>案释道安经录云。<a id="a-Fj"></a>汉灵帝光和中有沙门严佛调。<a id="a-Fk"></a>共安玄都尉译出法镜经及十慧等。<a id="a-Fl"></a>语在译经传。<a id="a-Fm"></a>而此中佛调乃东晋中代。<a id="a-Fn"></a>时人见名字是同便谓为一谬矣。</p>
  <p id="aFo">耆域者。<a id="a-Fp"></a>天竺人也。<a id="a-Fq"></a>周流华戎靡有常所。<a id="a-Fr"></a>而倜傥神奇任性忽俗。<a id="a-Fs"></a>迹行不恒。<a id="a-Ft"></a>时人莫之能测。<a id="a-Fu"></a>自发天竺至于扶南。<a id="a-Fv"></a>经诸海滨爰及交广。<a id="a-Fw"></a>并有灵异。<a id="a-Fx"></a>既达襄阳欲寄载过江。<a id="a-Fy"></a>船人见梵沙门衣服弊陋。<a id="a-Fz"></a>轻而不载船达北岸域亦已度。<a id="a-G0"></a>前行见两虎。<a id="a-G1"></a>虎弭耳掉尾。<a id="a-G2"></a>域以手摩其头。<a id="a-G3"></a>虎下道而去。<a id="a-G4"></a>两岸见者随从成群。<a id="a-G5"></a>以晋惠之末至于洛阳。<a id="a-G6"></a>诸道人悉为作礼。<a id="a-G7"></a>域胡跪晏然不动容色。<a id="a-G8"></a>时或告人以前身所更。<a id="a-G9"></a>谓支法渊从牛中来。<a id="a-GA"></a>竺法兴从人中来。<a id="a-GB"></a>又讥诸众僧。<a id="a-GC"></a>谓衣服华丽不应素法。<a id="a-GD"></a>见洛阳宫城云。<a id="a-GE"></a>仿佛似忉利天宫。<a id="a-GF"></a>但自然之与人事不同耳。<a id="a-GG"></a>域谓沙门耆阇蜜曰。<a id="a-GH"></a>匠此宫者从忉利天来。<a id="a-GI"></a>成便还天上矣。<a id="a-GJ"></a>屋脊瓦下应有千五百作器。<a id="a-GK"></a>时咸云。<a id="a-GL"></a>昔闻此匠实以作器着瓦下。<a id="a-GM"></a>又云。<a id="a-GN"></a>宫成之后寻被害焉。<a id="a-GO"></a>时衡阳太守南阳滕永文在洛寄住满水寺。<a id="a-GP"></a>得病经年不差。<a id="a-GQ"></a>两脚挛屈不能起行。<a id="a-GR"></a>域往看之曰。<a id="a-GS"></a>君欲得病疾差不。<a id="a-GT"></a>因取净水一杯杨柳一枝。<a id="a-GU"></a>便以杨柳拂水。<a id="a-GV"></a>举手向永文而咒。<a id="a-GW"></a>如此者三。<a id="a-GX"></a>因以手搦永文两膝令起。<a id="a-GY"></a>即起行步如故。<a id="a-GZ"></a>此寺中有思惟树数十株枯死。<a id="a-Ga"></a>域问永文此树死来几时。<a id="a-Gb"></a>永文曰。<a id="a-Gc"></a>积年矣。<a id="a-Gd"></a>域即向树咒如咒永文法。<a id="a-Ge"></a>树寻荑发扶疏荣茂。<a id="a-Gf"></a>尚方暑中。<a id="a-Gg"></a>有一人病症将死。<a id="a-Gh"></a>域以应器着病者腹上。<a id="a-Gi"></a>白布通覆之。<a id="a-Gj"></a>咒愿数千言。<a id="a-Gk"></a>即有臭气薰彻一屋。<a id="a-Gl"></a>病者曰。<a id="a-Gm"></a>我活矣。<a id="a-Gn"></a>域令人举布。<a id="a-Go"></a>应器中有若垽淤泥者数升。<a id="a-Gp"></a>臭不可近。<a id="a-Gq"></a>病者遂活。<a id="a-Gr"></a>洛阳兵乱辞还天竺。<a id="a-Gs"></a>洛中沙门竺法行者。<a id="a-Gt"></a>高足僧也。<a id="a-Gu"></a>时人方之乐令。<a id="a-Gv"></a>因请域曰。<a id="a-Gw"></a>上人既得道之僧。<a id="a-Gx"></a>愿留一言以为永诫。<a id="a-Gy"></a>域曰。<a id="a-Gz"></a>可普会众人也。<a id="a-H0"></a>众既集。<a id="a-H1"></a>域升高座曰。<a id="a-H2"></a>守口摄身意。<a id="a-H3"></a>慎莫犯众恶。<a id="a-H4"></a>修行一切善。<a id="a-H5"></a>如是得度世。<a id="a-H6"></a>言讫便禅默。<a id="a-H7"></a>行重请曰。<a id="a-H8"></a>愿上人当授所未闻。<a id="a-H9"></a>如斯偈义八岁童子亦已谙诵。<a id="a-HA"></a>非所望于得道人也。<a id="a-HB"></a>域笑曰。<a id="a-HC"></a>八岁虽诵百岁不行。<a id="a-HD"></a>诵之何益。<a id="a-HE"></a>人皆知敬得道者。<a id="a-HF"></a>不知行之自得道。<a id="a-HG"></a>悲夫。<a id="a-HH"></a>吾言虽少行者益多也。<a id="a-HI"></a>于是辞去。<a id="a-HJ"></a>数百人各请域中食。<a id="a-HK"></a>域皆许往。<a id="a-HL"></a>明旦五百舍皆有一域。<a id="a-HM"></a>始谓独过。<a id="a-HN"></a>后相仇问方知分身降焉。<a id="a-HO"></a>既发诸道人送至河南城。<a id="a-HP"></a>域徐行追者不及。<a id="a-HQ"></a>域乃以杖画地曰。<a id="a-HR"></a>于斯别矣。<a id="a-HS"></a>其日有从长安来者。<a id="a-HT"></a>见域在彼寺中。<a id="a-HU"></a>又贾客胡湿登者。<a id="a-HV"></a>即于是日将暮。<a id="a-HW"></a>逢域于流沙。<a id="a-HX"></a>计已行九千余里。<a id="a-HY"></a>既还西域。<a id="a-HZ"></a>不知所终。</p>
 </body>
</html>