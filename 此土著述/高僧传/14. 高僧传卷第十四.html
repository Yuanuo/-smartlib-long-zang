<!doctype html>
<html id="z3IBWQx1J0" data-ver="756">
 <head>
  <meta charset="utf-8">
  <meta author="慧皎">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">高僧传卷第十四</h1>
  <h2 id="a2">兴福第八</h2>
  <p id="a3">释慧达一 释慧元二 释慧力三 释慧受四 释僧慧五 释昙翼六 释僧洪七 释僧亮八 释法意九 释慧敬十 释法献十一 释法献十二 释僧护十三 释法悦十四</p>
  <p id="a4">释慧达。<a id="a-5"></a>姓刘。<a id="a-6"></a>本名萨河。<a id="a-7"></a>并州西河离石人。<a id="a-8"></a>少好田猎。<a id="a-9"></a>年三十一忽如暂死。<a id="a-A"></a>经日还苏。<a id="a-B"></a>备见地狱苦报。<a id="a-C"></a>见一道人云。<a id="a-D"></a>是其前世师。<a id="a-E"></a>为其说法训诲令出家往丹阳会稽吴郡觅阿育王塔像。<a id="a-F"></a>礼拜悔过以忏先罪。<a id="a-G"></a>既醒即出家学道。<a id="a-H"></a>改名慧达。<a id="a-I"></a>精勤福业。<a id="a-J"></a>唯以礼忏为先。<a id="a-K"></a>晋宁康中至京师。<a id="a-L"></a>先是简文皇帝于长干寺造三层塔。<a id="a-M"></a>塔成之后每夕放光。<a id="a-N"></a>达上越城顾望见此刹杪独有异色。<a id="a-O"></a>便往拜敬晨夕恳到。<a id="a-P"></a>夜见刹下时有光出。<a id="a-Q"></a>乃告人共掘。<a id="a-R"></a>掘入丈许得三石碑。<a id="a-S"></a>中央碑覆中有一铁函。<a id="a-T"></a>函中又有银函。<a id="a-U"></a>银函里金函。<a id="a-V"></a>金函里有三舍利。<a id="a-W"></a>又有一爪甲及一发。<a id="a-X"></a>发申长数尺。<a id="a-Y"></a>卷则成螺。<a id="a-Z"></a>光色炫耀。<a id="a-a"></a>乃周敬王时阿育王起八万四千塔。<a id="a-b"></a>此其一也。<a id="a-c"></a>既道俗叹异。<a id="a-d"></a>乃于旧塔之西更竖一刹。<a id="a-e"></a>施安舍利。<a id="a-f"></a>晋太元十六年。<a id="a-g"></a>孝武更加为三层。<a id="a-h"></a>又昔晋咸和中丹阳尹高悝。<a id="a-i"></a>于张侯桥浦里掘得一金像。<a id="a-j"></a>无有光趺。<a id="a-k"></a>而制作甚工。<a id="a-l"></a>前有梵书云。<a id="a-m"></a>是育王第四女所造。<a id="a-n"></a>悝载像还至长干巷口。<a id="a-o"></a>牛不复行非人力所御。<a id="a-p"></a>乃任牛所之。<a id="a-q"></a>径趣长干寺。<a id="a-r"></a>尔后年许。<a id="a-s"></a>有临海渔人张系世。<a id="a-t"></a>于海口得铜莲华趺浮在水上。<a id="a-u"></a>即取送县。<a id="a-v"></a>县表上上台。<a id="a-w"></a>敕使安像足下。<a id="a-x"></a>契然相应。<a id="a-y"></a>后有西域五僧诣悝云。<a id="a-z"></a>昔于天竺得阿育王像。<a id="a-10"></a>至邺遭乱藏置河边。<a id="a-11"></a>王路既通寻觅失所。<a id="a-12"></a>近得梦云。<a id="a-13"></a>像已出江东为高悝所得。<a id="a-14"></a>故远涉山海欲一见礼拜耳。<a id="a-15"></a>悝即引至长干。<a id="a-16"></a>五人见像歔欷涕泣。<a id="a-17"></a>像即放光照于堂内。<a id="a-18"></a>五人云。<a id="a-19"></a>本有圆光今在远处。<a id="a-1A"></a>亦寻当至。<a id="a-1B"></a>晋咸安元年交州合浦县采珠人董宗之。<a id="a-1C"></a>于海底得一佛光。<a id="a-1D"></a>刺史表上。<a id="a-1E"></a>晋简文帝敕施此像。<a id="a-1F"></a>孔穴悬同光色一重。<a id="a-1G"></a>凡四十余年东西祥感光趺方具。<a id="a-1H"></a>达以刹像灵异倍加翘励。<a id="a-1I"></a>后东游吴县礼拜石像以像于西晋将末建兴元年癸酉之岁。<a id="a-1J"></a>浮在吴松江沪渎口。<a id="a-1K"></a>渔人疑为海神。<a id="a-1L"></a>延巫祝以迎之。<a id="a-1M"></a>于是风涛俱盛骇惧而还。<a id="a-1N"></a>时有奉黄老者。<a id="a-1O"></a>谓是天师之神。<a id="a-1P"></a>复共往接飘浪如初。<a id="a-1Q"></a>后有奉佛居士吴县民朱应。<a id="a-1R"></a>闻而叹曰。<a id="a-1S"></a>将非大觉之垂应乎。<a id="a-1T"></a>乃洁斋共东云寺帛尼及信者数人到沪渎口。<a id="a-1U"></a>稽首尽虔歌呗至德。<a id="a-1V"></a>即风潮调静。<a id="a-1W"></a>遥见二人浮江而至。<a id="a-1X"></a>乃是石像。<a id="a-1Y"></a>背有铭志一名惟卫。<a id="a-1Z"></a>二名迦葉。<a id="a-1a"></a>即接还安置通玄寺。<a id="a-1b"></a>吴中士庶嗟其灵异。<a id="a-1c"></a>归心者众矣。<a id="a-1d"></a>达停止通玄寺首尾三年。<a id="a-1e"></a>昼夜虔礼未尝暂废。<a id="a-1f"></a>顷之进适会稽礼拜[鄧-豆+貝]塔。<a id="a-1g"></a>此塔亦是育王所造。<a id="a-1h"></a>岁久荒芜示存基蹠。<a id="a-1i"></a>达翘心束想乃见神光焰发。<a id="a-1j"></a>因是修立龛砌。<a id="a-1k"></a>群鸟无敢栖集。<a id="a-1l"></a>凡近寺侧畋渔者必无所获。<a id="a-1m"></a>道俗传感莫不移信。<a id="a-1n"></a>后郡守孟顗。<a id="a-1o"></a>复加开拓。<a id="a-1p"></a>达东西觐礼屡表征验。<a id="a-1q"></a>精勤笃励终年无改。<a id="a-1r"></a>后不知所之。</p>
  <p id="a1s">释慧元。<a id="a-1t"></a>河北人。<a id="a-1u"></a>为人性善喜愠无色。<a id="a-1v"></a>常习禅诵经。<a id="a-1w"></a>劝化福事以为恒业。<a id="a-1x"></a>晋太元初于武陵平山立寺。<a id="a-1y"></a>有二十余僧。<a id="a-1z"></a>飧蔬幽遁永绝人途。<a id="a-20"></a>以太元十四年卒。<a id="a-21"></a>卒后有人入武当山下见之。<a id="a-22"></a>神色甚畅。<a id="a-23"></a>寄语寺僧勿使寺业有废。<a id="a-24"></a>自是寺内常闻空中应时有磬声。<a id="a-25"></a>依而集众未尝差失。<a id="a-26"></a>沙门竺慧直居之。<a id="a-27"></a>直精苦有戒节。<a id="a-28"></a>后绝粒唯饵松柏。<a id="a-29"></a>因登山蝉蜕焉。</p>
  <p id="a2A">释慧力。<a id="a-2B"></a>未知何人。<a id="a-2C"></a>晋永和中来游京师。<a id="a-2D"></a>常乞食蔬苦头陀修福。<a id="a-2E"></a>至晋兴宁中启乞陶处以为瓦官寺。<a id="a-2F"></a>初标塔基是今塔之西。<a id="a-2G"></a>每夕标辄东移十余步。<a id="a-2H"></a>旦取还已复随徙。<a id="a-2I"></a>潜共伺之。<a id="a-2J"></a>见一人着朱衣武冠拔标置东方。<a id="a-2K"></a>仍于其处起塔。<a id="a-2L"></a>今之塔处是也。<a id="a-2M"></a>记者云。<a id="a-2N"></a>寺立后三十年。<a id="a-2O"></a>当为天火所烧。<a id="a-2P"></a>至晋孝武太元二十一年七月夜自然火起。<a id="a-2Q"></a>寺僧数十都无知者。<a id="a-2R"></a>明旦见塔已成灰聚。<a id="a-2S"></a>帝曰。<a id="a-2T"></a>此国不祥之相也。<a id="a-2U"></a>即敕杨法尚李绪等速令修复。<a id="a-2V"></a>至九月帝崩。<a id="a-2W"></a>有戴安道所制五像及戴颙所治丈六金像。<a id="a-2X"></a>昔铸像初成。<a id="a-2Y"></a>而面首殊瘦。<a id="a-2Z"></a>诸工无如之何。<a id="a-2a"></a>乃迎颙看之。<a id="a-2b"></a>颙曰。<a id="a-2c"></a>非面瘦也。<a id="a-2d"></a>乃臂胛肥耳。<a id="a-2e"></a>既鑢减臂胛而面相自满。<a id="a-2f"></a>诸工无不叹息。<a id="a-2g"></a>又有师子国四尺二寸玉像。<a id="a-2h"></a>并皆在焉。<a id="a-2i"></a>昔师子国王。<a id="a-2j"></a>闻晋孝武精于奉法。<a id="a-2k"></a>故遣沙门昙摩抑远献此佛。<a id="a-2l"></a>在道十余年。<a id="a-2m"></a>至义熙中乃达晋。<a id="a-2n"></a>司徒王谧尝入台见东掖门口有寺。<a id="a-2o"></a>人掷樗戏樗所著处辄有光出。<a id="a-2p"></a>怪令掘之得一金像。<a id="a-2q"></a>合光趺长七尺二寸。<a id="a-2r"></a>谧即启闻宋高祖迎入台供养。<a id="a-2s"></a>宋景平末送出瓦官寺。<a id="a-2t"></a>今移龙光寺。</p>
  <p id="a2u">释慧受。<a id="a-2v"></a>安乐人。<a id="a-2w"></a>晋兴宁中来游京师。<a id="a-2x"></a>蔬食苦行常修福业。<a id="a-2y"></a>尝行过王坦之园。<a id="a-2z"></a>夜辄梦于园中立寺。<a id="a-30"></a>如此数过。<a id="a-31"></a>受欲就王乞立一间屋处。<a id="a-32"></a>未敢发言。<a id="a-33"></a>且向守园客松期说之。<a id="a-34"></a>期云。<a id="a-35"></a>王家之园恐非所图也。<a id="a-36"></a>受曰。<a id="a-37"></a>若令诚感何忧不得。<a id="a-38"></a>即诣王陈之。<a id="a-39"></a>王大喜。<a id="a-3A"></a>即以许焉。<a id="a-3B"></a>初立一小屋。<a id="a-3C"></a>每夕复梦见一青龙从南方来化为刹柱。<a id="a-3D"></a>受将沙弥试至新亭江寻觅。<a id="a-3E"></a>乃见一长木随流来下。<a id="a-3F"></a>受曰。<a id="a-3G"></a>必是吾所见者也。<a id="a-3H"></a>于是雇人牵上。<a id="a-3I"></a>竖立为刹。<a id="a-3J"></a>架以一层。<a id="a-3K"></a>道俗竞集咸叹神异。<a id="a-3L"></a>坦之即舍园为寺。<a id="a-3M"></a>以受本乡为名号曰安乐寺。<a id="a-3N"></a>东有丹阳尹王雅宅。<a id="a-3O"></a>西有东燕太守刘斗宅。<a id="a-3P"></a>南有豫章太守范宁宅。<a id="a-3Q"></a>并施以成寺。<a id="a-3R"></a>后有沙门道靖道敬等。<a id="a-3S"></a>更加修饰。<a id="a-3T"></a>于今崇丽焉。</p>
  <p id="a3U">释僧慧。<a id="a-3V"></a>未知何人。<a id="a-3W"></a>少来好修福业。<a id="a-3X"></a>晋义熙中共长安人行长生。<a id="a-3Y"></a>立寺于京师破坞村中。<a id="a-3Z"></a>始迂域其处起草屋数间。<a id="a-3a"></a>便集僧设斋。<a id="a-3b"></a>至中夜堂内两灯忽自然行进前数十步。<a id="a-3c"></a>油纂如故无所倾覆。<a id="a-3d"></a>大众惊嗟访诸耆老咸言。<a id="a-3e"></a>灯所移处是昔时外国道人起塔之基。<a id="a-3f"></a>于是就共修立。<a id="a-3g"></a>以灯移表瑞。<a id="a-3h"></a>因号崇明寺焉。</p>
  <p id="a3i">释僧翼。<a id="a-3j"></a>本吴兴余杭人。<a id="a-3k"></a>少而信悟。<a id="a-3l"></a>早有绝尘之操。<a id="a-3m"></a>初出家止庐山寺依慧远修学。<a id="a-3n"></a>蔬素苦节见重门人。<a id="a-3o"></a>晚适关中。<a id="a-3p"></a>复师罗什。<a id="a-3q"></a>经律数论。<a id="a-3r"></a>并皆参涉。<a id="a-3s"></a>又诵法华一部。<a id="a-3t"></a>以晋义熙十三年与同志昙学沙门俱游会稽履访山水。<a id="a-3u"></a>至秦望西北见五岫骈峰有耆阇之状。<a id="a-3v"></a>乃结草成庵。<a id="a-3w"></a>称曰法华精舍。<a id="a-3x"></a>太守孟顗富人陈载。<a id="a-3y"></a>并倾心挹德赞助成功。<a id="a-3z"></a>翼蔬食涧饮三十余年。<a id="a-40"></a>以宋元嘉二十七年卒。<a id="a-41"></a>春秋七十。<a id="a-42"></a>立碑山寺旌其遗德。<a id="a-43"></a>会稽孔逭制文。<a id="a-44"></a>翼同游昙学沙门。<a id="a-45"></a>后移卜秦望之北。<a id="a-46"></a>号曰乐林精舍。<a id="a-47"></a>有韶相灌茜。<a id="a-48"></a>并东岳望僧咸共憩焉。<a id="a-49"></a>时有释道敬者。<a id="a-4A"></a>本琅琊胄族。<a id="a-4B"></a>晋右将军王羲之曾孙。<a id="a-4C"></a>避世出家。<a id="a-4D"></a>情爱丘壑栖于若耶山。<a id="a-4E"></a>立悬溜精舍。<a id="a-4F"></a>敬后为供养众僧。<a id="a-4G"></a>乃舍具足。<a id="a-4H"></a>专精十戒云。</p>
  <p id="a4I">释僧洪。<a id="a-4J"></a>豫州人。<a id="a-4K"></a>止于京师瓦官寺。<a id="a-4L"></a>少而修身整洁。<a id="a-4M"></a>后率化有缘造丈六金像。<a id="a-4N"></a>镕铸始毕。<a id="a-4O"></a>未及开模。<a id="a-4P"></a>时晋末铜禁甚严。<a id="a-4Q"></a>犯者必死。<a id="a-4R"></a>宋武于时为相国。<a id="a-4S"></a>洪坐罪系于相府。<a id="a-4T"></a>唯诵观世音经。<a id="a-4U"></a>一心归命佛像。<a id="a-4V"></a>夜梦所铸像来。<a id="a-4W"></a>手摩洪头问怖不。<a id="a-4X"></a>洪言。<a id="a-4Y"></a>自念必死。<a id="a-4Z"></a>像曰无忧。<a id="a-4a"></a>见像胸方尺许铜色燋沸。<a id="a-4b"></a>会当行刑府参军监杀。<a id="a-4c"></a>而牛奔车壤。<a id="a-4d"></a>因更克日。<a id="a-4e"></a>续有令。<a id="a-4f"></a>从彭城来云。<a id="a-4g"></a>未杀僧洪者可原。<a id="a-4h"></a>遂获免。<a id="a-4i"></a>还开模见像胸前果有燋沸。<a id="a-4j"></a>洪后以苦行卒矣。</p>
  <p id="a4k">释僧亮。<a id="a-4l"></a>未知何人。<a id="a-4m"></a>少以戒行著名。<a id="a-4n"></a>欲造丈六金像。<a id="a-4o"></a>用铜不少。<a id="a-4p"></a>非细乞能办。<a id="a-4q"></a>闻湘州界铜溪伍子胥庙多有铜器。<a id="a-4r"></a>而庙甚威严无人敢近。<a id="a-4s"></a>亮闻而造焉。<a id="a-4t"></a>告刺史张邵借健人百头大船十艘。<a id="a-4u"></a>邵曰。<a id="a-4v"></a>庙既灵验犯者必毙。<a id="a-4w"></a>且有蛮人守护。<a id="a-4x"></a>讵可得耶。<a id="a-4y"></a>亮曰。<a id="a-4z"></a>若果福德与檀越共。<a id="a-50"></a>如其有咎躬自当之。<a id="a-51"></a>邵即给人船。<a id="a-52"></a>三日三夜行至庙所。<a id="a-53"></a>亮与手力一时俱进。<a id="a-54"></a>未至庙屋二十许步。<a id="a-55"></a>有两铜镬容百余斛。<a id="a-56"></a>中有巨蛇长十余丈出遮行路。<a id="a-57"></a>亮乃正仪执锡。<a id="a-58"></a>咒愿数十言。<a id="a-59"></a>蛇忽然而隐。<a id="a-5A"></a>俄见一人秉竹笏而出。<a id="a-5B"></a>云闻法师道业非凡营福事重。<a id="a-5C"></a>今特相随喜。<a id="a-5D"></a>于是令人辇取。<a id="a-5E"></a>庙铜既多十不取一。<a id="a-5F"></a>而舫已满。<a id="a-5G"></a>唯神床头有一唾壶。<a id="a-5H"></a>中有一蝘蜓长二尺许。<a id="a-5I"></a>乍出乍入。<a id="a-5J"></a>议者咸云。<a id="a-5K"></a>神最爱此物。<a id="a-5L"></a>亮遂不取。<a id="a-5M"></a>于是而去。<a id="a-5N"></a>遇风水甚利。<a id="a-5O"></a>比群蛮相报追逐不复能及。<a id="a-5P"></a>还都铸像既成。<a id="a-5Q"></a>唯焰光未备。<a id="a-5R"></a>宋文帝为造金薄圆光安置彭城寺。<a id="a-5S"></a>至宋太始中。<a id="a-5T"></a>明帝移像湘宫寺。<a id="a-5U"></a>今犹在焉。</p>
  <p id="a5V">释法意。<a id="a-5W"></a>江左人。<a id="a-5X"></a>好营福业起五十三寺。<a id="a-5Y"></a>晋义熙中钟山祭酒朱应子。<a id="a-5Z"></a>先是孙恩建义之党窜居此山。<a id="a-5a"></a>分其外地少许。<a id="a-5b"></a>与意为寺号曰延贤寺。<a id="a-5c"></a>后杯度去来此寺云。<a id="a-5d"></a>此处寻有诸变。<a id="a-5e"></a>后时当好地对天堂易为福业。<a id="a-5f"></a>俄为野火所烧。<a id="a-5g"></a>后齐谐及张寅等。<a id="a-5h"></a>藉杯度之旨。<a id="a-5i"></a>语在度传。<a id="a-5j"></a>乃与意共行山地更欲修立。<a id="a-5k"></a>而无水不可住。<a id="a-5l"></a>意惟杯度之言。<a id="a-5m"></a>乃竭诚礼忏。<a id="a-5n"></a>乞西方池水。<a id="a-5o"></a>经于三日恳恻弥至。<a id="a-5p"></a>忽闻空中有声扑然着地。<a id="a-5q"></a>意恐是金帛。<a id="a-5r"></a>试令人掘。<a id="a-5s"></a>入二尺许泫然清流遂成涧不绝。<a id="a-5t"></a>于是立寺。<a id="a-5u"></a>意后不知所终。</p>
  <p id="a5v">释慧敬。<a id="a-5w"></a>南海人。<a id="a-5x"></a>少游学荆楚亦博通经论。<a id="a-5y"></a>而常以福业为务。<a id="a-5z"></a>故义学不得全功。<a id="a-60"></a>凡所之造皆兴立塔像助成众业。<a id="a-61"></a>后还乡复修理云峰永安诸寺。<a id="a-62"></a>敬既精于戒节。<a id="a-63"></a>而志操严明。<a id="a-64"></a>故岭外僧尼咸附咨禀。<a id="a-65"></a>后被敕为僧主。<a id="a-66"></a>训领有功。<a id="a-67"></a>敬有一奴子及沙弥。<a id="a-68"></a>忽为鬼所打。<a id="a-69"></a>后山精见形。<a id="a-6A"></a>诣敬具谢愆失云。<a id="a-6B"></a>部属不解横挠法师眷属。<a id="a-6C"></a>有顷悉皆平复。<a id="a-6D"></a>凡兴造福业。<a id="a-6E"></a>皆回向西方。<a id="a-6F"></a>临终之日室有奇香。<a id="a-6G"></a>经久乃歇。</p>
  <p id="a6H">释法献。<a id="a-6I"></a>广州人。<a id="a-6J"></a>始居北寺。<a id="a-6K"></a>寺岁久凋衰。<a id="a-6L"></a>献率化有缘更加治葺。<a id="a-6M"></a>改曰延祥。<a id="a-6N"></a>后入藏薇山创寺。<a id="a-6O"></a>寺成后有两童子。<a id="a-6P"></a>携手来歌云。<a id="a-6Q"></a>藏薇有道德。<a id="a-6R"></a>欢乐方未央。<a id="a-6S"></a>言终忽然不见。<a id="a-6T"></a>举寺惊嗟。<a id="a-6U"></a>咸叹神异。<a id="a-6V"></a>献后入禅忽见一人来云。<a id="a-6W"></a>磬绳欲断何不治。<a id="a-6X"></a>献惊起往视垂将委地。<a id="a-6Y"></a>由其手接得无折损。<a id="a-6Z"></a>献出家以来常劝化福事。<a id="a-6a"></a>而栖心禅戒。<a id="a-6b"></a>未尝亏节。<a id="a-6c"></a>后不知所终。</p>
  <p id="a6d">释法献。<a id="a-6e"></a>姓徐。<a id="a-6f"></a>西海延水人。<a id="a-6g"></a>先随舅至梁州乃出家。<a id="a-6h"></a>至元嘉十六年。<a id="a-6i"></a>方下京师止定林上寺。<a id="a-6j"></a>博通经律志业强捍。<a id="a-6k"></a>善能匡拯众许修葺寺宇。<a id="a-6l"></a>先闻猛公西游备瞩灵异。<a id="a-6m"></a>乃誓欲忘身往观圣迹。<a id="a-6n"></a>以宋元徽三年发踵金陵。<a id="a-6o"></a>西游巴蜀。<a id="a-6p"></a>路出河南。<a id="a-6q"></a>道经芮芮。<a id="a-6r"></a>既到于阗欲度葱岭值栈道断绝。<a id="a-6s"></a>遂于于阗而反。<a id="a-6t"></a>获佛牙一枚舍利十五身并观世音灭罪咒及调达品。<a id="a-6u"></a>又得龟兹国金锤鍱像。<a id="a-6v"></a>于是而还。<a id="a-6w"></a>其经途危阻见其别记。<a id="a-6x"></a>佛牙本在乌缠国。<a id="a-6y"></a>自乌缠来芮芮。<a id="a-6z"></a>自芮芮来梁土。<a id="a-70"></a>献赍牙还京。<a id="a-71"></a>五十有五载。<a id="a-72"></a>密自礼事余无知者。<a id="a-73"></a>至文宣感梦。<a id="a-74"></a>方传道俗。<a id="a-75"></a>献律行精纯德为物范。<a id="a-76"></a>琅琊王肃王融吴国张融张绻沙门慧令智藏等。<a id="a-77"></a>并投身接足崇其诫训。<a id="a-78"></a>献以永明之中。<a id="a-79"></a>被敕与长干玄畅同为僧主。<a id="a-7A"></a>分任南北两岸。<a id="a-7B"></a>畅本秦州人。<a id="a-7C"></a>亦律禁清白。<a id="a-7D"></a>文惠太子奉为戒师。<a id="a-7E"></a>献后被敕三吴使妙简二众。<a id="a-7F"></a>畅亦东行重申受戒之法。<a id="a-7G"></a>时畅与献二僧皆少习律检不竞当世。<a id="a-7H"></a>与武帝共语。<a id="a-7I"></a>每称名而不坐。<a id="a-7J"></a>后中兴僧钟。<a id="a-7K"></a>于乾和殿见帝。<a id="a-7L"></a>帝问钟如宜。<a id="a-7M"></a>钟答。<a id="a-7N"></a>贫道比苦气。<a id="a-7O"></a>帝嫌之。<a id="a-7P"></a>乃问尚书王俭。<a id="a-7Q"></a>先辈沙门与帝王共语。<a id="a-7R"></a>何所称正殿坐不。<a id="a-7S"></a>俭答。<a id="a-7T"></a>汉魏佛法未兴。<a id="a-7U"></a>不见其记传。<a id="a-7V"></a>自伪国稍盛。<a id="a-7W"></a>皆称贫道亦预坐。<a id="a-7X"></a>及晋初亦然。<a id="a-7Y"></a>中代有庾冰桓玄等。<a id="a-7Z"></a>皆欲使沙门尽敬。<a id="a-7a"></a>朝议纷纭事皆休寝。<a id="a-7b"></a>宋之中朝亦颇令致礼。<a id="a-7c"></a>而寻竟不行。<a id="a-7d"></a>自尔迄今多预坐而称贫道。<a id="a-7e"></a>帝曰。<a id="a-7f"></a>畅献二僧道业如此。<a id="a-7g"></a>尚自称名。<a id="a-7h"></a>况复余者。<a id="a-7i"></a>挹拜则太甚。<a id="a-7j"></a>称名亦无嫌。<a id="a-7k"></a>自尔沙门皆称名于帝王。<a id="a-7l"></a>自畅献始也。<a id="a-7m"></a>畅以建武初亡。<a id="a-7n"></a>春秋七十有五。<a id="a-7o"></a>献以建武末年卒。<a id="a-7p"></a>与畅同窆于钟山之阳。<a id="a-7q"></a>献弟子僧祐为造碑墓侧。<a id="a-7r"></a>丹阳尹吴兴沈约制文。<a id="a-7s"></a>献于西域所得佛牙及像。<a id="a-7t"></a>皆在上定林寺。<a id="a-7u"></a>牙以普通三年正月。<a id="a-7v"></a>忽有数人并执仗。<a id="a-7w"></a>初夜扣门称。<a id="a-7x"></a>临川殿下奴叛。<a id="a-7y"></a>有人告云。<a id="a-7z"></a>在佛牙阁上。<a id="a-80"></a>请开阁检视。<a id="a-81"></a>寺司即随语开阁。<a id="a-82"></a>主师至佛牙座前开函取牙。<a id="a-83"></a>作礼三拜。<a id="a-84"></a>以锦手巾盛牙。<a id="a-85"></a>绕山东而去。<a id="a-86"></a>至今竟不测所在。</p>
  <p id="a87">释僧护。<a id="a-88"></a>本会稽剡人也。<a id="a-89"></a>少出家。<a id="a-8A"></a>便克意常苦节戒行严净。<a id="a-8B"></a>后居石城山隐岳寺。<a id="a-8C"></a>寺北有青壁。<a id="a-8D"></a>直上数十余丈。<a id="a-8E"></a>当中央有如佛焰光之形。<a id="a-8F"></a>上有丛树曲干垂阴。<a id="a-8G"></a>护每经行至壁所。<a id="a-8H"></a>辄见光明焕炳闻弦管歌赞之声。<a id="a-8I"></a>于是擎炉发誓愿。<a id="a-8J"></a>博山镌造十丈石佛。<a id="a-8K"></a>以敬拟弥勒千尺之容。<a id="a-8L"></a>使凡厥有缘同睹三会。<a id="a-8M"></a>以北齐建武中招结道俗。<a id="a-8N"></a>初就雕剪疏凿移年仅成面朴。<a id="a-8O"></a>顷之护遘疾而亡。<a id="a-8P"></a>临终誓曰。<a id="a-8Q"></a>吾之所造本不期一生成办。<a id="a-8R"></a>第二身中其愿克果。<a id="a-8S"></a>后有沙门僧淑纂袭遗功。<a id="a-8T"></a>而资力莫由未获成遂。<a id="a-8U"></a>至梁天监六年。<a id="a-8V"></a>有始丰令吴郡陆咸。<a id="a-8W"></a>罢邑还国。<a id="a-8X"></a>夜宿剡溪值风雨晦冥。<a id="a-8Y"></a>咸危惧假寐。<a id="a-8Z"></a>忽梦见三道人来告云。<a id="a-8a"></a>君识信坚正自然安隐。<a id="a-8b"></a>有建安殿下感患未瘳。<a id="a-8c"></a>若能治剡县僧护所造石像得成就者必获平豫冥理非虚宜相开发也。<a id="a-8d"></a>咸还都经年稍忘前梦。<a id="a-8e"></a>后出门乃见一僧云。<a id="a-8f"></a>听讲寄宿。<a id="a-8g"></a>因言。<a id="a-8h"></a>去岁剡溪所嘱建安王事犹忆此不。<a id="a-8i"></a>咸当时惧然。<a id="a-8j"></a>答云不忆。<a id="a-8k"></a>道人笑曰。<a id="a-8l"></a>宜更思之。<a id="a-8m"></a>仍即辞去。<a id="a-8n"></a>咸悟其非凡。<a id="a-8o"></a>乃倒屣咨访追及百步。<a id="a-8p"></a>忽然不见。<a id="a-8q"></a>咸豁尔意解具忆前梦。<a id="a-8r"></a>乃剡溪所见第三僧也。<a id="a-8s"></a>咸即驰启建安王。<a id="a-8t"></a>王即以上闻。<a id="a-8u"></a>敕遣僧祐律师专任像事。<a id="a-8v"></a>王乃深信益加喜踊充遍。<a id="a-8w"></a>抽舍金贝誓取成毕。<a id="a-8x"></a>初僧祐未至一日。<a id="a-8y"></a>寺僧慧逞梦见黑衣大神翼从甚壮立于龛所商略分数。<a id="a-8z"></a>至明旦而祐律师至。<a id="a-90"></a>其神应若此。<a id="a-91"></a>初僧护所创凿龛过浅。<a id="a-92"></a>乃铲入五丈。<a id="a-93"></a>更施顶髻。<a id="a-94"></a>及身相克成莹磨将毕。<a id="a-95"></a>夜中忽当万字处色赤而隆起。<a id="a-96"></a>今像胸万字处犹不施金镈而赤色在焉。<a id="a-97"></a>像以天监十二年春就功。<a id="a-98"></a>至十五年春竟。<a id="a-99"></a>坐躯高五丈立形十丈。<a id="a-9A"></a>龛前架三层台。<a id="a-9B"></a>又造门阁殿堂并立众基业以充供养。<a id="a-9C"></a>其四远士庶并提挟香华万里来集。<a id="a-9D"></a>供施往还轨迹填委。<a id="a-9E"></a>自像成之后。<a id="a-9F"></a>建安王所苦稍瘳。<a id="a-9G"></a>本卒已康复。<a id="a-9H"></a>王后改封。<a id="a-9I"></a>今之南平王是也。</p>
  <p id="a9J">释法悦者。<a id="a-9K"></a>戒素沙门也。<a id="a-9L"></a>齐末敕为僧主。<a id="a-9M"></a>止京师正觉寺。<a id="a-9N"></a>敦修福业四部所归。<a id="a-9O"></a>悦尝闻彭城宋王寺有丈八金像乃宋车骑徐州刺史王仲德所造。<a id="a-9P"></a>光相之工江左称最。<a id="a-9Q"></a>州境或应有灾崇。<a id="a-9R"></a>及僧尼横延衅戾。<a id="a-9S"></a>像则流汗。<a id="a-9T"></a>汗之多少则祸患之浓淡也。<a id="a-9U"></a>宋泰始初彭城北属群虏共欲迁像。<a id="a-9V"></a>引至万夫竟不能致。<a id="a-9W"></a>齐初兖州数郡欲起义南附。<a id="a-9X"></a>亦驱逼众僧助守营堑。<a id="a-9Y"></a>时虏帅兰陵公攻陷此营获诸沙门。<a id="a-9Z"></a>于是尽执二州道人幽系围里。<a id="a-9a"></a>遣表伪台诬以助乱。<a id="a-9b"></a>像时流汗举殿皆湿。<a id="a-9c"></a>时伪梁王谅镇在彭城。<a id="a-9d"></a>亦多小信向亲往像所使人拭之随出。<a id="a-9e"></a>终莫能止。<a id="a-9f"></a>王乃烧香礼拜至心誓曰。<a id="a-9g"></a>众僧无罪。<a id="a-9h"></a>弟子自当营护不使罗祸。<a id="a-9i"></a>若幽诚有感愿拭汗即止。<a id="a-9j"></a>于是自手拭之。<a id="a-9k"></a>随拭即燥。<a id="a-9l"></a>王具表其事。<a id="a-9m"></a>诸僧皆见原免。<a id="a-9n"></a>悦既欣睹灵异誓愿瞻礼。<a id="a-9o"></a>而关禁阻隔莫由克遂。<a id="a-9p"></a>又昔宋明皇帝经造丈八金像。<a id="a-9q"></a>四铸不成。<a id="a-9r"></a>于是改为丈四。<a id="a-9s"></a>悦乃与白马寺沙门智靖。<a id="a-9t"></a>率合同缘欲改造丈八无量寿像以申厥志。<a id="a-9u"></a>始鸠集金铜。<a id="a-9v"></a>属齐末世道陵迟。<a id="a-9w"></a>复致推斥。<a id="a-9x"></a>至梁初方以事启闻。<a id="a-9y"></a>降敕听许。<a id="a-9z"></a>并助造光趺。<a id="a-A0"></a>材官工巧随用资给。<a id="a-A1"></a>以梁天监八年五月三日于小庄严寺营铸。<a id="a-A2"></a>匠本量佛身四万斤铜。<a id="a-A3"></a>融泻已竭尚未至胸。<a id="a-A4"></a>百姓送铜不可称计。<a id="a-A5"></a>投诸炉治随铸而模内不满。<a id="a-A6"></a>犹自如先又驰启闻。<a id="a-A7"></a>敕给功德铜三千斤。<a id="a-A8"></a>台内始就量送。<a id="a-A9"></a>而像处已见。<a id="a-AA"></a>羊车传诏载铜炉侧。<a id="a-AB"></a>于是飞韛消融一铸便满。<a id="a-AC"></a>甫尔之间人车俱失。<a id="a-AD"></a>比台内铜出方知向之所送信实灵感。<a id="a-AE"></a>工匠喜踊道俗称赞。<a id="a-AF"></a>及至开模量度乃踊成丈九。<a id="a-AG"></a>而光相不差。<a id="a-AH"></a>又有大钱二枚犹见在衣条。<a id="a-AI"></a>竟不销铄。<a id="a-AJ"></a>并莫测其然。<a id="a-AK"></a>寻昔量铜四万。<a id="a-AL"></a>准用有余。<a id="a-AM"></a>后益三千。<a id="a-AN"></a>计阙未满。<a id="a-AO"></a>而祥瑞冥密出自心图。<a id="a-AP"></a>故知神理幽通殆非人事。<a id="a-AQ"></a>初像素既成。<a id="a-AR"></a>比丘道昭常夜中礼忏。<a id="a-AS"></a>忽见素所晃然洞明。<a id="a-AT"></a>祥视久之。<a id="a-AU"></a>乃知神光之异铸后三日未及开模。<a id="a-AV"></a>有禅师道度。<a id="a-AW"></a>高洁僧也。<a id="a-AX"></a>舍其七条袈裟助费。<a id="a-AY"></a>开顶俄而遥见二僧。<a id="a-AZ"></a>跪开像髻。<a id="a-Aa"></a>逼就观之。<a id="a-Ab"></a>倏然不见。<a id="a-Ac"></a>时悦靖二僧相次迁化。<a id="a-Ad"></a>敕以像事委定林僧祐。<a id="a-Ae"></a>其年九月二十六日移像光宅寺。<a id="a-Af"></a>是月不雨颇有埃尘。<a id="a-Ag"></a>及明将迁像夜有轻云遍上微雨沾泽。<a id="a-Ah"></a>僧祐经行像所系念天气。<a id="a-Ai"></a>遥见像边有光焰上下如灯如烛。<a id="a-Aj"></a>并闻槌谶礼拜之声。<a id="a-Ak"></a>入户详视揜然俱灭。<a id="a-Al"></a>防寺蒋孝孙亦所同见。<a id="a-Am"></a>是夜淮中贾客并闻大航舶下催督治桥。<a id="a-An"></a>有如数百人声。<a id="a-Ao"></a>将知灵器之重。<a id="a-Ap"></a>岂人致焉。<a id="a-Aq"></a>其后更铸光趺。<a id="a-Ar"></a>并有风香之瑞。<a id="a-As"></a>自葱河以左。<a id="a-At"></a>金像之最唯此一耳。</p>
  <p id="aAu">论曰。<a id="a-Av"></a>昔忧填初刻栴檀。<a id="a-Aw"></a>波斯始铸金质。<a id="a-Ax"></a>皆现写真容工图妙相。<a id="a-Ay"></a>故能流光动瑞避席施虔。<a id="a-Az"></a>爰至发爪两塔衣影二台。<a id="a-B0"></a>皆是如来在世已见成轨。<a id="a-B1"></a>自收迹河边阇维林外。<a id="a-B2"></a>八王请分还国起塔及瓶灰二所。<a id="a-B3"></a>于是十刹兴焉。<a id="a-B4"></a>其生处、<a id="a-B5"></a>得道、<a id="a-B6"></a>说法．涅槃。<a id="a-B7"></a>肉髻顶骨．四牙．双迹．钵杖．唾壶．泥洹僧等。<a id="a-B8"></a>皆树塔勒铭标揭神异。<a id="a-B9"></a>尔后百有余年阿育王遣使浮海。<a id="a-BA"></a>坏撤诸塔分取舍利。<a id="a-BB"></a>还值风潮颇有遗落。<a id="a-BC"></a>故今海族之中时或遇者。<a id="a-BD"></a>是后八万四千因之而起。<a id="a-BE"></a>育王诸女亦次发净心。<a id="a-BF"></a>并镌石镕金图写神状至能浮江泛海影化东川。<a id="a-BG"></a>虽复灵迹潜通而未彰视听。<a id="a-BH"></a>及蔡愔秦景自西域还至。<a id="a-BI"></a>始傅画氎释迦。<a id="a-BJ"></a>于是凉台寿陵。<a id="a-BK"></a>并图其相。<a id="a-BL"></a>自兹厥后形像塔庙与时竞列。<a id="a-BM"></a>洎于大梁遗光粤盛。<a id="a-BN"></a>夫法身无像因感故形感见有参差故形应有殊别。<a id="a-BO"></a>若乃心路苍茫则真仪隔化。<a id="a-BP"></a>情志慊切则木石开心。<a id="a-BQ"></a>故刘殷至孝诚感。<a id="a-BR"></a>釜庾为之生铭。<a id="a-BS"></a>丁兰温清竭诚。<a id="a-BT"></a>木母以之变色。<a id="a-BU"></a>鲁阳回戈而日转。<a id="a-BV"></a>杞妇下泪而城崩。<a id="a-BW"></a>斯皆隐恻入其性情。<a id="a-BX"></a>故使征祥照乎耳目。<a id="a-BY"></a>至如慧达招光于刹抄。<a id="a-BZ"></a>慧力感瑞于塔基。<a id="a-Ba"></a>慧受申诚于浮木。<a id="a-Bb"></a>僧慧显证于移灯。<a id="a-Bc"></a>洪亮并忘形于铸像。<a id="a-Bd"></a>意献皆尽命于伽蓝。<a id="a-Be"></a>法献专志于牙骨。<a id="a-Bf"></a>竟陵为之通感。<a id="a-Bg"></a>僧护蓄抱于石城。<a id="a-Bh"></a>南平以之获应。<a id="a-Bi"></a>近有光宅丈九。<a id="a-Bj"></a>显曜京畿。<a id="a-Bk"></a>宋帝四铄而不成。<a id="a-Bl"></a>梁皇一冶而形备。<a id="a-Bm"></a>妙相踊而无亏。<a id="a-Bn"></a>瑞铜少而更足。<a id="a-Bo"></a>故知道藉人弘。<a id="a-Bp"></a>神由物感。<a id="a-Bq"></a>岂曰虚哉。<a id="a-Br"></a>是以祭神如神在。<a id="a-Bs"></a>则神道交矣。<a id="a-Bt"></a>敬佛像如佛身。<a id="a-Bu"></a>则法身应矣。<a id="a-Bv"></a>故入道必以智慧为本。<a id="a-Bw"></a>智慧必以福德为基。<a id="a-Bx"></a>譬犹鸟备二翼倏举千寻。<a id="a-By"></a>车足两轮一驰千里。<a id="a-Bz"></a>岂不勤哉。<a id="a-C0"></a>岂不勖哉。</p>
  <p id="aC1">赞曰。<a id="a-C2"></a>真仪揜曜。<a id="a-C3"></a>金石传晖。<a id="a-C4"></a>爰有塔像。<a id="a-C5"></a>怀恋者依。<a id="a-C6"></a>现奇表极。<a id="a-C7"></a>显瑞旍威。<a id="a-C8"></a>岩藏地踊。<a id="a-C9"></a>水泛空飞。<a id="a-CA"></a>笃矣心路。<a id="a-CB"></a>必契无违。</p>
 </body>
</html>