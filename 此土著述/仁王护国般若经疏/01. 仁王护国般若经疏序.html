<!doctype html>
<html id="z3IBWaQ1Ne" data-ver="77">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">仁王护国般若经疏序</h1>
  <p id="a2">朝请郎飞骑尉赐绯鱼袋晁说之撰</p>
  <p id="a3">陈隋间天台智者。<a id="a-4"></a>远禀龙树。<a id="a-5"></a>立一大教。<a id="a-6"></a>九传而至荆溪。<a id="a-7"></a>荆溪后又九传。<a id="a-8"></a>而至新罗法融。<a id="a-9"></a>法融传理应。<a id="a-A"></a>应传瑛纯。<a id="a-B"></a>皆新罗人。<a id="a-C"></a>以故此教播于日本。<a id="a-D"></a>而海外盛矣属中原丧乱。<a id="a-E"></a>典籍荡灭。<a id="a-F"></a>维此教是为不可亡者。<a id="a-G"></a>亦难乎其存也。<a id="a-H"></a>然杲日将出而晓霞先升。<a id="a-I"></a>真人应运。<a id="a-J"></a>而文明自见。<a id="a-K"></a>我有宋之初此教乃渐航海入吴越。<a id="a-L"></a>今世所传三大部之类是也。<a id="a-M"></a>然尚有留而不至。<a id="a-N"></a>与夫至而非其本真者。<a id="a-O"></a>仁王经疏先至有二本。<a id="a-P"></a>众咸斥其伪。<a id="a-Q"></a>昔法智既纳日本信禅师所寄辟支佛发。<a id="a-R"></a>答其所问二十义。<a id="a-S"></a>乃求其所谓仁王经疏。<a id="a-T"></a>信即授诸海舶。<a id="a-U"></a>无何中流大风惊涛。<a id="a-V"></a>舶人念无以息龙鼍之怒。<a id="a-W"></a>遽投斯疏。<a id="a-X"></a>以慰安之。<a id="a-Y"></a>法智乃求强记者二僧。<a id="a-Z"></a>诣信使读诵以归。<a id="a-a"></a>不幸二僧死干日本。<a id="a-b"></a>至元丰初。<a id="a-c"></a>海贾乃持今仁王疏三卷来四明。<a id="a-d"></a>于是老僧如恂因缘得之。<a id="a-e"></a>其文显而旨微。<a id="a-f"></a>言约而意广。<a id="a-g"></a>以秦译为本。<a id="a-h"></a>义势似观心论疏。<a id="a-i"></a>实章安所记智者之说也。<a id="a-j"></a>恂道孤而寡偶。<a id="a-k"></a>学古而难知。<a id="a-l"></a>食贫而力不足。<a id="a-m"></a>无以为此经毫发之重。<a id="a-n"></a>每指而叹曰。<a id="a-o"></a>其来晚。<a id="a-p"></a>学而艰如此。<a id="a-q"></a>宁封野马而饱蠹鱼不能下几案以视人。<a id="a-r"></a>呜呼此疏。<a id="a-s"></a>曾不得辈行于三大部中。<a id="a-t"></a>而匿光瘗彩。<a id="a-u"></a>犹若海外之远欤。<a id="a-v"></a>恂今年七十有六岁。<a id="a-w"></a>乃一日抱之而泣曰。<a id="a-x"></a>殆将与吾俱灭邪。<a id="a-y"></a>吾前日之志非也。<a id="a-z"></a>遇嵩山晁说之曰。<a id="a-10"></a>盍不为我序而流通之。<a id="a-11"></a>说之自顾。<a id="a-12"></a>何足以与此。<a id="a-13"></a>亦尝有言曰。<a id="a-14"></a>智者若生齐梁之前。<a id="a-15"></a>则达磨不复西来矣。<a id="a-16"></a>尽法性为止观。<a id="a-17"></a>而源流释迦之道。<a id="a-18"></a>囊槖达磨之旨。<a id="a-19"></a>今方盛於越中。<a id="a-1A"></a>异日会当周于天下。<a id="a-1B"></a>岂独是书之不可掩哉。<a id="a-1C"></a>顾予老不及见之为恨。<a id="a-1D"></a>姑序其所自云尔。</p>
  <p id="a1E">政和二年壬辰四月癸卯序。</p>
 </body>
</html>