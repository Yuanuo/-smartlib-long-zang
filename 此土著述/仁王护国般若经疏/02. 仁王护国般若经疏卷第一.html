<!doctype html>
<html id="z3IBWaS1Nf" data-ver="1136">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">仁王护国般若经疏卷第一</h1>
  <p id="a2">大师于诸经。<a id="a-3"></a>前例作五重玄义。<a id="a-4"></a>一释名。<a id="a-5"></a>二辨体。<a id="a-6"></a>三明宗。<a id="a-7"></a>四论用。<a id="a-8"></a>五判教。<a id="a-9"></a>此经以人法为名。<a id="a-A"></a>实相为体。<a id="a-B"></a>自行因果为宗。<a id="a-C"></a>权实二智为用。<a id="a-D"></a>大乘熟酥为教相。<a id="a-E"></a>所言名者。<a id="a-F"></a>有通有别。<a id="a-G"></a>经之一字通诸部也。<a id="a-H"></a>佛说仁王护国般若波罗蜜者别也。<a id="a-I"></a>又佛说仁王护国别此部也。<a id="a-J"></a>般若波罗蜜通诸部也。<a id="a-K"></a>又佛说仁王护国般若波罗蜜经即一部之通称。<a id="a-L"></a>序品第一。</p>
  <p id="aM">即部内之别名也。<a id="a-N"></a>然诸经立名不同。<a id="a-O"></a>或单就法。<a id="a-P"></a>如涅槃经。<a id="a-Q"></a>或单就人。<a id="a-R"></a>如阿弥陀经。<a id="a-S"></a>或单从譬。<a id="a-T"></a>如梵网经。<a id="a-U"></a>或人法两题。<a id="a-V"></a>如净名及此经。<a id="a-W"></a>或法喻双举。<a id="a-X"></a>如法华经。<a id="a-Y"></a>或三具足。<a id="a-Z"></a>如华严经。<a id="a-a"></a>所言佛者。<a id="a-b"></a>具德之义。<a id="a-c"></a>自觉异凡。<a id="a-d"></a>觉他异圣。<a id="a-e"></a>觉满异菩萨。<a id="a-f"></a>八音宣畅名说。<a id="a-g"></a>此能说之人也。<a id="a-h"></a>仁王下明所说之法。<a id="a-i"></a>施恩布德故名为仁。<a id="a-j"></a>统化自在故称为王。<a id="a-k"></a>仁王是能护。<a id="a-l"></a>国土是所护。<a id="a-m"></a>由仁王以道治国故也。<a id="a-n"></a>若望般若。<a id="a-o"></a>般若是能护。<a id="a-p"></a>仁王是所护。<a id="a-q"></a>以持般若故仁王安隐。<a id="a-r"></a>若以王能传法。<a id="a-s"></a>则王是能护。<a id="a-t"></a>般若是所护也。<a id="a-u"></a>又仁者忍也。<a id="a-v"></a>闻善不即喜。<a id="a-w"></a>闻恶不即怒。<a id="a-x"></a>能含忍于善恶故云忍也。<a id="a-y"></a>王者统也。<a id="a-z"></a>四方归统故也。<a id="a-10"></a>此因缘释。<a id="a-11"></a>约教则见诸法生。<a id="a-12"></a>知生是实见诸法灭。<a id="a-13"></a>灭则是空。<a id="a-14"></a>空则六尘等国不动不转故。<a id="a-15"></a>三界结尽则王安隐。<a id="a-16"></a>此二乘所得名为仁王。<a id="a-17"></a>三藏意也。<a id="a-18"></a>于凡圣同居土而得自在。<a id="a-19"></a>若观诸法色即是空。<a id="a-1A"></a>不生不灭如幻如化。<a id="a-1B"></a>三界烦恼一时顿断。<a id="a-1C"></a>住于界外化城之中。<a id="a-1D"></a>生已度想生安隐想。<a id="a-1E"></a>则是三乘之人共行十地。<a id="a-1F"></a>能护方便有余化城之国。<a id="a-1G"></a>各得称王。<a id="a-1H"></a>此通教意。<a id="a-1I"></a>若观诸法。<a id="a-1J"></a>空即是色。<a id="a-1K"></a>色无边故般若等法亦复无边。<a id="a-1L"></a>虽复无边而与心不相妨碍。<a id="a-1M"></a>如函大盖大。<a id="a-1N"></a>而无边之法在一心中。<a id="a-1O"></a>一一法中具诸佛法。<a id="a-1P"></a>从于初地乃至妙觉。<a id="a-1Q"></a>分分圆满住莲华台。<a id="a-1R"></a>不动不转能动能转。<a id="a-1S"></a>即十地菩萨住檀等六。<a id="a-1T"></a>各各为王。<a id="a-1U"></a>此别教意也。<a id="a-1V"></a>若观诸法本来不生。<a id="a-1W"></a>今则无灭。<a id="a-1X"></a>虽无生灭。<a id="a-1Y"></a>生灭宛然。<a id="a-1Z"></a>双照双亡。<a id="a-1a"></a>契乎中道。<a id="a-1b"></a>广大如法界。<a id="a-1c"></a>究竟若虚空。<a id="a-1d"></a>即从初住乃至佛地。<a id="a-1e"></a>四十二心分分明证中道之理。<a id="a-1f"></a>住常寂光各得称王。<a id="a-1g"></a>此圆教意也。<a id="a-1h"></a>又三藏中。<a id="a-1i"></a>罗汉支佛烦恼尽故得仁王。<a id="a-1j"></a>菩萨及果向忍见思未尽但名王不名仁也。<a id="a-1k"></a>通教佛地别教妙觉圆教极果。<a id="a-1l"></a>各是仁王。<a id="a-1m"></a>当教自有优劣。<a id="a-1n"></a>若非仁则是王也。<a id="a-1o"></a>若约本迹。<a id="a-1p"></a>即三教之仁王为迹。<a id="a-1q"></a>圆教之仁王为本。<a id="a-1r"></a>分论本迹。<a id="a-1s"></a>则圆教十行能为别教之本。<a id="a-1t"></a>通教佛地即是别教之迹。<a id="a-1u"></a>三藏二乘复是通教中本。<a id="a-1v"></a>展转当教各有本迹云云。<a id="a-1w"></a>观心者。<a id="a-1x"></a>观生灭法。<a id="a-1y"></a>见色是有析之至空。<a id="a-1z"></a>心于色上而得自在。<a id="a-20"></a>此生灭观心仁王也。<a id="a-21"></a>观色即是空空色自在。<a id="a-22"></a>此无生观心仁王也。<a id="a-23"></a>若观空即是色。<a id="a-24"></a>次第而入中道正观。<a id="a-25"></a>此无量观心仁王也。<a id="a-26"></a>若观色空空色不二而二。<a id="a-27"></a>二而无二。<a id="a-28"></a>双照双亡。<a id="a-29"></a>此是实相一心三观。<a id="a-2A"></a>三观一心如彼天目不纵不横而得自在。<a id="a-2B"></a>此圆教观心仁王也。<a id="a-2C"></a>我今圣主道化无方。<a id="a-2D"></a>子育苍生仁恩普洽。<a id="a-2E"></a>恒以三观安隐色心。<a id="a-2F"></a>迹尚叵穷。<a id="a-2G"></a>本诚难究矣。<a id="a-2H"></a>般若者。<a id="a-2I"></a>此云智慧。<a id="a-2J"></a>即智论四十二卷中释也。<a id="a-2K"></a>开善藏法师并用此说。<a id="a-2L"></a>论第七十又有一解云。<a id="a-2M"></a>庄般若不可称。<a id="a-2N"></a>般若甚深极重。<a id="a-2O"></a>智慧轻薄。<a id="a-2P"></a>是故不能称。<a id="a-2Q"></a>庄严旻师以此文说般若名含众义。<a id="a-2R"></a>智慧唯是一门。<a id="a-2S"></a>非正翻译。<a id="a-2T"></a>详二师说各成诤竞。<a id="a-2U"></a>今为通之。<a id="a-2V"></a>夫般若者。<a id="a-2W"></a>自有二种。<a id="a-2X"></a>一实二权。<a id="a-2Y"></a>权即可翻。<a id="a-2Z"></a>实则不可。<a id="a-2a"></a>实则圆教。<a id="a-2b"></a>权则前三。<a id="a-2c"></a>又权不可翻。<a id="a-2d"></a>即三藏实色不可令色即是空。<a id="a-2e"></a>实即可翻。<a id="a-2f"></a>即三智也。<a id="a-2g"></a>通教一切智。<a id="a-2h"></a>别教道种智。<a id="a-2i"></a>圆教一切种智。<a id="a-2j"></a>岂可各固一见以局大方火炎不可取实当有在也。<a id="a-2k"></a>然智与慧经论解殊。<a id="a-2l"></a>成实合释云。<a id="a-2m"></a>真慧名智即慧是智也。<a id="a-2n"></a>净名离说。<a id="a-2o"></a>知一切众生心念。<a id="a-2p"></a>如应说法起于智业。<a id="a-2q"></a>不取不舍入一相门。<a id="a-2r"></a>起于慧业者。<a id="a-2s"></a>释云。<a id="a-2t"></a>智是有。<a id="a-2u"></a>慧是空。<a id="a-2v"></a>有智故不住空。<a id="a-2w"></a>有慧故不住有。<a id="a-2x"></a>今此般若具翻八部。<a id="a-2y"></a>有人云。<a id="a-2z"></a>天王一部即仁王部摄。<a id="a-30"></a>此解不可。<a id="a-31"></a>若如大经中明人王。<a id="a-32"></a>亦天王。<a id="a-33"></a>斯则可也。<a id="a-34"></a>问。<a id="a-35"></a>人仁字别。<a id="a-36"></a>云何取同。<a id="a-37"></a>答。<a id="a-38"></a>大经云。<a id="a-39"></a>有仁恩故名之为人。<a id="a-3A"></a>老经云。<a id="a-3B"></a>圣人不仁以百姓为刍狗。<a id="a-3C"></a>故知人王行仁不求恩报。<a id="a-3D"></a>若背道之主但人非仁。<a id="a-3E"></a>顺道之主是人亦仁。<a id="a-3F"></a>问。<a id="a-3G"></a>仁义云何。<a id="a-3H"></a>答。<a id="a-3I"></a>以字论义理则易明。<a id="a-3J"></a>上一表天德。<a id="a-3K"></a>下一表地德。<a id="a-3L"></a>立人表人德。<a id="a-3M"></a>圣主道侔造化。<a id="a-3N"></a>德合三才。<a id="a-3O"></a>故曰仁王也。<a id="a-3P"></a>问。<a id="a-3Q"></a>古人云。<a id="a-3R"></a>仁王经非正传译。<a id="a-3S"></a>是事云何。<a id="a-3T"></a>答。<a id="a-3U"></a>寡识小智深可怜愍。<a id="a-3V"></a>岂有不见目录。<a id="a-3W"></a>即云非是正翻。<a id="a-3X"></a>海庸不信山木似鱼夏革亦云。<a id="a-3Y"></a>古初无物。<a id="a-3Z"></a>呜呼盲目诮玻璃珠。<a id="a-3a"></a>且准下经自有两本。<a id="a-3b"></a>一广说。<a id="a-3c"></a>如散华品云。<a id="a-3d"></a>尔时十六大国王。<a id="a-3e"></a>闻佛所说十万亿偈般若波罗蜜散花供养。<a id="a-3f"></a>二者略本。<a id="a-3g"></a>即今经文。<a id="a-3h"></a>译者不同。<a id="a-3i"></a>前后三本。<a id="a-3j"></a>一者晋时永嘉年。<a id="a-3k"></a>月支三藏昙摩罗察。<a id="a-3l"></a>晋云法护。<a id="a-3m"></a>翻出二卷。<a id="a-3n"></a>名仁王般若。<a id="a-3o"></a>二是伪秦弘始三年。<a id="a-3p"></a>鸠摩罗什。<a id="a-3q"></a>于长安逍遥园别馆翻二卷。<a id="a-3r"></a>名佛说仁王护国般若波罗蜜。<a id="a-3s"></a>三者梁时真谛。<a id="a-3t"></a>大同年于豫章实因寺翻出一卷。<a id="a-3u"></a>名仁王般若经。<a id="a-3v"></a>疏有六卷。<a id="a-3w"></a>虽有三本秦为周悉。<a id="a-3x"></a>依费长房入藏目录云耳。<a id="a-3y"></a>波罗蜜者。<a id="a-3z"></a>此云事究竟。<a id="a-40"></a>亦云到彼岸。<a id="a-41"></a>生死为此涅槃为彼。<a id="a-42"></a>烦恼为中流。<a id="a-43"></a>六度为船筏。<a id="a-44"></a>此因缘释也。<a id="a-45"></a>三藏实有为此。<a id="a-46"></a>实有灭为彼。<a id="a-47"></a>见思为中流。<a id="a-48"></a>八正为船。<a id="a-49"></a>通教以色为此。<a id="a-4A"></a>即空为彼。<a id="a-4B"></a>见思为中流。<a id="a-4C"></a>六度为船。<a id="a-4D"></a>别教以色空为此。<a id="a-4E"></a>空即是色为彼。<a id="a-4F"></a>无明为中流。<a id="a-4G"></a>无量行为船。<a id="a-4H"></a>圆教以色空空色不二而二为此。<a id="a-4I"></a>二而无二为彼。<a id="a-4J"></a>无明为中流。<a id="a-4K"></a>一行无量行无量行一行为船。<a id="a-4L"></a>随前诸教而度云到彼岸。<a id="a-4M"></a>此约教释也。<a id="a-4N"></a>空观观色即空及色灭空。<a id="a-4O"></a>虽有巧拙同断见思。<a id="a-4P"></a>而论彼此。<a id="a-4Q"></a>假观观三假得理论彼此。<a id="a-4R"></a>中观十信已前十住已后论彼此。<a id="a-4S"></a>此观心释也。<a id="a-4T"></a>经有翻无翻各具五义。<a id="a-4U"></a>广如法华玄云云。<a id="a-4V"></a>约教六尘俱经。<a id="a-4W"></a>经云。<a id="a-4X"></a>或以光明而作佛事。<a id="a-4Y"></a>即色尘为经。<a id="a-4Z"></a>或以音声而作佛事。<a id="a-4a"></a>即声为经。<a id="a-4b"></a>或以饭香而作佛事。<a id="a-4c"></a>实即香尘经。<a id="a-4d"></a>食饭入津即味尘经。<a id="a-4e"></a>摇唇动舌即触尘经。<a id="a-4f"></a>寂然无声诸菩萨等。<a id="a-4g"></a>得入三昧。<a id="a-4h"></a>即法尘经。<a id="a-4i"></a>一一尘根各有约教本迹观心释也。<a id="a-4j"></a>又但以文字为经心行为纬。<a id="a-4k"></a>能成正觉之疋帛故。<a id="a-4l"></a>取世经以喻焉。<a id="a-4m"></a>序者由也次也。<a id="a-4n"></a>品者梵云跋瞿。<a id="a-4o"></a>此云品。<a id="a-4p"></a>谓品类也。<a id="a-4q"></a>义类相从。<a id="a-4r"></a>即为一品。<a id="a-4s"></a>第者。<a id="a-4t"></a>欲令不乱。<a id="a-4u"></a>一者。<a id="a-4v"></a>义乃在初。<a id="a-4w"></a>释名竟。<a id="a-4x"></a>第二辨体者。<a id="a-4y"></a>有人云。<a id="a-4z"></a>文义为体。<a id="a-50"></a>此通说也。<a id="a-51"></a>有云。<a id="a-52"></a>无相为体者。<a id="a-53"></a>四教皆有无相。<a id="a-54"></a>无相永漫亦通说也。<a id="a-55"></a>有云。<a id="a-56"></a>以五忍十地为体。<a id="a-57"></a>如下经云。<a id="a-58"></a>五忍是菩萨法。<a id="a-59"></a>具列五忍竟。<a id="a-5A"></a>结云名为诸佛菩萨修般若波罗蜜。<a id="a-5B"></a>故知因修般若证五忍。<a id="a-5C"></a>一切佛菩萨无不由五忍而成圣。<a id="a-5D"></a>故以五忍十地为体。<a id="a-5E"></a>今则不然。<a id="a-5F"></a>先释体字。<a id="a-5G"></a>体者法也。<a id="a-5H"></a>各亲其亲各子其子。<a id="a-5I"></a>君臣撙节。<a id="a-5J"></a>若无体者。<a id="a-5K"></a>则非法也。<a id="a-5L"></a>出世间法亦复如是。<a id="a-5M"></a>善恶凡圣菩萨佛。<a id="a-5N"></a>一切不出法性。<a id="a-5O"></a>正指实相为体。<a id="a-5P"></a>普贤观云。<a id="a-5Q"></a>大乘因者诸法实相。<a id="a-5R"></a>大乘果者亦诸法实相。<a id="a-5S"></a>实相即法性。<a id="a-5T"></a>依此法性因得法性果。<a id="a-5U"></a>故知此经以实相为体。<a id="a-5V"></a>若别论之。<a id="a-5W"></a>般若二种。<a id="a-5X"></a>一共二乘人说。<a id="a-5Y"></a>二者不共。<a id="a-5Z"></a>准此实相亦有二种。<a id="a-5a"></a>一共。<a id="a-5b"></a>二不共。<a id="a-5c"></a>共者但见于空不见不空。<a id="a-5d"></a>不断无明但除见思。<a id="a-5e"></a>此偏真实相。<a id="a-5f"></a>不共者名中道实相。<a id="a-5g"></a>别教地前次第修初地方证。<a id="a-5h"></a>圆教一心从初住乃至佛果。<a id="a-5i"></a>皆名圆证。<a id="a-5j"></a>若论权实即共者是化他之权。<a id="a-5k"></a>不共者是自行之实云云。<a id="a-5l"></a>约教即般若是通唯无三藏。<a id="a-5m"></a>有三乘共行十地。<a id="a-5n"></a>有别入通有圆入通。<a id="a-5o"></a>通正二傍。<a id="a-5p"></a>即通别是权。<a id="a-5q"></a>圆教是实。<a id="a-5r"></a>此经虽具三教。<a id="a-5s"></a>正以圆实相为体也。<a id="a-5t"></a>第三明宗。<a id="a-5u"></a>宗者要也。<a id="a-5v"></a>所谓佛自行因果以为宗也。<a id="a-5w"></a>有以无生正观为宗。<a id="a-5x"></a>离有无二边假云中道。<a id="a-5y"></a>故下文云。<a id="a-5z"></a>般若无知无见不行不受不生不灭。<a id="a-60"></a>此通教意。<a id="a-61"></a>但得于权而失于实。<a id="a-62"></a>今以佛自行因果以为宗要。<a id="a-63"></a>令诸闻者欣乐增修。<a id="a-64"></a>一色一香无非般若。<a id="a-65"></a>般若真智离有离无。<a id="a-66"></a>虽离有无有无宛然。<a id="a-67"></a>虽复宛然只自无相。<a id="a-68"></a>故以无相因果以为宗也。<a id="a-69"></a>问。<a id="a-6A"></a>宗与体何异。<a id="a-6B"></a>答。<a id="a-6C"></a>宗如纲裘。<a id="a-6D"></a>体如毛目。<a id="a-6E"></a>振裘毛举。<a id="a-6F"></a>动纲目起。<a id="a-6G"></a>宗体之义若此。<a id="a-6H"></a>又如钗钏金银。<a id="a-6I"></a>是体匠者造之是宗。<a id="a-6J"></a>今实相之理是体。<a id="a-6K"></a>修因得果为宗也云云。<a id="a-6L"></a>第四辨用。<a id="a-6M"></a>用者力用也。<a id="a-6N"></a>有人云。<a id="a-6O"></a>此经以内外二护为用。<a id="a-6P"></a>内护者。<a id="a-6Q"></a>下文云为诸菩萨说护佛果因缘护十地行因缘。<a id="a-6R"></a>言外护者。<a id="a-6S"></a>下文云吾今为汝说护国因缘。<a id="a-6T"></a>令国土获安七难不起。<a id="a-6U"></a>灾害不生万民安乐。<a id="a-6V"></a>名外护也。<a id="a-6W"></a>此但得一俗一真。<a id="a-6X"></a>真又不定。<a id="a-6Y"></a>通别圆皆有十地为护。<a id="a-6Z"></a>何者十地故不可全依。<a id="a-6a"></a>今以诸佛二智为力用。<a id="a-6b"></a>以诸如来皆以实智自照权智照他。<a id="a-6c"></a>然此经有三种权实。<a id="a-6d"></a>通别虽有实智亦名为权。<a id="a-6e"></a>圆教虽复有权亦总称实。<a id="a-6f"></a>以圆教是佛自行二智。<a id="a-6g"></a>照理即鉴机。<a id="a-6h"></a>鉴机即照理。<a id="a-6i"></a>如萨婆悉达弯祖王弓满名为力。<a id="a-6j"></a>穿七铁鼓贯一铁围山洞地彻水名为用。<a id="a-6k"></a>通别力用微弱。<a id="a-6l"></a>如凡人弓箭。<a id="a-6m"></a>何者以通禀化他二智。<a id="a-6n"></a>或等照理不遍。<a id="a-6o"></a>或次第。<a id="a-6p"></a>方知不若圆教圆照圆证。<a id="a-6q"></a>故以圆中二智为用也。<a id="a-6r"></a>即权智护同居有余实报等国令七难不起。<a id="a-6s"></a>实智护圆教四十二心之因果。<a id="a-6t"></a>经云护十地行因缘。<a id="a-6u"></a>此通约三教所行十地也云云。<a id="a-6v"></a>第五明教相。<a id="a-6w"></a>弘宣正法须识教之偏圆。<a id="a-6x"></a>广如法华玄义。<a id="a-6y"></a>今略明之。<a id="a-6z"></a>教者圣人被下之言也。<a id="a-70"></a>相者分别同异也。<a id="a-71"></a>此经部属般若教通衍门。<a id="a-72"></a>是熟酥味经。<a id="a-73"></a>说护佛果及护十地行因缘。<a id="a-74"></a>又王问摩诃衍云何照。<a id="a-75"></a>故知非三藏教明矣。<a id="a-76"></a>虽有八偈谈无常生灭等事。<a id="a-77"></a>乃举往昔百法师。<a id="a-78"></a>用小乘说世间不坚。<a id="a-79"></a>以劝普明舍国即属助道。<a id="a-7A"></a>非今经正说也。<a id="a-7B"></a>次入文解释。<a id="a-7C"></a>夫震旦讲说不同。<a id="a-7D"></a>或有分文。<a id="a-7E"></a>或不分者。<a id="a-7F"></a>只如大论。<a id="a-7G"></a>释大品不分科段。<a id="a-7H"></a>天亲涅槃即有分文。<a id="a-7I"></a>道安别置序正流通。<a id="a-7J"></a>刘虬但随文解释。<a id="a-7K"></a>此亦人情兰菊好乐不同。<a id="a-7L"></a>意在达玄。<a id="a-7M"></a>非存涉事。<a id="a-7N"></a>今且依分文者况。<a id="a-7O"></a>圣人说法必有由渐。<a id="a-7P"></a>故初明序分。<a id="a-7Q"></a>序彰正显利益当时。<a id="a-7R"></a>名正说分。<a id="a-7S"></a>末世众生同沾法利名流通分。<a id="a-7T"></a>此经八品。<a id="a-7U"></a>序品为序分。<a id="a-7V"></a>观空下六品为正说分。<a id="a-7W"></a>嘱累品为流通分。<a id="a-7X"></a>若望经文。<a id="a-7Y"></a>受持品末佛告月光下。<a id="a-7Z"></a>即是流通分云云。<a id="a-7a"></a>今初二序。<a id="a-7b"></a>一者证信。<a id="a-7c"></a>二者发起。<a id="a-7d"></a>亦名通序别序。<a id="a-7e"></a>亦名如来序阿难序。<a id="a-7f"></a>亦名经前序经后序。<a id="a-7g"></a>六事证经名证信序。<a id="a-7h"></a>起发正宗名发起序。<a id="a-7i"></a>诸经通有名通序。<a id="a-7j"></a>此经独有名别序。<a id="a-7k"></a>金口所说名如来序。<a id="a-7l"></a>阿难证信名阿难序。<a id="a-7m"></a>佛在时故名经前序。<a id="a-7n"></a>集者所置名经后序。<a id="a-7o"></a>今且依初从如是下。<a id="a-7p"></a>至佥然而坐。<a id="a-7q"></a>名证信序。<a id="a-7r"></a>尔时十号下是发起序。<a id="a-7s"></a>证信序者。<a id="a-7t"></a>大智论云。<a id="a-7u"></a>佛于俱夷那竭国萨罗双树林中。<a id="a-7v"></a>北首卧将入涅槃。<a id="a-7w"></a>尔时阿难亲爱未除心没忧海。<a id="a-7x"></a>阿泥卢豆语阿难言。<a id="a-7y"></a>汝守法藏人。<a id="a-7z"></a>不应如凡自没忧海。<a id="a-80"></a>佛将付汝法。<a id="a-81"></a>汝今愁闷失所受事。<a id="a-82"></a>汝当问佛。<a id="a-83"></a>般涅槃后我等云何行道。<a id="a-84"></a>谁当作师。<a id="a-85"></a>恶口车匿云何共住。<a id="a-86"></a>佛说经初置何等语。<a id="a-87"></a>阿难闻已闷心小醒。<a id="a-88"></a>于佛后卧床边具以事问。<a id="a-89"></a>佛答。<a id="a-8A"></a>依四念处住。<a id="a-8B"></a>解脱经戒即是大师。<a id="a-8C"></a>车匿比丘如梵天法治之。<a id="a-8D"></a>若心须改教迦旃延经。<a id="a-8E"></a>即可得道。<a id="a-8F"></a>是我三僧祇所集法宝。<a id="a-8G"></a>是初应置如是我闻一时佛在某方某国某处树林中。<a id="a-8H"></a>是我法门中初应如是说。<a id="a-8I"></a>何者三世佛经皆有是语云云。<a id="a-8J"></a>复次摩诃迦葉等问阿难。<a id="a-8K"></a>佛初何处说法说何等法。<a id="a-8L"></a>阿难答。<a id="a-8M"></a>如是我闻一时佛在波罗奈国仙人鹿林。<a id="a-8N"></a>为五比丘说苦圣谛。<a id="a-8O"></a>尔时大众闻者皆信。<a id="a-8P"></a>具如智论第二云云。<a id="a-8Q"></a>为是事故有证信序云云。<a id="a-8R"></a>文为六。<a id="a-8S"></a>一如是。<a id="a-8T"></a>举所闻之法体。<a id="a-8U"></a>二我闻。<a id="a-8V"></a>明能持之阿难。<a id="a-8W"></a>三一时。<a id="a-8X"></a>明闻持和合感应道交。<a id="a-8Y"></a>四佛。<a id="a-8Z"></a>明说教之主。<a id="a-8a"></a>五住王舍城下。<a id="a-8b"></a>明说教之处。<a id="a-8c"></a>六与大比丘众下。<a id="a-8d"></a>明同闻之众。<a id="a-8e"></a>释六句者。<a id="a-8f"></a>三世佛经皆安如是。<a id="a-8g"></a>诸佛道同。<a id="a-8h"></a>不与世诤。<a id="a-8i"></a>此世界悉檀。<a id="a-8j"></a>大论云。<a id="a-8k"></a>举时方令人生信事。<a id="a-8l"></a>此为人悉檀。<a id="a-8m"></a>破外道阿沤二字。<a id="a-8n"></a>此对治悉檀。<a id="a-8o"></a>肇云。<a id="a-8p"></a>如是者信顺之辞也。<a id="a-8q"></a>信则所闻之理会。<a id="a-8r"></a>顺则师资之道成。<a id="a-8s"></a>理会即第一义悉檀。<a id="a-8t"></a>此四皆是因缘释云云。<a id="a-8u"></a>约教者。<a id="a-8v"></a>佛明俗谛有文字。<a id="a-8w"></a>真谛无文字。<a id="a-8x"></a>阿难传佛俗文不异名如。<a id="a-8y"></a>因此俗文会真无非故名是。<a id="a-8z"></a>此藏教经初如是也。<a id="a-90"></a>佛明即色是空。<a id="a-91"></a>空即是色。<a id="a-92"></a>色空空色无二无别。<a id="a-93"></a>空色不异为如。<a id="a-94"></a>即事而真为是。<a id="a-95"></a>此通教经初如是也。<a id="a-96"></a>佛说死生是有。<a id="a-97"></a>涅槃是无。<a id="a-98"></a>从死生有入涅槃无。<a id="a-99"></a>出涅槃无入于中道。<a id="a-9A"></a>阿难传之与佛无异。<a id="a-9B"></a>此别教经初如是也。<a id="a-9C"></a>佛说生死即涅槃。<a id="a-9D"></a>即中道遍一切处。<a id="a-9E"></a>无非佛法名如实相。<a id="a-9F"></a>阿难传此与佛无异为如。<a id="a-9G"></a>如如不动名之为是。<a id="a-9H"></a>此圆教经初如是也。<a id="a-9I"></a>此经具三教三谛如是之义。<a id="a-9J"></a>阿难传之无错无谬也。<a id="a-9K"></a>所闻法体竟。<a id="a-9L"></a>释我闻者。<a id="a-9M"></a>大论云。<a id="a-9N"></a>耳根不坏声在可闻处。<a id="a-9O"></a>作心欲闻众缘和合。<a id="a-9P"></a>故言我闻。<a id="a-9Q"></a>我总耳别。<a id="a-9R"></a>举总摄别。<a id="a-9S"></a>世界释也。<a id="a-9T"></a>阿难升座口称我闻。<a id="a-9U"></a>大众悲泣飞空说偈。<a id="a-9V"></a>此为人也。<a id="a-9W"></a>阿难升座众疑释迦重起。<a id="a-9X"></a>或阿难成佛。<a id="a-9Y"></a>或他方佛来。<a id="a-9Z"></a>若唱我闻三疑即遣。<a id="a-9a"></a>此对治释也。<a id="a-9b"></a>阿难随俗称我闻。<a id="a-9c"></a>第一义中。<a id="a-9d"></a>我即无我闻即无闻。<a id="a-9e"></a>不闻而闻不我而我。<a id="a-9f"></a>此第一义释也。<a id="a-9g"></a>约教者。<a id="a-9h"></a>释论云。<a id="a-9i"></a>凡夫三种。<a id="a-9j"></a>谓见慢名字。<a id="a-9k"></a>学人二种。<a id="a-9l"></a>无学一种。<a id="a-9m"></a>阿难是学人无邪我能伏慢我。<a id="a-9n"></a>随世名字称我。<a id="a-9o"></a>此三藏意也。<a id="a-9p"></a>十住毗婆沙云。<a id="a-9q"></a>四句称我皆堕邪见。<a id="a-9r"></a>佛正法中无我谁闻。<a id="a-9s"></a>此通教意也。<a id="a-9t"></a>大经云。<a id="a-9u"></a>阿难多闻士。<a id="a-9v"></a>自然能解了是我及无我。<a id="a-9w"></a>知我无我二而不二。<a id="a-9x"></a>双分别我无我。<a id="a-9y"></a>此别教意也。<a id="a-9z"></a>若阿难知我无我不二而二二而无二。<a id="a-A0"></a>方便为侍者传佛智慧。<a id="a-A1"></a>此圆教释也。<a id="a-A2"></a>正法念经有三阿难。<a id="a-A3"></a>一阿难陀此云欢喜。<a id="a-A4"></a>持小乘藏。<a id="a-A5"></a>二阿难跋陀此云欢喜贤。<a id="a-A6"></a>持杂藏。<a id="a-A7"></a>三阿难娑伽此云欢喜海。<a id="a-A8"></a>持佛藏。<a id="a-A9"></a>阿含有典藏阿难。<a id="a-AA"></a>持菩萨藏。<a id="a-AB"></a>盖指一人而具四德传持四教。<a id="a-AC"></a>其义分明。<a id="a-AD"></a>观心者。<a id="a-AE"></a>有空观假观中道正观。<a id="a-AF"></a>即空者。<a id="a-AG"></a>我即无我也。<a id="a-AH"></a>即假者。<a id="a-AI"></a>无我即我也。<a id="a-AJ"></a>即中者。<a id="a-AK"></a>是真我也。<a id="a-AL"></a>闻者阿难佛得道夜生。<a id="a-AM"></a>侍佛二十余年。<a id="a-AN"></a>未侍佛时应是不闻。<a id="a-AO"></a>大论云。<a id="a-AP"></a>阿难展转闻非是悉闻。<a id="a-AQ"></a>报恩经。<a id="a-AR"></a>阿难乞四愿。<a id="a-AS"></a>未闻之法愿佛重说。<a id="a-AT"></a>胎藏经云。<a id="a-AU"></a>佛从金棺出金色臂。<a id="a-AV"></a>重为阿难现入胎出胎相。<a id="a-AW"></a>诸经因此皆得称闻。<a id="a-AX"></a>法华云。<a id="a-AY"></a>阿难得记即时忆念过去佛法。<a id="a-AZ"></a>令如现在前。<a id="a-Aa"></a>故一切称闻。<a id="a-Ab"></a>因缘释也。<a id="a-Ac"></a>若欢喜阿难面如净满月。<a id="a-Ad"></a>眼若青莲华。<a id="a-Ae"></a>亲承佛旨如仰完器盛水泻之异瓶。<a id="a-Af"></a>一句无遗。<a id="a-Ag"></a>此持闻闻法也。<a id="a-Ah"></a>欢喜贤住学地。<a id="a-Ai"></a>得空无相愿。<a id="a-Aj"></a>六根不漏持闻不闻法也。<a id="a-Ak"></a>典藏阿难多所含受。<a id="a-Al"></a>如云持雨。<a id="a-Am"></a>此持不闻闻法也。<a id="a-An"></a>阿难海是多闻士。<a id="a-Ao"></a>自然能了常与无常等。<a id="a-Ap"></a>若知如来常不说法是名多闻。<a id="a-Aq"></a>佛法大海水流入阿难心。<a id="a-Ar"></a>此持不闻不闻法也。<a id="a-As"></a>此经具三教。<a id="a-At"></a>即阿难一人以三德传持也云云。<a id="a-Au"></a>释一时者。<a id="a-Av"></a>肇云。<a id="a-Aw"></a>法王启运之日。<a id="a-Ax"></a>大众嘉会之时。<a id="a-Ay"></a>此世界释时也。<a id="a-Az"></a>大论云。<a id="a-B0"></a>迦罗是实时。<a id="a-B1"></a>示内弟子时食时着衣时者。<a id="a-B2"></a>为人说时也。<a id="a-B3"></a>三摩耶是假时。<a id="a-B4"></a>除外道邪见者。<a id="a-B5"></a>对治释时也。<a id="a-B6"></a>第一义中无时无不时。<a id="a-B7"></a>广明时义具如智论第一卷云云。<a id="a-B8"></a>约教则见谛已上无学已下。<a id="a-B9"></a>名下一时。<a id="a-BA"></a>若三人同入第一义。<a id="a-BB"></a>名中一时。<a id="a-BC"></a>登地已上名上一时。<a id="a-BD"></a>初住已上名上上一时。<a id="a-BE"></a>今经初说即是通一时。<a id="a-BF"></a>约别圆接入则具三时云云。<a id="a-BG"></a>释教主者。<a id="a-BH"></a>佛也。<a id="a-BI"></a>佛名为觉。<a id="a-BJ"></a>觉诸烦恼身心二病。<a id="a-BK"></a>因果圆满方能破缚。<a id="a-BL"></a>劫初无病劫尽多病。<a id="a-BM"></a>真寿时乐短寿时苦。<a id="a-BN"></a>东天下富而寿。<a id="a-BO"></a>西天下多牛羊。<a id="a-BP"></a>北天下无我无人。<a id="a-BQ"></a>如此之处不能感佛。<a id="a-BR"></a>八万岁时南天下未见果而修因。<a id="a-BS"></a>乃至百岁时亦如是。<a id="a-BT"></a>故佛出其地。<a id="a-BU"></a>此世界释也。<a id="a-BV"></a>日若不出。<a id="a-BW"></a>池中未生生已等花皆未现。<a id="a-BX"></a>日出皆生。<a id="a-BY"></a>佛若不出。<a id="a-BZ"></a>天人减少恶道增长。<a id="a-Ba"></a>佛若出世。<a id="a-Bb"></a>则有刹帝婆罗门居士四天王乃至有顶。<a id="a-Bc"></a>此为人释也。<a id="a-Bd"></a>三乘根性感佛出世。<a id="a-Be"></a>余不能感若断有顶种永度生死流。<a id="a-Bf"></a>此对治释也。<a id="a-Bg"></a>佛于法性无动无出。<a id="a-Bh"></a>能令众生感见动出。<a id="a-Bi"></a>而于如来实无动出。<a id="a-Bj"></a>此第一义说。<a id="a-Bk"></a>佛名觉者。<a id="a-Bl"></a>觉世间苦集。<a id="a-Bm"></a>觉出世道灭。<a id="a-Bn"></a>身长丈六寿年八十。<a id="a-Bo"></a>现比丘像三十四心树下成佛者。<a id="a-Bp"></a>三藏世尊自觉觉他也。<a id="a-Bq"></a>带丈六像现尊特身。<a id="a-Br"></a>树上一念相应断余残习。<a id="a-Bs"></a>即通佛自觉觉他也。<a id="a-Bt"></a>现尊特身坐莲华台。<a id="a-Bu"></a>受佛记者。<a id="a-Bv"></a>别佛自觉觉他。<a id="a-Bw"></a>隐前三相唯示不可思议如虚空相。<a id="a-Bx"></a>即圆教佛自觉觉他。<a id="a-By"></a>故像法决疑经云。<a id="a-Bz"></a>或见丈六之身。<a id="a-C0"></a>或见小身大身。<a id="a-C1"></a>或见坐莲华台为百千释迦说心地法门。<a id="a-C2"></a>或见身满虚空遍于法界无有分别。<a id="a-C3"></a>即四佛义也。<a id="a-C4"></a>本迹释者。<a id="a-C5"></a>三佛为迹。<a id="a-C6"></a>一佛为本云云。<a id="a-C7"></a>观心释者。<a id="a-C8"></a>观因缘所生法析之至无。<a id="a-C9"></a>此三藏拙觉。<a id="a-CA"></a>观因缘即空此通教巧觉。<a id="a-CB"></a>皆觉空也。<a id="a-CC"></a>若先观空次假后中。<a id="a-CD"></a>此别教假觉也。<a id="a-CE"></a>若观诸法即空即假即中。<a id="a-CF"></a>是圆觉也。<a id="a-CG"></a>释住处为三。<a id="a-CH"></a>先释住。<a id="a-CI"></a>次释王城。<a id="a-CJ"></a>后释山佛具三身住处有八。<a id="a-CK"></a>应身四住。<a id="a-CL"></a>一寿命住。<a id="a-CM"></a>谓五分法身等。<a id="a-CN"></a>二依止住。<a id="a-CO"></a>谓王城耆山等。<a id="a-CP"></a>三境界住。<a id="a-CQ"></a>谓三千界境。<a id="a-CR"></a>四威仪住。<a id="a-CS"></a>谓行立坐卧。<a id="a-CT"></a>报身三住。<a id="a-CU"></a>一者天住。<a id="a-CV"></a>住六欲天。<a id="a-CW"></a>二者梵住。<a id="a-CX"></a>住四禅天。<a id="a-CY"></a>三者圣住。<a id="a-CZ"></a>住空无相无愿。<a id="a-Ca"></a>法身一住。<a id="a-Cb"></a>住第一义空云云。<a id="a-Cc"></a>约教者。<a id="a-Cd"></a>藏佛从析门发真知无漏。<a id="a-Ce"></a>住有余无余二涅槃。<a id="a-Cf"></a>通佛从体门发真住二涅槃。<a id="a-Cg"></a>别佛从次第门住秘密藏。<a id="a-Ch"></a>圆佛从不次第门住秘密藏。<a id="a-Ci"></a>二释城。<a id="a-Cj"></a>具存梵音。<a id="a-Ck"></a>应云罗阅只摩诃伽罗。<a id="a-Cl"></a>罗阅只此云王舍。<a id="a-Cm"></a>摩诃此云大。<a id="a-Cn"></a>迦罗此云城。<a id="a-Co"></a>国名摩伽陀。<a id="a-Cp"></a>此云不害人。<a id="a-Cq"></a>无乱杀法也。<a id="a-Cr"></a>亦云摩竭提。<a id="a-Cs"></a>此云天罗。<a id="a-Ct"></a>天罗者即班足之父。<a id="a-Cu"></a>昔久远时此主千小国。<a id="a-Cv"></a>时王游猎值牸狮子。<a id="a-Cw"></a>共王交通。<a id="a-Cx"></a>后月满来王殿上生子。<a id="a-Cy"></a>王审知是子而作告令言。<a id="a-Cz"></a>我无子天赐我子。<a id="a-D0"></a>养之长大。<a id="a-D1"></a>足上班驳。<a id="a-D2"></a>时人号为班足。<a id="a-D3"></a>后绍王位喜多食肉。<a id="a-D4"></a>一时遽阙。<a id="a-D5"></a>仍取城西新死小儿。<a id="a-D6"></a>以供王膳。<a id="a-D7"></a>王大美之。<a id="a-D8"></a>敕常准此。<a id="a-D9"></a>厨人自后日杀一人。<a id="a-DA"></a>毒流天下举国咸怨。<a id="a-DB"></a>千小国王举兵伐之。<a id="a-DC"></a>摈在五山。<a id="a-DD"></a>罗刹翼辅而为鬼王。<a id="a-DE"></a>因与山神誓杀千王方满我愿。<a id="a-DF"></a>即以神力捉得诸王。<a id="a-DG"></a>唯普明王后方捕至欲行屠害以祭山神时。<a id="a-DH"></a>普明王悲啼泣恨。<a id="a-DI"></a>而作是言。<a id="a-DJ"></a>生来实语而今乖信。<a id="a-DK"></a>班足问言。<a id="a-DL"></a>汝求何信。<a id="a-DM"></a>普明答曰。<a id="a-DN"></a>许行大施。<a id="a-DO"></a>班足论言。<a id="a-DP"></a>放汝行施事毕就我。<a id="a-DQ"></a>普明欢喜远归本国。<a id="a-DR"></a>作大施会委政太子。<a id="a-DS"></a>心安形悦匍匐就终。<a id="a-DT"></a>班足问云。<a id="a-DU"></a>死门难向。<a id="a-DV"></a>汝既得去。<a id="a-DW"></a>何更自来。<a id="a-DX"></a>时普明王。<a id="a-DY"></a>广与班足说慈悲心毁訾杀害。<a id="a-DZ"></a>仍示一切悉是无常。<a id="a-Da"></a>班足闻信得空平等住于初地。<a id="a-Db"></a>普集千王。<a id="a-Dc"></a>各取一渧血发三条赛山神愿。<a id="a-Dd"></a>寻与千王都五山中。<a id="a-De"></a>筑城立舍郁为大国迭更知政。<a id="a-Df"></a>千王住故故称王舍。<a id="a-Dg"></a>又城中百姓七遍起舍。<a id="a-Dh"></a>七遍被烧。<a id="a-Di"></a>唯王舍独免。<a id="a-Dj"></a>太子命言。<a id="a-Dk"></a>自今已后。<a id="a-Dl"></a>虽百姓家悉称王舍。<a id="a-Dm"></a>应免火难。<a id="a-Dn"></a>率土遂命便得免烧。<a id="a-Do"></a>故百姓家尽称王舍云云。<a id="a-Dp"></a>又亦云王赦。<a id="a-Dq"></a>因普明王放千王。<a id="a-Dr"></a>故称王赦。<a id="a-Ds"></a>又此城四天王共造。<a id="a-Dt"></a>故称王舍。<a id="a-Du"></a>又摩伽陀王生一子。<a id="a-Dv"></a>一头两面四手。<a id="a-Dw"></a>以为不祥。<a id="a-Dx"></a>裂其身首欲弃草野。<a id="a-Dy"></a>有罗刹女鬼名曰梨罗。<a id="a-Dz"></a>还合其身以乳养之。<a id="a-E0"></a>年长成人力盈诸国。<a id="a-E1"></a>取八万四千王。<a id="a-E2"></a>置五山内立城治化。<a id="a-E3"></a>以多王住故称王舍云云。<a id="a-E4"></a>又摩伽陀者。<a id="a-E5"></a>名持甘露处有十二城。<a id="a-E6"></a>一区只尼大城。<a id="a-E7"></a>二富楼那跋檀大城。<a id="a-E8"></a>三阿监车多罗大城。<a id="a-E9"></a>四弗罗婆大城。<a id="a-EA"></a>五王舍大城。<a id="a-EB"></a>六舍婆提大城。<a id="a-EC"></a>七婆罗奈大城。<a id="a-ED"></a>八迦毗罗大城。<a id="a-EE"></a>九赡婆城。<a id="a-EF"></a>十婆翅多城。<a id="a-EG"></a>十一拘睒弥城。<a id="a-EH"></a>十二鸠楼城。<a id="a-EI"></a>此十二城中。<a id="a-EJ"></a>后六少住前六多住。<a id="a-EK"></a>又前六城中。<a id="a-EL"></a>多住王舍城。<a id="a-EM"></a>报法身恩故。<a id="a-EN"></a>少住舍婆提城。<a id="a-EO"></a>报生身恩故也。<a id="a-EP"></a>舍者。<a id="a-EQ"></a>王舍城中有六精舍。<a id="a-ER"></a>一竹园精舍在平地。<a id="a-ES"></a>迦兰陀长者之所造。<a id="a-ET"></a>去城西北三十里。<a id="a-EU"></a>二小力独山精舍。<a id="a-EV"></a>三七叶穴山精舍。<a id="a-EW"></a>四天主穴山精舍。<a id="a-EX"></a>五蛇神穴山精舍。<a id="a-EY"></a>六耆阇崛山精舍。<a id="a-EZ"></a>耆阇崛山此翻灵鹫。<a id="a-Ea"></a>释迦菩萨。<a id="a-Eb"></a>昔为鹫鸟于此山中养育父母。<a id="a-Ec"></a>从此得名故名灵鹫。<a id="a-Ed"></a>又王舍城南有尸陀林。<a id="a-Ee"></a>鹫鸟居之。<a id="a-Ef"></a>多食死人。<a id="a-Eg"></a>人欲死者鹫翔其家悲鸣作声。<a id="a-Eh"></a>人以预知。<a id="a-Ei"></a>知人死故称灵鹫。<a id="a-Ej"></a>又山有五峰。<a id="a-Ek"></a>东方象头。<a id="a-El"></a>南方马头。<a id="a-Em"></a>西方羊头。<a id="a-En"></a>北方师子头。<a id="a-Eo"></a>中央鹫头。<a id="a-Ep"></a>亦得名为鹫山也。<a id="a-Eq"></a>问。<a id="a-Er"></a>佛何故偏于王城中。<a id="a-Es"></a>向鹫山说法耶。<a id="a-Et"></a>答。<a id="a-Eu"></a>依法华论云。<a id="a-Ev"></a>如王舍城胜于余城。<a id="a-Ew"></a>耆阇崛山胜于余山。<a id="a-Ex"></a>以佛在胜处故。<a id="a-Ey"></a>显此法门胜也。<a id="a-Ez"></a>今此般若是最胜法故。<a id="a-F0"></a>偏就王城耆山说也。<a id="a-F1"></a>中者。<a id="a-F2"></a>表说中道般若也。<a id="a-F3"></a>与大比丘众下。<a id="a-F4"></a>第六列同闻众。<a id="a-F5"></a>诸经列众不出四种。<a id="a-F6"></a>一者影响。<a id="a-F7"></a>谓诸佛菩萨大果已圆。<a id="a-F8"></a>为令正法久住世间故来影响。<a id="a-F9"></a>二结缘众。<a id="a-FA"></a>见在虽闻而不获益。<a id="a-FB"></a>但作当来得道因缘也。<a id="a-FC"></a>三发起众。<a id="a-FD"></a>法身菩萨更相发起。<a id="a-FE"></a>请如来说共益众生也。<a id="a-FF"></a>四当机众。<a id="a-FG"></a>植因旷古果遂今生。<a id="a-FH"></a>闻法之时即能悟入也。<a id="a-FI"></a>比丘比丘尼。<a id="a-FJ"></a>优婆塞优婆夷等。<a id="a-FK"></a>各有四。<a id="a-FL"></a>义推之可解。<a id="a-FM"></a>文为二。<a id="a-FN"></a>初列众。<a id="a-FO"></a>二总结。<a id="a-FP"></a>初文三。<a id="a-FQ"></a>一此土众。<a id="a-FR"></a>二他方众。<a id="a-FS"></a>三化众。<a id="a-FT"></a>初文为三。<a id="a-FU"></a>一声闻众。<a id="a-FV"></a>二菩萨众。<a id="a-FW"></a>三杂类众。<a id="a-FX"></a>二乘着空故初列。<a id="a-FY"></a>凡夫著有故后列。<a id="a-FZ"></a>菩萨常行中道故中列。<a id="a-Fa"></a>又声闻心形两胜故初。<a id="a-Fb"></a>菩萨心胜形劣故中。<a id="a-Fc"></a>凡夫心形俱劣故后。<a id="a-Fd"></a>初文二。<a id="a-Fe"></a>先声闻。<a id="a-Ff"></a>次缘觉。<a id="a-Fg"></a>初文五。<a id="a-Fh"></a>一通号。<a id="a-Fi"></a>二列数。<a id="a-Fj"></a>三行位。<a id="a-Fk"></a>四叹德。<a id="a-Fl"></a>五总结。<a id="a-Fm"></a>今初与者。<a id="a-Fn"></a>言共。<a id="a-Fo"></a>释论云。<a id="a-Fp"></a>一时一处一戒一心一见一道一解脱也。<a id="a-Fq"></a>大者。<a id="a-Fr"></a>亦云多亦云胜。<a id="a-Fs"></a>皆阿罗汉故称大。<a id="a-Ft"></a>数至八百万亿故言多。<a id="a-Fu"></a>胜诸异道故言胜。<a id="a-Fv"></a>比丘五义。<a id="a-Fw"></a>一名乞士。<a id="a-Fx"></a>清净自活离四邪命。<a id="a-Fy"></a>二破烦恼。<a id="a-Fz"></a>见爱灭故。<a id="a-G0"></a>三者名号。<a id="a-G1"></a>如梵汉异相各有名号。<a id="a-G2"></a>四者受具足戒故名比丘。<a id="a-G3"></a>五者比之名能。<a id="a-G4"></a>丘之名怖。<a id="a-G5"></a>能怖烦恼贼故名比丘。<a id="a-G6"></a>四人已上名之为众云云。<a id="a-G7"></a>八百万亿者。<a id="a-G8"></a>二唱数也。<a id="a-G9"></a>学无下三明行位。<a id="a-GA"></a>既云有学无学。<a id="a-GB"></a>云何皆言阿罗汉。<a id="a-GC"></a>依成论二。<a id="a-GD"></a>罗汉二种。<a id="a-GE"></a>一住。<a id="a-GF"></a>二行。<a id="a-GG"></a>当知行者是学人。<a id="a-GH"></a>住者是无学人。<a id="a-GI"></a>故经云。<a id="a-GJ"></a>五戒贤者皆行阿罗汉即是学人。<a id="a-GK"></a>又于此中一文先明德行即学无学。<a id="a-GL"></a>以此人学于无学之行非是向义　八人之中四向三果名学无学。<a id="a-GM"></a>第八罗汉但各无学。<a id="a-GN"></a>皆罗汉者翻三义。<a id="a-GO"></a>一者不生。<a id="a-GP"></a>无明糠脱后世田中更不受生故言不生。<a id="a-GQ"></a>二者杀贼。<a id="a-GR"></a>九十八使烦恼尽故名为杀贼。<a id="a-GS"></a>三者应供。<a id="a-GT"></a>智愿具足堪销物供。<a id="a-GU"></a>此藏通意也。<a id="a-GV"></a>若就圆释。<a id="a-GW"></a>非但不生。<a id="a-GX"></a>亦不生不生。<a id="a-GY"></a>无漏是不生也。<a id="a-GZ"></a>非但杀贼亦杀不贼。<a id="a-Ga"></a>不贼者涅槃是也。<a id="a-Gb"></a>非但应供亦是供应一切众生是供应也云云。<a id="a-Gc"></a>有为功德下。<a id="a-Gd"></a>四叹德文有八科法门。<a id="a-Ge"></a>亦可叹三人。<a id="a-Gf"></a>初四科叹通教人。<a id="a-Gg"></a>次三假叹别教人。<a id="a-Gh"></a>三空下叹圆教人。<a id="a-Gi"></a>又初四科叹通法假等下共叹别圆也。<a id="a-Gj"></a>初即为四。<a id="a-Gk"></a>今初叹有为无为功德。<a id="a-Gl"></a>有为举智德无为约断德。<a id="a-Gm"></a>若就境论。<a id="a-Gn"></a>道谛是有为。<a id="a-Go"></a>灭谛是无为。<a id="a-Gp"></a>施物名功归己曰德。<a id="a-Gq"></a>故名功德。<a id="a-Gr"></a>无学十智下。<a id="a-Gs"></a>次叹智差别。<a id="a-Gt"></a>言十智者。<a id="a-Gu"></a>一法智。<a id="a-Gv"></a>即欲界系法中无漏智。<a id="a-Gw"></a>欲界系因中无漏智。<a id="a-Gx"></a>欲界系法灭中无漏智。<a id="a-Gy"></a>为断欲界系法道中无漏智。<a id="a-Gz"></a>及法智品中无漏智、<a id="a-H0"></a>是也二比智。<a id="a-H1"></a>于上二界道中无漏称智。<a id="a-H2"></a>中约四谛辨四种无漏智。<a id="a-H3"></a>如上法智中明。<a id="a-H4"></a>但有法比之殊也。<a id="a-H5"></a>三他心智。<a id="a-H6"></a>知欲色二界系现心心数法。<a id="a-H7"></a>及无漏心心数法少分。<a id="a-H8"></a>名他心智也。<a id="a-H9"></a>四世智。<a id="a-HA"></a>知诸世间有漏智慧也。<a id="a-HB"></a>亦名等智。<a id="a-HC"></a>凡圣同有故。<a id="a-HD"></a>五苦智。<a id="a-HE"></a>观五阴无常苦空无我也。<a id="a-HF"></a>六集智。<a id="a-HG"></a>有漏法因因集生缘观时无漏智。<a id="a-HH"></a>七灭智。<a id="a-HI"></a>尽灭妙出观时无漏智。<a id="a-HJ"></a>八道智。<a id="a-HK"></a>道正迹乘观时无漏智。<a id="a-HL"></a>九尽智。<a id="a-HM"></a>见苦已断集已证灭已修道已等。<a id="a-HN"></a>智论云。<a id="a-HO"></a>我见苦已断集已尽证已修道已、<a id="a-HP"></a>也。<a id="a-HQ"></a>十无生智。<a id="a-HR"></a>见苦已不复更见等也。<a id="a-HS"></a>诸经或云十一智。<a id="a-HT"></a>智度为如实智。<a id="a-HU"></a>知一切法总相别相。<a id="a-HV"></a>如实正知无有挂碍。<a id="a-HW"></a>是为如实。<a id="a-HX"></a>此独在佛心中有二乘无分。<a id="a-HY"></a>故但云十智也。<a id="a-HZ"></a>有学八智者。<a id="a-Ha"></a>是那含人。<a id="a-Hb"></a>在修道位中无尽无生智故。<a id="a-Hc"></a>但有八也。<a id="a-Hd"></a>有学六智者。<a id="a-He"></a>谓见道中但有四谛及法比等六智也。<a id="a-Hf"></a>三根者。<a id="a-Hg"></a>次叹三根德。<a id="a-Hh"></a>若修行次第应先辨三根后辨十智。<a id="a-Hi"></a>今先说果后明因也。<a id="a-Hj"></a>一未知欲知根。<a id="a-Hk"></a>无漏九根。<a id="a-Hl"></a>和合信法二行人于见道中。<a id="a-Hm"></a>名未知欲知根。<a id="a-Hn"></a>九根者。<a id="a-Ho"></a>谓信等五及喜乐舍意等是也。<a id="a-Hp"></a>二知根。<a id="a-Hq"></a>信解见得人。<a id="a-Hr"></a>思惟道中是九根转名知根。<a id="a-Hs"></a>如前说。<a id="a-Ht"></a>三知已根。<a id="a-Hu"></a>若至无学道中。<a id="a-Hv"></a>是九根转名知已根云云。<a id="a-Hw"></a>十六心行者。<a id="a-Hx"></a>次叹十六观门。<a id="a-Hy"></a>从心之所行故名心行。<a id="a-Hz"></a>非心即行也。<a id="a-I0"></a>依修行次应在十智前明。<a id="a-I1"></a>亦先说果也。<a id="a-I2"></a>又只离四谛为十六行。<a id="a-I3"></a>行以往趣为义。<a id="a-I4"></a>修此十六观法。<a id="a-I5"></a>能趣四实之理。<a id="a-I6"></a>故名行也。<a id="a-I7"></a>苦下四行。<a id="a-I8"></a>一无常二苦三空四无我。<a id="a-I9"></a>集下四行。<a id="a-IA"></a>一集二因三缘四生。<a id="a-IB"></a>灭下四行一尽二灭三妙四出。<a id="a-IC"></a>道下四行。<a id="a-ID"></a>一道二正三迹四乘。<a id="a-IE"></a>又法忍等十六行也。<a id="a-IF"></a>此约通说。<a id="a-IG"></a>若地前四十位为四。<a id="a-IH"></a>十地为十。<a id="a-II"></a>等觉妙觉为十六。<a id="a-IJ"></a>此约别说云云。</p>
 </body>
</html>