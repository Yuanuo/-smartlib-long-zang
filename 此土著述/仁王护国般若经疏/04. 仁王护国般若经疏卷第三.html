<!doctype html>
<html id="z3IBWaV1Nh" data-ver="1234">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">仁王护国般若经疏卷第三</h1>
  <h2 id="a2">&gt;观空品第二</h2>
  <p id="a3">言观空者。<a id="a-4"></a>谓无相妙慧照无相之境。<a id="a-5"></a>内外并寂缘观俱空。<a id="a-6"></a>故言空观品也。<a id="a-7"></a>又凡夫不识外道妄取。<a id="a-8"></a>二乘耽滞。<a id="a-9"></a>今菩萨以般若正智观空非空。<a id="a-A"></a>超凡越圣。<a id="a-B"></a>故言观空也。<a id="a-C"></a>又凡夫著有二乘着空。<a id="a-D"></a>菩萨舍有而复观空也。<a id="a-E"></a>又观是能观。<a id="a-F"></a>空是所观能所俱空。<a id="a-G"></a>真佛知见。<a id="a-H"></a>故下文云。<a id="a-I"></a>见境见智非圣见也。<a id="a-J"></a>此下六品名为正说。<a id="a-K"></a>大分为四。<a id="a-L"></a>前之三品明内护。<a id="a-M"></a>护国一品明外护。<a id="a-N"></a>散华品明报恩供养。<a id="a-O"></a>受持品明弘经相貌。<a id="a-P"></a>初文更二。<a id="a-Q"></a>初略开二护。<a id="a-R"></a>次问答广释。<a id="a-S"></a>初文四。<a id="a-T"></a>一知请意。<a id="a-U"></a>二略正开。<a id="a-V"></a>三劝发三慧。<a id="a-W"></a>四欢喜供养。<a id="a-X"></a>今初尔时佛告大众者。<a id="a-Y"></a>教所被机也。<a id="a-Z"></a>十六大国王意欲问护国土因缘者。<a id="a-a"></a>生下外护经文与护国品为本也。<a id="a-b"></a>吾今先为下。<a id="a-c"></a>二正略开二护。<a id="a-d"></a>谓因果也。<a id="a-e"></a>护佛果因缘。<a id="a-f"></a>即生此品也。<a id="a-g"></a>护十地行因缘。<a id="a-h"></a>即生散华品。<a id="a-i"></a>十地行者谓护因也。<a id="a-j"></a>问王但请护国土因缘。<a id="a-k"></a>佛何故先为说护佛因果耶。<a id="a-l"></a>答人情粗浅妙理难知。<a id="a-m"></a>王虽粗情唯请一。<a id="a-n"></a>而佛粗妙俱施。<a id="a-o"></a>又若但为说护国。<a id="a-p"></a>国土安乐增长憍慢。<a id="a-q"></a>今佛说出世因果。<a id="a-r"></a>令其厌俗乐入真也。<a id="a-s"></a>又索少是弟子之礼。<a id="a-t"></a>赐多是为师之法。<a id="a-u"></a>又索少表不贪。<a id="a-v"></a>施多表不悭。<a id="a-w"></a>又索少施多表慈导之志云云。<a id="a-x"></a>谛听谛听下。<a id="a-y"></a>三劝发三慧。<a id="a-z"></a>谛听令生闻慧。<a id="a-10"></a>善思念之令生思慧。<a id="a-11"></a>如法修行令生修慧云云。<a id="a-12"></a>时波斯匿王下。<a id="a-13"></a>四欢喜供养。<a id="a-14"></a>王言善者信顺之辞也。<a id="a-15"></a>大事因缘为兹出世。<a id="a-16"></a>显令众生开示悟入佛之知见。<a id="a-17"></a>法华以佛知见为大事。<a id="a-18"></a>涅槃以佛性为大事。<a id="a-19"></a>维摩思益以不思议为大事。<a id="a-1A"></a>华严以法界为大事。<a id="a-1B"></a>今此般若以成佛因果为大事。<a id="a-1C"></a>名字虽别其义一也。<a id="a-1D"></a>故智论佛说般若。<a id="a-1E"></a>无央数众生当续佛种。<a id="a-1F"></a>是为大事。<a id="a-1G"></a>又大品云。<a id="a-1H"></a>须菩提白佛言。<a id="a-1I"></a>世尊。<a id="a-1J"></a>般若为大事故起。<a id="a-1K"></a>龙树释云。<a id="a-1L"></a>能破众生诸大烦恼。<a id="a-1M"></a>能与诸佛无上大法。<a id="a-1N"></a>名为大事。<a id="a-1O"></a>散华表行因。<a id="a-1P"></a>成帐表得果。<a id="a-1Q"></a>盖众表慈悲。<a id="a-1R"></a>度物荫育群生云云。<a id="a-1S"></a>尔时大王复起作礼下。<a id="a-1T"></a>第二问答广释。<a id="a-1U"></a>文二。<a id="a-1V"></a>先问次答。<a id="a-1W"></a>初文二。<a id="a-1X"></a>先明修敬。<a id="a-1Y"></a>白佛言下二正发问。<a id="a-1Z"></a>问中有二。<a id="a-1a"></a>一问护果。<a id="a-1b"></a>二问护因。<a id="a-1c"></a>佛言菩萨化四生下。<a id="a-1d"></a>二佛答。<a id="a-1e"></a>文大为三。<a id="a-1f"></a>初此品明自利行答前问。<a id="a-1g"></a>次教化品明利他行答第二问。<a id="a-1h"></a>后二谛品明二护所依。<a id="a-1i"></a>就答初问文二。<a id="a-1j"></a>初正释观空。<a id="a-1k"></a>后佛说法时下。<a id="a-1l"></a>时众得益。<a id="a-1m"></a>初文二。<a id="a-1n"></a>先正释。<a id="a-1o"></a>后总结。<a id="a-1p"></a>释中二。<a id="a-1q"></a>初标宗正释。<a id="a-1r"></a>后问答重释。<a id="a-1s"></a>初文二。<a id="a-1t"></a>一正释。<a id="a-1u"></a>二结行。<a id="a-1v"></a>初又二。<a id="a-1w"></a>一所化境。<a id="a-1x"></a>二能化智。<a id="a-1y"></a>初言四生者。<a id="a-1z"></a>所化境也。<a id="a-20"></a>天及地狱是化生。<a id="a-21"></a>鬼有胎化二生。<a id="a-22"></a>畜生则鸟及龙是四生。<a id="a-23"></a>人中亦四。<a id="a-24"></a>尔时人胎生。<a id="a-25"></a>毗舍佉子从三十二卵生。<a id="a-26"></a>大山小山比丘从鹤卵生。<a id="a-27"></a>庵罗波离淫女从湿生。<a id="a-28"></a>劫初人皆化生也云云。<a id="a-29"></a>不观色如下。<a id="a-2A"></a>二明能化之智。<a id="a-2B"></a>文三。<a id="a-2C"></a>初约法。<a id="a-2D"></a>二解释。<a id="a-2E"></a>三结成。<a id="a-2F"></a>初约五法。<a id="a-2G"></a>一五阴。<a id="a-2H"></a>二众生。<a id="a-2I"></a>三佛果。<a id="a-2J"></a>四菩萨。<a id="a-2K"></a>五真妄。<a id="a-2L"></a>五阴是所依。<a id="a-2M"></a>众生是能依。<a id="a-2N"></a>佛是果。<a id="a-2O"></a>菩萨是因。<a id="a-2P"></a>五阴众生是妄。<a id="a-2Q"></a>佛菩萨是真也。<a id="a-2R"></a>今初五阴是有。<a id="a-2S"></a>如是空。<a id="a-2T"></a>若见色见如不免断常。<a id="a-2U"></a>如则是断。<a id="a-2V"></a>色则是常。<a id="a-2W"></a>若观色灭方如。<a id="a-2X"></a>此三藏见。<a id="a-2Y"></a>若体色即如此通见。<a id="a-2Z"></a>若如即色此别见。<a id="a-2a"></a>若知一切法性真实空。<a id="a-2b"></a>无生灭同真际。<a id="a-2c"></a>等法性无二无别。<a id="a-2d"></a>此圆见。<a id="a-2e"></a>今言不观色如等。<a id="a-2f"></a>是圆见也。<a id="a-2g"></a>众生我人如者。<a id="a-2h"></a>五阴众共生名众生。<a id="a-2i"></a>我者计内五阴为假名人也。<a id="a-2j"></a>常乐我净如者。<a id="a-2k"></a>前五阴众生是颠倒法。<a id="a-2l"></a>非常乐我净。<a id="a-2m"></a>今佛果得非颠倒法。<a id="a-2n"></a>是常乐我净。<a id="a-2o"></a>随尽烦恼有殊。<a id="a-2p"></a>而性常无异。<a id="a-2q"></a>其犹冰水故云如也。<a id="a-2r"></a>知见寿者下。<a id="a-2s"></a>明菩萨有三。<a id="a-2t"></a>一位二人三行。<a id="a-2u"></a>位者十信名知。<a id="a-2v"></a>十解十行名见。<a id="a-2w"></a>向至地名寿者。<a id="a-2x"></a>虽有三别而一如也。<a id="a-2y"></a>菩萨如者。<a id="a-2z"></a>二明人如。<a id="a-30"></a>六度下。<a id="a-31"></a>三明行如。<a id="a-32"></a>问净名云。<a id="a-33"></a>一切众生皆如也。<a id="a-34"></a>一切法亦如也。<a id="a-35"></a>众圣贤亦如也。<a id="a-36"></a>至于弥勒亦如也。<a id="a-37"></a>与今何异。<a id="a-38"></a>答彼是真空。<a id="a-39"></a>此是妙有。<a id="a-3A"></a>问真空妙有云何。<a id="a-3B"></a>答动即寂真空也。<a id="a-3C"></a>寂即动妙有也。<a id="a-3D"></a>真空故非常。<a id="a-3E"></a>妙有故非断。<a id="a-3F"></a>真空不住生死。<a id="a-3G"></a>妙有不住涅槃。<a id="a-3H"></a>妙有故能起大悲。<a id="a-3I"></a>真空故能生大慈。<a id="a-3J"></a>问净名云。<a id="a-3K"></a>一切皆如。<a id="a-3L"></a>此云不观色如何耶。<a id="a-3M"></a>答若偏观一切皆如还是断。<a id="a-3N"></a>若不观如还是常。<a id="a-3O"></a>净名云。<a id="a-3P"></a>如令离常见。<a id="a-3Q"></a>此云不观令离断见。<a id="a-3R"></a>二见既离中道自明矣云云。<a id="a-3S"></a>二谛如者明真妄也。<a id="a-3T"></a>世谛是妄。<a id="a-3U"></a>出世是真也。<a id="a-3V"></a>是故一切法性下。<a id="a-3W"></a>二解释。<a id="a-3X"></a>文三。<a id="a-3Y"></a>一释。<a id="a-3Z"></a>二会通。<a id="a-3a"></a>三举况。<a id="a-3b"></a>今初。<a id="a-3c"></a>一切法性是真有。<a id="a-3d"></a>真实空是真空。<a id="a-3e"></a>真空故不来。<a id="a-3f"></a>真有故不去。<a id="a-3g"></a>不去则无灭。<a id="a-3h"></a>不来则无生。<a id="a-3i"></a>无灭无生。<a id="a-3j"></a>孰凡孰圣。<a id="a-3k"></a>既无圣凡。<a id="a-3l"></a>谁论观与不观也。<a id="a-3m"></a>同真际下。<a id="a-3n"></a>二会通。<a id="a-3o"></a>真际还是真空。<a id="a-3p"></a>法性还是妙有。<a id="a-3q"></a>一色一香悉皆如是。<a id="a-3r"></a>故云同等也。<a id="a-3s"></a>如虚空者。<a id="a-3t"></a>三举况。<a id="a-3u"></a>空中岂有五阴众生菩萨诸佛。<a id="a-3v"></a>世谛真谛生灭去。<a id="a-3w"></a>来者乎。<a id="a-3x"></a>恐昧者不解故举斯况云云。<a id="a-3y"></a>是故阴入界下。<a id="a-3z"></a>三结成。<a id="a-40"></a>无我是结阴入界众生等如。<a id="a-41"></a>无所有相是结佛菩萨及知见寿者等如也。<a id="a-42"></a>是为菩萨下。<a id="a-43"></a>第二结行。<a id="a-44"></a>金刚云。<a id="a-45"></a>一切贤圣皆以无为法而有差别。<a id="a-46"></a>即同此文也云云。<a id="a-47"></a>白佛言下。<a id="a-48"></a>第二问答重释。<a id="a-49"></a>文二。<a id="a-4A"></a>初明三般若教。<a id="a-4B"></a>二明依教发观。<a id="a-4C"></a>今初。<a id="a-4D"></a>三般若即为三别。<a id="a-4E"></a>初中明实相般若。<a id="a-4F"></a>先问后答。<a id="a-4G"></a>上云不观色如。<a id="a-4H"></a>今问意者。<a id="a-4I"></a>若云是为菩萨行化十地令诸法皆空者。<a id="a-4J"></a>菩萨为化何等众生耶。<a id="a-4K"></a>大王法性色下。<a id="a-4L"></a>二答。<a id="a-4M"></a>文二。<a id="a-4N"></a>一明真则无化。<a id="a-4O"></a>二明俗则有化。<a id="a-4P"></a>初文四。<a id="a-4Q"></a>一境二观三征四释。<a id="a-4R"></a>今初。<a id="a-4S"></a>五阴是地前菩萨境。<a id="a-4T"></a>常乐我净是地上菩萨境云云。<a id="a-4U"></a>不住色下。<a id="a-4V"></a>二明观。<a id="a-4W"></a>有人言。<a id="a-4X"></a>不住色者遮住色。<a id="a-4Y"></a>不住非色遮住空。<a id="a-4Z"></a>不住非非色双遮住空住有。<a id="a-4a"></a>又不住色遮住色阴。<a id="a-4b"></a>不住非色遮住四阴。<a id="a-4c"></a>不住非非色双遮住五阴。<a id="a-4d"></a>又不住色遮住色法。<a id="a-4e"></a>不住非色遮住心法。<a id="a-4f"></a>不住非非色遮住非色非心法。<a id="a-4g"></a>又不住色不住有。<a id="a-4h"></a>不住非色不住空。<a id="a-4i"></a>不住非非色不住空空。<a id="a-4j"></a>故净名云。<a id="a-4k"></a>空病亦空。<a id="a-4l"></a>今解者。<a id="a-4m"></a>具足应云不住色。<a id="a-4n"></a>不住非色。<a id="a-4o"></a>不住亦色亦非色。<a id="a-4p"></a>不住非色非非色。<a id="a-4q"></a>此中略第三句及四句非色两字也。<a id="a-4r"></a>以色即空故不住色。<a id="a-4s"></a>以空即色故不住非色。<a id="a-4t"></a>以色空无二而二故不住亦色亦非色。<a id="a-4u"></a>以色空二而无二故不住非色非非色。<a id="a-4v"></a>次例四阴。<a id="a-4w"></a>非非住上言不住。<a id="a-4x"></a>今言非不住。<a id="a-4y"></a>只以不住为住。<a id="a-4z"></a>住无所住。<a id="a-50"></a>金刚亦云。<a id="a-51"></a>应无所住而生其心也。<a id="a-52"></a>何以故者。<a id="a-53"></a>三征意云。<a id="a-54"></a>何故言住又言不住也。<a id="a-55"></a>非色如下。<a id="a-56"></a>四释。<a id="a-57"></a>非色如故不可定言住色。<a id="a-58"></a>非非色如故不可定言住非色也。<a id="a-59"></a>世谛故下。<a id="a-5A"></a>二明俗则有化。<a id="a-5B"></a>文四。<a id="a-5C"></a>初明二缘故见有众生可化。<a id="a-5D"></a>二结成上无众生义。<a id="a-5E"></a>三明邪正二见俱是见。<a id="a-5F"></a>四结成正见。<a id="a-5G"></a>今初。<a id="a-5H"></a>言世谛者。<a id="a-5I"></a>谛有三种。<a id="a-5J"></a>一色谛。<a id="a-5K"></a>二心谛。<a id="a-5L"></a>三空谛也。<a id="a-5M"></a>三假者。<a id="a-5N"></a>谓法假受假名假也。<a id="a-5O"></a>此中三假。<a id="a-5P"></a>非成实中所明。<a id="a-5Q"></a>以无三藏故也。<a id="a-5R"></a>名见众生者。<a id="a-5S"></a>以世谛及三假故有众生可化也。<a id="a-5T"></a>一切生性实故者。<a id="a-5U"></a>二结成上真谛无众生义。<a id="a-5V"></a>一切众生即涅槃相。<a id="a-5W"></a>不复更灭故云实也。<a id="a-5X"></a>乃至诸佛下。<a id="a-5Y"></a>三明邪正二见俱是见。<a id="a-5Z"></a>三乘声闻缘觉菩萨也。<a id="a-5a"></a>七贤谓七方便也。<a id="a-5b"></a>八圣谓四果四向也。<a id="a-5c"></a>六十二见。<a id="a-5d"></a>释者不同。<a id="a-5e"></a>且依大论。<a id="a-5f"></a>于五阴上皆作四句。<a id="a-5g"></a>于色阴云过去色神及世间常是事实余妄语。<a id="a-5h"></a>无常等三句亦然。<a id="a-5i"></a>余阴亦如是成二十。<a id="a-5j"></a>现在有边无边等。<a id="a-5k"></a>历五阴上有二十。<a id="a-5l"></a>死后如去不如去等。<a id="a-5m"></a>亦有二十成六十。<a id="a-5n"></a>是神与身一。<a id="a-5o"></a>神与身异。<a id="a-5p"></a>成六十二见云云。<a id="a-5q"></a>大王若以名名见下。<a id="a-5r"></a>四结成正见。<a id="a-5s"></a>若知诸法但有假名。<a id="a-5t"></a>名之为见。<a id="a-5u"></a>非同世人见一切法也云云。<a id="a-5v"></a>白佛言下。<a id="a-5w"></a>第二明观照般若。<a id="a-5x"></a>文二。<a id="a-5y"></a>先问后答。<a id="a-5z"></a>问意云。<a id="a-60"></a>有法既非是大乘。<a id="a-61"></a>云何照此从上非非见一切法文。<a id="a-62"></a>而生此难也。<a id="a-63"></a>大王摩诃衍下。<a id="a-64"></a>二答。<a id="a-65"></a>文二。<a id="a-66"></a>先略后广。<a id="a-67"></a>初答意云。<a id="a-68"></a>大乘见者见法非法。<a id="a-69"></a>以色等法空故也。<a id="a-6A"></a>法若非非法下。<a id="a-6B"></a>二广答释。<a id="a-6C"></a>文二。<a id="a-6D"></a>初正广释。<a id="a-6E"></a>二明能观之智双照空有。<a id="a-6F"></a>初文二。<a id="a-6G"></a>先明法空性空。<a id="a-6H"></a>次历法明空。<a id="a-6I"></a>今初。<a id="a-6J"></a>云法若非非法。<a id="a-6K"></a>是名法空也。<a id="a-6L"></a>法性空者。<a id="a-6M"></a>性本若不空。<a id="a-6N"></a>不可令其得空。<a id="a-6O"></a>以性本自空故。<a id="a-6P"></a>诸法皆空也。<a id="a-6Q"></a>色受想行下。<a id="a-6R"></a>二历法明空。<a id="a-6S"></a>文二。<a id="a-6T"></a>先正明。<a id="a-6U"></a>后释成空义。<a id="a-6V"></a>今初。<a id="a-6W"></a>约六门明空。<a id="a-6X"></a>大论云。<a id="a-6Y"></a>五阴空是果报空。<a id="a-6Z"></a>十二入空是受用空。<a id="a-6a"></a>十八界空是性别空。<a id="a-6b"></a>以所病不同说斯三种。<a id="a-6c"></a>为疑心数者说于五阴。<a id="a-6d"></a>为疑色者说十二入。<a id="a-6e"></a>为疑色心等者说十八界。<a id="a-6f"></a>六大名遍到空。<a id="a-6g"></a>阿含云。<a id="a-6h"></a>六王诤大。<a id="a-6i"></a>地云我能载。<a id="a-6j"></a>水云能漂润。<a id="a-6k"></a>火云能烧照。<a id="a-6l"></a>风云能生动。<a id="a-6m"></a>空云能容受。<a id="a-6n"></a>识云若无我者色则败坏。<a id="a-6o"></a>五虽大而识为主。<a id="a-6p"></a>故云四大围空识居其中也。<a id="a-6q"></a>四谛是境空。<a id="a-6r"></a>因缘是义空云云。<a id="a-6s"></a>是法下二释成空义。<a id="a-6t"></a>文二。<a id="a-6u"></a>初就识阴。<a id="a-6v"></a>次例四蕴及诸法。<a id="a-6w"></a>初文四。<a id="a-6x"></a>一标宗。<a id="a-6y"></a>二类释。<a id="a-6z"></a>三征诘。<a id="a-70"></a>四释通。<a id="a-71"></a>今初。<a id="a-72"></a>以色法中有五义故空。<a id="a-73"></a>即生即住即灭者。<a id="a-74"></a>诸小乘师或云。<a id="a-75"></a>生前住次灭后。<a id="a-76"></a>或云。<a id="a-77"></a>生住同时。<a id="a-78"></a>皆不免难。<a id="a-79"></a>何者。<a id="a-7A"></a>若云生前住次灭后。<a id="a-7B"></a>则生时无住。<a id="a-7C"></a>以生前故。<a id="a-7D"></a>若无住者云何有生。<a id="a-7E"></a>以先无住。<a id="a-7F"></a>住于此生。<a id="a-7G"></a>生不得住则无生也。<a id="a-7H"></a>若住前无生则亦无住。<a id="a-7I"></a>以无因故。<a id="a-7J"></a>若生前有住则生住同时。<a id="a-7K"></a>若生灭已方有住者。<a id="a-7L"></a>住非生有。<a id="a-7M"></a>此计异之过也。<a id="a-7N"></a>若生住同时则因果一体生死同相。<a id="a-7O"></a>此计一之失。<a id="a-7P"></a>今云。<a id="a-7Q"></a>即生即住即灭者。<a id="a-7R"></a>不同二说。<a id="a-7S"></a>以诸法体念念迁流无有暂止。<a id="a-7T"></a>亦是生时即住时灭时。<a id="a-7U"></a>如疾炎过锋奔缘经刃不已则来无暂住时。<a id="a-7V"></a>故净名云。<a id="a-7W"></a>汝今即时亦生亦老亦灭也。<a id="a-7X"></a>即有即空者。<a id="a-7Y"></a>色性自空。<a id="a-7Z"></a>非色坏故空也。<a id="a-7a"></a>刹那刹那下。<a id="a-7b"></a>二类释。<a id="a-7c"></a>明念念皆空同上五也。<a id="a-7d"></a>刹那者极短时也。<a id="a-7e"></a>何以故者。<a id="a-7f"></a>三征诘。<a id="a-7g"></a>意云。<a id="a-7h"></a>生灭相违。<a id="a-7i"></a>云何言即生即住即灭等云云。<a id="a-7j"></a>九十刹那下。<a id="a-7k"></a>四释通。<a id="a-7l"></a>以九十小刹那为一大念。<a id="a-7m"></a>一念中一刹那。<a id="a-7n"></a>复有九百生灭。<a id="a-7o"></a>是故生时即有住灭也。<a id="a-7p"></a>又九十刹那为一念。<a id="a-7q"></a>一念中一刹那。<a id="a-7r"></a>经九百生灭。<a id="a-7s"></a>一念有九十刹那。<a id="a-7t"></a>合有八万一千生灭。<a id="a-7u"></a>以生灭摄刹那刹那摄一念。<a id="a-7v"></a>如是心法不可得。<a id="a-7w"></a>此明心空。<a id="a-7x"></a>以四大分诸根。<a id="a-7y"></a>诸根不可得。<a id="a-7z"></a>以四微分四大。<a id="a-80"></a>四大不可得。<a id="a-81"></a>以粗微分四微。<a id="a-82"></a>四微不可得。<a id="a-83"></a>以极微分粗微。<a id="a-84"></a>粗微不可得。<a id="a-85"></a>推色至于极微。<a id="a-86"></a>穷心尽于生灭。<a id="a-87"></a>色尽心穷豁然无住。<a id="a-88"></a>无住之住不可名之。<a id="a-89"></a>强是为空。<a id="a-8A"></a>即护三藏佛果也。<a id="a-8B"></a>若见色色空见心心空。<a id="a-8C"></a>无得无住。<a id="a-8D"></a>此护通佛果也。<a id="a-8E"></a>若见色心二法。<a id="a-8F"></a>而一而异。<a id="a-8G"></a>广大如法界。<a id="a-8H"></a>究竟若虚空。<a id="a-8I"></a>函盖相称。<a id="a-8J"></a>此护别佛果也。<a id="a-8K"></a>若见色心二法本来空寂。<a id="a-8L"></a>不动不住不生不灭。<a id="a-8M"></a>此护圆佛果也云云。<a id="a-8N"></a>乃至色下。<a id="a-8O"></a>第二类释。<a id="a-8P"></a>四阴及诸法。<a id="a-8Q"></a>亦即生即灭即有即空也云云。<a id="a-8R"></a>以般若波罗蜜空故下。<a id="a-8S"></a>第二明能观之智双照空有。<a id="a-8T"></a>文二。<a id="a-8U"></a>先明观照。<a id="a-8V"></a>次明得失。<a id="a-8W"></a>初更二。<a id="a-8X"></a>一照空。<a id="a-8Y"></a>二照有。<a id="a-8Z"></a>初则无相后是有相。<a id="a-8a"></a>无相者非但无所照。<a id="a-8b"></a>亦无能照照无所照也。<a id="a-8c"></a>大品经中名为真实般若。<a id="a-8d"></a>有相则接别凡圣无量教门。<a id="a-8e"></a>大品经中名相似般若也照空文中更为二别。<a id="a-8f"></a>初明照相以般若智中无毫厘实法故。<a id="a-8g"></a>照一切法空。<a id="a-8h"></a>不见缘者。<a id="a-8i"></a>十二因缘空。<a id="a-8j"></a>不见谛者四谛法空。<a id="a-8k"></a>乃至一切法空者。<a id="a-8l"></a>六大法等空也云云。<a id="a-8m"></a>言不见者。<a id="a-8n"></a>观诸法空故言不见。<a id="a-8o"></a>非谓不照名为不见。<a id="a-8p"></a>故经云。<a id="a-8q"></a>非见及见名一切真实法也云云。<a id="a-8r"></a>内空下二。<a id="a-8s"></a>明空之分齐。<a id="a-8t"></a>分齐有十二种。<a id="a-8u"></a>大论有十八空。<a id="a-8v"></a>论问云。<a id="a-8w"></a>若少则应一空。<a id="a-8x"></a>若多则应无量。<a id="a-8y"></a>何乃十八。<a id="a-8z"></a>龙树答云。<a id="a-90"></a>若略则事不周。<a id="a-91"></a>广则事繁难悟。<a id="a-92"></a>如服药少则病不差。<a id="a-93"></a>多则更增疾。<a id="a-94"></a>今说空亦如是。<a id="a-95"></a>少说则不能破邪见。<a id="a-96"></a>多说则近滋广。<a id="a-97"></a>此经随时治病不多不少。<a id="a-98"></a>唯十二也。<a id="a-99"></a>内空者。<a id="a-9A"></a>谓内六入无神我。<a id="a-9B"></a>外空者。<a id="a-9C"></a>外六尘无我所。<a id="a-9D"></a>内外空者。<a id="a-9E"></a>根尘合观。<a id="a-9F"></a>无我我所。<a id="a-9G"></a>有为空者。<a id="a-9H"></a>色心和合生阴界入等。<a id="a-9I"></a>皆无所有。<a id="a-9J"></a>无为空者。<a id="a-9K"></a>虚空数灭非数灭空也。<a id="a-9L"></a>无始空者。<a id="a-9M"></a>外道以冥初为始。<a id="a-9N"></a>破此见故名无始空。<a id="a-9O"></a>性空者。<a id="a-9P"></a>诸法本无。<a id="a-9Q"></a>惑者计有。<a id="a-9R"></a>乃至执言如来性等决定是有。<a id="a-9S"></a>为破此见故言性空。<a id="a-9T"></a>故经云。<a id="a-9U"></a>眼空无我无我所。<a id="a-9V"></a>何以故。<a id="a-9W"></a>性自尔故。<a id="a-9X"></a>乃至意亦如是。<a id="a-9Y"></a>又华严云。<a id="a-9Z"></a>观眼无生无自性。<a id="a-9a"></a>识空寂灭无所有也。<a id="a-9b"></a>第一义空者。<a id="a-9c"></a>本空世谛。<a id="a-9d"></a>世谛不有。<a id="a-9e"></a>此亦是空。<a id="a-9f"></a>般若波罗蜜空者。<a id="a-9g"></a>大经云。<a id="a-9h"></a>大空者是般若空。<a id="a-9i"></a>大论云。<a id="a-9j"></a>十方俱空名大空也。<a id="a-9k"></a>因空者。<a id="a-9l"></a>六度等空。<a id="a-9m"></a>果空者。<a id="a-9n"></a>菩提涅槃空。<a id="a-9o"></a>空空者。<a id="a-9p"></a>大论云。<a id="a-9q"></a>以诸空破内外等法。<a id="a-9r"></a>复以此空破诸空。<a id="a-9s"></a>是名空空。<a id="a-9t"></a>又以空破有。<a id="a-9u"></a>有者云空。<a id="a-9v"></a>若执空为是。<a id="a-9w"></a>须以此空空破也。<a id="a-9x"></a>但法集故有下二明照有。<a id="a-9y"></a>文三。<a id="a-9z"></a>初三假门明有。<a id="a-A0"></a>如上说。<a id="a-A1"></a>因集故有下。<a id="a-A2"></a>二四谛门明有。<a id="a-A3"></a>因集是生死因即集谛。<a id="a-A4"></a>果集是生死果即苦谛。<a id="a-A5"></a>十行即道谛。<a id="a-A6"></a>从十信心乃至十地各有十种行门也。<a id="a-A7"></a>佛果是涅槃即灭谛也。<a id="a-A8"></a>乃至六道一切有者。<a id="a-A9"></a>三约六道二十五有等明有。<a id="a-AA"></a>云云。<a id="a-AB"></a>善男子若有菩萨下。<a id="a-AC"></a>第二明得失。<a id="a-AD"></a>文二。<a id="a-AE"></a>初明邪观是失也。<a id="a-AF"></a>二明正观是得也。<a id="a-AG"></a>今初。<a id="a-AH"></a>若菩萨发心行学般若。<a id="a-AI"></a>见有法有众生我人知见者。<a id="a-AJ"></a>世间凡夫无异也。<a id="a-AK"></a>于诸法而不动下。<a id="a-AL"></a>二明正观。<a id="a-AM"></a>文二。<a id="a-AN"></a>一明行。<a id="a-AO"></a>二明位。<a id="a-AP"></a>今初。<a id="a-AQ"></a>言不动者。<a id="a-AR"></a>即色是空非析色也。<a id="a-AS"></a>不到者。<a id="a-AT"></a>大品云。<a id="a-AU"></a>平等之法一切圣人所不能到。<a id="a-AV"></a>须菩提白佛言。<a id="a-AW"></a>乃可余圣不到。<a id="a-AX"></a>佛何故不到。<a id="a-AY"></a>佛言乃至佛亦不到。<a id="a-AZ"></a>何以故。<a id="a-Aa"></a>佛即平等。<a id="a-Ab"></a>平等即佛。<a id="a-Ac"></a>佛与平等无二故不到也。<a id="a-Ad"></a>不灭者。<a id="a-Ae"></a>空即是色也。<a id="a-Af"></a>无相者。<a id="a-Ag"></a>色空空色皆无相也。<a id="a-Ah"></a>无无相者。<a id="a-Ai"></a>无相亦无也。<a id="a-Aj"></a>下例诸法云云。<a id="a-Ak"></a>是即初地下。<a id="a-Al"></a>二明位。<a id="a-Am"></a>文二。<a id="a-An"></a>初明正观。<a id="a-Ao"></a>后示说处。<a id="a-Ap"></a>初文三。<a id="a-Aq"></a>一位二名三用。<a id="a-Ar"></a>今初也。<a id="a-As"></a>言一念者。<a id="a-At"></a>谓从第十回向。<a id="a-Au"></a>以般若慧一念之中即有初地。<a id="a-Av"></a>是时具足八万四千度也。<a id="a-Aw"></a>依贤劫经。<a id="a-Ax"></a>始从光耀度终至分布舍利度。<a id="a-Ay"></a>合有三百五十功德门。<a id="a-Az"></a>一一各修六度。<a id="a-B0"></a>即二千一百。<a id="a-B1"></a>复将二千一百对十法。<a id="a-B2"></a>谓四大六衰。<a id="a-B3"></a>又对十善。<a id="a-B4"></a>一一皆有二千一百。<a id="a-B5"></a>即二万一千。<a id="a-B6"></a>又将二万一千对四众生。<a id="a-B7"></a>多贪多嗔多痴三毒等分。<a id="a-B8"></a>各有二万一千。<a id="a-B9"></a>合之即有八万四千也云云。<a id="a-BA"></a>即载名下。<a id="a-BB"></a>二就名明正观。<a id="a-BC"></a>有本云。<a id="a-BD"></a>即能运名摩诃衍。<a id="a-BE"></a>载运义同也。<a id="a-BF"></a>约体则是般若。<a id="a-BG"></a>约用即是大乘。<a id="a-BH"></a>即灭为金刚下。<a id="a-BI"></a>三约用。<a id="a-BJ"></a>能灭烦恼如金刚破物。<a id="a-BK"></a>谓第十地末后一念也。<a id="a-BL"></a>能离散乱故名定。<a id="a-BM"></a>此中一行具无量门也。<a id="a-BN"></a>如光赞下。<a id="a-BO"></a>二示说处也。<a id="a-BP"></a>大王是经下。<a id="a-BQ"></a>第三赞文字般若。<a id="a-BR"></a>文五。<a id="a-BS"></a>一明多佛共说。<a id="a-BT"></a>二举喻。<a id="a-BU"></a>三格量。<a id="a-BV"></a>四举况。<a id="a-BW"></a>五明信解相。<a id="a-BX"></a>今初也。<a id="a-BY"></a>释论云。<a id="a-BZ"></a>一字曰字。<a id="a-Ba"></a>二字曰名。<a id="a-Bb"></a>二字不合不得为名。<a id="a-Bc"></a>若合说者始得为名。<a id="a-Bd"></a>四字等名句。<a id="a-Be"></a>句下所诠名味。<a id="a-Bf"></a>于恒河下。<a id="a-Bg"></a>二举喻。<a id="a-Bh"></a>百亿须弥百亿日月铁围大海等。<a id="a-Bi"></a>是一大千界。<a id="a-Bj"></a>如河中沙一沙是一世界。<a id="a-Bk"></a>满中七宝以施众生。<a id="a-Bl"></a>及得四果也。<a id="a-Bm"></a>此中有财法二施意。<a id="a-Bn"></a>但文似隐也云云。<a id="a-Bo"></a>不如下。<a id="a-Bp"></a>三格量。<a id="a-Bq"></a>无漏之心起一念信。<a id="a-Br"></a>胜前二施。<a id="a-Bs"></a>何况解一句者。<a id="a-Bt"></a>四举况。<a id="a-Bu"></a>信但不谤。<a id="a-Bv"></a>解能利他。<a id="a-Bw"></a>则信浅解深。<a id="a-Bx"></a>此约钝根生。<a id="a-By"></a>若如法华云汝舍利弗尚于此经以信得入者。<a id="a-Bz"></a>此乃即信是解。<a id="a-C0"></a>约利根说也。<a id="a-C1"></a>句非句下。<a id="a-C2"></a>五明信解相。<a id="a-C3"></a>文三。<a id="a-C4"></a>一明文空。<a id="a-C5"></a>二明文义俱空。<a id="a-C6"></a>三明人法俱空。<a id="a-C7"></a>今初也。<a id="a-C8"></a>句是有。<a id="a-C9"></a>非句是无。<a id="a-CA"></a>非非句是非有非无。<a id="a-CB"></a>非有非前有句。<a id="a-CC"></a>非无非前无句。<a id="a-CD"></a>又句即文字也。<a id="a-CE"></a>非句即文字之性离也。<a id="a-CF"></a>非非句非前文字及性离之见也云云。<a id="a-CG"></a>般若非句句非般若者。<a id="a-CH"></a>二明文义俱空。<a id="a-CI"></a>般若非句是义空。<a id="a-CJ"></a>句非般若是文空。<a id="a-CK"></a>以即文非般若即般若非文。<a id="a-CL"></a>离文无般若离般若无文。<a id="a-CM"></a>文中无般若般若中无文。<a id="a-CN"></a>如是互求不可得故即自空也。<a id="a-CO"></a>又文及般若自他共离。<a id="a-CP"></a>求不可得故空也。<a id="a-CQ"></a>般若亦非菩萨下。<a id="a-CR"></a>三明人法俱空。<a id="a-CS"></a>文中亦合明人空。<a id="a-CT"></a>但文略故也。<a id="a-CU"></a>自为二别。<a id="a-CV"></a>一约因位辨法空。<a id="a-CW"></a>二约果位辨法空。<a id="a-CX"></a>初文三。<a id="a-CY"></a>今初标也。<a id="a-CZ"></a>般若是法。<a id="a-Ca"></a>菩萨是人。<a id="a-Cb"></a>般若中求菩萨不可得。<a id="a-Cc"></a>即是法空。<a id="a-Cd"></a>何以故者。<a id="a-Ce"></a>二征也。<a id="a-Cf"></a>十地下。<a id="a-Cg"></a>三释。<a id="a-Ch"></a>若约通教。<a id="a-Ci"></a>即三乘共行十地说始住终。<a id="a-Cj"></a>若约别教。<a id="a-Ck"></a>即菩萨十地明始住终也。<a id="a-Cl"></a>亦非萨婆若下。<a id="a-Cm"></a>第二约果辨法空。<a id="a-Cn"></a>梵云萨婆若。<a id="a-Co"></a>此翻一切种智。<a id="a-Cp"></a>一切种智即佛果也。<a id="a-Cq"></a>佛果亦空。<a id="a-Cr"></a>故云亦非萨婆若也。<a id="a-Cs"></a>摩诃衍是乘。<a id="a-Ct"></a>能乘人既空。<a id="a-Cu"></a>所乘之法亦空也云云。<a id="a-Cv"></a>大王若菩萨下。<a id="a-Cw"></a>第二依教发观。<a id="a-Cx"></a>文二。<a id="a-Cy"></a>初明邪观。<a id="a-Cz"></a>二明正观。<a id="a-D0"></a>今初。<a id="a-D1"></a>见境者见实相般若也。<a id="a-D2"></a>见智者见观照般若也。<a id="a-D3"></a>见说见受见文字般若也。<a id="a-D4"></a>如是执见。<a id="a-D5"></a>是凡夫颠倒妄想非圣见也。<a id="a-D6"></a>又见境谓见尘。<a id="a-D7"></a>见智谓见识。<a id="a-D8"></a>见说见受谓见人。<a id="a-D9"></a>妄执宛然非圣见也。<a id="a-DA"></a>见三界下。<a id="a-DB"></a>第二明正观也。<a id="a-DC"></a>文二。<a id="a-DD"></a>初约染净因果以明空相。<a id="a-DE"></a>二约无听说以辨空相。<a id="a-DF"></a>初文二。<a id="a-DG"></a>初明生死空。<a id="a-DH"></a>后辨佛果空。<a id="a-DI"></a>前更二。<a id="a-DJ"></a>初正明生死空。<a id="a-DK"></a>后释空所由。<a id="a-DL"></a>初文二。<a id="a-DM"></a>一明正使空。<a id="a-DN"></a>二明习气空。<a id="a-DO"></a>初文二。<a id="a-DP"></a>一明分段生死。<a id="a-DQ"></a>后明变易生死。<a id="a-DR"></a>初更三。<a id="a-DS"></a>今初。<a id="a-DT"></a>明果空也。<a id="a-DU"></a>三界是器世间。<a id="a-DV"></a>众生是假名世间。<a id="a-DW"></a>果报是五阴世间。<a id="a-DX"></a>谓三界依正也。<a id="a-DY"></a>六种起下。<a id="a-DZ"></a>二明业空。<a id="a-Da"></a>以六识取六尘。<a id="a-Db"></a>起诸烦恼贪着五欲。<a id="a-Dc"></a>展转无量蕴积含藏。<a id="a-Dd"></a>名之为藏。<a id="a-De"></a>无自性故名之为空云云。<a id="a-Df"></a>三界空下。<a id="a-Dg"></a>三明烦恼空。<a id="a-Dh"></a>三界之本一念痴心。<a id="a-Di"></a>闇于前境名曰无明。<a id="a-Dj"></a>有此无明即生三界。<a id="a-Dk"></a>无明如地能生万物故名本也。<a id="a-Dl"></a>三地九生下。<a id="a-Dm"></a>二明变易生死空。<a id="a-Dn"></a>有人言。<a id="a-Do"></a>三地者。<a id="a-Dp"></a>一见地。<a id="a-Dq"></a>从十回向至三地。<a id="a-Dr"></a>二修地。<a id="a-Ds"></a>从四地至七地。<a id="a-Dt"></a>三究竟地。<a id="a-Du"></a>从八地至十地。<a id="a-Dv"></a>此别接通意也。<a id="a-Dw"></a>九生灭者。<a id="a-Dx"></a>前三地中各有始住终。<a id="a-Dy"></a>云九生灭也。<a id="a-Dz"></a>又变易生死三界中。<a id="a-E0"></a>各有三种意生身。<a id="a-E1"></a>三界名三地。<a id="a-E2"></a>各有三种意生身生灭。<a id="a-E3"></a>名九生灭也。<a id="a-E4"></a>从初地至五地。<a id="a-E5"></a>名三昧乐意生身。<a id="a-E6"></a>六七二地名觉法自性意生身。<a id="a-E7"></a>八地已上名无作行意生身。<a id="a-E8"></a>此通别教意生也。<a id="a-E9"></a>余无明习者。<a id="a-EA"></a>上明五住正使。<a id="a-EB"></a>此第二明习气空也。<a id="a-EC"></a>金刚菩萨下。<a id="a-ED"></a>二释空所由。<a id="a-EE"></a>由此菩萨得理尽三昧故。<a id="a-EF"></a>一种生死烦恼业等皆空。<a id="a-EG"></a>所言惑者。<a id="a-EH"></a>谓迷妄之心造生死业。<a id="a-EI"></a>不达心源名之为惑。<a id="a-EJ"></a>即是烦恼。<a id="a-EK"></a>果者即正报。<a id="a-EL"></a>果有生灭故得名空。<a id="a-EM"></a>有果空者。<a id="a-EN"></a>即三界依报空故。<a id="a-EO"></a>又果空者。<a id="a-EP"></a>谓变易生死空。<a id="a-EQ"></a>因空者。<a id="a-ER"></a>谓三界业烦恼等空也。<a id="a-ES"></a>理尽三昧者。<a id="a-ET"></a>谓菩萨得此三昧。<a id="a-EU"></a>达理尽源极无明本故。<a id="a-EV"></a>名理尽三昧也云云。<a id="a-EW"></a>萨婆若下。<a id="a-EX"></a>二明佛果空。<a id="a-EY"></a>文三。<a id="a-EZ"></a>今初。<a id="a-Ea"></a>明智断空。<a id="a-Eb"></a>萨婆若亦空者。<a id="a-Ec"></a>是智空。<a id="a-Ed"></a>灭果空者。<a id="a-Ee"></a>是断空。<a id="a-Ef"></a>或前已空者。<a id="a-Eg"></a>是正因佛性空。<a id="a-Eh"></a>佛性本自空。<a id="a-Ei"></a>非推之使空故言或前已空也。<a id="a-Ej"></a>佛得三无为下。<a id="a-Ek"></a>二明无为空。<a id="a-El"></a>智缘灭者。<a id="a-Em"></a>观心佛正观心灭于烦恼。<a id="a-En"></a>名智缘灭。<a id="a-Eo"></a>非智缘灭者。<a id="a-Ep"></a>谓正因佛性。<a id="a-Eq"></a>性本自净无烦恼垢。<a id="a-Er"></a>不劳观行而灭惑也。<a id="a-Es"></a>虚空者无色现处是也。<a id="a-Et"></a>萨婆若下。<a id="a-Eu"></a>三结果空也云云。<a id="a-Ev"></a>善男子下。<a id="a-Ew"></a>第二约无听说以明空相也。<a id="a-Ex"></a>文中法喻合。<a id="a-Ey"></a>可见。<a id="a-Ez"></a>听说如虚空者。<a id="a-F0"></a>大品云。<a id="a-F1"></a>听如幻人。<a id="a-F2"></a>听说如幻人说。<a id="a-F3"></a>故无听说。<a id="a-F4"></a>净名云。<a id="a-F5"></a>夫法说者无说无示。<a id="a-F6"></a>其听法者无闻无得。<a id="a-F7"></a>法同法性者。<a id="a-F8"></a>净名云。<a id="a-F9"></a>法同法性入诸法故。<a id="a-FA"></a>以此例诸故皆如也。<a id="a-FB"></a>大王菩萨下。<a id="a-FC"></a>第二总结。<a id="a-FD"></a>先结能护体也。<a id="a-FE"></a>护般若下。<a id="a-FF"></a>二结能护用云云。<a id="a-FG"></a>佛说下。<a id="a-FH"></a>第二明时众得益。<a id="a-FI"></a>文二。<a id="a-FJ"></a>先时次益。<a id="a-FK"></a>法眼净者。<a id="a-FL"></a>谓初地已上见中法。<a id="a-FM"></a>非小乘中法眼也。<a id="a-FN"></a>性地者。<a id="a-FO"></a>谓三乘共行十地。<a id="a-FP"></a>略九举一也。<a id="a-FQ"></a>信地者。<a id="a-FR"></a>即四不坏信十信菩萨是也。<a id="a-FS"></a>大空大行。<a id="a-FT"></a>即别教初地圆教。<a id="a-FU"></a>初住已上皆名大空大行也云云。<a id="a-FV"></a>问佛说般若。<a id="a-FW"></a>何故得益不同。<a id="a-FX"></a>答法华经云。<a id="a-FY"></a>一地所生一雨所润。<a id="a-FZ"></a>根茎大小差别自殊。<a id="a-Fa"></a>如其种性各得生长。<a id="a-Fb"></a>今说般若亦复如是。<a id="a-Fc"></a>虽说一法得益自差也。</p>
  <p data-pb></p>
  <h2 id="aFd">菩萨教化品第三</h2>
  <p id="aFe">初三品明内护中。<a id="a-Ff"></a>今当第二释护十地行。<a id="a-Fg"></a>即是明利他答第二问也。<a id="a-Fh"></a>言教化品者。<a id="a-Fi"></a>菩萨以利物为德。<a id="a-Fj"></a>教诸众生离一切恶。<a id="a-Fk"></a>化诸众生修一切善。<a id="a-Fl"></a>又佛将此法教化众生。<a id="a-Fm"></a>得成菩萨。<a id="a-Fn"></a>故云教化品。<a id="a-Fo"></a>又以此法化诸国王。<a id="a-Fp"></a>令识般若故也云云。<a id="a-Fq"></a>品文二。<a id="a-Fr"></a>一发问。<a id="a-Fs"></a>二佛答。<a id="a-Ft"></a>今初也。<a id="a-Fu"></a>文有二意。<a id="a-Fv"></a>一揲前品中护十地行菩萨。<a id="a-Fw"></a>即能护人也。<a id="a-Fx"></a>次云何行可行等者。<a id="a-Fy"></a>正是问辞。<a id="a-Fz"></a>一问菩萨自利行法。<a id="a-G0"></a>二问利他行。<a id="a-G1"></a>三问所化众生之相云云。<a id="a-G2"></a>又初问自利依何修行。<a id="a-G3"></a>故以五忍答之。<a id="a-G4"></a>次问利他依何位行。<a id="a-G5"></a>故以十地行答之。<a id="a-G6"></a>后问何相众生可化。<a id="a-G7"></a>故以幻身见幻化众生而教化之。<a id="a-G8"></a>又此经说通自他。<a id="a-G9"></a>而就他说为正。<a id="a-GA"></a>故文多利他行。<a id="a-GB"></a>故译者亦以教化标目。<a id="a-GC"></a>佛言大王下。<a id="a-GD"></a>二佛答。<a id="a-GE"></a>文二。<a id="a-GF"></a>初答前二问。<a id="a-GG"></a>次答第三问。<a id="a-GH"></a>前文三。<a id="a-GI"></a>初正答二问。<a id="a-GJ"></a>次以偈赞佛。<a id="a-GK"></a>后如来述成。<a id="a-GL"></a>初文更二。<a id="a-GM"></a>一正答前问兼利他。<a id="a-GN"></a>二正答后问兼自利。<a id="a-GO"></a>前文更三。<a id="a-GP"></a>初略答。<a id="a-GQ"></a>二广答。<a id="a-GR"></a>后总结。<a id="a-GS"></a>略答复三。<a id="a-GT"></a>初标数者。<a id="a-GU"></a>准下结诸佛菩萨本所修行。<a id="a-GV"></a>今随问而答。<a id="a-GW"></a>故但云是菩萨法耳。<a id="a-GX"></a>二伏忍下列名也。<a id="a-GY"></a>地前三贤未得无漏未能证。<a id="a-GZ"></a>但能伏不能断。<a id="a-Ga"></a>故为伏忍智也。<a id="a-Gb"></a>以有智故能伏烦恼。<a id="a-Gc"></a>初地二地三地得无漏信名信忍。<a id="a-Gd"></a>四五六地趣向无生名顺忍。<a id="a-Ge"></a>七八九地诸念不生名无生忍。<a id="a-Gf"></a>十一二地得菩萨果名寂灭忍。<a id="a-Gg"></a>以初地得无漏信。<a id="a-Gh"></a>此别教意也。<a id="a-Gi"></a>七地得无生忍。<a id="a-Gj"></a>即别接通意也。<a id="a-Gk"></a>然此五忍诸经不同。<a id="a-Gl"></a>若依本业璎珞云六性。<a id="a-Gm"></a>一习种性。<a id="a-Gn"></a>二性种性。<a id="a-Go"></a>三道种性。<a id="a-Gp"></a>四圣种性。<a id="a-Gq"></a>五等觉性。<a id="a-Gr"></a>六妙觉性。<a id="a-Gs"></a>即是十住十行十回向十地等觉妙觉也。<a id="a-Gt"></a>亦名四十二贤圣云云。<a id="a-Gu"></a>名为诸佛下。<a id="a-Gv"></a>三总结也。<a id="a-Gw"></a>善男子下。<a id="a-Gx"></a>第二广释五忍即为五别。<a id="a-Gy"></a>初伏忍中三贤不同即为三别。<a id="a-Gz"></a>先释十住文为五别。<a id="a-H0"></a>一明方便。<a id="a-H1"></a>二明入位。<a id="a-H2"></a>三显力用。<a id="a-H3"></a>四释超过。<a id="a-H4"></a>五成圣因。<a id="a-H5"></a>今初。<a id="a-H6"></a>言发想信者。<a id="a-H7"></a>十信之中未入十住。<a id="a-H8"></a>不见道理。<a id="a-H9"></a>但能想信。<a id="a-HA"></a>想信若成即入十住。<a id="a-HB"></a>言恒沙者发心者多也。<a id="a-HC"></a>如大经云。<a id="a-HD"></a>如庵罗树花多果少。<a id="a-HE"></a>如大鱼母胎子。<a id="a-HF"></a>虽无量成就者少。<a id="a-HG"></a>此言众生欲求宝渚。<a id="a-HH"></a>至于中路咸悉退还也。<a id="a-HI"></a>于三宝中下。<a id="a-HJ"></a>二明入位。<a id="a-HK"></a>于三宝田中生此十心也。<a id="a-HL"></a>善顺故信不退名进。<a id="a-HM"></a>决断名慧。<a id="a-HN"></a>不动名定。<a id="a-HO"></a>能舍名施。<a id="a-HP"></a>防护名戒。<a id="a-HQ"></a>不失名护。<a id="a-HR"></a>上求曰愿。<a id="a-HS"></a>至菩提名回向。<a id="a-HT"></a>是为菩萨下。<a id="a-HU"></a>三明力用。<a id="a-HV"></a>以十住菩提作铜轮王。<a id="a-HW"></a>王南西二方。<a id="a-HX"></a>名少分化众生也。<a id="a-HY"></a>已超过二乘下。<a id="a-HZ"></a>四释超过。<a id="a-Ha"></a>此圆教大乘十信则与二乘齐。<a id="a-Hb"></a>十住则断无明过二乘地也云云。<a id="a-Hc"></a>言一切善者。<a id="a-Hd"></a>十信名善。<a id="a-He"></a>故下经云。<a id="a-Hf"></a>十善菩萨发大心长别三界苦轮海。<a id="a-Hg"></a>言超过二乘。<a id="a-Hh"></a>即声闻缘觉。<a id="a-Hi"></a>一切善地。<a id="a-Hj"></a>即十信菩萨也。<a id="a-Hk"></a>一切诸佛下。<a id="a-Hl"></a>五成圣因。<a id="a-Hm"></a>十心是因。<a id="a-Hn"></a>诸佛菩萨是缘。<a id="a-Ho"></a>因缘和合故成圣胎也。<a id="a-Hp"></a>即以中道一心三观为种子。<a id="a-Hq"></a>断一品无明即能见佛性。<a id="a-Hr"></a>故成圣胎也。<a id="a-Hs"></a>次第起干慧下。<a id="a-Ht"></a>第二明十行。<a id="a-Hu"></a>有本云复次善男子。<a id="a-Hv"></a>今且依次第解也。<a id="a-Hw"></a>文四。<a id="a-Hx"></a>一明位。<a id="a-Hy"></a>二辨体。<a id="a-Hz"></a>三明化他。<a id="a-I0"></a>四释离患。<a id="a-I1"></a>今初明位。<a id="a-I2"></a>即三忍中第二忍也。<a id="a-I3"></a>前下伏忍即是闻慧。<a id="a-I4"></a>今中伏忍即是思慧。<a id="a-I5"></a>言干慧者无定水也。<a id="a-I6"></a>故云是思慧耳。<a id="a-I7"></a>经千字者非。<a id="a-I8"></a>璎珞中有六性。<a id="a-I9"></a>亦名六慧。<a id="a-IA"></a>言六性者。<a id="a-IB"></a>即习种性种道种圣种等觉妙觉等也。<a id="a-IC"></a>言六慧者。<a id="a-ID"></a>谓闻思修无相照寂寂照等也。<a id="a-IE"></a>习已成性名种性。<a id="a-IF"></a>有十心者总标其数也。<a id="a-IG"></a>所谓四意止下。<a id="a-IH"></a>二辨体。<a id="a-II"></a>文三。<a id="a-IJ"></a>今初明四念处。<a id="a-IK"></a>意止者。<a id="a-IL"></a>谓以智慧令心止住。<a id="a-IM"></a>意即心王也。<a id="a-IN"></a>身受心法者。<a id="a-IO"></a>明所观之境也。<a id="a-IP"></a>苦无常等明能观之体也。<a id="a-IQ"></a>观身不净能除净倒。<a id="a-IR"></a>观受是苦能除乐倒。<a id="a-IS"></a>观心无常能灭常倒。<a id="a-IT"></a>观法无我能除我倒也。<a id="a-IU"></a>三意止下。<a id="a-IV"></a>二明三善根。<a id="a-IW"></a>以慈故无嗔。<a id="a-IX"></a>施故无贪。<a id="a-IY"></a>慧故无痴也。<a id="a-IZ"></a>三意止下。<a id="a-Ia"></a>三明三世忍。<a id="a-Ib"></a>心缘过去无明及行名因忍。<a id="a-Ic"></a>现在五果及现在三因。<a id="a-Id"></a>名因果忍。<a id="a-Ie"></a>未来两果名为果忍。<a id="a-If"></a>又于一切法。<a id="a-Ig"></a>皆有此三。<a id="a-Ih"></a>如种子但因。<a id="a-Ii"></a>如苽瓠亦因亦果。<a id="a-Ij"></a>能作果等是因。<a id="a-Ik"></a>结实成种是果。<a id="a-Il"></a>种等但果非因。<a id="a-Im"></a>此约一时三世论也。<a id="a-In"></a>是菩萨亦能下。<a id="a-Io"></a>三明化他也。<a id="a-Ip"></a>已能过下。<a id="a-Iq"></a>四明离患。<a id="a-Ir"></a>文中先明离内患。<a id="a-Is"></a>即我人知见等也。<a id="a-It"></a>及外道下。<a id="a-Iu"></a>次明离外患也。<a id="a-Iv"></a>复有十下。<a id="a-Iw"></a>第三明十回向。<a id="a-Ix"></a>有本云。<a id="a-Iy"></a>复次善男子。<a id="a-Iz"></a>修行上伏忍。<a id="a-J0"></a>进入平等道。<a id="a-J1"></a>名为道种性地。<a id="a-J2"></a>文有四。<a id="a-J3"></a>今初标位也。<a id="a-J4"></a>谓欲入初地能与圣道为因性。<a id="a-J5"></a>故名道种性。<a id="a-J6"></a>所谓观色下。<a id="a-J7"></a>二出体。<a id="a-J8"></a>文三。<a id="a-J9"></a>初明五忍。<a id="a-JA"></a>中初列五阴。<a id="a-JB"></a>是所观法。<a id="a-JC"></a>得戒下。<a id="a-JD"></a>是能观智。<a id="a-JE"></a>由观色阴便得戒忍。<a id="a-JF"></a>以作无作戒皆色阴也。<a id="a-JG"></a>准此经文。<a id="a-JH"></a>作无作戒皆是色摄。<a id="a-JI"></a>观识阴故得知见忍。<a id="a-JJ"></a>以了别识与知见文类相似也。<a id="a-JK"></a>观想阴得定忍。<a id="a-JL"></a>以从倒想能入于定。<a id="a-JM"></a>如无色界天由想故成。<a id="a-JN"></a>观受阴得慧忍。<a id="a-JO"></a>以依受故立四禅天。<a id="a-JP"></a>由于禅故能发智慧。<a id="a-JQ"></a>观行阴得解脱忍。<a id="a-JR"></a>以行无常故得解脱忍。<a id="a-JS"></a>问何故色下而说识。<a id="a-JT"></a>答四阴皆心为主。<a id="a-JU"></a>由识分别于色。<a id="a-JV"></a>由色故识方能行。<a id="a-JW"></a>相生义便如此说云云。<a id="a-JX"></a>观三界下。<a id="a-JY"></a>二明三忍。<a id="a-JZ"></a>以观三界苦果空故得空忍。<a id="a-Ja"></a>观三界因空故得无愿忍。<a id="a-Jb"></a>以烦恼业为集谛故也。<a id="a-Jc"></a>观三界因果空故得无相忍。<a id="a-Jd"></a>证因果空成无相观也。<a id="a-Je"></a>二谛虚实下。<a id="a-Jf"></a>三明二忍。<a id="a-Jg"></a>以观俗谛是有为法得无常忍。<a id="a-Jh"></a>观真谛是无为法故得无生忍。<a id="a-Ji"></a>无常忍即小乘藏教。<a id="a-Jj"></a>无生忍即大乘通教也。<a id="a-Jk"></a>出体竟。<a id="a-Jl"></a>是菩萨十坚心下。<a id="a-Jm"></a>三明摄化。<a id="a-Jn"></a>以道种性菩萨作金轮王。<a id="a-Jo"></a>化四天下也。<a id="a-Jp"></a>又十坚心者。<a id="a-Jq"></a>即结上五三二忍成十坚也。<a id="a-Jr"></a>生一切众生善根者。<a id="a-Js"></a>四明胜用也。<a id="a-Jt"></a>伏忍三品竟云云。</p>
 </body>
</html>