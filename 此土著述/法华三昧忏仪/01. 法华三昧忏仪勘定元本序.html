<!doctype html>
<html id="z3IBWVo1L6" data-ver="43">
 <head>
  <meta charset="utf-8">
  <meta author="智顗">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">法华三昧忏仪勘定元本序</h1>
  <h2 id="a2">宋天竺寺传天台教观沙门遵式述</h2>
  <p id="a3">圣教浸远文句舛错。<a id="a-4"></a>由传者浮昧。<a id="a-5"></a>若不校其同异。<a id="a-6"></a>明示得失日增月甚遐丧真味。<a id="a-7"></a>法华三昧仪者。<a id="a-8"></a>天台大师瓦官亲笔。<a id="a-9"></a>盖止观第三三昧所指别行。<a id="a-A"></a>即其文也。<a id="a-B"></a>若夫启迪后学为时所宗。<a id="a-C"></a>破障坏魔入佛境界。<a id="a-D"></a>与夫文殊普贤并驱宝辂。<a id="a-E"></a>游方至极者。<a id="a-F"></a>实惟斯渐矣。<a id="a-G"></a>患其稍易旧章或亡精要。<a id="a-H"></a>且十科行轨理观为主。<a id="a-I"></a>傥一以误九法徒施。<a id="a-J"></a>有于坐禅观法加成五句者。<a id="a-K"></a>今列示之。<a id="a-L"></a>文云。<a id="a-M"></a>为因心故心。<a id="a-N"></a>为不因心故心。<a id="a-O"></a>为亦因心亦不因心故心。<a id="a-P"></a>为非因心非不因心故心(元文)为非非因心非非不因心故心(近加)且山家凡约句法用观秖但至四。<a id="a-Q"></a>未知五句出自何文。<a id="a-R"></a>又当推检之际。<a id="a-S"></a>第五句下准何为境。<a id="a-T"></a>如何用观。<a id="a-U"></a>辅行自云。<a id="a-V"></a>彼别行文但推四句。<a id="a-W"></a>故今文中广修象观以广于彼(辅行正文)况彼象观犹是历事。<a id="a-X"></a>而正观一门全今四句。<a id="a-Y"></a>岂应疑误彼之大体哉。<a id="a-Z"></a>而复辄引经文系乎卷末。<a id="a-a"></a>滥回粗注错其篇内。<a id="a-b"></a>细碎之失莫得而举也。<a id="a-c"></a>故今直勘元本刻板印行。<a id="a-d"></a>庶存先制。<a id="a-e"></a>而今而后。<a id="a-f"></a>求三昧者欲传斯文。<a id="a-g"></a>请固存此序用以区别。</p>
 </body>
</html>