<!doctype html>
<html id="z3IBWp41TT" data-ver="1097">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二十七</h1>
  <h2 id="a2">十回向品第二十五之一</h2>
  <p id="a3">将释此品三门如前。</p>
  <p id="a4">一释品名目者。<a id="a-5"></a>此品何故名为十回向。<a id="a-6"></a>答曰。<a id="a-7"></a>以十住初生诸佛智慧家。<a id="a-8"></a>虽有第七方便波罗蜜成大悲行。<a id="a-9"></a>然为创始应真修理智出世心多行悲行劣故。<a id="a-A"></a>于初发心住。<a id="a-B"></a>于妙峰山顶见比丘。<a id="a-C"></a>名为德云。<a id="a-D"></a>得忆念诸佛智慧光明门。<a id="a-E"></a>虽知以后次第十善知识。<a id="a-F"></a>以十波罗蜜互相参入。<a id="a-G"></a>和融诸行早已具足。<a id="a-H"></a>然当随本位行门胜劣全异。<a id="a-I"></a>此明同中别令升进故。<a id="a-J"></a>如十行位中为行之首。<a id="a-K"></a>即以三眼国比丘名善见。<a id="a-L"></a>即以林中经行。<a id="a-M"></a>用表其十行。<a id="a-N"></a>以智眼慧眼法眼。<a id="a-O"></a>观根利生化令出世故。<a id="a-P"></a>以比丘所表为十行。<a id="a-Q"></a>广大覆荫众多以林所表。<a id="a-R"></a>如此十回向位中。<a id="a-S"></a>明前二位出俗心多。<a id="a-T"></a>大悲行劣。<a id="a-U"></a>以将十住初心所得诸佛之智慧。<a id="a-V"></a>十行之中出世之行门。<a id="a-W"></a>处俗利生故名回向。<a id="a-X"></a>回真入俗利生故名回向。<a id="a-Y"></a>是故此位表法善知识。<a id="a-Z"></a>即以鬻香长者名号青莲华表之。<a id="a-a"></a>明此十回向法门如合和香法。<a id="a-b"></a>以将诸众香合为一丸。<a id="a-c"></a>互相资益以成遍熏。<a id="a-d"></a>十回向者。<a id="a-e"></a>亦复如是。<a id="a-f"></a>以戒定慧解脱解脱知见五分法身之香。<a id="a-g"></a>和合大慈大悲诸波罗蜜四摄四无量涅槃生死诸尘劳门。<a id="a-h"></a>共成一个法界之真香。<a id="a-i"></a>皆从大愿为首。<a id="a-j"></a>是故此位名为回向。<a id="a-k"></a>长者名青莲华者。<a id="a-l"></a>表此位行不染垢净生死涅槃也。<a id="a-m"></a>又长者明处俗流。<a id="a-n"></a>智长于世人名之为长者。<a id="a-o"></a>青莲华者。<a id="a-p"></a>明诸色华之中此华色香第一。<a id="a-q"></a>以表五位行门。<a id="a-r"></a>此十回向法门第一。<a id="a-s"></a>何以然者。<a id="a-t"></a>为此十回向法门以大愿力会融悲智。<a id="a-u"></a>生死涅槃成一法界之真自在法故。<a id="a-v"></a>能资前位佛果。<a id="a-w"></a>使具普贤行门圆满故。<a id="a-x"></a>亦成后位十地十一地行门。<a id="a-y"></a>使惯习自在故。<a id="a-z"></a>明前后十住十行十地十一地总是此十回向位中理智大愿大智。<a id="a-10"></a>大悲所圆融故。<a id="a-11"></a>故以此十回向位通前彻后总通收故表青莲华。<a id="a-12"></a>众华之中色香最为殊胜出过余华也。<a id="a-13"></a>又以表兜率天宫。<a id="a-14"></a>于诸三界此天殊胜。<a id="a-15"></a>何以故。<a id="a-16"></a>为世间三世诸佛皆在此天长菩提心满化世间故。<a id="a-17"></a>向上化乐天他化天乐放逸故。<a id="a-18"></a>又向上色界无色界是乐净心多故。<a id="a-19"></a>已下夜摩忉利是着乐之处天非知足故。<a id="a-1A"></a>四天王天四面而居非正位故。<a id="a-1B"></a>是故此天处欲界之天上下处中故。<a id="a-1C"></a>又此天要修三福德人之共生处故。<a id="a-1D"></a>何者为三。<a id="a-1E"></a>一修施。<a id="a-1F"></a>二持戒。<a id="a-1G"></a>三修定。<a id="a-1H"></a>自余诸天不修三福令均平故。<a id="a-1I"></a>皆偏多也。<a id="a-1J"></a>修戒施二福。<a id="a-1K"></a>是故余天。<a id="a-1L"></a>或多放逸。<a id="a-1M"></a>或多乐净。<a id="a-1N"></a>是故上生经云。<a id="a-1O"></a>乐欲长菩提心者。<a id="a-1P"></a>来生此天。<a id="a-1Q"></a>是故此天说此十回向门。<a id="a-1R"></a>于此表法胜故。<a id="a-1S"></a>又向下忉利夜摩向上他化化乐。<a id="a-1T"></a>此天于此五天处中故。<a id="a-1U"></a>故说十回向。<a id="a-1V"></a>和会智悲均平令处中故。<a id="a-1W"></a>故于此天说十回向故。<a id="a-1X"></a>故将此处表所说法门。<a id="a-1Y"></a>又将鬻香长者号青莲华。<a id="a-1Z"></a>所表法位以此之义可解。<a id="a-1a"></a>是故名十回向。<a id="a-1b"></a>以表十波罗蜜行参和一多同别之门故。<a id="a-1c"></a>为十种回向以表无尽故。<a id="a-1d"></a>以大愿风吹智慈云令普雨故。</p>
  <p id="a1e">二释品来意者。<a id="a-1f"></a>大意如前所述可知。</p>
  <p id="a1g">三随文释义者。<a id="a-1h"></a>义分为二。<a id="a-1i"></a>一长科经意。<a id="a-1j"></a>二随文释义。</p>
  <p id="a1k">一长科经意者。<a id="a-1l"></a>从尔时已下。<a id="a-1m"></a>至第三十三卷末。<a id="a-1n"></a>总作十五段长科。<a id="a-1o"></a>第一从品初尔时已下。<a id="a-1p"></a>至去来现在一切诸佛回向。<a id="a-1q"></a>有三十三行经。<a id="a-1r"></a>是十方诸佛如金刚幢菩萨令说十回向分。<a id="a-1s"></a>第二佛子菩萨摩诃萨已下。<a id="a-1t"></a>至过去未来现在诸佛已说当说今说。<a id="a-1u"></a>有九行半经。<a id="a-1v"></a>是正举十回向之名目分。<a id="a-1w"></a>自此已下。<a id="a-1x"></a>佛子云何为菩萨摩诃萨已下。<a id="a-1y"></a>至第三十三卷内。<a id="a-1z"></a>至皆得清净到于彼岸。<a id="a-20"></a>总有十卷经。<a id="a-21"></a>明正说十回向随十波罗蜜进修行门分。<a id="a-22"></a>已上十个回向。<a id="a-23"></a>一个是一个波罗蜜行。<a id="a-24"></a>都共为十段科。<a id="a-25"></a>第十三佛神力故已下。<a id="a-26"></a>至一切世界兜率天宫悉亦如是。<a id="a-27"></a>有十六行经。<a id="a-28"></a>是动地兴供分。<a id="a-29"></a>第十四尔时复以佛神力已下。<a id="a-2A"></a>至亦复如是。<a id="a-2B"></a>有十行经。<a id="a-2C"></a>明同号菩萨来集作证分。<a id="a-2D"></a>第十五尔时已下。<a id="a-2E"></a>有六行半经。<a id="a-2F"></a>明金刚幢菩萨说颂分。</p>
  <p id="a2G">从初第一段诸佛加金刚幢分中。<a id="a-2H"></a>复分为四段。<a id="a-2I"></a>一尔时金刚幢菩萨已下。<a id="a-2J"></a>至演说诸菩萨十回向。<a id="a-2K"></a>有十八行半经。<a id="a-2L"></a>明金刚幢菩萨入定诸佛与同号加持分。<a id="a-2M"></a>二佛子汝当承佛威神之力已下。<a id="a-2N"></a>至无障碍法光故。<a id="a-2O"></a>有四行半经。<a id="a-2P"></a>明诸佛劝说十回向法门分。<a id="a-2Q"></a>三尔时已下。<a id="a-2R"></a>至善根力故。<a id="a-2S"></a>有六行经。<a id="a-2T"></a>明诸佛与金刚幢十种法力加持分。<a id="a-2U"></a>四尔时已下。<a id="a-2V"></a>至去来现在一切诸佛回向。<a id="a-2W"></a>有四行经。<a id="a-2X"></a>明诸佛以手摩顶令金刚幢菩萨出定说法分。</p>
  <p id="a2Y">二随文释义者。<a id="a-2Z"></a>约立十门。<a id="a-2a"></a>一释入三昧因缘。<a id="a-2b"></a>二释三昧之名。<a id="a-2c"></a>三明诸来佛刹远近。<a id="a-2d"></a>四明诸佛之数。<a id="a-2e"></a>五明诸佛同号所缘。<a id="a-2f"></a>六明佛来现前称赞。<a id="a-2g"></a>七明诸佛共加入定。<a id="a-2h"></a>八明诸佛摩顶因缘。<a id="a-2i"></a>九明出定告众叹法。<a id="a-2j"></a>十明正说十回向。</p>
  <p id="a2k">一释入三昧因缘者。<a id="a-2l"></a>为欲令后学菩萨知轨则故。<a id="a-2m"></a>为知三昧方便现智令明净故。<a id="a-2n"></a>为知三昧之力能令说法智慧简择自在分明故。<a id="a-2o"></a>三世诸佛法则合如是故。<a id="a-2p"></a>故须入定。</p>
  <p id="a2q">二释三昧之名者。<a id="a-2r"></a>何故名为智光三昧。<a id="a-2s"></a>为以成就大悲之门非大智而不显。<a id="a-2t"></a>如十住中显佛智慧与自心同合。<a id="a-2u"></a>即以方便三昧无作无思。<a id="a-2v"></a>如净水澄明日月万像自然现彻。<a id="a-2w"></a>如十行之内三昧。<a id="a-2x"></a>即名号善思惟。<a id="a-2y"></a>则明　理随事法差别名善思惟。<a id="a-2z"></a>如此十回向所入三昧名智光者。<a id="a-30"></a>明以智行悲明处俗无染。<a id="a-31"></a>以此智光照俗无俗不真。<a id="a-32"></a>是以鬻香长者青莲华表之。<a id="a-33"></a>用明处俗无染。<a id="a-34"></a>十住十行比丘以为标首。<a id="a-35"></a>以明出俗之功。<a id="a-36"></a>一依善财知识表之。<a id="a-37"></a>是故此位圆悲智之自在故。<a id="a-38"></a>故三昧名为智光。</p>
  <p id="a39">三明诸来佛刹远近者。<a id="a-3A"></a>明随位胜进智慧增广。<a id="a-3B"></a>十行云万佛刹微尘。<a id="a-3C"></a>此位云十万佛刹微尘。<a id="a-3D"></a>表胜进过前。</p>
  <p id="a3E">四明诸佛之数者。<a id="a-3F"></a>经云。<a id="a-3G"></a>十方各十万佛刹微尘数。<a id="a-3H"></a>明进修智业广大与十方如来智体功用合故。</p>
  <p id="a3I">五明诸佛同号所缘者。<a id="a-3J"></a>何故十方诸佛。<a id="a-3K"></a>与入定菩萨同号为金刚幢。<a id="a-3L"></a>而现其前者。<a id="a-3M"></a>有二义。<a id="a-3N"></a>一如前所释进修智会。<a id="a-3O"></a>二以佛名号及如来身而现入定菩萨前。<a id="a-3P"></a>明处位不惑断自他之疑故。<a id="a-3Q"></a>成法印故又智既合同。<a id="a-3R"></a>身亦无二故。</p>
  <p id="a3S">六明诸佛来现称赞金刚幢者。<a id="a-3T"></a>明以言加令入定者。<a id="a-3U"></a>印法不惑。<a id="a-3V"></a>亦令当学之徒断余疑惑故。<a id="a-3W"></a>又身智既同。<a id="a-3X"></a>说法亦等故。</p>
  <p id="a3Y">七明诸佛共加入定者。<a id="a-3Z"></a>所云共加者。<a id="a-3a"></a>有二义。<a id="a-3b"></a>一自智所会合佛德故。<a id="a-3c"></a>二诸佛随智与力二缘会故。<a id="a-3d"></a>名之为加。<a id="a-3e"></a>又为自虽不疑断他惑故。<a id="a-3f"></a>诸佛与加成法则故。<a id="a-3g"></a>又说佛加持有六。<a id="a-3h"></a>一同名号加。<a id="a-3i"></a>与同名故。<a id="a-3j"></a>二现身加。<a id="a-3k"></a>而现其前故。<a id="a-3l"></a>三言赞加。<a id="a-3m"></a>以言赞叹故。<a id="a-3n"></a>四毗卢遮那往昔愿力加。<a id="a-3o"></a>五与十种法加。<a id="a-3p"></a>如文自明。<a id="a-3q"></a>六以十方诸佛手摩其顶加。</p>
  <p id="a3r">八明诸佛手摩其顶因缘者。<a id="a-3s"></a>何故手摩其顶。<a id="a-3t"></a>明右手作用之便。<a id="a-3u"></a>明诸佛以右手引接令出定说法。<a id="a-3v"></a>又自作用与诸佛作用相及故。<a id="a-3w"></a>又诸佛许可到法际故。<a id="a-3x"></a>以当位有自位际法也。</p>
  <p id="a3y">九明出定告众叹法者。<a id="a-3z"></a>经文自具。</p>
  <p id="a40">十明正说十种回向者。<a id="a-41"></a>如经下文。<a id="a-42"></a>此释初段三十三行竟。</p>
  <p id="a43">第二佛子菩萨摩诃萨已下。<a id="a-44"></a>至过去未来现在诸佛已说当说今说。<a id="a-45"></a>有九行半经。<a id="a-46"></a>正举十回向之名目分。<a id="a-47"></a>至后随当位分中方释。</p>
  <p id="a48">第三正说十回向随十波罗蜜进修分中。<a id="a-49"></a>从佛子是为菩萨摩诃萨十种回向已下。<a id="a-4A"></a>云何为菩萨摩诃萨救护一切众生离众生相回向。<a id="a-4B"></a>于此段中有二义。<a id="a-4C"></a>一科其当段经意。<a id="a-4D"></a>二随文解释。<a id="a-4E"></a>此十个回向中。<a id="a-4F"></a>长科有一百八十段经文。</p>
  <p id="a4G">一科其当段经意者。<a id="a-4H"></a>于此救护一切众生离众生相回向段中。<a id="a-4I"></a>长科为十段。<a id="a-4J"></a>一佛子云何为菩萨摩诃萨救护一切众生离众生相回向已下。<a id="a-4K"></a>至如是等无量善根可有五行经。<a id="a-4L"></a>明修六波罗蜜四无量心成就初回向分。<a id="a-4M"></a>二修善根时已下。<a id="a-4N"></a>至皆令得一切智。<a id="a-4O"></a>有十四行半经。<a id="a-4P"></a>明起大愿念度众生分。<a id="a-4Q"></a>三佛子菩萨摩诃萨已下。<a id="a-4R"></a>至阿耨多罗三藐三菩提。<a id="a-4S"></a>有三十三行半经。<a id="a-4T"></a>明亲疏善恶平等分。<a id="a-4U"></a>四佛子菩萨摩诃萨已下。<a id="a-4V"></a>至住佛所住。<a id="a-4W"></a>有二十行经。<a id="a-4X"></a>明以诸佛法而为胜缘。<a id="a-4Y"></a>深植自善根愿与众生分。<a id="a-4Z"></a>五佛子菩萨摩诃萨已下。<a id="a-4a"></a>至令得解脱。<a id="a-4b"></a>有三十八行经。<a id="a-4c"></a>明菩萨入于恶道。<a id="a-4d"></a>代诸众生受苦令诸众生得乐分。<a id="a-4e"></a>六佛子菩萨摩诃萨复作是念已下。<a id="a-4f"></a>至使到彼岸。<a id="a-4g"></a>有七行经。<a id="a-4h"></a>明菩萨以自善根令诸众生得十种究竟乐分。<a id="a-4i"></a>七佛子菩萨摩诃萨已下。<a id="a-4j"></a>至无量善根。<a id="a-4k"></a>有五行经。<a id="a-4l"></a>明菩萨随宜救护众生。<a id="a-4m"></a>得出生死供养诸佛亲近善友分。<a id="a-4n"></a>八佛子已下。<a id="a-4o"></a>至令一切众生断疑故。<a id="a-4p"></a>有十一行半经。<a id="a-4q"></a>明菩萨大愿众生虽多不假多圣。<a id="a-4r"></a>唯我一人独能度尽分。<a id="a-4s"></a>九佛子已下。<a id="a-4t"></a>至救护一切众生离众生相回向。<a id="a-4u"></a>有三十一行经。<a id="a-4v"></a>明菩萨如日普照。<a id="a-4w"></a>不求恩报不着众生法回向分。<a id="a-4x"></a>十尔时已下。<a id="a-4y"></a>至说颂。<a id="a-4z"></a>有六行半经。<a id="a-50"></a>明金刚幢菩萨观众说颂分。</p>
  <p id="a51">二随文解释者。<a id="a-52"></a>何故名为救护一切众生离众生相回向。<a id="a-53"></a>释此名目有二义。<a id="a-54"></a>一明随位修行次第之法。<a id="a-55"></a>二方明本位名号。<a id="a-56"></a>一明随位修行次第之法者。<a id="a-57"></a>如十住中。<a id="a-58"></a>于初发心住求一切智。<a id="a-59"></a>此菩萨所缘十种难得法而发于心。<a id="a-5A"></a>所谓处非处等十种如来智力而发于心。<a id="a-5B"></a>生于佛家为佛真子。<a id="a-5C"></a>如十行之中。<a id="a-5D"></a>行欢喜行为大施主。<a id="a-5E"></a>凡所有物悉能惠施无有悔吝。<a id="a-5F"></a>行菩萨行以为所缘。<a id="a-5G"></a>如此十回向中。<a id="a-5H"></a>初回向名救护一切众生离众生相者。<a id="a-5I"></a>即以六波罗蜜四无量心。<a id="a-5J"></a>以为所缘。<a id="a-5K"></a>即以十住十行所得大智法身无著净行。<a id="a-5L"></a>起广大愿行处于生死。<a id="a-5M"></a>以六波罗蜜以为行首。<a id="a-5N"></a>慈悲喜舍以为处生死利物之缘。<a id="a-5O"></a>是故即名为救护众生离众生相回向。<a id="a-5P"></a>即以慈悲喜舍为救护。<a id="a-5Q"></a>以六波罗蜜出世间法为离众生相故。<a id="a-5R"></a>为六度行门是出世行故。<a id="a-5S"></a>是故如是安立次第。<a id="a-5T"></a>总在十住初发心位。<a id="a-5U"></a>一时总具。<a id="a-5V"></a>只为纸素竹帛名言次第。<a id="a-5W"></a>遂生分段。<a id="a-5X"></a>非是法有前后义故。<a id="a-5Y"></a>如十住位中善财童子表法之中海门国观大海。<a id="a-5Z"></a>具有阿修罗等十王供养等是回向义。<a id="a-5a"></a>然教门次第升进不可不存。<a id="a-5b"></a>若不如斯。<a id="a-5c"></a>使后学之流行沉沦而不进。<a id="a-5d"></a>二明本位之名者。<a id="a-5e"></a>又以大智法身。<a id="a-5f"></a>以为离体。<a id="a-5g"></a>十波罗蜜四无量心。<a id="a-5h"></a>以为处生死救护众生所缘。<a id="a-5i"></a>是故名救护众生离众生相回向。<a id="a-5j"></a>心以智体无依所救护者。<a id="a-5k"></a>无住众生无相正为救护而无作者故。<a id="a-5l"></a>故众生自真无出没故。<a id="a-5m"></a>名救护众生离众生相回向。<a id="a-5n"></a>成此初回向法门具足五缘。<a id="a-5o"></a>一具自了法身本自清净解脱缘。<a id="a-5p"></a>二得大智慧解脱缘。<a id="a-5q"></a>三具大愿力奉事诸佛利众生缘。<a id="a-5r"></a>四十波罗蜜具足胜行缘。<a id="a-5s"></a>五慈悲喜舍不舍一切众生缘。<a id="a-5t"></a>具此五法方能成就此初回向。<a id="a-5u"></a>云何行檀波罗蜜净戒波罗蜜。<a id="a-5v"></a>以能舍恶法戒体自净故。<a id="a-5w"></a>云何修忍波罗蜜。<a id="a-5x"></a>施戒已成。<a id="a-5y"></a>当修忍力时。<a id="a-5z"></a>为施体能舍故。<a id="a-60"></a>与戒体净因忍体。<a id="a-61"></a>须加行修学。<a id="a-62"></a>为忍防他凌辱。<a id="a-63"></a>非由己自舍故。<a id="a-64"></a>故须加行学忍。<a id="a-65"></a>云何起精进波罗蜜。<a id="a-66"></a>以忍体是自息其忿恨。<a id="a-67"></a>非是忻修利物之行故。<a id="a-68"></a>须起利物之行。<a id="a-69"></a>是此位精进义。<a id="a-6A"></a>云何起精进波罗蜜。<a id="a-6B"></a>入禅波罗蜜。<a id="a-6C"></a>以精进勤利物之行。<a id="a-6D"></a>恐多散动相应故。<a id="a-6E"></a>须入禅波罗蜜。<a id="a-6F"></a>云何住般若波罗蜜。<a id="a-6G"></a>以禅能发生净慧故。<a id="a-6H"></a>云何大慈大悲大喜大舍。<a id="a-6I"></a>为六波罗蜜是出世心多故。<a id="a-6J"></a>加以慈悲喜舍利众生法均调诸行故。<a id="a-6K"></a>此已上六度四无量心。<a id="a-6L"></a>使令均平智悲得所成。<a id="a-6M"></a>此初回向门此回向法门。<a id="a-6N"></a>从十信十住十行总具有之。<a id="a-6O"></a>至此本位方令齐等。<a id="a-6P"></a>若以解行门中有此差降。<a id="a-6Q"></a>若以理智门中总无前后。<a id="a-6R"></a>始终之法已下当位。<a id="a-6S"></a>有十度调治之法。<a id="a-6T"></a>如下文中具明。<a id="a-6U"></a>不烦更释。<a id="a-6V"></a>但如文以行行之。<a id="a-6W"></a>云何但以六波罗蜜。<a id="a-6X"></a>为利生行。<a id="a-6Y"></a>为明大悲门中但令众生出世间故。<a id="a-6Z"></a>然后方令入生死中。<a id="a-6a"></a>已下颂中。<a id="a-6b"></a>有五十六行颂。<a id="a-6c"></a>颂此救护众生离众生相回向。<a id="a-6d"></a>此一段中。<a id="a-6e"></a>明菩萨所行之行。<a id="a-6f"></a>调均得所。<a id="a-6g"></a>两行一颂如文自具。<a id="a-6h"></a>得意以行行之。<a id="a-6i"></a>此之一段。<a id="a-6j"></a>以檀波罗蜜为主。<a id="a-6k"></a>九波罗蜜为伴。<a id="a-6l"></a>以善财鬻香长者号青莲华表行行之人。<a id="a-6m"></a>以名下义思之可解。<a id="a-6n"></a>于中所行法则鬻香者卖香人也。<a id="a-6o"></a>能办诸香和合诸香。<a id="a-6p"></a>卖鬻与人。<a id="a-6q"></a>用表此位之行。<a id="a-6r"></a>前已释竟。</p>
  <p id="a6s">第二不坏回向。<a id="a-6t"></a>以戒波罗蜜为体。<a id="a-6u"></a>余九　伴。<a id="a-6v"></a>善财以舡师号婆施罗。<a id="a-6w"></a>为表行行之人。<a id="a-6x"></a>此云自在。<a id="a-6y"></a>住楼阁城门外海岸上。<a id="a-6z"></a>住修大悲幢行法门。<a id="a-70"></a>明此回向位中以大悲为戒体。<a id="a-71"></a>视一切生死之海。<a id="a-72"></a>令得一切大智之海。<a id="a-73"></a>居生死海而得自在。<a id="a-74"></a>故名自在。<a id="a-75"></a>广说如经文。<a id="a-76"></a>又表戒体如海性净不宿死尸。<a id="a-77"></a>明法身本净不宿烦恼染污死尸也。<a id="a-78"></a>广义如文。<a id="a-79"></a>经云。<a id="a-7A"></a>佛子。<a id="a-7B"></a>云何为菩萨摩诃萨不坏回向者。<a id="a-7C"></a>于此一段经文义分为二段。<a id="a-7D"></a>一长科此一段经意。<a id="a-7E"></a>二随文解说。</p>
  <p id="a7F">第一长科此一段经意者。<a id="a-7G"></a>自佛子已下。<a id="a-7H"></a>至说颂已来。<a id="a-7I"></a>总科为六段。</p>
  <p id="a7J">一佛子已下。<a id="a-7K"></a>至无量无数行境界故。<a id="a-7L"></a>有十三行半经。<a id="a-7M"></a>明菩萨得信不坏分。<a id="a-7N"></a>二佛子已下。<a id="a-7O"></a>至大愿悉使满足。<a id="a-7P"></a>有十一行经。<a id="a-7Q"></a>明菩萨住持教化众生分。<a id="a-7R"></a>三菩萨如是已下。<a id="a-7S"></a>至阿僧祇衣敷布其地。<a id="a-7T"></a>有三十三行经。<a id="a-7U"></a>明举依果报庄严分。<a id="a-7V"></a>四佛子已下。<a id="a-7W"></a>至最上信解心回向。<a id="a-7X"></a>有二十一行半经。<a id="a-7Y"></a>明菩萨以如上依果所有庄严供养诸佛皆为度脱众生分。<a id="a-7Z"></a>五佛子已下。<a id="a-7a"></a>至第二不坏回向。<a id="a-7b"></a>有二十四行经。<a id="a-7c"></a>明菩萨能随生死度脱众生。<a id="a-7d"></a>同诸事业求一切智。<a id="a-7e"></a>白净等法恒不舍分。<a id="a-7f"></a>六菩萨摩诃萨已下。<a id="a-7g"></a>至说颂。<a id="a-7h"></a>有七行经。<a id="a-7i"></a>明菩萨得于诸佛妙法断疑。<a id="a-7j"></a>如闻自达能随想力。<a id="a-7k"></a>入一切刹普照众生分。<a id="a-7l"></a>已下颂有五十行。<a id="a-7m"></a>两行一颂。<a id="a-7n"></a>皆颂当位之中回向所行之行。<a id="a-7o"></a>如文自具。<a id="a-7p"></a>不烦更释。<a id="a-7q"></a>如文行之。</p>
  <p id="a7r">第二随文解说者。<a id="a-7s"></a>云何为不坏回向。<a id="a-7t"></a>虽随生死海而不坏法身。<a id="a-7u"></a>虽随分别而不坏无作。<a id="a-7v"></a>虽随诸见而不坏法眼。<a id="a-7w"></a>虽随诸行而不坏菩提心。<a id="a-7x"></a>虽教化成就众生皆至佛果。<a id="a-7y"></a>不坏身心无依住门。<a id="a-7z"></a>虽随一切众生知根同事。<a id="a-80"></a>而不坏戒体恒自白净。<a id="a-81"></a>是故名为不坏回向。<a id="a-82"></a>又一切世间出世间法无成坏体。<a id="a-83"></a>如是阿僧祇宝者。<a id="a-84"></a>是本行中。<a id="a-85"></a>以法利生依报果也。<a id="a-86"></a>阿僧祇华者。<a id="a-87"></a>是以行能利自他。<a id="a-88"></a>开敷众善之依果。<a id="a-89"></a>阿僧祇鬘者。<a id="a-8A"></a>是忍所报也。<a id="a-8B"></a>阿僧祇衣者。<a id="a-8C"></a>从惭愧生也。<a id="a-8D"></a>阿僧祇盖者。<a id="a-8E"></a>大慈悲所生也。<a id="a-8F"></a>阿僧祇幡者。<a id="a-8G"></a>回向心所生也。<a id="a-8H"></a>阿僧祇幢者。<a id="a-8I"></a>是随行不退力所生也。<a id="a-8J"></a>阿僧祇庄严具者。<a id="a-8K"></a>诸助道法所生也。<a id="a-8L"></a>阿僧祇给侍者。<a id="a-8M"></a>从谦敬离慢所生也。<a id="a-8N"></a>阿僧祇涂饰地者。<a id="a-8O"></a>从戒品生也。<a id="a-8P"></a>阿僧祇涂香者。<a id="a-8Q"></a>以戒遍诸法生。<a id="a-8R"></a>阿僧祇末香者。<a id="a-8S"></a>以往昔散华香报所生。<a id="a-8T"></a>大约以行知果。<a id="a-8U"></a>如影随形。<a id="a-8V"></a>一一相似准物类。<a id="a-8W"></a>以义解之可解。<a id="a-8X"></a>亦以昔曾以如是物供养佛法僧获得如斯果故。<a id="a-8Y"></a>余准此知之。</p>
  <p id="a8Z">此回向体。<a id="a-8a"></a>如经云。<a id="a-8b"></a>如实法印印诸业门。<a id="a-8c"></a>得法无生住佛所住。<a id="a-8d"></a>观无生性印诸境界。<a id="a-8e"></a>诸佛护念发心回向。<a id="a-8f"></a>与诸法性相应回向。<a id="a-8g"></a>入无作法成就所作方便回向。<a id="a-8h"></a>此是不坏回向之大体也。<a id="a-8i"></a>智不坏。<a id="a-8j"></a>生死不坏。<a id="a-8k"></a>大愿不坏。<a id="a-8l"></a>大悲不坏。<a id="a-8m"></a>皆如实故。<a id="a-8n"></a>如十住位。<a id="a-8o"></a>以离染大悲为戒体。<a id="a-8p"></a>即以海门国海云比丘为所表。<a id="a-8q"></a>十行位中。<a id="a-8r"></a>即以工巧算术以为戒体。<a id="a-8s"></a>即以释天童子于河渚中算印法。<a id="a-8t"></a>以为所表。<a id="a-8u"></a>为明行为河流而归海故。<a id="a-8v"></a>十回向中。<a id="a-8w"></a>以处俗大悲为戒体。<a id="a-8x"></a>即以海舡师自在为所表。</p>
  <p id="a8y">第三等一切诸佛回向者。<a id="a-8z"></a>以忍波罗蜜为体。<a id="a-90"></a>余九为伴。<a id="a-91"></a>表法中以善财童子所见可乐城东大庄严幢无忧林中无上胜长者是也。<a id="a-92"></a>为城名可乐依主所行之行立其名故。<a id="a-93"></a>为明得法成忍人见可乐住。<a id="a-94"></a>城东者。<a id="a-95"></a>为明忍为觉行之首。<a id="a-96"></a>为表东方角亢氐房之位。<a id="a-97"></a>主众善之首。<a id="a-98"></a>房为青龙。<a id="a-99"></a>主吉庆位故。<a id="a-9A"></a>以东方为阳。<a id="a-9B"></a>为生万物之首。<a id="a-9C"></a>明忍为万行之首。<a id="a-9D"></a>生众福故。<a id="a-9E"></a>故名城东也大庄严幢者。<a id="a-9F"></a>忍随违境不动也。<a id="a-9G"></a>是幢义。<a id="a-9H"></a>无忧林者。<a id="a-9I"></a>明忍成行满如林广荫也。<a id="a-9J"></a>号无上胜者。<a id="a-9K"></a>众行之中不胜忍也。<a id="a-9L"></a>众行之中无忍不成行故。<a id="a-9M"></a>余广如经说。<a id="a-9N"></a>二义如前。</p>
  <p id="a9O">第一长科当段经意者。<a id="a-9P"></a>从此一段经中。<a id="a-9Q"></a>约科为十段。</p>
  <p id="a9R">一佛子云何菩萨摩诃萨等一切诸佛回向已下。<a id="a-9S"></a>至诸根清凉。<a id="a-9T"></a>有五行半经。<a id="a-9U"></a>明学佛回向心得自在清凉分。</p>
  <p id="a9V">二佛子已下。<a id="a-9W"></a>至不变异乐。<a id="a-9X"></a>有七行半经。<a id="a-9Y"></a>是菩萨回向佛乐分。</p>
  <p id="a9Z">三佛子已下。<a id="a-9a"></a>证萨婆若。<a id="a-9b"></a>此云一切智。<a id="a-9c"></a>有七行经。<a id="a-9d"></a>明回向菩萨行愿分。</p>
  <p id="a9e">四佛子已下。<a id="a-9f"></a>证一切智。<a id="a-9g"></a>有十行经。<a id="a-9h"></a>明回向一切众生。<a id="a-9i"></a>令得离苦分。</p>
  <p id="a9j">五佛子已下。<a id="a-9k"></a>至具足充满。<a id="a-9l"></a>有两行经。<a id="a-9m"></a>明菩萨行由愿广大充满分。</p>
  <p id="a9n">六佛子已下。<a id="a-9o"></a>至回向诸佛无上菩提。<a id="a-9p"></a>有十八行半经明菩萨以本大悲处俗无染着分。</p>
  <p id="a9q">七佛子已下。<a id="a-9r"></a>至如来究竟之地。<a id="a-9s"></a>有二十五行经。<a id="a-9t"></a>明与畜生食愿永离众苦得乐分。</p>
  <p id="a9u">八佛子已下。<a id="a-9v"></a>至第三等一切诸佛回向。<a id="a-9w"></a>有十四行经。<a id="a-9x"></a>明菩萨等一切诸佛回向分。</p>
  <p id="a9y">九菩萨摩诃萨已下。<a id="a-9z"></a>至心无所著。<a id="a-A0"></a>有六行经。<a id="a-A1"></a>明菩萨入佛功德深入法界善知菩萨修行次第分。</p>
  <p id="aA2">十尔时已下。<a id="a-A3"></a>一行经。<a id="a-A4"></a>明金刚幢菩萨观众说颂分。</p>
  <p id="aA5">第二随文释义者。<a id="a-A6"></a>何故名为等一切诸佛回向。<a id="a-A7"></a>为此第三回向成其忍门。<a id="a-A8"></a>无贪嗔痴三业如佛。<a id="a-A9"></a>佛所行愿皆悉愿为故。<a id="a-AA"></a>名等一切诸佛回向。<a id="a-AB"></a>令愿行一如佛故。<a id="a-AC"></a>又前云不坏回向。<a id="a-AD"></a>以次等一切诸佛回向。<a id="a-AE"></a>明次第合然已下。<a id="a-AF"></a>有四十八行颂。<a id="a-AG"></a>两行一颂。<a id="a-AH"></a>所颂前法如文具明。<a id="a-AI"></a>不烦更解。</p>
  <p id="aAJ">第四至一切处回向者。<a id="a-AK"></a>以精进波罗蜜为体。<a id="a-AL"></a>余九为伴。<a id="a-AM"></a>以善财见比丘尼。<a id="a-AN"></a>名师子频申住输那国。<a id="a-AO"></a>此曰勇猛城。<a id="a-AP"></a>名迦陵迦林。<a id="a-AQ"></a>此云斗诤时也。<a id="a-AR"></a>明此比丘尼能和断斗诤。<a id="a-AS"></a>此表第四回向行精进业利物之相。<a id="a-AT"></a>表比丘者。<a id="a-AU"></a>明离染清洁。<a id="a-AV"></a>尼者慈音。<a id="a-AW"></a>明此精进行门离染慈悲以为行体。<a id="a-AX"></a>号师子频申者。<a id="a-AY"></a>明已得四无碍智已得四种无畏故。<a id="a-AZ"></a>师子者。<a id="a-Aa"></a>明智无畏也。<a id="a-Ab"></a>频申者。<a id="a-Ac"></a>卷舒自在也。<a id="a-Ad"></a>明以清净大智勇猛。<a id="a-Ae"></a>自在卷舒说法利生善和断斗诤皆悉从伏无量诸众。<a id="a-Af"></a>见闻不同广如经说意表此第四回向中行精进之行。<a id="a-Ag"></a>智悲相故。<a id="a-Ah"></a>无染慈悲说法自在。<a id="a-Ai"></a>表悲常随苦流智常无所染是尼义故。<a id="a-Aj"></a>四无碍智者。<a id="a-Ak"></a>一义无碍智。<a id="a-Al"></a>二法无碍智。<a id="a-Am"></a>三辞无碍智。<a id="a-An"></a>四乐说无碍智。<a id="a-Ao"></a>四无畏者一一切。<a id="a-Ap"></a>智无畏。<a id="a-Aq"></a>二漏尽无畏。<a id="a-Ar"></a>三说障道无畏。<a id="a-As"></a>四说尽苦道无畏。<a id="a-At"></a>二义如前。<a id="a-Au"></a>第一长科此段经意。<a id="a-Av"></a>义分为八段。</p>
  <p id="aAw">一佛子云何为菩萨摩诃萨至一切处回向已下。<a id="a-Ax"></a>至无边世界。<a id="a-Ay"></a>有十二行经。<a id="a-Az"></a>明菩萨所修善根如实际遍三世供养分。</p>
  <p id="aB0">二佛子已下。<a id="a-B1"></a>至广大威德种性中。<a id="a-B2"></a>有十二行经。<a id="a-B3"></a>明诸佛兴世如法身遍往无差别广大利益分。</p>
  <p id="aB4">三佛子已下。<a id="a-B5"></a>至护持一切诸佛教故。<a id="a-B6"></a>有六十四行经。<a id="a-B7"></a>明菩萨以众多无尽如法性供养云供养如法性无边众多如来普摄诸善根分。</p>
  <p id="aB8">四佛子已下。<a id="a-B9"></a>至以善方便修回向道。<a id="a-BA"></a>有十六行半经。<a id="a-BB"></a>明菩萨修回向以无所得而为方便修一切善根分。</p>
  <p id="aBC">五佛子已下。<a id="a-BD"></a>至具足一切功德。<a id="a-BE"></a>有六行经。<a id="a-BF"></a>总结已上供养功德分。</p>
  <p id="aBG">六佛子已下。<a id="a-BH"></a>至第四至一切处回向。<a id="a-BI"></a>有六行经。<a id="a-BJ"></a>明都结已上遍一切处回向所作令佛种不断广严净佛刹分。</p>
  <p id="aBK">七菩萨摩诃萨已下。<a id="a-BL"></a>至能以善根如是回向。<a id="a-BM"></a>有十二行经。<a id="a-BN"></a>明住此回向时得身语意业遍十方一切处分。</p>
  <p id="aBO">八尔时已下。<a id="a-BP"></a>有一行经。<a id="a-BQ"></a>明金刚幢菩萨观众说颂分。</p>
  <p id="aBR">第二随文解义者。<a id="a-BS"></a>云何至一切处回向。<a id="a-BT"></a>约位有十一。<a id="a-BU"></a>一法身至一切处。<a id="a-BV"></a>二智身至一切处。<a id="a-BW"></a>三大愿至一切处。<a id="a-BX"></a>四供养诸佛至一切处。<a id="a-BY"></a>五见闻听受诸法至一切处。<a id="a-BZ"></a>六遍现色身至一切处。<a id="a-Ba"></a>七开悟众生至一切处。<a id="a-Bb"></a>八不出毛孔至一切处。<a id="a-Bc"></a>九遍满十方等于法界而无去来至一切处。<a id="a-Bd"></a>十入一众生身心等一切众生身心至一切处。<a id="a-Be"></a>十一入一佛身毛孔等一切佛身毛孔至一切处回向。<a id="a-Bf"></a>又回向者。<a id="a-Bg"></a>有十法。<a id="a-Bh"></a>一以无作法回向有作法。<a id="a-Bi"></a>二以有作法回向无作法。<a id="a-Bj"></a>三以一法回向多法。<a id="a-Bk"></a>四以多法回向一法。<a id="a-Bl"></a>五于诸有法回向无法。<a id="a-Bm"></a>六于无法回向有法。<a id="a-Bn"></a>七以世间法回向出世间法。<a id="a-Bo"></a>八以出世间法回向世间法。<a id="a-Bp"></a>九以一切自性无回向以为方便回向法。<a id="a-Bq"></a>十以一切有回向法。<a id="a-Br"></a>以为自性无回向法。<a id="a-Bs"></a>为令滞有无者得自在故。<a id="a-Bt"></a>生死涅槃无障碍。<a id="a-Bu"></a>得大神通无物拘留故。<a id="a-Bv"></a>供养诸佛教化众生。<a id="a-Bw"></a>一多同别皆得自在故。<a id="a-Bx"></a>以诚实心起大愿云。<a id="a-By"></a>周覆法界虚空界。<a id="a-Bz"></a>兴种种供具供养三世一切诸佛。<a id="a-C0"></a>皆愿自他福德圆满故。<a id="a-C1"></a>是故名为至一切处回向如世界种。<a id="a-C2"></a>即如华藏世界种是也。<a id="a-C3"></a>约先德云。<a id="a-C4"></a>数三千大千世界至一恒河沙数。<a id="a-C5"></a>为一世界海。<a id="a-C6"></a>又数海世界数至一恒河沙。<a id="a-C7"></a>为世界性。<a id="a-C8"></a>又数世界性至一恒河沙。<a id="a-C9"></a>为一世界种。<a id="a-CA"></a>如种种世界云众杂多也。<a id="a-CB"></a>如转世界者。<a id="a-CC"></a>或圆形转。<a id="a-CD"></a>或流转如江河。<a id="a-CE"></a>是日月亦是皆无住心名转侧世界。<a id="a-CF"></a>如四天王天。<a id="a-CG"></a>在须弥山侧住仰世界。<a id="a-CH"></a>可知覆世界如蜂窠等。<a id="a-CI"></a>是亦如世界成就品说。<a id="a-CJ"></a>已下如经自具。<a id="a-CK"></a>大意以修得十住十行之中法身理智。<a id="a-CL"></a>即依此法起大愿大悲。<a id="a-CM"></a>依无作理智起神通行。<a id="a-CN"></a>使不滞染净。<a id="a-CO"></a>不为染净二法所拘留。<a id="a-CP"></a>神通诸法性自离故。<a id="a-CQ"></a>已下有二十二行颂。<a id="a-CR"></a>两行一颂。<a id="a-CS"></a>如文自具。</p>
  <p id="aCT">第五无尽功德藏回向者。<a id="a-CU"></a>以禅波罗蜜为体。<a id="a-CV"></a>以善财童子所见婆须蜜女。<a id="a-CW"></a>以为所行之人。<a id="a-CX"></a>所住国土。<a id="a-CY"></a>名为险难。<a id="a-CZ"></a>城名宝庄严。<a id="a-Ca"></a>以叹德中心无分别。<a id="a-Cb"></a>普知诸法。<a id="a-Cc"></a>一身端坐充满法界。<a id="a-Cd"></a>于自身现一切刹。<a id="a-Ce"></a>所明禅体遍周自在。<a id="a-Cf"></a>为明禅与智悲会融无二体用自在故。<a id="a-Cg"></a>以国名险难者。<a id="a-Ch"></a>以真智会俗。<a id="a-Ci"></a>城名宝庄严者。<a id="a-Cj"></a>会俗体自真。<a id="a-Ck"></a>明定乱两融智悲不碍随尘不染故。<a id="a-Cl"></a>号名宝庄严。<a id="a-Cm"></a>婆须蜜女者。<a id="a-Cn"></a>此云世友。<a id="a-Co"></a>能与世人为师友故。<a id="a-Cp"></a>亦曰天友。<a id="a-Cq"></a>能与诸天作师友。<a id="a-Cr"></a>或曰易宝。<a id="a-Cs"></a>以此女善巧方便易取众生一切智宝。<a id="a-Ct"></a>此女身金色目发绀青。<a id="a-Cu"></a>若闻说法。<a id="a-Cv"></a>若暂见。<a id="a-Cw"></a>若执手。<a id="a-Cx"></a>若坐座。<a id="a-Cy"></a>总得三昧。<a id="a-Cz"></a>为明禅体遍周与智会故。<a id="a-D0"></a>道合见者。<a id="a-D1"></a>总皆是禅体智慈相会之流。<a id="a-D2"></a>若也别见之流。<a id="a-D3"></a>常对面不睹其容也。<a id="a-D4"></a>但为定与智会。<a id="a-D5"></a>智与悲冥。<a id="a-D6"></a>随根接俗。<a id="a-D7"></a>号之为女。<a id="a-D8"></a>非即但为女也。<a id="a-D9"></a>十住中第五主禅门即俗士长者。<a id="a-DA"></a>号为解脱。<a id="a-DB"></a>明俗体本真众生身本来佛国故。<a id="a-DC"></a>长者身含佛国。<a id="a-DD"></a>明众生身亦然。<a id="a-DE"></a>但禅观相应即见。<a id="a-DF"></a>十行中即以宝髻长者。<a id="a-DG"></a>明禅门。<a id="a-DH"></a>以本自居宅十层之阁。<a id="a-DI"></a>宅有八门。<a id="a-DJ"></a>市上接俗引来宅内。<a id="a-DK"></a>即以所行俗事。<a id="a-DL"></a>用彰智随悲行处世染而不污。<a id="a-DM"></a>若也未悟俗尘为业所留。<a id="a-DN"></a>要须戒定慧求出世之智。<a id="a-DO"></a>若也达智业亡。<a id="a-DP"></a>要须处缠不污方便利生皆令解脱。<a id="a-DQ"></a>一须知根接引不得惑乱众生。<a id="a-DR"></a>要须依根受药。<a id="a-DS"></a>二义如前。</p>
  <p id="aDT">一长科当经意者。<a id="a-DU"></a>于此段长科为十三段。</p>
  <p id="aDV">一佛子已下。<a id="a-DW"></a>至悉皆具足。<a id="a-DX"></a>有六十一行经。<a id="a-DY"></a>明菩萨凡所随喜回向悉皆具足圆满分。</p>
  <p id="aDZ">二佛子已下。<a id="a-Da"></a>至一切佛刹悉亦如是。<a id="a-Db"></a>有三十行经。<a id="a-Dc"></a>明菩萨以大愿愿菩萨众海圆满十方庄严国刹分。</p>
  <p id="aDd">三佛子已下。<a id="a-De"></a>至转无障碍不退法轮。<a id="a-Df"></a>有七行经。<a id="a-Dg"></a>明方便回向分。</p>
  <p id="aDh">四佛子已下。<a id="a-Di"></a>至超然出现。<a id="a-Dj"></a>有五行经。<a id="a-Dk"></a>明愿清净佛刹至一切众生界佛常超然出现分。</p>
  <p id="aDl">五佛子已下。<a id="a-Dm"></a>至入一切法界。<a id="a-Dn"></a>有三行半经。<a id="a-Do"></a>明菩萨达一切智知业果寂灭分。</p>
  <p id="aDp">六佛子已下。<a id="a-Dq"></a>至无有少法与法同止。<a id="a-Dr"></a>有六行经。<a id="a-Ds"></a>明不分别不着取分。</p>
  <p id="aDt">七佛子已下。<a id="a-Du"></a>得无尽善根。<a id="a-Dv"></a>有十行经。<a id="a-Dw"></a>是菩萨得无尽善根分。</p>
  <p id="aDx">八佛子已下。<a id="a-Dy"></a>至一切境界悉无所有。<a id="a-Dz"></a>有六行经。<a id="a-E0"></a>明菩萨了众生界无众生于法无得证分。</p>
  <p id="aE1">九佛子已下。<a id="a-E2"></a>至令诸善根悉充足故。<a id="a-E3"></a>有五行经。<a id="a-E4"></a>是菩萨无智入法无法入智分。</p>
  <p id="aE5">十佛子已下。<a id="a-E6"></a>至修治诸行。<a id="a-E7"></a>有六行半经。<a id="a-E8"></a>是菩萨成就功德藏堪为众生福田分。</p>
  <p id="aE9">十一佛子已下。<a id="a-EA"></a>至第五无尽功德藏回向。<a id="a-EB"></a>有七行经。<a id="a-EC"></a>是菩萨福相处世无伦分。</p>
  <p id="aED">十二从菩萨摩诃萨已下。<a id="a-EE"></a>至十种无尽藏。<a id="a-EF"></a>有十五行经。<a id="a-EG"></a>是菩萨得十无尽藏分。</p>
  <p id="aEH">十二尔时已下。<a id="a-EI"></a>有一行经明金刚幢菩萨说颂分。</p>
  <p id="aEJ">第二随文释义者。<a id="a-EK"></a>云何名无尽功德藏回向。<a id="a-EL"></a>此位明禅与智冥。<a id="a-EM"></a>智与悲会。<a id="a-EN"></a>以无尽虚空为一道场。<a id="a-EO"></a>以无尽众生无明行相。<a id="a-EP"></a>而为佛事。<a id="a-EQ"></a>身恒承事无尽诸佛。<a id="a-ER"></a>而遍周法界化无尽众生。<a id="a-ES"></a>总成佛身表里相亡始终情尽。<a id="a-ET"></a>遍知诸法不坏无心。<a id="a-EU"></a>名无尽功德藏经云。<a id="a-EV"></a>于一毛孔见阿僧祇诸佛出兴于世得入法无尽藏者。<a id="a-EW"></a>明心性本无大小系尽。<a id="a-EX"></a>身为智影。<a id="a-EY"></a>国土亦然。<a id="a-EZ"></a>智净影明大小相入。<a id="a-Ea"></a>如因陀罗网境界喻是也。</p>
  <p id="aEb">经云。<a id="a-Ec"></a>以佛智力观一切法悉入一法者。<a id="a-Ed"></a>明万境虽多皆一心而起。<a id="a-Ee"></a>心亡境灭万境皆虚。<a id="a-Ef"></a>如净水中众影也。<a id="a-Eg"></a>水亡影灭。<a id="a-Eh"></a>此约破有成无说。<a id="a-Ei"></a>又以境约智生。<a id="a-Ej"></a>智虚境幻。<a id="a-Ek"></a>多幻相入不离一虚。<a id="a-El"></a>幻不异虚处不异幻。<a id="a-Em"></a>幻虚无二。<a id="a-En"></a>一异总虚。<a id="a-Eo"></a>此约以智幻处自在无碍门说。<a id="a-Ep"></a>此皆借法。<a id="a-Eq"></a>况说如实所知唯亡。<a id="a-Er"></a>思者智会。<a id="a-Es"></a>其智会者。<a id="a-Et"></a>方可用而真不惑心境。<a id="a-Eu"></a>以大愿力随智幻生等。<a id="a-Ev"></a>众生数身如应摄化故。<a id="a-Ew"></a>名无尽功德藏。<a id="a-Ex"></a>自余如文自具。<a id="a-Ey"></a>不烦更解。<a id="a-Ez"></a>已下有五十行颂。<a id="a-F0"></a>如文自具。<a id="a-F1"></a>但如说修行。</p>
  <p id="aF2">第六随顺坚固一切善根回向者。<a id="a-F3"></a>此明般若波罗蜜为体。<a id="a-F4"></a>以善财知识名鞞瑟胝罗住善度城。<a id="a-F5"></a>常供养旃檀座佛塔。<a id="a-F6"></a>以为表法。<a id="a-F7"></a>名鞞瑟胝罗。<a id="a-F8"></a>此云包摄。<a id="a-F9"></a>以身含佛刹为名尔。<a id="a-FA"></a>住善度国者。<a id="a-FB"></a>约化行为名故。<a id="a-FC"></a>以此住智慧善度众生故。<a id="a-FD"></a>供养旃檀座佛塔者。<a id="a-FE"></a>明戒定慧解脱法身为座体。<a id="a-FF"></a>得佛不涅槃际者。<a id="a-FG"></a>明戒定慧体无灭没也。<a id="a-FH"></a>广如经说。<a id="a-FI"></a>其座不安形像者。<a id="a-FJ"></a>明无相理会是佛义故。<a id="a-FK"></a>见座入法故。<a id="a-FL"></a>城名善度。<a id="a-FM"></a>身与空合。<a id="a-FN"></a>名为佛国。<a id="a-FO"></a>亦名包摄也。<a id="a-FP"></a>以明无相智慧是佛不灭度法门。<a id="a-FQ"></a>以智无生灭故。</p>
  <p id="aFR">第一长科经意者。<a id="a-FS"></a>于此一段长科约作六十四段如下。<a id="a-FT"></a>此段回向长行中。<a id="a-FU"></a>有六十一段经。<a id="a-FV"></a>总明行施。<a id="a-FW"></a>于段段中。<a id="a-FX"></a>皆有三义。<a id="a-FY"></a>一明行施心成就。<a id="a-FZ"></a>二明施已回向菩提。<a id="a-Fa"></a>三明各发十种愿皆愿自他成佛。<a id="a-Fb"></a>已下三段是总结所施之功。<a id="a-Fc"></a>及金刚幢观众说颂。<a id="a-Fd"></a>一舍身肉手足国城妻子悉舍行。<a id="a-Fe"></a>二施食。<a id="a-Ff"></a>三施饮。<a id="a-Fg"></a>四施味。<a id="a-Fh"></a>五施车乘。<a id="a-Fi"></a>六施衣。<a id="a-Fj"></a>七施华。<a id="a-Fk"></a>八施鬘。<a id="a-Fl"></a>九施涂香。<a id="a-Fm"></a>十施床座。<a id="a-Fn"></a>十一施房舍。<a id="a-Fo"></a>十二施灯明。<a id="a-Fp"></a>十三施汤药。<a id="a-Fq"></a>十四施器。<a id="a-Fr"></a>十五施种种宝严饰车。<a id="a-Fs"></a>十六施象宝。<a id="a-Ft"></a>十七施师子座。<a id="a-Fu"></a>十八施宝等。<a id="a-Fv"></a>十九施宝盖。<a id="a-Fw"></a>二十施宝幡。<a id="a-Fx"></a>二十一施宝幢。<a id="a-Fy"></a>二十二施宝藏。<a id="a-Fz"></a>二十三施种种妙庄严具。<a id="a-G0"></a>二十四施冠及髻中珠。<a id="a-G1"></a>二十五施财宝妻子救众生牢狱。<a id="a-G2"></a>二十六舍身代命。<a id="a-G3"></a>二十七施莲肤顶髻。<a id="a-G4"></a>二十八施眼。<a id="a-G5"></a>二十九施鼻。<a id="a-G6"></a>三十施耳。<a id="a-G7"></a>三十一施牙齿。<a id="a-G8"></a>三十二施舌。<a id="a-G9"></a>三十三施头。<a id="a-GA"></a>三十四施手足。<a id="a-GB"></a>三十五施血。<a id="a-GC"></a>三十六施髓肉。<a id="a-GD"></a>三十七施心。<a id="a-GE"></a>三十八施肝肺。<a id="a-GF"></a>三十九施身。<a id="a-GG"></a>四十施支节骨。<a id="a-GH"></a>四十一施皮。<a id="a-GI"></a>四十二施手足指。<a id="a-GJ"></a>四十三施连肉爪甲。<a id="a-GK"></a>四十四为求法故投身火坑。<a id="a-GL"></a>四十五为求法。<a id="a-GM"></a>乃至一字一句。<a id="a-GN"></a>舍其王位国城妻子一切所有。<a id="a-GO"></a>四十六菩萨为自舍屠杀业。<a id="a-GP"></a>四十七见残忍损诸人畜。<a id="a-GQ"></a>慈心救之。<a id="a-GR"></a>所谓去男形也。<a id="a-GS"></a>四十八菩萨见佛出兴普告众生。<a id="a-GT"></a>舍我慢戏论。<a id="a-GU"></a>四十九舍大地。<a id="a-GV"></a>五十舍僮仆。<a id="a-GW"></a>五十一舍身施与一切众生谦下离慢。<a id="a-GX"></a>五十二施身给侍诸佛。<a id="a-GY"></a>五十三施土地一切诸物及舍世事。<a id="a-GZ"></a>五十四舍都城关防输税。<a id="a-Ga"></a>五十五舍妓女。<a id="a-Gb"></a>五十六施所爱妻子。<a id="a-Gc"></a>五十七施舍宅。<a id="a-Gd"></a>五十八施园林台榭。<a id="a-Ge"></a>五十九施广大施会。<a id="a-Gf"></a>六十施一切资生物。<a id="a-Gg"></a>六十一随诸众生所须一切阿僧祇物施。<a id="a-Gh"></a>已上此一段回向中。<a id="a-Gi"></a>总有六十一种施。<a id="a-Gj"></a>一一施中十种大愿。<a id="a-Gk"></a>六十一愿中有。<a id="a-Gl"></a>十种回向。<a id="a-Gm"></a>以表舍一切所著成一切无所著。<a id="a-Gn"></a>诸性无作供养诸佛。<a id="a-Go"></a>教化众生。<a id="a-Gp"></a>行无尽行故。<a id="a-Gq"></a>从佛子是为菩萨摩诃萨。<a id="a-Gr"></a>第六随顺坚固一切善根回向已下。<a id="a-Gs"></a>至于诸法中而得自在。<a id="a-Gt"></a>有六行经。<a id="a-Gu"></a>都结已下回向之功。<a id="a-Gv"></a>自尔时金刚幢菩萨已下有六行经。<a id="a-Gw"></a>明金刚幢菩萨观众说颂叹法分。<a id="a-Gx"></a>今上下长行及八十二行颂。<a id="a-Gy"></a>于中文义自具不烦更释。<a id="a-Gz"></a>且略释回向名目。<a id="a-H0"></a>云何随顺坚固一切善根回向。<a id="a-H1"></a>经云。<a id="a-H2"></a>佛子如是回向时。<a id="a-H3"></a>即为随顺佛住。<a id="a-H4"></a>随顺法住。<a id="a-H5"></a>随顺智住。<a id="a-H6"></a>随顺菩提住。<a id="a-H7"></a>总明行檀波罗蜜遍周刹海不坏法身智身成就通化长大慈悲等佛所行。<a id="a-H8"></a>故为名也。<a id="a-H9"></a>又释以理顺行。<a id="a-HA"></a>以行顺理。<a id="a-HB"></a>以智顺悲。<a id="a-HC"></a>以悲顺智。<a id="a-HD"></a>以方便愿力引生智海。<a id="a-HE"></a>成就悲门均调自在。<a id="a-HF"></a>名为随顺坚固善根回向。<a id="a-HG"></a>论主颂曰。</p>
  <p id="aHH">法身理智无体性　　平等清净无造作</p>
  <p id="aHI">方便以愿力庄严　　神通变化行充满</p>
  <p id="aHJ">法无自性从缘生　　缘生不失无作性</p>
  <p id="aHK">设兴回向大愿云　　周遍无边一切行</p>
  <p id="aHL">不离缘体性无生　　智如影响充法界</p>
  <p id="aHM">智体如愿如普贤　　回向大愿皆无实</p>
  <p id="aHN">虽复无实不废缘　　虽复从缘性无作</p>
  <p id="aHO">菩萨所兴诸行云　　智无来去如影现</p>
  <p id="aHP">假使教化诸群生　　犹如化人度幻众</p>
  <p id="aHQ">大约如世造立宫室要以功成。<a id="a-HR"></a>论其现自施功。<a id="a-HS"></a>功体各无自性。<a id="a-HT"></a>及至成功事毕。<a id="a-HU"></a>还以无功而益人。<a id="a-HV"></a>设宫室有覆养之功。<a id="a-HW"></a>亦复不云养育。<a id="a-HX"></a>此回向大愿亦复如是。<a id="a-HY"></a>为理智虽有净烦恼之功。<a id="a-HZ"></a>不兴回向大愿。<a id="a-Ha"></a>无覆育饶益大慈悲之功。<a id="a-Hb"></a>此之回向从初发心住具足有之。<a id="a-Hc"></a>但约升进胜劣言之。<a id="a-Hd"></a>亦约说文广狭言尔。<a id="a-He"></a>亦以时不迁论也。<a id="a-Hf"></a>总五位一时说也。<a id="a-Hg"></a>古今无前后义也。</p>
 </body>
</html>