<!doctype html>
<html id="z3IBWpc1Tp" data-ver="994">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第四十九</h1>
  <h2 id="a2">入法界品第三十九之九</h2>
  <p id="a3">第一正入当位法门中。<a id="a-4"></a>从尔时善财童子已下。<a id="a-5"></a>长科为十一段。<a id="a-6"></a>一尔时善财童子已下至得观佛境界智有一行半经。<a id="a-7"></a>明善财胜进入十一地门分。<a id="a-8"></a>二作如是念已下至作是念有十一行半经。<a id="a-9"></a>明善财叹摩耶夫人身之体相自在分。<a id="a-A"></a>三有主城神名曰宝眼已下至乃至必当成佛有三十六行经。<a id="a-B"></a>明主城神为善财说主治心城法门分。<a id="a-C"></a>四尔时有身众神已下至睹一切刹佛出兴故有十四行半经。<a id="a-D"></a>明身众神叹摩耶夫人身摩耶夫人于耳珰放光入善财身分。<a id="a-E"></a>五时有守护菩萨法堂罗刹鬼王名曰善眼已下至是为十。<a id="a-F"></a>明罗刹王为善财说十种亲近善知识法分。<a id="a-G"></a>六佛子已下至说是语时有十一行经。<a id="a-H"></a>明罗刹王为善财说十三昧法令善财常亲近善知识分。<a id="a-I"></a>七善财童子仰视空中已下至如来不可思议微妙功德有二十七行经。<a id="a-J"></a>明善财见罗刹王为说礼敬十方求善知识法复为说观身心如梦如幻法得见摩耶夫人莲花及座楼阁庄严分。<a id="a-K"></a>已上三众神是入此十一地前方便。<a id="a-L"></a>方便有三。<a id="a-M"></a>一善守护心城。<a id="a-N"></a>二善知音声性遍十方。<a id="a-O"></a>三罗刹王名守护堂者。<a id="a-P"></a>以十三昧门及知身心如梦幻观是守护法界堂义。<a id="a-Q"></a>罗刹王者。<a id="a-R"></a>此云可畏。<a id="a-S"></a>王名自在。<a id="a-T"></a>以三昧观察守护身心法堂。<a id="a-U"></a>令佞邪恶鬼破散故。<a id="a-V"></a>摩耶耳珰放光入善财身者。<a id="a-W"></a>明入教光三昧耳主教音以此三法以为十一地前方便方得正入十一地门。<a id="a-X"></a>八尔时善财见如是座已下至已得成就寂灭身故有三十一行半经。<a id="a-Y"></a>明善财见摩耶夫人如幻色身遍周十方一切众生前分。<a id="a-Z"></a>九尔时善财童子见摩耶夫人已下至云何学菩萨行而得成就有三十七行半经。<a id="a-a"></a>明摩耶现超过一切诸色相身遍周刹海善财亦现等尔许身前合掌敬礼申请所求及得证入诸三昧门分。<a id="a-b"></a>十答言佛子我已成就菩萨大愿智幻解脱已下至有修行普贤行愿化一切众生者我自现身悉为其母有一百七行经。<a id="a-c"></a>总明摩耶答善财所问法门。<a id="a-d"></a>十一尔时善财童子白摩耶夫人证此解脱经今几时已下至我唯知此菩萨大愿智幻解脱门有二十七行经。<a id="a-e"></a>明答善财所问得此解脱久如分。<a id="a-f"></a>随文释义者。<a id="a-g"></a>夫摩耶夫人总相中以三法而成别相中以等佛数众生数行门而得其名。<a id="a-h"></a>三法者。<a id="a-i"></a>一以一切诸佛众生平等无相自体清净法身妙理为体。<a id="a-j"></a>二以等一切诸佛众生平等理中普光明无作无依之智为体。<a id="a-k"></a>三以等一切诸佛众生无作理智之中无作性。<a id="a-l"></a>长养一切众生。<a id="a-m"></a>饶益大慈大悲。<a id="a-n"></a>与一切众生本同一体自他性亡。<a id="a-o"></a>恒为利益不求恩报。<a id="a-p"></a>此乃天真本然众生共有。<a id="a-q"></a>依此三法行之。<a id="a-r"></a>即得虽然众生共有。<a id="a-s"></a>而众生迷之者。<a id="a-t"></a>须具方便行门。<a id="a-u"></a>起发显明方得。<a id="a-v"></a>云何方便。<a id="a-w"></a>其方便有十大愿门。<a id="a-x"></a>如愿修学。<a id="a-y"></a>一愿初始发心时起等一切众生数慈悲大愿。<a id="a-z"></a>皆当救度一切众生令出三界苦中皆令成佛。<a id="a-10"></a>二愿承事恭敬供养十方一切诸佛无空过者。<a id="a-11"></a>三愿于诸世界中所生之处。<a id="a-12"></a>有德艺过己之人奉事修学。<a id="a-13"></a>虽学诸艺智出人天不生憍慢。<a id="a-14"></a>恒以大慈大悲为首。<a id="a-15"></a>四愿恒以四念处观随病治之立四正勤成就根力。<a id="a-16"></a>五愿恒以七觉分不离心首长诸正慧照十二缘生成大智海。<a id="a-17"></a>六愿恒以八正道行无始无终常现在前。<a id="a-18"></a>七愿自己正道现前常住世间。<a id="a-19"></a>利益人天一切六道众生。<a id="a-1A"></a>自己不乐别求余方净土。<a id="a-1B"></a>明见一切法界之门。<a id="a-1C"></a>深知染净本从妾起依真本无。<a id="a-1D"></a>八愿于菩萨五位行门。<a id="a-1E"></a>明知法则。<a id="a-1F"></a>所有十住十行十回向十地十一地中方便及诸三昧。<a id="a-1G"></a>利人天法。<a id="a-1H"></a>一念遍周善知其趣。<a id="a-1I"></a>次第修行。<a id="a-1J"></a>九愿常念本愿风轮以持本智。<a id="a-1K"></a>鼓扬无边诸波罗蜜行。<a id="a-1L"></a>等十方界对现色身。<a id="a-1M"></a>应根接引一切众生。<a id="a-1N"></a>十愿常以大慈大悲身。<a id="a-1O"></a>起一切智如理遍周法界大智。<a id="a-1P"></a>普照不遗一切平等。<a id="a-1Q"></a>普贤此是摩耶夫人身所成之行。<a id="a-1R"></a>若修行者应如是修。<a id="a-1S"></a>无有一佛不从大愿海大悲智生。<a id="a-1T"></a>是故经云。<a id="a-1U"></a>但行普贤行愿皆从我生。<a id="a-1V"></a>表此十一地智从悲起十地已前大慈大悲之行。<a id="a-1W"></a>皆以本愿及以从根本智。<a id="a-1X"></a>生有修学。<a id="a-1Y"></a>长养十一地。<a id="a-1Z"></a>一切功终。<a id="a-1a"></a>纯是大慈悲为法界体。<a id="a-1b"></a>以悲生智幻生等众生数身。<a id="a-1c"></a>常为利益曾无休息。<a id="a-1d"></a>名为生佛。<a id="a-1e"></a>非要得三十二相乃至九十七相。<a id="a-1f"></a>但初发心时一分会真智悲同起。<a id="a-1g"></a>虽未得通化变易自在法。<a id="a-1h"></a>是一同知见真故。<a id="a-1i"></a>如是修学如是悟入。<a id="a-1j"></a>方名初发心时便成正觉。<a id="a-1k"></a>亦名以佛知见示悟众生。<a id="a-1l"></a>欲令众生入佛知见。<a id="a-1m"></a>从此摩耶夫人。<a id="a-1n"></a>表十一地初门。<a id="a-1o"></a>已后九个善知识。<a id="a-1p"></a>总明从大慈悲为母体。<a id="a-1q"></a>皆从母行。<a id="a-1r"></a>以智幻生悲智遍周十方普现。<a id="a-1s"></a>不作阶级次第对治。<a id="a-1t"></a>已后善知识。<a id="a-1u"></a>虽亦云我唯知此法门。<a id="a-1v"></a>余不能知者。<a id="a-1w"></a>以明同中具别。<a id="a-1x"></a>表普贤差别智随俗遍周。<a id="a-1y"></a>非如十地已前滞障不达此之十一地。<a id="a-1z"></a>但显修行行十一地行。<a id="a-20"></a>满此普贤十一地位。<a id="a-21"></a>显得遍周行备尘俗无求出世自天主光。<a id="a-22"></a>已去总是同世凡流不标。<a id="a-23"></a>神相异状。<a id="a-24"></a>与世人一种。<a id="a-25"></a>但有法利人。<a id="a-26"></a>明十地已前是修悲智已出世圣道法门。<a id="a-27"></a>十一地是自以大慈悲心。<a id="a-28"></a>行赴俗济生之门。<a id="a-29"></a>表自出世道满更无求解脱虽染离染之心。<a id="a-2A"></a>但以乘法性舡张大慈悲帆。<a id="a-2B"></a>以大智为舡师。<a id="a-2C"></a>顺本愿风吹诸波罗蜜网。<a id="a-2D"></a>常游生死海。<a id="a-2E"></a>漉一切众生有着之鱼。<a id="a-2F"></a>安置无依普光明之智岸。<a id="a-2G"></a>常生一切幻住万行功德法界无碍宝堂。<a id="a-2H"></a>如下慈氏所居楼阁是。<a id="a-2I"></a>如善财得罗刹王。<a id="a-2J"></a>为说求善知识法。<a id="a-2K"></a>令善财普礼十方正念思惟一切境界。<a id="a-2L"></a>勇猛自在遍游十方。<a id="a-2M"></a>观身观心如梦如幻如影求善知识。<a id="a-2N"></a>尔时善财受行其教。<a id="a-2O"></a>即时观见大宝莲花从地涌出十方求善知识者。<a id="a-2P"></a>明自身心内外十方以法谛求有何体性令称法身。<a id="a-2Q"></a>又令观身观心如梦如影者。<a id="a-2R"></a>令达其教达性达相如影。<a id="a-2S"></a>通同无二便入智幻生门。<a id="a-2T"></a>是见摩耶夫人也。<a id="a-2U"></a>初见莲花从地涌出者。<a id="a-2V"></a>以自性清净法身为地体。<a id="a-2W"></a>一切万行莲花从此生故。<a id="a-2X"></a>金刚为茎者。<a id="a-2Y"></a>是根本智。<a id="a-2Z"></a>明一切差别行差别智从法身根本智生。<a id="a-2a"></a>设是有此境界庄严亦是此依报也。<a id="a-2b"></a>终不别有报终不别有报因果也。<a id="a-2c"></a>妙宝藏者。<a id="a-2d"></a>慈悲含育报生也。<a id="a-2e"></a>摩尼为叶者行无垢报生也。<a id="a-2f"></a>光明宝王以为其台者。<a id="a-2g"></a>以根本智现。<a id="a-2h"></a>照用自在所报生也。<a id="a-2i"></a>众宝色香以为其须者。<a id="a-2j"></a>戒定慧解脱解脱知见香所报生也。<a id="a-2k"></a>无数宝网弥覆其上者。<a id="a-2l"></a>以能施教网报生也。<a id="a-2m"></a>上有楼观者。<a id="a-2n"></a>差别智报生也。<a id="a-2o"></a>普纳十方法界藏者。<a id="a-2p"></a>以大智遍周教网普覆所报生也。<a id="a-2q"></a>奇妙宝饰者。<a id="a-2r"></a>妙行报严故。<a id="a-2s"></a>金刚为地者。<a id="a-2t"></a>法身报生也。<a id="a-2u"></a>千柱行列者。<a id="a-2v"></a>行有千万行也。<a id="a-2w"></a>一切皆以摩尼宝成者。<a id="a-2x"></a>行行中无垢也。<a id="a-2y"></a>阎浮檀金以为其壁者。<a id="a-2z"></a>柔和忍辱之所报生也。<a id="a-30"></a>众宝璎珞四面垂下者。<a id="a-31"></a>四摄之行垂慈接生之所报生也。<a id="a-32"></a>已下准此例知。<a id="a-33"></a>教广文长不可具述。<a id="a-34"></a>已下摩耶夫人所现遍法界身同一切众生事业等身生一切诸如来身如。<a id="a-35"></a>文自明。</p>
  <p id="a36">如善财童子。<a id="a-37"></a>问摩耶夫人得此解脱其已久如中摩耶答言善男子乃往古世过不可思议非最后身菩萨神通道眼所知者。<a id="a-38"></a>唯佛能知故。<a id="a-39"></a>意明不可以时分知不可以劫数度也。<a id="a-3A"></a>要须以佛智印冥同古今量尽始末见亡者。<a id="a-3B"></a>能知其发心得法之久近。<a id="a-3C"></a>若立始终之见者。<a id="a-3D"></a>设将无尽刹微尘。<a id="a-3E"></a>比之成数无由可悉。<a id="a-3F"></a>设使展转无尽刹尘。<a id="a-3G"></a>比之成数。<a id="a-3H"></a>亦不可悉。<a id="a-3I"></a>数亡系尽智现方知。<a id="a-3J"></a>即无以数法算其远近。<a id="a-3K"></a>若以算法尽无尽劫。<a id="a-3L"></a>算毛孔中虚空量。<a id="a-3M"></a>了无得其边际故。<a id="a-3N"></a>以虚空无受量故。<a id="a-3O"></a>以此无量为得时也。<a id="a-3P"></a>如文殊师利颂云。<a id="a-3Q"></a>一念普观无量劫。<a id="a-3R"></a>无去无来亦无住。<a id="a-3S"></a>如是了知三世事。<a id="a-3T"></a>超诸方便成十力。<a id="a-3U"></a>此是最后身菩萨之大数也。<a id="a-3V"></a>尔时劫名净光者。<a id="a-3W"></a>表法身为劫体。<a id="a-3X"></a>世界名须弥德者。<a id="a-3Y"></a>得不动为世界体。<a id="a-3Z"></a>虽有诸山五趣杂居然其国土众宝所成清净庄严无诸秽恶者。<a id="a-3a"></a>唯其自心净即一切境界净万法无垢。<a id="a-3b"></a>作净秽二见即自心见不净也。<a id="a-3c"></a>明大悲遍含五趣大智无染净等见故名众宝庄严有千亿四天下者。<a id="a-3d"></a>明万行利生之位也。<a id="a-3e"></a>有一四天下名师子幢者。<a id="a-3f"></a>明大智遍周。<a id="a-3g"></a>十方一境于中有八十亿王城。<a id="a-3h"></a>有一王城名自在幢者。<a id="a-3i"></a>明八正道行十波罗蜜。<a id="a-3j"></a>于中智所游居名轮王所居号自在幢王名大威德者。<a id="a-3k"></a>是智自在能治生死自不坏也。<a id="a-3l"></a>彼王城北有一道场名满月光明。<a id="a-3m"></a>城北者。<a id="a-3n"></a>北为坎位。<a id="a-3o"></a>是师君智所居治迷之位故号道场。<a id="a-3p"></a>能治执惑故。<a id="a-3q"></a>名满月光明。<a id="a-3r"></a>其道场神名曰慈德者。<a id="a-3s"></a>以智之化迷以慈悲为德。<a id="a-3t"></a>有菩萨名离垢幢者。<a id="a-3u"></a>法身起行性自无垢。<a id="a-3v"></a>坐于道场将成正觉者。<a id="a-3w"></a>欲成为将。<a id="a-3x"></a>有一恶魔名曰金色光。<a id="a-3y"></a>与其眷属兵众俱至菩萨所。<a id="a-3z"></a>彼大威德转轮王已得菩萨神通自在化作兵众其数倍多围绕道场诸魔惶怖悉自奔散者。<a id="a-40"></a>意明恶魔名金色光者法身智境真假一相一向。<a id="a-41"></a>离垢菩萨未明心境平等。<a id="a-42"></a>要假一切智王。<a id="a-43"></a>明观心境理彻无二心境。<a id="a-44"></a>如幻一切境界幻智幻生。<a id="a-45"></a>即于境不迷。<a id="a-46"></a>妄相心魔。<a id="a-47"></a>总法界皆为佛事。<a id="a-48"></a>名为奔散。<a id="a-49"></a>道场神慈悲欢喜者。<a id="a-4A"></a>法悦也。<a id="a-4B"></a>道场神于彼王而生子想者。<a id="a-4C"></a>明破见由智起行化俗由悲明此位智由慈悲所生故。<a id="a-4D"></a>观智如子乃至合会轮王者。<a id="a-4E"></a>毗卢遮那是。<a id="a-4F"></a>道场神我身是者。<a id="a-4G"></a>明恐人不解其意托事像之令易解故。<a id="a-4H"></a>终不可以心外别有境魔。<a id="a-4I"></a>但明心无内外中间。<a id="a-4J"></a>万法自他同体。<a id="a-4K"></a>一亦不一。<a id="a-4L"></a>他亦不他。<a id="a-4M"></a>只为法幽难显借事表明。<a id="a-4N"></a>诸有智者以譬喻得解。<a id="a-4O"></a>乃至一切初发无上大菩提心。<a id="a-4P"></a>皆先起大愿大慈悲心教化众生。<a id="a-4Q"></a>方求出要利众生之行。<a id="a-4R"></a>及至行满此法不移一切诸佛皆如是。<a id="a-4S"></a>先从大慈悲大愿行生故。<a id="a-4T"></a>十方世界无量诸佛将成佛时。<a id="a-4U"></a>皆于脐中放大光明来照我身及我宫殿屋宅者。<a id="a-4V"></a>悲宫智殿养育为屋。<a id="a-4W"></a>生死海为宅。<a id="a-4X"></a>明脐处身之中一切众生生长之际此处是含生生长之藏。<a id="a-4Y"></a>如树根魁之际。<a id="a-4Z"></a>向上长茎干枝条。<a id="a-4a"></a>向下生根入地。<a id="a-4b"></a>处阴阳之中际发生之元始。<a id="a-4c"></a>又如甲子旬中以戌为天魁。<a id="a-4d"></a>左生阳。<a id="a-4e"></a>右生阴。<a id="a-4f"></a>今脐中放光者。<a id="a-4g"></a>表受生之元始如天魁之像。<a id="a-4h"></a>起慈悲之始生大智之元故。<a id="a-4i"></a>如人生亦尔。<a id="a-4j"></a>初生少小渐长大者。<a id="a-4k"></a>亦从脐轮起气通于上下。<a id="a-4l"></a>生长之性。<a id="a-4m"></a>此处是受气始生之元故。<a id="a-4n"></a>从此放也。<a id="a-4o"></a>是其乾位是始终之际生长之元此脐中是也。<a id="a-4p"></a>又表处智悲之中际成智之中即眉间毫相是成大悲之中即脐中。<a id="a-4q"></a>是故此是十一地普贤处世利生门。<a id="a-4r"></a>治十地中出世缘真利生不自在行不广大障。<a id="a-4s"></a>如十定品中。<a id="a-4t"></a>诸菩萨求觅普贤三求觅者。<a id="a-4u"></a>是随大智之中行檀度为主。<a id="a-4v"></a>总统法界波罗蜜海门也。<a id="a-4w"></a>都言三世一切佛以慈悲为初生。<a id="a-4x"></a>无慈悲利物有厌生死。<a id="a-4y"></a>即是二乘及净土菩萨。<a id="a-4z"></a>后回心始可归真。<a id="a-50"></a>定性之流多劫难返。<a id="a-51"></a>余如经自具。<a id="a-52"></a>我唯知此菩萨大愿智幻解脱者。<a id="a-53"></a>明推德升进。<a id="a-54"></a>推德升进中有三门。<a id="a-55"></a>一示善友之处云在三十三天。<a id="a-56"></a>有王名正念。<a id="a-57"></a>明智净自在如天王。<a id="a-58"></a>名正念者。<a id="a-59"></a>表净智无念而自在任理施为。<a id="a-5A"></a>不为而万事自为。<a id="a-5B"></a>明十一地净智任运应现也。<a id="a-5C"></a>在十住位中但名正念。<a id="a-5D"></a>天子问其梵行。<a id="a-5E"></a>未云有女。<a id="a-5F"></a>至此十一地中名王。<a id="a-5G"></a>又云有女。<a id="a-5H"></a>明以智生悲也。<a id="a-5I"></a>有女名天主光者。<a id="a-5J"></a>表无作智中慈悲无染性任用利物也。<a id="a-5K"></a>此位表智圆用无前后也。<a id="a-5L"></a>取天表处生死中自在神化无方。<a id="a-5M"></a>非即在于处所也。<a id="a-5N"></a>敬申所求云我得菩萨解脱名无碍念者。<a id="a-5O"></a>得三世无碍智一念印三世古今及未来一切众生生死劫量及一切三世诸佛成道劫量。<a id="a-5P"></a>一念遍知无不了然。<a id="a-5Q"></a>如今现前。<a id="a-5R"></a>以无妄念智现前诸法本如是故。<a id="a-5S"></a>此明无妄念之正念智也。<a id="a-5T"></a>于中所有诸劫中诸佛之数于诸劫中或供养多佛增减不定者。<a id="a-5U"></a>是一念中无念正智。<a id="a-5V"></a>普皆供养三世诸佛之数。<a id="a-5W"></a>此是无久近中久近之状也。<a id="a-5X"></a>总无时之大圆智境。<a id="a-5Y"></a>法自如是不由修正也。<a id="a-5Z"></a>修但自照十二缘生达妄成智。<a id="a-5a"></a>智无所修。<a id="a-5b"></a>但自解迷真无可作。<a id="a-5c"></a>亦无三世古今之性。<a id="a-5d"></a>此是十一地中第二地善知识。<a id="a-5e"></a>次十一地中第二地善知识已下。<a id="a-5f"></a>总明正念中无碍智用遍周同行摄生之行身也。<a id="a-5g"></a>此是十方一切世界例然。<a id="a-5h"></a>六道等遍总从摩耶夫人大悲海生。<a id="a-5i"></a>以正念无作智为体也。<a id="a-5j"></a>此是十一地中戒波罗蜜。<a id="a-5k"></a>以智生悲门故。<a id="a-5l"></a>女名天主光。</p>
  <p id="a5m">第三迦毗罗城童子师。<a id="a-5n"></a>此为黄色城也。<a id="a-5o"></a>黄色者。<a id="a-5p"></a>是中宫色故。<a id="a-5q"></a>明为此童子师不离中道轨治俗典如此孔丘之流。<a id="a-5r"></a>明世间师轨门。<a id="a-5s"></a>如孔子头顶下如反宇。<a id="a-5t"></a>表处俗行谦之道。<a id="a-5u"></a>以身表法。<a id="a-5v"></a>像尼丘山。<a id="a-5w"></a>似彼山顶中下。<a id="a-5x"></a>非彼山因求祠而生。<a id="a-5y"></a>此俗说非也。<a id="a-5z"></a>姓孔者。<a id="a-60"></a>圣人无名无姓。<a id="a-61"></a>以德为名为姓。<a id="a-62"></a>非以俗姓为姓。<a id="a-63"></a>约德以有究明之德。<a id="a-64"></a>以之姓孔。<a id="a-65"></a>孔者究也。<a id="a-66"></a>以行化蒙。<a id="a-67"></a>名之为丘。<a id="a-68"></a>丘者山岳之称。<a id="a-69"></a>以艮为山。<a id="a-6A"></a>为小男。<a id="a-6B"></a>为童蒙。<a id="a-6C"></a>因行所化而立名也。<a id="a-6D"></a>故名丘也。<a id="a-6E"></a>亦以德超过俗。<a id="a-6F"></a>名之为丘。<a id="a-6G"></a>亦至德尊重无倾动之质。<a id="a-6H"></a>名为丘。<a id="a-6I"></a>生在兖州者。<a id="a-6J"></a>艮之分也。<a id="a-6K"></a>主以化小男童蒙之位。<a id="a-6L"></a>兖州上值于角。<a id="a-6M"></a>角为天门。<a id="a-6N"></a>主众善之门。<a id="a-6O"></a>亦主以僧尼道士。<a id="a-6P"></a>以乘角气而生。<a id="a-6Q"></a>此非世凡流之能体故。<a id="a-6R"></a>善财至此。<a id="a-6S"></a>遍友不言。<a id="a-6T"></a>而便令善财往众艺所者。<a id="a-6U"></a>师范之法正者。<a id="a-6V"></a>不亲教付之。<a id="a-6W"></a>以助教不决之事问之。<a id="a-6X"></a>以正师表德不孤必有邻。<a id="a-6Y"></a>附赞成其化行也。</p>
  <p id="a6Z">第四遍友云此有童子名善知众艺。<a id="a-6a"></a>学菩萨字智者。<a id="a-6b"></a>明遍友是师童子是学者依教立名。<a id="a-6c"></a>即如此方孔丘门人颜回之流。<a id="a-6d"></a>善财致敬申请所求。<a id="a-6e"></a>童子众艺云。<a id="a-6f"></a>我得菩萨解脱名善知众艺。<a id="a-6g"></a>我恒唱持此之字母。<a id="a-6h"></a>唱阿字时此云无也。<a id="a-6i"></a>入般若波罗蜜门名菩萨威力入无差别境界。<a id="a-6j"></a>明达一切法空门。<a id="a-6k"></a>是菩萨威力。<a id="a-6l"></a>断一切障。<a id="a-6m"></a>入无功智遍法界众生界故。<a id="a-6n"></a>唱多字时入般若波罗蜜门名无边差别门。<a id="a-6o"></a>是明一切诸有是差别智。<a id="a-6p"></a>是普贤行。<a id="a-6q"></a>遍知一切三界六道众生中法则行解及所宜应化。<a id="a-6r"></a>如是总有四十二般若波罗蜜门为首。<a id="a-6s"></a>名字母。<a id="a-6t"></a>入无量无数般若波罗蜜门。<a id="a-6u"></a>如文自明。</p>
  <p id="a6v">第五贤胜优婆夷明世医方众术世及出世莫不总明安物养生无法不了。<a id="a-6w"></a>以居尘俗方便利生。<a id="a-6x"></a>或作传说世巫玄占未达。<a id="a-6y"></a>或作良医善药救世不安辨宝物以定真虚。<a id="a-6z"></a>刊名言而释。<a id="a-70"></a>文义奇才异智。<a id="a-71"></a>莫不普明。<a id="a-72"></a>鬼魅众邪皆能制伏。<a id="a-73"></a>含普贤之智海。<a id="a-74"></a>等文殊之法身。<a id="a-75"></a>佛果处躬。<a id="a-76"></a>化灵万有。<a id="a-77"></a>无方不至。<a id="a-78"></a>无刹不周。<a id="a-79"></a>无行不行。<a id="a-7A"></a>无生不济。<a id="a-7B"></a>为慈悲故。<a id="a-7C"></a>现作女身。<a id="a-7D"></a>智无不明。<a id="a-7E"></a>号为贤胜。<a id="a-7F"></a>主禅波罗蜜门。<a id="a-7G"></a>城名婆怛那者。<a id="a-7H"></a>此云喜增益。<a id="a-7I"></a>此以德立名。<a id="a-7J"></a>以多饶益人多增喜事。<a id="a-7K"></a>得无依处道场者。<a id="a-7L"></a>法无依处。<a id="a-7M"></a>身亦无依。<a id="a-7N"></a>遍万行故。<a id="a-7O"></a>行无体故。<a id="a-7P"></a>居南印度。</p>
  <p id="a7Q">第六南方有城名为沃田者。<a id="a-7R"></a>以约此善友。<a id="a-7S"></a>以智德泽资也。<a id="a-7T"></a>人多善德厚以立其名故。<a id="a-7U"></a>长者名坚固解脱者。<a id="a-7V"></a>明求法无懈。<a id="a-7W"></a>如下自言尔时善财诣彼致敬申请所求。<a id="a-7X"></a>长者云我得无著清净念庄严者。<a id="a-7Y"></a>明第六般若无相智慧庄严诸法即于一切法念自无著也。</p>
  <p id="a7Z">第七此城中有一长者名妙月者。<a id="a-7a"></a>明此中长者会第六无相智慧门。<a id="a-7b"></a>以方便波罗蜜为一体故。<a id="a-7c"></a>明十地已前第六地三空无相智慧门。<a id="a-7d"></a>是出世间解脱。<a id="a-7e"></a>十地已后十一地中三空寂灭智慧门。<a id="a-7f"></a>是处世间。<a id="a-7g"></a>成第七方便波罗蜜。<a id="a-7h"></a>与大慈悲一体无二。<a id="a-7i"></a>以从大慈悲母智幻所生。<a id="a-7j"></a>此最后地。<a id="a-7k"></a>十住十地中六七二位相融。<a id="a-7l"></a>此十一地中六七两位和融一体。<a id="a-7m"></a>须知胜进形势如是。<a id="a-7n"></a>善财往诣致敬顶礼申请所求妙月长者云。<a id="a-7o"></a>我唯知此净智光明解脱者。<a id="a-7p"></a>是妙月长者。<a id="a-7q"></a>约德立名。<a id="a-7r"></a>慈悲智光。<a id="a-7s"></a>是破惑义。<a id="a-7t"></a>以破世间众生惑故。<a id="a-7u"></a>因慈悲利生破惑立名。<a id="a-7v"></a>此明三空慈悲净智总一体用圆满故。</p>
  <p id="a7w">第八南方者依初释有城名出生者。<a id="a-7x"></a>表第八愿波罗蜜出生诸法及众行故。<a id="a-7y"></a>长者名无胜军者。<a id="a-7z"></a>表胜一切无明憍慢生死邪见恶贼魔军故。<a id="a-80"></a>善财往诣敬礼申请所求长者。<a id="a-81"></a>答云我得菩萨解脱名无尽相者。<a id="a-82"></a>明一切心境总如来相于一毛处念念出生无尽诸相。<a id="a-83"></a>无念理中智幻所生何有尽相。</p>
  <p id="a84">第九城南有一聚落名为法者。<a id="a-85"></a>众人所居名之聚落以无体性名之法。<a id="a-86"></a>取其寂静。<a id="a-87"></a>名之中。<a id="a-88"></a>有婆罗门。<a id="a-89"></a>名最寂静者。<a id="a-8A"></a>处之及名总皆寂静。<a id="a-8B"></a>表力波罗蜜随俗不俗众会不喧。<a id="a-8C"></a>名为力用自在。<a id="a-8D"></a>善财往诣致敬顶礼申请所求云。<a id="a-8E"></a>我得菩萨解脱名诚愿语者。<a id="a-8F"></a>诚是实也。<a id="a-8G"></a>明所愿依言诚实无虚妄言此是信士语从心愿所言依真而无虚诳语言体真也。<a id="a-8H"></a>所愿皆真故。<a id="a-8I"></a>名句文及声言辞及所说一切皆性真故。<a id="a-8J"></a>此为解脱。<a id="a-8K"></a>此是法师位。<a id="a-8L"></a>表法界为聚落。<a id="a-8M"></a>一切言说自真。<a id="a-8N"></a>人法悉皆然。<a id="a-8O"></a>表言不虚也。</p>
  <p id="a8P">第十此南方有城名妙意花门者。<a id="a-8Q"></a>妙智行花悉圆满故。<a id="a-8R"></a>表十一地十法满也。<a id="a-8S"></a>彼有童子名曰德生。<a id="a-8T"></a>复有童女名为有德。<a id="a-8U"></a>此明智悲二行齐均无前却故。<a id="a-8V"></a>童子童女者。<a id="a-8W"></a>明智悲齐满虽处世间无五欲相以居幻住故。<a id="a-8X"></a>善财往诣顶礼致敬申请所求云。<a id="a-8Y"></a>我等证得菩萨解脱名为幻住者。<a id="a-8Z"></a>约佛境界众生境界皆智幻所生住居幻境。<a id="a-8a"></a>无实无虚无有识情。<a id="a-8b"></a>心境皆亡性相无碍。<a id="a-8c"></a>以智功德故。<a id="a-8d"></a>幻生光影身土重重。<a id="a-8e"></a>如因陀罗网身境重重。<a id="a-8f"></a>十方身土境相相入。<a id="a-8g"></a>无碍无碍。<a id="a-8h"></a>十方世界。<a id="a-8i"></a>智凡体彻。<a id="a-8j"></a>无始无终。<a id="a-8k"></a>圆古今而一性。<a id="a-8l"></a>常住世间无所依止。<a id="a-8m"></a>此明世间缘生性自离故。<a id="a-8n"></a>真如虚妄假安立故。<a id="a-8o"></a>妄体本无真无住故。<a id="a-8p"></a>智无依止如虚空故。<a id="a-8q"></a>以智报生皆幻住故。<a id="a-8r"></a>有无自在随智用故。<a id="a-8s"></a>虽智体同空不处寂故。<a id="a-8t"></a>智身无量等遍十方性无往来相光影故。<a id="a-8u"></a>身土重重无大小故。<a id="a-8v"></a>经云幻境自性不可思议。<a id="a-8w"></a>从此十一地已后会慈氏一生所得佛果门。<a id="a-8x"></a>于此门中长科为十段。</p>
  <p id="a8y">第一善男子于此南方有国土名为海岸已下至辞退而去可有半卷经。<a id="a-8z"></a>明德生童子有德童女推慈氏菩萨之德令善财童子亲近胜进分。</p>
  <p id="a90">第二尔时善财童子蒙善知识教润泽其心已下。<a id="a-91"></a>至皆以信受善知识教之所致耳。<a id="a-92"></a>有三十行经。<a id="a-93"></a>明善财童子自念往因过恶不善自惭悔恨起恭敬供养亲近善知识分。</p>
  <p id="a94">第三善财童子以如是尊重如是供养已下。<a id="a-95"></a>至皆从菩萨善巧方便所流出故。<a id="a-96"></a>有三十二行经。<a id="a-97"></a>明善财童子于楼阁前五体投地暂时敛念思惟获益无量分。</p>
  <p id="a98">第四善财童子入如是智端心洁念已下。<a id="a-99"></a>至善财说颂此一段经。<a id="a-9A"></a>明善财叹善知识所居楼阁分。<a id="a-9B"></a>已下颂是善财童子重颂前慈氏菩萨所居楼阁住处。<a id="a-9C"></a>并叹慈氏菩萨之德。<a id="a-9D"></a>如文具明。</p>
  <p id="a9E">第五尔时善财童子以如是等一切菩萨无量称扬赞叹法已下。<a id="a-9F"></a>是善财欲见弥勒菩萨从外而来分。</p>
  <p id="a9G">第六尔时善财童子合掌恭敬已下。<a id="a-9H"></a>至此卷末。<a id="a-9I"></a>明善财申已发大菩提心慈氏为赞菩提心善根功力不思议分。</p>
  <p id="a9J">第七尔时善财童子恭敬右绕弥勒菩萨摩诃萨已下。<a id="a-9K"></a>至此卷末。<a id="a-9L"></a>明善财入慈氏楼阁观果知因三世所行境界同异总别一多无碍自在同时圆满分。</p>
  <p id="a9M">第八善男子汝应诣文殊师利已下。<a id="a-9N"></a>有五行半经。<a id="a-9O"></a>明慈氏还令善财见文殊师利明至果同因表因中之果本来无二分。</p>
  <p id="a9P">第九尔时善财童子依弥勒菩萨教已下至颂。<a id="a-9Q"></a>此一段明善财以于慈氏所得一生之佛果。<a id="a-9R"></a>普印一百一十城之法门。<a id="a-9S"></a>方于初信心中金刚藏智菩提场毗卢遮那如来师子座前一切宝莲花藏座上。<a id="a-9T"></a>起等虚空界广大十种心等。<a id="a-9U"></a>以明经历一百一十城至慈氏一生佛果究竟不离初信心。<a id="a-9V"></a>毗卢遮那如来金刚藏智菩提妙理中城。<a id="a-9W"></a>便于金刚藏智菩提妙理之中起法界佛果恒常普贤圆周法界妙行。<a id="a-9X"></a>以此已下善财于普贤身中行菩萨行。<a id="a-9Y"></a>普贤摩善财童子顶。<a id="a-9Z"></a>方明法界中恒常佛果恒常普贤行相及相应方始乃得。<a id="a-9a"></a>一切诸佛已成旧果普贤旧行。<a id="a-9b"></a>至慈氏菩萨。<a id="a-9c"></a>明此无三世中一生。<a id="a-9d"></a>是见道修行。<a id="a-9e"></a>初始入佛果位之生。<a id="a-9f"></a>当来降神下生。<a id="a-9g"></a>是当来成佛之生。<a id="a-9h"></a>以六相法门该之。<a id="a-9i"></a>善财亦今生是见道修行。<a id="a-9j"></a>行满之生。<a id="a-9k"></a>来生方明成佛之生。<a id="a-9l"></a>以此当来一生之佛果。<a id="a-9m"></a>会根本金刚藏智菩提妙理毗卢遮那如来所得之果。<a id="a-9n"></a>普贤旧行本来一体具足三世。<a id="a-9o"></a>古今不二时复不迁。<a id="a-9p"></a>同异自在处法界因陀罗网无碍法门。<a id="a-9q"></a>从此慈氏一位法门约分六门。<a id="a-9r"></a>一明举果成因起信门。<a id="a-9s"></a>二明已信加行契修门。<a id="a-9t"></a>三加行修行契果门。<a id="a-9u"></a>四已将所契之果会因门。<a id="a-9v"></a>五还依本因圆融门。<a id="a-9w"></a>六究竟法界始终因果无二同时不迁门。<a id="a-9x"></a>以此六门和会可见其意。</p>
  <p id="a9y">第十从八行颂已下。<a id="a-9z"></a>至经末明普贤称叹如来法界果德利生广大无尽功德分。</p>
  <p id="aA0">一从初段中。<a id="a-A1"></a>善男子南方有国土名为海岸者。<a id="a-A2"></a>明胜进至慈氏一生佛果故。<a id="a-A3"></a>名为海岸。<a id="a-A4"></a>入佛智海临生死海故。<a id="a-A5"></a>亦以此国临海而居故。<a id="a-A6"></a>有园林名大庄严者。<a id="a-A7"></a>约慈氏所居以生死为园。<a id="a-A8"></a>万行为林。<a id="a-A9"></a>庄严自己智悲。<a id="a-AA"></a>佛果已皆满足。<a id="a-AB"></a>名大庄严。<a id="a-AC"></a>其中有一广大楼阁名毗卢遮那庄严藏者。<a id="a-AD"></a>明根本智差别智总体报生以立名故。<a id="a-AE"></a>毗云种种光明。<a id="a-AF"></a>遮那云遍照。<a id="a-AG"></a>以差别智为种种光明。<a id="a-AH"></a>以根本智为遍照。<a id="a-AI"></a>此二智约用成名。<a id="a-AJ"></a>其体用一也。<a id="a-AK"></a>总无作者。<a id="a-AL"></a>以此法界体用普光明智。<a id="a-AM"></a>成诸万行。<a id="a-AN"></a>广利含生报生故。<a id="a-AO"></a>此大庄严楼阁广大量等虚空。<a id="a-AP"></a>一切世间及以众生咸处其内。<a id="a-AQ"></a>同住游止不觉不知。<a id="a-AR"></a>如善财童子。<a id="a-AS"></a>入此楼阁中。<a id="a-AT"></a>见净世界不净世界。<a id="a-AU"></a>大千世界小千世界。<a id="a-AV"></a>乃至地狱畜生饿鬼所住。<a id="a-AW"></a>乃至十方世界有佛世界无佛世界。<a id="a-AX"></a>菩萨众会种种等事。<a id="a-AY"></a>咸在其中。<a id="a-AZ"></a>广如经说。<a id="a-Aa"></a>以佛智海大悲念物万行利生大愿所持。<a id="a-Ab"></a>共成楼阁之体。<a id="a-Ac"></a>止住一切众生生死园中。<a id="a-Ad"></a>以万行林覆荫含识。<a id="a-Ae"></a>皆令永得白净法身无垢净智清净之乐。<a id="a-Af"></a>经云。<a id="a-Ag"></a>从菩萨善根果报生。<a id="a-Ah"></a>从善巧方便生。<a id="a-Ai"></a>从福德智慧生。<a id="a-Aj"></a>生无来处灭无去处。<a id="a-Ak"></a>皆是如幻智住生灭之相。<a id="a-Al"></a>还如众生以业生灭。<a id="a-Am"></a>无有去来体相可得。<a id="a-An"></a>取舍无有欣厌。<a id="a-Ao"></a>经云。<a id="a-Ap"></a>善男子住不思议解脱菩萨。<a id="a-Aq"></a>以大悲心为诸众生现如是境界。<a id="a-Ar"></a>集如是庄严。<a id="a-As"></a>弥勒菩萨安处其中。<a id="a-At"></a>以下广如经说。<a id="a-Au"></a>从此第一段中。<a id="a-Av"></a>复分为五段。<a id="a-Aw"></a>一善男子于此南方有国土名为海岸已下至云何事菩萨善知识有二十行半经。<a id="a-Ax"></a>明示善友所在及劝往诣其所咨问法门分。<a id="a-Ay"></a>二何以故善男子菩萨摩诃萨已下至住于十地净佛国土事善知识有十四行经。<a id="a-Az"></a>明德生童子叹慈氏德令善财亲近承事分。<a id="a-B0"></a>三何以故善男子菩萨应种无量诸善根已下至应普事一切善知识有四十九行半经。<a id="a-B1"></a>明德生童子教善财童子所应学应行广大之法分。<a id="a-B2"></a>四善男子汝求善知识不应疲倦已下增长一切菩提法分有三十四行经。<a id="a-B3"></a>明德生童子教善财童子事善知识不观过失不应疲倦由善知识获无量利益分。<a id="a-B4"></a>五何以故善男子善知识者能净诸障已下辞退而去。<a id="a-B5"></a>此一段经明德生童子教恭敬善知识法及由善知识成就广大佛法分。<a id="a-B6"></a>如经云。<a id="a-B7"></a>不应以限量心行于六度住于十地净佛国土事善知识者。<a id="a-B8"></a>明六度十地。<a id="a-B9"></a>皆是出世一分净见未亡。<a id="a-BA"></a>以此障故。<a id="a-BB"></a>未具普贤行。<a id="a-BC"></a>不同毗卢遮那如来报身因果境界。<a id="a-BD"></a>但得同于出世化佛化身以毗卢遮那报相果海功德身具华冠璎珞环钏。<a id="a-BE"></a>众相福海严身。<a id="a-BF"></a>非是出缠舍诸饰好厌生死身故。<a id="a-BG"></a>是达无明本元法界大智之境。<a id="a-BH"></a>自具无边功德报身。<a id="a-BI"></a>又加普贤行愿海差别智所成无限功德。<a id="a-BJ"></a>互为庄严功德报身故。<a id="a-BK"></a>是故十一地满。<a id="a-BL"></a>德生童子。<a id="a-BM"></a>教善财童子入法界门会根本果体不随引俗化境住净见限量行门。<a id="a-BN"></a>余如经具明。<a id="a-BO"></a>如化佛之境是出世之门。<a id="a-BP"></a>云有他方。<a id="a-BQ"></a>别分净土。<a id="a-BR"></a>报佛此以十方总为一净土。<a id="a-BS"></a>不分净秽。</p>
  <p id="aBT">第二尔时善财蒙善知识教润泽其心正念思惟已下至皆以信受善知识教之所致尔有三十行经。<a id="a-BU"></a>明善财童子自念往因过恶自惭悔恨起恭敬供养亲近善知识分。</p>
  <p id="aBV">第三善财童子以如是尊重如是供养已下至皆从菩萨善巧方便所流出故有三十二行经。<a id="a-BW"></a>明善财童子于楼阁前五体投地暂时敛念思惟获益无量分。<a id="a-BX"></a>如文自明。</p>
  <p id="aBY">第四善财童子入如是智端心洁念已下至善财说颂。<a id="a-BZ"></a>此一段经明善财叹善知识所居楼阁分。<a id="a-Ba"></a>如文自明。</p>
  <p id="aBb">第五尔时善财童子以如是等一切菩萨无量称叹法已下。<a id="a-Bc"></a>是善财欲见弥勒菩萨。<a id="a-Bd"></a>从外而来分。<a id="a-Be"></a>此明菩萨常以不居自报随俗摄生。<a id="a-Bf"></a>而有随后之众。<a id="a-Bg"></a>是所摄之众。<a id="a-Bh"></a>化来至果。<a id="a-Bi"></a>余如文自明。</p>
  <p id="aBj">第六尔时善财童子合掌恭敬已下至此卷末。<a id="a-Bk"></a>明善财申发菩提心慈氏为赞菩提心善根功力不思议分。<a id="a-Bl"></a>意明一切神通道力菩萨万行皆以菩提心为根本。<a id="a-Bm"></a>灭生死截苦流。<a id="a-Bn"></a>净八万四千烦恼门。<a id="a-Bo"></a>显成一切智海。<a id="a-Bp"></a>皆以菩提心为根本。<a id="a-Bq"></a>如文广叹。<a id="a-Br"></a>以菩提心无依无住无有体性生灭可得。<a id="a-Bs"></a>如是现前烦恼自亡智海便现。<a id="a-Bt"></a>由智现故种种方便神通万行。<a id="a-Bu"></a>以智能成。<a id="a-Bv"></a>由菩提心无依故智亦无依。<a id="a-Bw"></a>以智无依故一切所作。<a id="a-Bx"></a>皆无作者。<a id="a-By"></a>依住可得。<a id="a-Bz"></a>以此生死业亡唯智自在。<a id="a-C0"></a>大悲万行从智而生。<a id="a-C1"></a>智体无依。<a id="a-C2"></a>万行如化。<a id="a-C3"></a>利生如幻。<a id="a-C4"></a>神通道力。<a id="a-C5"></a>如空中月普现众生。<a id="a-C6"></a>智体不去。<a id="a-C7"></a>众生心水不来。<a id="a-C8"></a>随自业净与智同体随净浅深现智各异。<a id="a-C9"></a>非此非彼。<a id="a-CA"></a>若欲见十方诸佛如来智海。<a id="a-CB"></a>但自净十二有支业缘。<a id="a-CC"></a>佛智现尔。<a id="a-CD"></a>但求他胜境自法便隐。<a id="a-CE"></a>不及智法。<a id="a-CF"></a>一一自己功成不损功程。<a id="a-CG"></a>不违圣旨。<a id="a-CH"></a>如善财。<a id="a-CI"></a>一一善友所具。<a id="a-CJ"></a>其五位方便加行菩萨之法。<a id="a-CK"></a>不着他法。<a id="a-CL"></a>不着自心。<a id="a-CM"></a>无所依住。<a id="a-CN"></a>但令其心广大以方便三昧饶益广多。<a id="a-CO"></a>令一切众生皆得离苦。<a id="a-CP"></a>又令自心至究竟实法。<a id="a-CQ"></a>亦令众生皆悉同得十方诸佛一切菩萨诸法利众生。<a id="a-CR"></a>诸行乃至一众生。<a id="a-CS"></a>法不知不了。<a id="a-CT"></a>不名为智满之佛。<a id="a-CU"></a>不名摩诃萨。</p>
  <p id="aCV">第七尔时善财童子恭敬右绕弥勒菩萨摩诃萨已下至此卷末。<a id="a-CW"></a>明善财入慈氏楼阁观果知因。<a id="a-CX"></a>三世所行境界同异总别一多无碍自在同时圆满分。<a id="a-CY"></a>于此段中。<a id="a-CZ"></a>慈氏菩萨弹指出声其门即开者。<a id="a-Ca"></a>明声是震动启发之义。<a id="a-Cb"></a>弹指者。<a id="a-Cc"></a>是去尘之义。<a id="a-Cd"></a>尘亡执去法门自开。<a id="a-Ce"></a>善财入已其门还闭者。<a id="a-Cf"></a>以迷亡智现名之为开。<a id="a-Cg"></a>智无内外中间无出无入无迷无证名为还闭见楼阁广博无量同于虚空者。<a id="a-Ch"></a>智境界也。<a id="a-Ci"></a>于中庄严皆约智约慈悲心所行诸行愿报得。<a id="a-Cj"></a>一一如经具明。<a id="a-Ck"></a>于中神化境界。<a id="a-Cl"></a>以约法界智境法尔合然。<a id="a-Cm"></a>无物不神达法应真一切自神。<a id="a-Cn"></a>乃至见弥勒菩萨三世所行境界。<a id="a-Co"></a>慈氏菩萨往昔曾所事诸佛善知识亦为善财说法者。<a id="a-Cp"></a>以法身智境本自如然无三世性。<a id="a-Cq"></a>古今三世穷劫元不移一念。<a id="a-Cr"></a>此非神通法合。<a id="a-Cs"></a>如是兜沙罗色者。<a id="a-Ct"></a>如此方霜冰之色也。<a id="a-Cu"></a>余如经自具。<a id="a-Cv"></a>经云。<a id="a-Cw"></a>善男子我愿满足成一切智得菩提时汝及文殊俱得见我者。<a id="a-Cx"></a>会三世因圆智无古今即三世佛一时相见同一智慧。<a id="a-Cy"></a>于此段中约科为三段。<a id="a-Cz"></a>一尔时善财童子恭敬右绕慈氏菩萨已下直至见楼阁中一切庄严自在境界有八九纸经。<a id="a-D0"></a>明入佛智境观果知因无异分。<a id="a-D1"></a>二尔时弥勒菩萨已下至善知识加被忆念威神之力有九行半经。<a id="a-D2"></a>明弥勒菩萨自摄神力所现一切境界并无以手弹指命善财令起分。<a id="a-D3"></a>三圣者此解脱门其名何等已下至与汝往昔同生同行可有四纸经。<a id="a-D4"></a>明善财问法门名目并问弥勒菩萨来处所生处所分。<a id="a-D5"></a>于问法门名目中。<a id="a-D6"></a>问其四法。<a id="a-D7"></a>一问入楼阁中所有法门境界解脱之名。<a id="a-D8"></a>二问庄严事何处去。<a id="a-D9"></a>三问弥勒菩萨从何处来。<a id="a-DA"></a>四问菩萨生处。<a id="a-DB"></a>一问法门名目者。<a id="a-DC"></a>此解脱门名入三世一切境界不忘念智庄严藏。<a id="a-DD"></a>二问庄严事何处去者。<a id="a-DE"></a>慈氏答言于来处去。<a id="a-DF"></a>又问从何处来。<a id="a-DG"></a>答曰。<a id="a-DH"></a>从菩萨智慧神力中来。<a id="a-DI"></a>依菩萨智慧中住。<a id="a-DJ"></a>约体无来去处。<a id="a-DK"></a>具如经文。<a id="a-DL"></a>三问慈氏从何处来者。<a id="a-DM"></a>初约法答次依事。<a id="a-DN"></a>初约法答云。<a id="a-DO"></a>诸菩萨无来无去如是而来。<a id="a-DP"></a>无来无去如是而去乃至大慈大悲大愿中来。<a id="a-DQ"></a>广如经说。<a id="a-DR"></a>依事者。<a id="a-DS"></a>云我从生处摩罗提国而来者。<a id="a-DT"></a>此国是约圣者之德立号。<a id="a-DU"></a>表圣者智德高出世无过者。<a id="a-DV"></a>长者子名瞿波罗者。<a id="a-DW"></a>此云守护心地白法也。<a id="a-DX"></a>慈氏令入佛法故。<a id="a-DY"></a>四问生处者。<a id="a-DZ"></a>初法答次依事。<a id="a-Da"></a>初依法答有十事生处。<a id="a-Db"></a>经云。<a id="a-Dc"></a>菩提心是菩萨生处。<a id="a-Dd"></a>次深心。<a id="a-De"></a>次善知识。<a id="a-Df"></a>次诸地波罗蜜。<a id="a-Dg"></a>次大愿。<a id="a-Dh"></a>次大慈。<a id="a-Di"></a>次大悲。<a id="a-Dj"></a>次如理观察。<a id="a-Dk"></a>次大乘。<a id="a-Dl"></a>次教化众生。<a id="a-Dm"></a>次智慧方便。<a id="a-Dn"></a>如是等是菩萨生处。<a id="a-Do"></a>般若为生母。<a id="a-Dp"></a>以方便为父。<a id="a-Dq"></a>檀度为乳母。<a id="a-Dr"></a>持戒为养母。<a id="a-Ds"></a>忍辱为庄严。<a id="a-Dt"></a>精进为养育。<a id="a-Du"></a>禅定为浣濯。<a id="a-Dv"></a>善友为教授师。<a id="a-Dw"></a>菩提分为伴侣。<a id="a-Dx"></a>众善为眷属。<a id="a-Dy"></a>菩萨为兄弟。<a id="a-Dz"></a>以如是等是菩萨生处。<a id="a-E0"></a>广如经自具。<a id="a-E1"></a>依事答者。<a id="a-E2"></a>于此阎浮提界摩罗提国拘吒聚落婆罗门家是生处。<a id="a-E3"></a>拘吒聚落。<a id="a-E4"></a>此云多家。<a id="a-E5"></a>多诸人家所聚同居。<a id="a-E6"></a>名为多家故。<a id="a-E7"></a>婆罗门家者。<a id="a-E8"></a>净种中生也明智无垢也。<a id="a-E9"></a>善男子我住于此大楼阁中随诸众生心之所乐现种种方便教化调伏者。<a id="a-EA"></a>明处大智大慈悲遍法界广大报得幻生楼阁中。<a id="a-EB"></a>随诸众生所乐现身。<a id="a-EC"></a>各随业异示现调伏。<a id="a-ED"></a>以示现菩萨福智。<a id="a-EE"></a>变化庄严超过一切诸欲界者。<a id="a-EF"></a>此对欲界者说。<a id="a-EG"></a>计以一生佛果菩萨福智报境。<a id="a-EH"></a>总超过三界及三乘乃至下地一切诸境界故。<a id="a-EI"></a>以智同十方一切诸佛所用故。<a id="a-EJ"></a>现佛智德无障碍故。<a id="a-EK"></a>已授一生次补佛位故。<a id="a-EL"></a>犹如长子持父家事不异父故。<a id="a-EM"></a>亦如轮王第一夫人所生大子。<a id="a-EN"></a>具三十二相与父同其福智同其报业。<a id="a-EO"></a>若奉王命使持国事与父无异。<a id="a-EP"></a>但以父王所摄众生。<a id="a-EQ"></a>化缘未尽不处王位。<a id="a-ER"></a>慈氏如来亦复如是。<a id="a-ES"></a>但为毗卢遮那示现化迹所摄众生一势未终。<a id="a-ET"></a>未处示现下生成佛之位。<a id="a-EU"></a>然约其实德。<a id="a-EV"></a>已与一切诸佛智用无差也。<a id="a-EW"></a>但为如来设教引凡示现出没。<a id="a-EX"></a>令众生不厌长自道心。<a id="a-EY"></a>非是诸佛此生彼没。<a id="a-EZ"></a>若以法界智境不约凡情。<a id="a-Ea"></a>一方一切国土微尘一一尘中佛海无尽互参映彻。<a id="a-Eb"></a>不生不出不没。<a id="a-Ec"></a>但入法性身处智境幻住门照之。<a id="a-Ed"></a>一切众生不生不没。<a id="a-Ee"></a>一如佛境。</p>
  <p id="aEf">第八善男子汝应往诣文殊师利已下有五行半经。<a id="a-Eg"></a>明慈氏所已胜进入一生之佛果。<a id="a-Eh"></a>却令善财会入初信心时普光明殿如来知藏佛果法界寂灭大用常然之门。<a id="a-Ei"></a>无三世体总一时故。<a id="a-Ej"></a>菩提体如虚空。<a id="a-Ek"></a>非始终三世古今出入故。<a id="a-El"></a>故令善财却见文殊师利。<a id="a-Em"></a>明果不移因故。<a id="a-En"></a>如下文自明。</p>
  <p id="aEo">第九尔时善财童子依弥勒菩萨教已下至颂。<a id="a-Ep"></a>此一段可有十纸经。<a id="a-Eq"></a>明善财于慈氏菩萨所胜进入一生之佛果智境得三世一切境界不忘念智庄严藏门。<a id="a-Er"></a>返印一百一十城之法门。<a id="a-Es"></a>入初信心时不出刹那际。<a id="a-Et"></a>因圆果满至金刚藏菩提场毗卢遮那如来师子座前一切宝莲花藏座上。<a id="a-Eu"></a>起等虚空界广大十种心。<a id="a-Ev"></a>方起恒常法界佛果普贤恒行。<a id="a-Ew"></a>以此位中十方佛刹微尘中普贤菩萨一一尘中一时摩善财顶。<a id="a-Ex"></a>以明佛果法界行满意。<a id="a-Ey"></a>明行满不离因时不迁智不异。<a id="a-Ez"></a>乃至见佛刹微尘数善知识。<a id="a-F0"></a>乃至见普贤身支节毛孔中国土身。<a id="a-F1"></a>以明入法界智境行网一多重重无碍无碍无尽无尽利生常然之门。<a id="a-F2"></a>具如文自广明。<a id="a-F3"></a>论文略申经中意趣。<a id="a-F4"></a>所以不可具录其文。<a id="a-F5"></a>于此段中长科为十段。<a id="a-F6"></a>一尔时善财童子依弥勒菩萨摩诃萨教已下至同住渴仰欲见普贤菩萨有三十三行半经。<a id="a-F7"></a>明善财以慈氏菩萨所胜进修行入一生之佛果却会初信心中菩提场普光明殿智境法界恒然寂用无碍因陀罗网境界佛果普贤行海恒圆满分二即于此金刚藏菩提场毗卢遮那如来师子座前一切宝莲花藏座上起等虚空界广大心已下至善财童子起如是心时有八行经。<a id="a-F8"></a>明善财于初所信心中法界金刚智藏菩提体中起普贤法界大用因果同时无碍分。<a id="a-F9"></a>以六相义该之。<a id="a-FA"></a>三由自善根如来加被普贤菩萨同善根力已下至是为十有十一行经。<a id="a-FB"></a>为明善财见十种瑞相分。<a id="a-FC"></a>四又见十种光明相已下至是为十有十七行经。<a id="a-FD"></a>明善财见十种光明分。<a id="a-FE"></a>五时善财童子见此十种光明相已已下至增长大法成一切智有五十七行经。<a id="a-FF"></a>明善财见普贤菩萨在如来前众会之中坐宝莲花师子之座及见普贤身一一毛孔广大法界分。<a id="a-FG"></a>六尔时善财童子见普贤菩萨如是自在神通已下至一切如来游戏神通有二十三行经。<a id="a-FH"></a>明善财重观普贤身身十方诸佛人天地狱咸在于身毛孔之中分。<a id="a-FI"></a>七善财童子见普贤菩萨如是已下至善财童子既得是已有十三行半经。<a id="a-FJ"></a>明善财童子得十种智遍一切法智波罗蜜分。<a id="a-FK"></a>八普贤菩萨即申右手摩善财顶已下至所得法门亦皆同等有十四行经。<a id="a-FL"></a>明此方普贤菩萨摩善财顶及所得法门十方一切世界一切微尘中普贤菩萨一时摩善财顶及善财所得法门皆悉如此分。<a id="a-FM"></a>九尔时普贤菩萨摩诃萨告善财言已下至善男子汝应观我此清净身有六十行经。<a id="a-FN"></a>明普贤菩萨为善财说自为众生求出离道修行福智二行以不可说不可说佛刹微尘数劫行菩萨行求一切智城邑聚落国土王位妻子眷属眼耳鼻舌身肉手足乃至身命而为布施求一切智利益众生无暂时间断分。<a id="a-FO"></a>十尔时善财童子观普贤菩萨身相好支节一一毛孔中已下至颂此一段明善财观普贤菩萨身相好毛孔境界法门一念所入诸佛刹海过前不可说不可说佛刹微尘数位分。<a id="a-FP"></a>一毛孔如是。<a id="a-FQ"></a>一切毛孔亦然广如经自明。</p>
  <p id="aFR">于说颂中分为三段。<a id="a-FS"></a>一初八行颂明普贤菩萨敕众谛听。<a id="a-FT"></a>欲自说佛功德分。<a id="a-FU"></a>二有六行经。<a id="a-FV"></a>明众喜乐闻分。<a id="a-FW"></a>三以颂略申如来功德少许之分其意颂文自具。<a id="a-FX"></a>如上经云渐次而行经游一百一十城已到普门国者。<a id="a-FY"></a>以一切十方诸佛及一切众生同为一法界国土无别体故。<a id="a-FZ"></a>经游一百一十城者。<a id="a-Fa"></a>明一时普印前所修法无前后故。<a id="a-Fb"></a>思惟观察一心愿见文殊师利见三千大千世界微尘数善知识者。<a id="a-Fc"></a>即明以文殊师利。<a id="a-Fd"></a>法身智慧等同普见一切不异文殊之体明总相也。<a id="a-Fe"></a>以三千大千世界微尘数量者。<a id="a-Ff"></a>普门国法界初数总相。<a id="a-Fg"></a>次第意明毛孔中三千大千世界即周十方。<a id="a-Fh"></a>一一皆等入法界方便不可越数数之也。<a id="a-Fi"></a>次于此金刚藏菩提场中毗卢遮那如来师子座前一切宝莲花座上起等虚空界广大心者。<a id="a-Fj"></a>明以本信心中所信佛果菩提金刚智藏无染大悲之体。<a id="a-Fk"></a>起一切法界因陀罗网境界普贤恒行之门。<a id="a-Fl"></a>已下意例如文广说。<a id="a-Fm"></a>此明总收所进修之因果。<a id="a-Fn"></a>而归本样立法如是。<a id="a-Fo"></a>令使开解一一如是自心。<a id="a-Fp"></a>观达修行令使相称。<a id="a-Fq"></a>是众圣贤之大意也。<a id="a-Fr"></a>意明不离初信心中菩提体根本智。<a id="a-Fs"></a>修差别智满普贤行。<a id="a-Ft"></a>充满十方。<a id="a-Fu"></a>尘刹重重普贤行海。<a id="a-Fv"></a>是自行满。<a id="a-Fw"></a>因果不出刹那际中。<a id="a-Fx"></a>恒以此法恒化众生。<a id="a-Fy"></a>不出刹那际。<a id="a-Fz"></a>无有断绝始终之念。<a id="a-G0"></a>此明毗卢遮那普贤法界无始无终大圆明智。<a id="a-G1"></a>恒普印之常行无有出没休废之事十方常然身无内外。</p>
 </body>
</html>