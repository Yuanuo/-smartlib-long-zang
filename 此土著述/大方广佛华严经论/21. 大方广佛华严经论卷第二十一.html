<!doctype html>
<html id="z3IBWot1TN" data-ver="868">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二十一</h1>
  <h2 id="a2">第三会须弥山顶说十住法门</h2>
  <p id="a3">此十住位中有六品经。<a id="a-4"></a>一升须弥山顶品。<a id="a-5"></a>二顶上偈赞品。<a id="a-6"></a>三十住品。<a id="a-7"></a>四梵行品。<a id="a-8"></a>五初发心功德品。<a id="a-9"></a>六明法品。<a id="a-A"></a>如是六品共成十住法门。</p>
  <p data-pb></p>
  <h2 id="aB">升须弥山顶品第十三</h2>
  <p id="aC">将释此品。<a id="a-D"></a>义分为三。<a id="a-E"></a>一释品来意。<a id="a-F"></a>二以处表法。<a id="a-G"></a>三随文释义。</p>
  <p id="aH">一释品来意者。<a id="a-I"></a>明前于普光明殿人间地上成十信之心已终。<a id="a-J"></a>此妙峰之顶。<a id="a-K"></a>明从十信入十住入位之升进故。<a id="a-L"></a>此品须来。</p>
  <p id="aM">二以处表法者。<a id="a-N"></a>明此山于七重金轮围山。<a id="a-O"></a>七重大海之内。<a id="a-P"></a>出水高八万四千由旬。<a id="a-Q"></a>纵广亦尔。<a id="a-R"></a>四宝所成。<a id="a-S"></a>东面黄金。<a id="a-T"></a>西面白银。<a id="a-U"></a>南面颇梨。<a id="a-V"></a>北面玛瑙。<a id="a-W"></a>上有四埵。<a id="a-X"></a>埵有八部天众。<a id="a-Y"></a>四八三十二。<a id="a-Z"></a>中心名妙高顶。<a id="a-a"></a>天帝释在其上居宝宫殿。<a id="a-b"></a>通为帝释天。<a id="a-c"></a>三十三天。<a id="a-d"></a>总以帝释为主。<a id="a-e"></a>释有四名。<a id="a-f"></a>一名天帝释。<a id="a-g"></a>二名憍尸迦。<a id="a-h"></a>三名释提桓因。<a id="a-i"></a>四名因陀罗。<a id="a-j"></a>大意名能主。<a id="a-k"></a>为能为诸天作主故。<a id="a-l"></a>此妙峰山四宝合成。<a id="a-m"></a>诸天宝宫殿在上庄严故。<a id="a-n"></a>为妙峰山。<a id="a-o"></a>此山之外七重金山。<a id="a-p"></a>及七重大海。<a id="a-q"></a>广量金翅鸟两翼相去三十三千六万里。<a id="a-r"></a>此经无文未知何教所说。<a id="a-s"></a>峻疾能飞一鼓翼万万九千里。<a id="a-t"></a>七日七夜方至其顶。<a id="a-u"></a>其山在大海之中。<a id="a-v"></a>形如腰鼓。<a id="a-w"></a>崒然高耸。<a id="a-x"></a>非以手足攀揽之所能蹬。<a id="a-y"></a>为表此十住法门创生如来智慧之家为真佛子。<a id="a-z"></a>不可以有为生灭寻思观察及多闻心想攀揽所得故。<a id="a-10"></a>以将妙峰山用况表之。<a id="a-11"></a>令后人仿学。<a id="a-12"></a>山者高胜义故。<a id="a-13"></a>此像十住住佛所住法身妙智慧海故。<a id="a-14"></a>是出世高胜义故。<a id="a-15"></a>妙峰山者。<a id="a-16"></a>不动义。<a id="a-17"></a>诸天所居妙乐义庄严义。<a id="a-18"></a>像此位菩萨以方便三昧寂然不动。<a id="a-19"></a>无思无心不收不摄。<a id="a-1A"></a>任性而定。<a id="a-1B"></a>称平等理与法身合。<a id="a-1C"></a>忽然妙慧从此定生。<a id="a-1D"></a>无始无明总无所得。<a id="a-1E"></a>住佛妙慧都无所依。<a id="a-1F"></a>得法妙乐智慧庄严。<a id="a-1G"></a>出过情见。<a id="a-1H"></a>诸佛所说解脱微妙经典无不解了。<a id="a-1I"></a>为生在如来智慧家故。<a id="a-1J"></a>三界无明一时顿尽。<a id="a-1K"></a>唯有习气烦恼渐渐以法治之。<a id="a-1L"></a>如下十住品云。<a id="a-1M"></a>佛子。<a id="a-1N"></a>菩萨住处广大与法界虚空等。<a id="a-1O"></a>佛子。<a id="a-1P"></a>菩萨住三世诸佛家故。<a id="a-1Q"></a>又如初发心功德品云。<a id="a-1R"></a>应知此人即与三世诸佛同等。<a id="a-1S"></a>即与三世诸佛如来境界平等。<a id="a-1T"></a>即与三世诸佛如来功德平等。<a id="a-1U"></a>得如来一身无量身究竟平等真实智慧。<a id="a-1V"></a>才发心时即为十方一切诸佛所共称叹。<a id="a-1W"></a>乃至振动一切世界。<a id="a-1X"></a>及一切世界中示现成佛等。<a id="a-1Y"></a>如文广明。<a id="a-1Z"></a>不可同于三乘方便教说地前三贤菩萨得折伏现行无明初地见道。<a id="a-1a"></a>为此经法教门依一切诸佛根本不动智而发心故。<a id="a-1b"></a>以乘如来一切智乘而发心故。<a id="a-1c"></a>于此十住位中能与如来同智慧故。<a id="a-1d"></a>不同三乘但将三空观且折伏现行。<a id="a-1e"></a>于此经中发心之者。<a id="a-1f"></a>从佛不动智而发菩提心。<a id="a-1g"></a>设有余习还以无依住智治之。<a id="a-1h"></a>还是本智。<a id="a-1i"></a>不伏不断为本寂用自在故。<a id="a-1j"></a>无体可断故。<a id="a-1k"></a>无可伏故。<a id="a-1l"></a>设修三昧任性净故。<a id="a-1m"></a>亦无取摄亦不伏捺故。<a id="a-1n"></a>任自净故。<a id="a-1o"></a>设行分别任性智慧随事用为。<a id="a-1p"></a>亦无取舍故。<a id="a-1q"></a>如是任法调治习气使称理智。<a id="a-1r"></a>令惯习增明。<a id="a-1s"></a>如佛愿行而随事世间。<a id="a-1t"></a>成长大悲不出不没故。<a id="a-1u"></a>以心境一真无出没故。<a id="a-1v"></a>是故经中以阿修罗王等表之。<a id="a-1w"></a>处大海而不出不没等喻。</p>
  <p id="a1x">问曰。<a id="a-1y"></a>何故不升四天王宫。<a id="a-1z"></a>而超至帝释。</p>
  <p id="a20">答曰。<a id="a-21"></a>为四天在妙峰山半傍住。<a id="a-22"></a>非是可表升法顶至相尽处现智慧庄严住不退故。<a id="a-23"></a>善财童子。<a id="a-24"></a>于妙峰山得忆念诸佛智慧光明门。<a id="a-25"></a>同此位故。<a id="a-26"></a>准例可知。<a id="a-27"></a>以超情尘之迹。<a id="a-28"></a>以山表之。<a id="a-29"></a>非要蹬山也。<a id="a-2A"></a>以入如来智慧。<a id="a-2B"></a>于众中堪为主导故。<a id="a-2C"></a>非要帝释也。</p>
  <p id="a2D">三随文释义中。<a id="a-2E"></a>义分为三。<a id="a-2F"></a>一长科一品。<a id="a-2G"></a>二明如来身行遍周等印。<a id="a-2H"></a>如下文经云。<a id="a-2I"></a>十方一切诸佛世界中悉亦如是。<a id="a-2J"></a>明十方一切妙峰山总见如来升妙峰山顶。<a id="a-2K"></a>三随文释义。<a id="a-2L"></a>一长科一品者。<a id="a-2M"></a>于此品中长科为十段。<a id="a-2N"></a>一从尔时已下三行经。<a id="a-2O"></a>明佛神力普现十方。<a id="a-2P"></a>二尔时已下一行半经。<a id="a-2Q"></a>明佛不离菩提树下而升帝释天宫。<a id="a-2R"></a>三时天帝已下可七行经。<a id="a-2S"></a>明帝释遥见佛来严殿敷座。<a id="a-2T"></a>四曲躬合掌已下两行经。<a id="a-2U"></a>明帝释请佛入殿。<a id="a-2V"></a>五尔时世尊已下三句经。<a id="a-2W"></a>是如来受请入殿。<a id="a-2X"></a>六十方一切世界已下三句经。<a id="a-2Y"></a>是结十方普会同此。<a id="a-2Z"></a>七尔时帝释已下可一行半经。<a id="a-2a"></a>明佛神力乐音自息。<a id="a-2b"></a>八即自忆念已下四句。<a id="a-2c"></a>明帝释自念过去善根说颂叹佛来此。<a id="a-2d"></a>九如此世界中已下两行半经。<a id="a-2e"></a>都结此处以偈叹佛。<a id="a-2f"></a>十方同然。<a id="a-2g"></a>十尔时已下可两行经。<a id="a-2h"></a>明如来处座而坐其殿广博宽容。<a id="a-2i"></a>并结十方同此。<a id="a-2j"></a>三随文释义者。<a id="a-2k"></a>云不离菩提树者。<a id="a-2l"></a>明菩提体无去来远近处所可离可到故。<a id="a-2m"></a>又如来智身无表里体遍周故。<a id="a-2n"></a>又法界非大小毫刹相容故。<a id="a-2o"></a>又心境无二相无中边方所故。<a id="a-2p"></a>又诸法无自性一多恒圆满故。<a id="a-2q"></a>帝释遥见佛来者有二义。<a id="a-2r"></a>一事。<a id="a-2s"></a>二表法。<a id="a-2t"></a>一事者。<a id="a-2u"></a>为如来于无去来性示去来之相故言遥见。<a id="a-2v"></a>二表法者。<a id="a-2w"></a>明帝释示同未悟不见如来智身遍周与心一体故言遥见佛来。<a id="a-2x"></a>故又信解为遥见自心入位为佛来。<a id="a-2y"></a>帝释即以神力庄严此殿者。<a id="a-2z"></a>亦有二义。<a id="a-30"></a>一事。<a id="a-31"></a>二表法。<a id="a-32"></a>其事可知。<a id="a-33"></a>二表法者。<a id="a-34"></a>自加行也。<a id="a-35"></a>安置普光明师子之座者。<a id="a-36"></a>亦有二义。<a id="a-37"></a>一约位置座。<a id="a-38"></a>二约帝释自德根堪。<a id="a-39"></a>一约位置座者。<a id="a-3A"></a>约此十住位中法位也。<a id="a-3B"></a>为十住中得一切诸佛智慧光明之藏。<a id="a-3C"></a>于一切法自在无畏故。<a id="a-3D"></a>置此座故。<a id="a-3E"></a>如十行位中。<a id="a-3F"></a>于夜摩宫中化作宝莲华师子之座。<a id="a-3G"></a>此约行位在一切生死具大悲行。<a id="a-3H"></a>万行以理智体得无染故。<a id="a-3I"></a>以是义故。<a id="a-3J"></a>以莲华为座体。<a id="a-3K"></a>在此十住位中。<a id="a-3L"></a>以得一切诸佛智慧光明普照万法故。<a id="a-3M"></a>安置普光明藏师子之座。<a id="a-3N"></a>此十住中安置其座。<a id="a-3O"></a>十千层级十行中化作百万层级师子之座。<a id="a-3P"></a>为十住位中初始入位。<a id="a-3Q"></a>明须弥之上犹连地居。<a id="a-3R"></a>明心有所得从信创会见法之执。<a id="a-3S"></a>以此义故。<a id="a-3T"></a>师子座须有安置。<a id="a-3U"></a>又方便三昧是安置故。<a id="a-3V"></a>约十住位中理智妙慧功成。<a id="a-3W"></a>即十行位中以妙用而化其座。<a id="a-3X"></a>又约行从空而立。<a id="a-3Y"></a>还约位在夜摩空居之天。<a id="a-3Z"></a>云座十千层级。<a id="a-3a"></a>又百万层级。<a id="a-3b"></a>及帝释天宫夜摩天宫。<a id="a-3c"></a>总明随位升进行相。<a id="a-3d"></a>若也正入法智慧流。<a id="a-3e"></a>不出毫尘。<a id="a-3f"></a>遍诸刹海其座。<a id="a-3g"></a>乃至十回向十地高下严饰各各随位不同。<a id="a-3h"></a>准例知之。<a id="a-3i"></a>其座上庄严皆十千者。<a id="a-3j"></a>明万行报得故。<a id="a-3k"></a>如十千金网者。<a id="a-3l"></a>约能以教行之网漉众生之果报故。<a id="a-3m"></a>十千种帐者。<a id="a-3n"></a>明养育义。<a id="a-3o"></a>以于一切处为佛为天为大力士之神拥护养育众生行之果报所得故。<a id="a-3p"></a>十千种盖者。<a id="a-3q"></a>是大悲义。<a id="a-3r"></a>以大悲心覆养一切众生之果报所得故。<a id="a-3s"></a>十千缯绮者。<a id="a-3t"></a>以一行中行无尽差别行一言音中具差别教。<a id="a-3u"></a>皆明白可观之果也。<a id="a-3v"></a>十千珠璎者。<a id="a-3w"></a>明万行普周庄严智境化利众生无休息之果所得故。<a id="a-3x"></a>一一尘中皆有无尽普贤身者是也。<a id="a-3y"></a>十千衣服者。<a id="a-3z"></a>是于一切生死海柔和善忍覆育含生之果故。<a id="a-40"></a>十千天子者。<a id="a-41"></a>明能行万行之人。<a id="a-42"></a>十千梵王者。<a id="a-43"></a>明于行中智慧自在故。<a id="a-44"></a>十千光明照曜者。<a id="a-45"></a>明智慧照曜能破自他迷闇长夜令大明故。<a id="a-46"></a>已上皆是举此位之果德。<a id="a-47"></a>用成庄严。<a id="a-48"></a>令发心入位菩萨识果行因无疑惑故。<a id="a-49"></a>从曲躬已下。<a id="a-4A"></a>明帝释于如来致敬。<a id="a-4B"></a>请佛入宫。<a id="a-4C"></a>明行谦行也。<a id="a-4D"></a>如来受请。<a id="a-4E"></a>明从信入住。<a id="a-4F"></a>如文可知。<a id="a-4G"></a>最下明帝释得宿念力于过去佛所种善根。<a id="a-4H"></a>说颂叹佛者。<a id="a-4I"></a>明以三昧力自见身心体性同古今佛智慧善根故。<a id="a-4J"></a>已下十佛是当位之功用今古也。<a id="a-4K"></a>于说颂中有二十行颂。<a id="a-4L"></a>两行一颂。<a id="a-4M"></a>初两行颂叹迦葉佛。<a id="a-4N"></a>具云迦葉波。<a id="a-4O"></a>此云饮光。<a id="a-4P"></a>此是其姓。<a id="a-4Q"></a>亦以身光殊特能饮诸天子及日月等光皆悉不现故。<a id="a-4R"></a>次两行叹拘那牟尼佛。<a id="a-4S"></a>正云迦那牟尼。<a id="a-4T"></a>言拘那者。<a id="a-4U"></a>此云金也。<a id="a-4V"></a>牟尼者佛也。<a id="a-4W"></a>以金色为号。<a id="a-4X"></a>次两行叹迦罗鸠驮。<a id="a-4Y"></a>具云迦罗鸠村驮佛。<a id="a-4Z"></a>此云所应断已断。<a id="a-4a"></a>次两行叹毗舍浮佛。<a id="a-4b"></a>此云遍一切自在。<a id="a-4c"></a>次两行叹尸弃佛。<a id="a-4d"></a>正云式弃那。<a id="a-4e"></a>此云持髻。<a id="a-4f"></a>或曰有发。<a id="a-4g"></a>次两行叹毗婆尸佛。<a id="a-4h"></a>此云净观。<a id="a-4i"></a>或曰胜观。<a id="a-4j"></a>或曰种种观。<a id="a-4k"></a>次两行叹弗沙佛。<a id="a-4l"></a>正云劲沙。<a id="a-4m"></a>此云增盛。<a id="a-4n"></a>次两行叹提舍佛。<a id="a-4o"></a>正云底沙。<a id="a-4p"></a>此云说法度人。<a id="a-4q"></a>次两行叹波头摩华佛。<a id="a-4r"></a>正云钵特忙。<a id="a-4s"></a>此云赤莲华也。<a id="a-4t"></a>次两行叹然灯如来。<a id="a-4u"></a>前之三佛是此今贤劫中佛。<a id="a-4v"></a>后之七佛是前劫之中佛。<a id="a-4w"></a>以明创入十住之门古今法则相。<a id="a-4x"></a>会明古佛今佛法不异故。<a id="a-4y"></a>入此位者。<a id="a-4z"></a>会同不别故。<a id="a-50"></a>言吉祥者。<a id="a-51"></a>叹此山顶是福善之处故。<a id="a-52"></a>明升进者。<a id="a-53"></a>以三昧力身心不动如山王。<a id="a-54"></a>总会古今诸佛同智慧故。<a id="a-55"></a>第九如此世界中忉利天已下有四行经。<a id="a-56"></a>于中义分为四。<a id="a-57"></a>一举此世界叹佛功德。<a id="a-58"></a>二总举十方同然。<a id="a-59"></a>三尔时已下明如来入殿升座而坐。<a id="a-5A"></a>四明其殿忽然广博普容诸天住处。<a id="a-5B"></a>此明约如来无自他之德合然令大众得见。<a id="a-5C"></a>以明令大众入位同。<a id="a-5D"></a>此已上释升须弥顶品竟。<a id="a-5E"></a>大约以明以三昧力正入定时身心荡然称法界性无表里光明朗彻是忽然广博义。<a id="a-5F"></a>亦是普光明藏师子之座义。<a id="a-5G"></a>智慧现前是佛来义。<a id="a-5H"></a>一一如是会理修行。<a id="a-5I"></a>不可但逐名也。</p>
  <p data-pb></p>
  <h2 id="a5J">须弥顶上偈赞品第十四</h2>
  <p id="a5K">将释此品约作四门分别。<a id="a-5L"></a>一释品名目。<a id="a-5M"></a>二释品来意。<a id="a-5N"></a>三都会此十住六品经意。<a id="a-5O"></a>四随文释义。</p>
  <p id="a5P">一释品名目者。<a id="a-5Q"></a>以法慧等十个菩萨。<a id="a-5R"></a>各以自当位随位进修之法。<a id="a-5S"></a>还自以偈赞之。<a id="a-5T"></a>令信终菩萨仿之悟入故。<a id="a-5U"></a>此品名为偈赞品。<a id="a-5V"></a>明古今诸佛同会此智殿悲宫。<a id="a-5W"></a>俱会古今之佛。<a id="a-5X"></a>自身是未来之佛。<a id="a-5Y"></a>与古佛道合故。</p>
  <p id="a5Z">二释品来意者。<a id="a-5a"></a>明前已创升须弥帝释以偈叹佛。<a id="a-5b"></a>此品明十住位当位菩萨将当位法门以偈赞之。<a id="a-5c"></a>令信心者得入位故。<a id="a-5d"></a>故有此品须来。<a id="a-5e"></a>初叹过去佛。<a id="a-5f"></a>次叹今现在佛。<a id="a-5g"></a>未来佛者。<a id="a-5h"></a>即入此位者是也。<a id="a-5i"></a>是故经中不云未来。<a id="a-5j"></a>十佛是过去佛。<a id="a-5k"></a>卢舍那是现在佛。<a id="a-5l"></a>修行始入位者。<a id="a-5m"></a>是未来佛。</p>
  <p id="a5n">三都会此十住六品经意者。<a id="a-5o"></a>一升须弥顶品。<a id="a-5p"></a>明信终升进。<a id="a-5q"></a>二须弥顶上偈赞品。<a id="a-5r"></a>明偈赞当位之法劝修升进之理。<a id="a-5s"></a>三十住品。<a id="a-5t"></a>明当位所行之行。<a id="a-5u"></a>四梵行品。<a id="a-5v"></a>明总十住之中所持无相之性戒。<a id="a-5w"></a>五发心功德品。<a id="a-5x"></a>明于十住之中发心所得功德之量。<a id="a-5y"></a>六明法品。<a id="a-5z"></a>即明当位之法升进向十行之因。<a id="a-60"></a>此六品明当位之修行因果及向十行之因。</p>
  <p id="a61">四随文释义中复分为二。<a id="a-62"></a>一长科一品经意。<a id="a-63"></a>二随文释义。<a id="a-64"></a>一长科一品经意者。<a id="a-65"></a>义分为十一段。<a id="a-66"></a>一从尔时佛神力故已下有十九行半经。<a id="a-67"></a>明佛以神力令众来集分。<a id="a-68"></a>二从法慧菩萨承威说颂已下。<a id="a-69"></a>有十行颂。<a id="a-6A"></a>是明法慧菩萨叹佛放光集众分。<a id="a-6B"></a>三尔时已下。<a id="a-6C"></a>明一切慧承威说。<a id="a-6D"></a>十行颂。<a id="a-6E"></a>明叹无相法为真实。<a id="a-6F"></a>四尔时已下。<a id="a-6G"></a>明胜慧菩萨说十行颂。<a id="a-6H"></a>叹凡夫迷五蕴之真性。<a id="a-6I"></a>由人说之方了。<a id="a-6J"></a>五尔时功德慧说十行颂。<a id="a-6K"></a>明妄取诸法真实之相。<a id="a-6L"></a>六尔时精进慧说十行颂。<a id="a-6M"></a>叹诸法自体无见妄见迷真。<a id="a-6N"></a>七尔时善慧菩萨说十行颂。<a id="a-6O"></a>叹无众生可尽法非有无二见。<a id="a-6P"></a>八尔时智慧菩萨说十行颂。<a id="a-6Q"></a>叹言说不能及真。<a id="a-6R"></a>九尔时真实慧菩萨说十行颂。<a id="a-6S"></a>叹诸法无合散性。<a id="a-6T"></a>十尔时无上慧说十行颂。<a id="a-6U"></a>叹佛所得法体无分别不属名数。<a id="a-6V"></a>十一尔时坚慧说十行颂。<a id="a-6W"></a>叹佛大悲出兴利益。<a id="a-6X"></a>已上十菩萨各说十行颂。<a id="a-6Y"></a>和会入位法令身心诸计皆无所依。<a id="a-6Z"></a>离于偏执住佛所住。<a id="a-6a"></a>又从初菩萨来集分中。<a id="a-6b"></a>十九行半经复分为七段。<a id="a-6c"></a>一从尔时佛神力故五行半经明菩萨来集。<a id="a-6d"></a>二所从来土已下三行半经。<a id="a-6e"></a>明菩萨世界之名。<a id="a-6f"></a>三各于佛所净修梵行已下三行经。<a id="a-6g"></a>明本所事佛。<a id="a-6h"></a>四是诸菩萨至佛所已下两行经。<a id="a-6i"></a>明菩萨来已化座而坐。<a id="a-6j"></a>五如此世界中已下两行经。<a id="a-6k"></a>明结十方世界菩萨同然。<a id="a-6l"></a>六尔时世尊已下两行半经。<a id="a-6m"></a>佛足指端放光普照一切处帝释宫殿。<a id="a-6n"></a>十信足轮下放光。<a id="a-6o"></a>此十住中足指端放光。<a id="a-6p"></a>明位胜进。<a id="a-6q"></a>十行足趺。<a id="a-6r"></a>十回向膝上。<a id="a-6s"></a>十地眉间毫中放光。<a id="a-6t"></a>此表法位升进故。<a id="a-6u"></a>还是第一会中现相品所放眉间之光。<a id="a-6v"></a>以果成信。<a id="a-6w"></a>入位之光。<a id="a-6x"></a>足指光者。<a id="a-6y"></a>明入此住位身心智慧宫殿。<a id="a-6z"></a>表入圣之初故是指端放光也。<a id="a-70"></a>七尔时已下一行经。<a id="a-71"></a>明法慧菩萨说颂叹佛。<a id="a-72"></a>余义随文可知。<a id="a-73"></a>约科文之意即悉其意。<a id="a-74"></a>如初菩萨来集共世界名并本所事佛。<a id="a-75"></a>总都会配当行及法门因果。<a id="a-76"></a>始可得见其意况。<a id="a-77"></a>从法慧菩萨。<a id="a-78"></a>是此位中所修行之人。<a id="a-79"></a>约所得如来智慧立名。<a id="a-7A"></a>世界名因陀罗华。<a id="a-7B"></a>是所修之法。<a id="a-7C"></a>殊特月佛是初发心住位中约法所修之果。<a id="a-7D"></a>云因陀罗者。<a id="a-7E"></a>此云能主也。<a id="a-7F"></a>华者是开敷感果义为。<a id="a-7G"></a>此十住中初发心菩萨。<a id="a-7H"></a>即能十方一切世界中示现成佛故。<a id="a-7I"></a>世界名能主。<a id="a-7J"></a>以能示现主导一切众生故。<a id="a-7K"></a>以其行华能开敷自他智慧果故。<a id="a-7L"></a>经云一一各与佛刹微尘数同名法慧菩萨俱者。<a id="a-7M"></a>明智慧解行了悟遍知是境界故。<a id="a-7N"></a>以达自心一切总尔故。<a id="a-7O"></a>一迷一切迷。<a id="a-7P"></a>一悟一切悟。<a id="a-7Q"></a>此明唯应度者。<a id="a-7R"></a>自迷解故。<a id="a-7S"></a>智慧遍故。<a id="a-7T"></a>云从百佛刹微尘数国土外诸世界中来者。<a id="a-7U"></a>明迷云国土之外解云来。<a id="a-7V"></a>但以迷无明闇障广多。<a id="a-7W"></a>以比之世界尘数。<a id="a-7X"></a>悟之解行广多故亦比之。<a id="a-7Y"></a>如世界之尘智慧与无明相似。<a id="a-7Z"></a>但只隔迷悟故。<a id="a-7a"></a>是故此经下文云有三千大千世界量等经卷内小众生身中。<a id="a-7b"></a>是其义也。<a id="a-7c"></a>佛号殊特月者。<a id="a-7d"></a>殊者胜也。<a id="a-7e"></a>特者奇也。<a id="a-7f"></a>月者清凉也。<a id="a-7g"></a>明入此位菩萨此生住如来智慧家时无始无明烦恼炎热恶道炽然一时顿灭。<a id="a-7h"></a>唯有如来智慧朗然清凉如月故。<a id="a-7i"></a>明此位菩萨创始入真以能破烦恼惑热处立自己佛果之名。<a id="a-7j"></a>以次十行十回向随位进升。<a id="a-7k"></a>菩萨名。<a id="a-7l"></a>佛世界名。<a id="a-7m"></a>各各随位差别。<a id="a-7n"></a>十行中佛果名号下名悉同名之为眼为知。<a id="a-7o"></a>根利众生处立名。<a id="a-7p"></a>十回向中佛果名号上名悉同名之为妙。<a id="a-7q"></a>为于生死中利众生之妙用自在故。<a id="a-7r"></a>至位方明。<a id="a-7s"></a>又云十方诸来法慧等十菩萨众各于佛所净修梵行者。<a id="a-7t"></a>明各于自心法身智慧能净烦恼清凉如月处。<a id="a-7u"></a>名为各于佛所净修梵行。<a id="a-7v"></a>梵者净也。<a id="a-7w"></a>以明此位菩萨妙慧现前诸行体自净故。<a id="a-7x"></a>为法性智慧任法运为体无生灭故。<a id="a-7y"></a>明以体无生灭处以标自心佛果故。<a id="a-7z"></a>是故有发心之士。<a id="a-80"></a>应当如是以方便无作无思任性之定而自显发自心无性佛智慧门。<a id="a-81"></a>即能于烦恼无所染污。<a id="a-82"></a>便即名之殊特月佛。<a id="a-83"></a>随所来方各化作毗卢遮那藏师子之座者。<a id="a-84"></a>此法慧菩萨是东方之位。<a id="a-85"></a>明入位之首破闇之初。<a id="a-86"></a>如日初出东方能破闇故。<a id="a-87"></a>以智慧明能破自他无始长夜之迷闇故。<a id="a-88"></a>是故佛果名之殊特月佛。<a id="a-89"></a>以初发心已为天人师。<a id="a-8A"></a>以是世界名能主华。<a id="a-8B"></a>其化所作之座名毗卢遮那藏师子之座者。<a id="a-8C"></a>是佛果座也。<a id="a-8D"></a>明毗卢者光也。<a id="a-8E"></a>遮那者遍也。<a id="a-8F"></a>明遍坐无始一切无明烦恼以化作一切大智慧光明藏。<a id="a-8G"></a>遍照一切心境。<a id="a-8H"></a>化成法界自在解脱之门。<a id="a-8I"></a>师子者。<a id="a-8J"></a>得无畏也。<a id="a-8K"></a>已上总依主释。<a id="a-8L"></a>结跏趺坐者。<a id="a-8M"></a>会妄想而为真智慧故。<a id="a-8N"></a>故为结跏趺坐。<a id="a-8O"></a>此十住位中。<a id="a-8P"></a>十个菩萨。<a id="a-8Q"></a>同于善财童子。<a id="a-8R"></a>于妙峰山顶上。<a id="a-8S"></a>初入信之后。<a id="a-8T"></a>入十住之初。<a id="a-8U"></a>德云比丘下至慈行童女法门。<a id="a-8V"></a>相似文殊师利菩萨。<a id="a-8W"></a>以明初发信心。<a id="a-8X"></a>以此经中圆会教行使令后学者令易解故。<a id="a-8Y"></a>但说其教不着能行之人难解了故。<a id="a-8Z"></a>以是义故。<a id="a-8a"></a>初会举佛果神天。<a id="a-8b"></a>示入法而劝修。<a id="a-8c"></a>以明一一皆同佛知见。<a id="a-8d"></a>第二会劝生信解以不动智佛。<a id="a-8e"></a>以成信门。<a id="a-8f"></a>次说入位进修之教。<a id="a-8g"></a>则十住十行十回向十地十一地法门。<a id="a-8h"></a>法界品末举善财童子。<a id="a-8i"></a>是能行五位行者。<a id="a-8j"></a>以教行具彰令易解故。<a id="a-8k"></a>若不如是。<a id="a-8l"></a>虽见教法在行由迷。<a id="a-8m"></a>是故于此一部之经因果理智教行人士一一具彰也。<a id="a-8n"></a>令修道者仿学不谬故。<a id="a-8o"></a>此十住入真见道之初心。<a id="a-8p"></a>与后十行十向十地十一地为正觉之果故。<a id="a-8q"></a>如人百岁。<a id="a-8r"></a>以初生为长故。<a id="a-8s"></a>人生十子以初生为长。</p>
  <p id="a8t">第二菩萨名一切慧世界名波头摩华。<a id="a-8u"></a>佛号无尽月。<a id="a-8v"></a>于此义中义分为五。<a id="a-8w"></a>一释菩萨名。<a id="a-8x"></a>二释世界名。<a id="a-8y"></a>三释随位进修佛果之号。<a id="a-8z"></a>四释其座体。<a id="a-90"></a>五定其所来方面。<a id="a-91"></a>一释菩萨名者所以名一切慧。<a id="a-92"></a>以随位进修中达一切法无体无性非迷执故。<a id="a-93"></a>此当第二治地住。<a id="a-94"></a>修戒波罗蜜中十波罗蜜。<a id="a-95"></a>以一切法无体无性非染非净。<a id="a-96"></a>以为戒体故。<a id="a-97"></a>如此十住位净行品是。<a id="a-98"></a>其戒体。<a id="a-99"></a>二释世界名者。<a id="a-9A"></a>所以世界名波头摩华。<a id="a-9B"></a>此云赤莲华也。<a id="a-9C"></a>为表戒相无染处世赫奕开敷庄严万行感果可观义也。<a id="a-9D"></a>三释随位进修佛果之号者。<a id="a-9E"></a>佛号无尽月。<a id="a-9F"></a>为菩萨名一切慧。<a id="a-9G"></a>佛果还号无尽月。<a id="a-9H"></a>明因果相似故。<a id="a-9I"></a>即明一切慧是修行得一切佛智慧之人世界是所修之法佛果是治地住中所得之果。<a id="a-9J"></a>明能清凉一切烦恼故。<a id="a-9K"></a>四座体如前已释。<a id="a-9L"></a>五定其所来方面者。<a id="a-9M"></a>是南方之众也。<a id="a-9N"></a>为表南方是离位。<a id="a-9O"></a>是虚无义。<a id="a-9P"></a>是文章义。<a id="a-9Q"></a>是赤色赫奕义。<a id="a-9R"></a>如日正南照万像面圆明义。<a id="a-9S"></a>是故菩萨名一切慧。<a id="a-9T"></a>世界名赤莲华。<a id="a-9U"></a>佛号无尽月。<a id="a-9V"></a>此是善财童子见海云比丘。<a id="a-9W"></a>见佛说普眼经。<a id="a-9X"></a>以义思之。<a id="a-9Y"></a>自当明矣。</p>
  <p id="a9Z">第三胜慧菩萨义分为四。<a id="a-9a"></a>一明菩萨名。<a id="a-9b"></a>二明所居国土。<a id="a-9c"></a>三明随位佛果之号。<a id="a-9d"></a>四明从所来方。<a id="a-9e"></a>一明菩萨名者。<a id="a-9f"></a>所以名胜慧。<a id="a-9g"></a>为明随位进修更明净故。<a id="a-9h"></a>不移一法。<a id="a-9i"></a>胜前位故。<a id="a-9j"></a>二明世界名者。<a id="a-9k"></a>所以名宝华世界。<a id="a-9l"></a>此明忍波罗蜜以得一切诸佛之智慧以道体而能行忍行。<a id="a-9m"></a>华者行也。<a id="a-9n"></a>明以忍行庄严智慧法身。<a id="a-9o"></a>三明佛果之号。<a id="a-9p"></a>所以佛号不动月者。<a id="a-9q"></a>以得理成行达心境而无可动故。<a id="a-9r"></a>明能堪忍也。<a id="a-9s"></a>月者清凉义。<a id="a-9t"></a>四明从所来方者。<a id="a-9u"></a>是西方之众。<a id="a-9v"></a>以西方为秋为杀。<a id="a-9w"></a>为苦谛。<a id="a-9x"></a>以慈悲位在中。<a id="a-9y"></a>如十回向中善财见观音在金刚山之西。<a id="a-9z"></a>为明金为杀位以表众苦之处以修其慈忍。<a id="a-A0"></a>以是义故。<a id="a-A1"></a>菩萨名胜慧。<a id="a-A2"></a>世界名宝华。<a id="a-A3"></a>佛号不动月总明得法成忍之力用胜故。<a id="a-A4"></a>此是宝华义。<a id="a-A5"></a>此是修行住对治法也。<a id="a-A6"></a>此是善财见善住比丘得无碍法门。<a id="a-A7"></a>以能忍故。</p>
  <p id="aA8">第四菩萨名功德慧。<a id="a-A9"></a>于此义中分之为四。<a id="a-AA"></a>一明菩萨名。<a id="a-AB"></a>二明世界名。<a id="a-AC"></a>三明佛果之号。<a id="a-AD"></a>四明从所来方。<a id="a-AE"></a>一明菩萨名者。<a id="a-AF"></a>云何名功德慧。<a id="a-AG"></a>此位修精进波罗蜜。<a id="a-AH"></a>勤行利物广。<a id="a-AI"></a>益众生故。<a id="a-AJ"></a>招多功德。<a id="a-AK"></a>以立其名。<a id="a-AL"></a>二明世界名者。<a id="a-AM"></a>所以名优钵罗华。<a id="a-AN"></a>此云青莲华。<a id="a-AO"></a>诸色莲华此华最胜。<a id="a-AP"></a>为明诸行之中精进最胜故。<a id="a-AQ"></a>以此华为所居法体故。<a id="a-AR"></a>一切万行以此为功。<a id="a-AS"></a>三明佛果之号。<a id="a-AT"></a>所以名为风月者。<a id="a-AU"></a>为明精进波罗蜜离慢无懈一念成佛速疾如风。<a id="a-AV"></a>又明精勤观照定慧如风。<a id="a-AW"></a>能消染净无明尘垢。<a id="a-AX"></a>香臭悉吹如风。<a id="a-AY"></a>能清净故。<a id="a-AZ"></a>四明所从来方者。<a id="a-Aa"></a>是北方之众。<a id="a-Ab"></a>北方者是坎位。<a id="a-Ac"></a>是黑是愚。<a id="a-Ad"></a>是世间崄盗之义。<a id="a-Ae"></a>又为师为君之位。<a id="a-Af"></a>以是义故。<a id="a-Ag"></a>以精进波罗蜜勤修利益之行。<a id="a-Ah"></a>破迷离闇速令成佛。<a id="a-Ai"></a>是故菩萨号功德慧。<a id="a-Aj"></a>世界名青莲华。<a id="a-Ak"></a>佛果号之为风月也。<a id="a-Al"></a>以风能净诸垢故。<a id="a-Am"></a>此已上生贵住中对治法门故。<a id="a-An"></a>此当善财第四善知识弥伽长者说轮字法门。<a id="a-Ao"></a>了俗谛法而令愚黑者得出世乐故。</p>
  <p id="aAp">第五菩萨名精进慧。<a id="a-Aq"></a>于此义中四义如前。<a id="a-Ar"></a>一所以名精进慧者。<a id="a-As"></a>明此位是具足方便住精进勤修习方便定门。<a id="a-At"></a>以彰深智慧故。<a id="a-Au"></a>以立其名。<a id="a-Av"></a>有一行之中具无量行故。<a id="a-Aw"></a>于定位起精进之名。<a id="a-Ax"></a>精进之上起功德之名。<a id="a-Ay"></a>以明诸行参用一行具无量行故。<a id="a-Az"></a>二世界名金刚华者。<a id="a-B0"></a>以法性为禅体起妙慧简择正邪。<a id="a-B1"></a>无不坏是金刚义故。<a id="a-B2"></a>华者行也。<a id="a-B3"></a>以明定慧能简择之妙用故。<a id="a-B4"></a>三佛果名水月者。<a id="a-B5"></a>为定体能净能清凉能现万像如水故。<a id="a-B6"></a>四明所从来方者。<a id="a-B7"></a>是东北方之众。<a id="a-B8"></a>东北方者是艮位也。<a id="a-B9"></a>为山为石。<a id="a-BA"></a>为门阙。<a id="a-BB"></a>为童蒙。<a id="a-BC"></a>为初明。<a id="a-BD"></a>为高显。<a id="a-BE"></a>为寂静。<a id="a-BF"></a>为止。<a id="a-BG"></a>以明定体遍与诸位诸行修进启蒙发明清凉惑热进修始终之本末故为艮。<a id="a-BH"></a>为岁始年终之本末故。<a id="a-BI"></a>为初明。<a id="a-BJ"></a>为止。<a id="a-BK"></a>菩萨名精进慧。<a id="a-BL"></a>世界名金刚华。<a id="a-BM"></a>佛号为水月。<a id="a-BN"></a>此是善财第五善知识解脱长者主禅门。<a id="a-BO"></a>于其身中现十佛刹微尘数佛国土。<a id="a-BP"></a>总在身中。<a id="a-BQ"></a>十方各十佛刹微尘数佛国土。<a id="a-BR"></a>总在身中。<a id="a-BS"></a>明禅体用遍故。</p>
  <p id="aBT">第六善慧菩萨。<a id="a-BU"></a>四义如前。<a id="a-BV"></a>一明菩萨名者。<a id="a-BW"></a>明此正心住修般若波罗蜜智慧门故。<a id="a-BX"></a>菩萨名善慧。<a id="a-BY"></a>二妙香华世界者。<a id="a-BZ"></a>以明妙用智慧之香华开敷自他佛果。<a id="a-Ba"></a>明智慧说教是香华义故。<a id="a-Bb"></a>三佛号解脱月者。<a id="a-Bc"></a>明妙慧分别心境解脱故。<a id="a-Bd"></a>四明所从来方者。<a id="a-Be"></a>此是东南方之众。<a id="a-Bf"></a>东南方是巽位。<a id="a-Bg"></a>巽为风教。<a id="a-Bh"></a>为言说。<a id="a-Bi"></a>以像此位以智慧善说妙法教化众生令解脱故。<a id="a-Bj"></a>是故菩萨名善慧。<a id="a-Bk"></a>世界名妙香华。<a id="a-Bl"></a>佛号解脱月。<a id="a-Bm"></a>此当善财第六海幢比丘。<a id="a-Bn"></a>身心寂然离出入息。<a id="a-Bo"></a>身出化身遍法界故。<a id="a-Bp"></a>明寂用自在得寂灭神通。</p>
  <p id="aBq">第七菩萨名智慧。<a id="a-Br"></a>四义如前。<a id="a-Bs"></a>一明菩萨名智慧者。<a id="a-Bt"></a>此第七不退住是成大慈悲门。<a id="a-Bu"></a>以智慧成满方能随俗善入生死。<a id="a-Bv"></a>以此为名。<a id="a-Bw"></a>二世界名悦意华者。<a id="a-Bx"></a>以有智慧在于生死随顺六道同事利生知根悦俗皆令得入法悦无忧故。<a id="a-By"></a>名悦意华。<a id="a-Bz"></a>三佛号无上月者。<a id="a-C0"></a>明诸行之中慈悲为首。<a id="a-C1"></a>为济利众生为最胜故。<a id="a-C2"></a>故号之名无上月。<a id="a-C3"></a>四所从来方者。<a id="a-C4"></a>西南方也。<a id="a-C5"></a>是坤位。<a id="a-C6"></a>为信顺。<a id="a-C7"></a>为母为地为众。<a id="a-C8"></a>明方便波罗蜜以大悲为母。<a id="a-C9"></a>入于一切众生生死之地。<a id="a-CA"></a>同一切众生之利而教化之令信顺入正法故。<a id="a-CB"></a>是故菩萨名智慧。<a id="a-CC"></a>世界名悦意华。<a id="a-CD"></a>佛号为无上月。<a id="a-CE"></a>此当善财第七善知识休舍优婆夷。<a id="a-CF"></a>此云满愿。<a id="a-CG"></a>以大慈悲行满众生愿故。<a id="a-CH"></a>像此方西南为母义。<a id="a-CI"></a>表悲位故。</p>
  <p id="aCJ">第八真实慧菩萨。<a id="a-CK"></a>四义如前。<a id="a-CL"></a>一明菩萨名者。<a id="a-CM"></a>以此第八童真住中行愿波罗蜜以真实智慧不谬误众生故。<a id="a-CN"></a>二明世界名者。<a id="a-CO"></a>世界名阿卢那华。<a id="a-CP"></a>此云红莲华。<a id="a-CQ"></a>此华赤白分明。<a id="a-CR"></a>是其红色为此位。<a id="a-CS"></a>是第八住智增位。<a id="a-CT"></a>明以大智随愿行悲令智悲圆满如红莲华赤白分明。<a id="a-CU"></a>白表智赤表悲故。<a id="a-CV"></a>世界名红莲华。<a id="a-CW"></a>表随真智处生死而无染。<a id="a-CX"></a>如莲华处水赤白开敷而可观故。<a id="a-CY"></a>三明佛号星宿月者。<a id="a-CZ"></a>为此位真智朗明知根器而了差别故。<a id="a-Ca"></a>佛号为星宿月。<a id="a-Cb"></a>表了众生差别根性分明也。<a id="a-Cc"></a>四明所从来方者。<a id="a-Cd"></a>是西北方为干为父。<a id="a-Ce"></a>为坚刚。<a id="a-Cf"></a>为天为圆。<a id="a-Cg"></a>白净能现众色。<a id="a-Ch"></a>咸处其中。<a id="a-Ci"></a>以是义故。<a id="a-Cj"></a>菩萨名真实慧。<a id="a-Ck"></a>世界名红莲华。<a id="a-Cl"></a>佛号星宿月。<a id="a-Cm"></a>总明大智圆明能现众生根器差别如天现像品物分明。<a id="a-Cn"></a>此当善财第八善知识仙人毗目瞿沙。<a id="a-Co"></a>此云出声可畏。<a id="a-Cp"></a>明真智圆明出语众邪可畏。<a id="a-Cq"></a>仙人者。<a id="a-Cr"></a>为表此位智增无染故。<a id="a-Cs"></a>又表得智同邪见故。</p>
  <p id="aCt">第九无上慧菩萨。<a id="a-Cu"></a>四义如前。<a id="a-Cv"></a>一明菩萨名者。<a id="a-Cw"></a>以此位是力波罗蜜法王子住处善说法故。<a id="a-Cx"></a>名无上慧。<a id="a-Cy"></a>二明世界名者。<a id="a-Cz"></a>所以世界名那罗陀华。<a id="a-D0"></a>那罗者此云人也。<a id="a-D1"></a>陀云为持。<a id="a-D2"></a>为此华香洁殊妙人持带佩。<a id="a-D3"></a>表此位菩萨以善说妙法殊妙闻之者得戒定慧解脱解脱知见五分法身之香人皆持颂带佩故。<a id="a-D4"></a>世界名那罗陀华。<a id="a-D5"></a>三明佛号清净月者。<a id="a-D6"></a>为此位菩萨善说法故。<a id="a-D7"></a>为大法师能净自他烦恼故。<a id="a-D8"></a>佛号清净月。<a id="a-D9"></a>四所从来方者。<a id="a-DA"></a>是下方之众。<a id="a-DB"></a>明下方是金刚是水是风轮能持世间故。<a id="a-DC"></a>表此位菩萨善说妙法能持世间轨度法则令人仿学。<a id="a-DD"></a>是故菩萨名无上慧。<a id="a-DE"></a>世界名那罗陀华。<a id="a-DF"></a>佛号清净月。<a id="a-DG"></a>此位同善财见胜热婆罗门。<a id="a-DH"></a>升刀山入火聚。<a id="a-DI"></a>随诸天人所来见者。<a id="a-DJ"></a>皆得道而去。<a id="a-DK"></a>此明菩萨智满同邪摄诸异道令入正见。</p>
  <p id="aDL">第十坚固慧菩萨。<a id="a-DM"></a>四义如前。<a id="a-DN"></a>一明所以菩萨名坚固慧者。<a id="a-DO"></a>以此位是灌顶住行智波罗蜜。<a id="a-DP"></a>能坚固利益一切众生。<a id="a-DQ"></a>以为其名。<a id="a-DR"></a>二世界名虚空华者。<a id="a-DS"></a>以智慧日照明世间及出世间总无依住。<a id="a-DT"></a>以此为名。<a id="a-DU"></a>三明所以佛号明了月者。<a id="a-DV"></a>以此位大智圆明普照世间无不明了。<a id="a-DW"></a>以此为名。<a id="a-DX"></a>四所从来方者。<a id="a-DY"></a>是上方之众。<a id="a-DZ"></a>上方者为虚空。<a id="a-Da"></a>为日月星辰。<a id="a-Db"></a>表大智无依不依空有明鉴万像如日月星辰。<a id="a-Dc"></a>此位是善财童子见师子幢王女名慈行童女。<a id="a-Dd"></a>师子幢王女者。<a id="a-De"></a>明智悲圆满。<a id="a-Df"></a>以此十住一终已生在佛家会融十法悲智一终圆满也。<a id="a-Dg"></a>以从初住创生佛家。<a id="a-Dh"></a>修智行悲。<a id="a-Di"></a>即王女慈行。<a id="a-Dj"></a>十地修悲已满。<a id="a-Dk"></a>于十一地初以悲行智。<a id="a-Dl"></a>即佛母摩耶。<a id="a-Dm"></a>幻生诸佛。<a id="a-Dn"></a>是大智。<a id="a-Do"></a>母是大悲。<a id="a-Dp"></a>广意至文方悉明。<a id="a-Dq"></a>如下十段颂文。<a id="a-Dr"></a>随文可知。<a id="a-Ds"></a>一依如前科文释过。<a id="a-Dt"></a>已上菩萨名。<a id="a-Du"></a>世界名。<a id="a-Dv"></a>十个佛果。<a id="a-Dw"></a>总是此十住之中随位进修因果之号。<a id="a-Dx"></a>约随方而表法。<a id="a-Dy"></a>约入法而成名。<a id="a-Dz"></a>如上配之可知。</p>
 </body>
</html>