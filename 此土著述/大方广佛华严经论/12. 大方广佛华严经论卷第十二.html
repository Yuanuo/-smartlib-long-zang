<!doctype html>
<html id="z3IBWof1TE" data-ver="756">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第十二</h1>
  <h2 id="a2">世主妙严品第一之三</h2>
  <p id="a3">从此已上四十七众。<a id="a-4"></a>若别列十普贤众。<a id="a-5"></a>即五十六众诸大众海。<a id="a-6"></a>皆是大众围绕分。<a id="a-7"></a>从此初段中有三十行经。<a id="a-8"></a>分为三段一初有七行半经。<a id="a-9"></a>总列菩萨之数。<a id="a-A"></a>及陈同号普贤菩萨之名。<a id="a-B"></a>二从海月光大明菩萨以下至十佛世界微尘数。<a id="a-C"></a>于此一段文中有七行半经。<a id="a-D"></a>陈异名菩萨众。<a id="a-E"></a>并都结已上诸菩萨数。<a id="a-F"></a>三从此诸菩萨已下至成就无量功德。<a id="a-G"></a>于中有十五行半经。<a id="a-H"></a>陈大众本修行之因。<a id="a-I"></a>及叹大众之德。<a id="a-J"></a>从初段中七行半经。<a id="a-K"></a>列同号普贤之内。<a id="a-L"></a>义分为三。<a id="a-M"></a>一释菩萨名下之义。<a id="a-N"></a>二释菩萨同号之义。<a id="a-O"></a>三举众所为因缘。</p>
  <p id="aP">一释菩萨名下之义者。<a id="a-Q"></a>略释普贤菩萨一号。<a id="a-R"></a>余可准知。<a id="a-S"></a>行与理齐。<a id="a-T"></a>利生皆遍。<a id="a-U"></a>号之为普。<a id="a-V"></a>知根利俗。<a id="a-W"></a>称之为贤。<a id="a-X"></a>菩之言觉。<a id="a-Y"></a>萨言众生。<a id="a-Z"></a>善觉众生。<a id="a-a"></a>号名菩萨。<a id="a-b"></a>广云摩诃菩提萨埵也。<a id="a-c"></a>梵言摩诃菩提萨埵。<a id="a-d"></a>此云大觉众生。<a id="a-e"></a>为常于生死海觉悟无尽众生故。<a id="a-f"></a>已下九个同号为普者。<a id="a-g"></a>普贤菩萨通号也。<a id="a-h"></a>明一一菩萨皆有此十种德行。<a id="a-i"></a>约德为名故。<a id="a-j"></a>为表德行圆满始终具十。<a id="a-k"></a>一一菩萨随行之号无尽故。<a id="a-l"></a>为行无尽行故。<a id="a-m"></a>但以其名下之义。<a id="a-n"></a>即彰自行。<a id="a-o"></a>余准知之。<a id="a-p"></a>总以十波罗蜜为体。</p>
  <p id="aq">二释菩萨同号之义者。<a id="a-r"></a>明此十普之义。<a id="a-s"></a>是一人之普一一菩萨具十普也。<a id="a-t"></a>一切菩萨总然。<a id="a-u"></a>下名别者。<a id="a-v"></a>明一一普能遍别故。<a id="a-w"></a>方知普义得成也。<a id="a-x"></a>总是十方诸佛同行共行。<a id="a-y"></a>更无故新。<a id="a-z"></a>如大王路发迹蹬之者。<a id="a-10"></a>即是无奈不行之何。<a id="a-11"></a>一念随善少分见性智慧现前。<a id="a-12"></a>总是不离佛正觉根本智故。<a id="a-13"></a>不离普贤行故。<a id="a-14"></a>如普贤行。<a id="a-15"></a>一念中少分善心。<a id="a-16"></a>总是向法流者故。<a id="a-17"></a>如下经云。<a id="a-18"></a>闻如来名号及所说法门。<a id="a-19"></a>闻而不信。<a id="a-1A"></a>犹能毕竟至于金刚智地。<a id="a-1B"></a>何况生信修行者也。</p>
  <p id="a1C">三举众所为因缘者。<a id="a-1D"></a>明佛出兴世所现依正二报大集普贤菩萨众海意。<a id="a-1E"></a>为令众生见果生信修行故。<a id="a-1F"></a>此是举果劝修生信分。<a id="a-1G"></a>如来是十方诸佛正觉根本智之果。<a id="a-1H"></a>十普贤等是十方诸佛差别行果。<a id="a-1I"></a>举此二法中因果。<a id="a-1J"></a>报得令众生信乐修行趣入故。<a id="a-1K"></a>如三转法轮中。<a id="a-1L"></a>一示八相成道是。<a id="a-1M"></a>二劝修。<a id="a-1N"></a>以观果知因劝人天等修学。<a id="a-1O"></a>三证同如是。<a id="a-1P"></a>三乘一乘等证。<a id="a-1Q"></a>今此一乘中将此佛乘根本智果普贤遍法界行果。<a id="a-1R"></a>劝令大心众生生信修行。<a id="a-1S"></a>此乃即是五位中十一地普贤等觉位门。<a id="a-1T"></a>十方诸佛成佛竟。<a id="a-1U"></a>亦行之不息。<a id="a-1V"></a>如初发菩提心者行之不息。<a id="a-1W"></a>今将此位以为信门。<a id="a-1X"></a>若不如是以何为信入。<a id="a-1Y"></a>故佛果后普贤行纯是利他。<a id="a-1Z"></a>初发心以后普贤行是自利。<a id="a-1a"></a>利他行故。<a id="a-1b"></a>今此初众并佛所为如是举果劝修。<a id="a-1c"></a>生信乐修行趣入故。<a id="a-1d"></a>今经之大意。<a id="a-1e"></a>为若此也。<a id="a-1f"></a>将旧果劝初心。<a id="a-1g"></a>向下海月光大明菩萨诸神天众。<a id="a-1h"></a>即明信已入十住十地修行进趣渐渐增修因果也。<a id="a-1i"></a>明立随位当分之因果。<a id="a-1j"></a>令后学者见其体样信乐无疑。<a id="a-1k"></a>趣入随位各异故。<a id="a-1l"></a>若不如是滞在一法智无增胜故。<a id="a-1m"></a>已上一段。<a id="a-1n"></a>且是初见佛成道见佛果五位菩萨集众示现入法。<a id="a-1o"></a>入即同佛。<a id="a-1p"></a>所知与佛齐见。<a id="a-1q"></a>若信他佛。<a id="a-1r"></a>然初心菩萨未能然也。<a id="a-1s"></a>未是自信自心自身是佛。<a id="a-1t"></a>大智境界是佛法身。<a id="a-1u"></a>是堪行普贤行者。<a id="a-1v"></a>从第二会光明觉品已后。<a id="a-1w"></a>一切处金色世界宝色世界。<a id="a-1x"></a>即明自心法性是金色白净无染。<a id="a-1y"></a>名为所居世界。<a id="a-1z"></a>不动智佛即是自心。<a id="a-20"></a>于无性理中。<a id="a-21"></a>分别之智。<a id="a-22"></a>本来无动。<a id="a-23"></a>上首菩萨文殊师利。<a id="a-24"></a>明是自心无性之中善能简择妙分别慧。<a id="a-25"></a>觉首菩萨即是自心如是真信之首。<a id="a-26"></a>目首菩萨即是自心。<a id="a-27"></a>明见可信之心心境俱佛。<a id="a-28"></a>如海门国法。<a id="a-29"></a>普见自他俱佛故。<a id="a-2A"></a>至文广释。<a id="a-2B"></a>方明是身是佛是心作佛心外见佛不名信心。<a id="a-2C"></a>已上大众围绕分中。<a id="a-2D"></a>释同号众竟。</p>
  <p id="a2E">第二释海月光等名异众。<a id="a-2F"></a>其意如何。<a id="a-2G"></a>此七行半经。<a id="a-2H"></a>其中义分为四。<a id="a-2I"></a>一陈菩萨众意。<a id="a-2J"></a>二释菩萨名号。<a id="a-2K"></a>三都结众数。<a id="a-2L"></a>四叹德。</p>
  <p id="a2M">一陈菩萨众意者。<a id="a-2N"></a>此十个异名众。<a id="a-2O"></a>所以异名。<a id="a-2P"></a>前同号意。<a id="a-2Q"></a>况如前段已释意。<a id="a-2R"></a>此一段异名意趣。<a id="a-2S"></a>为明以彼普贤行入俗利生随其行异名亦还异。<a id="a-2T"></a>为明以普遍别方名为普。<a id="a-2U"></a>其众意。<a id="a-2V"></a>为明入俗利生教化众生。<a id="a-2W"></a>还令众生得自身之法。<a id="a-2X"></a>是故寄位在十住初心。<a id="a-2Y"></a>以明用彰。<a id="a-2Z"></a>十住初心一下顿乘古法。<a id="a-2a"></a>不移古迹故无异旧道。<a id="a-2b"></a>如大王路新旧同行。<a id="a-2c"></a>以此以旧古法入俗利生。<a id="a-2d"></a>开悟迷流还令学古。<a id="a-2e"></a>以是义故。<a id="a-2f"></a>还将佛果位内普贤异名之众。<a id="a-2g"></a>寄位成十住初心。<a id="a-2h"></a>为彰后悟不移旧迹故。<a id="a-2i"></a>又明前如来成正觉佛果。<a id="a-2j"></a>及普贤行果。<a id="a-2k"></a>古今诸佛所乘常道。<a id="a-2l"></a>是明所信之门。<a id="a-2m"></a>此入俗利生异名之众。<a id="a-2n"></a>即明所化众生入道初心还同自法不移古迹故。<a id="a-2o"></a>后有发心之士。<a id="a-2p"></a>一一自心以定慧力照之可见。<a id="a-2q"></a>不可以情信者。<a id="a-2r"></a>堪为自非久种善根应当闻而不惑。<a id="a-2s"></a>设使三乘根种六通菩萨。<a id="a-2t"></a>尚自怀疑。<a id="a-2u"></a>凡流之中一乘之性。<a id="a-2v"></a>处凡流而信入。<a id="a-2w"></a>如下经自有明文。<a id="a-2x"></a>为三乘种性劣解。<a id="a-2y"></a>佛随根性。<a id="a-2z"></a>且说此娑婆为秽土。<a id="a-30"></a>是五浊故。<a id="a-31"></a>净土在他方。<a id="a-32"></a>或言此方是秽。<a id="a-33"></a>向上第四禅已上别有菩萨净土。<a id="a-34"></a>或说佛果在僧祇之后方成。<a id="a-35"></a>未说净秽含容尘含法界。<a id="a-36"></a>凡圣同居。<a id="a-37"></a>各无妨碍。<a id="a-38"></a>三乘等教。<a id="a-39"></a>执权成实。<a id="a-3A"></a>难信此法界一乘之门。<a id="a-3B"></a>为学假诠假教假观破粗现无明系着故。<a id="a-3C"></a>行一分粗波罗蜜门。<a id="a-3D"></a>得三种意生身。<a id="a-3E"></a>见诸佛国土。<a id="a-3F"></a>有自有他。<a id="a-3G"></a>有净有秽。<a id="a-3H"></a>忻彼厌此。<a id="a-3I"></a>兼修净行。<a id="a-3J"></a>修诸假真如观及空观等。<a id="a-3K"></a>得一分神通。<a id="a-3L"></a>报胜诸天。<a id="a-3M"></a>神通亦胜。<a id="a-3N"></a>忻厌心胜。<a id="a-3O"></a>更亦不生恶国秽土。<a id="a-3P"></a>为本愿力有佛成道处暂来还去。<a id="a-3Q"></a>如说三乘教中多有此事。<a id="a-3R"></a>未回心者常当如是。<a id="a-3S"></a>学权教者。<a id="a-3T"></a>为根下劣故不闻此教。<a id="a-3U"></a>闻亦不信。<a id="a-3V"></a>如经下文。<a id="a-3W"></a>自具说故。<a id="a-3X"></a>如维摩经法华经。<a id="a-3Y"></a>为破彼故。<a id="a-3Z"></a>方始一分略说。<a id="a-3a"></a>犹未具论。<a id="a-3b"></a>是故学教者。<a id="a-3c"></a>慎勿偏习一门。<a id="a-3d"></a>诸部经文。<a id="a-3e"></a>总各深思意趣。<a id="a-3f"></a>大有一生学道。<a id="a-3g"></a>为闻慧不妙不广。<a id="a-3h"></a>返谤真言。<a id="a-3i"></a>广说云云。<a id="a-3j"></a>且略而陈尔。<a id="a-3k"></a>以上陈异名菩萨众意趣竟。</p>
  <p id="a3l">二释菩萨名者。<a id="a-3m"></a>此十个菩萨名。<a id="a-3n"></a>一个是随十住位中。<a id="a-3o"></a>一个波罗蜜之通称。<a id="a-3p"></a>一一中具十。<a id="a-3q"></a>为随行成名故。<a id="a-3r"></a>此十个菩萨所行十个波罗蜜。<a id="a-3s"></a>各是五位中菩萨通行。<a id="a-3t"></a>又随五位行中。<a id="a-3u"></a>十住具十。<a id="a-3v"></a>十行具十。<a id="a-3w"></a>十向具十。<a id="a-3x"></a>十地具十。<a id="a-3y"></a>十一地具十。<a id="a-3z"></a>通为百数。<a id="a-40"></a>此明一波罗蜜中有十。<a id="a-41"></a>十中有百。<a id="a-42"></a>又十住中一一住中具十。<a id="a-43"></a>十住中具百。<a id="a-44"></a>五位总然。<a id="a-45"></a>通成五百个波罗蜜门。<a id="a-46"></a>随其行位名目感果。<a id="a-47"></a>各别通位。<a id="a-48"></a>总是此十个菩萨之名号是也。<a id="a-49"></a>何故号曰海月光大明菩萨摩诃萨。<a id="a-4A"></a>以法行无边大悲广利如海。<a id="a-4B"></a>所有蒙益。<a id="a-4C"></a>总令见性清凉。<a id="a-4D"></a>号名月光。<a id="a-4E"></a>既得清凉之后。<a id="a-4F"></a>智无不照。<a id="a-4G"></a>号曰大明。<a id="a-4H"></a>一切世界大觉众生故摩诃菩提萨埵摩诃菩提。<a id="a-4I"></a>此云大觉也。<a id="a-4J"></a>萨云萨埵也。<a id="a-4K"></a>此云众生。<a id="a-4L"></a>为不舍众生生死故。<a id="a-4M"></a>广云摩诃菩提萨埵也略云菩萨。<a id="a-4N"></a>梵云摩诃菩提萨埵。<a id="a-4O"></a>此云大觉道心众生。<a id="a-4P"></a>为自觉道。<a id="a-4Q"></a>不舍生死。<a id="a-4R"></a>大觉悟众生故。<a id="a-4S"></a>又众生生死是菩萨菩提故。<a id="a-4T"></a>明法界一真无异相故。<a id="a-4U"></a>此是檀波罗蜜为主。<a id="a-4V"></a>余九菩萨名号为伴。<a id="a-4W"></a>明以法界行大施门广济如海利他得益为月光除烦恼热得清凉故。<a id="a-4X"></a>以此名号即是所行之行。<a id="a-4Y"></a>即此十个菩萨之号。<a id="a-4Z"></a>是十住位中初发心上十波罗蜜之主伴万行故。<a id="a-4a"></a>此像下文十住品位内菩萨本所事佛下名。<a id="a-4b"></a>号之为月。<a id="a-4c"></a>十住位中十个佛下名悉同。<a id="a-4d"></a>号之为月。<a id="a-4e"></a>仿此法也。<a id="a-4f"></a>次戒波罗蜜中菩萨号云音海光无垢藏菩萨摩诃萨者。<a id="a-4g"></a>明性戒大悲普雨法音。<a id="a-4h"></a>故号云音。<a id="a-4i"></a>性戒无染。<a id="a-4j"></a>犹如大海不宿死尸故。<a id="a-4k"></a>明法界无性以为戒体。<a id="a-4l"></a>无法不净如海广大故。<a id="a-4m"></a>光者。<a id="a-4n"></a>明性戒之体心境俱真。<a id="a-4o"></a>名之为光。<a id="a-4p"></a>又以净智常当照俗。<a id="a-4q"></a>名之为光。<a id="a-4r"></a>无垢者。<a id="a-4s"></a>法性无染也。<a id="a-4t"></a>藏者。<a id="a-4u"></a>明法界性常含万像无法不净明一真故。<a id="a-4v"></a>总别俱真无垢净故。<a id="a-4w"></a>故号云音海光无垢藏。<a id="a-4x"></a>菩萨如前次忍波罗蜜中菩萨号功德宝髻智生者。<a id="a-4y"></a>明法忍庄严其身故。<a id="a-4z"></a>号名功德宝髻。<a id="a-50"></a>宝髻者。<a id="a-51"></a>首上之饰。<a id="a-52"></a>明菩萨发心忍为上首故。<a id="a-53"></a>宝严其顶也。<a id="a-54"></a>智生者。<a id="a-55"></a>以能忍故是智生也。<a id="a-56"></a>菩萨如前。<a id="a-57"></a>明忍为华髻义故。<a id="a-58"></a>次精进波罗蜜中菩萨号功德自在王大光者。<a id="a-59"></a>明勤行饶益众生招多功德所行万行无不益他故。<a id="a-5A"></a>自在如王大光者普照也。<a id="a-5B"></a>以常于生死海中以智光明益生无倦故。<a id="a-5C"></a>并令开晓故号大光。<a id="a-5D"></a>菩萨如前。<a id="a-5E"></a>次禅波罗蜜中号善勇猛莲华髻菩萨者。<a id="a-5F"></a>明法界为禅体从凡夫地起信心已入证之初。<a id="a-5G"></a>明一念无思顿超诸想真智冥会故。<a id="a-5H"></a>云勇猛也。<a id="a-5I"></a>智能达俗处世无染故。<a id="a-5J"></a>号莲华也。<a id="a-5K"></a>髻者。<a id="a-5L"></a>明此位菩萨表法中以莲华冠顶。<a id="a-5M"></a>明禅体处世即真不染寂乱故。<a id="a-5N"></a>次般若波罗蜜中号普智云日幢菩萨者。<a id="a-5O"></a>明第六智慧如云雨法雨故。<a id="a-5P"></a>慧光破暗。<a id="a-5Q"></a>名之为日。<a id="a-5R"></a>摧邪显正。<a id="a-5S"></a>号之名幢。<a id="a-5T"></a>次方便波罗蜜中号大精进金刚脐菩萨者。<a id="a-5U"></a>明第七住第七行第七回向第七地五位中凡是第七位总修悲位故。<a id="a-5V"></a>以其真理圆融染净故名方便。<a id="a-5W"></a>如下十地中第七地菩萨举喻云。<a id="a-5X"></a>譬如一国纯净一国纯秽。<a id="a-5Y"></a>于此净秽事难可了知。<a id="a-5Z"></a>如善财童子于第七住中见休舍优婆夷。<a id="a-5a"></a>此云满愿。<a id="a-5b"></a>为明此第七住位成就深厚大悲满一切众生愿故。<a id="a-5c"></a>又告善财言。<a id="a-5d"></a>我有八万四千那由他同行眷属。<a id="a-5e"></a>常居此园。<a id="a-5f"></a>如是之意。<a id="a-5g"></a>明每位位中第七方便波罗蜜成大悲位。<a id="a-5h"></a>言八万四千同行眷属者。<a id="a-5i"></a>八万四千一切诸尘劳门我皆同行。<a id="a-5j"></a>常以生死为园林故。<a id="a-5k"></a>如此菩萨即明是十住位中初发心住一住中十个波罗蜜中第七波罗蜜故。<a id="a-5l"></a>非是第七住中第七波罗蜜故。<a id="a-5m"></a>十住之中有十个。<a id="a-5n"></a>第七方便波罗蜜。<a id="a-5o"></a>当一一住中。<a id="a-5p"></a>各各以方便圆其悲智万行故。<a id="a-5q"></a>余波罗蜜亦同于十住中。<a id="a-5r"></a>一一具十。<a id="a-5s"></a>十行十向十地十一地总然。<a id="a-5t"></a>各有十。<a id="a-5u"></a>仿此十个菩萨名号。<a id="a-5v"></a>且圆初发心住。<a id="a-5w"></a>上第一住内十波罗蜜中第七方便门故。<a id="a-5x"></a>且圆一住中悲智主伴十波罗蜜故。<a id="a-5y"></a>明大悲坚固处生死而无疲倦名大精进。<a id="a-5z"></a>坏他坚垢号曰金刚。<a id="a-60"></a>处俗同缠无亏中道。<a id="a-61"></a>号之曰脐脐者。<a id="a-62"></a>明处智悲中际。<a id="a-63"></a>如佛放受生光在脐轮者表智悲中际。<a id="a-64"></a>广意在下文。<a id="a-65"></a>方明菩萨如前。<a id="a-66"></a>此是十住位中初发心住内第七方便波罗蜜。<a id="a-67"></a>且明一住中十波罗蜜主伴也。<a id="a-68"></a>治地住修行住。<a id="a-69"></a>如是十住。<a id="a-6A"></a>各自具十波罗蜜主伴圆融。<a id="a-6B"></a>一住具十。<a id="a-6C"></a>十住具百。<a id="a-6D"></a>五位例然。<a id="a-6E"></a>通有五百。<a id="a-6F"></a>乃至无尽。<a id="a-6G"></a>次明第八愿波罗蜜中菩萨名号香焰光幢者。<a id="a-6H"></a>大愿弘芳号之为香。<a id="a-6I"></a>智能随愿依根破惑故名为光。<a id="a-6J"></a>入邪破障故号为幢。<a id="a-6K"></a>如第八位中。<a id="a-6L"></a>多作外道邪师。<a id="a-6M"></a>与邪同行。<a id="a-6N"></a>破邪师道。<a id="a-6O"></a>如八住中毗目多罗仙等是。<a id="a-6P"></a>善财第八住中善知识也。<a id="a-6Q"></a>明智净方能破邪故。<a id="a-6R"></a>次第九力波罗蜜中菩萨名号大明德深美音者。<a id="a-6S"></a>明力波罗蜜为大法师位善说法故。<a id="a-6T"></a>故名大明德深美音也。<a id="a-6U"></a>菩萨如前释。<a id="a-6V"></a>次第十智波罗蜜中菩萨名大福光智生者。<a id="a-6W"></a>明此是智波罗蜜故。<a id="a-6X"></a>此上十菩萨名。<a id="a-6Y"></a>明初发心住中以十波罗蜜用治初发心住中障成法身悲智门故。<a id="a-6Z"></a>计此修治法合一法。<a id="a-6a"></a>今说诸波罗蜜。<a id="a-6b"></a>各各修行不同。<a id="a-6c"></a>明于一法上以十法修治惯习增明。<a id="a-6d"></a>以成一故。<a id="a-6e"></a>其法不离旧行也。<a id="a-6f"></a>时亦不移旧时也故。<a id="a-6g"></a>时无性故。<a id="a-6h"></a>三世无去来故。<a id="a-6i"></a>但于一法上具十个波罗蜜行门体用。<a id="a-6j"></a>但于一法上修行生熟处分一住二住。<a id="a-6k"></a>但于一法上会智悲愿行。<a id="a-6l"></a>生熟浅深不同。<a id="a-6m"></a>随不同处分其地位差别故。<a id="a-6n"></a>非是法异故。<a id="a-6o"></a>以总别同异成坏六相义圆通可知。</p>
  <p id="a6p">三都结众数者。<a id="a-6q"></a>经云。<a id="a-6r"></a>如是等而为上首。<a id="a-6s"></a>有十佛世界微尘数者是也。</p>
  <p id="a6t">四叹德者。<a id="a-6u"></a>以下十五行半经是也。<a id="a-6v"></a>经自具文。<a id="a-6w"></a>不烦更释。<a id="a-6x"></a>如是以上大众之海。<a id="a-6y"></a>总是普贤行满。<a id="a-6z"></a>常住世间。<a id="a-70"></a>安立法则。<a id="a-71"></a>成就菩萨十住十行十地等位。<a id="a-72"></a>次第令诸众生开示悟入。<a id="a-73"></a>常为世间一切依护。<a id="a-74"></a>如上叹德中具明。<a id="a-75"></a>以下获益中亦具明。<a id="a-76"></a>如获益中总是作利生方便入法次第。<a id="a-77"></a>入即同佛所知。<a id="a-78"></a>与后学者作见道之样。<a id="a-79"></a>迷即是凡。<a id="a-7A"></a>悟即同佛。<a id="a-7B"></a>知见皆是本来旧达。<a id="a-7C"></a>并是影响众也。<a id="a-7D"></a>以下神天亦同此例。<a id="a-7E"></a>皆是助佛扬化显德。<a id="a-7F"></a>令佛法化流行世间。<a id="a-7G"></a>众生获益故。</p>
  <p id="a7H">二复有佛世界微尘数执金刚神。<a id="a-7I"></a>此一段有十三行半经。<a id="a-7J"></a>于中义意分之为四。<a id="a-7K"></a>一寄位表法。<a id="a-7L"></a>二释名配行。<a id="a-7M"></a>三列数。<a id="a-7N"></a>四叹神德。</p>
  <p id="a7O">一寄位表法者。<a id="a-7P"></a>明神众。<a id="a-7Q"></a>是见道已性齐诸佛智同真理。<a id="a-7R"></a>随普贤行处世护持。<a id="a-7S"></a>称之为神。<a id="a-7T"></a>护持正法故。<a id="a-7U"></a>随行表法者。<a id="a-7V"></a>为表十住位内第二治地住门主戒波罗蜜。<a id="a-7W"></a>明戒为防护义故。<a id="a-7X"></a>以法身为戒体。<a id="a-7Y"></a>称真不坏。<a id="a-7Z"></a>号曰金刚。<a id="a-7a"></a>前海月光大明菩萨。<a id="a-7b"></a>为十住中初发心住。<a id="a-7c"></a>于中意义如前段文已释。<a id="a-7d"></a>此一众有十神。<a id="a-7e"></a>明第二治地住法门主戒。<a id="a-7f"></a>为防护义故号为执金刚神。<a id="a-7g"></a>执者。<a id="a-7h"></a>轨持不犯。<a id="a-7i"></a>名之为执。<a id="a-7j"></a>其智应真。<a id="a-7k"></a>号之为神。</p>
  <p id="a7l">二释名配行者。<a id="a-7m"></a>此之一众神。<a id="a-7n"></a>以戒波罗蜜为体。<a id="a-7o"></a>十个神名即是随戒体上十个波罗蜜名。<a id="a-7p"></a>一个神是一行。<a id="a-7q"></a>第一妙色那罗延执金刚神。<a id="a-7r"></a>主戒波罗蜜中檀波罗蜜门。<a id="a-7s"></a>以性戒成檀感招妙色。<a id="a-7t"></a>法空破惑故号那罗延。<a id="a-7u"></a>是不坏义。<a id="a-7v"></a>此位明以持性戒故得不坏身。<a id="a-7w"></a>执者轨持义也。<a id="a-7x"></a>金刚者。<a id="a-7y"></a>不坏义也。<a id="a-7z"></a>二日轮速疾幢执金刚神。<a id="a-80"></a>主性戒中戒波罗蜜。<a id="a-81"></a>为戒光无缺名号日轮。<a id="a-82"></a>见者应真名为速疾。<a id="a-83"></a>自他惑尽名之为幢。<a id="a-84"></a>心无异念名之为执。<a id="a-85"></a>性无可破号曰金刚。<a id="a-86"></a>称真自在名之为神。<a id="a-87"></a>以智为神故。<a id="a-88"></a>三须弥华光执金刚神。<a id="a-89"></a>主戒波罗蜜中忍波罗蜜。<a id="a-8A"></a>为法忍高胜号曰须弥。<a id="a-8B"></a>以忍严行人见皆悦号之曰华。<a id="a-8C"></a>亲之破慢号之为光。<a id="a-8D"></a>忍心无失名之为执。<a id="a-8E"></a>法性为忍犹如金刚。<a id="a-8F"></a>智无思而知万有号之为神。<a id="a-8G"></a>四清净云音执金刚神。<a id="a-8H"></a>主戒波罗蜜中精进波罗蜜。<a id="a-8I"></a>履俗恒真名为清净。<a id="a-8J"></a>演法无懈润泽含识。<a id="a-8K"></a>号曰云音。<a id="a-8L"></a>闻法破惑号之金刚。<a id="a-8M"></a>智不为而知万有。<a id="a-8N"></a>称之名神。<a id="a-8O"></a>五诸根美妙执金刚神。<a id="a-8P"></a>主戒波罗蜜中禅波罗蜜。<a id="a-8Q"></a>为禅无思而六根随智而用故名诸根美妙也。<a id="a-8R"></a>用而恒寂名之为执。<a id="a-8S"></a>无思可破号曰金刚。<a id="a-8T"></a>又无思之智能破自他惑。<a id="a-8U"></a>故号曰金刚。<a id="a-8V"></a>寂然智不动正慧随用号之为神。<a id="a-8W"></a>六可爱乐光明执金刚神。<a id="a-8X"></a>主慧能破暗故。<a id="a-8Y"></a>七大树雷音者主第七大悲门。<a id="a-8Z"></a>树是覆荫义。<a id="a-8a"></a>明方便波罗蜜门覆荫众生故。<a id="a-8b"></a>八师子王光明者。<a id="a-8c"></a>主愿波罗蜜。<a id="a-8d"></a>起无功用智。<a id="a-8e"></a>自在如师子王。<a id="a-8f"></a>能破外道诸杂论故。<a id="a-8g"></a>九密焰胜目者。<a id="a-8h"></a>主力波罗蜜。<a id="a-8i"></a>法力自在潜流同事。<a id="a-8j"></a>或作外道邪师同事破所系故。<a id="a-8k"></a>此位是大法师位。<a id="a-8l"></a>凡第九波罗蜜。<a id="a-8m"></a>遍入五位中五百个波罗蜜门。<a id="a-8n"></a>皆第九为法师位。<a id="a-8o"></a>十住第九为法王子住。<a id="a-8p"></a>如善财童子善知识。<a id="a-8q"></a>十住中第九住法师位中作胜热婆罗门。<a id="a-8r"></a>示入外道。<a id="a-8s"></a>五热炙身。<a id="a-8t"></a>上刀山入火聚等。<a id="a-8u"></a>此名密焰胜目。<a id="a-8v"></a>密潜同事设教破愚故名密焰。<a id="a-8w"></a>智目知根故名胜目。<a id="a-8x"></a>十莲华光摩尼髻执金刚神。<a id="a-8y"></a>主戒波罗蜜中智波罗蜜。<a id="a-8z"></a>如善财童子第十灌顶住中善知识。<a id="a-90"></a>作童女名曰慈行。<a id="a-91"></a>得真不证处俗无污名曰莲华。<a id="a-92"></a>大智知根名之为光。<a id="a-93"></a>位升灌顶名曰摩尼髻。<a id="a-94"></a>摩尼者。<a id="a-95"></a>此云离垢宝也。<a id="a-96"></a>此是第二治地住中十位十波罗蜜主伴。<a id="a-97"></a>十位主伴万行。<a id="a-98"></a>号曰十个执金刚神。<a id="a-99"></a>神名皆以行位立名之故。<a id="a-9A"></a>明十住中一住具十十位具百。<a id="a-9B"></a>五位皆然。<a id="a-9C"></a>一一次第以名义配当。<a id="a-9D"></a>法合如然。<a id="a-9E"></a>第三已下列数叹德。<a id="a-9F"></a>二门。<a id="a-9G"></a>如文可知。</p>
  <p id="a9H">第三是十住中修行住。<a id="a-9I"></a>于中六行半经。<a id="a-9J"></a>义分为四。<a id="a-9K"></a>一列数。<a id="a-9L"></a>二寄位表法。<a id="a-9M"></a>三释名配行。<a id="a-9N"></a>四重结其数并叹神德。</p>
  <p id="a9O">一列数者。<a id="a-9P"></a>如上初行是。</p>
  <p id="a9Q">二寄位表法者。<a id="a-9R"></a>此十个身众神。<a id="a-9S"></a>寄位表十住中忍波罗蜜。<a id="a-9T"></a>以法忍成就。<a id="a-9U"></a>于生死中利生自在。<a id="a-9V"></a>号曰为神。<a id="a-9W"></a>下文叹德中。<a id="a-9X"></a>成就大愿供养承事一切诸佛。<a id="a-9Y"></a>明于住昔以调忍心承事一切众生令其成佛。<a id="a-9Z"></a>为诸佛众生体无有二故。<a id="a-9a"></a>已成诸佛。<a id="a-9b"></a>何须籍其供养以无量身无量众供具承事。<a id="a-9c"></a>于一切时中供养一切众生。<a id="a-9d"></a>令其成佛。<a id="a-9e"></a>是调忍义是身众义。</p>
  <p id="a9f">三释名配行者。<a id="a-9g"></a>此十个神。<a id="a-9h"></a>是忍波罗蜜中十波罗蜜故。<a id="a-9i"></a>明一一行遍一切行故。<a id="a-9j"></a>第一所谓华髻庄严身众神者。<a id="a-9k"></a>主忍波罗蜜中檀波罗蜜。<a id="a-9l"></a>明忍辱为华鬘报得以严其顶上之饰故。<a id="a-9m"></a>身众者。<a id="a-9n"></a>为忍位中行檀。<a id="a-9o"></a>明以众多身云众多严具遍周法界承事供养广利众生故。<a id="a-9p"></a>神者智随忍行自在故号为神。<a id="a-9q"></a>此十波罗蜜以忍为体。<a id="a-9r"></a>二光照十方身众神者。<a id="a-9s"></a>主忍波罗蜜中戒波罗蜜。<a id="a-9t"></a>此位中以法忍为戒体明。<a id="a-9u"></a>忍戒圆明见者欢喜法忍戒光。<a id="a-9v"></a>号之为光照十方。<a id="a-9w"></a>身众神如前释。<a id="a-9x"></a>三海音调伏身众神者。<a id="a-9y"></a>主忍波罗蜜中忍波罗蜜故。<a id="a-9z"></a>海音者。<a id="a-A0"></a>明闻诸善恶毁赞音声广多。<a id="a-A1"></a>犹如海潮之音不生忧喜。<a id="a-A2"></a>是调伏义。<a id="a-A3"></a>是为能忍也。<a id="a-A4"></a>又以自声如海潮音知时。<a id="a-A5"></a>教化众生令无失时故。<a id="a-A6"></a>四净华严髻身众神者。<a id="a-A7"></a>主忍波罗蜜中精进波罗蜜。<a id="a-A8"></a>以法忍进名之为净也。<a id="a-A9"></a>进行可观。<a id="a-AA"></a>名之为华。<a id="a-AB"></a>因行招果用严顶髻。<a id="a-AC"></a>明精进是长道之首故。<a id="a-AD"></a>故以华严顶饰。<a id="a-AE"></a>五无量威仪身众神者。<a id="a-AF"></a>主忍波罗蜜中禅波罗蜜。<a id="a-AG"></a>称根现法名为无量。<a id="a-AH"></a>动止常寂名为威仪。<a id="a-AI"></a>明行住坐立不离定体名曰威仪。<a id="a-AJ"></a>六最上光严身众神者。<a id="a-AK"></a>主智慧照曜自他故。<a id="a-AL"></a>明以定慧光明照烛心境以严法身。<a id="a-AM"></a>七净光香云身众神者。<a id="a-AN"></a>明第七大悲方便染净不拘。<a id="a-AO"></a>名为净光。<a id="a-AP"></a>慈悲含覆出言成法悦可众心。<a id="a-AQ"></a>号曰香云。<a id="a-AR"></a>明法雨润众生故。<a id="a-AS"></a>即明雨戒定慧解脱解脱知见五分法身之香也。<a id="a-AT"></a>八守护摄持身众神者。<a id="a-AU"></a>明智随大愿摄持一切众生故。<a id="a-AV"></a>八住八地。<a id="a-AW"></a>但五位第八位中。<a id="a-AX"></a>明无功之智功成即得十方诸佛手灌其顶。<a id="a-AY"></a>是诸佛摄持义故。<a id="a-AZ"></a>九普现摄取身众神者。<a id="a-Aa"></a>明第九波罗蜜法力自在法王之位。<a id="a-Ab"></a>普现诸教。<a id="a-Ac"></a>九十五种邪见流及一切众生悉同行故。<a id="a-Ad"></a>名普现摄取也。<a id="a-Ae"></a>即胜热婆罗门等是。<a id="a-Af"></a>十不动光明身众神者。<a id="a-Ag"></a>明第十智波罗蜜。<a id="a-Ah"></a>名不动光明。<a id="a-Ai"></a>亦为灌顶位名不动光也。<a id="a-Aj"></a>且明此忍位中十波罗蜜之一。</p>
  <p id="aAk">终四结数叹德如文可知。<a id="a-Al"></a>以上十波罗蜜。<a id="a-Am"></a>以忍为体。<a id="a-An"></a>此明善恶毁赞得不动智也。</p>
  <p id="aAo">第四段中有六行半经。<a id="a-Ap"></a>义分为四。<a id="a-Aq"></a>一举众数。<a id="a-Ar"></a>二寄位表法。<a id="a-As"></a>三释名配行。<a id="a-At"></a>四结数叹德。</p>
  <p id="aAu">一举众数者。<a id="a-Av"></a>如初一行都列数是。</p>
  <p id="aAw">二寄位表法者。<a id="a-Ax"></a>此十个足行神。<a id="a-Ay"></a>表十住位中生贵住。<a id="a-Az"></a>主精进波罗蜜。<a id="a-B0"></a>如下叹德中无量劫中。<a id="a-B1"></a>亲近如来随逐不舍。<a id="a-B2"></a>是精进义。<a id="a-B3"></a>为明以法性真如为行之体。<a id="a-B4"></a>以此法行用严法身。<a id="a-B5"></a>足行者。<a id="a-B6"></a>表精进义。<a id="a-B7"></a>以众行满足故名足行神。<a id="a-B8"></a>神者是随行之智。</p>
  <p id="aB9">三释名配行者。<a id="a-BA"></a>一宝印手足行神者。<a id="a-BB"></a>主精进波罗蜜中檀波罗蜜明以法宝之智印行精勤之行引接众生故。<a id="a-BC"></a>手为引取之义。<a id="a-BD"></a>二莲华光足行神者。<a id="a-BE"></a>明生贵住中精进波罗蜜中戒波罗蜜。<a id="a-BF"></a>常居生死之海。<a id="a-BG"></a>犹如莲华无所染故。<a id="a-BH"></a>见者发心名之为光。<a id="a-BI"></a>足行是精进修行无疲劳义。<a id="a-BJ"></a>智自在故号之为神。<a id="a-BK"></a>三清净华髻足行神者。<a id="a-BL"></a>主精进波罗蜜中忍波罗蜜法。<a id="a-BM"></a>忍无垢名为清净也。<a id="a-BN"></a>忍招依果。<a id="a-BO"></a>华严顶饰。<a id="a-BP"></a>为忍华鬘义故。<a id="a-BQ"></a>四摄诸善见足行神者。<a id="a-BR"></a>主精进波罗蜜中精进波罗蜜。<a id="a-BS"></a>摄诸善见者。<a id="a-BT"></a>是精进义。<a id="a-BU"></a>为常摄诸根不令起见即无见不善。<a id="a-BV"></a>五妙宝星幢足行神者。<a id="a-BW"></a>主禅波罗蜜以妙理为禅故名为妙宝者道也。<a id="a-BX"></a>随行破惑故名星幢。<a id="a-BY"></a>为万行为星。<a id="a-BZ"></a>不离禅体。<a id="a-Ba"></a>皆有光照。<a id="a-Bb"></a>随根破惑。<a id="a-Bc"></a>知根了了。<a id="a-Bd"></a>名之为星。<a id="a-Be"></a>此位以精进行为禅体。<a id="a-Bf"></a>禅能现智智能知法。<a id="a-Bg"></a>还以善知法故名为星也。<a id="a-Bh"></a>幢为定也。<a id="a-Bi"></a>六乐吐妙音足行神者。<a id="a-Bj"></a>主慧波罗蜜。<a id="a-Bk"></a>乐吐妙音者。<a id="a-Bl"></a>为以精进为慧体故。<a id="a-Bm"></a>常乐为人说法故。<a id="a-Bn"></a>七栴檀树光足行神者。<a id="a-Bo"></a>主方便波罗蜜。<a id="a-Bp"></a>成大悲行故。<a id="a-Bq"></a>以香树为名。<a id="a-Br"></a>表慈悲覆荫义故。<a id="a-Bs"></a>光者照烛众生义。<a id="a-Bt"></a>八莲华光明足行神者。<a id="a-Bu"></a>主愿波罗蜜智随大愿。<a id="a-Bv"></a>随所利生无所染故。<a id="a-Bw"></a>九微妙光明足行神者。<a id="a-Bx"></a>主力波罗蜜法王之位。<a id="a-By"></a>以微妙法光化众生故。<a id="a-Bz"></a>十积集妙华足行神者。<a id="a-C0"></a>主智波罗蜜。<a id="a-C1"></a>以智积集诸教。<a id="a-C2"></a>犹贯华结鬘。<a id="a-C3"></a>不令散失。<a id="a-C4"></a>教化众生。<a id="a-C5"></a>已上十波罗蜜。<a id="a-C6"></a>皆以精进波罗蜜以为体。<a id="a-C7"></a>位位内自有同别义。<a id="a-C8"></a>思之可见。<a id="a-C9"></a>不可作一概准之。</p>
  <p id="aCA">四结数叹德。<a id="a-CB"></a>如文可知。</p>
 </body>
</html>