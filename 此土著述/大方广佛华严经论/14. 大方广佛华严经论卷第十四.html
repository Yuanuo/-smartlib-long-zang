<!doctype html>
<html id="z3IBWoi1TG" data-ver="1315">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第十四</h1>
  <h2 id="a2">世主妙严品第一之四</h2>
  <h2 id="a3">十回向法门第四</h2>
  <p id="a4">第四从阿修罗王至日天子。<a id="a-5"></a>于中有十众。<a id="a-6"></a>用表十回向。<a id="a-7"></a>何以然者。<a id="a-8"></a>为阿修罗居大海中不没其身。<a id="a-9"></a>表十回向圆融真俗常处生死大海不没其身。<a id="a-A"></a>前之十住十行。<a id="a-B"></a>但修出世悲智心增。<a id="a-C"></a>加以回向回真入俗。<a id="a-D"></a>以成处世悲智圆满故。<a id="a-E"></a>以阿修罗等十众。<a id="a-F"></a>以表十回向处大海而不溺。<a id="a-G"></a>表此位菩萨。<a id="a-H"></a>以大悲心得真不证。<a id="a-I"></a>知真同俗。<a id="a-J"></a>处俗无染。<a id="a-K"></a>利生自在。<a id="a-L"></a>第一从初一众阿修罗王。<a id="a-M"></a>义分为四。<a id="a-N"></a>一举众数。<a id="a-O"></a>二寄位表法。<a id="a-P"></a>三释名配行。<a id="a-Q"></a>四结数叹德。<a id="a-R"></a>一举众数者。<a id="a-S"></a>如初一行是。<a id="a-T"></a>二寄位表法者。<a id="a-U"></a>寄阿修罗位。<a id="a-V"></a>表救护一切众生离众生相回向。<a id="a-W"></a>为明此初回向如阿修罗虽处大海而海水不没虽同天趣无天妙乐故。<a id="a-X"></a>如此位菩萨处于生死。<a id="a-Y"></a>无生死中五欲之乐。<a id="a-Z"></a>虽处涅槃。<a id="a-a"></a>无涅槃中寂灭之乐。<a id="a-b"></a>故名救护众生离众生相回向。<a id="a-c"></a>又如法界品云。<a id="a-d"></a>成就如来高出世间阿修罗王。<a id="a-e"></a>又王者。<a id="a-f"></a>自在义。<a id="a-g"></a>明此位菩萨于涅槃生死中而得自在故。<a id="a-h"></a>又阿修罗。<a id="a-i"></a>亦云阿素罗。<a id="a-j"></a>阿之言无。<a id="a-k"></a>素云游故。<a id="a-l"></a>又云妙。<a id="a-m"></a>又罗云戏。<a id="a-n"></a>如婆沙论。<a id="a-o"></a>释为非天也。<a id="a-p"></a>虽天趣摄。<a id="a-q"></a>为多谄诈无天妙乐。<a id="a-r"></a>象此位菩萨行大悲方便万行。<a id="a-s"></a>似如谄诈。<a id="a-t"></a>似如生死。<a id="a-u"></a>无有人天五欲。<a id="a-v"></a>无常涅槃出世寂灭之乐。<a id="a-w"></a>主十回向中檀波罗蜜门。<a id="a-x"></a>旧名不须。<a id="a-y"></a>此旧翻谬矣。<a id="a-z"></a>或云毗摩之母。<a id="a-10"></a>以本从生故。<a id="a-11"></a>故名劣天。<a id="a-12"></a>如阿含经云。<a id="a-13"></a>劫初成时。<a id="a-14"></a>光音天来入海中洗浴。<a id="a-15"></a>水触其身。<a id="a-16"></a>失精在水。<a id="a-17"></a>还成肉卵。<a id="a-18"></a>经八千岁乃生一女。<a id="a-19"></a>身若须弥有九百九十头。<a id="a-1A"></a>头有千眼。<a id="a-1B"></a>有九百九十口。<a id="a-1C"></a>口有四牙。<a id="a-1D"></a>牙上出火。<a id="a-1E"></a>犹如霹雳。<a id="a-1F"></a>二十四手九百九十脚在海浮戏。<a id="a-1G"></a>水精入身生一肉卵。<a id="a-1H"></a>经八千岁生毗摩质多罗。<a id="a-1I"></a>身有九头。<a id="a-1J"></a>头有千眼。<a id="a-1K"></a>口中出水。<a id="a-1L"></a>有九百九十手。<a id="a-1M"></a>有八脚。<a id="a-1N"></a>其形四倍大于须弥山。<a id="a-1O"></a>纯食淤泥及以藕根。<a id="a-1P"></a>又与天诤。<a id="a-1Q"></a>广如正法念经说。<a id="a-1R"></a>然阿修罗住处有五。<a id="a-1S"></a>一地上众宝山中。<a id="a-1T"></a>二云在须弥山北下入大海二万一千由旬。<a id="a-1U"></a>有阿修罗王名罗睺。<a id="a-1V"></a>此云障碍。<a id="a-1W"></a>能以手障日月明。<a id="a-1X"></a>领无量众。<a id="a-1Y"></a>三从此更下二万一千由旬。<a id="a-1Z"></a>有阿修罗王。<a id="a-1a"></a>名勇健。<a id="a-1b"></a>亦领多众。<a id="a-1c"></a>四复过二万一千由旬有阿修罗王。<a id="a-1d"></a>名花鬘。<a id="a-1e"></a>亦领诸众。<a id="a-1f"></a>第五复过是数名毗摩质多罗。<a id="a-1g"></a>此云响高。<a id="a-1h"></a>是舍脂父。<a id="a-1i"></a>舍脂是天帝释后。<a id="a-1j"></a>父与天帝释斗战时。<a id="a-1k"></a>发自海中扬声大叫云。<a id="a-1l"></a>我是毗摩质多罗。<a id="a-1m"></a>我是毗摩质多罗。<a id="a-1n"></a>时阎浮提山岳一时震动。<a id="a-1o"></a>亦名穴居。<a id="a-1p"></a>谓彼中有光明城。<a id="a-1q"></a>于中住故。<a id="a-1r"></a>或天趣摄。<a id="a-1s"></a>已上佛地论。<a id="a-1t"></a>依毗昙鬼趣摄。<a id="a-1u"></a>又毗摩质多罗。<a id="a-1v"></a>此云种种事。<a id="a-1w"></a>又毗摩者。<a id="a-1x"></a>此云遍空。<a id="a-1y"></a>质多罗云种种严仪。<a id="a-1z"></a>言此修罗与帝释战时严备种种军仗之仪遍空而列。<a id="a-20"></a>旧云响高。<a id="a-21"></a>又曰穴居者非。<a id="a-22"></a>此依唐朝礼法师等翻是第四恶趣摄。<a id="a-23"></a>如经中十种阿修罗王表位进修中。<a id="a-24"></a>以明菩萨大悲彻下如大海而得其底。<a id="a-25"></a>身出大海。<a id="a-26"></a>明菩萨不没恶道能离自憍慢故。<a id="a-27"></a>以真摄俗。<a id="a-28"></a>真俗圆融处苦海而恒出。<a id="a-29"></a>寄其此位表回向法门。<a id="a-2A"></a>三释名配行者。<a id="a-2B"></a>一罗睺罗阿修罗王者。<a id="a-2C"></a>明十回向中檀波罗蜜门故。<a id="a-2D"></a>此回向中十波罗蜜。<a id="a-2E"></a>以事表法中取阿修罗。<a id="a-2F"></a>明此十向纯以大悲十愿。<a id="a-2G"></a>以为十度之体。<a id="a-2H"></a>无自求益之心。<a id="a-2I"></a>以彼修罗所居彻下。<a id="a-2J"></a>其身处海彻上出身之半。<a id="a-2K"></a>总明托事表法令易解故。<a id="a-2L"></a>用彰此位。<a id="a-2M"></a>纯以大智大悲大愿。<a id="a-2N"></a>彻真俗为体。<a id="a-2O"></a>如罗睺罗者。<a id="a-2P"></a>此云能障。<a id="a-2Q"></a>明此位菩萨以大悲心入生死趣。<a id="a-2R"></a>显大法空障诸恶趣故。<a id="a-2S"></a>二毗摩质多罗阿修罗王者。<a id="a-2T"></a>明檀波罗蜜中戒波罗蜜。<a id="a-2U"></a>毗摩质多罗者。<a id="a-2V"></a>此云响高。<a id="a-2W"></a>明以大悲大愿音声誓度三界六道故。<a id="a-2X"></a>以悲愿为戒体。<a id="a-2Y"></a>王者。<a id="a-2Z"></a>自在义故处苦海中沉浮自在故。<a id="a-2a"></a>三巧幻术阿修罗王者。<a id="a-2b"></a>明忍波罗蜜。<a id="a-2c"></a>此位菩萨虽居生死大海常得如幻忍故。<a id="a-2d"></a>四大眷属阿修罗王者。<a id="a-2e"></a>主精进波罗蜜。<a id="a-2f"></a>明以万行摄众生遍故。<a id="a-2g"></a>五大力阿修罗王者。<a id="a-2h"></a>明以法性大禅定力在苦海而无苦故。<a id="a-2i"></a>六遍照阿修罗王者。<a id="a-2j"></a>明慧光摄化众生遍故。<a id="a-2k"></a>七坚固行妙庄严阿修罗王者。<a id="a-2l"></a>明大悲方便为严故。<a id="a-2m"></a>八广大因慧阿修罗王者。<a id="a-2n"></a>以智慧增明以本愿利生为因。<a id="a-2o"></a>为在第八位中得智增明。<a id="a-2p"></a>皆须念初发心时大愿为因故。<a id="a-2q"></a>令度众生故。<a id="a-2r"></a>九出现胜德阿修罗王者。<a id="a-2s"></a>明法师位成力波罗蜜。<a id="a-2t"></a>十妙好音声阿修罗王者。<a id="a-2u"></a>明智位成就妙音善说法故。<a id="a-2v"></a>四结数叹德。<a id="a-2w"></a>如文可知。<a id="a-2x"></a>已上十波罗蜜。<a id="a-2y"></a>皆是知真处俗融会大悲性中十波罗蜜。<a id="a-2z"></a>如是十度以大悲为体故。<a id="a-30"></a>托事现法。<a id="a-31"></a>在于阿修罗。<a id="a-32"></a>喻菩萨处生死海而得其底而恒不没生死海中。<a id="a-33"></a>是故下文云。<a id="a-34"></a>成就如来高出世间阿修罗王。<a id="a-35"></a>又十住十行但明达智应真。<a id="a-36"></a>号之为神。<a id="a-37"></a>十向十地。<a id="a-38"></a>皆以十王表之。<a id="a-39"></a>明以惯习增长自在故。<a id="a-3A"></a>自余广意。<a id="a-3B"></a>至十回向品方明。</p>
  <p id="a3C">第二不坏回向。<a id="a-3D"></a>为明以真理智而同缠利生成大悲戒。<a id="a-3E"></a>为达俗性真真俗不二故。<a id="a-3F"></a>法华经名妙法莲华者。<a id="a-3G"></a>是其义也。<a id="a-3H"></a>此经名大方广佛华严者。<a id="a-3I"></a>亦其义也。<a id="a-3J"></a>以理智大悲法界自体清净觉而兴万行故。<a id="a-3K"></a>号佛华严经。<a id="a-3L"></a>明菩萨以法性大智大悲不舍世流同事。<a id="a-3M"></a>名之为水。<a id="a-3N"></a>具普贤行。<a id="a-3O"></a>名之以莲。<a id="a-3P"></a>以觉行同资。<a id="a-3Q"></a>名为妙法。<a id="a-3R"></a>故名不坏回向。<a id="a-3S"></a>真性无亏同流入俗。<a id="a-3T"></a>名为不坏。<a id="a-3U"></a>明无性菩提无依住智自在故。<a id="a-3V"></a>今以迦楼罗王托事现之。<a id="a-3W"></a>是金翅鸟也。<a id="a-3X"></a>于一段文中。<a id="a-3Y"></a>义分为四。<a id="a-3Z"></a>一举众数。<a id="a-3a"></a>二寄位表法。<a id="a-3b"></a>三释名配行。<a id="a-3c"></a>四结数叹德。<a id="a-3d"></a>一举众数者。<a id="a-3e"></a>如初行可知。<a id="a-3f"></a>二寄位表法者。<a id="a-3g"></a>托事寄迦楼罗王位。<a id="a-3h"></a>明于大海上以清净目。<a id="a-3i"></a>观命尽之龙。<a id="a-3j"></a>而以两翼而搏取之。<a id="a-3k"></a>明拔济义。<a id="a-3l"></a>如法界品云。<a id="a-3m"></a>恒愿拔济众生出诸有海。<a id="a-3n"></a>迦楼罗王。<a id="a-3o"></a>此云金翅鸟王。<a id="a-3p"></a>显十回向菩萨。<a id="a-3q"></a>常于生死大海之上。<a id="a-3r"></a>以法空清净智目。<a id="a-3s"></a>观有根熟众生。<a id="a-3t"></a>而以止观两翼而搏取之。<a id="a-3u"></a>安置自性清净涅槃之岸。<a id="a-3v"></a>此止观。<a id="a-3w"></a>以法性为止体。<a id="a-3x"></a>以自性无性智为观体。<a id="a-3y"></a>非能观所观而有二事。<a id="a-3z"></a>主戒波罗蜜戒净故。<a id="a-40"></a>犹如大海不宿死尸。<a id="a-41"></a>明大悲大智戒不宿人天及三乘染净二见之死尸故。<a id="a-42"></a>此金翅鸟两翼相去三十六万里。<a id="a-43"></a>三释名配行者。<a id="a-44"></a>大速疾力迦楼罗王。<a id="a-45"></a>明戒波罗蜜中檀波罗蜜。<a id="a-46"></a>明此位菩萨。<a id="a-47"></a>以性起大悲入生死海。<a id="a-48"></a>度根熟众生。<a id="a-49"></a>以止观力。<a id="a-4A"></a>如一念顷至于佛果涅槃之岸。<a id="a-4B"></a>为明于一念至法界性中非古今三世所系故。<a id="a-4C"></a>以金翅鸟取龙之喻。<a id="a-4D"></a>如速疾力以金翅鸟取龙之时。<a id="a-4E"></a>于一念顷[打-丁+段]身入海水。<a id="a-4F"></a>水波未合取龙而出。<a id="a-4G"></a>名速疾力也。<a id="a-4H"></a>故下文叹德中。<a id="a-4I"></a>善能救摄一切众生出生死海。<a id="a-4J"></a>得道菩萨亦复如是。<a id="a-4K"></a>以定慧观察力。<a id="a-4L"></a>从无明大海之际。<a id="a-4M"></a>系长短心一念应真。<a id="a-4N"></a>古今三世一时见尽。<a id="a-4O"></a>如是见道。<a id="a-4P"></a>如是修道。<a id="a-4Q"></a>是名为发心。<a id="a-4R"></a>毕竟二不别。<a id="a-4S"></a>如是二心先心难。<a id="a-4T"></a>但明十住初心从凡夫地一念应真难故。<a id="a-4U"></a>非为究竟佛果难故。<a id="a-4V"></a>至于究竟不异初心故。<a id="a-4W"></a>明法不异。<a id="a-4X"></a>智慧不异。<a id="a-4Y"></a>时复不迁故。<a id="a-4Z"></a>以明法界体用故。<a id="a-4a"></a>以定慧照之可见。<a id="a-4b"></a>以情思之即迷也。<a id="a-4c"></a>以下以诸波罗蜜依名义配之可知。<a id="a-4d"></a>四结数叹德。<a id="a-4e"></a>如文可知。</p>
  <p id="a4f">第三紧那罗王。<a id="a-4g"></a>明等一切诸佛回向。<a id="a-4h"></a>以一切诸佛处于生死。<a id="a-4i"></a>以法忍门。<a id="a-4j"></a>以为万行之主。<a id="a-4k"></a>令一切众生皆得菩提无上法乐故。<a id="a-4l"></a>寄表。<a id="a-4m"></a>紧那罗王。<a id="a-4n"></a>此云疑神。<a id="a-4o"></a>亦为行主。<a id="a-4p"></a>似人而顶上有角。<a id="a-4q"></a>口似牛口。<a id="a-4r"></a>人见皆疑。<a id="a-4s"></a>人耶非人耶。<a id="a-4t"></a>故曰疑神。<a id="a-4u"></a>明此位菩萨以十回向成大悲心。<a id="a-4v"></a>以法忍力生于六道。<a id="a-4w"></a>同行益生。<a id="a-4x"></a>人见皆疑。<a id="a-4y"></a>为凡为圣。<a id="a-4z"></a>若是凡夫有智如佛。<a id="a-50"></a>若是贤圣行同凡事故。<a id="a-51"></a>以疑神寄表其行也。<a id="a-52"></a>此神能作行主与天作戏。<a id="a-53"></a>主忍波罗蜜门。<a id="a-54"></a>以忍为万行主。<a id="a-55"></a>若无忍者万行不成。<a id="a-56"></a>是故忍为行主。<a id="a-57"></a>于中四义。<a id="a-58"></a>如上准之。<a id="a-59"></a>十个疑神。<a id="a-5A"></a>以忍波罗蜜中十波罗蜜。<a id="a-5B"></a>以名义配之可见。<a id="a-5C"></a>此类畜生道摄。</p>
  <p id="a5D">第四摩睺罗伽王。<a id="a-5E"></a>此云大蟒也。<a id="a-5F"></a>亦云大腹罗伽。<a id="a-5G"></a>云胸腹行也。<a id="a-5H"></a>主精进波罗蜜。<a id="a-5I"></a>胸腹行者。<a id="a-5J"></a>明趣求乐法利人匍匐离慢谦敬也。<a id="a-5K"></a>是精进义也。<a id="a-5L"></a>明至一切处回向也。<a id="a-5M"></a>六道之生无处不入。<a id="a-5N"></a>此是守护伽蓝神。<a id="a-5O"></a>能护法故。<a id="a-5P"></a>如此法界品云。<a id="a-5Q"></a>见佛欢喜曲躬恭敬。<a id="a-5R"></a>摩睺罗伽王。<a id="a-5S"></a>此中十王。<a id="a-5T"></a>明精进波罗蜜中十波罗蜜。<a id="a-5U"></a>一一以名下义配之可见。<a id="a-5V"></a>此众亦明方便同于众生爱着所为。<a id="a-5W"></a>明菩萨处生死同行令除爱网。<a id="a-5X"></a>如下叹德中。<a id="a-5Y"></a>皆勤修习广大方便。<a id="a-5Z"></a>令诸众生永剖痴网故。</p>
  <p id="a5a">第五夜叉王。<a id="a-5b"></a>明无尽功德藏回向。<a id="a-5c"></a>主禅波罗蜜。<a id="a-5d"></a>以禅定守护一切众生心。<a id="a-5e"></a>令心不妄。<a id="a-5f"></a>得大功德藏故。<a id="a-5g"></a>夜叉者。<a id="a-5h"></a>此云苦活或名伺察。<a id="a-5i"></a>明以禅门守护伺察一切众生苦活心不妄。<a id="a-5j"></a>如法界品云。<a id="a-5k"></a>常勤守护众生。<a id="a-5l"></a>诸夜叉王。<a id="a-5m"></a>余十王是禅波罗蜜中十波罗蜜。<a id="a-5n"></a>以名下义随位配之。<a id="a-5o"></a>又毗沙门夜叉因主所管。<a id="a-5p"></a>得名毗沙门天王。<a id="a-5q"></a>领夜叉众。<a id="a-5r"></a>在须弥山北面。</p>
  <p id="a5s">第六毗楼博叉龙王。<a id="a-5t"></a>亦依所管得名毗楼博叉天王。<a id="a-5u"></a>主领龙众。<a id="a-5v"></a>在须弥山西。<a id="a-5w"></a>并富多那。<a id="a-5x"></a>此主热病鬼。<a id="a-5y"></a>此之龙王主随顺坚固回向。<a id="a-5z"></a>明般若波罗蜜门如龙游空能隐现降雨润众生故。<a id="a-60"></a>以般若空慧自在有无。<a id="a-61"></a>雨诸法雨。<a id="a-62"></a>益众生故。<a id="a-63"></a>以龙表之也。<a id="a-64"></a>毗楼博叉者。<a id="a-65"></a>具云毗路波呵迄叉。<a id="a-66"></a>亦云杂语主。<a id="a-67"></a>旧云丑目。<a id="a-68"></a>新名毗者。<a id="a-69"></a>种种也。<a id="a-6A"></a>路者色也。<a id="a-6B"></a>波呵迄叉者根也。<a id="a-6C"></a>以种种色庄严眼根。<a id="a-6D"></a>明以种种慧庄严诸见令无著。<a id="a-6E"></a>龙有五种。<a id="a-6F"></a>一象形。<a id="a-6G"></a>二蛇形。<a id="a-6H"></a>三马形。<a id="a-6I"></a>四鱼形。<a id="a-6J"></a>五虾蟆形。<a id="a-6K"></a>一善住龙王。<a id="a-6L"></a>为一切象形龙王。<a id="a-6M"></a>二难陀龙王。<a id="a-6N"></a>此云欢喜。<a id="a-6O"></a>为一切蛇形龙王。<a id="a-6P"></a>三阿那婆达多龙王。<a id="a-6Q"></a>此云无热恼。<a id="a-6R"></a>亦名清凉。<a id="a-6S"></a>为一切马形龙王。<a id="a-6T"></a>此一个龙王远离诸龙三种过患。<a id="a-6U"></a>一热沙不堕其头。<a id="a-6V"></a>二不以蛇形行欲。<a id="a-6W"></a>三无金翅鸟畏。<a id="a-6X"></a>又更有一苦。<a id="a-6Y"></a>以风吹宝衣露身生苦。<a id="a-6Z"></a>唯此龙王得免斯恼。<a id="a-6a"></a>故曰清凉。<a id="a-6b"></a>依智论。<a id="a-6c"></a>此龙王是七住菩萨。<a id="a-6d"></a>如婆楼那龙王。<a id="a-6e"></a>此云水天。<a id="a-6f"></a>一切鱼形龙主。<a id="a-6g"></a>摩那苏婆帝龙王。<a id="a-6h"></a>亦名摩那斯。<a id="a-6i"></a>此云慈心。<a id="a-6j"></a>风不鸣条雨不破块。<a id="a-6k"></a>亦名得意。<a id="a-6l"></a>又云摩那。<a id="a-6m"></a>云意高。<a id="a-6n"></a>以此龙有威德。<a id="a-6o"></a>故名为意高。<a id="a-6p"></a>为一切虾蟆形龙王。<a id="a-6q"></a>如四分律文中说。<a id="a-6r"></a>诸龙初生时。<a id="a-6s"></a>睡时。<a id="a-6t"></a>嗔时。<a id="a-6u"></a>行欲时。<a id="a-6v"></a>此时中不能变形。<a id="a-6w"></a>余时皆能变形。<a id="a-6x"></a>此约三乘中龙王。<a id="a-6y"></a>其事如此一乘中龙王。<a id="a-6z"></a>其德并是入不思议乘。<a id="a-70"></a>佛果位中大菩萨等。<a id="a-71"></a>为化众生故。<a id="a-72"></a>遍于诸道普现其身。<a id="a-73"></a>今于此会贺佛出兴。<a id="a-74"></a>酬其本缘寄位表法。<a id="a-75"></a>即如此经毗楼博叉龙王。<a id="a-76"></a>得销灭一切诸龙趣炽然苦解脱。<a id="a-77"></a>为明此位船若智慧之龙常游法空以种种语言设诸教网故。<a id="a-78"></a>此是十回向中檀波罗蜜。<a id="a-79"></a>娑竭罗龙王。<a id="a-7A"></a>此云盐海也。<a id="a-7B"></a>得一念中转自龙形示现无量众生身解脱门。<a id="a-7C"></a>明此是入生死成大悲戒报得愿力神通故。<a id="a-7D"></a>此十回向大体。<a id="a-7E"></a>成慈悲愿行。<a id="a-7F"></a>得愿力神通。<a id="a-7G"></a>云音妙幢龙王。<a id="a-7H"></a>得一切诸有趣中以清净音说佛无边名号海解脱门。<a id="a-7I"></a>此明忍招名誉。<a id="a-7J"></a>如获益分中广明。<a id="a-7K"></a>德叉迦龙王。<a id="a-7L"></a>此云能害于所害。<a id="a-7M"></a>为德叉是所害声。<a id="a-7N"></a>迦是能害声。<a id="a-7O"></a>言此龙嗔时。<a id="a-7P"></a>嘘视人畜皆致命终故。<a id="a-7Q"></a>旧云多舌龙者。<a id="a-7R"></a>由多言故多舌。<a id="a-7S"></a>非是口中有多舌故。<a id="a-7T"></a>表进修中。<a id="a-7U"></a>此是第六般若波罗蜜门。<a id="a-7V"></a>善说多法故。<a id="a-7W"></a>故云多舌。<a id="a-7X"></a>托此龙寄位显法故。<a id="a-7Y"></a>以下准上以名义配之。<a id="a-7Z"></a>可知。<a id="a-7a"></a>已上十龙王。<a id="a-7b"></a>以十向中般若波罗蜜为体。<a id="a-7c"></a>表智慧游空雨法自在。</p>
  <p id="a7d">第七等随顺一切众生回向。<a id="a-7e"></a>以鸠槃茶王主之。<a id="a-7f"></a>明此位菩萨成大悲遍入诸道乘慈利生。<a id="a-7g"></a>此是厌媚鬼神啖食精气。<a id="a-7h"></a>亦名冬瓜鬼。<a id="a-7i"></a>依正法念经说。<a id="a-7j"></a>其名字。<a id="a-7k"></a>如是恶众生菩萨亦皆随顺。<a id="a-7l"></a>是故名等随顺一切众生回向。<a id="a-7m"></a>乃至地狱悉皆遍入。<a id="a-7n"></a>此神是南方天王领二部众。<a id="a-7o"></a>一鸠槃茶。<a id="a-7p"></a>二薜荔鬼。<a id="a-7q"></a>此鸠槃茶阴囊大如冬瓜。<a id="a-7r"></a>若行乃擎置肩上。<a id="a-7s"></a>坐时而踞之而坐。<a id="a-7t"></a>法界品云。<a id="a-7u"></a>常勤除灭诸饿鬼趣。<a id="a-7v"></a>鸠槃茶王。<a id="a-7w"></a>明爱染贪求犹如饿鬼。<a id="a-7x"></a>大悲菩萨尽与随行断一切贪求故。</p>
  <p id="a7y">第八真如相回向。<a id="a-7z"></a>寄乾闼婆王以表法。<a id="a-80"></a>此云寻香。<a id="a-81"></a>有香气处以作娱乐而求其食。<a id="a-82"></a>托事表真。<a id="a-83"></a>如相位菩萨常以真如法界戒定慧解脱解脱知见五分法身无染之香。<a id="a-84"></a>娱乐众生。<a id="a-85"></a>令其爱乐。<a id="a-86"></a>故下文云。<a id="a-87"></a>皆于大法深生信解欢喜爱重勤修不倦。<a id="a-88"></a>入法界品云。<a id="a-89"></a>常令众生增长欢喜。<a id="a-8A"></a>乾闼婆王以法悦众生义故。<a id="a-8B"></a>于中十王明愿波罗蜜中十波罗蜜。<a id="a-8C"></a>此位智增随根设教。<a id="a-8D"></a>悦众生故令欢喜故。</p>
  <p id="a8E">第九无缚无著解脱回向。<a id="a-8F"></a>托事于月天子表力波罗蜜。<a id="a-8G"></a>以无缚无著法性虚空智慧。<a id="a-8H"></a>照烛众生净烦恼热。<a id="a-8I"></a>得法清凉故。<a id="a-8J"></a>于中十月天子。<a id="a-8K"></a>明力波罗蜜中十波罗蜜。<a id="a-8L"></a>随名下义配之可见。</p>
  <p id="a8M">第十入法界无量回向。<a id="a-8N"></a>以日天子托事表之。<a id="a-8O"></a>明十回向中智波罗蜜如日处空下临照万有。<a id="a-8P"></a>其位于上其功益下。<a id="a-8Q"></a>像此位菩萨其智甚高其行弥下。<a id="a-8R"></a>彻至人天神鬼外道邪行畜生地狱。<a id="a-8S"></a>尽同其行。<a id="a-8T"></a>犹如日月其形在上其功在下。<a id="a-8U"></a>善恶俱照故。<a id="a-8V"></a>于中十日天子明智波罗蜜中十波罗蜜。<a id="a-8W"></a>一一随名义配之。<a id="a-8X"></a>常以智波罗蜜为体。<a id="a-8Y"></a>已上十王配十回向中十波罗蜜竟。<a id="a-8Z"></a>如十住十行十回向乃至十地。<a id="a-8a"></a>一一位中波罗蜜。<a id="a-8b"></a>各随当位取意即得。<a id="a-8c"></a>一例取之。<a id="a-8d"></a>即不知其趣。<a id="a-8e"></a>如日月二位其形状及高下者。<a id="a-8f"></a>如俱舍论。<a id="a-8g"></a>月去地四万由旬。<a id="a-8h"></a>广四十由旬。<a id="a-8i"></a>以水精白银合为两面。<a id="a-8j"></a>回转相映故有亏盈。<a id="a-8k"></a>此论如是说者。<a id="a-8l"></a>未可为定依。<a id="a-8m"></a>但依经说者。<a id="a-8n"></a>为指南。<a id="a-8o"></a>依长阿含经。<a id="a-8p"></a>其月上有城。<a id="a-8q"></a>其城正方一千九百六十里。<a id="a-8r"></a>高下亦尔。<a id="a-8s"></a>二分天金作。<a id="a-8t"></a>一分琉璃作。<a id="a-8u"></a>以遥看似圆。<a id="a-8v"></a>天寿五百岁。<a id="a-8w"></a>子孙相袭一劫。<a id="a-8x"></a>日月相近光影相映即有亏盈。<a id="a-8y"></a>日广五十由旬。<a id="a-8z"></a>其城正方二千四十里。<a id="a-90"></a>高下亦尔。<a id="a-91"></a>其城纯金七宝莹饰。<a id="a-92"></a>王坐二千里。<a id="a-93"></a>寿命子孙同月天子。<a id="a-94"></a>以风持故绕须弥山。<a id="a-95"></a>日月天子总是四天王所摄。<a id="a-96"></a>此上多依长阿含经说。<a id="a-97"></a>如是日月天子。<a id="a-98"></a>皆表十回向成大悲愿行之门。<a id="a-99"></a>明悲智无依常以法空为体。<a id="a-9A"></a>随根普照无有所为。<a id="a-9B"></a>任无功之智日。<a id="a-9C"></a>称万有而成益。</p>
  <p id="a9D">第五从三十三天王以下。<a id="a-9E"></a>至大自在天王。<a id="a-9F"></a>于中有十大天王。<a id="a-9G"></a>明十地利生因果者。<a id="a-9H"></a>从初第一三十三天十大天王。<a id="a-9I"></a>托事表初欢喜地。<a id="a-9J"></a>分为四。<a id="a-9K"></a>一举天王名号。<a id="a-9L"></a>二寄位表法。<a id="a-9M"></a>三释名配行。<a id="a-9N"></a>四结数叹德。<a id="a-9O"></a>一举天王名号者。<a id="a-9P"></a>如经云。<a id="a-9Q"></a>所论释迦因陀罗天王等十大天王名号是。<a id="a-9R"></a>二寄位表法者。<a id="a-9S"></a>寄托此天。<a id="a-9T"></a>表欢喜地菩萨得欢喜地时得法悦。<a id="a-9U"></a>心无有世间五欲等诸系着故。<a id="a-9V"></a>乐唯是法乐。<a id="a-9W"></a>以此义故。<a id="a-9X"></a>多欢喜多适悦。<a id="a-9Y"></a>犹如世人创得生于忉利天上受天妙乐。<a id="a-9Z"></a>又如升山顶至无相际身与空合。<a id="a-9a"></a>明此位菩萨从十住十行十回向习气之有为。<a id="a-9b"></a>而升此地之位法空之际。<a id="a-9c"></a>一分习气尽故。<a id="a-9d"></a>以须弥之顶忉利之天。<a id="a-9e"></a>寄表其位。<a id="a-9f"></a>令易解故。<a id="a-9g"></a>十住十行寄表如神。<a id="a-9h"></a>十回向位寄表如王。<a id="a-9i"></a>于此十地寄表如天。<a id="a-9j"></a>明进修渐渐惯习殊胜。<a id="a-9k"></a>以总别同异成坏门。<a id="a-9l"></a>三对六字义该。<a id="a-9m"></a>亦以十玄门该之。<a id="a-9n"></a>如是进修差别。<a id="a-9o"></a>总是一刹那中同异。<a id="a-9p"></a>皆不得如情所知。<a id="a-9q"></a>如理思之可见。<a id="a-9r"></a>又如仁王经云。<a id="a-9s"></a>习种铜轮二天下。<a id="a-9t"></a>银轮三天。<a id="a-9u"></a>性种性道种坚德转轮王七宝金轮四天下。<a id="a-9v"></a>初地菩萨忉利王。<a id="a-9w"></a>二地菩萨夜摩王。<a id="a-9x"></a>以次寄位配当。<a id="a-9y"></a>明福智殊胜不可以世间之乐为比也。<a id="a-9z"></a>以实而言。<a id="a-A0"></a>如菩萨悲智所摄周遍六道所生。<a id="a-A1"></a>不弃微流一切恶生之类。<a id="a-A2"></a>但以饶益故。<a id="a-A3"></a>法性自在故。<a id="a-A4"></a>寄表如天如王。<a id="a-A5"></a>自在之义。<a id="a-A6"></a>不欣世乐之所表也。<a id="a-A7"></a>如此华严经下文。<a id="a-A8"></a>初地菩萨多作阎浮提王。<a id="a-A9"></a>今十大天王。<a id="a-AA"></a>但为表法进修不离。<a id="a-AB"></a>一刹那间渐渐殊胜故。<a id="a-AC"></a>又此天名妙高天。<a id="a-AD"></a>其山在大海中。<a id="a-AE"></a>出水高八亿由旬。<a id="a-AF"></a>入水深八亿由旬。<a id="a-AG"></a>四宝合成。<a id="a-AH"></a>北面黄金。<a id="a-AI"></a>南面琉璃。<a id="a-AJ"></a>西面水精。<a id="a-AK"></a>东面白银。<a id="a-AL"></a>形如腰鼓。<a id="a-AM"></a>上有四层级。<a id="a-AN"></a>四天王各随方所居四面。<a id="a-AO"></a>其山顶上四埵。<a id="a-AP"></a>埵别八天王。<a id="a-AQ"></a>各有自部众。<a id="a-AR"></a>中顶帝释居。<a id="a-AS"></a>众宝所庄严。<a id="a-AT"></a>以是名妙高。<a id="a-AU"></a>亦名峰山。<a id="a-AV"></a>亦名忉利天。<a id="a-AW"></a>此云能主天。<a id="a-AX"></a>由帝释能为天主也。<a id="a-AY"></a>依主为名故。<a id="a-AZ"></a>下有七重海。<a id="a-Aa"></a>重别金山围。<a id="a-Ab"></a>迦楼罗速飞七日方始达。<a id="a-Ac"></a>金山有天居。<a id="a-Ad"></a>皆四天王所摄。<a id="a-Ae"></a>其上三十三天。<a id="a-Af"></a>所有天身长一由旬。<a id="a-Ag"></a>衣长二由旬。<a id="a-Ah"></a>广一由旬。<a id="a-Ai"></a>重六铢。<a id="a-Aj"></a>寿一千岁。<a id="a-Ak"></a>一日一夜同此人间一百年。<a id="a-Al"></a>三十日为一月。<a id="a-Am"></a>十二月为一岁。<a id="a-An"></a>已上依俱舍三法等经说。<a id="a-Ao"></a>此天王有五种名。<a id="a-Ap"></a>一名能主。<a id="a-Aq"></a>一名释提桓因。<a id="a-Ar"></a>一名憍尸迦。<a id="a-As"></a>一名天帝释。<a id="a-At"></a>一名因陀罗天。<a id="a-Au"></a>此名天主。<a id="a-Av"></a>具云释迦因陀罗。<a id="a-Aw"></a>释迦者。<a id="a-Ax"></a>此名百也。<a id="a-Ay"></a>为先因百度设无遮斋得作天主。<a id="a-Az"></a>此配欢喜地中檀波罗蜜。<a id="a-B0"></a>已下十天王是檀波罗蜜中十波罗蜜。<a id="a-B1"></a>各随名义配之可见。<a id="a-B2"></a>其四段配文。<a id="a-B3"></a>如前可知。<a id="a-B4"></a>此位菩萨对治观行苦空无常世法非实皆从十二缘生本无体相。<a id="a-B5"></a>成于舍法身命财等。<a id="a-B6"></a>如是于诸佛法信顺修行。<a id="a-B7"></a>且治欲界粗悭吝业行檀波罗蜜。<a id="a-B8"></a>于十二缘生未善了知。<a id="a-B9"></a>六地菩萨方明十二缘法。<a id="a-BA"></a>作如炼真金数数入火喻。<a id="a-BB"></a>明对治悭障。</p>
  <p id="aBC">第二复有无量夜摩天王。<a id="a-BD"></a>托事表离垢地。<a id="a-BE"></a>为此天离地际故。<a id="a-BF"></a>依空而居有众妙乐也。<a id="a-BG"></a>象此位菩萨戒波罗蜜增胜有妙乐。<a id="a-BH"></a>以法身为戒体故。<a id="a-BI"></a>渐增进离前地世间系故。<a id="a-BJ"></a>初地檀度为胜。<a id="a-BK"></a>此位上上十善净戒为胜。<a id="a-BL"></a>名为离垢地。<a id="a-BM"></a>须弥之顶界与人连。<a id="a-BN"></a>寄同世间。<a id="a-BO"></a>此位以空居。<a id="a-BP"></a>寄同出世间。<a id="a-BQ"></a>故名离垢。<a id="a-BR"></a>初地喻炼真金。<a id="a-BS"></a>未云加药。<a id="a-BT"></a>但数数入火转转明净。<a id="a-BU"></a>此地炼金如加矾石转令明净。<a id="a-BV"></a>以戒为矾石。<a id="a-BW"></a>然金体无二。<a id="a-BX"></a>明以戒对治欲界中爱欲等粗障。<a id="a-BY"></a>但以法身大慈大悲大愿四摄四无量十波罗蜜三十七道品之法药。<a id="a-BZ"></a>互相磨莹使令智悲自在故。<a id="a-Ba"></a>夜摩天者。<a id="a-Bb"></a>此云时分天也。<a id="a-Bc"></a>为此天无日月天光自相照不分昼夜。<a id="a-Bd"></a>但莲华开合知其昼夜时分故。<a id="a-Be"></a>此天身长二由旬。<a id="a-Bf"></a>广二由旬。<a id="a-Bg"></a>衣重三铢。<a id="a-Bh"></a>寿二千岁。<a id="a-Bi"></a>日月岁数与前天倍。<a id="a-Bj"></a>此天王有十天众。<a id="a-Bk"></a>即明此戒波罗蜜中十波罗蜜。<a id="a-Bl"></a>各随位名义配之可知。<a id="a-Bm"></a>此位修上上十善戒。<a id="a-Bn"></a>治欲界现行粗惑习气。<a id="a-Bo"></a>三地修九次第定。<a id="a-Bp"></a>方无三界烦恼。<a id="a-Bq"></a>生如来家。<a id="a-Br"></a>同如来性。</p>
  <p id="aBs">第三复有不可思议兜率天王。<a id="a-Bt"></a>此托事表发光地。<a id="a-Bu"></a>此名知足天。<a id="a-Bv"></a>佛地论云。<a id="a-Bw"></a>最后身菩萨于此教化。<a id="a-Bx"></a>如璎珞本业经。<a id="a-By"></a>十一地等觉地始名一生补处。<a id="a-Bz"></a>方名最后身。<a id="a-C0"></a>配在第三禅。<a id="a-C1"></a>此知足天为最后身。<a id="a-C2"></a>菩萨在中者。<a id="a-C3"></a>皆是如来随时方便。<a id="a-C4"></a>设法利生不可定也。<a id="a-C5"></a>前位明以上上十善净戒离欲界现行粗惑垢故。<a id="a-C6"></a>此位菩萨以九次第定净色界无色界并欲界心习。<a id="a-C7"></a>得出三界心作炼金喻。<a id="a-C8"></a>善巧炼之不失铢两。<a id="a-C9"></a>转转明净。<a id="a-CA"></a>以九次第定炼之。<a id="a-CB"></a>以法眼观之。<a id="a-CC"></a>以行和之。<a id="a-CD"></a>无亏。<a id="a-CE"></a>本法但转明净。<a id="a-CF"></a>欲界修定以治欲障。<a id="a-CG"></a>上界修慧以治定障。<a id="a-CH"></a>如是对治。<a id="a-CI"></a>即如六地菩萨位。<a id="a-CJ"></a>在色界初禅修十二缘观。<a id="a-CK"></a>用治定障。<a id="a-CL"></a>随顺法行。<a id="a-CM"></a>方便利生无所染着。<a id="a-CN"></a>名发光地。<a id="a-CO"></a>以忍波罗蜜为体。<a id="a-CP"></a>于中十大天王。<a id="a-CQ"></a>是忍波罗蜜中十波罗蜜。<a id="a-CR"></a>此天身长四由旬。<a id="a-CS"></a>衣长八由旬。<a id="a-CT"></a>广四由旬。<a id="a-CU"></a>寿四千岁。<a id="a-CV"></a>日月岁数皆与前天倍。<a id="a-CW"></a>此知足天当修三法得生其中。<a id="a-CX"></a>所谓戒定慧。<a id="a-CY"></a>若但修戒施即生余天。<a id="a-CZ"></a>皆有放逸。<a id="a-Ca"></a>若一乘法中其事不尔。<a id="a-Cb"></a>以智遍周以为天体故。</p>
  <p id="aCc">第四化乐天王。<a id="a-Cd"></a>托事表焰慧地菩萨。<a id="a-Ce"></a>以三十七助道品观以舍为体。<a id="a-Cf"></a>以本愿故。<a id="a-Cg"></a>法如是故。<a id="a-Ch"></a>不舍教化一切众生。<a id="a-Ci"></a>以三十七助道观门。<a id="a-Cj"></a>庄严慧业。<a id="a-Ck"></a>将用化利一切众生以为自乐。<a id="a-Cl"></a>像此天处常以变化以悦自乐。<a id="a-Cm"></a>亦名乐变化天。<a id="a-Cn"></a>心外无境从心变故。<a id="a-Co"></a>表此位菩萨从初发心住已法空现前心外无境为进修故。<a id="a-Cp"></a>以三十七品助道法门。<a id="a-Cq"></a>对治此天及三界邪见等障。<a id="a-Cr"></a>炼磨心地。<a id="a-Cs"></a>用严慧业。<a id="a-Ct"></a>使令明净。<a id="a-Cu"></a>将用教化一切众生。<a id="a-Cv"></a>以为自乐故名焰慧地也。<a id="a-Cw"></a>如菩萨璎珞经云。<a id="a-Cx"></a>欢喜地菩萨名为逆流。<a id="a-Cy"></a>离垢地名为道流。<a id="a-Cz"></a>三地名为入流。<a id="a-D0"></a>四地须陀洹。<a id="a-D1"></a>五地斯陀含。<a id="a-D2"></a>六地阿那含。<a id="a-D3"></a>七地阿罗汉。<a id="a-D4"></a>八地变化生死。<a id="a-D5"></a>九地是智慧妙善地。<a id="a-D6"></a>十地是法云地。<a id="a-D7"></a>又璎珞经云。<a id="a-D8"></a>十住菩萨入法流水任运至佛。<a id="a-D9"></a>如此华严经。<a id="a-DA"></a>十住十行十向十地十一地。<a id="a-DB"></a>五位之中。<a id="a-DC"></a>一一各有十重佛果。<a id="a-DD"></a>普贤行为因。<a id="a-DE"></a>十信位心。<a id="a-DF"></a>便信自心分别之性为不动智佛无碍智佛等十个佛果。<a id="a-DG"></a>总为自心之智。<a id="a-DH"></a>方名信心。<a id="a-DI"></a>如是和会多诸同异。<a id="a-DJ"></a>随信解别亲疏不等。<a id="a-DK"></a>但依当部进修行门。<a id="a-DL"></a>皆以总别同异成坏门该通圆融。<a id="a-DM"></a>皆不离刹那际。<a id="a-DN"></a>即义通也。<a id="a-DO"></a>若延促时取解即违法界之道理。<a id="a-DP"></a>此天王众有十天王。<a id="a-DQ"></a>皆是精进波罗蜜中十波罗蜜。<a id="a-DR"></a>各各随名义配之可见。<a id="a-DS"></a>常以精进波罗蜜为体。<a id="a-DT"></a>此位作炼真金作庄严具喻。<a id="a-DU"></a>精进明修三十七助道之观对治三界邪业习故。<a id="a-DV"></a>此天身长八由旬。<a id="a-DW"></a>衣长十六由旬。<a id="a-DX"></a>广八由旬。<a id="a-DY"></a>寿八千岁。<a id="a-DZ"></a>日月岁数与前天倍。<a id="a-Da"></a>衣重一铢。<a id="a-Db"></a>食甘露味。<a id="a-Dc"></a>叹德余门如前可解。</p>
  <p id="aDd">第五复有无数他化自在天王。<a id="a-De"></a>托事表难胜地。<a id="a-Df"></a>为此天在欲界顶。<a id="a-Dg"></a>明菩萨欲境难超故。<a id="a-Dh"></a>故曰难胜地。<a id="a-Di"></a>明五地以来菩萨于五欲境界未得全自在故。<a id="a-Dj"></a>但为观照诸波罗蜜修行力故不没其中。<a id="a-Dk"></a>未同八地无功法流自在故。<a id="a-Dl"></a>此位菩萨修十谛观。<a id="a-Dm"></a>以治三界染净惑障余习故。<a id="a-Dn"></a>得工巧明门。<a id="a-Do"></a>五明方现。<a id="a-Dp"></a>此天处。<a id="a-Dq"></a>若不如是修十谛观治之。<a id="a-Dr"></a>便为魔境。<a id="a-Ds"></a>三界染净业习不能自在故曰难胜地。<a id="a-Dt"></a>此位菩萨常以禅波罗蜜。<a id="a-Du"></a>以为观体。<a id="a-Dv"></a>魔王波旬居此天中修十谛观。<a id="a-Dw"></a>即为菩萨位。<a id="a-Dx"></a>不修观者是魔眷属。<a id="a-Dy"></a>又此天名他化自在。<a id="a-Dz"></a>以他变化以为自乐。<a id="a-E0"></a>像此位菩萨常教化众生令他得乐以为己乐。<a id="a-E1"></a>此作车磲磨金喻。<a id="a-E2"></a>明以十谛观为车磲。<a id="a-E3"></a>于中十大天王。<a id="a-E4"></a>明禅波罗蜜中十波罗蜜。<a id="a-E5"></a>以名下之义配之可见。<a id="a-E6"></a>此天身长十六由旬。<a id="a-E7"></a>衣长三十二由旬。<a id="a-E8"></a>寿命岁月悉与前倍。</p>
  <p id="aE9">第六复有不可思数大梵天王。<a id="a-EA"></a>明现前地。<a id="a-EB"></a>以十二缘生观。<a id="a-EC"></a>得寂灭神通三解脱门空无相无愿。<a id="a-ED"></a>智慧增明除其初禅乐静迷真障。<a id="a-EE"></a>明在欲界修定。<a id="a-EF"></a>如三地菩萨是也。<a id="a-EG"></a>在禅界修慧。<a id="a-EH"></a>心胜处即以法治之不令障真。<a id="a-EI"></a>无依之性故。<a id="a-EJ"></a>常处三界不在其中也。<a id="a-EK"></a>名尸弃天王。<a id="a-EL"></a>此依新翻旧为梵摩。<a id="a-EM"></a>此云清洁寂静。<a id="a-EN"></a>以初禅是色界无女人生无欲界染故。<a id="a-EO"></a>依佛地论云。<a id="a-EP"></a>离欲寂静故名梵身。<a id="a-EQ"></a>又依长阿含云。<a id="a-ER"></a>梵众中以梵音语故。<a id="a-ES"></a>故名为梵。<a id="a-ET"></a>又尸弃者。<a id="a-EU"></a>或云持髻。<a id="a-EV"></a>或云蠡髻。<a id="a-EW"></a>或云火顶。<a id="a-EX"></a>以火灾至此天故。<a id="a-EY"></a>修得初禅者得生此天。<a id="a-EZ"></a>此天王梵众中发大梵音。<a id="a-Ea"></a>诸天各自谓言。<a id="a-Eb"></a>唯共我语。<a id="a-Ec"></a>于大千界最得自在。<a id="a-Ed"></a>颜如童子。<a id="a-Ee"></a>身如白银色。<a id="a-Ef"></a>长半由旬。<a id="a-Eg"></a>衣如金色。<a id="a-Eh"></a>无男女形。<a id="a-Ei"></a>禅悦为食。<a id="a-Ej"></a>寿命一劫。<a id="a-Ek"></a>此依长阿含经说。<a id="a-El"></a>此位作毗琉璃宝磨真金转转明净喻。<a id="a-Em"></a>明十种逆顺缘生得十空定门。<a id="a-En"></a>为毗琉璃宝也。<a id="a-Eo"></a>毗之云光明。<a id="a-Ep"></a>此位菩萨以十种十二缘生观及十空三昧。<a id="a-Eq"></a>表以十二缘观如明净琉璃用磨智慧转转明净。<a id="a-Er"></a>观无明成根本智更令明净。<a id="a-Es"></a>于中有十大梵王。<a id="a-Et"></a>明般若波罗蜜中十波罗蜜。<a id="a-Eu"></a>各各以名下义如前配之可解。<a id="a-Ev"></a>此第六地六住等。<a id="a-Ew"></a>总明出三界业现前寂灭神明三空自在。<a id="a-Ex"></a>如十住中。<a id="a-Ey"></a>以海幢比丘表之。<a id="a-Ez"></a>如十地第六地。<a id="a-F0"></a>以夜神名守护一切城增长胜力是也。<a id="a-F1"></a>总如善财善知识表之。<a id="a-F2"></a>第七地明入缠同事如下。</p>
  <p id="aF3">第七复有无量光音天王。<a id="a-F4"></a>明远行地。<a id="a-F5"></a>如此二禅天。<a id="a-F6"></a>初禅灭忧。<a id="a-F7"></a>二禅灭苦。<a id="a-F8"></a>明此位菩萨在七地。<a id="a-F9"></a>诸行已终。<a id="a-FA"></a>大悲圆满。<a id="a-FB"></a>四摄四无量十波罗蜜三十七助道法。<a id="a-FC"></a>常在现行。<a id="a-FD"></a>自苦已无。<a id="a-FE"></a>常度他苦。<a id="a-FF"></a>染净二障此位通过。<a id="a-FG"></a>譬如真金饰以众妙杂宝转更殊胜。<a id="a-FH"></a>明以法身为金体。<a id="a-FI"></a>悲智万行圆满。<a id="a-FJ"></a>为众妙宝互为庄严。<a id="a-FK"></a>常以行网教光普化一切众生故。<a id="a-FL"></a>故像此天已灭忧苦。<a id="a-FM"></a>以心净故出语口中光生。<a id="a-FN"></a>用明此位菩萨教光破暗故。<a id="a-FO"></a>于此有十大光音天。<a id="a-FP"></a>以明方便波罗蜜中十波罗蜜。<a id="a-FQ"></a>各各名下义配之可解。<a id="a-FR"></a>此天身长二由旬。<a id="a-FS"></a>寿二劫。<a id="a-FT"></a>此天水灾至。</p>
  <p id="aFU">第八复有无量遍净天。<a id="a-FV"></a>明不动地菩萨。<a id="a-FW"></a>明此天忧苦已无唯有禅悦。<a id="a-FX"></a>像此位菩萨功用已终唯有法悦。<a id="a-FY"></a>法悦习气十地始无。<a id="a-FZ"></a>此大风灾至。<a id="a-Fa"></a>为有禅悦喜动其性。<a id="a-Fb"></a>像此位菩萨无功智现前。<a id="a-Fc"></a>犹有无生法乐智净习气。<a id="a-Fd"></a>以诸佛三加七种劝发令忆本愿。<a id="a-Fe"></a>方始随智行广利众生。<a id="a-Ff"></a>十方世界度生无限。<a id="a-Fg"></a>此乃如来设教防之。<a id="a-Fh"></a>防护初发心之际圆融悲智。<a id="a-Fi"></a>非独是此位方有滞净之功。<a id="a-Fj"></a>是一即一切中防护也。<a id="a-Fk"></a>望七地中方事总具。<a id="a-Fl"></a>何得第八地中佛果知见犹自未终。<a id="a-Fm"></a>还以十玄六相通融。<a id="a-Fn"></a>不可违法界体作前后解。<a id="a-Fo"></a>凡夫妄作无量劫。<a id="a-Fp"></a>只是法界中无始终。<a id="a-Fq"></a>此位作如真金作轮王宝冠诸臣冠不胜喻。<a id="a-Fr"></a>明八地法性无功智胜故。<a id="a-Fs"></a>十力四无畏犹十地方终。<a id="a-Ft"></a>普贤行海十一地方满。</p>
  <p id="aFu">第九复有无量广果天。<a id="a-Fv"></a>明善慧地。<a id="a-Fw"></a>为此第四禅无出入息三灾不及。<a id="a-Fx"></a>又此十天如叹德中。<a id="a-Fy"></a>莫不皆以寂静法门而作宫殿。<a id="a-Fz"></a>表九地善慧庄严以百千阿僧祇陀罗尼门法宝宫殿。<a id="a-G0"></a>教化众生。<a id="a-G1"></a>能以一个言音。<a id="a-G2"></a>为一切众生说种种法。<a id="a-G3"></a>无心意识为大法师。<a id="a-G4"></a>任智法明一切具足。<a id="a-G5"></a>故像此天无思意识能为语言。<a id="a-G6"></a>此天无下界识。<a id="a-G7"></a>有色界意识。<a id="a-G8"></a>乃至非想天皆有微识。<a id="a-G9"></a>若识想尽即非三界业收故。<a id="a-GA"></a>此位作如真金。<a id="a-GB"></a>用作轮王宝冠。<a id="a-GC"></a>喻一切小王宝冠不胜喻。<a id="a-GD"></a>以此位菩萨智慧宝冠下地菩萨无有能胜。<a id="a-GE"></a>于中有十天王。<a id="a-GF"></a>明力波罗蜜中。<a id="a-GG"></a>十波罗蜜。<a id="a-GH"></a>各随名义配之可解。<a id="a-GI"></a>此天身衣及寿与前天皆倍。<a id="a-GJ"></a>明此位菩萨常以法宫而为安止。<a id="a-GK"></a>以福德广大名为广果天。</p>
  <p id="aGL">第十大自在天王。<a id="a-GM"></a>表第十法云地。<a id="a-GN"></a>如下叹德中。<a id="a-GO"></a>皆勤观察无相之法所行平等。<a id="a-GP"></a>明此位无相智成。<a id="a-GQ"></a>如菩萨本业璎珞经云。<a id="a-GR"></a>三贤菩萨能伏三界粗业粗相续果。<a id="a-GS"></a>初地已上亦伏亦断。<a id="a-GT"></a>八地已去色因业胜因境缘法。<a id="a-GU"></a>执习故。<a id="a-GV"></a>明犹有于境见未纯熟。<a id="a-GW"></a>犹法执习在故。<a id="a-GX"></a>九地已去心因业胜内心自缘。<a id="a-GY"></a>法执习故。<a id="a-GZ"></a>九地有内心缘。<a id="a-Ga"></a>法执习故。<a id="a-Gb"></a>十地之中心色二习一时总尽。<a id="a-Gc"></a>十地方心境二缘中得无碍自在故。<a id="a-Gd"></a>从八地至十地无功用中。<a id="a-Ge"></a>缘真法执内外习亡。<a id="a-Gf"></a>于十一地普贤门犹未自在。<a id="a-Gg"></a>如十定品中求觅普贤不见者是。<a id="a-Gh"></a>又智论云。<a id="a-Gi"></a>第九天外更有别十地菩萨天。<a id="a-Gj"></a>名摩醯首罗。<a id="a-Gk"></a>此天有八臂三目。<a id="a-Gl"></a>骑白牛。<a id="a-Gm"></a>一念知三千大千世界雨滴之数。<a id="a-Gn"></a>此是引进菩萨方便设法托事表法。<a id="a-Go"></a>及摄化境界渐增胜故。<a id="a-Gp"></a>望一乘法界理事同参。<a id="a-Gq"></a>一微尘内诸佛国土人天同处。<a id="a-Gr"></a>身尘毛孔如影相入。<a id="a-Gs"></a>修真之者。<a id="a-Gt"></a>须当如实而知。<a id="a-Gu"></a>莫随化相应。<a id="a-Gv"></a>须以同时具足相应门。<a id="a-Gw"></a>一多相容不同门。<a id="a-Gx"></a>诸法相即自在门。<a id="a-Gy"></a>因陀罗网境界门。<a id="a-Gz"></a>微细相容安立门。<a id="a-H0"></a>秘密隐显俱成门。<a id="a-H1"></a>十世隔别异成门。<a id="a-H2"></a>主伴交参无碍门。<a id="a-H3"></a>托事现法生解门。<a id="a-H4"></a>唯心回转善成门。<a id="a-H5"></a>以此十玄门该之。<a id="a-H6"></a>即理顺故。<a id="a-H7"></a>已上神天之位。<a id="a-H8"></a>但利生门中托事表法令易解故。<a id="a-H9"></a>如如来实非牛王龙王象王。<a id="a-HA"></a>以托表之令生解故。<a id="a-HB"></a>望得道处。<a id="a-HC"></a>其智无形无为而能知万有。<a id="a-HD"></a>即为神也。<a id="a-HE"></a>以此神性随行祐生。<a id="a-HF"></a>即行非虚也。<a id="a-HG"></a>以智常居三界不随染净。<a id="a-HH"></a>以此自在寄位如王。<a id="a-HI"></a>以通化无方福过群品。<a id="a-HJ"></a>寄位同天。<a id="a-HK"></a>即随行遍生行非虚也。<a id="a-HL"></a>同异总得表实无妨。<a id="a-HM"></a>从大众围绕常随佛众之中从普贤菩萨至大自在天已来。<a id="a-HN"></a>此四十一众。<a id="a-HO"></a>义分为二。<a id="a-HP"></a>一现果成因彰位分。<a id="a-HQ"></a>如已前列众是。<a id="a-HR"></a>二从位举法进修寄同获益分。<a id="a-HS"></a>如向下直至普贤海月光等是。<a id="a-HT"></a>今从第二卷初尔时道场众海悉已云集已下。<a id="a-HU"></a>至第五卷中海月光大明菩萨众以来。<a id="a-HV"></a>此四十一众。<a id="a-HW"></a>是从位举法进修寄同获益分。<a id="a-HX"></a>此中合有五十众。<a id="a-HY"></a>为普贤等众十个菩萨。<a id="a-HZ"></a>当等觉十一地法门。<a id="a-Ha"></a>十个互参自具十众。<a id="a-Hb"></a>为一人具十。<a id="a-Hc"></a>总为五十众。<a id="a-Hd"></a>如下获益分中。<a id="a-He"></a>入即同佛知见。<a id="a-Hf"></a>为与后学者。<a id="a-Hg"></a>作样式。<a id="a-Hh"></a>令仿之也。<a id="a-Hi"></a>不悟是凡。<a id="a-Hj"></a>悟已同佛知见。<a id="a-Hk"></a>故名初发心时便成正觉。<a id="a-Hl"></a>如以下神天获益之中。<a id="a-Hm"></a>各有二十行颂。<a id="a-Hn"></a>皆初两行叹佛之德。<a id="a-Ho"></a>后十八行。<a id="a-Hp"></a>皆三句叹佛。<a id="a-Hq"></a>一句自叹与佛同知。<a id="a-Hr"></a>其例如是。<a id="a-Hs"></a>随时科文。<a id="a-Ht"></a>随时称叹。<a id="a-Hu"></a>无烦更释。<a id="a-Hv"></a>唯普贤菩萨一人。<a id="a-Hw"></a>独入十法者。<a id="a-Hx"></a>普贤众明一位普周众行也。<a id="a-Hy"></a>海月光众但叹佛德与自所入之法相似。<a id="a-Hz"></a>以此颂中更不别叹自德。<a id="a-I0"></a>如普贤众中加净德妙光菩萨。<a id="a-I1"></a>是文殊师利别号。<a id="a-I2"></a>文殊师利。<a id="a-I3"></a>此云妙德。<a id="a-I4"></a>又法华经内往昔号妙光。<a id="a-I5"></a>又妙德妙光。<a id="a-I6"></a>其意相似。<a id="a-I7"></a>以德为光以能破闇发明故。<a id="a-I8"></a>今在普贤众内表法。<a id="a-I9"></a>明因果理智万行圆融故。<a id="a-IA"></a>普贤独获十种益者。<a id="a-IB"></a>明一即一切故。<a id="a-IC"></a>明一多自在延促自由故。<a id="a-ID"></a>是总摄义也。</p>
  <p id="aIE">从尔时如来道场众海已下。<a id="a-IF"></a>有二十六行经。<a id="a-IG"></a>义分为二。<a id="a-IH"></a>第一从尔时已下。<a id="a-II"></a>有十一行经。<a id="a-IJ"></a>明众已云集。<a id="a-IK"></a>于此段中义有其五。<a id="a-IL"></a>一陈众云集。<a id="a-IM"></a>二陈部类各别。<a id="a-IN"></a>三都叹众德。<a id="a-IO"></a>四明本因佛化。<a id="a-IP"></a>五明今以胜解力入佛所知。<a id="a-IQ"></a>第二从所谓妙焰海大自在天王已下。<a id="a-IR"></a>有十五行经。<a id="a-IS"></a>于此段中义有其二。<a id="a-IT"></a>一明天王获益。<a id="a-IU"></a>二明天王乘威说颂。<a id="a-IV"></a>于此二十行颂中有其二义。<a id="a-IW"></a>第一两行颂纯叹佛德。<a id="a-IX"></a>第二十八行颂。<a id="a-IY"></a>皆三句叹佛。<a id="a-IZ"></a>一句自叹与佛同知。<a id="a-Ia"></a>已下例然。<a id="a-Ib"></a>唯普贤少异。<a id="a-Ic"></a>前已叙意讫。<a id="a-Id"></a>已上诸众。<a id="a-Ie"></a>皆悉如上。<a id="a-If"></a>以义科文。<a id="a-Ig"></a>随义称叹。<a id="a-Ih"></a>教门弘大不用文烦得意即得。<a id="a-Ii"></a>此初会之内。<a id="a-Ij"></a>四十七众之中。<a id="a-Ik"></a>已前七众。<a id="a-Il"></a>前已释讫。</p>
  <p id="aIm">如来座内众。<a id="a-In"></a>经云。<a id="a-Io"></a>如来师子之座众宝妙华轮台基陛及诸户牖。<a id="a-Ip"></a>如是一切庄严具中。<a id="a-Iq"></a>一一各出佛刹微尘数菩萨摩诃萨。<a id="a-Ir"></a>于此段中义分为二。<a id="a-Is"></a>一述众来意。<a id="a-It"></a>二长科经文。<a id="a-Iu"></a>一述众来意者。<a id="a-Iv"></a>是中其意有三。<a id="a-Iw"></a>一明诸菩萨是古佛旧行。<a id="a-Ix"></a>二明今佛契同。<a id="a-Iy"></a>三明古今不二。<a id="a-Iz"></a>为明所坐之座合古所行。<a id="a-J0"></a>菩萨行依旧故。<a id="a-J1"></a>如下颂中。<a id="a-J2"></a>诸佛所悟我已知为常。<a id="a-J3"></a>以法身为座体。<a id="a-J4"></a>以普贤万行为严。<a id="a-J5"></a>以无作大悲之智为座上佛。<a id="a-J6"></a>前佛后佛皆同此也。<a id="a-J7"></a>明佛契同古迹。<a id="a-J8"></a>定众生之狐疑。<a id="a-J9"></a>是故须来。<a id="a-JA"></a>是名为如来自行与古同因。<a id="a-JB"></a>众为座体。<a id="a-JC"></a>是法界是所行。<a id="a-JD"></a>行亦是法界。<a id="a-JE"></a>以此无碍自在故。<a id="a-JF"></a>座身是正报。<a id="a-JG"></a>座上庄严是。<a id="a-JH"></a>行所招依报。<a id="a-JI"></a>今还从本行报得之果内。<a id="a-JJ"></a>还出本自行因菩萨众也。<a id="a-JK"></a>亦明因果不二体故。<a id="a-JL"></a>如法界品。<a id="a-JM"></a>如来师子之座普遍法界为座体故。<a id="a-JN"></a>第二长科经文者。<a id="a-JO"></a>从尔时如来师子座已下。<a id="a-JP"></a>有二十九行经。<a id="a-JQ"></a>于中其义有七。<a id="a-JR"></a>一明座上庄严出众。<a id="a-JS"></a>二列所出众名。<a id="a-JT"></a>三来众兴供。<a id="a-JU"></a>四其众绕佛致敬。<a id="a-JV"></a>五致敬已升座而坐。<a id="a-JW"></a>六叹来众之德。<a id="a-JX"></a>七乘威说颂。<a id="a-JY"></a>从此已下有十菩萨。<a id="a-JZ"></a>各说二十行颂。<a id="a-Ja"></a>叹如来成道福智依正。<a id="a-Jb"></a>及往昔所修之因。<a id="a-Jc"></a>任其后哲随文随义称叹。<a id="a-Jd"></a>不烦更释。<a id="a-Je"></a>此一段明今佛合古行古行合今佛。<a id="a-Jf"></a>明座外普贤之众是佛利他之行。<a id="a-Jg"></a>座内之众是佛自行所契普贤之众。<a id="a-Jh"></a>此之大众古今一切诸佛同道更无二路。<a id="a-Ji"></a>众生乘之。<a id="a-Jj"></a>即名乘不思议如来乘最胜乘无上乘至于道场。<a id="a-Jk"></a>以此一切法皆为道场也。<a id="a-Jl"></a>以法界为场地。<a id="a-Jm"></a>诸波罗蜜为人功。<a id="a-Jn"></a>治一切垢。<a id="a-Jo"></a>本自净故。<a id="a-Jp"></a>治无明成根本智故。<a id="a-Jq"></a>教门弘广。<a id="a-Jr"></a>略申体意。<a id="a-Js"></a>随文赞叹。<a id="a-Jt"></a>任在后贤。<a id="a-Ju"></a>此十个颂中向下。<a id="a-Jv"></a>叹佛十波罗蜜及十地有二十行颂。<a id="a-Jw"></a>自余皆二十行也准知。</p>
  <p id="aJx">从尔时华藏庄严世界海已下。<a id="a-Jy"></a>有二十一行经。<a id="a-Jz"></a>明动地兴供。<a id="a-K0"></a>于此一段经文。<a id="a-K1"></a>其意有七。<a id="a-K2"></a>一明举世界之名。<a id="a-K3"></a>二推佛神力地六种震动。<a id="a-K4"></a>三世主兴供欢喜。<a id="a-K5"></a>四明以此例同多土。<a id="a-K6"></a>五明佛遍兴于世。<a id="a-K7"></a>六明世主各随自解。<a id="a-K8"></a>七明法会兴供普周十方。</p>
  <p id="aK9">问曰。<a id="a-KA"></a>何为地动。</p>
  <p id="aKB">答曰。<a id="a-KC"></a>其地动大意有五。<a id="a-KD"></a>一此会大众得道。<a id="a-KE"></a>二智人出现。<a id="a-KF"></a>三智人去世。<a id="a-KG"></a>四世间灾变。<a id="a-KH"></a>五得道欢悦。<a id="a-KI"></a>此明大众获益欢悦故。<a id="a-KJ"></a>地动推佛神力者。<a id="a-KK"></a>明师弟之敬推德于上。</p>
  <p id="aKL">问曰。<a id="a-KM"></a>何故于此段中地动兴供。</p>
  <p id="aKN">答曰。<a id="a-KO"></a>为至此中一段。<a id="a-KP"></a>明初会中常随佛众当境之内神天众。<a id="a-KQ"></a>及如来座内古今诸佛同因众。<a id="a-KR"></a>菩提树内流光众。<a id="a-KS"></a>并如来宫殿内大悲众。<a id="a-KT"></a>如是当佛自众来集复得益。<a id="a-KU"></a>及贺佛出兴心欢喜故。<a id="a-KV"></a>众生心喜动故。<a id="a-KW"></a>地亦随心动故。<a id="a-KX"></a>此明初会当境之内大集一终。<a id="a-KY"></a>然后面门放光普集他土亦来此会。<a id="a-KZ"></a>此是无自他中他也。<a id="a-Ka"></a>以明化仪主伴。<a id="a-Kb"></a>此乃龙行云应。<a id="a-Kc"></a>法事合然。<a id="a-Kd"></a>为化众生轨模如是。<a id="a-Ke"></a>以其法性尘刹普周。<a id="a-Kf"></a>一刹那之中三世同际。<a id="a-Kg"></a>还以一多相容不同门该括如是。<a id="a-Kh"></a>放光集众。<a id="a-Ki"></a>意令知佛境界相参无二。<a id="a-Kj"></a>已上是初成正觉显示五位行门。<a id="a-Kk"></a>一终因果。<a id="a-Kl"></a>此一部之经。<a id="a-Km"></a>总有六重因果。<a id="a-Kn"></a>一从世主妙严品。<a id="a-Ko"></a>乃至华藏世界品五品经。<a id="a-Kp"></a>明初成正觉。<a id="a-Kq"></a>显示五位行门报得。<a id="a-Kr"></a>及示现入法一重因果。<a id="a-Ks"></a>二毗卢遮那品。<a id="a-Kt"></a>是古佛因果。<a id="a-Ku"></a>引古证今。<a id="a-Kv"></a>明佛相习道不虚来。<a id="a-Kw"></a>三第二会普光明殿。<a id="a-Kx"></a>显示十信因果。<a id="a-Ky"></a>四从须弥之顶直至离世间品。<a id="a-Kz"></a>显菩萨证修因果。<a id="a-L0"></a>五入法界品。<a id="a-L1"></a>明古今本法不思议因果。<a id="a-L2"></a>此是一切诸佛共所乘宗。<a id="a-L3"></a>为一切佛之本体。<a id="a-L4"></a>众生同具。<a id="a-L5"></a>只为迷之。<a id="a-L6"></a>六觉城东会。<a id="a-L7"></a>明显菩萨利生行门善知识摄生形状法。<a id="a-L8"></a>则进修因果。<a id="a-L9"></a>若但说其法在行犹迷。<a id="a-LA"></a>此经设教及行证修前后六度。<a id="a-LB"></a>总举解行证修因果。<a id="a-LC"></a>令使启蒙易解不滞其功。</p>
 </body>
</html>