<!doctype html>
<html id="z3IBWoo1TK" data-ver="798">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第十八</h1>
  <p id="a2">三举世界名色者。<a id="a-3"></a>世界名金色。<a id="a-4"></a>为明金体白净无染。<a id="a-5"></a>举之况喻法身无性体无垢染故。<a id="a-6"></a>如世间西方金为白色也。<a id="a-7"></a>体白色黄。<a id="a-8"></a>明应真菩萨内契白法外现黄相。<a id="a-9"></a>黄色者。<a id="a-A"></a>是应真之气。<a id="a-B"></a>许父云。<a id="a-C"></a>五色之中黄色为最。<a id="a-D"></a>人面如黄瓜。<a id="a-E"></a>内有贤行。<a id="a-F"></a>经云。<a id="a-G"></a>应真菩萨皆真金色。<a id="a-H"></a>又明金色世界者。<a id="a-I"></a>明信心之位。<a id="a-J"></a>虽信自身心是法身智身白净本来无染。<a id="a-K"></a>为信是生灭有漏心故。<a id="a-L"></a>是色心也。<a id="a-M"></a>举东方为首者。<a id="a-N"></a>明东方是初。<a id="a-O"></a>明为万物发生震动之首故。<a id="a-P"></a>故取之表法。<a id="a-Q"></a>况喻十信之初首也。<a id="a-R"></a>在方无方。<a id="a-S"></a>但举其法以况其理。<a id="a-T"></a>表其体用故。<a id="a-U"></a>如牛王龙王等况佛德也。</p>
  <p id="aV">问曰。<a id="a-W"></a>以东方表法况喻十信初首者。<a id="a-X"></a>如金位在西方。<a id="a-Y"></a>何故东方为金色世界。<a id="a-Z"></a>以表法身为金色。<a id="a-a"></a>显根本智为不动智。</p>
  <p id="ab">答曰。<a id="a-c"></a>此问甚彰道理如经所说。<a id="a-d"></a>以信心为胎。<a id="a-e"></a>至十住之位名初生佛家。<a id="a-f"></a>今以东方为金色世界者。<a id="a-g"></a>明金正月胞二月胎三月成形四月生于已五月养于午六月冠带于未七月相八月王。<a id="a-h"></a>明十信如胎故。<a id="a-i"></a>以东方金胎表之。<a id="a-j"></a>以次南西北四维上下。<a id="a-k"></a>表十信心修进增胜故。<a id="a-l"></a>以托事况之。<a id="a-m"></a>令易解故。<a id="a-n"></a>如此品文殊师利云。<a id="a-o"></a>世尊昔为菩萨时。<a id="a-p"></a>以种种谈论方便及地位等而得成就。<a id="a-q"></a>亦令众生如是知见而为说法。<a id="a-r"></a>后诸学者。<a id="a-s"></a>以能观察。<a id="a-t"></a>皆是说此方隅以表法故。<a id="a-u"></a>当知藉网求鱼鱼非网也。<a id="a-v"></a>若无网者。<a id="a-w"></a>亦不可得鱼故。<a id="a-x"></a>以义思之。<a id="a-y"></a>至理方成信也。<a id="a-z"></a>又经云。<a id="a-10"></a>一切处金色世界一切处不动智佛。<a id="a-11"></a>一切处文殊师利者。<a id="a-12"></a>明法身遍一切众生身心故。<a id="a-13"></a>总不动智佛总文殊师利故。<a id="a-14"></a>应如是知如是信解也。<a id="a-15"></a>明金色世界是信心者。<a id="a-16"></a>所信之理以为世界之名。<a id="a-17"></a>亦是因此信故。<a id="a-18"></a>还当报得所生无染。<a id="a-19"></a>所居无著。<a id="a-1A"></a>即如西方莲华色世界是其义。<a id="a-1B"></a>如金色世界此是举十信初因。<a id="a-1C"></a>如南方妙色世界西方莲华色世界等。<a id="a-1D"></a>是十信进修之胜用故。<a id="a-1E"></a>此中有十因十果故。<a id="a-1F"></a>十果者。<a id="a-1G"></a>十智佛是。<a id="a-1H"></a>十因者。<a id="a-1I"></a>文殊师利觉首等十菩萨是修行之因。<a id="a-1J"></a>因中得益。<a id="a-1K"></a>即因中之果。<a id="a-1L"></a>即不动智等十个智佛是。<a id="a-1M"></a>十个世界是所修之法门。</p>
  <p id="a1N">四举佛名号不动智佛者。<a id="a-1O"></a>此明一切诸佛一切众生根本智体。<a id="a-1P"></a>今先举之以成初信。<a id="a-1Q"></a>此明答前佛住佛刹余九个智佛总是从此根本不动智上。<a id="a-1R"></a>进修之名非是他有。<a id="a-1S"></a>十方诸佛。<a id="a-1T"></a>皆同此名号之迹。<a id="a-1U"></a>而起信进修行。<a id="a-1V"></a>经历五位得示成正觉佛刹及佛威德。<a id="a-1W"></a>佛刹者。<a id="a-1X"></a>如来神通是也。<a id="a-1Y"></a>余意如前已述。</p>
  <p id="a1Z">五举上首菩萨之名者。<a id="a-1a"></a>名文殊师利。<a id="a-1b"></a>即是十方诸佛无性之中择法妙慧。<a id="a-1c"></a>一切诸佛皆从此慧简择正邪而成正觉故。<a id="a-1d"></a>号文殊为十方一切诸佛之师。<a id="a-1e"></a>亦云佛母。<a id="a-1f"></a>明一切诸佛从此妙慧生故。<a id="a-1g"></a>若无此慧设修解脱。<a id="a-1h"></a>但得二乘及净土菩萨。<a id="a-1i"></a>非是乘如来乘而成正觉。<a id="a-1j"></a>是故乘此不动智体。<a id="a-1k"></a>文殊妙慧法身妙理大智。<a id="a-1l"></a>从信心上而经历五位。<a id="a-1m"></a>不离不动智佛文殊妙慧。<a id="a-1n"></a>而成正觉故。<a id="a-1o"></a>号为乘如来乘不思议乘最胜乘无上乘而成正觉故。<a id="a-1p"></a>亦号文殊师利为小男为童子。<a id="a-1q"></a>明一切诸佛从此妙慧善知正法而初生佛家故。<a id="a-1r"></a>故号为童子菩萨。<a id="a-1s"></a>如来去世。<a id="a-1t"></a>文殊师利犹在世间。<a id="a-1u"></a>后当化缘以毕于香山顶上示入涅槃。<a id="a-1v"></a>此是三乘教说。<a id="a-1w"></a>此经云。<a id="a-1x"></a>一切处文殊师利。<a id="a-1y"></a>即明一切处众生等共有之。<a id="a-1z"></a>今于此经信心之首举其名号明信心者。<a id="a-20"></a>信自心妙择之慧一同于此不移古迹。<a id="a-21"></a>此是一切诸佛及以众生根本妙慧凡圣等有。<a id="a-22"></a>更无异性。<a id="a-23"></a>如大王路。<a id="a-24"></a>法则常然。<a id="a-25"></a>但是诸经但有文殊为问答之首者。<a id="a-26"></a>皆明法身妙慧之门。<a id="a-27"></a>以普贤为问答之首者。<a id="a-28"></a>皆妙智之万行体用。<a id="a-29"></a>如二士。<a id="a-2A"></a>是一切诸佛理智妙用万行之门。<a id="a-2B"></a>依其法门立其名号。<a id="a-2C"></a>现身成化以利众生故。<a id="a-2D"></a>一切众生发心之者。<a id="a-2E"></a>皆悉同修。<a id="a-2F"></a>皆悉自有自利利他之行。<a id="a-2G"></a>以为常范。<a id="a-2H"></a>今于教中推在东北方清凉山。<a id="a-2I"></a>文殊师利并一万菩萨于中住者有三义。<a id="a-2J"></a>一令此界一切众生忻心有趣善根不绝。<a id="a-2K"></a>二菩萨常住世间。<a id="a-2L"></a>三明随方显法示法易解故。<a id="a-2M"></a>前二门可知。<a id="a-2N"></a>第三随方显法者。<a id="a-2O"></a>明东北方者取此阎浮一境。<a id="a-2P"></a>东北方此清凉山是也。<a id="a-2Q"></a>经推在震旦国。<a id="a-2R"></a>亦曰支提那国。<a id="a-2S"></a>此云思惟。<a id="a-2T"></a>以其国人多所思虑多所计度故。<a id="a-2U"></a>以立其名。<a id="a-2V"></a>即是汉国也。<a id="a-2W"></a>表法明东北是艮卦艮为小男为童蒙。<a id="a-2X"></a>丑寅之间是初明故。<a id="a-2Y"></a>像文殊师利菩萨。<a id="a-2Z"></a>常以发起凡夫入正信及初见道之童蒙令妙慧明生故。<a id="a-2a"></a>又如蹬山之顶至相尽处故。<a id="a-2b"></a>明如初入正信者创信诸法空故。<a id="a-2c"></a>能信法空妙慧生故。<a id="a-2d"></a>以丑如初信。<a id="a-2e"></a>以寅如初证见道故。<a id="a-2f"></a>卯辰已为进修。<a id="a-2g"></a>午为中道。<a id="a-2h"></a>未申酉戌亥以为同事利生。<a id="a-2i"></a>子为师位。<a id="a-2j"></a>以坎卦为君。<a id="a-2k"></a>为师处愚立范制。<a id="a-2l"></a>法利生故。<a id="a-2m"></a>是故为北方为君为师尊者所居。<a id="a-2n"></a>以明德而治故。</p>
  <p id="a2o">六明大众之数者。<a id="a-2p"></a>有十佛刹微尘数。<a id="a-2q"></a>为明身行遍故。<a id="a-2r"></a>一佛刹尘尚自周遍。<a id="a-2s"></a>何况十佛刹尘。<a id="a-2t"></a>明身无尽重重之遍故。</p>
  <p id="a2u">七明大众来已致敬者。<a id="a-2v"></a>明师弟法则敬顺之仪。</p>
  <p id="a2w">八明随方化座者还在于东方故。</p>
  <p id="a2x">九明座之名目者。<a id="a-2y"></a>名莲华藏师子之座。<a id="a-2z"></a>于此分中义分为三。<a id="a-30"></a>一莲华是无染义。<a id="a-31"></a>此依行之报得也。<a id="a-32"></a>以法身之行性无染世间故。<a id="a-33"></a>能开敷理智之果转明净故。<a id="a-34"></a>明因果相资令纯熟故。<a id="a-35"></a>明开敷菡萏庄严事法有可观故。<a id="a-36"></a>以此法行之华感招此报。<a id="a-37"></a>莲华为座。<a id="a-38"></a>二藏者含藏义。<a id="a-39"></a>为明以法身理智处世随行利生普含法界饶益一切多功德。<a id="a-3A"></a>名之为藏。<a id="a-3B"></a>三名师子者。<a id="a-3C"></a>依主得名也。<a id="a-3D"></a>为以法性大智无生灭身处世利人生死无畏。<a id="a-3E"></a>又以正智光明辩才无畏乃至无五怖畏等如师子。</p>
  <p id="a3F">十明大众升座而坐其座以法界为座体。<a id="a-3G"></a>明以从凡契法界体故。<a id="a-3H"></a>以为信进修行方成信故。<a id="a-3I"></a>此是一切十方诸佛果座也。<a id="a-3J"></a>明初信心顿信佛果以为自行所行法故。<a id="a-3K"></a>方成信也。<a id="a-3L"></a>于此段中复为二。<a id="a-3M"></a>一明座广狭。<a id="a-3N"></a>二明菩萨云何安坐。<a id="a-3O"></a>一明座广狭者。<a id="a-3P"></a>如法界品云。<a id="a-3Q"></a>其师子座包含法界等。<a id="a-3R"></a>如文具明。<a id="a-3S"></a>大意以心性无依定乱体以为座体故。<a id="a-3T"></a>二明菩萨如何安坐者。<a id="a-3U"></a>云结跏趺坐。<a id="a-3V"></a>以会世间众缘为一法界。<a id="a-3W"></a>名之为结。<a id="a-3X"></a>以一法而称多缘。<a id="a-3Y"></a>名之为跏。<a id="a-3Z"></a>及跏趺坐者。<a id="a-3a"></a>是安静不动威仪之相故。<a id="a-3b"></a>此位主檀波罗蜜中十波罗蜜。</p>
  <p id="a3c">第二南方已下可四行经。<a id="a-3d"></a>于此段中义分为十。<a id="a-3e"></a>一举佛刹方面。<a id="a-3f"></a>二举佛刹远近。<a id="a-3g"></a>三举世界名色。<a id="a-3h"></a>四举佛名号。<a id="a-3i"></a>五举上首菩萨之名。<a id="a-3j"></a>六明大众之数。<a id="a-3k"></a>七明大众来已致敬。<a id="a-3l"></a>八明随方化座。<a id="a-3m"></a>九明座之名目。<a id="a-3n"></a>十明大众升座而坐。</p>
  <p id="a3o">一举佛刹方面者。<a id="a-3p"></a>如经云。<a id="a-3q"></a>南方表法。<a id="a-3r"></a>中南者为正。<a id="a-3s"></a>为日为明。<a id="a-3t"></a>为虚无。<a id="a-3u"></a>为离中虚故。<a id="a-3v"></a>即明为缘十信进修了诸法虚无渐增明也。<a id="a-3w"></a>是故文殊觉母启蒙令信。<a id="a-3x"></a>即逐根。<a id="a-3y"></a>于觉城之东善财入道进修。<a id="a-3z"></a>即南巡诸友。<a id="a-40"></a>表其南方为正为日为明为虚无之理。<a id="a-41"></a>是故礼佛皆云南无。<a id="a-42"></a>明南方虚无也。<a id="a-43"></a>但虚无之理。<a id="a-44"></a>是南方之义。<a id="a-45"></a>是一切处南方。<a id="a-46"></a>但创首生信。<a id="a-47"></a>即是一切处东方义也。<a id="a-48"></a>是故四谛。<a id="a-49"></a>东西配苦集。<a id="a-4A"></a>南北配灭道。<a id="a-4B"></a>然法无方所。<a id="a-4C"></a>化蒙生解起信。<a id="a-4D"></a>不尔即法性难明。<a id="a-4E"></a>如此品下文云。<a id="a-4F"></a>世尊为菩萨时。<a id="a-4G"></a>以种种谈论种种语言。<a id="a-4H"></a>乃至种种信解等而得成就。<a id="a-4I"></a>亦令众生如是知见。<a id="a-4J"></a>而为说法。<a id="a-4K"></a>具如经说。<a id="a-4L"></a>又南无者。<a id="a-4M"></a>为明正顺。<a id="a-4N"></a>正顺虚无之理故号南无。<a id="a-4O"></a>某甲佛者。<a id="a-4P"></a>即是了虚无之智人。<a id="a-4Q"></a>故称南无某甲佛。</p>
  <p id="a4R">二举佛刹远近者。<a id="a-4S"></a>云十佛刹微尘数义如前释。<a id="a-4T"></a>迷云外入法云来。</p>
  <p id="a4U">三举世界名色者。<a id="a-4V"></a>名妙色。<a id="a-4W"></a>为第二信。<a id="a-4X"></a>渐增妙故。<a id="a-4Y"></a>胜前信心故。<a id="a-4Z"></a>为达法虚无即法自妙故。</p>
  <p id="a4a">四举佛号无碍智者。<a id="a-4b"></a>明以不动智体进修信心增。<a id="a-4c"></a>明智即无碍。<a id="a-4d"></a>总明自心信位之佛也。<a id="a-4e"></a>非他佛故。<a id="a-4f"></a>佛心众生心自心。<a id="a-4g"></a>总为一心一性一法界一智慧始成信故。</p>
  <p id="a4h">五举上首菩萨之名者。<a id="a-4i"></a>为觉首。<a id="a-4j"></a>为明以文殊妙慧善简正邪能自觉故。<a id="a-4k"></a>亦于自所觉法觉他故。<a id="a-4l"></a>此位菩萨所觉何法。<a id="a-4m"></a>于此位中其觉为三。<a id="a-4n"></a>一觉自身心本是法界白净无染。<a id="a-4o"></a>如前金色世界是。<a id="a-4p"></a>二觉自身心分别之性本无能所本来是不动智佛。<a id="a-4q"></a>三觉自心善简择正邪妙慧是文殊师利。<a id="a-4r"></a>于信心之初觉此三法。<a id="a-4s"></a>名为觉首。<a id="a-4t"></a>即明是信心之中善觉之行名为觉首菩萨。<a id="a-4u"></a>总须自悟是自所行之法门方成信故。<a id="a-4v"></a>信他而有自无其分不名信故。</p>
  <p id="a4w">六明大众之数者。<a id="a-4x"></a>有十佛刹尘义如初释。</p>
  <p id="a4y">七明大众来已致敬者。<a id="a-4z"></a>如前可知。</p>
  <p id="a50">八明随方化座者如前可知。</p>
  <p id="a51">九明座之名目者。<a id="a-52"></a>为明入信成就得于生死之中能无畏故。<a id="a-53"></a>依主得故。<a id="a-54"></a>余义如前。</p>
  <p id="a55">十明大众升座而坐者。<a id="a-56"></a>义如前释。<a id="a-57"></a>此位主戒波罗蜜为主。<a id="a-58"></a>余九为伴。</p>
  <p id="a59">第三西方过十佛刹微尘数已下可四行经。<a id="a-5A"></a>于中十法如前。<a id="a-5B"></a>一举佛刹方面者是西方。<a id="a-5C"></a>二举佛刹远近。<a id="a-5D"></a>义如初释。<a id="a-5E"></a>三举世界名色者。<a id="a-5F"></a>名莲华色。<a id="a-5G"></a>为明十信位中进修渐胜心如莲华色。<a id="a-5H"></a>为明十信位中进修渐胜心如莲华无染故。<a id="a-5I"></a>言莲华色者。<a id="a-5J"></a>莲华有四色。<a id="a-5K"></a>明信心于此四色无染故。<a id="a-5L"></a>又明信心菩萨以色心观空无性道理对治不染故。<a id="a-5M"></a>名莲华色也。<a id="a-5N"></a>四举佛名号者。<a id="a-5O"></a>佛号灭暗智。<a id="a-5P"></a>为明西方金为白虎为杀害为昏暗为不祥为苦谛故。<a id="a-5Q"></a>佛号灭暗智。<a id="a-5R"></a>明信位进修智增胜故。<a id="a-5S"></a>能破自他暗故。<a id="a-5T"></a>五举菩萨上首名者。<a id="a-5U"></a>名曰财首。<a id="a-5V"></a>为明信位增胜有法财利物故。<a id="a-5W"></a>即第三信中自行利众生之名也。<a id="a-5X"></a>佛号即是自觉之智。<a id="a-5Y"></a>菩萨即是自智之行。<a id="a-5Z"></a>总明觉行俱进。<a id="a-5a"></a>余门如初已释可知。<a id="a-5b"></a>此主忍波罗蜜中十波罗蜜。</p>
  <p id="a5c">第四北方过十佛刹微尘数世界已下可四行经。<a id="a-5d"></a>十门如上。<a id="a-5e"></a>一举佛刹方面者是北方。<a id="a-5f"></a>二远近。<a id="a-5g"></a>其义如前。<a id="a-5h"></a>三举世界名色者。<a id="a-5i"></a>名瞻卜华色。<a id="a-5j"></a>此华黄色也。<a id="a-5k"></a>为明第四信心增胜开敷感果德中和之色也。<a id="a-5l"></a>黄色是五色中最上之色。<a id="a-5m"></a>黄者中宫之色。<a id="a-5n"></a>为福庆之气。<a id="a-5o"></a>明内心白净外现黄相。<a id="a-5p"></a>经云。<a id="a-5q"></a>应真菩萨皆真金色。<a id="a-5r"></a>明此信心适悦恬和白净无染福庆和气开敷道果名为世界故。<a id="a-5s"></a>世界为瞻卜华色。<a id="a-5t"></a>四举佛名号者。<a id="a-5u"></a>佛号威仪智。<a id="a-5v"></a>为明北方坎为师为君。<a id="a-5w"></a>像君有德处。<a id="a-5x"></a>黑位而接凡故为师也。<a id="a-5y"></a>佛号威仪智者。<a id="a-5z"></a>明第四信心增胜以为轨范接引凡愚。<a id="a-60"></a>名威仪智。<a id="a-61"></a>以智庠序为师之貌故。<a id="a-62"></a>五举上首菩萨名者。<a id="a-63"></a>名为宝首。<a id="a-64"></a>明为师范以法宝利生故。<a id="a-65"></a>故为名也。<a id="a-66"></a>余义如前。<a id="a-67"></a>此位主精进门中十波罗蜜。</p>
  <p id="a68">第五东北方已下可四行经。<a id="a-69"></a>于中分为十法如前。<a id="a-6A"></a>一举其方面者。<a id="a-6B"></a>云东北方为艮卦。<a id="a-6C"></a>为小男为童蒙。<a id="a-6D"></a>为创明。<a id="a-6E"></a>为清朝。<a id="a-6F"></a>二举佛刹远近。<a id="a-6G"></a>义如初释。<a id="a-6H"></a>三举世界色者。<a id="a-6I"></a>名优钵罗华色。<a id="a-6J"></a>此是青莲华。<a id="a-6K"></a>像此第五信心清洁色香无染开敷感果故。<a id="a-6L"></a>如艮位处清朝也。<a id="a-6M"></a>四举佛名号者。<a id="a-6N"></a>佛号明相智。<a id="a-6O"></a>像此第五。<a id="a-6P"></a>信心增胜。<a id="a-6Q"></a>如艮位处清朝明相现故以所信自心上而标佛号。<a id="a-6R"></a>非他佛也。<a id="a-6S"></a>五举上首菩萨名者。<a id="a-6T"></a>名为功德首。<a id="a-6U"></a>前位明宝首即法宝利生。<a id="a-6V"></a>此位即自利利生之功德也。<a id="a-6W"></a>余义如前。<a id="a-6X"></a>此位主禅门中十波罗蜜。<a id="a-6Y"></a>以艮为止故。</p>
  <p id="a6Z">第六东南方已下可四行经。<a id="a-6a"></a>于中十义如前。<a id="a-6b"></a>一举佛刹方面者。<a id="a-6c"></a>是东南方也。<a id="a-6d"></a>是巽卦。<a id="a-6e"></a>巽为风为教。<a id="a-6f"></a>在事为方。<a id="a-6g"></a>在人为说。<a id="a-6h"></a>像君子说教利人。<a id="a-6i"></a>易有明着。<a id="a-6j"></a>君子设教。<a id="a-6k"></a>启蒙顺之。<a id="a-6l"></a>如草上加风。<a id="a-6m"></a>是顺义也。<a id="a-6n"></a>如观卦是。<a id="a-6o"></a>易曰。<a id="a-6p"></a>风行地上。<a id="a-6q"></a>可以观像。<a id="a-6r"></a>君子有德。<a id="a-6s"></a>设正教众人信顺如草上加风。<a id="a-6t"></a>无不顺故。<a id="a-6u"></a>坤为众。<a id="a-6v"></a>为信顺故。<a id="a-6w"></a>又四大之中风力为最。<a id="a-6x"></a>天地赖之而持。<a id="a-6y"></a>人赖之而生。<a id="a-6z"></a>日月赖之运行。<a id="a-70"></a>又明风能简秽择净义故。<a id="a-71"></a>故为教也。<a id="a-72"></a>为教能简非择是教愚蒙故。<a id="a-73"></a>是故巽卦位在东南。<a id="a-74"></a>爻辰持丑为艮位。<a id="a-75"></a>艮为小男。<a id="a-76"></a>为童蒙。<a id="a-77"></a>为明。<a id="a-78"></a>巽为风。<a id="a-79"></a>教化童蒙令发明故。<a id="a-7A"></a>如来法之。<a id="a-7B"></a>辰巳之间为斋戒故。<a id="a-7C"></a>辰巳之间上值角宿。<a id="a-7D"></a>角为天门。<a id="a-7E"></a>主僧尼道士。<a id="a-7F"></a>是众善门。<a id="a-7G"></a>明智慧言说是众善之门故。<a id="a-7H"></a>此义无量难为具说。<a id="a-7I"></a>且约略而言之。<a id="a-7J"></a>后有智者以法审之。<a id="a-7K"></a>详之思之。<a id="a-7L"></a>义准深细故。<a id="a-7M"></a>二举远近。<a id="a-7N"></a>义如前说。<a id="a-7O"></a>三举世界色者。<a id="a-7P"></a>世界名金色。<a id="a-7Q"></a>为明最初第一信心始信如胎故。<a id="a-7R"></a>以东方金胎之位表初信解。<a id="a-7S"></a>今以进修至第六信位。<a id="a-7T"></a>明信心转转增胜故。<a id="a-7U"></a>故以金生于已。<a id="a-7V"></a>以像之信心。<a id="a-7W"></a>更增明白净生故。<a id="a-7X"></a>此东南方金色世界。<a id="a-7Y"></a>像四月金生于已。<a id="a-7Z"></a>表信心增明白净转胜善简择众法能说教故。<a id="a-7a"></a>风化行故。<a id="a-7b"></a>以此表智慧门也。<a id="a-7c"></a>四举佛名号者。<a id="a-7d"></a>佛号究竟智。<a id="a-7e"></a>明信心增进善能以教简择正邪至究竟智。<a id="a-7f"></a>又以巽为风。<a id="a-7g"></a>在事言成说。<a id="a-7h"></a>在化成教。<a id="a-7i"></a>在凡成思。<a id="a-7j"></a>在智成慧。<a id="a-7k"></a>成离之德。<a id="a-7l"></a>为赤为文章。<a id="a-7m"></a>成兑之德。<a id="a-7n"></a>为金初生。<a id="a-7o"></a>为白净。<a id="a-7p"></a>兑为金为口。<a id="a-7q"></a>为口能说白净究竟之理故。<a id="a-7r"></a>故佛号为究竟智佛。<a id="a-7s"></a>五举上首菩萨名者。<a id="a-7t"></a>名为目首。<a id="a-7u"></a>明以第六信心增胜善简正邪其道明着正见不惑。<a id="a-7v"></a>名为目首。<a id="a-7w"></a>像其巽卦。<a id="a-7x"></a>位在东南方。<a id="a-7y"></a>爻辰在丑。<a id="a-7z"></a>其位是风。<a id="a-80"></a>上值箕宿。<a id="a-81"></a>明箕为风。<a id="a-82"></a>简择义也。<a id="a-83"></a>又箕为寅位。<a id="a-84"></a>主初明也。<a id="a-85"></a>明此第六信心主般若波罗蜜。<a id="a-86"></a>以决定智慧善简正邪令自他胜慧明生故。<a id="a-87"></a>名目首。<a id="a-88"></a>目者善见简择分明义也。<a id="a-89"></a>余义如上。<a id="a-8A"></a>此东南方。<a id="a-8B"></a>明吉凶定正邪之际至午万事毕午为常明法门。<a id="a-8C"></a>善财童子南行询友。<a id="a-8D"></a>为法虚无无作常明之道。<a id="a-8E"></a>是不为之妙用也。<a id="a-8F"></a>是故君臣师弟父子之仪。<a id="a-8G"></a>臣南君北。<a id="a-8H"></a>正治正明。<a id="a-8I"></a>无为无作常然之道。<a id="a-8J"></a>为南方离。<a id="a-8K"></a>离中虚为虚无。<a id="a-8L"></a>为日为明。<a id="a-8M"></a>在身为眼目为心也。<a id="a-8N"></a>是故周易云。<a id="a-8O"></a>离法心故。<a id="a-8P"></a>然法无住处。<a id="a-8Q"></a>法无所得。<a id="a-8R"></a>法非眼耳鼻舌身心。<a id="a-8S"></a>亦不离也。<a id="a-8T"></a>今如来以方隅而显法。<a id="a-8U"></a>令启蒙者易解故。<a id="a-8V"></a>若不如是彰表令生信者。<a id="a-8W"></a>启蒙何托。<a id="a-8X"></a>有言之法皆是托事以显像故。<a id="a-8Y"></a>得意者法像俱真也。<a id="a-8Z"></a>言默皆契。<a id="a-8a"></a>此位主慧波罗蜜。<a id="a-8b"></a>余九为伴。</p>
  <p id="a8c">第七西南方已下可四行经。<a id="a-8d"></a>于中十法如前。<a id="a-8e"></a>一举佛刹方面者。<a id="a-8f"></a>在西南方。<a id="a-8g"></a>申未两间为坤位。<a id="a-8h"></a>坤为土。<a id="a-8i"></a>为信顺。<a id="a-8j"></a>为净。<a id="a-8k"></a>为负载万有。<a id="a-8l"></a>为生养为圆满也。<a id="a-8m"></a>二举佛刹远近。<a id="a-8n"></a>义如前释。<a id="a-8o"></a>三世界名宝色。<a id="a-8p"></a>为明此第七信心是方便波罗蜜成就慈悲门故。<a id="a-8q"></a>托此坤位为其母也。<a id="a-8r"></a>明常以慈心育生如母故。<a id="a-8s"></a>以法宝利人。<a id="a-8t"></a>世界名宝故。<a id="a-8u"></a>为明以法宝利生之业以成自世界。<a id="a-8v"></a>来生感果在中故。<a id="a-8w"></a>表业表法。<a id="a-8x"></a>总如宝故。<a id="a-8y"></a>四举佛名号者。<a id="a-8z"></a>佛号最胜智。<a id="a-90"></a>明此信位慈心增胜处众治人令信顺故。<a id="a-91"></a>佛号最胜智。<a id="a-92"></a>又大悲圆满如土像故。<a id="a-93"></a>荷负众生资养万物。<a id="a-94"></a>如大地故。<a id="a-95"></a>名为最胜智。<a id="a-96"></a>五举上首菩萨名者。<a id="a-97"></a>名为精进首。<a id="a-98"></a>为明大慈增胜如母处众利生心无疲倦。<a id="a-99"></a>名精进首也。<a id="a-9A"></a>余义如前。<a id="a-9B"></a>此位主方便门。<a id="a-9C"></a>余九为伴。</p>
  <p id="a9D">第八西北方已下可四行经。<a id="a-9E"></a>于中十义如前。<a id="a-9F"></a>一举佛刹方面者。<a id="a-9G"></a>在西北方。<a id="a-9H"></a>是乾卦。<a id="a-9I"></a>干为金。<a id="a-9J"></a>为坚刚。<a id="a-9K"></a>为父。<a id="a-9L"></a>二举佛刹远近。<a id="a-9M"></a>义如前释。<a id="a-9N"></a>三举世界名色者。<a id="a-9O"></a>金刚色。<a id="a-9P"></a>明此信位是第八愿波罗蜜大坚固力故。<a id="a-9Q"></a>号金刚色故。<a id="a-9R"></a>寄托此乾位为金。<a id="a-9S"></a>为坚刚也。<a id="a-9T"></a>又以智增胜故。<a id="a-9U"></a>四举佛名号者。<a id="a-9V"></a>佛号自在智。<a id="a-9W"></a>明此第八信心位同八住八地智增自在故。<a id="a-9X"></a>像其干。<a id="a-9Y"></a>为天为父。<a id="a-9Z"></a>明智自在义故。<a id="a-9a"></a>五举上首菩萨名者。<a id="a-9b"></a>名法首。<a id="a-9c"></a>明此信位智增胜故。<a id="a-9d"></a>以法利生故名法首。<a id="a-9e"></a>余义如前。<a id="a-9f"></a>此位主愿波罗蜜。</p>
  <p id="a9g">第九下方已下可四行经。<a id="a-9h"></a>于中十义如前。<a id="a-9i"></a>一举佛刹方面者。<a id="a-9j"></a>在下方。<a id="a-9k"></a>下方最下是风轮际。<a id="a-9l"></a>甚坚密。<a id="a-9m"></a>假设有大力士。<a id="a-9n"></a>以金刚轮向下击之。<a id="a-9o"></a>然金刚碎如微尘而风轮无损。<a id="a-9p"></a>以坚密故。<a id="a-9q"></a>能持世界。<a id="a-9r"></a>明此信位是第九力波罗蜜。<a id="a-9s"></a>信当九住九地法力成就教化众生。<a id="a-9t"></a>荷负一切而心坚固。<a id="a-9u"></a>如风无损。<a id="a-9v"></a>二举佛刹远近。<a id="a-9w"></a>其义如前。<a id="a-9x"></a>三举世界名色者。<a id="a-9y"></a>名颇梨色。<a id="a-9z"></a>此宝有青黄赤白。<a id="a-A0"></a>然举此下方色者。<a id="a-A1"></a>是白如似水精明风能简秽是白净义故。<a id="a-A2"></a>又取法身妙智为最上故。<a id="a-A3"></a>四举佛名号者。<a id="a-A4"></a>佛号梵智。<a id="a-A5"></a>明智风是净义。<a id="a-A6"></a>梵者此云净也。<a id="a-A7"></a>明此位进修增胜以白净大智用利自他故。<a id="a-A8"></a>五举上首菩萨名者。<a id="a-A9"></a>名智首。<a id="a-AA"></a>明第九力波罗蜜。<a id="a-AB"></a>九住九地信心善慧成就以智利生。<a id="a-AC"></a>故名为首。<a id="a-AD"></a>又下方者。<a id="a-AE"></a>是禅定义。<a id="a-AF"></a>安静义。<a id="a-AG"></a>谦下义。<a id="a-AH"></a>是根本智。<a id="a-AI"></a>上方者。<a id="a-AJ"></a>观照义。<a id="a-AK"></a>如日月处空而照物故。<a id="a-AL"></a>余义如前。<a id="a-AM"></a>此位主力波罗蜜。<a id="a-AN"></a>是法师位。</p>
  <p id="aAO">第十上方已下可四行经。<a id="a-AP"></a>于中十义如前。<a id="a-AQ"></a>一举佛刹方面者。<a id="a-AR"></a>在上方。<a id="a-AS"></a>明有日月众星处虚空而照万有像其智也。<a id="a-AT"></a>处法空而照诸根。<a id="a-AU"></a>以此表智波罗蜜二举刹远近者。<a id="a-AV"></a>义如前释。<a id="a-AW"></a>三举世界色者。<a id="a-AX"></a>平等色。<a id="a-AY"></a>为上方虚空界表法空无相平等也。<a id="a-AZ"></a>为信心者。<a id="a-Aa"></a>法空之心现前有念法空之情故。<a id="a-Ab"></a>名之为色。<a id="a-Ac"></a>四举佛名号者。<a id="a-Ad"></a>佛号观察智。<a id="a-Ae"></a>为明上方虚空有日月星辰下照万有。<a id="a-Af"></a>明信心者。<a id="a-Ag"></a>智照自他身心。<a id="a-Ah"></a>皆无有体性。<a id="a-Ai"></a>如虚空故。<a id="a-Aj"></a>如光影无体质故。<a id="a-Ak"></a>是故名为观察智佛。<a id="a-Al"></a>五举菩萨上首名号者。<a id="a-Am"></a>名为贤首。<a id="a-An"></a>为明信。<a id="a-Ao"></a>此十种世界及佛名号总是自心之智所见妙理。<a id="a-Ap"></a>号之为世界。<a id="a-Aq"></a>法空之智。<a id="a-Ar"></a>号之为佛。<a id="a-As"></a>故智所行行。<a id="a-At"></a>号为菩萨。<a id="a-Au"></a>总是随见随行进修立名。<a id="a-Av"></a>有此十法故。<a id="a-Aw"></a>得是十法。<a id="a-Ax"></a>名为贤首。<a id="a-Ay"></a>如上所有世界远近云十佛刹尘者。<a id="a-Az"></a>即明佛刹重重相入如光影像。<a id="a-B0"></a>迷之即心障无边故。<a id="a-B1"></a>举刹尘为远。<a id="a-B2"></a>悟之即无尽佛刹在自身毛孔中。<a id="a-B3"></a>如影重重。<a id="a-B4"></a>以迷处便言远在他土。<a id="a-B5"></a>以悟之人法处。<a id="a-B6"></a>名之从他方远刹而来。<a id="a-B7"></a>总明迷悟上作远近之名非佛刹法界中有远近之事。<a id="a-B8"></a>菩萨来众其数亦云十佛刹尘者。<a id="a-B9"></a>即言心。<a id="a-BA"></a>能信普贤行智随根欲菩萨行无尽重重遍诸刹土教化众生以成其数。<a id="a-BB"></a>既信之已。<a id="a-BC"></a>决定身能如是行之故。<a id="a-BD"></a>以是义故。<a id="a-BE"></a>十方菩萨各举十佛刹微尘者。<a id="a-BF"></a>是斯义也。<a id="a-BG"></a>明一一菩萨行无尽重重满诸刹土教化众生故。<a id="a-BH"></a>应如是知。<a id="a-BI"></a>如是信解。<a id="a-BJ"></a>此已上答前庄严佛法性佛刹佛住佛刹等。</p>
  <p id="aBK">第四长科中文殊师利举法演说分者。<a id="a-BL"></a>于此分中。<a id="a-BM"></a>义分为七。<a id="a-BN"></a>一文殊师利已下两行经。<a id="a-BO"></a>明文殊观众。<a id="a-BP"></a>二诸佛子已下可三行经。<a id="a-BQ"></a>明叹四种佛刹不可思议。<a id="a-BR"></a>三何以故已下可两行半经。<a id="a-BS"></a>明诸佛随根说法调伏。<a id="a-BT"></a>四诸佛子已下可三行半经。<a id="a-BU"></a>举佛身业名色相寿命修短等。<a id="a-BV"></a>随根之法化众生故。<a id="a-BW"></a>五诸佛子已下举佛名号。<a id="a-BX"></a>先举此处四天下次及三千及周法界名号不同。<a id="a-BY"></a>初举十千。<a id="a-BZ"></a>次渐增广。<a id="a-Ba"></a>乃至无量。<a id="a-Bb"></a>十千者。<a id="a-Bc"></a>是初首数之一终。<a id="a-Bd"></a>为明佛号普遍诸名字故。<a id="a-Be"></a>令诸众生了知一切名字平等清净无分别好恶故。<a id="a-Bf"></a>已下直至品末。<a id="a-Bg"></a>六诸佛子已下可四行经。<a id="a-Bh"></a>是都结此土。<a id="a-Bi"></a>他方例然。<a id="a-Bj"></a>七如世尊已下举世尊往因所行。<a id="a-Bk"></a>今为众说。<a id="a-Bl"></a>此已上答前二十八问中。<a id="a-Bm"></a>四种佛刹出现及名号遍周已下四圣谛品。<a id="a-Bn"></a>即如来说法遍周十方世界所说法门。<a id="a-Bo"></a>不离四谛义故。<a id="a-Bp"></a>又此如来名号品。<a id="a-Bq"></a>非但论名号遍周。<a id="a-Br"></a>但是如来身口意业总皆遍周。<a id="a-Bs"></a>文殊师利菩萨略而都举。<a id="a-Bt"></a>如前文中云。<a id="a-Bu"></a>诸佛子。<a id="a-Bv"></a>如来于娑婆世界诸四天下种种身种种名种种色相等。<a id="a-Bw"></a>如经广明。<a id="a-Bx"></a>即明此品总答如来身语意业一切遍周。<a id="a-By"></a>从此品文殊师利举佛果海身语等一切遍周。<a id="a-Bz"></a>令大众自信己身同佛三业。<a id="a-C0"></a>入如来性海等。<a id="a-C1"></a>如来智发迹进修经过十住十行十回向十地十一地。<a id="a-C2"></a>直至如来出现品。<a id="a-C3"></a>是其一终因果。<a id="a-C4"></a>此名号品是始初入信。<a id="a-C5"></a>名号遍周。<a id="a-C6"></a>即一切名。<a id="a-C7"></a>总是佛果。<a id="a-C8"></a>出现品是己身自修行行满之果。<a id="a-C9"></a>是故如来放眉间光灌文殊顶。<a id="a-CA"></a>使令问佛出现果法。<a id="a-CB"></a>放口中光灌普贤口。<a id="a-CC"></a>使令说佛果德。<a id="a-CD"></a>始明行因果彻故。<a id="a-CE"></a>明文殊普贤理智妙行此齐体也。<a id="a-CF"></a>离世间品法界品。<a id="a-CG"></a>虽在其后。<a id="a-CH"></a>为文字相排似有前后。<a id="a-CI"></a>总是前后相通彻法故。<a id="a-CJ"></a>总是一圆满法故。<a id="a-CK"></a>如法界品。<a id="a-CL"></a>是此一部经之大体。<a id="a-CM"></a>为一切凡圣之本元也。<a id="a-CN"></a>前初会信佛果即以如来并普贤为首。<a id="a-CO"></a>即明以已成之佛果及已行之行果生信。<a id="a-CP"></a>今以自已入信修行门。<a id="a-CQ"></a>即以文殊师利及如来名号。<a id="a-CR"></a>并四谛法门。<a id="a-CS"></a>为所信之因果。<a id="a-CT"></a>即明以妙慧法门及名言而修学故。</p>
  <p id="aCU">问曰。<a id="a-CV"></a>何故如来不自说其教。<a id="a-CW"></a>何用放光令菩萨说。</p>
  <p id="aCX">答曰。<a id="a-CY"></a>如来意令当位菩萨说当位法门。<a id="a-CZ"></a>令修学者知分剂易解故。<a id="a-Ca"></a>文殊常与一切诸佛及一切众生。<a id="a-Cb"></a>作信心之因。<a id="a-Cc"></a>成妙慧之本母。<a id="a-Cd"></a>普贤菩萨常与一切众生。<a id="a-Ce"></a>作修行之因。<a id="a-Cf"></a>以此二仁成就菩提无作智果大悲之海。<a id="a-Cg"></a>今二仁自相对问说。<a id="a-Ch"></a>如来出现品。<a id="a-Ci"></a>明是修行者因果始终圆满前后因果性果智果行相彻一体故。<a id="a-Cj"></a>明从此品至出现品文殊普贤二行因果。<a id="a-Ck"></a>信心者。<a id="a-Cl"></a>修行位满体用彻故。<a id="a-Cm"></a>令后学者易解故。<a id="a-Cn"></a>如有两品经。<a id="a-Co"></a>如来自说。<a id="a-Cp"></a>前已述讫。<a id="a-Cq"></a>明是佛果二愚。<a id="a-Cr"></a>至佛方明。</p>
 </body>
</html>