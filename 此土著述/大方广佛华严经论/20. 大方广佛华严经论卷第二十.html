<!doctype html>
<html id="z3IBWor1TM" data-ver="798">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二十</h1>
  <p id="a2">第六尔时文殊师利已下五行半经。<a id="a-3"></a>是文殊问勤首佛教是一。<a id="a-4"></a>云何得见者。<a id="a-5"></a>有断烦恼不断烦恼不同等然。<a id="a-6"></a>其已下十问已下有十行颂。<a id="a-7"></a>是勤首菩萨所答。<a id="a-8"></a>于中三门如前。</p>
  <p id="a9">一科颂意者。<a id="a-A"></a>此十行初一行颂劝听。<a id="a-B"></a>次一行颂劝闻法勤修。<a id="a-C"></a>已下八行颂责其懈怠。<a id="a-D"></a>如文具明。</p>
  <p id="aE">二释菩萨名者。<a id="a-F"></a>名为勤首。<a id="a-G"></a>为前明目首善示福田因果佛号究竟智。<a id="a-H"></a>此位当须勤而行之。<a id="a-I"></a>故名勤首。<a id="a-J"></a>佛号最胜智者。<a id="a-K"></a>为明勤修胜进即得最胜智为果。</p>
  <p id="aL">三配随位因果者。<a id="a-M"></a>还以本不动智佛为因。<a id="a-N"></a>最胜智佛为进修之果。</p>
  <p id="aO">第七尔时已下六行经。<a id="a-P"></a>是文殊问法首。<a id="a-Q"></a>如佛所说。<a id="a-R"></a>若有众生受持正法。<a id="a-S"></a>悉能除断一切烦恼。<a id="a-T"></a>何故有受持正法而不断者。<a id="a-U"></a>于中有十。<a id="a-V"></a>一问如文具明。<a id="a-W"></a>于中有十行颂。<a id="a-X"></a>是法首所答。<a id="a-Y"></a>三门义如前。</p>
  <p id="aZ">一科颂意者。<a id="a-a"></a>此十行颂中初一句劝听。<a id="a-b"></a>次一句叹能问。<a id="a-c"></a>次两句责多闻者不修行。<a id="a-d"></a>已下九行颂。<a id="a-e"></a>一行一颂责多闻而心不精专不能断烦恼。<a id="a-f"></a>如文具明。</p>
  <p id="ag">二释菩萨名者。<a id="a-h"></a>名为法首。<a id="a-i"></a>为是西北方戌亥两间。<a id="a-j"></a>明愚迷长夜中能以正法自利利他专求无懈。<a id="a-k"></a>名为法首。<a id="a-l"></a>世界名金刚色者。<a id="a-m"></a>以坚精无怠。<a id="a-n"></a>是自世界。<a id="a-o"></a>托西北方乾卦。<a id="a-p"></a>干为坚刚。<a id="a-q"></a>佛号自在智者。<a id="a-r"></a>以自精勤观照达理业亡。<a id="a-s"></a>名为自在智佛。</p>
  <p id="at">三配随位因果者。<a id="a-u"></a>还以自心本不动智佛为因。<a id="a-v"></a>进修得自在智佛为果。</p>
  <p id="aw">第八尔时已下有五行经。<a id="a-x"></a>是文殊问智首。<a id="a-y"></a>如来唯以一法而得出离。<a id="a-z"></a>又于佛法中智为上首。<a id="a-10"></a>何故赞叹布施等。<a id="a-11"></a>总有十问。<a id="a-12"></a>大意明十波罗蜜四无量心毕竟无体何须用为。<a id="a-13"></a>已下有十行颂。<a id="a-14"></a>智首菩萨答。<a id="a-15"></a>如文具明。<a id="a-16"></a>于中三门如前。</p>
  <p id="a17">一科颂意者。<a id="a-18"></a>此十行颂中初一行颂。<a id="a-19"></a>叹能问及劝听。<a id="a-1A"></a>已下九行。<a id="a-1B"></a>一行一颂如文具明。<a id="a-1C"></a>智首菩萨答意。<a id="a-1D"></a>诸助道法随根遣病若不修学无性菩提不成。<a id="a-1E"></a>如颂中分明举喻况说可知。<a id="a-1F"></a>但须依法有病即治之。<a id="a-1G"></a>如除堆阜道自无碍。<a id="a-1H"></a>自病已除还与人服药之与方终无舍离。</p>
  <p id="a1I">二释菩萨名者。<a id="a-1J"></a>名为智首。<a id="a-1K"></a>以明智能知根权施法药。<a id="a-1L"></a>四摄四无量十波罗蜜三十七助菩提分。<a id="a-1M"></a>随病生起。<a id="a-1N"></a>增多之处。<a id="a-1O"></a>而令服之。<a id="a-1P"></a>显发菩提无作之性。<a id="a-1Q"></a>渐令依本。<a id="a-1R"></a>名为智首。<a id="a-1S"></a>此是下方世界。<a id="a-1T"></a>明以布施戒忍进定等十波罗蜜门如地。<a id="a-1U"></a>能生发一切白净之法故。<a id="a-1V"></a>世界名颇梨色者。<a id="a-1W"></a>此是白色如水精宝色。<a id="a-1X"></a>佛号梵智者。<a id="a-1Y"></a>明心如大地荷负万有常安静故。<a id="a-1Z"></a>梵者净也。</p>
  <p id="a1a">三配随位因果者。<a id="a-1b"></a>还以自心本不动智佛为因。<a id="a-1c"></a>进修得心智寂静为果表地体安静故。</p>
  <p id="a1d">第九尔时已下是文殊问贤首。<a id="a-1e"></a>一切诸佛一道而得出离云。<a id="a-1f"></a>何今见种种不同所。<a id="a-1g"></a>谓已下有十行颂是。<a id="a-1h"></a>贤首答于。<a id="a-1i"></a>中三门如前。</p>
  <p id="a1j">一科颂意者此十行颂中初两行叹法王唯一法一身一智。<a id="a-1k"></a>已下八行颂。<a id="a-1l"></a>于中大意有四。<a id="a-1m"></a>一叹差别佛土因本回向心所成。<a id="a-1n"></a>为明回向心就根益物身土教仪悉皆就根。<a id="a-1o"></a>二明诸佛自报之境非是行因方见。<a id="a-1p"></a>三明众生差别之事皆由众生之心行异故随自心见别非佛之异。<a id="a-1q"></a>四明佛神力能就根现法。</p>
  <p id="a1r">二释菩萨名者。<a id="a-1s"></a>名为贤首。<a id="a-1t"></a>为明得此十种信心。<a id="a-1u"></a>信佛果德与自心体一。<a id="a-1v"></a>善谙疑滞通塞入其贤位。<a id="a-1w"></a>故名贤首。<a id="a-1x"></a>此是上方位也。<a id="a-1y"></a>意明此信位心智及境。<a id="a-1z"></a>悉如虚空。<a id="a-20"></a>无所不含。<a id="a-21"></a>皆无妨碍。<a id="a-22"></a>是贤人之德。<a id="a-23"></a>故名贤首。<a id="a-24"></a>世界名平等色者。<a id="a-25"></a>为明既是上方明身心与空合故。<a id="a-26"></a>世界名平等色。<a id="a-27"></a>佛号观察智者。<a id="a-28"></a>明以其自心空智慧门善能观察诸法皆空无所染着。<a id="a-29"></a>是故名观察智。</p>
  <p id="a2A">三配随位因果者。<a id="a-2B"></a>还以自心根本性空无分别不动智佛为因。<a id="a-2C"></a>以进修至法空观察智佛是果。<a id="a-2D"></a>此明体用圆满因果一性。<a id="a-2E"></a>以是义故。<a id="a-2F"></a>还说如来一身一心一智慧法门明契果会因始末无二。<a id="a-2G"></a>总以一为根本故。</p>
  <p id="a2H">问曰。<a id="a-2I"></a>何故颂初云文殊法常尔。</p>
  <p id="a2J">答曰。<a id="a-2K"></a>为文殊是诸佛之慧。<a id="a-2L"></a>不动智是体文殊是用。<a id="a-2M"></a>以将此一切诸佛一切众生根本智之体用门与一切信心者。<a id="a-2N"></a>作因果体用故。<a id="a-2O"></a>使依本故。<a id="a-2P"></a>迄至究竟果满与因不异无二性故。<a id="a-2Q"></a>方名初发心毕竟心二种不别。<a id="a-2R"></a>明此十信心难发难信难入。<a id="a-2S"></a>闻之者皆云。<a id="a-2T"></a>我是凡夫何由可得是佛故。<a id="a-2U"></a>设少分信者。<a id="a-2V"></a>即责神通道力。<a id="a-2W"></a>是故当知且须如是正信。<a id="a-2X"></a>方始以正信正见法力加行如法进修。<a id="a-2Y"></a>分分无明薄。<a id="a-2Z"></a>解脱智慧明。<a id="a-2a"></a>依自得法浅深。<a id="a-2b"></a>渐当神通德用随自己得。<a id="a-2c"></a>信犹未得。<a id="a-2d"></a>何索神通。<a id="a-2e"></a>说言渐渐者。<a id="a-2f"></a>不移一时。<a id="a-2g"></a>一法性一智慧。<a id="a-2h"></a>无依住。<a id="a-2i"></a>无所得中。<a id="a-2j"></a>渐渐故。<a id="a-2k"></a>以十玄六相义圆之法性理中无有渐顿。<a id="a-2l"></a>但为无始无明惯习熟卒令契理纯熟难故。<a id="a-2m"></a>而有渐渐。<a id="a-2n"></a>其渐渐者。<a id="a-2o"></a>毕竟无始终延促长短等量故。<a id="a-2p"></a>名为渐渐。</p>
  <p id="a2q">第十尔时已下。<a id="a-2r"></a>明诸菩萨共问文殊师利。<a id="a-2s"></a>十一种佛境界已下十行颂。<a id="a-2t"></a>是文殊师利答。<a id="a-2u"></a>于中三门如前。</p>
  <p id="a2v">一科颂意。<a id="a-2w"></a>者此十行颂。<a id="a-2x"></a>一行一颂。<a id="a-2y"></a>其颂文答前所问。<a id="a-2z"></a>颂文自具足不繁更释。</p>
  <p id="a30">二释菩萨名者。<a id="a-31"></a>文殊师利。<a id="a-32"></a>此云妙德。<a id="a-33"></a>以妙慧善简正邪自在。<a id="a-34"></a>故云妙德。<a id="a-35"></a>此是东方卯位也。<a id="a-36"></a>明卯主东方震卦震为雷动启蛰生之始。<a id="a-37"></a>明此妙慧是震动发生十信心之始。<a id="a-38"></a>是故亦云妙生菩萨。<a id="a-39"></a>为明一切诸佛从此慧生十信解故。<a id="a-3A"></a>乃至满足菩提一切愿行海故。<a id="a-3B"></a>世界名金色者。<a id="a-3C"></a>明举因果体白净无染法故。<a id="a-3D"></a>又明金胎二月表十信为圣胎故。<a id="a-3E"></a>一切处金色世界。<a id="a-3F"></a>一切处文殊师利。<a id="a-3G"></a>明无性净慧遍故。<a id="a-3H"></a>佛号不动智者。<a id="a-3I"></a>为无明本空无体可动名不动智故。<a id="a-3J"></a>但有应境知法应器知根。<a id="a-3K"></a>如响应声无有处所形体可得。<a id="a-3L"></a>名之为智。<a id="a-3M"></a>无可取舍故。<a id="a-3N"></a>名为不动。</p>
  <p id="a3O">三配当位因果者。<a id="a-3P"></a>妙慧为因。<a id="a-3Q"></a>不动智为果。<a id="a-3R"></a>亦互为因果。<a id="a-3S"></a>若以妙慧善简择法显智故。<a id="a-3T"></a>即以妙慧为因。<a id="a-3U"></a>不动智为果。<a id="a-3V"></a>若以慧由智起。<a id="a-3W"></a>即不动智为因。<a id="a-3X"></a>妙慧文殊以为果故。<a id="a-3Y"></a>或智之与慧总因总果。<a id="a-3Z"></a>明体用一真无二法故。<a id="a-3a"></a>亦智之与慧总非因果。<a id="a-3b"></a>为体无本末依住所得故。<a id="a-3c"></a>是性法界自在知见。<a id="a-3d"></a>非如世间因果比对可得故。<a id="a-3e"></a>此文殊师利不动智佛。<a id="a-3f"></a>初起信心。<a id="a-3g"></a>亦从此起。<a id="a-3h"></a>乃至信终亦不离之故。<a id="a-3i"></a>迄至自行圆满示成正觉亦不离之故。<a id="a-3j"></a>此明以佛智慧示悟众生故令众生入佛知见。<a id="a-3k"></a>佛知见者。<a id="a-3l"></a>文殊师利妙慧不动智佛。<a id="a-3m"></a>是凡圣等共有之。<a id="a-3n"></a>佛示凡夫使令悟入。</p>
  <p id="a3o">第十一尔时已下有八行经。<a id="a-3p"></a>是都举娑婆九种差别。<a id="a-3q"></a>并都举十方一切差别。<a id="a-3r"></a>悉皆以佛神力无不明现。<a id="a-3s"></a>如文可知。<a id="a-3t"></a>已上但随文殊师利所问。<a id="a-3u"></a>随位菩萨答。<a id="a-3v"></a>依所说颂取其意趣。<a id="a-3w"></a>理自分明。<a id="a-3x"></a>及以世界佛号菩萨名号。<a id="a-3y"></a>即知进修因果总是前庄严法性。<a id="a-3z"></a>清净佛刹四种刹中。<a id="a-40"></a>金色世界及不动智佛是佛住佛刹。<a id="a-41"></a>余九世界及九个智佛是庄严。<a id="a-42"></a>法性佛刹。<a id="a-43"></a>及十地以来总是如来出现品。<a id="a-44"></a>是示成正觉佛刹清净佛所说佛刹。<a id="a-45"></a>四谛品是此之一品大意有六。<a id="a-46"></a>一以菩萨名表行。<a id="a-47"></a>二以世界之色表所得之理。<a id="a-48"></a>三以佛名号表所得之智。<a id="a-49"></a>四以方隅表所得之法。<a id="a-4A"></a>五成其十信所行之行。<a id="a-4B"></a>六明十信进修同异。<a id="a-4C"></a>如上已述可知。</p>
  <p data-pb></p>
  <h2 id="a4D">净行品第十一</h2>
  <p id="a4E">将释此品约作四门分别。<a id="a-4F"></a>一释品名目。<a id="a-4G"></a>二释品来意。<a id="a-4H"></a>三释品宗趣。<a id="a-4I"></a>四随文释义。</p>
  <p id="a4J">一释品名目者。<a id="a-4K"></a>何故名为净行品。<a id="a-4L"></a>以无始诸见无明贪嗔痴爱。<a id="a-4M"></a>今已发菩提心。<a id="a-4N"></a>信乐正法顿翻诸见。<a id="a-4O"></a>成其大愿。<a id="a-4P"></a>长大悲门。<a id="a-4Q"></a>若但以三空无相对治。<a id="a-4R"></a>不生大慈大悲。<a id="a-4S"></a>不能成就普贤行故。<a id="a-4T"></a>欲行长路非足不行。<a id="a-4U"></a>欲行大悲。<a id="a-4V"></a>入普贤门。<a id="a-4W"></a>充法界行者。<a id="a-4X"></a>于一切见闻觉知而无过失。<a id="a-4Y"></a>便成万行庄严。<a id="a-4Z"></a>皆勤修习此一百四十大愿门。<a id="a-4a"></a>便于生死海中见闻觉知一切诸行。<a id="a-4b"></a>悉皆清净入普贤行故。<a id="a-4c"></a>故名净行。<a id="a-4d"></a>若无此愿。<a id="a-4e"></a>设断烦恼即二乘行。<a id="a-4f"></a>故设是菩萨即生净土。<a id="a-4g"></a>以此一百四十大愿门。<a id="a-4h"></a>顿净其一切尘劳行门。<a id="a-4i"></a>便成普贤法界行故。<a id="a-4j"></a>故名净行。<a id="a-4k"></a>以此大愿庄严一切世间诸行。<a id="a-4l"></a>总为法界一切道场。<a id="a-4m"></a>故名净行。<a id="a-4n"></a>以此诸见成大善根。<a id="a-4o"></a>故名净行。</p>
  <p id="a4p">二释品来意者。<a id="a-4q"></a>为明前问明品是成其十信中解故。<a id="a-4r"></a>此品成其十信之行故。<a id="a-4s"></a>此品须来乃至果行圆满已来不离此大愿故。</p>
  <p id="a4t">三释品宗趣者。<a id="a-4u"></a>以智首是下方颇梨色世界。<a id="a-4v"></a>佛号梵智。<a id="a-4w"></a>明是一切诸佛法本自体白净无染之智。<a id="a-4x"></a>以为能问之人。<a id="a-4y"></a>文殊师利菩萨即是一切诸佛善择妙慧。<a id="a-4z"></a>以为说法之主。<a id="a-50"></a>以一切诸佛根本智慧之门。<a id="a-51"></a>善自为问答之主伴。<a id="a-52"></a>说一百四十大愿之门。<a id="a-53"></a>以成十信十住十行十回向十地十一地等。<a id="a-54"></a>普贤法界无尽行海。<a id="a-55"></a>以本净智。<a id="a-56"></a>问其妙慧。<a id="a-57"></a>说其一百四十净愿之门。<a id="a-58"></a>用净信等六位中染净无明七地法执现行。<a id="a-59"></a>十地以来法执。<a id="a-5A"></a>习气佛地二愚一时。<a id="a-5B"></a>于此信心之中不令偏执。<a id="a-5C"></a>以愿防之。<a id="a-5D"></a>使令寂用无碍故。<a id="a-5E"></a>以此诸佛本净智妙慧门说一百四十大愿。<a id="a-5F"></a>以防染净二障。<a id="a-5G"></a>以为宗趣故。<a id="a-5H"></a>以六位上通信并十住十行十回向十地十一地。<a id="a-5I"></a>随位修道。<a id="a-5J"></a>上烦恼六位中。<a id="a-5K"></a>一位上有二十故。<a id="a-5L"></a>六位共有一百二十根本无明。<a id="a-5M"></a>皆因身见边见二见有二十。<a id="a-5N"></a>共随位进修。<a id="a-5O"></a>染净烦恼总有一百四十。<a id="a-5P"></a>为防此障一百四十愿。<a id="a-5Q"></a>令此进修者从初信心理事圆融。<a id="a-5R"></a>使信心者达其愿体。<a id="a-5S"></a>无亏自心根本净智妙择之慧。<a id="a-5T"></a>动寂俱真不偏修故。<a id="a-5U"></a>是故华藏世界有如须弥山微尘数风轮所持。<a id="a-5V"></a>其上一切庄严因大愿风轮能持万行。<a id="a-5W"></a>以行招果因持果故因以愿力坚持报得风轮持刹故。<a id="a-5X"></a>又云。<a id="a-5Y"></a>如是华藏庄严皆从普贤愿力起。<a id="a-5Z"></a>为无愿故行乃不成。<a id="a-5a"></a>即庄严不现。<a id="a-5b"></a>不感无尽依果报故。<a id="a-5c"></a>由是义故。<a id="a-5d"></a>信心之上法性悲智妙慧万行。<a id="a-5e"></a>总依佛有。<a id="a-5f"></a>而为进修。<a id="a-5g"></a>不得别有。<a id="a-5h"></a>若离佛别有自法者。<a id="a-5i"></a>不成信心。<a id="a-5j"></a>不成十种胜解。<a id="a-5k"></a>不成修行。<a id="a-5l"></a>设苦行精勤是邪精进。<a id="a-5m"></a>勤苦累劫生人天中。<a id="a-5n"></a>一念贪嗔一切焚尽。<a id="a-5o"></a>是故此品下文云。<a id="a-5p"></a>住去来今诸佛之道。<a id="a-5q"></a>随众生住恒不舍离。<a id="a-5r"></a>如诸法相悉能通达。<a id="a-5s"></a>断一切恶。<a id="a-5t"></a>具足众善。<a id="a-5u"></a>当如普贤色像第一。<a id="a-5v"></a>一切行愿皆得具足。<a id="a-5w"></a>已上明宗趣竟。<a id="a-5x"></a>意明回凡所执心境差别业皆成愿海具普贤门。</p>
  <p id="a5y">四随文释义者。<a id="a-5z"></a>于此中义分为二。<a id="a-60"></a>一科其一品经意。<a id="a-61"></a>二随文解释。<a id="a-62"></a>一科其一品经意者。<a id="a-63"></a>于此一品经文义分为十四段。<a id="a-64"></a>一从尔时智首菩萨已下从云何得无过失身语意业。<a id="a-65"></a>于十问中。<a id="a-66"></a>总有一百一十门。<a id="a-67"></a>问世间业等。<a id="a-68"></a>如下可知。<a id="a-69"></a>二从云何生处具足。<a id="a-6A"></a>问十具足中初种族具足中有二义。<a id="a-6B"></a>一世间。<a id="a-6C"></a>即是生族姓家为种族。<a id="a-6D"></a>二出世间。<a id="a-6E"></a>即是生在佛家具佛种性。<a id="a-6F"></a>色相念慧等并是佛家。<a id="a-6G"></a>非世间故。<a id="a-6H"></a>三云何已下问十种慧。<a id="a-6I"></a>并是出世胜慧。<a id="a-6J"></a>如文可知。<a id="a-6K"></a>四云何已下问十种力。<a id="a-6L"></a>初因力者。<a id="a-6M"></a>所谓生生之中任运能发大菩提力。<a id="a-6N"></a>欲力者。<a id="a-6O"></a>志乐大菩提心无退失故。<a id="a-6P"></a>方便力者。<a id="a-6Q"></a>以大愿善自觉悟不费功力故。<a id="a-6R"></a>亦能觉他省功不迂回故。<a id="a-6S"></a>缘力者。<a id="a-6T"></a>能缘所缘不忘失常大愿故。<a id="a-6U"></a>根力者。<a id="a-6V"></a>大愿善根不失故。<a id="a-6W"></a>观察力者。<a id="a-6X"></a>能观力。<a id="a-6Y"></a>奢摩他力。<a id="a-6Z"></a>毗钵舍那力。<a id="a-6a"></a>观共止双行二皆自在。<a id="a-6b"></a>或先观后止。<a id="a-6c"></a>或先止后观。<a id="a-6d"></a>或即止即观。<a id="a-6e"></a>或即观即止。<a id="a-6f"></a>悉皆自在。<a id="a-6g"></a>思惟力者。<a id="a-6h"></a>不失正理智常现前故。<a id="a-6i"></a>五云何已下十问。<a id="a-6j"></a>问十善巧。<a id="a-6k"></a>初蕴善巧者。<a id="a-6l"></a>明同世间五蕴而生不着五蕴之果。<a id="a-6m"></a>界善巧者。<a id="a-6n"></a>同十八界及三界法生而不染三界法。<a id="a-6o"></a>处善巧者。<a id="a-6p"></a>三界六道为处。<a id="a-6q"></a>禅定解脱为非处。<a id="a-6r"></a>皆不离其中而无所染。<a id="a-6s"></a>缘起善巧者。<a id="a-6t"></a>不坏世十二缘生。<a id="a-6u"></a>处缠不污。<a id="a-6v"></a>色界欲界无色界善巧者。<a id="a-6w"></a>三界同事而无所著。<a id="a-6x"></a>过去未来现在善巧者。<a id="a-6y"></a>于过去劫在未来劫中。<a id="a-6z"></a>现在劫在过去劫中。<a id="a-70"></a>三世互参皆自在故。<a id="a-71"></a>六云何已下十问。<a id="a-72"></a>问七觉三空。<a id="a-73"></a>如文可知。<a id="a-74"></a>七云何已下十问。<a id="a-75"></a>问六度四无量心。<a id="a-76"></a>如文可知。<a id="a-77"></a>八云何已下问佛十力。<a id="a-78"></a>如文可知。<a id="a-79"></a>九云何已下十问。<a id="a-7A"></a>问十王守护。<a id="a-7B"></a>此明愿行所及而致招敬。<a id="a-7C"></a>十云何已下十问。<a id="a-7D"></a>问云何堪为众生所依师导。<a id="a-7E"></a>如文可知。<a id="a-7F"></a>十一云何已下十问。<a id="a-7G"></a>问云何于众生中最胜最妙。<a id="a-7H"></a>如文可知。<a id="a-7I"></a>十二尔时已下至胜妙功德以来有八行半经。<a id="a-7J"></a>明文殊领上一百一十问。<a id="a-7K"></a>及叹智首善问。<a id="a-7L"></a>十三佛子菩萨在家已下有一百四十大愿。<a id="a-7M"></a>答前所问。<a id="a-7N"></a>令十信心菩萨常用其心净其身口意行。<a id="a-7O"></a>如文具明。<a id="a-7P"></a>十四最下佛子若诸菩萨有三行经。<a id="a-7Q"></a>明依教而行获其胜益。<a id="a-7R"></a>已上以世间有此一百四十种事法。<a id="a-7S"></a>顿翻为一百四十种大愿。<a id="a-7T"></a>用成十信内修行之心。<a id="a-7U"></a>虽是有为之心能成十住。<a id="a-7V"></a>已后五位之内。<a id="a-7W"></a>理智大悲之海。<a id="a-7X"></a>已后入位万行之海。<a id="a-7Y"></a>皆由此一百四十大愿胜上缘力之所能成故。<a id="a-7Z"></a>若初发心菩萨无此之愿。<a id="a-7a"></a>所修解脱皆成声闻独觉之行。<a id="a-7b"></a>设是菩萨但生净土。<a id="a-7c"></a>无成佛缘。<a id="a-7d"></a>为此教中发心菩萨。<a id="a-7e"></a>毕竟达此有为成其理智如也。</p>
  <p data-pb></p>
  <h2 id="a7f">贤首品第十二</h2>
  <p id="a7g">将释此品约作五门分别。<a id="a-7h"></a>一释品名目。<a id="a-7i"></a>二释品来意。<a id="a-7j"></a>三明品之宗趣。<a id="a-7k"></a>四明信心退住。<a id="a-7l"></a>五随文释义。</p>
  <p id="a7m">一释品名目者。<a id="a-7n"></a>何故名为贤首。<a id="a-7o"></a>为依行立菩萨之名依菩萨所说之法及行。<a id="a-7p"></a>立之品名为贤首者。<a id="a-7q"></a>以明信解如来因果普贤五位行门。<a id="a-7r"></a>心行调柔。<a id="a-7s"></a>顺和正直深心正念。<a id="a-7t"></a>乐集善根常念利生。<a id="a-7u"></a>名之为贤。<a id="a-7v"></a>创从凡夫顿彰法界诸佛因果理智一时明现。<a id="a-7w"></a>名之为贤首。<a id="a-7x"></a>此依法主解行立名。<a id="a-7y"></a>此贤首者。<a id="a-7z"></a>乃是于佛果海。<a id="a-80"></a>文殊普贤行之贤首。<a id="a-81"></a>为信佛因果理智之首圆满法界解行无始终之首故为贤首品。<a id="a-82"></a>以佛文殊普贤之果行成信者之初首故。</p>
  <p id="a83">二释品来意者。<a id="a-84"></a>为第二会以来五品经。<a id="a-85"></a>但明十信菩萨所修行法门及一百四十愿等法。<a id="a-86"></a>此品明十信中所欣修佛果所行行愿功德广大故有此品来也。</p>
  <p id="a87">三明品之宗趣者。<a id="a-88"></a>明已生十信心已得福获益为宗。</p>
  <p id="a89">四明信心退住者有二义。<a id="a-8A"></a>一三乘。<a id="a-8B"></a>二一乘。<a id="a-8C"></a>一三乘者。<a id="a-8D"></a>如起信论有三种发心。<a id="a-8E"></a>一信成就发心。<a id="a-8F"></a>二解行发心。<a id="a-8G"></a>三证发心。<a id="a-8H"></a>一信成就发心者。<a id="a-8I"></a>依何等人。<a id="a-8J"></a>修何等行。<a id="a-8K"></a>得信成就。<a id="a-8L"></a>堪能发心。<a id="a-8M"></a>所谓依不定聚众生。<a id="a-8N"></a>有熏习善根力故。<a id="a-8O"></a>信业果报能起十善。<a id="a-8P"></a>厌生死苦。<a id="a-8Q"></a>欲求无上菩提。<a id="a-8R"></a>得值诸佛。<a id="a-8S"></a>亲承供养。<a id="a-8T"></a>修行信心。<a id="a-8U"></a>经一万劫。<a id="a-8V"></a>信心成就故诸佛菩萨教令发心。<a id="a-8W"></a>或以大悲故能自发心。<a id="a-8X"></a>或因正法欲灭。<a id="a-8Y"></a>以护法因缘故。<a id="a-8Z"></a>能自发心。<a id="a-8a"></a>如是信心成就。<a id="a-8b"></a>得发心者入正定聚。<a id="a-8c"></a>毕竟不退。<a id="a-8d"></a>名住如来种中正因相应。<a id="a-8e"></a>二解行发心者。<a id="a-8f"></a>当知转胜。<a id="a-8g"></a>以是菩萨从初正信已来。<a id="a-8h"></a>于第一阿僧祇劫。<a id="a-8i"></a>将欲满故。<a id="a-8j"></a>于真如法中。<a id="a-8k"></a>深解现前。<a id="a-8l"></a>所修离相。<a id="a-8m"></a>三证发心者。<a id="a-8n"></a>从净心地。<a id="a-8o"></a>乃至菩萨究竟地。<a id="a-8p"></a>证何境界。<a id="a-8q"></a>所谓真如。<a id="a-8r"></a>以依转识。<a id="a-8s"></a>说为境界。<a id="a-8t"></a>而此证者。<a id="a-8u"></a>无有境界。<a id="a-8v"></a>唯真如智。<a id="a-8w"></a>名为法身。<a id="a-8x"></a>又如论云若有众生善根微少。<a id="a-8y"></a>久远已来烦恼深厚。<a id="a-8z"></a>虽值于佛亦得供养。<a id="a-90"></a>然起人天种子或二乘种子。<a id="a-91"></a>设求大乘者。<a id="a-92"></a>根则不定。<a id="a-93"></a>或进或退。<a id="a-94"></a>大意自己善根微少依他发心者。<a id="a-95"></a>或以二乘人教令发心者。<a id="a-96"></a>为解行不实皆有得有证有舍有取。<a id="a-97"></a>总住退位。<a id="a-98"></a>又如论云。<a id="a-99"></a>若人修行一切善法。<a id="a-9A"></a>自然归顺真如法故。<a id="a-9B"></a>略说方便。<a id="a-9C"></a>有四种。<a id="a-9D"></a>一者行根本方便。<a id="a-9E"></a>谓观一切法自性无生。<a id="a-9F"></a>离于妄见不住生死。<a id="a-9G"></a>观一切法因缘和合业果不失。<a id="a-9H"></a>起于大悲修诸福德。<a id="a-9I"></a>摄化众生不住涅槃。<a id="a-9J"></a>以顺法性无住故。<a id="a-9K"></a>二者能止方便。<a id="a-9L"></a>谓惭愧悔过能止一切恶法不令增长。<a id="a-9M"></a>随顺法性离诸过故。<a id="a-9N"></a>三者发起善根增长方便。<a id="a-9O"></a>谓勤供养礼拜三宝。<a id="a-9P"></a>赞叹随喜劝请诸佛。<a id="a-9Q"></a>以爱敬三宝淳厚心故信得增长。<a id="a-9R"></a>乃能志求无上之道。<a id="a-9S"></a>又因佛法僧力所护故。<a id="a-9T"></a>能消业障善根不退以随顺法性离痴障故。<a id="a-9U"></a>四者大愿平等方便。<a id="a-9V"></a>所谓发愿尽于未来化度一切众生使无有余。<a id="a-9W"></a>皆令究竟无余涅槃。<a id="a-9X"></a>以顺法性广大。<a id="a-9Y"></a>遍一切众生平等无二。<a id="a-9Z"></a>不念彼此。<a id="a-9a"></a>究竟寂灭故。<a id="a-9b"></a>菩萨发如是心故。<a id="a-9c"></a>则得少分见于法身。<a id="a-9d"></a>以见法身故。<a id="a-9e"></a>随其愿力能现八相成道利益众生。<a id="a-9f"></a>然是菩萨未名法身。<a id="a-9g"></a>以其过去无量世来有漏之业未能决断。<a id="a-9h"></a>随其所生与微苦相应。<a id="a-9i"></a>广如论说。<a id="a-9j"></a>计其少分得见法身。<a id="a-9k"></a>即是信满入十住位已上是。<a id="a-9l"></a>三乘发十信满心入十住初发心住以愿力故成佛。<a id="a-9m"></a>二一乘发心者。<a id="a-9n"></a>如此经十信发心。<a id="a-9o"></a>初发心时以初会中如来始成正觉之果。<a id="a-9p"></a>普贤菩萨法界微尘毛孔重重无尽。<a id="a-9q"></a>随根本智行果而起信心。<a id="a-9r"></a>信他诸佛所得之果。<a id="a-9s"></a>以第二会中普光明殿如来报满之果及行果而自信。<a id="a-9t"></a>入修行金色等。<a id="a-9u"></a>十色世界即明自觉之理。<a id="a-9v"></a>不动智佛等十智如来。<a id="a-9w"></a>即明是自心所信自心佛智。<a id="a-9x"></a>文殊师利。<a id="a-9y"></a>即明自心智上分别妙慧。<a id="a-9z"></a>与古今三世诸佛同一体用分毫不差。<a id="a-A0"></a>方名为信发心。<a id="a-A1"></a>从此信心已佛名号品。<a id="a-A2"></a>即明所信十方示成正觉佛果之号遍周。<a id="a-A3"></a>四圣谛品。<a id="a-A4"></a>即明三世诸佛所说法门遍众生界随界名别。<a id="a-A5"></a>光明觉品。<a id="a-A6"></a>即明如来智慧光明境界遍照法界无有尽极。<a id="a-A7"></a>令发信心者。<a id="a-A8"></a>以观观之。<a id="a-A9"></a>令心广博如佛境故。<a id="a-AA"></a>菩萨问明品。<a id="a-AB"></a>明十信心菩萨十种所行之法是自己所修之行。<a id="a-AC"></a>净行品一百四十大愿。<a id="a-AD"></a>十信心位所发大愿成大悲门。<a id="a-AE"></a>具普贤行。<a id="a-AF"></a>此贤首品。<a id="a-AG"></a>明十信心所欣佛果功德无有尽极。<a id="a-AH"></a>明初发十信心诵持此品功德胜过供养十佛刹微尘数佛经于一劫。<a id="a-AI"></a>何况随其解行而已修治。<a id="a-AJ"></a>如此经十住初心才发心时。<a id="a-AK"></a>法尔身遍十方示成正觉。<a id="a-AL"></a>在十住位发心功德品中至位方明。<a id="a-AM"></a>文繁不引。<a id="a-AN"></a>其事所因大意明此经发十信心。<a id="a-AO"></a>但以法界不思议乘一切智乘而发其心。<a id="a-AP"></a>不依佛。<a id="a-AQ"></a>不依佛法。<a id="a-AR"></a>不依菩萨不依菩萨法。<a id="a-AS"></a>不依声闻法独觉法。<a id="a-AT"></a>不依世间法不依出世间法。<a id="a-AU"></a>而发其心。<a id="a-AV"></a>但无所依发菩提心。<a id="a-AW"></a>但以一切智发菩提心。<a id="a-AX"></a>不如三乘依猗物故发菩提心。<a id="a-AY"></a>不依三祇劫后有佛果故发菩提心。<a id="a-AZ"></a>不依现在三世有佛果故发菩提心。<a id="a-Aa"></a>以是义故。<a id="a-Ab"></a>入此信者。<a id="a-Ac"></a>皆无有退故。<a id="a-Ad"></a>设习气未淳熟者。<a id="a-Ae"></a>暂时念退信及住位一往不退为正信。<a id="a-Af"></a>自己身心总是法界佛。<a id="a-Ag"></a>无自他性故。<a id="a-Ah"></a>以十方诸佛无依住智幻住庄严门等法界虚空界法性恒遍十方。<a id="a-Ai"></a>如影对现色身同自身故。<a id="a-Aj"></a>本不二故。<a id="a-Ak"></a>体无差别故。<a id="a-Al"></a>十方诸佛智身如影所言如响。<a id="a-Am"></a>如是信解当得成佛。<a id="a-An"></a>我今信者。<a id="a-Ao"></a>亦如是知。<a id="a-Ap"></a>如是信解。<a id="a-Aq"></a>云何有退。<a id="a-Ar"></a>全身全心一切境界。<a id="a-As"></a>总是法界。<a id="a-At"></a>一真法身体用理智。<a id="a-Au"></a>住在何所退至何处。<a id="a-Av"></a>若也身心有所依住。<a id="a-Aw"></a>放却依处即有退失。<a id="a-Ax"></a>自了身心本无依住本无所得。<a id="a-Ay"></a>一切语言分别。<a id="a-Az"></a>如空中响应无作缘。<a id="a-B0"></a>任物成声本无依住。<a id="a-B1"></a>了如斯法而生信解。<a id="a-B2"></a>即无退转。<a id="a-B3"></a>有所依法而发心者。<a id="a-B4"></a>放却所得所依着处即有退转。<a id="a-B5"></a>是故起信论中。<a id="a-B6"></a>证发心者。<a id="a-B7"></a>多住退位。<a id="a-B8"></a>为有所得可证故。<a id="a-B9"></a>是故乘此不思议乘。<a id="a-BA"></a>一切智无依住乘发菩提心。<a id="a-BB"></a>一往不退。<a id="a-BC"></a>若有退者。<a id="a-BD"></a>只为信心不成故。<a id="a-BE"></a>于佛教法及如来所乘有所得故。<a id="a-BF"></a>有取舍故。<a id="a-BG"></a>未成信故。<a id="a-BH"></a>不入信流。<a id="a-BI"></a>又此经云。<a id="a-BJ"></a>设有菩萨经无量百千那由他劫行六波罗蜜具六神通。<a id="a-BK"></a>由未闻此大方广佛华严经。<a id="a-BL"></a>犹名假名菩萨不真菩萨。<a id="a-BM"></a>设复闻时不信不入。<a id="a-BN"></a>具如经说。<a id="a-BO"></a>如此品颂云。<a id="a-BP"></a>一切世界诸群生。<a id="a-BQ"></a>少有欲求声闻乘。<a id="a-BR"></a>求独觉者转复少。<a id="a-BS"></a>趣大乘者甚难遇。<a id="a-BT"></a>趣大乘者犹为易。<a id="a-BU"></a>能信此法倍更难。<a id="a-BV"></a>又如下颂云。<a id="a-BW"></a>有以手擎十佛刹。<a id="a-BX"></a>尽于一劫空中住。<a id="a-BY"></a>彼之所作未为难。<a id="a-BZ"></a>能信此法倍更难。<a id="a-Ba"></a>以过此难信而能。<a id="a-Bb"></a>真信决定不退难。<a id="a-Bc"></a>又如此经普贤菩萨云。<a id="a-Bd"></a>但闻如来名号及所说法门。<a id="a-Be"></a>闻而不信亦能成金刚智种。<a id="a-Bf"></a>作如人食少金刚喻。<a id="a-Bg"></a>若以远因总不退。<a id="a-Bh"></a>若以现成佛因。<a id="a-Bi"></a>即是未信之人。</p>
  <p id="aBj">五随文解义者。<a id="a-Bk"></a>于此一品经义分为二。<a id="a-Bl"></a>一长科当品。<a id="a-Bm"></a>二随文解义。<a id="a-Bn"></a>一长科当品者。<a id="a-Bo"></a>于此一品中长科为十四段。<a id="a-Bp"></a>一尔时文殊师利已下两行颂。<a id="a-Bq"></a>是文殊师利请说发菩提心功德分。<a id="a-Br"></a>二尔时贤首菩萨以偈答曰已下有七百一十四行颂。<a id="a-Bs"></a>是贤首菩萨答。<a id="a-Bt"></a>末后三行半经。<a id="a-Bu"></a>明说颂感诸佛许可。<a id="a-Bv"></a>三从初善哉仁者应谛听已下八行颂。<a id="a-Bw"></a>明发心功德广大难量随力。<a id="a-Bx"></a>少说分。<a id="a-By"></a>为明菩提心不可以边际量故。<a id="a-Bz"></a>功德还当如是。<a id="a-C0"></a>故四菩萨发意求菩提已下六行颂。<a id="a-C1"></a>明初发心所因分。<a id="a-C2"></a>五深心信解常清净已下十八行颂。<a id="a-C3"></a>明信三宝增益分。<a id="a-C4"></a>六若常信奉于诸佛已下九十五行颂。<a id="a-C5"></a>明增进修行获果分。<a id="a-C6"></a>七菩萨勤修大悲行已下一百五十一行颂。<a id="a-C7"></a>明菩萨得果行悲教化众生及兴供自在分。<a id="a-C8"></a>八从有胜三昧名安乐已下有一百六十行颂。<a id="a-C9"></a>明放光明因果分。<a id="a-CA"></a>九如是等比光明门已下二十行颂。<a id="a-CB"></a>明光出处及光差别分。<a id="a-CC"></a>十从有胜三昧能出现已下八十一行颂。<a id="a-CD"></a>明三昧自在分。<a id="a-CE"></a>如此同异无碍自在大方网三昧门入出隐现同时自在者。<a id="a-CF"></a>随众生业异所见差别。<a id="a-CG"></a>诸佛得道自在故。<a id="a-CH"></a>随众生业自在故。<a id="a-CI"></a>然如来心无作性。<a id="a-CJ"></a>智随影应。<a id="a-CK"></a>无去来性而可取舍。<a id="a-CL"></a>如响应声。<a id="a-CM"></a>喻如水潜流随诸卉木各滋生。<a id="a-CN"></a>喻如春阳生草木。<a id="a-CO"></a>喻如水养鱼龙。<a id="a-CP"></a>喻如地所生草木。<a id="a-CQ"></a>喻如火成食。<a id="a-CR"></a>喻如风发生所益众生长短寿生。<a id="a-CS"></a>喻以喻思之。<a id="a-CT"></a>以智照之。<a id="a-CU"></a>执系情亡任真之智。<a id="a-CV"></a>本合如是。<a id="a-CW"></a>为执系故。<a id="a-CX"></a>设得一分出世道果。<a id="a-CY"></a>亦不能为大自在故。<a id="a-CZ"></a>十一从一切如来咸共说已下有一百五十八行颂。<a id="a-Ca"></a>明举二十喻况说分。<a id="a-Cb"></a>十二从第一智慧广大慧已下有十四行颂。<a id="a-Cc"></a>明信佛智慧自欲同智难信分。<a id="a-Cd"></a>十三从十刹尘数众生所已下有四行颂。<a id="a-Ce"></a>明信乐诵持得福分。<a id="a-Cf"></a>十四时贤首菩萨已下三行半经。<a id="a-Cg"></a>明贤首菩萨所说法门威感十方诸佛摩顶许可分。<a id="a-Ch"></a>二随文解义者。<a id="a-Ci"></a>文自具明。<a id="a-Cj"></a>不烦更释。<a id="a-Ck"></a>幽隐难知者。<a id="a-Cl"></a>方可解之。<a id="a-Cm"></a>已前总明以果成信竟入真实证。<a id="a-Cn"></a>如下升帝释天宫说十住法门。<a id="a-Co"></a>是此一会升须弥山顶品是序分。<a id="a-Cp"></a>余五品经正说分。<a id="a-Cq"></a>至明法品末后动地雨华。<a id="a-Cr"></a>是流通分。</p>
 </body>
</html>