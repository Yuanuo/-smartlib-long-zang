<!doctype html>
<html id="z3IBWpA1TW" data-ver="1448">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第三十</h1>
  <h2 id="a2">十地品二十六之二</h2>
  <p id="a3">第四随文释义者。<a id="a-4"></a>于此品经中长科为四段。<a id="a-5"></a>一序分。<a id="a-6"></a>二正说分。<a id="a-7"></a>三动地兴供分。<a id="a-8"></a>四说颂叹法分。</p>
  <p id="a9">一序分者。<a id="a-A"></a>从初尔时世尊已下。<a id="a-B"></a>至法界智印善印故。<a id="a-C"></a>于中有四段经。<a id="a-D"></a>名为序分。</p>
  <p id="aE">二正说分者。<a id="a-F"></a>从尔时十方诸佛各伸右手已下。<a id="a-G"></a>至三十九卷中受持修习然后至于一切智地。<a id="a-H"></a>此一段是正说分。</p>
  <p id="aI">三动地兴供分者。<a id="a-J"></a>从尔时佛神力故已下。<a id="a-K"></a>至而说颂言是。</p>
  <p id="aL">四说颂叹法分者。<a id="a-M"></a>从其心寂灭恒调顺已下。<a id="a-N"></a>至三十九卷经末是。</p>
  <p id="aO">第一序分中。<a id="a-P"></a>复分四段。</p>
  <p id="aQ">一尔时世尊在他化自在天已下。<a id="a-R"></a>至说不可尽。<a id="a-S"></a>有十八行经。<a id="a-T"></a>叹诸来菩萨志德分。</p>
  <p id="aU">二其名曰已下。<a id="a-V"></a>至而为上首。<a id="a-W"></a>有十八行经。<a id="a-X"></a>是菩萨列名分。</p>
  <p id="aY">三尔时金刚藏菩萨已下。<a id="a-Z"></a>至满足一切智智故有二十五行经。<a id="a-a"></a>明金刚藏菩萨入定同号诸佛皆来现前劝念令说十地法门分。</p>
  <p id="ab">四尔时十方诸佛已下。<a id="a-c"></a>至法界智印善印故。<a id="a-d"></a>有九行经。<a id="a-e"></a>明十方诸佛与金刚藏菩萨十种力令说法自在分。</p>
  <p id="af">随文释义者。<a id="a-g"></a>从尔时世尊在他化自在天王宫者。<a id="a-h"></a>明如来智身应位而现故托处表法。<a id="a-i"></a>明此菩萨十地道终至欲界顶故。<a id="a-j"></a>又为众生故。<a id="a-k"></a>而修行十地。<a id="a-l"></a>非为己自有所求故。<a id="a-m"></a>名为他化。<a id="a-n"></a>又为十地道终降心境魔得自在故。<a id="a-o"></a>入离垢三昧。<a id="a-p"></a>白净清洁法合然故。<a id="a-q"></a>处欲界顶。<a id="a-r"></a>常处三昧不住净心。<a id="a-s"></a>不居禅界故。<a id="a-t"></a>为明此十地功终法云普润不拘垢净对现色身故。<a id="a-u"></a>于此天说此十地故。<a id="a-v"></a>如故初会中自在天王获益颂曰。<a id="a-w"></a>佛身周遍等法界。<a id="a-x"></a>普应众生悉现前。<a id="a-y"></a>种种教门常化诱。<a id="a-z"></a>于法自在能开悟。</p>
  <p id="a10">问曰。<a id="a-11"></a>何故如来降此他化天中。<a id="a-12"></a>何故不云天王遥见佛来及敷座迎送庄严偈赞等事。</p>
  <p id="a13">答曰。<a id="a-14"></a>此位但依前兜率天宫法门回向愿行悲智之法。<a id="a-15"></a>行之更无异法。<a id="a-16"></a>以此不陈余事但积德依前愿海功终智极。<a id="a-17"></a>不假更须法事。<a id="a-18"></a>表其升进和会。<a id="a-19"></a>但依前法故。</p>
  <p id="a1A">又问。<a id="a-1B"></a>何故不次第至化乐天因何越升他化天说其十地。</p>
  <p id="a1C">答曰。<a id="a-1D"></a>明十地向前须依次第和会理智悲愿升降会融得所十回向和融悲愿理智齐均广狭称周法界等众生量表法处于中道还于处中处说中道之义说十回向和会悲愿理智。<a id="a-1E"></a>即于欲界处中以兜率天。<a id="a-1F"></a>是上下俱有二天故。<a id="a-1G"></a>说十地处中。<a id="a-1H"></a>即于欲界上际色界下际。<a id="a-1I"></a>欲明不拘染净即理智大悲自在故。<a id="a-1J"></a>又说十一地等觉法门。<a id="a-1K"></a>于第三禅说。<a id="a-1L"></a>表利众生之行满法乐利生似彼三禅禅悦为乐。<a id="a-1M"></a>第四禅表佛果周妙用圆满故。<a id="a-1N"></a>又十地超化乐。<a id="a-1O"></a>十一地超二禅。<a id="a-1P"></a>又明倍倍智高越次第故。<a id="a-1Q"></a>摩尼宝藏殿者。<a id="a-1R"></a>表无垢大悲能含覆育物故。<a id="a-1S"></a>明此位一无情取自安乐心但饶益众生长大悲故。<a id="a-1T"></a>故处摩尼无垢宝藏殿表之。<a id="a-1U"></a>与大菩萨众俱。<a id="a-1V"></a>即是金刚藏等三十七表三十七助道法众。<a id="a-1W"></a>解脱月一人明一一助道下当体皆是解脱清凉乐故。<a id="a-1X"></a>明即助即正道为地前见道正见已终十地助显成熟不同三乘。<a id="a-1Y"></a>十地见道地前资粮。<a id="a-1Z"></a>为此一乘教。<a id="a-1a"></a>从初依如来根本智发信心修萨婆若智故。<a id="a-1b"></a>不依空观折伏现行烦恼。<a id="a-1c"></a>十地方得意生身故。<a id="a-1d"></a>此教虽说如来无量色受想行识及心意者。<a id="a-1e"></a>明不坏俗境以达成差别智故。<a id="a-1f"></a>非同伏惑留生往生净土故。<a id="a-1g"></a>或云三千之境为佛境故望此教中初信心之中。<a id="a-1h"></a>但约无限佛境。<a id="a-1i"></a>尘含十方。<a id="a-1j"></a>毛容法界。<a id="a-1k"></a>为信进修行。<a id="a-1l"></a>不云三千大千为佛报境一如贤首品。<a id="a-1m"></a>是所信忻修之门。<a id="a-1n"></a>发心功德品。<a id="a-1o"></a>是十住悟入之德。<a id="a-1p"></a>经云。<a id="a-1q"></a>其诸菩萨皆于无上正等菩提得不退转者。<a id="a-1r"></a>菩提有五。<a id="a-1s"></a>一小乘菩提。<a id="a-1t"></a>二二乘菩提。<a id="a-1u"></a>三空观行六波罗蜜菩萨菩提。<a id="a-1v"></a>四修十种相似真如观修十波罗蜜有十真如障十一种粗重二十二种愚痴菩提。<a id="a-1w"></a>五依十种如来智修十波罗蜜以无尽劫为一刹那际契无尽多生为一生一念迷解即佛智慧菩提。<a id="a-1x"></a>此明依根本智发菩提心。<a id="a-1y"></a>如起信论。<a id="a-1z"></a>亦有此文。<a id="a-20"></a>依本觉故而有不觉。<a id="a-21"></a>又云。<a id="a-22"></a>觉心源故名究竟觉。<a id="a-23"></a>明知依如来智上而有不觉。<a id="a-24"></a>依无明上而有觉者。<a id="a-25"></a>于此觉者随根种性。<a id="a-26"></a>有此五种觉法差别。<a id="a-27"></a>如此经菩提并一乘佛果根本智上不退菩提。<a id="a-28"></a>如起信论说。<a id="a-29"></a>或言超劫成佛。<a id="a-2A"></a>或云。<a id="a-2B"></a>我于无量劫修行成佛道者。<a id="a-2C"></a>皆为懈慢众生作无数方便。<a id="a-2D"></a>或云。<a id="a-2E"></a>要经三僧祇方得成佛者。<a id="a-2F"></a>此皆逐世情说为三乘。<a id="a-2G"></a>不依根本智发心。<a id="a-2H"></a>此教依智发心。<a id="a-2I"></a>若以智论之不随迷情。<a id="a-2J"></a>直以不可数阿僧祇劫以为无时。<a id="a-2K"></a>以此无时假施设一刹那际。<a id="a-2L"></a>摄无限三世劫。<a id="a-2M"></a>无限三世劫。<a id="a-2N"></a>总不出一刹那际。<a id="a-2O"></a>经云。<a id="a-2P"></a>智入三世而无来往。<a id="a-2Q"></a>如是三僧祇劫。<a id="a-2R"></a>情有智无。<a id="a-2S"></a>以智收情。<a id="a-2T"></a>情居智内。<a id="a-2U"></a>无量劫情有在刹那际智中。<a id="a-2V"></a>若取情虚智实元来总无时体。<a id="a-2W"></a>始终无时可迁。<a id="a-2X"></a>二事校量。<a id="a-2Y"></a>只可从实不从虚也。<a id="a-2Z"></a>经云。<a id="a-2a"></a>悉从他方世界来集者。<a id="a-2b"></a>以从十回向法来成十地。<a id="a-2c"></a>名之他方故。<a id="a-2d"></a>法界性中无别他方。<a id="a-2e"></a>以未至位处。<a id="a-2f"></a>名他方故。<a id="a-2g"></a>乃至诸位例然。<a id="a-2h"></a>住一切菩萨智所住境者。<a id="a-2i"></a>但五位菩萨智境。<a id="a-2j"></a>总同。<a id="a-2k"></a>至此十地中佛智境故。<a id="a-2l"></a>入如来智所入处者。<a id="a-2m"></a>为依如来根本智发心入行差别智成大悲故。<a id="a-2n"></a>善入一切菩萨禅定者。<a id="a-2o"></a>一如十定品。<a id="a-2p"></a>说三摩钵底神通明智明。<a id="a-2q"></a>三昧能起智印神通。<a id="a-2r"></a>三之云正。<a id="a-2s"></a>此云正慧。<a id="a-2t"></a>以三摩者。<a id="a-2u"></a>三昧。<a id="a-2v"></a>钵底者。<a id="a-2w"></a>慧于一念顷无所动作。<a id="a-2x"></a>悉能往诣一切道场者。<a id="a-2y"></a>以三昧智印性自遍故。<a id="a-2z"></a>无表里故。<a id="a-30"></a>明常与智俱无散动故。<a id="a-31"></a>其名曰金刚藏菩萨者。<a id="a-32"></a>以智慧为金刚。<a id="a-33"></a>能破诸惑故。<a id="a-34"></a>藏者。<a id="a-35"></a>明智德遍周名之为藏。<a id="a-36"></a>宝藏菩萨者。<a id="a-37"></a>法宝遍周名之宝藏。<a id="a-38"></a>莲华藏菩萨者。<a id="a-39"></a>明于众。<a id="a-3A"></a>行及涅槃生死无所染着故。<a id="a-3B"></a>德藏菩萨者。<a id="a-3C"></a>明众德圆满故。<a id="a-3D"></a>莲华德藏菩萨者。<a id="a-3E"></a>明无染众行庄严智德故。<a id="a-3F"></a>日藏菩萨者。<a id="a-3G"></a>明大智照用也。<a id="a-3H"></a>苏利耶藏菩萨者。<a id="a-3I"></a>此云日之照用也。<a id="a-3J"></a>无垢月藏菩萨者。<a id="a-3K"></a>明大慈悲心照俗破烦恼焰故。<a id="a-3L"></a>于一切国土普现庄严藏菩萨者。<a id="a-3M"></a>明福智二事遍周故。<a id="a-3N"></a>毗卢遮那藏菩萨者。<a id="a-3O"></a>云光明遍照之智。<a id="a-3P"></a>如是诸菩萨。<a id="a-3Q"></a>以名下义解之可见。<a id="a-3R"></a>此一段有三十八个菩萨。<a id="a-3S"></a>如三十七个菩萨同名为藏者。<a id="a-3T"></a>即表三十七助道行门。<a id="a-3U"></a>如解脱月一人。<a id="a-3V"></a>即表三十七助道行中助菩提分清凉之果故。<a id="a-3W"></a>与诸菩萨作请法之主故。<a id="a-3X"></a>令诸大众闻法修行得清见者。<a id="a-3Y"></a>悦意如华故名悦意华也。<a id="a-3Z"></a>优钵罗德藏菩萨者。<a id="a-3a"></a>取青莲华为喻。<a id="a-3b"></a>以义取之可知。<a id="a-3c"></a>星宿王者。<a id="a-3d"></a>明自在无碍差别智分明故。</p>
  <p id="a3e">第三入定分中。<a id="a-3f"></a>有二十五行经。<a id="a-3g"></a>义分为四段。<a id="a-3h"></a>一尔时金刚藏菩萨。<a id="a-3i"></a>有一行半经。<a id="a-3j"></a>总有三句经文。<a id="a-3k"></a>明金刚藏菩萨入定分。<a id="a-3l"></a>二入是三昧已下。<a id="a-3m"></a>至而现其前。<a id="a-3n"></a>有两行经。<a id="a-3o"></a>明同号诸佛来现前分。<a id="a-3p"></a>三作如是言已下。<a id="a-3q"></a>至能遍至一切处决定开悟故。<a id="a-3r"></a>有十六行经。<a id="a-3s"></a>明以二十六事因缘入此三昧分。<a id="a-3t"></a>四善男子已下。<a id="a-3u"></a>有五行经。<a id="a-3v"></a>明十方诸佛劝金刚藏菩萨令说法分。<a id="a-3w"></a>经云。<a id="a-3x"></a>金刚藏菩萨承佛神力。<a id="a-3y"></a>入菩萨大智慧光明三昧者。<a id="a-3z"></a>以如来智慧以为信进修行所作一切佛事。<a id="a-40"></a>总是佛神力无我自作故三昧名。<a id="a-41"></a>菩萨大智慧光明者。<a id="a-42"></a>即是如来眉间所放。<a id="a-43"></a>十地智慧中道之光明。<a id="a-44"></a>名菩萨力焰明亦是初会中如来放眉间光。<a id="a-45"></a>明名一切菩萨力智光明。<a id="a-46"></a>总是十地道终佛智慧光明。<a id="a-47"></a>今入三昧。<a id="a-48"></a>还是此之智慧三昧说十地道之智慧。<a id="a-49"></a>名菩萨大智慧光明。<a id="a-4A"></a>以根本智成菩萨大悲行故。<a id="a-4B"></a>十方各过十亿佛刹微尘数世界外。<a id="a-4C"></a>各有十亿佛刹微尘数诸佛同号金刚藏者。<a id="a-4D"></a>十亿表数之圆满无尽故。<a id="a-4E"></a>云世界外者。<a id="a-4F"></a>从十住十行十回向中佛果为外。<a id="a-4G"></a>今成此十地智德佛果名来现其前故。<a id="a-4H"></a>所以与入定菩萨同名者。<a id="a-4I"></a>明入定者。<a id="a-4J"></a>智慧会及与本位佛智合故。<a id="a-4K"></a>言十亿佛刹微尘为数者。<a id="a-4L"></a>明无作智用体遍周故。<a id="a-4M"></a>言十亿佛刹微尘数佛共加者。<a id="a-4N"></a>明位至会源自力与佛力会故。<a id="a-4O"></a>故下文亦是汝胜智力故。<a id="a-4P"></a>汝以毗卢遮那如来应正等觉本愿力故。<a id="a-4Q"></a>威神力故者。<a id="a-4R"></a>明升此十地法门皆以十回向中一切诸佛本愿发起若无十大愿回向此位不能自成故。<a id="a-4S"></a>威神力者。<a id="a-4T"></a>由初发心皆乘如来一切智乘。<a id="a-4U"></a>威神之力而升此十地故。<a id="a-4V"></a>不离如来所作一切智用故。<a id="a-4W"></a>若不由乘如来一切智乘。<a id="a-4X"></a>云何至此十地之位。<a id="a-4Y"></a>此智通因彻果同智地故。<a id="a-4Z"></a>是故于此教中十信十住十行十回向位位有佛果故。<a id="a-4a"></a>此十地十一地中佛果取十回向中佛果同妙用也。<a id="a-4b"></a>通十信并五位进修中有六十重佛果。<a id="a-4c"></a>若但取入位有五十重佛果。<a id="a-4d"></a>通修行因共有一百重因果。<a id="a-4e"></a>以佛本位中十波罗蜜自具十重因果。<a id="a-4f"></a>明修行者。<a id="a-4g"></a>皆依此佛本因果上起。<a id="a-4h"></a>五位修行升进。<a id="a-4i"></a>以依本起名一百一十城之法门。<a id="a-4j"></a>总通取十回向中佛果同名为妙。<a id="a-4k"></a>以此十地十一地不更别立佛果之号。<a id="a-4l"></a>以十地十一地法同十回向法故。<a id="a-4m"></a>如佛本位十波罗蜜者。<a id="a-4n"></a>如初会举果劝修中如来是佛果。<a id="a-4o"></a>次十个菩萨上名同号为普者。<a id="a-4p"></a>明佛果位中普贤菩萨修十波罗蜜随行名殊。<a id="a-4q"></a>此是佛本因果行门故。<a id="a-4r"></a>四十众神天仿此而起。<a id="a-4s"></a>随十住十行十回向十地位。<a id="a-4t"></a>进修行别。<a id="a-4u"></a>十波罗蜜亦随升进行上亦名别。<a id="a-4v"></a>通十普贤四十众神天有五十。<a id="a-4w"></a>以十波罗蜜随行五位上升进。<a id="a-4x"></a>即有五十个菩萨行因五十个佛果。<a id="a-4y"></a>通为一百。<a id="a-4z"></a>常不离本佛果本十个普贤行名十。<a id="a-50"></a>十通四十众神天为五十个波罗蜜行。<a id="a-51"></a>一中摄十。<a id="a-52"></a>即有五百种差别智门。<a id="a-53"></a>方成万行圆满佛也。<a id="a-54"></a>即安立一刹那际。<a id="a-55"></a>为升进始终之时。<a id="a-56"></a>例如龙女是刹那不出三生成佛。<a id="a-57"></a>亦取十定品中以刹那际降神初生及入涅槃。<a id="a-58"></a>以为时体本来如是。<a id="a-59"></a>见时日迁者。<a id="a-5A"></a>情随妄想也。<a id="a-5B"></a>已上释汝以毗卢遮那如来应正等觉本愿力故威神力故竟。<a id="a-5C"></a>此一段识本发心及成果之因缘。<a id="a-5D"></a>皆乘初会中毗卢遮那智力十普贤行四十众神天所行行力。<a id="a-5E"></a>仿此而修。<a id="a-5F"></a>名乘佛神力。<a id="a-5G"></a>是如来愿力亦是汝胜智力故。<a id="a-5H"></a>已下十二行经。<a id="a-5I"></a>都举入三昧之所为。<a id="a-5J"></a>有二十四因缘。<a id="a-5K"></a>文义可知。<a id="a-5L"></a>第四段善男子。<a id="a-5M"></a>有五行经。<a id="a-5N"></a>是劝说分。<a id="a-5O"></a>有十事因缘。<a id="a-5P"></a>如文自明。<a id="a-5Q"></a>云满一切智智故者。<a id="a-5R"></a>一满根本智。<a id="a-5S"></a>二满差别智。</p>
  <p id="a5T">第四诸佛与力加持中。<a id="a-5U"></a>义分为三。<a id="a-5V"></a>一明诸佛十种加持。<a id="a-5W"></a>二明十种因缘法入是三昧。<a id="a-5X"></a>三明诸菩萨请说法。<a id="a-5Y"></a>一尔时已下。<a id="a-5Z"></a>至具足庄严。<a id="a-5a"></a>有五行半经。<a id="a-5b"></a>明十方诸佛与金刚藏菩萨十种力加持分。<a id="a-5c"></a>二何以故已下。<a id="a-5d"></a>有四行经。<a id="a-5e"></a>明举十种因缘法合入是三昧分。<a id="a-5f"></a>于此欲说十地法时诸佛加持有六。<a id="a-5g"></a>一十方诸佛同名现前加。<a id="a-5h"></a>二毗卢遮那本愿威神加。<a id="a-5i"></a>三诸佛与金刚藏十种法力加。<a id="a-5j"></a>四诸佛以言赞叹加。<a id="a-5k"></a>五诸佛各申右手摩顶加。<a id="a-5l"></a>六如来放光灌顶加。<a id="a-5m"></a>三如来菩萨请说有四。<a id="a-5n"></a>一如来放光光台劝说。<a id="a-5o"></a>二解脱月三请。<a id="a-5p"></a>三诸菩萨同请。<a id="a-5q"></a>四通诸佛放光劝说。<a id="a-5r"></a>总有六种加持四重请二劝说。</p>
  <p id="a5s">第二正说分中。<a id="a-5t"></a>从尔时十方诸佛各申右手已下。<a id="a-5u"></a>至动地兴供以来。<a id="a-5v"></a>正说十地。<a id="a-5w"></a>且从初第一欢喜地中。<a id="a-5x"></a>长科为十段。<a id="a-5y"></a>一尔时十方诸佛各申右手已下。<a id="a-5z"></a>一段有十六行半经。<a id="a-60"></a>明十方诸佛手摩金刚藏菩萨顶令起正说十种地名分。<a id="a-61"></a>二尔时金刚藏菩萨已下。<a id="a-62"></a>长行有五行。<a id="a-63"></a>通偈颂有十行经。<a id="a-64"></a>明金刚藏菩萨默然不说法。<a id="a-65"></a>解脱月菩萨知众之心。<a id="a-66"></a>为众请说十地法门分。<a id="a-67"></a>三尔时大智无所畏金刚藏菩萨已下。<a id="a-68"></a>长行通偈颂有七行经。<a id="a-69"></a>明金刚藏菩萨以申默然不说之意。<a id="a-6A"></a>四尔时解脱月菩萨已下。<a id="a-6B"></a>通颂有九行经。<a id="a-6C"></a>明解脱月菩萨重请说法分。<a id="a-6D"></a>五尔时金刚藏菩萨已下。<a id="a-6E"></a>长行及颂有九行经。<a id="a-6F"></a>明金刚藏菩萨恐劣解随识者不能生信分。<a id="a-6G"></a>六尔时解脱月菩萨已下。<a id="a-6H"></a>一段通颂有十四行经。<a id="a-6I"></a>明解脱月三请。<a id="a-6J"></a>此众堪闻。<a id="a-6K"></a>若有得闻佛所护念愿说无疑分。<a id="a-6L"></a>七尔时诸大菩萨众已下。<a id="a-6M"></a>并颂有六行半经。<a id="a-6N"></a>明大众同请分。<a id="a-6O"></a>八尔时世尊已下。<a id="a-6P"></a>并颂有二十一行经。<a id="a-6Q"></a>明十方世界如来各放眉间光灌金刚藏菩萨顶。<a id="a-6R"></a>互相照烛光作成台。<a id="a-6S"></a>光台出音声劝说十地分。<a id="a-6T"></a>九尔时金刚藏菩萨已下。<a id="a-6U"></a>长行并颂有十三行经。<a id="a-6V"></a>明金刚藏菩萨叹十地法门甚深出过情意识。<a id="a-6W"></a>唯智所知非言所及。<a id="a-6X"></a>承诸佛威神略说少许分。</p>
  <p id="a6Y">十佛子若有众生已下。<a id="a-6Z"></a>至卷末已来。<a id="a-6a"></a>是正说。<a id="a-6b"></a>第一欢喜地行门分。</p>
  <p id="a6c">此十段门中。<a id="a-6d"></a>大意有十。<a id="a-6e"></a>文自具足不烦更释。<a id="a-6f"></a>其十事者。<a id="a-6g"></a>一诸佛摩顶明印可许说。<a id="a-6h"></a>二总举十种地名。<a id="a-6i"></a>二默止待请方宣明法可贵不轻授物。<a id="a-6j"></a>四解脱月知时而三请。<a id="a-6k"></a>五金刚藏菩萨恐器劣而三止。<a id="a-6l"></a>六大众咸同请。<a id="a-6m"></a>七明堪闻者诸佛所加。<a id="a-6n"></a>不堪者元自不闻。<a id="a-6o"></a>八明光台出音劝说。<a id="a-6p"></a>九明佛光灌顶。<a id="a-6q"></a>十明金刚藏菩萨辞近法深略说少分。<a id="a-6r"></a>大意明此十地体与十信十住十行十回向十一地互作依止故。<a id="a-6s"></a>是故从十信十住十行十回向。<a id="a-6t"></a>总有十地行门次第。<a id="a-6u"></a>为以一个如来自在无碍大智同行一个十波罗蜜。<a id="a-6v"></a>以为方便进修故。<a id="a-6w"></a>总是初会十普贤法故。<a id="a-6x"></a>是故解脱月菩萨言。<a id="a-6y"></a>以字母等喻一切书字及数说无离字母。<a id="a-6z"></a>一切佛法皆以十地为本。<a id="a-70"></a>明此十地为本明此十地法通因彻果不离如来根本智。<a id="a-71"></a>依十普贤行。<a id="a-72"></a>修差别智。<a id="a-73"></a>满萨婆若海故。<a id="a-74"></a>是故从初举果劝修中放眉间光。<a id="a-75"></a>名菩萨力智光明。<a id="a-76"></a>入佛足下轮中。<a id="a-77"></a>用成十信。<a id="a-78"></a>今还于如来眉间放光名菩萨力焰明。<a id="a-79"></a>灌金刚藏菩萨顶。<a id="a-7A"></a>用说十地。<a id="a-7B"></a>足下光明以果成因生信。<a id="a-7C"></a>此光明说十地是所信之果终。<a id="a-7D"></a>是故今还放初信之十地智果之光。<a id="a-7E"></a>用灌加持金刚藏菩萨顶。<a id="a-7F"></a>令说此十地之行。<a id="a-7G"></a>从顶入者。<a id="a-7H"></a>明十地是一切菩萨中道之智果顶故。<a id="a-7I"></a>至一切智之尽处故。<a id="a-7J"></a>是故如来出现品法界品。<a id="a-7K"></a>总于如来眉间放光。<a id="a-7L"></a>总明果体智光圆满处故。<a id="a-7M"></a>又光从顶入者。<a id="a-7N"></a>明以从智顶处世行悲。<a id="a-7O"></a>称十回向中所发大愿令行满故。<a id="a-7P"></a>明此十地长养大慈悲门赴所愿满足故。<a id="a-7Q"></a>是以善财知识以十女天表之。<a id="a-7R"></a>十一地明悲满从智遍利众生。<a id="a-7S"></a>以佛母摩耶生佛表之。<a id="a-7T"></a>须妙得其意方可知真。<a id="a-7U"></a>成信解之门升进之路。<a id="a-7V"></a>不穷大教无可以指南。<a id="a-7W"></a>从第十正说欢喜地行相门中。<a id="a-7X"></a>又分二义。<a id="a-7Y"></a>一长科此位。<a id="a-7Z"></a>二随文释义。</p>
  <p id="a7a">第一长科此位者。<a id="a-7b"></a>于此欢喜地中。<a id="a-7c"></a>长科为十二段。<a id="a-7d"></a>一佛子若有众生深种善根已下。<a id="a-7e"></a>有十七行经。<a id="a-7f"></a>明初从凡夫地起三十种广大志乐深心入菩萨位生如来家分。<a id="a-7g"></a>二佛子菩萨住欢喜地已下。<a id="a-7h"></a>一段有二十三行经。<a id="a-7i"></a>明菩萨初入地位多欢喜分。<a id="a-7j"></a>三佛子此菩萨以大悲为首已下。<a id="a-7k"></a>一段有十六行经。<a id="a-7l"></a>明入初地已又生三十四种广大志乐分。<a id="a-7m"></a>四佛子菩萨住此欢喜地已下。<a id="a-7n"></a>有五十八行经。<a id="a-7o"></a>明住欢喜地兴发十种无尽广大誓愿分。<a id="a-7p"></a>五佛子此大愿已下。<a id="a-7q"></a>有七行半经。<a id="a-7r"></a>明前十无尽愿以十无尽句而能成就分。<a id="a-7s"></a>六佛子菩萨发如是大愿已下。<a id="a-7t"></a>有八行经。<a id="a-7u"></a>明发十无尽愿已得十种利益心十种信功用分。<a id="a-7v"></a>七佛子此菩萨复作是念已下。<a id="a-7w"></a>有十八行经。<a id="a-7x"></a>明菩萨知真愍俗随迷缘生起大慈悲分。<a id="a-7y"></a>八菩萨摩诃萨已下。<a id="a-7z"></a>有二十一行半经。<a id="a-80"></a>明入初地菩萨随顺大慈大悲行施分。<a id="a-81"></a>九佛子菩萨住此欢喜地已下。<a id="a-82"></a>有十八行半经。<a id="a-83"></a>明以大愿力得见多百千万亿佛及行四摄摄众生分。<a id="a-84"></a>十佛子菩萨摩诃萨已下。<a id="a-85"></a>有二十八行半经。<a id="a-86"></a>明菩萨入初地时善问地地次第进修对。<a id="a-87"></a>治障碍分。<a id="a-88"></a>十一佛子菩萨摩诃萨已下。<a id="a-89"></a>有二十行半经。<a id="a-8A"></a>明菩萨入位受职分。<a id="a-8B"></a>十二若人集众善已下。<a id="a-8C"></a>有四十六行颂。<a id="a-8D"></a>颂前之法分。</p>
  <p id="a8E">第二随文释义者。<a id="a-8F"></a>从初段中。<a id="a-8G"></a>经云。<a id="a-8H"></a>佛子若有众生深种善根者。<a id="a-8I"></a>即如此段中生三十种志乐广大是也。<a id="a-8J"></a>善修诸行善集助道者。<a id="a-8K"></a>即十波罗蜜三十七助菩提行观是也。<a id="a-8L"></a>从四念观常念观身空无性相观。<a id="a-8M"></a>受不在内外中间。<a id="a-8N"></a>观心无住观法无我。<a id="a-8O"></a>勤行此观名四正勤。<a id="a-8P"></a>心称所观得法无我名四如意足。<a id="a-8Q"></a>以得法无我故获得五根。<a id="a-8R"></a>以观达真不退名五根。<a id="a-8S"></a>五根者。<a id="a-8T"></a>信进念定慧。<a id="a-8U"></a>以不退生死正信根成故。<a id="a-8V"></a>随行不染不与情俱。<a id="a-8W"></a>名之为力。<a id="a-8X"></a>力者。<a id="a-8Y"></a>如前五根随境不退不与情合。<a id="a-8Z"></a>但与智俱。<a id="a-8a"></a>名之为力。<a id="a-8b"></a>即便获得七菩提分法。<a id="a-8c"></a>七觉者。<a id="a-8d"></a>念觉支。<a id="a-8e"></a>择法觉支。<a id="a-8f"></a>精进觉支。<a id="a-8g"></a>喜觉支。<a id="a-8h"></a>舍觉支。<a id="a-8i"></a>猗觉支。<a id="a-8j"></a>此心称理为猗定觉支。<a id="a-8k"></a>以得此七种觉支分获得八种正道分。<a id="a-8l"></a>八正道者。<a id="a-8m"></a>正见。<a id="a-8n"></a>正思惟。<a id="a-8o"></a>正精进。<a id="a-8p"></a>正念。<a id="a-8q"></a>正定。<a id="a-8r"></a>正语。<a id="a-8s"></a>正业。<a id="a-8t"></a>正命。<a id="a-8u"></a>是也。<a id="a-8v"></a>解云。<a id="a-8w"></a>以入佛智名为正见。<a id="a-8x"></a>以智观法名正思惟。<a id="a-8y"></a>依五位法而行修名正精进。<a id="a-8z"></a>常与智合不与情俱名为正念。<a id="a-90"></a>心无生灭而能发起诸佛智慧。<a id="a-91"></a>及起无量大神通力名为正定。<a id="a-92"></a>善能分别人天外道三乘一乘邪见正见邪定正定邪行正行。<a id="a-93"></a>名为正语。<a id="a-94"></a>善简自他一切邪业。<a id="a-95"></a>善显佛智慧等一切众生同共有之名为正业。<a id="a-96"></a>令一切众生人天外道世间生死及三乘出世解脱法门。<a id="a-97"></a>皆令回向如来根本一切智心。<a id="a-98"></a>本无情动。<a id="a-99"></a>名为正命。<a id="a-9A"></a>如三十种广大志乐。<a id="a-9B"></a>如经具明。<a id="a-9C"></a>从佛子菩萨始发如是心已下。<a id="a-9D"></a>有五行经。<a id="a-9E"></a>都结菩萨能发此三十种广大志乐始发如是心。<a id="a-9F"></a>即超凡夫地入菩萨位生如来家。<a id="a-9G"></a>此一段通收前十住中初发心住。<a id="a-9H"></a>同此十地中初欢喜地。<a id="a-9I"></a>生如来家为真佛子。<a id="a-9J"></a>为明同乘一如来智慧为体故。<a id="a-9K"></a>明五位中差别行及差别智无前后始终一时同进故。<a id="a-9L"></a>非同三乘逐情法故。<a id="a-9M"></a>法行虽广是一佛智印。<a id="a-9N"></a>诸法非前后故。<a id="a-9O"></a>故此十地法返成前十住十行十回向法。<a id="a-9P"></a>非是此十地别有法来。<a id="a-9Q"></a>犹如萝菔从根生叶。<a id="a-9R"></a>复以叶滋根。<a id="a-9S"></a>亦如种谷以果生苗苗熟果成还初果也。<a id="a-9T"></a>如善财见慈氏如来。<a id="a-9U"></a>慈氏如来还令却见文殊。<a id="a-9V"></a>明果不离因中果也。<a id="a-9W"></a>又如人初生至三十而长终但以长初生为大故。<a id="a-9X"></a>非别有大来。<a id="a-9Y"></a>又初生至老大时无先后也。<a id="a-9Z"></a>以智为先导。<a id="a-9a"></a>非情所收。<a id="a-9b"></a>无先后异也。<a id="a-9c"></a>此一乘五位法门。<a id="a-9d"></a>智为先导。<a id="a-9e"></a>无先后故。<a id="a-9f"></a>五位之行教辩升。<a id="a-9g"></a>进同异差别。<a id="a-9h"></a>虽立升降差别。<a id="a-9i"></a>但明一法界智中阶级。<a id="a-9j"></a>非如情见阶级故。<a id="a-9k"></a>以智照之可见。<a id="a-9l"></a>亦如龙女一刹那际三生具行成佛是也。<a id="a-9m"></a>三乘之种不体会法华经会权就实之意。<a id="a-9n"></a>反云是化要经三祇劫方得成佛。<a id="a-9o"></a>此是法界大智宅外门前之见也。<a id="a-9p"></a>犹住草庵。<a id="a-9q"></a>且免三界粗苦之乐。<a id="a-9r"></a>得三种意生身。<a id="a-9s"></a>住火宅门外。<a id="a-9t"></a>权设三车。<a id="a-9u"></a>是以机案有凭据之乘以净土秽土有二别故。<a id="a-9v"></a>未入法界大智生死涅槃无依住故。<a id="a-9w"></a>智悲无限佛本报居华藏海宅故。<a id="a-9x"></a>以众生海即佛海故。<a id="a-9y"></a>众生智是如来智。<a id="a-9z"></a>于一毛孔以智所观。<a id="a-A0"></a>一切刹海凡圣同在其中。<a id="a-A1"></a>于刹那中普见无限三世劫海。<a id="a-A2"></a>无有始终。<a id="a-A3"></a>不同权教定时劫净秽全作差别法故。<a id="a-A4"></a>此经十地之法门莫以三乘留惑。<a id="a-A5"></a>或以愿力不取净土。<a id="a-A6"></a>留身秽境。<a id="a-A7"></a>以悲化众生等解。<a id="a-A8"></a>皆不称此之法界普光明大智本宅之门。<a id="a-A9"></a>须改三乘之见网眇目者。<a id="a-AA"></a>令圆灭存留惑及净秽土之漏身。<a id="a-AB"></a>始可称智身之广大入此不动广大智身。<a id="a-AC"></a>方名欢喜地不动相应也。<a id="a-AD"></a>亦是十信中不动智佛为体。<a id="a-AE"></a>十住十行十回向随升进立名。<a id="a-AF"></a>至此位。<a id="a-AG"></a>归本名故。<a id="a-AH"></a>论主乃为颂曰。</p>
  <p id="aAI">无限智悲成佛德　　佛以智悲成十地</p>
  <p id="aAJ">还将十地成诸位　　前后五位加行门</p>
  <p id="aAK">不离十地智悲起　　是故十地初发心</p>
  <p id="aAL">发心即入十地智　　虽然五位方便殊</p>
  <p id="aAM">只为成熟十地智　　犹如迅鸟飞虚空</p>
  <p id="aAN">不废游行无所至　　亦如鱼龙游水中</p>
  <p id="aAO">不废常游不离水　　如是五位行差别</p>
  <p id="aAP">不废差别不离智　　所有日月岁差别</p>
  <p id="aAQ">以智法印无别异　　智体不成亦不坏</p>
  <p id="aAR">以明诸位除习气　　了习无习悲行成</p>
  <p id="aAS">万行常兴无作智</p>
  <p id="aAT">如是无碍智是观达。<a id="a-AU"></a>无碍因观所成。<a id="a-AV"></a>皆以自然无作智为体。<a id="a-AW"></a>亦名不动智无依。<a id="a-AX"></a>无可动故。<a id="a-AY"></a>如是安立五位升进之门。<a id="a-AZ"></a>有十一事因缘。<a id="a-Aa"></a>何者为十一。<a id="a-Ab"></a>一令发菩提心者不滞一法而生懈慢。<a id="a-Ac"></a>二令发菩提心者得智修行诸行。<a id="a-Ad"></a>三令发菩提心者以愿起智从悲。<a id="a-Ae"></a>四令行慈悲者坚固圆满。<a id="a-Af"></a>五令发菩提心者自治随俗习气。<a id="a-Ag"></a>以诸波罗蜜令升进智悲之境。<a id="a-Ah"></a>六令发菩提心者从位知行对治习惑进修智门。<a id="a-Ai"></a>七为发菩提心者简辨三乘一乘及人天等差别诸行。<a id="a-Aj"></a>八令发菩提心者自知自行所至之缘。<a id="a-Ak"></a>九令发菩提心者明三乘一乘摄化广狭福智减增。<a id="a-Al"></a>十明古今诸佛化仪常尔。<a id="a-Am"></a>十一如炼真金不离金体十度炼冶转更明净。<a id="a-An"></a>且略释欢喜地。<a id="a-Ao"></a>十二门中初门十七行经竟。<a id="a-Ap"></a>自余如下更明。</p>
  <p id="aAq">第三次释第二段中二十五行经。<a id="a-Ar"></a>分为五段。<a id="a-As"></a>一佛子菩萨住欢喜地已下。<a id="a-At"></a>至多无嗔恨。<a id="a-Au"></a>有两行半经。<a id="a-Av"></a>此一段明菩萨入初欢喜地多欢喜分。<a id="a-Aw"></a>二佛子已下。<a id="a-Ax"></a>至复作是念。<a id="a-Ay"></a>有五行半经。<a id="a-Az"></a>明正说此位菩萨欢喜地意有十种欢喜。<a id="a-B0"></a>如此一段。<a id="a-B1"></a>明见闻念诸佛法故生欢喜分。<a id="a-B2"></a>三我转离一切世间境界故已下。<a id="a-B3"></a>至何以故。<a id="a-B4"></a>有六行半经。<a id="a-B5"></a>有十种欢喜。<a id="a-B6"></a>明自知得佛智慧永离苦源。<a id="a-B7"></a>此一段入法故生欢喜分。<a id="a-B8"></a>四此菩萨得欢喜地已下。<a id="a-B9"></a>至何以故。<a id="a-BA"></a>可有两行半经。<a id="a-BB"></a>明入此欢喜地已能离五种怖畏分。<a id="a-BC"></a>五此菩萨已下。<a id="a-BD"></a>至毛竖等事。<a id="a-BE"></a>有七行经。<a id="a-BF"></a>正说离五怖畏所缘分。<a id="a-BG"></a>此之已上二十五行经。<a id="a-BH"></a>如文自具。<a id="a-BI"></a>不烦更释。</p>
  <p id="aBJ">第三段从佛子已下。<a id="a-BK"></a>有十五行半经。<a id="a-BL"></a>分为三段。<a id="a-BM"></a>一从佛子已下。<a id="a-BN"></a>修一切善根而得成就。<a id="a-BO"></a>有一行半经。<a id="a-BP"></a>此一段更劝勤修信进助菩提行无疲懈分。<a id="a-BQ"></a>二所谓信增上故已下。<a id="a-BR"></a>至上上殊胜道故。<a id="a-BS"></a>有十二行半经。<a id="a-BT"></a>此一段明以三十种法增上进修净治此地法分。<a id="a-BU"></a>三佛子已下。<a id="a-BV"></a>有一行半经。<a id="a-BW"></a>此一段明都结劝修住地分。<a id="a-BX"></a>如上十五行半经。<a id="a-BY"></a>经文自具。<a id="a-BZ"></a>不烦更释。</p>
  <p id="aBa">第四段五十七行半经。<a id="a-Bb"></a>分为十二段。</p>
  <p id="aBc">一佛子已下。<a id="a-Bd"></a>至如是大作用。<a id="a-Be"></a>有一行半经。<a id="a-Bf"></a>是都举此地所堪为十大愿分。</p>
  <p id="aBg">二所谓已下。<a id="a-Bh"></a>至无有休息。<a id="a-Bi"></a>可三行半经。<a id="a-Bj"></a>明愿以一切供养具供养一切诸佛如法界虚空界无休息分。</p>
  <p id="aBk">三又发大愿已下。<a id="a-Bl"></a>至无有休息。<a id="a-Bm"></a>有三行经。<a id="a-Bn"></a>明愿一切佛法护持无休息分。</p>
  <p id="aBo">四又发大愿已下。<a id="a-Bp"></a>至无休息。<a id="a-Bq"></a>有四行半经。<a id="a-Br"></a>明愿一切世界佛出兴世皆往诣供养为上首受行正法无休息分。</p>
  <p id="aBs">五又发大愿已下。<a id="a-Bt"></a>至无有休息。<a id="a-Bu"></a>可四行半经。<a id="a-Bv"></a>明菩萨广大行不离诸波罗蜜净治诸地有总别同异成坏等六相如实说教化众生无休息分。<a id="a-Bw"></a>此一段如五位升进。<a id="a-Bx"></a>随位安立十波罗蜜十菩萨行十佛世界十佛名号。<a id="a-By"></a>总是一波罗蜜中随行成名。<a id="a-Bz"></a>于五位中俱有五百。<a id="a-C0"></a>为一波罗蜜中具十。<a id="a-C1"></a>十中具百。<a id="a-C2"></a>随五位上加行同异上有五百。<a id="a-C3"></a>即如初会中菩萨神天等众。<a id="a-C4"></a>一众有十。<a id="a-C5"></a>十众有百。<a id="a-C6"></a>五十众上有五百。<a id="a-C7"></a>各各位中随当位菩萨神天名下义。<a id="a-C8"></a>是波罗蜜行。<a id="a-C9"></a>又善财四众各具五百者。<a id="a-CA"></a>是为一中具足十义。<a id="a-CB"></a>名之为总。<a id="a-CC"></a>其行殊途。<a id="a-CD"></a>名之为别。<a id="a-CE"></a>一智无二。<a id="a-CF"></a>名之为同。<a id="a-CG"></a>随行报殊。<a id="a-CH"></a>名之为异。<a id="a-CI"></a>能成别报。<a id="a-CJ"></a>名之为成。<a id="a-CK"></a>因果本虚。<a id="a-CL"></a>名之为坏。<a id="a-CM"></a>为行行无体故。<a id="a-CN"></a>且如波罗蜜一中有此六门。<a id="a-CO"></a>一能破悭贪等十烦恼结。<a id="a-CP"></a>名之为坏。<a id="a-CQ"></a>二能成善果。<a id="a-CR"></a>名之为成。<a id="a-CS"></a>三众惑虽多舍通多法。<a id="a-CT"></a>名之为总。<a id="a-CU"></a>四殊招别果。<a id="a-CV"></a>名之为别。<a id="a-CW"></a>五终归一智。<a id="a-CX"></a>名之为同。<a id="a-CY"></a>六随惑对治。<a id="a-CZ"></a>名之为异。<a id="a-Ca"></a>此之六相之法。<a id="a-Cb"></a>于一切法中总具此六门。<a id="a-Cc"></a>一一人法行门中。<a id="a-Cd"></a>以智观之可见。<a id="a-Ce"></a>若一一法门中无此六义皆偏见也。<a id="a-Cf"></a>又一波罗蜜上见十波罗蜜。<a id="a-Cg"></a>即舍义通该无法不遍。<a id="a-Ch"></a>余准例知。</p>
  <p id="aCi">六又发大愿已下。<a id="a-Cj"></a>至无有休息。<a id="a-Ck"></a>有五行半经。<a id="a-Cl"></a>明愿化一切三界四生众生皆安住一切智智广大无休息分。<a id="a-Cm"></a>此一段明教化三界四生法。<a id="a-Cn"></a>欲界心多者。<a id="a-Co"></a>劝令观诸法苦空无常对治欲恶。<a id="a-Cp"></a>修诸善法乐清净定。<a id="a-Cq"></a>净治心垢离贪嗔痴慢。<a id="a-Cr"></a>破欲界业得寂净乐。<a id="a-Cs"></a>色界心多者。<a id="a-Ct"></a>住息想禅。<a id="a-Cu"></a>生有漏善界方便。<a id="a-Cv"></a>劝修十波罗蜜慈悲喜舍。<a id="a-Cw"></a>令方便成就自体无作大寂定门。<a id="a-Cx"></a>离息伏想。<a id="a-Cy"></a>现一切智。<a id="a-Cz"></a>成就无量巧方便智。<a id="a-D0"></a>教化众生。<a id="a-D1"></a>若无色界心多者。<a id="a-D2"></a>方便教化修广多闻慧。<a id="a-D3"></a>分别世间一切事业令无迷滞。<a id="a-D4"></a>无定乱体起大愿力。<a id="a-D5"></a>成就神通供佛法僧。<a id="a-D6"></a>修一切种一切智智。<a id="a-D7"></a>教化一切无尽众生皆成佛故。<a id="a-D8"></a>如是依根发起调伏。<a id="a-D9"></a>使令皆至一切智智者。<a id="a-DA"></a>根本智中修差别智也。<a id="a-DB"></a>如根本智。<a id="a-DC"></a>依无作定显差别智。<a id="a-DD"></a>依根本智加行起观方成。<a id="a-DE"></a>或自力不终。<a id="a-DF"></a>佛菩萨先达之者学而方得。</p>
  <p id="aDG">七又发大愿已下。<a id="a-DH"></a>至无有休息。<a id="a-DI"></a>可有四行经。<a id="a-DJ"></a>明愿以智明了粗细世界广多无限分。<a id="a-DK"></a>有形世界名粗。<a id="a-DL"></a>无形世界名细。<a id="a-DM"></a>乱住者。<a id="a-DN"></a>多类杂居。<a id="a-DO"></a>如此阎浮提诸杂居世界是也。<a id="a-DP"></a>侧住如四天王居处是。<a id="a-DQ"></a>倒住者。<a id="a-DR"></a>如胡蜂巢等是。<a id="a-DS"></a>正住可知。<a id="a-DT"></a>若入者。<a id="a-DU"></a>如土居众生。<a id="a-DV"></a>只若入不欲出。<a id="a-DW"></a>若行者。<a id="a-DX"></a>如人等身中八万四千户虫居而人或行住坐立者是也。<a id="a-DY"></a>若去者。<a id="a-DZ"></a>如流水居众生其一向流去是也。<a id="a-Da"></a>帝网差别者。<a id="a-Db"></a>如天帝网重重光影互相容也。<a id="a-Dc"></a>如是世界重重共住。<a id="a-Dd"></a>即华藏庄严世界是。<a id="a-De"></a>与众生世界海共住。<a id="a-Df"></a>业不相妨。<a id="a-Dg"></a>犹如帝网互相容而住。<a id="a-Dh"></a>各依自业相见。<a id="a-Di"></a>如经云。<a id="a-Dj"></a>一切种一切智智者。<a id="a-Dk"></a>明菩萨大慈悲种。<a id="a-Dl"></a>由大愿力助成一切智。<a id="a-Dm"></a>由定方现差别智。<a id="a-Dn"></a>由观助成。<a id="a-Do"></a>总以此知之。<a id="a-Dp"></a>皆依根本智起无限智门。<a id="a-Dq"></a>总由此也。</p>
  <p id="aDr">八又发大愿已下。<a id="a-Ds"></a>至无有休息。<a id="a-Dt"></a>有六行经。<a id="a-Du"></a>明愿佛国互相参入庄严分。<a id="a-Dv"></a>此一段明入智境界佛刹如光影互相参现故。</p>
  <p id="aDw">九又发大愿已下。<a id="a-Dx"></a>至无有休息。<a id="a-Dy"></a>有七行经。<a id="a-Dz"></a>明愿诸菩萨同志行无怨嫉分。</p>
  <p id="aE0">十又发大愿已下。<a id="a-E1"></a>至无有休息。<a id="a-E2"></a>有五行半经。<a id="a-E3"></a>明愿乘不退轮行菩萨行身语意业见闻者无空过分。</p>
  <p id="aE4">十一又发大愿已下。<a id="a-E5"></a>至无有休息。<a id="a-E6"></a>可十行经。<a id="a-E7"></a>明愿于一切世界随众生欲示现成佛。<a id="a-E8"></a>入涅槃分。</p>
  <p id="aE9">十二佛子已下。<a id="a-EA"></a>可有两行经明都结十种大愿满无尽愿分。</p>
  <p id="aEB">第五佛子已下。<a id="a-EC"></a>有七行半经。<a id="a-ED"></a>于此段中分为两段。<a id="a-EE"></a>一从佛子已下。<a id="a-EF"></a>至众生界尽我愿乃尽。<a id="a-EG"></a>有五行半经。<a id="a-EH"></a>明十尽句分。<a id="a-EI"></a>二而众生界不可尽已下。<a id="a-EJ"></a>至无有穷尽。<a id="a-EK"></a>可有两行经。<a id="a-EL"></a>明愿不尽分。<a id="a-EM"></a>言世间转法转智转界者。<a id="a-EN"></a>明众生三界流转法流转智流转众生界尽菩萨愿行方尽如是不尽愿行不尽。</p>
  <p id="aEO">第六佛子已下。<a id="a-EP"></a>一段有八行经。<a id="a-EQ"></a>分为三段。<a id="a-ER"></a>一明发十尽大愿已得十种柔软心。<a id="a-ES"></a>二得十种信。<a id="a-ET"></a>三举要言之已后。<a id="a-EU"></a>一行都结。<a id="a-EV"></a>如文可解。</p>
  <p id="aEW">第七一段十七行半经。<a id="a-EX"></a>分为五段。<a id="a-EY"></a>此一段是当欢喜地中第七地相观苦成悲门。<a id="a-EZ"></a>一佛子已下。<a id="a-Ea"></a>至如是广大。<a id="a-Eb"></a>有三行经。<a id="a-Ec"></a>先举佛正法甚广大分。<a id="a-Ed"></a>二而凡夫心堕邪见已下。<a id="a-Ee"></a>至于三界田中复生苦芽。<a id="a-Ef"></a>有六行经。<a id="a-Eg"></a>明凡夫心堕邪见而生苦趣相续不断分。<a id="a-Eh"></a>三所谓已下。<a id="a-Ei"></a>至如是众生生长苦聚。<a id="a-Ej"></a>有四行经。<a id="a-Ek"></a>明十二因缘有支为生因分。<a id="a-El"></a>四是中皆空已下。<a id="a-Em"></a>至不觉不知。<a id="a-En"></a>可有两行经。<a id="a-Eo"></a>明众生不知身空无我分。<a id="a-Ep"></a>五菩萨已下。<a id="a-Eq"></a>至大慈光明智。<a id="a-Er"></a>可有三行经。<a id="a-Es"></a>明见众生苦发悲愍分。<a id="a-Et"></a>此一段十七行经。<a id="a-Eu"></a>约立四门分别。<a id="a-Ev"></a>一举体示迷门。<a id="a-Ew"></a>二凡夫迷体成苦门。<a id="a-Ex"></a>三不了缘生无体流转门。<a id="a-Ey"></a>四菩萨达真愍苦接生门。</p>
  <p id="aEz">第一举体示迷门者。<a id="a-F0"></a>即如初三行。<a id="a-F1"></a>是举诸佛正法如是甚深如是寂静如是寂灭如是无相等。<a id="a-F2"></a>愍念凡夫不悟邪见无明长夜覆翳轮转苦流。</p>
  <p id="aF3">问曰。<a id="a-F4"></a>一切众生体自真理智等如来。<a id="a-F5"></a>何故从迷成诸苦业。</p>
  <p id="aF6">答曰。<a id="a-F7"></a>为真如理智体皆无性。<a id="a-F8"></a>无性理智不能自知。<a id="a-F9"></a>若也自知不名无性。<a id="a-FA"></a>但有众生缘随境流转。<a id="a-FB"></a>不如善恶。<a id="a-FC"></a>为随境变。<a id="a-FD"></a>业有差殊。<a id="a-FE"></a>或因佛菩萨为说苦因。<a id="a-FF"></a>或自因苦生厌。<a id="a-FG"></a>方求正见不苦之道。<a id="a-FH"></a>若也未厌苦果终不信圣言。<a id="a-FI"></a>未可自知是真是假是苦是乐。<a id="a-FJ"></a>但受得其生都无厌患。<a id="a-FK"></a>惊怖热恼都不觉知。<a id="a-FL"></a>若不深自勤修责躬匪懈作诸定观入法界之真门者。<a id="a-FM"></a>终未可尽其苦源也。</p>
  <p id="aFN">第二凡夫迷体成苦门者。<a id="a-FO"></a>如后凡夫心堕邪见已下。<a id="a-FP"></a>于三界田中复生苦芽。<a id="a-FQ"></a>有六行经是。<a id="a-FR"></a>于此段中所受苦生有十八种烦恼。<a id="a-FS"></a>皆依二种烦恼起故。<a id="a-FT"></a>云何为二。<a id="a-FU"></a>一根本无明为长夜所覆。<a id="a-FV"></a>二邪见逐境常流转不息。<a id="a-FW"></a>此二种无明。<a id="a-FX"></a>非达得成根本智。<a id="a-FY"></a>方成智用。<a id="a-FZ"></a>非三乘空观能断得故。<a id="a-Fa"></a>是故胜鬘经云。<a id="a-Fb"></a>声闻缘觉及净土菩萨。<a id="a-Fc"></a>但能折伏现行烦恼。<a id="a-Fd"></a>不名为断烦恼。<a id="a-Fe"></a>为折伏故。<a id="a-Ff"></a>得变易生死。<a id="a-Fg"></a>菩萨得随意乐生身。<a id="a-Fh"></a>皆有忻厌。<a id="a-Fi"></a>自他佛刹皆未得法界普光明智。<a id="a-Fj"></a>未得与十方诸佛同一智海永绝邪见自他取舍一切见流。<a id="a-Fk"></a>为迷前二种无明妄生厌舍。<a id="a-Fl"></a>别证真如及空相。<a id="a-Fm"></a>迷大智故。<a id="a-Fn"></a>是故净名经云。<a id="a-Fo"></a>一切烦恼诸尘劳门。<a id="a-Fp"></a>以为佛种。<a id="a-Fq"></a>此无明邪见一乘菩萨达而成智。<a id="a-Fr"></a>三乘折伏现行。<a id="a-Fs"></a>亦云留惑润生。<a id="a-Ft"></a>此乃皆非称智而说。<a id="a-Fu"></a>不同一乘依不动智上自有无边大自在用门。<a id="a-Fv"></a>如十信位中十个智佛。<a id="a-Fw"></a>是以不动智佛为首。<a id="a-Fx"></a>如此无明及邪见。<a id="a-Fy"></a>与一切烦恼而作根本。<a id="a-Fz"></a>自余已下。<a id="a-G0"></a>一切诸烦恼皆从此生。<a id="a-G1"></a>总名随烦恼。<a id="a-G2"></a>为依根本而有故。<a id="a-G3"></a>如无明通总名邪见。<a id="a-G4"></a>因境起识为因。<a id="a-G5"></a>六根中见名色等。<a id="a-G6"></a>为名色对六根作境。<a id="a-G7"></a>因境识种取着。<a id="a-G8"></a>名之邪见。<a id="a-G9"></a>为迷真理智号曰无明。<a id="a-GA"></a>以名色识种起邪见。<a id="a-GB"></a>三种对于六根。<a id="a-GC"></a>根根之上皆具有三。<a id="a-GD"></a>且如耳根闻声。<a id="a-GE"></a>知如是声。<a id="a-GF"></a>皆有名色识起邪见等三种。<a id="a-GG"></a>如眼根鼻舌身意。<a id="a-GH"></a>总具此三名色识及六根。<a id="a-GI"></a>以名色为境根为主。<a id="a-GJ"></a>识为取思之可见。<a id="a-GK"></a>是故此经云。<a id="a-GL"></a>不离此名色增长生六处聚落。<a id="a-GM"></a>于中相对生触触生受受生爱爱生取取生有有生老死等是也。<a id="a-GN"></a>如憍慢。<a id="a-GO"></a>二种为增长。<a id="a-GP"></a>无明能成增长苦种令不摧坏。<a id="a-GQ"></a>是故经云。<a id="a-GR"></a>立憍慢幢入渴爱网中。<a id="a-GS"></a>如爱为津润无明能润生死。<a id="a-GT"></a>常流转故。<a id="a-GU"></a>为非爱不受身。<a id="a-GV"></a>如谄诳。<a id="a-GW"></a>是稠林无明。<a id="a-GX"></a>为自迷覆广多故。<a id="a-GY"></a>为凡夫常所行无暂间断故。<a id="a-GZ"></a>此非修定业。<a id="a-Ga"></a>不可制之。<a id="a-Gb"></a>如悭嫉二种。<a id="a-Gc"></a>是常计无明。<a id="a-Gd"></a>与恶道生死更加胜因。<a id="a-Ge"></a>是故经云。<a id="a-Gf"></a>心与悭嫉相应不舍。<a id="a-Gg"></a>恒造诸趣受生因缘。<a id="a-Gh"></a>如贪恚愚痴。<a id="a-Gi"></a>是集业无明。<a id="a-Gj"></a>是故经云。<a id="a-Gk"></a>贪恚愚痴积集诸业日夜增长。<a id="a-Gl"></a>如忿恨无明。<a id="a-Gm"></a>与嗔作因。<a id="a-Gn"></a>是故经云。<a id="a-Go"></a>以忿恨风吹心识火炽然不息。<a id="a-Gp"></a>欲流有流无明流见流。<a id="a-Gq"></a>此是常流无明恒流转不息。<a id="a-Gr"></a>明是四流大河常流不息成大苦海。<a id="a-Gs"></a>若心无念诸流顿竭。<a id="a-Gt"></a>若也智现便成法流。<a id="a-Gu"></a>如是十二有支互为主伴。<a id="a-Gv"></a>则一支上有十二支。<a id="a-Gw"></a>总一百四十四有支。<a id="a-Gx"></a>以成无边生死。<a id="a-Gy"></a>已上十八种烦恼无明。<a id="a-Gz"></a>皆依十二有支以为根本。<a id="a-H0"></a>十二有支依名色邪见为本。<a id="a-H1"></a>若以无作定门印之。<a id="a-H2"></a>八万四千尘劳。<a id="a-H3"></a>总为法流智海。<a id="a-H4"></a>如是无明名色。<a id="a-H5"></a>对五根。<a id="a-H6"></a>有触受想行。<a id="a-H7"></a>总以心生意取为主。<a id="a-H8"></a>如是九缘同起了境名识。<a id="a-H9"></a>以此十事总名无明。<a id="a-HA"></a>总名邪见。<a id="a-HB"></a>作一切烦恼迷心及境。<a id="a-HC"></a>名曰无明。<a id="a-HD"></a>境者。<a id="a-HE"></a>名色是也。<a id="a-HF"></a>六根对境邪见随生。</p>
  <p id="aHG">第三不了缘生无体流转门者。<a id="a-HH"></a>此之一段明迷真逐妄所生之因。<a id="a-HI"></a>从所谓已下。<a id="a-HJ"></a>至生长苦聚。<a id="a-HK"></a>四行经是。<a id="a-HL"></a>所谓因依名色。<a id="a-HM"></a>对六根所缘。<a id="a-HN"></a>生触以触故。<a id="a-HO"></a>六根取受。<a id="a-HP"></a>因受生爱。<a id="a-HQ"></a>因爱生取。<a id="a-HR"></a>因取生有。<a id="a-HS"></a>有生故有老死忧悲苦恼。<a id="a-HT"></a>以名中具色。<a id="a-HU"></a>色中具名。<a id="a-HV"></a>名色二存声香味触总在其内。<a id="a-HW"></a>以有有表色无表色故。<a id="a-HX"></a>但心意眼耳鼻舌身意所缘击发成惑者。<a id="a-HY"></a>皆为触。<a id="a-HZ"></a>唯如来无为纯与智俱无法触也。<a id="a-Ha"></a>众生触受成三界之烦恼。<a id="a-Hb"></a>声闻有厌生死证涅槃触受。<a id="a-Hc"></a>净土菩萨有净秽二种触。<a id="a-Hd"></a>一乘菩萨有圆和智悲未自在触。<a id="a-He"></a>如是诸触以智明观。<a id="a-Hf"></a>以成智用。<a id="a-Hg"></a>是故净名经云。<a id="a-Hh"></a>受诸触如智证。<a id="a-Hi"></a>又法本不生今则不灭。<a id="a-Hj"></a>是明缘生体自性无性非生灭法。<a id="a-Hk"></a>凡夫不了号曰无明。<a id="a-Hl"></a>但知心境本无即起唯法起。<a id="a-Hm"></a>常是智境非生灭缘。<a id="a-Hn"></a>以定慧观照即自然开解。</p>
  <p id="aHo">第四菩萨达真愍苦接生门者。<a id="a-Hp"></a>即从是中皆空离我我所。<a id="a-Hq"></a>至大慈光明。<a id="a-Hr"></a>智五行经是。<a id="a-Hs"></a>如是十二有。<a id="a-Ht"></a>支一切众生。<a id="a-Hu"></a>从此而起前十八种烦恼。<a id="a-Hv"></a>而流转生死。<a id="a-Hw"></a>无苦不受。<a id="a-Hx"></a>声闻缘觉净土菩萨厌而伏之现行不起。<a id="a-Hy"></a>一乘菩萨以此十二有支而成根本智。<a id="a-Hz"></a>起差别智。<a id="a-I0"></a>教化众生住持善法。<a id="a-I1"></a>及成菩提心。<a id="a-I2"></a>意明迷悟不同非十二有支与智异故。<a id="a-I3"></a>如胜鬘经亦同此说。<a id="a-I4"></a>如上十八种烦恼。<a id="a-I5"></a>如邪见无明。<a id="a-I6"></a>十住初发心住上初生如来智慧家时。<a id="a-I7"></a>正使能作恶道。<a id="a-I8"></a>邪见以除故。<a id="a-I9"></a>习气微薄。<a id="a-IA"></a>未尽憍慢等十八种总尔。<a id="a-IB"></a>以十种故。<a id="a-IC"></a>十行十回向法中有十法加行治之。<a id="a-ID"></a>渐渐微薄至十地。<a id="a-IE"></a>以正智增明。<a id="a-IF"></a>唯有见道随行法执。<a id="a-IG"></a>无随三界现行。<a id="a-IH"></a>习气不善之业。<a id="a-II"></a>如悭嫉忿恨嗔五种。<a id="a-IJ"></a>入十地中习气已无。<a id="a-IK"></a>自余至七地。<a id="a-IL"></a>悲终智满方成随愿智用。<a id="a-IM"></a>只可名为达烦恼而成智用。<a id="a-IN"></a>不可名为断烦恼故。<a id="a-IO"></a>法执现行至七地故。<a id="a-IP"></a>法执习气十地方无。<a id="a-IQ"></a>如算数广大愚随好功德愚。<a id="a-IR"></a>此二愚至佛果行终方见尽。<a id="a-IS"></a>如阿僧祇品随好光明功德品是。<a id="a-IT"></a>是故如来自说二品。<a id="a-IU"></a>明经佛果二愚是故。<a id="a-IV"></a>明十二有支微习直至佛果方尽。<a id="a-IW"></a>以此安立五位十度。<a id="a-IX"></a>十十治之。<a id="a-IY"></a>皆十住十行十回向十地十一地法则皆体相似。<a id="a-IZ"></a>以明治习阶级不同。<a id="a-Ia"></a>如是五位十波罗蜜。<a id="a-Ib"></a>皆初三波罗蜜。<a id="a-Ic"></a>以治从缠出世之道。<a id="a-Id"></a>如善财。<a id="a-Ie"></a>十住中初及二三知识。<a id="a-If"></a>以三比丘表之。<a id="a-Ig"></a>次后三波罗蜜。<a id="a-Ih"></a>以治出世间世间之惑。<a id="a-Ii"></a>即以弥伽长者解脱长者海幢比丘表之。<a id="a-Ij"></a>次以方便波罗蜜以下。<a id="a-Ik"></a>愿力等三波罗蜜门。<a id="a-Il"></a>以治入世间中出世间令悲智自在。<a id="a-Im"></a>即以休舍优婆夷仙人苦行婆罗门表之。<a id="a-In"></a>次以世间出世间智悲自在故。<a id="a-Io"></a>即以智波罗蜜以智生悲得自在故。<a id="a-Ip"></a>即以师子幢王女名曰慈行表之。<a id="a-Iq"></a>智自在如王也。<a id="a-Ir"></a>以七住中以修悲生智。<a id="a-Is"></a>以此第十住中以智生悲故。<a id="a-It"></a>为王女也。<a id="a-Iu"></a>明以智波罗蜜以智成悲而自在故。<a id="a-Iv"></a>此明五位进修。<a id="a-Iw"></a>位位有此四种势分差别同异。<a id="a-Ix"></a>至善财知识。<a id="a-Iy"></a>一一差别同异重明。<a id="a-Iz"></a>方得了其五位解行同异。<a id="a-J0"></a>从此十地法门。<a id="a-J1"></a>亦如上有此四种治惑差别同异。<a id="a-J2"></a>一从初地至第三地。<a id="a-J3"></a>是治世间中染成出世间习。<a id="a-J4"></a>四五六地是治出世间中世间智慧不自在习。<a id="a-J5"></a>七八九地是治入世间中悲智不自在习。<a id="a-J6"></a>是故八地位中诸佛以作三加七种劝发以用防之。<a id="a-J7"></a>如八地位中。<a id="a-J8"></a>具明第九第十地智波罗蜜治世间悲智得自在故。<a id="a-J9"></a>是故以如来为太子时第三夫人瞿波表之。<a id="a-JA"></a>明大慈大悲已满。<a id="a-JB"></a>是表慈悲法悦义。<a id="a-JC"></a>如善财于十地中表法。<a id="a-JD"></a>有九个女天一个佛妻。<a id="a-JE"></a>为明此十地法门长养大慈悲门令圆满自在故。<a id="a-JF"></a>故以女天表之。<a id="a-JG"></a>至彼位具明。<a id="a-JH"></a>仍普贤利他行未自在。<a id="a-JI"></a>大略约叙五位升进。<a id="a-JJ"></a>大意有六。<a id="a-JK"></a>一十住明创生佛家且除正使烦恼。<a id="a-JL"></a>二明十行治随世现行习惑。<a id="a-JM"></a>三明十回向起大愿力和融智悲使世间出世间无碍利物。<a id="a-JN"></a>四明十地长养蕴习悲智功圆。<a id="a-JO"></a>五明十一地普贤行满。<a id="a-JP"></a>即普贤行品是。<a id="a-JQ"></a>及十定品已后是。<a id="a-JR"></a>六明成佛位终即如来出现品是。<a id="a-JS"></a>如离世间品。<a id="a-JT"></a>明进修佛果以后普贤恒行。<a id="a-JU"></a>法界品即前后一部之经皆是以法界为体。<a id="a-JV"></a>如是以法界大智圆通。<a id="a-JW"></a>总无一法一时有前后差别。<a id="a-JX"></a>以智照之可见。<a id="a-JY"></a>如是五位中差别行位。<a id="a-JZ"></a>总在初发心住中。<a id="a-Ja"></a>以愿行智悲普印令圆满故。<a id="a-Jb"></a>教虽前后。<a id="a-Jc"></a>愿行悲智法是一时。<a id="a-Jd"></a>时亦不异。<a id="a-Je"></a>法亦不差。<a id="a-Jf"></a>是故发心之士。<a id="a-Jg"></a>应如是修。<a id="a-Jh"></a>如是圆满。<a id="a-Ji"></a>不离如来不动智之体圆满故。<a id="a-Jj"></a>于一佛果智悲始终彻故。<a id="a-Jk"></a>普见一切众生是佛国土无出入故。<a id="a-Jl"></a>教化迷如来智中众生令依本故。<a id="a-Jm"></a>令诸众生于自智中普见诸佛同一智故。<a id="a-Jn"></a>不于自智生别有佛想故。<a id="a-Jo"></a>令一切众生不于自身起内外远近见故。<a id="a-Jp"></a>以一智印印之。<a id="a-Jq"></a>破情有大小长短量故。<a id="a-Jr"></a>如是修行。<a id="a-Js"></a>即是令诸众生佛种不断故。<a id="a-Jt"></a>为诸众生说如斯法。<a id="a-Ju"></a>是故能令法种不断。<a id="a-Jv"></a>普令一切众生普见自身同佛智海入佛知见。<a id="a-Jw"></a>是故能令僧种不断。<a id="a-Jx"></a>一一如是观察而令心境如是相应。</p>
  <p id="aJy">第八一段二十一行半经。<a id="a-Jz"></a>分为三段。<a id="a-K0"></a>此是初地中第八地相。<a id="a-K1"></a>第一佛子已下。<a id="a-K2"></a>至凡是所有一切能施。<a id="a-K3"></a>有两行半经。<a id="a-K4"></a>明一切能舍分。<a id="a-K5"></a>所谓已下。<a id="a-K6"></a>至是名菩萨住于初地大施成就。<a id="a-K7"></a>有六行经。<a id="a-K8"></a>明此位中为求佛智故于身命财无吝惜分。<a id="a-K9"></a>于此段中其施有三。<a id="a-KA"></a>一财宝施。<a id="a-KB"></a>二象马妻子施。<a id="a-KC"></a>三头目眼耳身肉施。<a id="a-KD"></a>第二佛子菩萨以此慈悲已下。<a id="a-KE"></a>至于佛教法能说能行。<a id="a-KF"></a>有十行经。<a id="a-KG"></a>明此位菩萨成前施已得十种利益分。<a id="a-KH"></a>一明大慈悲大施所缘。<a id="a-KI"></a>二明所施为求正法所为救众生故。<a id="a-KJ"></a>三求出世智无疲劳心。<a id="a-KK"></a>四于一切经论无怯弱心。<a id="a-KL"></a>五善筹量上中下众生随力而行成世间智分六惭愧庄严修自利利他之道七勤修无退。<a id="a-KM"></a>八成坚固力。<a id="a-KN"></a>九供养诸佛。<a id="a-KO"></a>十于佛教法随说能行。<a id="a-KP"></a>第三佛子已下。<a id="a-KQ"></a>至依教修行。<a id="a-KR"></a>有两行半经。<a id="a-KS"></a>明总结成就十种净诸地法分。<a id="a-KT"></a>具如经说。<a id="a-KU"></a>如此段中。<a id="a-KV"></a>已如上信慈悲喜舍无有疲厌。<a id="a-KW"></a>知诸经论善解世法惭愧坚固力供养诸佛以教修行。<a id="a-KX"></a>以为法门。<a id="a-KY"></a>净治行地。<a id="a-KZ"></a>以檀度为体。<a id="a-Ka"></a>余九为伴。</p>
  <p id="aKb">第九段中十八行半经。<a id="a-Kc"></a>约分为三段。<a id="a-Kd"></a>一从佛子已下。<a id="a-Ke"></a>至回向无上菩提。<a id="a-Kf"></a>有七行半经。<a id="a-Kg"></a>明以愿力得见多百千佛并及悉承事供养分。<a id="a-Kh"></a>二佛子已下。<a id="a-Ki"></a>至随意堪用。<a id="a-Kj"></a>有七行经。<a id="a-Kk"></a>明因供养佛获胜益分。<a id="a-Kl"></a>三佛子已下。<a id="a-Km"></a>至随意堪用。<a id="a-Kn"></a>有四行经。<a id="a-Ko"></a>明金师炼金数数入火喻菩萨修行转增上分。<a id="a-Kp"></a>此一段如文自具。</p>
  <p id="aKq">第十段有二十八行经。<a id="a-Kr"></a>约分为三段。<a id="a-Ks"></a>一佛子已下。<a id="a-Kt"></a>至成于如来智慧光明。<a id="a-Ku"></a>有十四行经。<a id="a-Kv"></a>明菩萨入初地已更求此地。<a id="a-Kw"></a>及十地入如来地相因果分。<a id="a-Kx"></a>二佛子已下至悉免忧患。<a id="a-Ky"></a>有六行半经。<a id="a-Kz"></a>明以商主所往大城。<a id="a-L0"></a>喻菩萨问于诸地行相安危一时齐备所资具分。<a id="a-L1"></a>三佛子已下。<a id="a-L2"></a>至百千阿僧祇差别事。<a id="a-L3"></a>有七行半经。<a id="a-L4"></a>明菩萨修行善知地相安危主道众生令得无碍解脱如商主分。</p>
  <p id="aL5">第十一段中。<a id="a-L6"></a>有二十行半经。<a id="a-L7"></a>是正答前所问。<a id="a-L8"></a>佛菩萨善知识初地及十地因果分。<a id="a-L9"></a>于此段中。<a id="a-LA"></a>复分为二段。<a id="a-LB"></a>第一从初佛子已下。<a id="a-LC"></a>至一切智智。<a id="a-LD"></a>有八行经。<a id="a-LE"></a>于中大意有五。<a id="a-LF"></a>一正举初地之果。<a id="a-LG"></a>二明能护持正法。<a id="a-LH"></a>三明所行四摄之行。<a id="a-LI"></a>四明一切所作不离念佛法僧。<a id="a-LJ"></a>五明不离念具一切智智。<a id="a-LK"></a>如一切种者。<a id="a-LL"></a>是以加行大愿助成大悲种故。<a id="a-LM"></a>一切智智如前已明。<a id="a-LN"></a>又起大志乐修一切智及差别智。<a id="a-LO"></a>广行大悲种。<a id="a-LP"></a>由熏修所生。<a id="a-LQ"></a>如一切智由定显发故。<a id="a-LR"></a>差别智由依师教先达者修学方成。<a id="a-LS"></a>皆依根本智而有。<a id="a-LT"></a>或因自根力上上观达得明解之徒必藉师教。<a id="a-LU"></a>第二复作是念已下。<a id="a-LV"></a>至而说颂曰。<a id="a-LW"></a>有十二行经。<a id="a-LX"></a>明此位菩萨能舍家妻子修出家法。<a id="a-LY"></a>得见百佛境界法门分。<a id="a-LZ"></a>于此十二行半经中。<a id="a-La"></a>大意有八。<a id="a-Lb"></a>一堪与众生为首。<a id="a-Lc"></a>二堪与求一切智及差别智者为依止。<a id="a-Ld"></a>三明难舍能舍。<a id="a-Le"></a>四明出家勤行精进。<a id="a-Lf"></a>五明所得三昧有百。<a id="a-Lg"></a>六明依报见佛之数。<a id="a-Lh"></a>七明以愿力见佛增广。<a id="a-Li"></a>八明重说。<a id="a-Lj"></a>其颂如上。<a id="a-Lk"></a>见多百佛者。<a id="a-Ll"></a>即是华藏智境。<a id="a-Lm"></a>一佛刹海融十方诸佛刹海。<a id="a-Ln"></a>互参遍彻之多百。<a id="a-Lo"></a>非如三千大千世界佛境限之百佛故。<a id="a-Lp"></a>乃至身尘毛孔等周法界虚空界之百也。<a id="a-Lq"></a>不可如情所知之百佛故。<a id="a-Lr"></a>此是智境无限中多百。<a id="a-Ls"></a>但以定安立随位升进之法。<a id="a-Lt"></a>明其升进。<a id="a-Lu"></a>然其一一佛境不可存其中边量见。<a id="a-Lv"></a>但如自观身智境无中边见。<a id="a-Lw"></a>何得论佛境有边量见。<a id="a-Lx"></a>此初地中间十地及如来地法为一地。<a id="a-Ly"></a>通修十地及佛地法故。<a id="a-Lz"></a>此中因果依十回向中佛果名妙。<a id="a-M0"></a>以十地但成就十回向中大愿海令满彼大愿行故。<a id="a-M1"></a>亦不离初信心中金色世界不动智佛文殊师利普贤等行。<a id="a-M2"></a>如经颂曰。<a id="a-M3"></a>佛子始发生。<a id="a-M4"></a>如是妙宝心。<a id="a-M5"></a>则超凡夫位。<a id="a-M6"></a>入佛所行处。</p>
  <p id="aM7">第十二说颂中。<a id="a-M8"></a>有四十六行半颂。<a id="a-M9"></a>明重颂前法。<a id="a-MA"></a>如文自具。<a id="a-MB"></a>夫验经所说入此初地法。<a id="a-MC"></a>乃至是创始具足凡夫。<a id="a-MD"></a>能发广大愿行能趣入故。<a id="a-ME"></a>非是由因地前行解而来者。<a id="a-MF"></a>意明设教备明修行滞障节级安危。<a id="a-MG"></a>然发心者一时总顿修。<a id="a-MH"></a>居一时一行之内。<a id="a-MI"></a>非是要从节级次第来修。<a id="a-MJ"></a>以总别同异成坏六相法。<a id="a-MK"></a>圆融可见。<a id="a-ML"></a>于此六字三对法中。<a id="a-MM"></a>一字有六且如人类之。<a id="a-MN"></a>余可准知。<a id="a-MO"></a>如一人身具足是六相。<a id="a-MP"></a>头身手足眼耳鼻舌等用各别是别相。<a id="a-MQ"></a>全是一身一四大。<a id="a-MR"></a>是总相。<a id="a-MS"></a>一空无体是名同相。<a id="a-MT"></a>不废如是同无异性。<a id="a-MU"></a>头身手足眼耳鼻舌等用有殊。<a id="a-MV"></a>是为异相。<a id="a-MW"></a>头身手足眼耳鼻舌等共成一身。<a id="a-MX"></a>名为成相。<a id="a-MY"></a>但随无作缘有。<a id="a-MZ"></a>各无自性。<a id="a-Ma"></a>无体无相。<a id="a-Mb"></a>无生无灭。<a id="a-Mc"></a>无成无坏。<a id="a-Md"></a>名为坏相。<a id="a-Me"></a>又一切众生名为总相。<a id="a-Mf"></a>愚智区分名为别相。<a id="a-Mg"></a>皆同佛智而有名为同相。<a id="a-Mh"></a>随执业异名为异相。<a id="a-Mi"></a>所因作业受报得生名为成相。<a id="a-Mj"></a>心无所依业体无生名为坏相。<a id="a-Mk"></a>又十方报佛名为总相。<a id="a-Ml"></a>众宝所严身土差别名为别相。<a id="a-Mm"></a>同一法身理智无二名为同相。<a id="a-Mn"></a>智随行异名为异相。<a id="a-Mo"></a>成就众生名为成相。<a id="a-Mp"></a>能所皆无无得无证名为坏相。<a id="a-Mq"></a>又以一智慧该收五位名为总相。<a id="a-Mr"></a>行解升进名为别相。<a id="a-Ms"></a>同佛根本智名为同相。<a id="a-Mt"></a>修差别智名为异相。<a id="a-Mu"></a>成大菩提具普贤行名为成相。<a id="a-Mv"></a>智体无依用而不作名为坏相。<a id="a-Mw"></a>又三世久劫差别名为别相。<a id="a-Mx"></a>以智普观在一刹那名为总相。<a id="a-My"></a>随业长短名为异相。<a id="a-Mz"></a>情亡见尽长短时无名为同相。<a id="a-N0"></a>智无依住名为坏相。<a id="a-N1"></a>应根与法名为成相。<a id="a-N2"></a>约举五翻六相同异。<a id="a-N3"></a>自余一切法准此例知。<a id="a-N4"></a>又明一字中有六相义互为主伴。<a id="a-N5"></a>十玄义亦在此通。<a id="a-N6"></a>一同时具足相应门。<a id="a-N7"></a>二一多相容不同门。<a id="a-N8"></a>三诸法相即自在门。<a id="a-N9"></a>是其义也。</p>
  <p id="aNA">六相义【图】。</p>
  <p id="aNB"></p>
  <p id="aNC">此一字中有六相一切字。</p>
  <p id="aND">一切法皆有此六相。</p>
  <p id="aNE">若善见者。<a id="a-NF"></a>得智无碍总持门。<a id="a-NG"></a>于诸法不滞有无断常等障。<a id="a-NH"></a>可以离情。<a id="a-NI"></a>照之可见。<a id="a-NJ"></a>此六字义阙一即理智不圆。<a id="a-NK"></a>是此初地中观。<a id="a-NL"></a>通世间一切法门故。</p>
 </body>
</html>