<!doctype html>
<html id="z3IBWpZ1Tn" data-ver="1101">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第四十七</h1>
  <h2 id="a2">入法界品第三十九之七</h2>
  <p id="a3">第一正入当位法门中。<a id="a-4"></a>从尔时善财童子已下至我唯知此破一切众生痴暗法光明解脱门。<a id="a-5"></a>于中约立五门。<a id="a-6"></a>一念善知识教思惟升进。<a id="a-7"></a>二渐次游行至于彼城从东门入伫立未久便见日没。<a id="a-8"></a>三以四种念善知识胜德。<a id="a-9"></a>四见夜神于虚空中处宝楼阁香莲花藏师子座上身如金色目发绀青形貌端严。<a id="a-A"></a>五善财见其夜神以身投地礼夜神申请所求。<a id="a-B"></a>从见夜神已后复立六门。<a id="a-C"></a>一见夜神身色端正皮肤金色目发绀青。<a id="a-D"></a>二见夜神身着朱衣梵冠璎珞。<a id="a-E"></a>三见夜神星像炳然在体。<a id="a-F"></a>四见夜神一一毛孔皆化度无量众生随根与法或生天上人间声闻缘觉所得不同。<a id="a-G"></a>五见夜神或示现菩萨三昧种种自在。<a id="a-H"></a>六善财投身于地礼夜神足合掌申请所求法门。<a id="a-I"></a>此之境界身量毛孔乃是法界之身。<a id="a-J"></a>极其法界际境界也。<a id="a-K"></a>令修行者仿而学之。<a id="a-L"></a>十地方终举样极令学才得其分也。<a id="a-M"></a>乃是全中之分故。<a id="a-N"></a>以智之境界及时不迁。<a id="a-O"></a>即全约位升进。<a id="a-P"></a>即分于申请所求中。<a id="a-Q"></a>复立十七门。<a id="a-R"></a>一善财冀望依善知识获佛功德法藏。<a id="a-S"></a>二夜神称叹善财授与自己所行之法。<a id="a-T"></a>三举法门名目名菩萨破一切众生痴暗法光明解脱。<a id="a-U"></a>四善男子我于恶慧众生已下。<a id="a-V"></a>举自所行大慈悲之行。<a id="a-W"></a>五夜神说二十一行颂以自己所知之法劝善财修学令入。<a id="a-X"></a>六善财白夜神发心久近。<a id="a-Y"></a>七又问夜神得此法门其已久如。<a id="a-Z"></a>八从乃往古世过如须弥山微尘数劫举自发心久近劫数。<a id="a-a"></a>九举劫名寂静光。<a id="a-b"></a>十举世界名出生妙宝。<a id="a-c"></a>十一举有四天下名宝月灯光。<a id="a-d"></a>十二举城名莲花光王名善法度十三举城东有一大菩提树下有佛号一切法雷音王城正觉。<a id="a-e"></a>十四举有夜神名净月所告有佛出兴。<a id="a-f"></a>十五举自己身为王夫人名法慧月。<a id="a-g"></a>因供养彼佛发菩提心。<a id="a-h"></a>经须弥山微尘数劫。<a id="a-i"></a>不生恶道种诸善根。<a id="a-j"></a>经八十须弥山微尘数劫。<a id="a-k"></a>常受安乐。<a id="a-l"></a>于彼佛菩萨所常修善根。<a id="a-m"></a>而未满足菩萨善根。<a id="a-n"></a>十六复过万劫于贤劫前有劫名无忧。<a id="a-o"></a>世界名离垢光。<a id="a-p"></a>有五百佛于中出现。<a id="a-q"></a>我为长者女名妙慧光明。<a id="a-r"></a>其本夜神生在妙幢王城中作夜神。<a id="a-s"></a>又来震动我宅放光现相。<a id="a-t"></a>赞叹妙眼如来所有功德。<a id="a-u"></a>自为前导引至佛所。<a id="a-v"></a>我才见佛即得三昧。<a id="a-w"></a>名出生见佛调伏众生三世智光明轮。<a id="a-x"></a>十七得三昧力故。<a id="a-y"></a>得忆念如须弥山微尘数劫其中诸佛出现。<a id="a-z"></a>于彼佛所听闻妙法。<a id="a-10"></a>以闻妙法故即得此破一切众生痴暗法光明解脱。<a id="a-11"></a>得此解脱已即见其身。<a id="a-12"></a>遍往佛刹微尘数世界。<a id="a-13"></a>已上明发心久近。<a id="a-14"></a>已经八十一须弥山微尘数劫。<a id="a-15"></a>又经万劫。<a id="a-16"></a>其中一须弥山微尘数劫又一万劫。<a id="a-17"></a>于佛菩萨所。<a id="a-18"></a>修善根方得三昧。<a id="a-19"></a>名见佛调伏众生三世智光明轮。<a id="a-1A"></a>又以忆念劫中得见一切须弥山微尘数佛。<a id="a-1B"></a>以诸佛所修行听闻妙法。<a id="a-1C"></a>方得此破一切众生痴暗法光明解脱门者。<a id="a-1D"></a>在忆念劫中。<a id="a-1E"></a>方得此破一切众生痴暗法光明门。<a id="a-1F"></a>此明得法久近。<a id="a-1G"></a>总是八十二须弥山微尘数劫。<a id="a-1H"></a>又经一万劫尔所劫中。<a id="a-1I"></a>常以女身行菩萨行。<a id="a-1J"></a>明修大慈悲心深厚。<a id="a-1K"></a>举劫长远。<a id="a-1L"></a>以最后忆念劫中该含三世一念普周皆是一念中多劫也。<a id="a-1M"></a>如初举遍往佛刹微尘数世界一一世界中佛悉供养承事。<a id="a-1N"></a>次举百佛刹微尘数世界。<a id="a-1O"></a>次千次百千次不可说佛刹微尘数佛刹悉皆遍往承事。<a id="a-1P"></a>及所说法门悉皆领受。<a id="a-1Q"></a>渐渐增长满十方法界供养诸佛。<a id="a-1R"></a>教化安乐一切众生。<a id="a-1S"></a>此是初地以百为首。<a id="a-1T"></a>便满十方一切法界无尽佛刹。<a id="a-1U"></a>不同三乘但言百佛不云百佛刹微尘及以不可说佛刹微尘世界等事。<a id="a-1V"></a>自余如经具明。<a id="a-1W"></a>意明处世行悲深厚不求出世之心尽穷劫也。<a id="a-1X"></a>此是初欢喜地善知识。<a id="a-1Y"></a>以檀波罗蜜为主。<a id="a-1Z"></a>余九为伴。<a id="a-1a"></a>此明入俗同缠长养大慈悲门。<a id="a-1b"></a>具足檀波罗蜜令得圆满。<a id="a-1c"></a>以修慈故。<a id="a-1d"></a>多生不离女身以表。<a id="a-1e"></a>无出世相。<a id="a-1f"></a>常处俗流也。<a id="a-1g"></a>此十地中总明处世长养大慈悲门。<a id="a-1h"></a>十个善知识无出家相。<a id="a-1i"></a>总为女天。<a id="a-1j"></a>说多生因本发菩提心时。<a id="a-1k"></a>亦是女身。<a id="a-1l"></a>以表十地是入众生界长养大慈悲之行也。<a id="a-1m"></a>以表女是慈悲能长养子孙无疲劳故。<a id="a-1n"></a>用明菩萨养众生故。</p>
  <p id="a1o">第二推德升进中。<a id="a-1p"></a>从如诸菩萨摩诃萨已下。<a id="a-1q"></a>至辞退而去。<a id="a-1r"></a>长行有十五行半经。<a id="a-1s"></a>偈颂十行经。<a id="a-1t"></a>于中约立五门。<a id="a-1u"></a>一推德升进。<a id="a-1v"></a>二示善知识居处所在。<a id="a-1w"></a>云此阎浮提摩竭提国。<a id="a-1x"></a>菩提场内有主夜神名普德净光三善财说颂叹婆珊婆演底夜天神德。<a id="a-1y"></a>四善财说颂已顶礼夜神足。<a id="a-1z"></a>五辞退而去。<a id="a-20"></a>此普德净光夜神。<a id="a-21"></a>是婆珊婆演底。<a id="a-22"></a>往劫为王夫人时。<a id="a-23"></a>于夜觉悟之。<a id="a-24"></a>师于八十二须弥山微尘数劫。<a id="a-25"></a>又经一万劫。<a id="a-26"></a>常为其师引接示导。<a id="a-27"></a>如前所说者是。<a id="a-28"></a>不云南方。<a id="a-29"></a>直云摩竭提国菩提场内者。<a id="a-2A"></a>表修行处生死之慈悲。<a id="a-2B"></a>不出菩提体别有世间慈悲行故。<a id="a-2C"></a>故阎浮提及摩竭提国是世间菩提场内者。<a id="a-2D"></a>表此世间在菩提场内。<a id="a-2E"></a>明会世间慈悲之行是菩提心内所行之行不别有也。<a id="a-2F"></a>表处缠大慈大悲之行与觉体一也。<a id="a-2G"></a>明果作因因果一也。<a id="a-2H"></a>如下善财叹夜天颂云。<a id="a-2I"></a>多劫在恶趣。<a id="a-2J"></a>始得见闻汝。<a id="a-2K"></a>亦应欢喜受以灭烦恼故。<a id="a-2L"></a>以明修大慈悲行。<a id="a-2M"></a>要经多劫住生死苦海不以为厌。<a id="a-2N"></a>慈悲行方得成就故。<a id="a-2O"></a>明修出世道一念而即现前。<a id="a-2P"></a>行大慈大悲行不限劫数也。<a id="a-2Q"></a>自余如文自具明也。<a id="a-2R"></a>多劫约俗一念约真。<a id="a-2S"></a>二事通融自体无碍。<a id="a-2T"></a>即乃是一念中多劫。<a id="a-2U"></a>多劫中一念。<a id="a-2V"></a>以真俗体不碍故。</p>
  <p id="a2W">第一正入当位法门中。<a id="a-2X"></a>从尔时善财童子已下。<a id="a-2Y"></a>至我唯得此菩萨寂静禅定乐普游步解脱门。<a id="a-2Z"></a>于此段中。<a id="a-2a"></a>约立五门。<a id="a-2b"></a>一念善知识教思惟升进。<a id="a-2c"></a>二渐次游行至普德净光夜神所礼敬申请。<a id="a-2d"></a>三夜神为善财说种种法。<a id="a-2e"></a>四夜神说自行法门名。<a id="a-2f"></a>菩萨寂静禅定乐普游步解脱门授与善财。<a id="a-2g"></a>五夜神正说以此法门。<a id="a-2h"></a>普见三世一切诸佛及国土道场众会。<a id="a-2i"></a>及救护一切众生故。<a id="a-2j"></a>随文释义者。<a id="a-2k"></a>法门名菩萨寂静禅定乐普游步解脱门者。<a id="a-2l"></a>此是戒波罗蜜。<a id="a-2m"></a>以法身为戒体。<a id="a-2n"></a>即一切境界性自禅故。<a id="a-2o"></a>法界性禅即智自遍周。<a id="a-2p"></a>以智遍周所以普游步故。<a id="a-2q"></a>常处生死行大慈悲。<a id="a-2r"></a>长养自体大慈悲心。<a id="a-2s"></a>于法性之中具菩萨行遍法界故。<a id="a-2t"></a>菩萨寂静禅定乐普游步解脱门。<a id="a-2u"></a>明处生死中菩提法乐。<a id="a-2v"></a>亦能具足菩萨大慈悲。<a id="a-2w"></a>复能遍行普贤道故。<a id="a-2x"></a>此明自心菩提场内菩萨大悲之行。<a id="a-2y"></a>名普德净光夜神者。<a id="a-2z"></a>智悲遍周照众生之长夜故。<a id="a-30"></a>名为净光。<a id="a-31"></a>具慈育俗名之为德。<a id="a-32"></a>其智不为性自大用遍周名之为神。<a id="a-33"></a>如此禅体。<a id="a-34"></a>以菩萨行大寂静法界无碍大慈悲心。<a id="a-35"></a>寂用遍周故。<a id="a-36"></a>约其功用安四禅之名。<a id="a-37"></a>经云。<a id="a-38"></a>分明了达成就增长思惟观察坚固庄严不起一切妄想分别大悲救护一切众生一心不动修习初禅者。<a id="a-39"></a>以法身根本智正缘念。<a id="a-3A"></a>度一切众生不名妄想。<a id="a-3B"></a>以不缘恶法故。<a id="a-3C"></a>以法性理中所分别所缘利物。<a id="a-3D"></a>皆以智为依止。<a id="a-3E"></a>成大慈悲之门无世染习故。<a id="a-3F"></a>不名妄想。<a id="a-3G"></a>又云息一切意业摄一切众生智力勇猛喜心悦豫修第二禅者。<a id="a-3H"></a>息一切意业是偏慈不普心也。<a id="a-3I"></a>喜心悦豫者。<a id="a-3J"></a>以此二地菩萨行以法性菩提之慈。<a id="a-3K"></a>以摄化一切众生之法悦乐故。<a id="a-3L"></a>名为二禅。<a id="a-3M"></a>思惟一切众生自性离生死。<a id="a-3N"></a>修第三禅者。<a id="a-3O"></a>明以普见一切众生同一菩提法性自体解脱。<a id="a-3P"></a>以为禅体。<a id="a-3Q"></a>不自独见一身有禅体故。<a id="a-3R"></a>以一切众生总体解脱故。<a id="a-3S"></a>修第三禅。<a id="a-3T"></a>经云。<a id="a-3U"></a>一切众生自性厌离生死修第三禅者。<a id="a-3V"></a>自性厌离生死。<a id="a-3W"></a>此是译经者误也。<a id="a-3X"></a>应云一切众生性自离生死故。<a id="a-3Y"></a>修第三禅。<a id="a-3Z"></a>悉能息灭一切众生众苦热恼。<a id="a-3a"></a>修第四禅者。<a id="a-3b"></a>此一乘菩萨。<a id="a-3c"></a>从初发心乘如来菩提心根本智乘。<a id="a-3d"></a>修大悲行处生死海。<a id="a-3e"></a>观达众生根本源底同一如来菩提体用智海。<a id="a-3f"></a>便常以法界智日。<a id="a-3g"></a>常于不达迷暗之夜。<a id="a-3h"></a>为一切众生解诸迷暗。<a id="a-3i"></a>不同前三乘别求自己清净乐果而实未曾而得究竟一切乐果。<a id="a-3j"></a>是故说法华经会三归一。<a id="a-3k"></a>来归此法故。<a id="a-3l"></a>已下所有利众生之行门。<a id="a-3m"></a>如经具明。<a id="a-3n"></a>此是持上上十善戒。<a id="a-3o"></a>以菩提体为戒体。<a id="a-3p"></a>以居菩提场内夜神表之。<a id="a-3q"></a>以菩提心成大慈悲为戒体。<a id="a-3r"></a>十回向以舡师为戒体。<a id="a-3s"></a>十行中释天童子。<a id="a-3t"></a>以工巧诸技术以为戒体。<a id="a-3u"></a>十住中海云比丘。<a id="a-3v"></a>观十二缘生法自体清净以为戒体。<a id="a-3w"></a>于此第二地中。<a id="a-3x"></a>以菩提场内普德净光夜神以为戒体。<a id="a-3y"></a>此明菩提中智处于世间修慈悲门。<a id="a-3z"></a>以为戒体。<a id="a-40"></a>此是第二离垢地中善知识。<a id="a-41"></a>以戒波罗蜜为主。<a id="a-42"></a>余九为伴。<a id="a-43"></a>治菩提心处于生死海行于慈悲。<a id="a-44"></a>不自在障令得自在故。<a id="a-45"></a>此明和融菩提生死一不自在使令自在。<a id="a-46"></a>此位中。<a id="a-47"></a>以菩提体观三界无生灭性。<a id="a-48"></a>是总相观。</p>
  <p id="a49">第二推德升进中。<a id="a-4A"></a>从如诸菩萨摩诃萨已下。<a id="a-4B"></a>至辞退而去。<a id="a-4C"></a>长行并颂。<a id="a-4D"></a>有二十五行经。<a id="a-4E"></a>于中约立五门。<a id="a-4F"></a>一推德令善财升进。<a id="a-4G"></a>二示善知识处云去此不远于菩提场右边有一夜神名喜目观察众生。<a id="a-4H"></a>三普德净光天重为善财说颂。<a id="a-4I"></a>四善财顶礼普德净光神足。<a id="a-4J"></a>五辞退而去。<a id="a-4K"></a>释曰。<a id="a-4L"></a>去此不远者。<a id="a-4M"></a>明以菩提为第二戒波罗蜜在菩提场内。<a id="a-4N"></a>此第三忍波罗蜜还以菩提为忍行故。<a id="a-4O"></a>去此不远。<a id="a-4P"></a>于菩提场右边者。<a id="a-4Q"></a>以右为智位。<a id="a-4R"></a>左为悲门。<a id="a-4S"></a>明以菩提起行成其忍慈。<a id="a-4T"></a>不忍即无慈故。<a id="a-4U"></a>明以有忍故。<a id="a-4V"></a>能行慈悲。<a id="a-4W"></a>有一夜神名喜目。<a id="a-4X"></a>观察众生者。<a id="a-4Y"></a>是忍中之慈。<a id="a-4Z"></a>名之喜目。<a id="a-4a"></a>不舍众生。<a id="a-4b"></a>名为观察。<a id="a-4c"></a>又观根摄化名为观察众生夜天神者。<a id="a-4d"></a>前位以菩提为戒体。<a id="a-4e"></a>都净三界有欲之心。<a id="a-4f"></a>下界散动心欲上二界忻禅乐净心欲。<a id="a-4g"></a>此第三发光地。<a id="a-4h"></a>以修八禅能同彼禅。<a id="a-4i"></a>不染禅性。<a id="a-4j"></a>能同欲界。<a id="a-4k"></a>不染欲性。<a id="a-4l"></a>名为发光地。<a id="a-4m"></a>名为夜天。<a id="a-4n"></a>其智应真。<a id="a-4o"></a>号之为神。<a id="a-4p"></a>于三界中教化众生自在。<a id="a-4q"></a>名之为天。<a id="a-4r"></a>亦明此位一一别治三界中欲习令清净。<a id="a-4s"></a>得三界中同别之相。<a id="a-4t"></a>名观察众生夜天神。<a id="a-4u"></a>四地生诸佛家。<a id="a-4v"></a>五地习世间艺能。<a id="a-4w"></a>六地三空寂灭神通定现前。<a id="a-4x"></a>得寂用神通自在。<a id="a-4y"></a>周遍十方摄化众生。<a id="a-4z"></a>此已上得出世间中世间自在故。<a id="a-50"></a>第七地已去入世间自在。<a id="a-51"></a>如十回向中。<a id="a-52"></a>亦有此势分。<a id="a-53"></a>十住十行亦然。<a id="a-54"></a>又有势分不同。<a id="a-55"></a>如十回向中。<a id="a-56"></a>即回十住十行中解脱入于世间。<a id="a-57"></a>至第七回向位中。<a id="a-58"></a>升进通圣。<a id="a-59"></a>即见观音正趣菩萨。<a id="a-5A"></a>至第九第十回向中。<a id="a-5B"></a>却还世间。<a id="a-5C"></a>智通于神持众生界。<a id="a-5D"></a>乃至九地总是神位。<a id="a-5E"></a>十地释氏女瞿波。<a id="a-5F"></a>是如来往昔为太子时妻。<a id="a-5G"></a>表十地慈心法喜已满故。<a id="a-5H"></a>从前十回向已后。<a id="a-5I"></a>修处世间慈悲之位。<a id="a-5J"></a>至第二地。<a id="a-5K"></a>菩提场内普德净光神。<a id="a-5L"></a>是会菩提体一分之极。<a id="a-5M"></a>从此二地已后至三地。<a id="a-5N"></a>以于菩提场中起用。<a id="a-5O"></a>一一禅界同别修行六地中。<a id="a-5P"></a>方于菩提体中起用始寂用自在。<a id="a-5Q"></a>第七地纯是处缠。<a id="a-5R"></a>修菩提中慈悲及智使令圆满。<a id="a-5S"></a>至八地方始智悲任用无功而自成犹须念本愿及佛加持方始明了。<a id="a-5T"></a>九地十地方始学佛十力四无所畏。<a id="a-5U"></a>前从普光明殿说十信心位已。<a id="a-5V"></a>次升天明五位升进。<a id="a-5W"></a>犹恐随言说教中。<a id="a-5X"></a>不能具足体会其五位中升进同异之意。<a id="a-5Y"></a>于此法界品中。<a id="a-5Z"></a>以善财求善知识名目居处国土城名年岁。<a id="a-5a"></a>园林报果南北东西近远男女圣凡天人龙神以法及像表之。<a id="a-5b"></a>令会其圣意升进次第之行。<a id="a-5c"></a>使令学者善得其宜。<a id="a-5d"></a>不令错谬不滞其功。<a id="a-5e"></a>于中有十三行颂。<a id="a-5f"></a>叹如来境界喜目夜神能知。<a id="a-5g"></a>如文具明。</p>
  <p id="a5h">第一正入当位法门中。<a id="a-5i"></a>从尔时善财童子已下。<a id="a-5j"></a>至我唯知此普喜幢解脱门。<a id="a-5k"></a>于此门中。<a id="a-5l"></a>约分五门。<a id="a-5m"></a>一念善知识教思惟升进。<a id="a-5n"></a>二善财意欲诣喜目观察众生夜神所。<a id="a-5o"></a>三夜神神力加持善财令知亲近善知识多所饶益。<a id="a-5p"></a>四善财蒙加持已速发此念。<a id="a-5q"></a>自知由亲近善知识能勇猛勤修一切智道。<a id="a-5r"></a>五善财诣喜目夜神所观察夜神。<a id="a-5s"></a>摄化众生饶益境界。<a id="a-5t"></a>从此所见夜神。<a id="a-5u"></a>在于如来众会道场。<a id="a-5v"></a>坐莲花藏师子之座。<a id="a-5w"></a>已下长科为十二段。<a id="a-5x"></a>一尔时善财童子发是念已已下。<a id="a-5y"></a>至皆令欢喜而得利益。<a id="a-5z"></a>有五行半经。<a id="a-60"></a>明初观喜目夜天摄化境界分。<a id="a-61"></a>二所谓出无量化身云充满十方一切世界已下。<a id="a-62"></a>至如是宣说一切菩萨种种行法而为利益。<a id="a-63"></a>于中有八十三行半经。<a id="a-64"></a>明以十波罗蜜摄化众生分。<a id="a-65"></a>三复于一一诸毛孔中出无量种种众生身云已下。<a id="a-66"></a>至主方神等相似身云周遍十方充满法界。<a id="a-67"></a>有十七行半经。<a id="a-68"></a>明菩萨喜目夜神毛孔化身十方同类摄众生分。<a id="a-69"></a>四于彼一切众生之前现种种声已下。<a id="a-6A"></a>至从初发心所集功德。<a id="a-6B"></a>有八行经。<a id="a-6C"></a>明喜目夜神出现遍满十方音声说喜目神初发心来所有功德亲近诸佛及所行波罗蜜海分。<a id="a-6D"></a>五所谓承事一切诸善知识已下。<a id="a-6E"></a>至令无量众生住如来地。<a id="a-6F"></a>有四十六行半经。<a id="a-6G"></a>明前所现音声所说喜目神所修行及供养诸佛教化众生境界分。<a id="a-6H"></a>六尔时善财童子见闻如上所现一切诸希有事已下。<a id="a-6I"></a>至堪修普贤菩萨行故。<a id="a-6J"></a>有八行半经。<a id="a-6K"></a>明善财童子见如上教化境界得入此喜目夜神所行法名不思议大势力普喜幢自在力解脱法门分。<a id="a-6L"></a>七尔时善财童子已下。<a id="a-6M"></a>一行半经。<a id="a-6N"></a>明善财说颂叹喜目神功德分。<a id="a-6O"></a>八颂中有十行颂。<a id="a-6P"></a>明正申颂意叹夜神道德分。<a id="a-6Q"></a>九尔时善财童子已下。<a id="a-6R"></a>三行经。<a id="a-6S"></a>明善财问夜神得解脱久近分。<a id="a-6T"></a>十我念过去世已下。<a id="a-6U"></a>至其心不忘失。<a id="a-6V"></a>有二十六行颂。<a id="a-6W"></a>明夜神答善财住劫久近分。<a id="a-6X"></a>十一从此后供养十亿那由佛已下。<a id="a-6Y"></a>至了知十法界一切无差别。<a id="a-6Z"></a>有六十五行颂。<a id="a-6a"></a>答善财住劫供养诸佛久近多少之数于此供养分。<a id="a-6b"></a>中有十一段。<a id="a-6c"></a>前十段各有十佛名。<a id="a-6d"></a>后一段有一佛名。<a id="a-6e"></a>皆配十一地中随位升进。<a id="a-6f"></a>一地配十佛名号。<a id="a-6g"></a>十地配百佛名号。<a id="a-6h"></a>十一地配一佛名号。<a id="a-6i"></a>明后一摄前多故。<a id="a-6j"></a>明一地具十地行故。<a id="a-6k"></a>以十波罗蜜互参成故。<a id="a-6l"></a>第一从此后供养十亿那由佛者。<a id="a-6m"></a>配初欢喜地。<a id="a-6n"></a>明初总摄末故。<a id="a-6o"></a>初含多故。<a id="a-6p"></a>愿广大故。<a id="a-6q"></a>初地明胜愿发心初即多故。<a id="a-6r"></a>是总相义。<a id="a-6s"></a>此初地是第二地中初地故。<a id="a-6t"></a>乃至十地是第三地中十地故。<a id="a-6u"></a>初佛功德海者。<a id="a-6v"></a>是第三地中初地。<a id="a-6w"></a>檀波罗蜜门为主。<a id="a-6x"></a>余九为伴。<a id="a-6y"></a>以此位是第三地中前后地内十波罗蜜。<a id="a-6z"></a>总在此位中。<a id="a-70"></a>余位亦仿此相收。<a id="a-71"></a>如帝网相。<a id="a-72"></a>入一入多故。<a id="a-73"></a>此明忍体总收因果遍也。<a id="a-74"></a>五位中位。<a id="a-75"></a>位皆然。<a id="a-76"></a>第二一切宝光刹其劫名天胜者。<a id="a-77"></a>第二离垢地。<a id="a-78"></a>戒波罗蜜为戒体故。<a id="a-79"></a>天者。<a id="a-7A"></a>表净戒自在胜于烦恼。<a id="a-7B"></a>名为天胜故。<a id="a-7C"></a>五百佛兴世者。<a id="a-7D"></a>以戒波罗蜜为主。<a id="a-7E"></a>五位中五百个波罗蜜。<a id="a-7F"></a>总以戒净体收。<a id="a-7G"></a>名为五百佛兴世。<a id="a-7H"></a>若于自心境自体无垢。<a id="a-7I"></a>外别见他佛是人未离魔业。<a id="a-7J"></a>初佛号月光轮。<a id="a-7K"></a>表戒光圆满。<a id="a-7L"></a>余九佛号。<a id="a-7M"></a>是戒中主伴。<a id="a-7N"></a>波罗蜜因果名号如下。<a id="a-7O"></a>如是等诸佛我悉曾供养尚于诸法中无而计为有者。<a id="a-7P"></a>为智波罗蜜未圆明升进未熟戒取犹在。<a id="a-7Q"></a>表以升进生熟论之。<a id="a-7R"></a>至于十地智波罗蜜圆明。<a id="a-7S"></a>有五百重升进。<a id="a-7T"></a>习气生熟不同。<a id="a-7U"></a>此明总相中别同中之异。<a id="a-7V"></a>以一发菩提心已受无量安乐。<a id="a-7W"></a>所修生熟十地犹存。<a id="a-7X"></a>十一地方尽二愚至佛位。<a id="a-7Y"></a>为对习气安立诸地。<a id="a-7Z"></a>职位治之。<a id="a-7a"></a>计其理智十地差别。<a id="a-7b"></a>如空中鸟迹。<a id="a-7c"></a>然约其习气同别行相非无。<a id="a-7d"></a>次第从此复有劫。<a id="a-7e"></a>名曰梵光明者。<a id="a-7f"></a>是第三发光地位修八禅。<a id="a-7g"></a>都治三界习障欲界乐欲障上二界乐禅障。<a id="a-7h"></a>现第一义天光净无障。<a id="a-7i"></a>号劫名梵光明。<a id="a-7j"></a>梵名净也。<a id="a-7k"></a>治天界染净习气。<a id="a-7l"></a>一分净名为净光明。<a id="a-7m"></a>世界名莲花灯。<a id="a-7n"></a>此是当位行无染名也。<a id="a-7o"></a>庄厌极殊妙以忍波罗蜜为庄严故。<a id="a-7p"></a>名极殊妙。<a id="a-7q"></a>以忍为行首故。<a id="a-7r"></a>彼有无量佛者。<a id="a-7s"></a>以明忍体总收诸行故。<a id="a-7t"></a>云彼有无量佛我悉曾供养者。<a id="a-7u"></a>以忍辱恭敬。<a id="a-7v"></a>为供养一切佛故。<a id="a-7w"></a>初宝须弥佛者。<a id="a-7x"></a>以第三地忍辱谦敬。<a id="a-7y"></a>为行中高胜故。<a id="a-7z"></a>如须弥山高胜也。<a id="a-80"></a>此佛为主。<a id="a-81"></a>余佛为此忍中之伴。<a id="a-82"></a>已下一一随十地十一地十波罗蜜万行主伴配之。<a id="a-83"></a>一切诸佛。<a id="a-84"></a>皆依此五位行中理智愿得佛果故。<a id="a-85"></a>离此法别见佛者。<a id="a-86"></a>无有是处。<a id="a-87"></a>以智所行。<a id="a-88"></a>及处说名劫量大智之境。<a id="a-89"></a>都无有时日岁月也。<a id="a-8A"></a>皆须约自实佛实智实法而论。<a id="a-8B"></a>不可随自他虚妄见也。<a id="a-8C"></a>若智满行周一切总佛。<a id="a-8D"></a>第四地配精进波罗蜜八十那由他佛者。<a id="a-8E"></a>表八正觉道为精进行体故。<a id="a-8F"></a>余八邪之行非佛故。<a id="a-8G"></a>那由他者。<a id="a-8H"></a>万行总数。<a id="a-8I"></a>次第五地禅波罗蜜中。<a id="a-8J"></a>劫名寂静慧。<a id="a-8K"></a>刹号金刚宝。<a id="a-8L"></a>表法性身为禅体。<a id="a-8M"></a>明语默皆寂静也。<a id="a-8N"></a>金刚总明禅体无坏性。<a id="a-8O"></a>于中有千佛次第而出兴者。<a id="a-8P"></a>表禅摄用归本。<a id="a-8Q"></a>以十地中一地有百波罗蜜为主伴。<a id="a-8R"></a>此禅位中收十地位为千次第也。<a id="a-8S"></a>第六地般若为主有。<a id="a-8T"></a>劫名善出现者表。<a id="a-8U"></a>智慧善能出现诸法刹。<a id="a-8V"></a>号香灯云者表。<a id="a-8W"></a>智慧为香破暗为灯说法普覆为云。<a id="a-8X"></a>亿佛于中现者。<a id="a-8Y"></a>以般若从用。<a id="a-8Z"></a>以亿举数之。<a id="a-8a"></a>前位千此位亿也。<a id="a-8b"></a>第七地中有五百诸佛。<a id="a-8c"></a>于中而出兴者。<a id="a-8d"></a>表方便波罗蜜。<a id="a-8e"></a>通收五位门出世智慧。<a id="a-8f"></a>总入俗同事成大悲行故。<a id="a-8g"></a>举五百佛为行数。<a id="a-8h"></a>劫名集坚固王者。<a id="a-8i"></a>处缠不污方名坚固。<a id="a-8j"></a>王者自在义。<a id="a-8k"></a>第八地有八十那由他佛者表无功用之大用。<a id="a-8l"></a>已终八正之总备。<a id="a-8m"></a>第九地六十亿那由他佛者。<a id="a-8n"></a>一那由他当此沟。<a id="a-8o"></a>是此第二十数。<a id="a-8p"></a>表法师之位。<a id="a-8q"></a>法云普雨六道化周。<a id="a-8r"></a>亦表第一般若。<a id="a-8s"></a>总通十地位雨法满故。<a id="a-8t"></a>第十地中有三十六那由他佛者。<a id="a-8u"></a>表智圆三世六位齐明因果彻故。<a id="a-8v"></a>以智增明三世六位无始终一圆智故。<a id="a-8w"></a>第十一地有一佛者。<a id="a-8x"></a>表收三世六位为一法界无碍大用故。<a id="a-8y"></a>此收别同本依根本智故。<a id="a-8z"></a>成普贤门佛果圆故。<a id="a-90"></a>一多彻故。<a id="a-91"></a>一如经细看文义。<a id="a-92"></a>皆自有此意。<a id="a-93"></a>非是人情强安立也。<a id="a-94"></a>第十二段中。<a id="a-95"></a>善男子已下至我唯知此大势力普喜幢解脱门。<a id="a-96"></a>有九行半经。<a id="a-97"></a>明都结已上发心始末因果劫量分。<a id="a-98"></a>于此段中。<a id="a-99"></a>彼转轮圣王名十方主能绍隆佛种者。<a id="a-9A"></a>岂异人乎。<a id="a-9B"></a>文殊师利是也。<a id="a-9C"></a>尔时夜天神觉悟我者。<a id="a-9D"></a>普贤菩萨之所化也。<a id="a-9E"></a>其王宝女蒙彼夜神所化者。<a id="a-9F"></a>即此喜目神是。<a id="a-9G"></a>表法是依根本智法身之理起差别智。<a id="a-9H"></a>行表大慈悲不限时劫。<a id="a-9I"></a>以佛刹微尘数以况之经如是等劫量修行得此大势力普喜幢解脱者。<a id="a-9J"></a>明第三地修三界别对治四禅八定得自在故。<a id="a-9K"></a>处世行慈悲行忍。<a id="a-9L"></a>行一分终故。<a id="a-9M"></a>始于一切善恶众生常欢喜不厌故。<a id="a-9N"></a>以此修行劫数。<a id="a-9O"></a>答前善财所问发心久近故。<a id="a-9P"></a>明忍性遍周一时总答又明智无前后故。<a id="a-9Q"></a>经云禅波罗蜜所有资具者。<a id="a-9R"></a>明施戒忍精进四念观三十七道品等是禅家资具。<a id="a-9S"></a>亦以五停心观十八事物空闲寂静是禅家资具。<a id="a-9T"></a>亦以师弟法智之正教是禅家资具。<a id="a-9U"></a>亦以十波罗蜜与四摄四无量为助。<a id="a-9V"></a>显法界体用自在。<a id="a-9W"></a>是禅家资具。<a id="a-9X"></a>此是第三发光地善知识。<a id="a-9Y"></a>以忍波罗蜜为主。<a id="a-9Z"></a>余九为伴。<a id="a-9a"></a>治三界中。<a id="a-9b"></a>住禅染净二障。<a id="a-9c"></a>一分行大慈悲使无碍故。<a id="a-9d"></a>如是染净二习。<a id="a-9e"></a>一分微薄始于善恶众生。<a id="a-9f"></a>一分不生厌舍。<a id="a-9g"></a>得大势力普喜幢解脱门。<a id="a-9h"></a>前五位十地中。<a id="a-9i"></a>言说所陈恐不能了。<a id="a-9j"></a>意至此位中以善财求善知识名目处。<a id="a-9k"></a>所男女长者比丘比丘尼优婆夷菩萨夜神等名行相状。<a id="a-9l"></a>托法及事以表之。<a id="a-9m"></a>使令易解。</p>
  <p id="a9n">第二推德升进门中。<a id="a-9o"></a>从如诸菩萨摩诃萨已下至辞退而去。<a id="a-9p"></a>有十四行经。<a id="a-9q"></a>约分为五门。<a id="a-9r"></a>一推德升进。<a id="a-9s"></a>二示善知识所在。<a id="a-9t"></a>三举善知识夜神名普救众生妙德。<a id="a-9u"></a>四劝善财令往诣。<a id="a-9v"></a>五礼敬辞退。<a id="a-9w"></a>随文释义者。<a id="a-9x"></a>在此会中有一夜神者。<a id="a-9y"></a>明菩提及智悲圆满名在此会中。<a id="a-9z"></a>夜神如前所释。<a id="a-A0"></a>此是十地中第四焰慧地。<a id="a-A1"></a>生诸佛家住菩提位。<a id="a-A2"></a>长大慈悲门。<a id="a-A3"></a>以第二地夜神名普德净光在菩提场内。<a id="a-A4"></a>明与菩提心相会。<a id="a-A5"></a>为初地是胜愿发心二地。<a id="a-A6"></a>方会真体得中道故。<a id="a-A7"></a>自此已后直至十地。<a id="a-A8"></a>长养大慈悲心方终。<a id="a-A9"></a>十一也纯是普贤之处世妙行前三。<a id="a-AA"></a>地治三界业一终。<a id="a-AB"></a>名为发光地此地。<a id="a-AC"></a>生如来家净慧现前名焰慧地自余。<a id="a-AD"></a>如文自具。</p>
  <p id="aAE">第一正入当位法门中。<a id="a-AF"></a>从尔时善财童子已下。<a id="a-AG"></a>长科为十四段。<a id="a-AH"></a>一尔时善财童子已下至作是愿已有六行半经。<a id="a-AI"></a>明正念喜目夜神之教思惟趣入不违其善知识教分。<a id="a-AJ"></a>二往诣普救众生妙德夜神所已下至放光入善财顶充满其身有五行经。<a id="a-AK"></a>明普救夜神放眉间光明名智灯普照入善财身分。<a id="a-AL"></a>三善财尔时已下至令得一切智清净光明故有三十九行经。<a id="a-AM"></a>明善财蒙光入身即见智灯普照法门所照境界及普救夜神所行之教化众生境界海无边分。<a id="a-AN"></a>四时善财童子见此夜神如是神力已下至以偈赞曰有五行经。<a id="a-AO"></a>明善财见其夜神神力以偈赞德分。<a id="a-AP"></a>五善财正说二十行半偈。<a id="a-AQ"></a>重明前所见法分。<a id="a-AR"></a>六尔时善财童子说此颂已已下至修何等行而得清净有三行经。<a id="a-AS"></a>是善财请问修何等行而得清净及问得此解脱其已久如分。<a id="a-AT"></a>七夜神云善男子已下至我承佛神力今为汝说有九行半经。<a id="a-AU"></a>明夜神推法难知非是天人及二乘所能测知推以佛神力为汝说分。<a id="a-AV"></a>八善男子乃往古世已下至示现如来出现不思议相有九十七行经。<a id="a-AW"></a>明转轮王城北菩提树前宝花光明池中莲花十度放光饶益不同及一切境界普兴庄严云分。<a id="a-AX"></a>九善男子此普照三世一切如来已下。<a id="a-AY"></a>至颂有四十八行半经。<a id="a-AZ"></a>明宝花灯王城北莲花中初佛出现普贤菩萨告知轮王与眷属俱往见佛及偈赞如来出现分。<a id="a-Aa"></a>所说十行颂赞如来德。<a id="a-Ab"></a>如经具明。<a id="a-Ac"></a>十尔时转轮圣王已下至发阿耨多罗三藐三菩提心。<a id="a-Ad"></a>有七十二行半经。<a id="a-Ae"></a>明转轮圣王及女兴供其女妙眼获益发菩提心分。<a id="a-Af"></a>十一善男子我念过去由普贤菩萨善知识已下至听闻说法依教修行有十六行半经。<a id="a-Ag"></a>明都结已上修行因缘眷属名号及因普贤发起善根分。<a id="a-Ah"></a>此初佛所得法菩萨普现一切世间调伏众生解脱门。<a id="a-Ai"></a>十二善男子过毗卢遮那大威德世界圆满清净劫已次有世界名宝轮妙庄严劫名大光有五百佛于中出现已下十佛所此普救夜神。<a id="a-Aj"></a>于一一佛所受生而为不同供养听闻诸法。<a id="a-Ak"></a>如文自具。<a id="a-Al"></a>十三善男子此世界中有如是等佛刹微尘数劫。<a id="a-Am"></a>一切如来于中出现。<a id="a-An"></a>我皆承事恭敬供养。<a id="a-Ao"></a>所说法门皆不忘一文一句已下至颂有十行半经。<a id="a-Ap"></a>明总都结所经诸劫供养诸佛得法门分。<a id="a-Aq"></a>此段明智满行周自佛会为一法界故。<a id="a-Ar"></a>都举佛刹微尘为量也。<a id="a-As"></a>大约且以自佛果遍故。<a id="a-At"></a>如下一段颂。<a id="a-Au"></a>总都结如上所供养佛数。<a id="a-Av"></a>作十一段。<a id="a-Aw"></a>十十为首。<a id="a-Ax"></a>总有须弥山微尘数佛。<a id="a-Ay"></a>曾所供养。<a id="a-Az"></a>此都言十一地自行佛果故。<a id="a-B0"></a>自行相应他佛自会一体也。<a id="a-B1"></a>不可作一面自他之求。<a id="a-B2"></a>十四我唯知此菩萨普现一切世间调伏众生解脱已下。<a id="a-B3"></a>是推德升进。<a id="a-B4"></a>随文释义者。<a id="a-B5"></a>云往古过佛刹微尘数劫有劫名圆满清净者。<a id="a-B6"></a>此是一切智之圆满普照之体也。<a id="a-B7"></a>其世界名毗卢遮那威德者。<a id="a-B8"></a>此是种种差别智之纯杂光明自在。<a id="a-B9"></a>此是精进行之遍周。<a id="a-BA"></a>有须弥山微尘数佛于中出现者。<a id="a-BB"></a>是精进位升进差别智广量高出世间之果也。<a id="a-BC"></a>前位举三十六那由他又一无量。<a id="a-BD"></a>又五百更有一佛为升进见佛智之广量。<a id="a-BE"></a>此须弥山微尘为佛量也。<a id="a-BF"></a>明胜进高升。<a id="a-BG"></a>此世界东际轮围山侧有四天下。<a id="a-BH"></a>名宝灯花幢者。<a id="a-BI"></a>明东际及以宝灯花幢者。<a id="a-BJ"></a>总明修差别智也。<a id="a-BK"></a>有百万亿那由他诸国土者。<a id="a-BL"></a>此明一切智智主伴法门眷属摄生报居境界也。<a id="a-BM"></a>此四天下阎浮提内有一国土名宝花灯者。<a id="a-BN"></a>此明差别智自在照曜义也。<a id="a-BO"></a>于中众生具行十善有转轮王于中出现名毗卢遮那妙宝莲花髻。<a id="a-BP"></a>于莲花中忽然化生者。<a id="a-BQ"></a>表一切智种种差别智生皆无所生而生无所染也。<a id="a-BR"></a>三十二相者智所报生也。<a id="a-BS"></a>七宝具足者。<a id="a-BT"></a>表七菩提分也。<a id="a-BU"></a>王四天下者。<a id="a-BV"></a>四智遍周也。<a id="a-BW"></a>恒以正法教导群生者。<a id="a-BX"></a>正智现行无邪行也。<a id="a-BY"></a>王有千子者。<a id="a-BZ"></a>万行具足也。<a id="a-Ba"></a>夫人宝女。<a id="a-Bb"></a>并表法乐慈悲也。<a id="a-Bc"></a>其有一女名普智焰妙德眼者。<a id="a-Bd"></a>此是普救夜神会智悲之行。<a id="a-Be"></a>其此世界净秽合成愚智同居即是。<a id="a-Bf"></a>此位会融染净成智悲二行。<a id="a-Bg"></a>于其城北菩提树前有香池名宝花光明者。<a id="a-Bh"></a>此表法身戒定体之香也。<a id="a-Bi"></a>香池之内出大莲花。<a id="a-Bj"></a>名普现三世一切如来庄严境界云者。<a id="a-Bk"></a>是于法身中起十波罗蜜行也。<a id="a-Bl"></a>能现一切诸佛境界如云故。<a id="a-Bm"></a>须弥山微尘数佛于中出现者。<a id="a-Bn"></a>总明一切诸佛皆以一切智智大慈大悲十波罗蜜法身池中起精进行而出现故。<a id="a-Bo"></a>已下香池中莲花十度放光者。<a id="a-Bp"></a>明节级利生。<a id="a-Bq"></a>十千年前此大莲花放净光明名现诸神通成就众生。<a id="a-Br"></a>若有众生遇斯光者。<a id="a-Bs"></a>心自开悟无不了知者。<a id="a-Bt"></a>配檀波罗蜜为主。<a id="a-Bu"></a>余九为伴。<a id="a-Bv"></a>十千年后佛当出现者。<a id="a-Bw"></a>每以智波罗蜜为佛出现互体为十。<a id="a-Bx"></a>及以百千万。<a id="a-By"></a>皆以智为十佛也。<a id="a-Bz"></a>又九千年前放净光明名一切众生离垢灯者。<a id="a-C0"></a>配戒波罗蜜为主。<a id="a-C1"></a>余九为伴。<a id="a-C2"></a>九千年后佛当出现者。<a id="a-C3"></a>至智波罗蜜是佛出现八千年前放大光明。<a id="a-C4"></a>名一切众生业果音。<a id="a-C5"></a>若有众生遇斯光者。<a id="a-C6"></a>悉得自知诸业果报者。<a id="a-C7"></a>配忍波罗蜜中十波罗蜜。<a id="a-C8"></a>八千年后佛当出现已下。<a id="a-C9"></a>七六五四三二一。<a id="a-CA"></a>总如是以配之。<a id="a-CB"></a>末后云供养佛刹微尘数佛者。<a id="a-CC"></a>智满行遍自心如佛。<a id="a-CD"></a>行总如佛。<a id="a-CE"></a>见总如佛。<a id="a-CF"></a>十方世界无不是佛故。<a id="a-CG"></a>已下颂中一百一十个佛号者。<a id="a-CH"></a>配此十地十一地因果佛位故。<a id="a-CI"></a>颂云初佛名智焰。<a id="a-CJ"></a>即是初欢喜地。<a id="a-CK"></a>檀波罗蜜为主。<a id="a-CL"></a>余九为伴。<a id="a-CM"></a>是初地中檀波罗蜜中十波罗蜜。<a id="a-CN"></a>互为主伴。<a id="a-CO"></a>皆随波罗蜜佛名号审观之自见意况。<a id="a-CP"></a>从此次第复有十佛出。<a id="a-CQ"></a>初名虚空处者。<a id="a-CR"></a>此配第二离垢地。<a id="a-CS"></a>戒波罗蜜。<a id="a-CT"></a>以戒性如虚空。<a id="a-CU"></a>以身为戒体故。<a id="a-CV"></a>余九个佛名是此位中戒为主伴波罗蜜名故。<a id="a-CW"></a>从此后次第复有十佛。<a id="a-CX"></a>出第一光幢佛者。<a id="a-CY"></a>配第三发光地中忍波罗蜜。<a id="a-CZ"></a>以修八禅净治三惑障。<a id="a-Ca"></a>名之为光。<a id="a-Cb"></a>惑亡成忍不动名幢。<a id="a-Cc"></a>已下九个佛号是主伴波罗蜜行中果也。<a id="a-Cd"></a>如是已下一一地中十波罗蜜参融。<a id="a-Ce"></a>皆十佛果名号如上配之。<a id="a-Cf"></a>自见其意。<a id="a-Cg"></a>都举佛刹微尘数佛者。<a id="a-Ch"></a>智满行遍无不佛故。<a id="a-Ci"></a>皆悉承事者。<a id="a-Cj"></a>即圣凡同体无一法不佛空无间也。<a id="a-Ck"></a>以普眼观之。<a id="a-Cl"></a>彻其心境无不佛也。<a id="a-Cm"></a>智随敬行一切皆佛故。<a id="a-Cn"></a>如是见者。<a id="a-Co"></a>以事而论亦实如是。<a id="a-Cp"></a>表法而论之一切总实。<a id="a-Cq"></a>是故若一法一物不是佛见者。<a id="a-Cr"></a>当知是人即是邪见非正见也。<a id="a-Cs"></a>即有能所是非诸见竞生。<a id="a-Ct"></a>不得入此普贤文殊智眼境界。<a id="a-Cu"></a>如是见初心及智满不移。<a id="a-Cv"></a>地地中以总别六相义明之。<a id="a-Cw"></a>经云毗卢遮那藏妙宝莲花髻转轮王者。<a id="a-Cx"></a>岂异人乎。<a id="a-Cy"></a>今弥勒菩萨是者。<a id="a-Cz"></a>一切智智藏圆满是佛果满。<a id="a-D0"></a>菩萨行亦周。<a id="a-D1"></a>其王妃圆满面者。<a id="a-D2"></a>以智满法悦是。<a id="a-D3"></a>圆满面又面者。<a id="a-D4"></a>表见闻香味诸法满故。<a id="a-D5"></a>以表法悦如妻义也。<a id="a-D6"></a>今寂静音海夜神配第五禅门。<a id="a-D7"></a>表禅悦乐也。<a id="a-D8"></a>非如世间妻取少分像也。<a id="a-D9"></a>王女妙德眼童女者。<a id="a-DA"></a>表以智行慈无染净二习也。<a id="a-DB"></a>又经云。<a id="a-DC"></a>善男子。<a id="a-DD"></a>过毗卢遮那大威德世界圆满清净劫已。<a id="a-DE"></a>次有世界名宝轮庄严。<a id="a-DF"></a>劫名大光。<a id="a-DG"></a>于中有五百佛出现。<a id="a-DH"></a>我皆承事者。<a id="a-DI"></a>此十一地中都行五位中。<a id="a-DJ"></a>各十波罗蜜互为其体。<a id="a-DK"></a>一位有百。<a id="a-DL"></a>共为五百。<a id="a-DM"></a>于中随佛出现。<a id="a-DN"></a>事佛之身。<a id="a-DO"></a>或为夜神。<a id="a-DP"></a>或为轮王。<a id="a-DQ"></a>或为阿修罗王。<a id="a-DR"></a>者是佛果中随位之行。<a id="a-DS"></a>最后为妓女者。<a id="a-DT"></a>表法悦乐。<a id="a-DU"></a>明十一地中五百行满约如是知离行自法自佛果外一向别缘身外他佛而求真者。<a id="a-DV"></a>本非修道见道人也。<a id="a-DW"></a>若自行位果及者。<a id="a-DX"></a>诸佛自相应也。<a id="a-DY"></a>以自佛果相应故。<a id="a-DZ"></a>设强求而得见者。<a id="a-Da"></a>是暂化现也。<a id="a-Db"></a>非自行所及故。<a id="a-Dc"></a>此明一位中具十地法。<a id="a-Dd"></a>地地之内皆有十种十地体故。<a id="a-De"></a>以十波罗蜜互参而成故。<a id="a-Df"></a>同别具足也。<a id="a-Dg"></a>如是皆如帝网门一多相彻。<a id="a-Dh"></a>此是第四焰慧地善知识。<a id="a-Di"></a>以精进波罗蜜为主。<a id="a-Dj"></a>余九为伴。<a id="a-Dk"></a>治处世。<a id="a-Dl"></a>间修慈悲懈怠不乐精进舍众生障使令专精进教化众生故。<a id="a-Dm"></a>此五位十地位同佛果一一约修行智慈所及所行所到处。<a id="a-Dn"></a>施设佛名不可如情。<a id="a-Do"></a>要期立志暂见佛化身也。<a id="a-Dp"></a>一一须立自智自行及处而为名佛。<a id="a-Dq"></a>一一以名下义次第配当自见其意。<a id="a-Dr"></a>不可于自法外别作安摸。<a id="a-Ds"></a>善男子。<a id="a-Dt"></a>我唯知此菩萨普现一切世间调伏众生解脱者。<a id="a-Du"></a>明推德升进。</p>
  <p id="aDv">第二推德胜进中。<a id="a-Dw"></a>从如诸菩萨摩诃萨已下至辞退而去。<a id="a-Dx"></a>有八行半经。<a id="a-Dy"></a>约立六门一推德胜进。<a id="a-Dz"></a>二示善知识所在云去此不远。<a id="a-E0"></a>三举夜神名号寂静音海。<a id="a-E1"></a>四举夜神徒众主之神数。<a id="a-E2"></a>五劝善财往问。<a id="a-E3"></a>六闻善知识所在礼敬辞去。<a id="a-E4"></a>释曰前云众会中。<a id="a-E5"></a>此云不远者。<a id="a-E6"></a>表前是精进波罗蜜总将众行会菩提体不离菩提体中。<a id="a-E7"></a>故言众会中。<a id="a-E8"></a>此明以礼定进修胜位。<a id="a-E9"></a>于此位中习世技术工巧诸余艺能胜前位故。<a id="a-EA"></a>不离菩提体故。<a id="a-EB"></a>不离精进行故。<a id="a-EC"></a>而有巧能名。<a id="a-ED"></a>去此不远夜神名寂静音海者。<a id="a-EE"></a>明寂用遍周也。<a id="a-EF"></a>寂静是定也。<a id="a-EG"></a>音海是用故。<a id="a-EH"></a>明依此第五地禅门。<a id="a-EI"></a>因定起慧。<a id="a-EJ"></a>用如海广大故。<a id="a-EK"></a>坐摩尼幢庄严莲花座者。<a id="a-EL"></a>明定体无垢无染着也。<a id="a-EM"></a>百万阿僧祇夜神前后围绕者。<a id="a-EN"></a>明定体遍周行亦遍周。<a id="a-EO"></a>百万者数之长也。<a id="a-EP"></a>举百万阿僧祇。<a id="a-EQ"></a>此方云百万不可数也。<a id="a-ER"></a>数既不穷其源。<a id="a-ES"></a>但约行十方摄化益众生之行遍故。<a id="a-ET"></a>此寂静音海夜神。<a id="a-EU"></a>是普救众生妙德夜神之母。<a id="a-EV"></a>表定能成精进行故。<a id="a-EW"></a>若无定者。<a id="a-EX"></a>一切诸行皆有疲劳。</p>
  <p id="aEY">第一正入当位法门中。<a id="a-EZ"></a>从初长科为十段。<a id="a-Ea"></a>一尔时善财童子已下至了知信解自在安住有两行半经。<a id="a-Eb"></a>是念前善友教而不忘失分。<a id="a-Ec"></a>二而往寂静音海夜神所已下至云何修菩萨道有五行经。<a id="a-Ed"></a>明善财申自所求分。<a id="a-Ee"></a>三时彼夜神告善财言已下至广大喜庄严解脱有两行半经。<a id="a-Ef"></a>明夜神。<a id="a-Eg"></a>为善财说自行法门分。<a id="a-Eh"></a>四善财言大圣此解脱门为何事业已下至我为其说菩萨直心有六十五行经。<a id="a-Ei"></a>明夜神答善财修此法门所行事业及方便分。<a id="a-Ej"></a>五善男子我以此等无量法施已下至无量无边生大欢喜有十七行半经。<a id="a-Ek"></a>明夜神答前善财所问行何境界分。<a id="a-El"></a>六善男子我观毗卢遮那如来已下至能说一切无边法故有三十二行经。<a id="a-Em"></a>是答前所问作何观察分。<a id="a-En"></a>七善男子我入此菩萨念念出生广大喜庄严解脱光明海已下至汝应思惟随顺悟入有三十四行经。<a id="a-Eo"></a>答前善财所问行何境界分。<a id="a-Ep"></a>八尔时善财童子白寂诤音海夜神已下至增长积集坚固安住圆满有十六行经。<a id="a-Eq"></a>答善财所问云何修行此法门分。<a id="a-Er"></a>以十波罗蜜为修行。<a id="a-Es"></a>九善财童子言圣者已发阿耨多罗三藐三菩提心其已久如已下至念念出生广大喜庄严解脱有五十四行半经。<a id="a-Et"></a>答善财所问所发大菩提心其已久如分。<a id="a-Eu"></a>十得此解脱已能入十不可说已下至颂有五十八行经。<a id="a-Ev"></a>明寂静音海神自说所行此行念念出生广大喜庄严解脱已所入法门所供养三世诸佛及所发心世界犹今现在分。<a id="a-Ew"></a>此表定体时不迁故。<a id="a-Ex"></a>一切时总如是。<a id="a-Ey"></a>已下有十行颂。<a id="a-Ez"></a>明夜神自说本行劝善财修行。<a id="a-F0"></a>如文自明。<a id="a-F1"></a>善男子我唯知此念念出生广大喜庄严解脱已下推德升进。<a id="a-F2"></a>随文释义者。<a id="a-F3"></a>云念念出生广大喜庄严解脱者明禅悦遍周利生广大。<a id="a-F4"></a>称本愿行以立其名。<a id="a-F5"></a>理行互严名之庄严。<a id="a-F6"></a>夜神号寂静音海。<a id="a-F7"></a>明理性无为。<a id="a-F8"></a>故名寂静。<a id="a-F9"></a>言音响应等利含生。<a id="a-FA"></a>名为音海。<a id="a-FB"></a>明即音是定体用故。<a id="a-FC"></a>如善财夜神发心久如夜神云此花藏世界海东过十世界海有世界海名一切净光宝已下。<a id="a-FD"></a>至然后命终生此花藏庄严世界海娑婆世界。<a id="a-FE"></a>有四十八行半经。<a id="a-FF"></a>明夜神所供养十佛出兴。<a id="a-FG"></a>皆以身承事供养。<a id="a-FH"></a>及所闻法。<a id="a-FI"></a>此是所行之事。<a id="a-FJ"></a>答善财所问发心久近。<a id="a-FK"></a>若以表法门中。<a id="a-FL"></a>是　地中修十地行。<a id="a-FM"></a>次生娑婆世界先见三佛。<a id="a-FN"></a>然后见毗卢遮那如来。<a id="a-FO"></a>得此念念出生广大喜庄严解脱者是一地入十地十一地法门。<a id="a-FP"></a>得三世智印印三世佛。<a id="a-FQ"></a>悉皆承事悉皆闻法。<a id="a-FR"></a>如经具明以表禅体遍该三世一念普印诸法无去来今。<a id="a-FS"></a>是所答善财发菩提心之久近。<a id="a-FT"></a>十佛之后供养佛刹微尘数佛者。<a id="a-FU"></a>表十地之后智印普周于一尘中。<a id="a-FV"></a>遍多佛刹住一尘中。<a id="a-FW"></a>以智无障碍故。<a id="a-FX"></a>无表里故。<a id="a-FY"></a>等诸佛智同众生心故。<a id="a-FZ"></a>约法界禅定体用论也。<a id="a-Fa"></a>言花藏世界东过十世界海者。<a id="a-Fb"></a>表十地胜进故。<a id="a-Fc"></a>东者发明初首也。<a id="a-Fd"></a>有世界海名一切净光宝者。<a id="a-Fe"></a>表第五地禅体该诸位故。<a id="a-Ff"></a>中有世界种名一切如来愿光明音者即表此第五地中初欢喜地发十不可坏心为世界种故。<a id="a-Fg"></a>此明法界大智悲为种。<a id="a-Fh"></a>以初地依十方诸佛胜愿发心名如来愿光明音。<a id="a-Fi"></a>又以古德云。<a id="a-Fj"></a>以三千大千世界数至恒沙名一世界性。<a id="a-Fk"></a>性至恒沙为一世界种。<a id="a-Fl"></a>中有世界名清净光金庄严者。<a id="a-Fm"></a>约禅体普收直至金刚智。<a id="a-Fn"></a>一切香金刚摩尼王。<a id="a-Fo"></a>为体者。<a id="a-Fp"></a>以戒定慧解脱知见香金刚智性自无垢为体。<a id="a-Fq"></a>此为五位十地胜进之体王者。<a id="a-Fr"></a>表智自在也。<a id="a-Fs"></a>形如楼阁者。<a id="a-Ft"></a>十地之智重重重重无尽。<a id="a-Fu"></a>知见慈悲喜舍众法庄严众妙宝云以为其际者。<a id="a-Fv"></a>以悲愿大云而成十种地住。<a id="a-Fw"></a>于一切宝璎珞海者。<a id="a-Fx"></a>以万行璎珞海。<a id="a-Fy"></a>安立十地次第。<a id="a-Fz"></a>妙宫殿云而覆其上者。<a id="a-G0"></a>无性广大悲宫智殿。<a id="a-G1"></a>而含覆众生。<a id="a-G2"></a>净秽杂居者。<a id="a-G3"></a>明法界大寂定门智悲齐进佛国。<a id="a-G4"></a>与众生国不碍同体。<a id="a-G5"></a>该含性无里外净秽等见。<a id="a-G6"></a>此世界中乃往古世有劫名普光幢者。<a id="a-G7"></a>表本智光明。<a id="a-G8"></a>国名普满妙藏者。<a id="a-G9"></a>表普光明智等。<a id="a-GA"></a>一切众生共有。<a id="a-GB"></a>名之为藏。<a id="a-GC"></a>道场名一切宝藏妙月光明者。<a id="a-GD"></a>表第五地自性清净禅为道场。<a id="a-GE"></a>能显现智慧宝藏。<a id="a-GF"></a>皆于其中出故。<a id="a-GG"></a>有佛名不退转法界音者。<a id="a-GH"></a>得此如上道场法门。<a id="a-GI"></a>方便治惑。<a id="a-GJ"></a>即得不退转法界转法轮音故。<a id="a-GK"></a>于此成阿耨多罗三藐三菩提者。<a id="a-GL"></a>以如上法显惑亡即菩提也。<a id="a-GM"></a>无别成坏也。<a id="a-GN"></a>我于尔时作菩提树神名具足福德灯光明幢者。<a id="a-GO"></a>表无性理之菩提妙智为神。<a id="a-GP"></a>从智起无量慈悲万行中报德功果名具足福德。<a id="a-GQ"></a>以智慧恒能照根摄化。<a id="a-GR"></a>名灯光明。<a id="a-GS"></a>智恒无体可倾动。<a id="a-GT"></a>常能破一切众生烦恼为幢。<a id="a-GU"></a>守护道场者。<a id="a-GV"></a>明此第五地定体不动。<a id="a-GW"></a>是护义。<a id="a-GX"></a>亦是道场故。<a id="a-GY"></a>以定能发慧惑亡守护道场总在其中。<a id="a-GZ"></a>从此已下总供养十佛及以入法。<a id="a-Ga"></a>总表十地胜进门。<a id="a-Gb"></a>一一次第配当自见眉目。<a id="a-Gc"></a>从此初佛配初地。<a id="a-Gd"></a>次二地次三地。<a id="a-Ge"></a>于中所生之身。<a id="a-Gf"></a>是随地位中之行所供之佛。<a id="a-Gg"></a>是行中之果。<a id="a-Gh"></a>设约事中。<a id="a-Gi"></a>亦不违此表法。<a id="a-Gj"></a>若设欲见他佛者。<a id="a-Gk"></a>智不及此法门。<a id="a-Gl"></a>行不相应。<a id="a-Gm"></a>无由相应得见佛故。<a id="a-Gn"></a>如供养十佛及佛刹微尘数佛者。<a id="a-Go"></a>是十地果终之相智眼所观。<a id="a-Gp"></a>此明五地禅中十地总相后生娑婆世界供养四佛者。<a id="a-Gq"></a>即明五地已前初二三四地中之果。<a id="a-Gr"></a>一时供养三世一切世界诸佛者。<a id="a-Gs"></a>即明此五地中十一地智圆普贤行满智印三世古今未来。<a id="a-Gt"></a>悉皆一际无别时故。<a id="a-Gu"></a>约实如是无虚假故。<a id="a-Gv"></a>亦明此地禅体理智之中性圆三世总皆一性。<a id="a-Gw"></a>三世诸佛一时无前后故。<a id="a-Gx"></a>直以定体法身智境。<a id="a-Gy"></a>以实而论。<a id="a-Gz"></a>若约妄情不可见也。<a id="a-H0"></a>此是难胜地善知识。<a id="a-H1"></a>以禅波罗蜜为主。<a id="a-H2"></a>余九为伴。<a id="a-H3"></a>治寂用不自在障令得自在。<a id="a-H4"></a>此地所以名难胜地者。<a id="a-H5"></a>以此地于禅定中善学世智五明世。<a id="a-H6"></a>技一切皆知定用功及故。<a id="a-H7"></a>六地入寂灭大用般若门。<a id="a-H8"></a>如下主城神是。<a id="a-H9"></a>亦如前十住中第六住海幢比丘是入寂灭定离出入息。<a id="a-HA"></a>化身如云。<a id="a-HB"></a>设教如海。</p>
  <p id="aHC">第二推德升进中。<a id="a-HD"></a>从诸菩萨摩诃萨已下至辞退而去。<a id="a-HE"></a>并颂有十八行经。<a id="a-HF"></a>约立五门。<a id="a-HG"></a>一推德升进。<a id="a-HH"></a>二示善知识所在。<a id="a-HI"></a>云在此菩提场如来会中。<a id="a-HJ"></a>三举神之名名守护一切城增长威力。<a id="a-HK"></a>四善财说颂赞寂静音海之德。<a id="a-HL"></a>五礼敬辞去。<a id="a-HM"></a>随文释义者。<a id="a-HN"></a>此菩提场内如来会中者。<a id="a-HO"></a>表不离菩提心真如体大会海中故。<a id="a-HP"></a>有夜神者。<a id="a-HQ"></a>明菩提性真如中妙理智慧为神。<a id="a-HR"></a>能破一切众生无明执着。<a id="a-HS"></a>为主夜神。<a id="a-HT"></a>常不离生死大夜起发一切众生大明生故。<a id="a-HU"></a>名守护一切城增长威力者。<a id="a-HV"></a>表常守护一切众生心城。<a id="a-HW"></a>增长第六地中及一切众生智慧威力。<a id="a-HX"></a>使三空现前。<a id="a-HY"></a>寂灭定力。<a id="a-HZ"></a>世间出世间智慧悉现前力。<a id="a-Ha"></a>永超生死海。<a id="a-Hb"></a>常住世间。<a id="a-Hc"></a>得一切出世间智慧海力。<a id="a-Hd"></a>如下文具明。<a id="a-He"></a>如善财以十行颂叹寂静音海神法界身无边佛海众生海悉在一尘中。<a id="a-Hf"></a>此尊解脱力。<a id="a-Hg"></a>明前五地中禅体法身性无边际大小量故。<a id="a-Hh"></a>如水镜。<a id="a-Hi"></a>空中干体普含众像皆现其中不相碍也。<a id="a-Hj"></a>以定力印之自现。<a id="a-Hk"></a>如颂中自明。</p>
 </body>
</html>