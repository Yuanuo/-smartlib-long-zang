<!doctype html>
<html id="z3IBWoy1TR" data-ver="669">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二十五</h1>
  <h2 id="a2">第五会兜率天宫说十迴向法门</h2>
  <h2 id="a3">升兜率天宫品第二十三</h2>
  <p id="a4">第一从初升兜率天宫品。<a id="a-5"></a>三义如前。</p>
  <p id="a6">一释品名目者。<a id="a-7"></a>以升天所至立名也。<a id="a-8"></a>兜率天者此云乐知足天也。</p>
  <p id="a9">二释品来意者。<a id="a-A"></a>明前十住十行二位以彰出世已成如来智慧之业。<a id="a-B"></a>今于此天以明随见道者。<a id="a-C"></a>成如来大悲处世利生之业。<a id="a-D"></a>会融世间出世间。<a id="a-E"></a>不一不二法门。<a id="a-F"></a>是故此品须来。<a id="a-G"></a>凡大悲门从初发心时。<a id="a-H"></a>以真智慧进修中悲有胜劣不同。<a id="a-I"></a>十住十行智悲兼修。<a id="a-J"></a>仍出世心多。<a id="a-K"></a>经望此位大悲是理智位。<a id="a-L"></a>出世心终回入生死。<a id="a-M"></a>致慈之悲。<a id="a-N"></a>十地之中长养大悲更令深厚。<a id="a-O"></a>是故善财十地表法中。<a id="a-P"></a>从初地已去有九个女天。<a id="a-Q"></a>一个瞿波是。<a id="a-R"></a>佛昔为大子之时妻表悲。<a id="a-S"></a>十地位以终法悦。<a id="a-T"></a>是妻义故。</p>
  <p id="aU">问曰。<a id="a-V"></a>云何于此天处说回向法。</p>
  <p id="aW">答曰。<a id="a-X"></a>如须弥顶上说十住。<a id="a-Y"></a>明初生佛家住佛智慧之顶而无退转。<a id="a-Z"></a>夜摩天上说十行法。<a id="a-a"></a>表行依空法一切无著。<a id="a-b"></a>至此兜率天宫。<a id="a-c"></a>表虽不离欲界处大悲门而于欲境常行知足无所染着但为饶益众生处于世间。<a id="a-d"></a>又此天处于欲界。<a id="a-e"></a>自须弥已上五天之处中。<a id="a-f"></a>以会智悲令不偏故。<a id="a-g"></a>如四天王还依帝释为主故。<a id="a-h"></a>是故而于此天说十回向。<a id="a-i"></a>明和会真俗成大慈悲长处生死而不废涅槃名为回向。<a id="a-j"></a>从初发心住已来如是和会。<a id="a-k"></a>位终偏得其名故名回向。<a id="a-l"></a>此为以处表法升进。<a id="a-m"></a>亦即不曾身有上下去来智悲恒遍故。<a id="a-n"></a>无中边故。<a id="a-o"></a>但明寄处表一生菩萨处此天中果行满故。<a id="a-p"></a>以明发心初始始生如来智慧之家。<a id="a-q"></a>以佛智慧行大悲门。<a id="a-r"></a>即是圆满如来果故。<a id="a-s"></a>果复常满。<a id="a-t"></a>行复常行。<a id="a-u"></a>果行常严故号佛华严也。<a id="a-v"></a>十地十一地依此十住十行十回向法。<a id="a-w"></a>三法成其功用。<a id="a-x"></a>更亦无别安立。<a id="a-y"></a>以是他化天中说十地时更不别作法事兴供故。<a id="a-z"></a>但长养此位大智大慈大悲令深固圆满故名十地。</p>
  <p id="a10">三随文解释者。<a id="a-11"></a>于此义中复分为二。<a id="a-12"></a>此会中都会五位众。<a id="a-13"></a>总在其中。<a id="a-14"></a>如下诸王菩萨等总是。<a id="a-15"></a>一长科经意。<a id="a-16"></a>二随文解释。</p>
  <p id="a17">第一长科经意者。<a id="a-18"></a>从初尔时至经末约分为十一段。</p>
  <p id="a19">第一尔时佛神力故已下至悉皆同等。<a id="a-1A"></a>于中有九纸经。<a id="a-1B"></a>明兜率天王遥见佛来与诸天众敷座庄严分。</p>
  <p id="a1C">第二尔时兜率天王已下。<a id="a-1D"></a>至音乐一时同奏。<a id="a-1E"></a>此一段经。<a id="a-1F"></a>明兜率天王为佛敷座已与诸天众以净心兴供养云及诸菩萨奉迎如来分。</p>
  <p id="a1G">第三尔时如来威神力故已下。<a id="a-1H"></a>至赞叹如来无厌足一段经。<a id="a-1I"></a>明诸天迎佛各各遥见佛来如对目前敬佛兴供分。</p>
  <p id="a1J">第四尔时一切诸天及诸菩萨已下。<a id="a-1K"></a>至阿僧祇众生恭敬尊重。<a id="a-1L"></a>此之一段经文。<a id="a-1M"></a>明诸天菩萨见佛神变饶益众生充满十方遍周无限分。</p>
  <p id="a1N">第五尔时大众咸见佛身已下。<a id="a-1O"></a>至不可思议佛法门故。<a id="a-1P"></a>此之一段。<a id="a-1Q"></a>明如来身光遍照无限分。</p>
  <p id="a1R">第六尔时如来大悲已下。<a id="a-1S"></a>至称扬赞说不可穷尽。<a id="a-1T"></a>此之一段。<a id="a-1U"></a>明如来示一切智所有庄严随利生无限令增长分。</p>
  <p id="a1V">第七尔时兜率陀天王已下。<a id="a-1W"></a>至一切世界悉亦如是。<a id="a-1X"></a>此之一段。<a id="a-1Y"></a>明兜率天王办供已毕请佛入宫殿如来受请分。</p>
  <p id="a1Z">第八尔时一切宝庄严殿已下。<a id="a-1a"></a>至而说颂言。<a id="a-1b"></a>此之一段。<a id="a-1c"></a>明如来入殿以佛殊胜德勋令殿庄严胜天所供分。</p>
  <p id="a1d">第九有二十行颂。<a id="a-1e"></a>叹往昔十佛皆入此殿分。</p>
  <p id="a1f">第十两行经都结十方同此称叹往昔如来入此殿分。</p>
  <p id="a1g">第十一尔时世尊已下。<a id="a-1h"></a>至悉亦如是。<a id="a-1i"></a>此之一段。<a id="a-1j"></a>明如来入殿升座而坐以佛之德殿内殊好出胜过天及十方菩萨皆来集分。</p>
  <p id="a1k">第二随文解释者。<a id="a-1l"></a>从第一段长科中尔时已下。<a id="a-1m"></a>至如是渴仰悉皆同等。<a id="a-1n"></a>复科为七段。<a id="a-1o"></a>第一尔时已下。<a id="a-1p"></a>至恒对于佛。<a id="a-1q"></a>有三行经。<a id="a-1r"></a>明智身恒圆满分。<a id="a-1s"></a>第二尔时世尊已下。<a id="a-1t"></a>至妙宝庄严殿。<a id="a-1u"></a>可两行经。<a id="a-1v"></a>明如来大智身遍周应感所见彼此无来去分。<a id="a-1w"></a>第三时兜率天王遥见佛来已下。<a id="a-1x"></a>至无能得究其妙好。<a id="a-1y"></a>有七行经。<a id="a-1z"></a>明天王殿上敷座分。<a id="a-20"></a>从此已下至第一段终。<a id="a-21"></a>有一百九十三行半经。<a id="a-22"></a>有一百七十七百万亿种诸庄严宝座及宝地虚空悉皆遍满。<a id="a-23"></a>又有一百八个百万亿种诸菩萨并诸天八部王众入法及合掌思惟赞颂。<a id="a-24"></a>持幡等众庄严宝地及虚空周遍圆满。<a id="a-25"></a>又有十个百万亿善根之所严洁。<a id="a-26"></a>第四有百万亿层级已下。<a id="a-27"></a>至克谐众乐。<a id="a-28"></a>有一百一十一行半经。<a id="a-29"></a>有一百七十个一百万亿色类庄严宝座及虚空分。<a id="a-2A"></a>第五有百万亿初发心菩萨已下。<a id="a-2B"></a>至百万亿菩萨善能教化一切众生。<a id="a-2C"></a>有七十六行经。<a id="a-2D"></a>明菩萨入法诸天八部众都有一百个一百万亿大众海庄严宝地及虚空中分。<a id="a-2E"></a>第六百万亿善根所生已下。<a id="a-2F"></a>至百万亿赞叹法而以赞叹。<a id="a-2G"></a>有六行经。<a id="a-2H"></a>明十种善根庄严宫殿及宝座分。<a id="a-2I"></a>第七如此世界已下。<a id="a-2J"></a>至悉皆同等。<a id="a-2K"></a>有五行经。<a id="a-2L"></a>明都结十方同然分。</p>
  <p id="a2M">问曰。<a id="a-2N"></a>十住但有诸天众来迎世尊。<a id="a-2O"></a>十行徒众即有诸天及菩萨众。<a id="a-2P"></a>此会何故八部王众大众广博庄严色类甚多。<a id="a-2Q"></a>十地中不叙致天王及众来迎入殿庄严高座等事。<a id="a-2R"></a>何意其位高升不陈广供。</p>
  <p id="a2S">答曰。<a id="a-2T"></a>十住有天无菩萨来迎如来。<a id="a-2U"></a>所施供养者为十住位。<a id="a-2V"></a>但明且初生佛智慧家。<a id="a-2W"></a>未有先见道者。<a id="a-2X"></a>但列诸天。<a id="a-2Y"></a>未有菩萨。<a id="a-2Z"></a>为初始从信位。<a id="a-2a"></a>凡夫未得入圣位。<a id="a-2b"></a>故以此初升须弥顶品。<a id="a-2c"></a>不列菩萨之众。<a id="a-2d"></a>但有诸天奉迎如来。<a id="a-2e"></a>故明从此位方入圣流。<a id="a-2f"></a>如升夜摩天宫品。<a id="a-2g"></a>即有诸天及菩萨众。<a id="a-2h"></a>称扬赞叹者。<a id="a-2i"></a>即明十住位已有见道入位故。<a id="a-2j"></a>故十行位升进中。<a id="a-2k"></a>即有诸菩萨众而迎佛会。<a id="a-2l"></a>入十行法门以十住十行。<a id="a-2m"></a>设行众行。<a id="a-2n"></a>出世心多。<a id="a-2o"></a>处世大悲。<a id="a-2p"></a>由未自在故。<a id="a-2q"></a>所以众不圆满故。<a id="a-2r"></a>是此兜率天宫诸天菩萨。<a id="a-2s"></a>及庄严色类多者。<a id="a-2t"></a>明此回向之门会融悲智。<a id="a-2u"></a>出世与世间一体。<a id="a-2v"></a>成就大悲。<a id="a-2w"></a>普育含识。<a id="a-2x"></a>遍周利物不弃微生。<a id="a-2y"></a>是故天王龙王八部诸王。<a id="a-2z"></a>菩萨法王。<a id="a-30"></a>其众无量。<a id="a-31"></a>庄严境界色相无边。<a id="a-32"></a>表明悲位。<a id="a-33"></a>含弘济生无限。<a id="a-34"></a>利物广大获益无穷。<a id="a-35"></a>是故此天庄严广大。<a id="a-36"></a>如十地之位。<a id="a-37"></a>但约此十回向大悲之际智育遐周之门。<a id="a-38"></a>长养大悲使令坚厚。<a id="a-39"></a>更无余法别有进求。<a id="a-3A"></a>设复智有奇途。<a id="a-3B"></a>只是此位之中微细。<a id="a-3C"></a>是故佛升他化。<a id="a-3D"></a>更亦不别作。<a id="a-3E"></a>徒众承迎座体。<a id="a-3F"></a>进修不论别加。<a id="a-3G"></a>层级可知随文释义者。<a id="a-3H"></a>此升兜率天宫品中。<a id="a-3I"></a>云十方一切世界皆常对于佛者。<a id="a-3J"></a>明圆智遍周。<a id="a-3K"></a>不离菩提树夜摩而升兜率天者。<a id="a-3L"></a>为菩提之智体本性无有依住。<a id="a-3M"></a>遍往十方无去来。<a id="a-3N"></a>今性不可得。<a id="a-3O"></a>无有住处。<a id="a-3P"></a>无有迁变。<a id="a-3Q"></a>不动不寂。<a id="a-3R"></a>无所造作。<a id="a-3S"></a>而随根应十方世界。<a id="a-3T"></a>于一切众生前对现色身如应化度时兜率天王遥见佛来者。<a id="a-3U"></a>明从前十行位向十回向。<a id="a-3V"></a>为遥见佛来殿敷宝座者。<a id="a-3W"></a>契会也。<a id="a-3X"></a>如十住为以方便三昧显现如来智慧法流。<a id="a-3Y"></a>即座有安置。<a id="a-3Z"></a>十行之中为以法身无相而为行体座。<a id="a-3a"></a>云化作宝莲华藏者。<a id="a-3b"></a>为表处行无染如莲华故。<a id="a-3c"></a>今此十回向位中。<a id="a-3d"></a>为成大悲赴俗座。<a id="a-3e"></a>云敷座。<a id="a-3f"></a>敷者。<a id="a-3g"></a>开发义。<a id="a-3h"></a>为表大悲赴俗开敷众善之华至菩提之妙果故。<a id="a-3i"></a>又敷者设义。<a id="a-3j"></a>为表大悲赴俗设法。<a id="a-3k"></a>以利生故。<a id="a-3l"></a>不自求出世法故。<a id="a-3m"></a>座体摩尼者。<a id="a-3n"></a>明以大慈悲常在生死而无染污。<a id="a-3o"></a>以表摩尼名离垢宝座。<a id="a-3p"></a>云师子者。<a id="a-3q"></a>依主义也。<a id="a-3r"></a>为如来是无畏之主故。<a id="a-3s"></a>诸天妙宝之所集成者。<a id="a-3t"></a>明妙理智悲万行报得。<a id="a-3u"></a>是故经云。<a id="a-3v"></a>过去修行善根所得一切如来神力所现者。<a id="a-3w"></a>明一切诸佛福智万行不异自佛神力故。<a id="a-3x"></a>但自心理智中与一切诸佛同福故。<a id="a-3y"></a>为智同行同故。<a id="a-3z"></a>云无量百千亿那由他阿僧祇善根所生者。<a id="a-40"></a>明回向中福智大悲行周故报也。<a id="a-41"></a>总云此座严饰是不可数无限善根所生。<a id="a-42"></a>一切如来净法所起者明以智起行无法不净。<a id="a-43"></a>余如文自具。<a id="a-44"></a>有百万亿层级周匝围绕者。<a id="a-45"></a>十住云百千。<a id="a-46"></a>十行云百万。<a id="a-47"></a>十回向云百万亿。<a id="a-48"></a>明升位阶级也。<a id="a-49"></a>百万亿金网者。<a id="a-4A"></a>为善施教网明净故。<a id="a-4B"></a>百万亿华帐者。<a id="a-4C"></a>以万行含摄义故。<a id="a-4D"></a>百万亿宝帐者。<a id="a-4E"></a>观一切众生智可贵故。<a id="a-4F"></a>可含摄故。<a id="a-4G"></a>百万亿鬘帐者。<a id="a-4H"></a>大悲垂俗益众生故。<a id="a-4I"></a>百万亿香帐张施其上者。<a id="a-4J"></a>明张施戒定慧解脱知见香之业报。<a id="a-4K"></a>华鬘垂下香气普熏者。<a id="a-4L"></a>明忍严垂饰。<a id="a-4M"></a>百万亿华盖者。<a id="a-4N"></a>万行覆育含识义也。<a id="a-4O"></a>百万亿鬘盖者。<a id="a-4P"></a>慈荫义也。<a id="a-4Q"></a>百万亿宝盖者。<a id="a-4R"></a>以法宝荫俗义也。<a id="a-4S"></a>诸天侍立者。<a id="a-4T"></a>明能行行人也。<a id="a-4U"></a>四面行列者。<a id="a-4V"></a>总云四摄四无量也。<a id="a-4W"></a>百万亿宝衣以敷其上者。<a id="a-4X"></a>明以大慈大悲之理智常处生死衣覆众生无有休息之业报故。<a id="a-4Y"></a>百万亿楼阁绮焕庄严者。<a id="a-4Z"></a>明观楼智阁差别观智分明名绮焕庄严也。<a id="a-4a"></a>百万亿摩尼网者。<a id="a-4b"></a>明施教网漉诸垢故。<a id="a-4c"></a>百万亿宝网者。<a id="a-4d"></a>明教能护育众生故。<a id="a-4e"></a>百万亿宝璎珞网四面垂下者。<a id="a-4f"></a>明以万行为璎珞四摄众生报名四面垂下饰故。<a id="a-4g"></a>大要言之凡随智随行。<a id="a-4h"></a>随慈随悲。<a id="a-4i"></a>随波罗蜜。<a id="a-4j"></a>随观照。<a id="a-4k"></a>随助道法。<a id="a-4l"></a>随大愿。<a id="a-4m"></a>所有报境因果相似。<a id="a-4n"></a>今将此业果将法表之。<a id="a-4o"></a>网表理智行教。<a id="a-4p"></a>楼阁表观智。<a id="a-4q"></a>殿表正智利生。<a id="a-4r"></a>宫表含育无限。<a id="a-4s"></a>座表普印法空悲智万行。<a id="a-4t"></a>帐表随根含摄众生。<a id="a-4u"></a>铃表法音和悦。<a id="a-4v"></a>华表道眼开敷。<a id="a-4w"></a>亦表行华资果。<a id="a-4x"></a>十百千万亿都该大数无限。<a id="a-4y"></a>但随法准而知之可见。<a id="a-4z"></a>不烦更释。<a id="a-50"></a>如梵云。<a id="a-51"></a>频婆帐者。<a id="a-52"></a>此云身影也。<a id="a-53"></a>谓此帐光明能现一切影像于中现故。<a id="a-54"></a>频婆罗香。<a id="a-55"></a>明此香光洁能现一切影像故。<a id="a-56"></a>亦以赤色光净如频婆果。<a id="a-57"></a>阿楼那香其色如日。<a id="a-58"></a>赫奕光明。<a id="a-59"></a>拘苏摩华。<a id="a-5A"></a>此有总别义。<a id="a-5B"></a>总云一切草木花也。<a id="a-5C"></a>又有别者。<a id="a-5D"></a>其华白色大小如钱。<a id="a-5E"></a>似此白菊也。<a id="a-5F"></a>楼阁延袤言宝阁相连长远也。<a id="a-5G"></a>宝悉底伽此云佛胸前臆德之相。<a id="a-5H"></a>具云佉阿悉底伽。<a id="a-5I"></a>佉者乐也。<a id="a-5J"></a>阿悉底迦者。<a id="a-5K"></a>此云有也。<a id="a-5L"></a>明有此相者有大乐故。<a id="a-5M"></a>以座上庄严有此相。<a id="a-5N"></a>乐宝天牟陀罗。<a id="a-5O"></a>天鼓中之别名也。<a id="a-5P"></a>因此抚击方能出声阿迦尼吒天此云色究竟天。<a id="a-5Q"></a>言其色界此天最极上际已下四十众菩萨。<a id="a-5R"></a>明见座庄严观法倍倍入法升进以为庄严之境。<a id="a-5S"></a>四十众者。<a id="a-5T"></a>明十住十行十回向十地位也。<a id="a-5U"></a>明此天蕴修此四位法成普贤行自具故。<a id="a-5V"></a>已下从百万亿天王已下至百万亿摩醯首罗天王有十六王。<a id="a-5W"></a>总该已上欲色二界主。<a id="a-5X"></a>且总明此十回向法门遍于三界以智随悲遍于六道利生自在如王故。<a id="a-5Y"></a>都举十六种王名者。<a id="a-5Z"></a>明彰此位总遍摄人天六道以智如王教化众生自在无碍故。<a id="a-5a"></a>初总举百万亿天王者明天王最自在故。<a id="a-5b"></a>然别举龙王谛观者明知根雨法自在。<a id="a-5c"></a>夜叉王顶上合掌者明守护自在。<a id="a-5d"></a>乾闼婆王起信净心者。<a id="a-5e"></a>明以法乐乐悦众生自在。<a id="a-5f"></a>百万亿阿修罗王断憍慢者。<a id="a-5g"></a>明以大悲入生死海谦下同事自在。<a id="a-5h"></a>百万亿迦楼罗王口衔缯带者明大悲垂俗引接。<a id="a-5i"></a>自在义故。<a id="a-5j"></a>百万亿紧那罗王欢喜踊跃者。<a id="a-5k"></a>明能以法歌乐悦众生令欢喜自在故。<a id="a-5l"></a>百万亿摩睺罗伽王欢喜瞻仰者。<a id="a-5m"></a>明是腹行表恭敬义自在故。<a id="a-5n"></a>百万亿世主稽首作礼者。<a id="a-5o"></a>明四天王主导众生轨则义故。<a id="a-5p"></a>此是主人及神龙鬼等。<a id="a-5q"></a>乃至地狱总摄在位。<a id="a-5r"></a>百万亿忉利天王瞻仰不瞬者。<a id="a-5s"></a>十住之位修方便进求之定义。<a id="a-5t"></a>百万亿夜摩天王欢喜赞叹者。<a id="a-5u"></a>如世间乐以歌诵之法乐以赞叹之。<a id="a-5v"></a>明此天以十行法乐故。<a id="a-5w"></a>百万亿兜率天王布身作礼者。<a id="a-5x"></a>明此天大慈悲心布身如地荷有无倦义故。<a id="a-5y"></a>百万亿化乐天王头顶礼敬者。<a id="a-5z"></a>明下心彻到大悲屈智至悲之极义故。<a id="a-60"></a>百万亿他化自在天王恭敬合掌者。<a id="a-61"></a>明会智悲生死涅槃无一异故。<a id="a-62"></a>百万亿梵天王一心观察者。<a id="a-63"></a>明除细习义故。<a id="a-64"></a>百万亿摩醯首罗天王恭敬供养者。<a id="a-65"></a>明智慧法身大悲圆满可恭敬供养故。<a id="a-66"></a>此已上十六天王龙王等。<a id="a-67"></a>明智悲圆满三界六道自在如王义故。<a id="a-68"></a>皆百万亿者。<a id="a-69"></a>表大愿智悲行具足也。<a id="a-6A"></a>百万亿菩萨发声赞叹者。<a id="a-6B"></a>明已上十六王总摄菩萨行遍皆可赞叹故。<a id="a-6C"></a>百万亿天女专心供养者。<a id="a-6D"></a>明前十六王等行无染大悲大慈遍三界故。<a id="a-6E"></a>百万亿同愿天踊跃欢喜者。<a id="a-6F"></a>明此欲界中天往昔同愿。<a id="a-6G"></a>亦明此位之中总同佛愿行。<a id="a-6H"></a>百万亿往昔同住天妙声称赞者。<a id="a-6I"></a>明此十回向位菩萨。<a id="a-6J"></a>皆同一切诸佛大悲愿行。<a id="a-6K"></a>住百万亿梵身天布身敬礼已下至阿迦尼吒天恭敬顶礼。<a id="a-6L"></a>明色界初禅已下行遍总有二十众天。<a id="a-6M"></a>总收色界诸众。<a id="a-6N"></a>初十六王等一时包含。<a id="a-6O"></a>今次第别列。<a id="a-6P"></a>无色界天。<a id="a-6Q"></a>定沈未堪现世发心。<a id="a-6R"></a>化仪不及其境。<a id="a-6S"></a>如此一段可十六行经。<a id="a-6T"></a>自梵身天已下至阿迦尼吒天。<a id="a-6U"></a>有二十众天。<a id="a-6V"></a>阿迦尼吒天是色究竟天。<a id="a-6W"></a>此天是色界顶。<a id="a-6X"></a>此已上二十众天。<a id="a-6Y"></a>表此十回向中大悲之行。<a id="a-6Z"></a>天者净也。<a id="a-6a"></a>明以大悲大智常处生死。<a id="a-6b"></a>教化众生如天自在。<a id="a-6c"></a>而无垢染如梵身天。<a id="a-6d"></a>布身敬礼者有二义。<a id="a-6e"></a>一恭敬如来。<a id="a-6f"></a>二表法。<a id="a-6g"></a>大悲谦下如地。<a id="a-6h"></a>百万亿梵辅天合掌于顶。<a id="a-6i"></a>亦有二义。<a id="a-6j"></a>一敬佛。<a id="a-6k"></a>二表法忻进。<a id="a-6l"></a>百万亿梵众天围绕侍卫亦有二义。<a id="a-6m"></a>一敬顺于佛。<a id="a-6n"></a>二表顺正念度众生故。<a id="a-6o"></a>百万亿大梵天赞叹称扬无量功德亦有二义。<a id="a-6p"></a>一敬叹于佛。<a id="a-6q"></a>二表法。<a id="a-6r"></a>叹众生有佛功德。<a id="a-6s"></a>百万亿光天五体投地亦有二义。<a id="a-6t"></a>一敬佛。<a id="a-6u"></a>二表法。<a id="a-6v"></a>望此位以大悲为地。<a id="a-6w"></a>明以戒定慧解脱解脱知见投于生死慈悲之地。<a id="a-6x"></a>百万亿少光天宣扬赞叹佛世难值亦有二义。<a id="a-6y"></a>一敬世尊难值。<a id="a-6z"></a>二表法。<a id="a-70"></a>叹众生菩提心难发。<a id="a-71"></a>百万亿无量光天遥向佛作礼亦有二义。<a id="a-72"></a>一敬佛。<a id="a-73"></a>二表法。<a id="a-74"></a>教化一切众生使令信解故称为遥见。<a id="a-75"></a>百万亿光音天赞叹如来甚难得见亦有二义。<a id="a-76"></a>一难遇难见。<a id="a-77"></a>二表法叹自心难知正法。<a id="a-78"></a>百万亿净居天与宫殿俱而来诣佛所此亦二义如前。<a id="a-79"></a>一敬佛。<a id="a-7A"></a>二表法。<a id="a-7B"></a>明悲智宫殿圆满含摄众生。<a id="a-7C"></a>百万亿少净天以清净心稽首作礼二义如前。<a id="a-7D"></a>一敬佛。<a id="a-7E"></a>二表法明理事恭敬。<a id="a-7F"></a>百万亿无量净天愿欲见佛投身而下二义如前。<a id="a-7G"></a>一敬佛。<a id="a-7H"></a>二表法。<a id="a-7I"></a>明垂慈救俗。<a id="a-7J"></a>已下准义知之。<a id="a-7K"></a>而以行行之。<a id="a-7L"></a>如百万亿种种天皆欢喜者。<a id="a-7M"></a>此天众是色界欲界中杂类天故。<a id="a-7N"></a>故云种种也。<a id="a-7O"></a>是都称表众行具足。<a id="a-7P"></a>言种种行饶益众生故。<a id="a-7Q"></a>百万亿诸天各善思惟者。<a id="a-7R"></a>总言色界欲界天内天也。<a id="a-7S"></a>都称百万亿菩萨天护持佛座庄严不绝者。<a id="a-7T"></a>此但兜率天故。<a id="a-7U"></a>亦是表法。<a id="a-7V"></a>以法界为座。<a id="a-7W"></a>体万行为庄严。<a id="a-7X"></a>此已上三众通前有二十三众。<a id="a-7Y"></a>从百万亿华手菩萨已下至百万亿诸天子以净信心并宫殿俱有十众菩萨四众诸天子。<a id="a-7Z"></a>通为十四众。<a id="a-7a"></a>初百万亿华手菩萨雨一切华有三义。<a id="a-7b"></a>一处空雨华供佛。<a id="a-7c"></a>二以空起行。<a id="a-7d"></a>三明往世造华为因。<a id="a-7e"></a>百万亿香手菩萨雨一切香亦有三义。<a id="a-7f"></a>一雨香供佛。<a id="a-7g"></a>二明五分法身香。<a id="a-7h"></a>三明往因之行以香供养。<a id="a-7i"></a>百万亿鬘手菩萨亦有三义。<a id="a-7j"></a>一雨鬘供佛。<a id="a-7k"></a>二以忍为鬘体。<a id="a-7l"></a>三明往因造鬘供佛。<a id="a-7m"></a>已下准义知之。<a id="a-7n"></a>如百万亿诸天子。<a id="a-7o"></a>从天宫出。<a id="a-7p"></a>至于座所。<a id="a-7q"></a>此有二义。<a id="a-7r"></a>一出宫供佛。<a id="a-7s"></a>二明以智会悲。<a id="a-7t"></a>百万亿诸天子以净信心。<a id="a-7u"></a>并宫殿俱。<a id="a-7v"></a>亦有二义。<a id="a-7w"></a>一并宫殿供佛。<a id="a-7x"></a>二表悲智圆融。<a id="a-7y"></a>百万亿生贵天子以身持座亦有二义。<a id="a-7z"></a>一持座供佛。<a id="a-80"></a>二表法。<a id="a-81"></a>此生贵住主第四波罗蜜以精进。<a id="a-82"></a>是持座义。<a id="a-83"></a>百万亿灌顶天子举身持座亦有二义。<a id="a-84"></a>一举身持座供佛。<a id="a-85"></a>二表十住中灌顶智悲力用增强。<a id="a-86"></a>此四种天子者。<a id="a-87"></a>即是欲界兜率天中说诸天子。<a id="a-88"></a>以经言略计。<a id="a-89"></a>次第十住合是。<a id="a-8A"></a>亦明子者慈名。<a id="a-8B"></a>为表修慈故。<a id="a-8C"></a>弥勒号慈也。<a id="a-8D"></a>以次百万亿思惟菩萨已下至善能教化一切众生者。<a id="a-8E"></a>此一段有十个菩萨以净三业。<a id="a-8F"></a>或入住地庄严法会。<a id="a-8G"></a>皆名义可解自百万亿善根所生。<a id="a-8H"></a>已下至而以赞叹有十百万亿众。<a id="a-8I"></a>善行所严。<a id="a-8J"></a>如经具明如此世界已下至悉皆同等有四行半经都结十方同此已上徒众有一百种百万亿众。<a id="a-8K"></a>已上庄严有一百八十七种百万亿。<a id="a-8L"></a>为已上此段都数。<a id="a-8M"></a>已上庄严及菩萨。<a id="a-8N"></a>神天女色类间杂。<a id="a-8O"></a>或次或不次者。<a id="a-8P"></a>意表此十回向位。<a id="a-8Q"></a>是以智从悲成大悲海。<a id="a-8R"></a>于人天六道中。<a id="a-8S"></a>以无限遍周法界行门。<a id="a-8T"></a>一时等化逐根与法。<a id="a-8U"></a>或次或超。<a id="a-8V"></a>或但成信。<a id="a-8W"></a>或位阶十地。<a id="a-8X"></a>或人天善根。<a id="a-8Y"></a>无有一向次第安立。<a id="a-8Z"></a>以此庄严及菩萨神天。<a id="a-8a"></a>表法间杂不依次第或菩萨众中有诸天或诸天众中有龙神如是准义思之可见经意。</p>
  <p id="a8b">第二兴供迎佛分中与十万亿阿僧祇兜率天子奉迎如来有二义。<a id="a-8c"></a>一请佛入宫殿。<a id="a-8d"></a>二表法。<a id="a-8e"></a>以解脱无依住之大智处一切生死。<a id="a-8f"></a>饶益众生即迎佛义。<a id="a-8g"></a>又一释如创入圣位以方便三昧而入真门。<a id="a-8h"></a>如此十回向以取十住十行中无垢正智。<a id="a-8i"></a>入大悲方便。<a id="a-8j"></a>为迎佛入宫殿。<a id="a-8k"></a>如三乘中地前三十心为方便。<a id="a-8l"></a>十地见道。<a id="a-8m"></a>如此经十信心为方便资粮。<a id="a-8n"></a>十住初心为见道成佛。<a id="a-8o"></a>十行十回向。<a id="a-8p"></a>十地十一地为资粮十住初心见道成佛令惯习自在故。<a id="a-8q"></a>为三乘教于三僧祇劫方成佛故。<a id="a-8r"></a>设十地菩萨得三种意生身。<a id="a-8s"></a>非是得佛智生身故。<a id="a-8t"></a>以是十地向前三贤菩萨。<a id="a-8u"></a>是资粮位。<a id="a-8v"></a>十地见道为加行位。<a id="a-8w"></a>十一地等觉位中。<a id="a-8x"></a>普贤行方终。<a id="a-8y"></a>十二地是妙觉佛果。<a id="a-8z"></a>此佛华严其义。<a id="a-90"></a>先佛而后行。<a id="a-91"></a>以先觉佛果。<a id="a-92"></a>方以悲愿之行。<a id="a-93"></a>用资觉体。<a id="a-94"></a>使悲智齐均。<a id="a-95"></a>以此义故号佛华严也。<a id="a-96"></a>是故今此兜率天王。<a id="a-97"></a>以将大悲之方便。<a id="a-98"></a>用资十住十行之中大智佛果。<a id="a-99"></a>为迎佛义故。<a id="a-9A"></a>今此位教表法大体。<a id="a-9B"></a>将以大悲之海。<a id="a-9C"></a>用资十住十行之中佛智慧正觉故。<a id="a-9D"></a>故号之为迎佛故。<a id="a-9E"></a>夫法无始终一念齐等。<a id="a-9F"></a>万行悲智当体圆终。<a id="a-9G"></a>设教名言不可并立。<a id="a-9H"></a>名诠序致似有前后义。<a id="a-9I"></a>生体名者名无始末。<a id="a-9J"></a>达教者境智不移。<a id="a-9K"></a>此教意明混今古之为一际。<a id="a-9L"></a>破情尘于当即也。<a id="a-9M"></a>终不可作延促解始终见。<a id="a-9N"></a>总不出无时之理。<a id="a-9O"></a>和会一多差别之门也。<a id="a-9P"></a>凡以前位向后位为遥见正契。<a id="a-9Q"></a>为佛来入宫。<a id="a-9R"></a>以清净心雨阿僧祇色华云有二义。<a id="a-9S"></a>一供佛。<a id="a-9T"></a>二表法门。<a id="a-9U"></a>大悲万行遍周其云具十种。<a id="a-9V"></a>明法行圆满皆从天身出者。<a id="a-9W"></a>明智身兴万行也。<a id="a-9X"></a>大众天子天女欢喜顶礼者。<a id="a-9Y"></a>明以轨度法则利生令得乐故。<a id="a-9Z"></a>明菩萨大悲令众生得乐是菩萨乐故。<a id="a-9a"></a>如世人母。<a id="a-9b"></a>其子乐者其母亦乐也。<a id="a-9c"></a>兜率宫中不可说诸菩萨住虚空中精勤一心供养出过天者。<a id="a-9d"></a>明以法空成行出胜世间有为行也。<a id="a-9e"></a>此一段有十三种众。</p>
  <p id="a9f">第三诸天迎佛各各遥见如来敬佛兴供分中分为五段。<a id="a-9g"></a>云遥见佛来者明从前十行发起回向大悲大愿故。<a id="a-9h"></a>如对目前者。<a id="a-9i"></a>明不离根本智常相应故。<a id="a-9j"></a>下文云见如来具一切智是也。<a id="a-9k"></a>于法无碍正等觉者。<a id="a-9l"></a>明与佛智正觉合故。<a id="a-9m"></a>如是思惟已下四句。<a id="a-9n"></a>是正入位故。<a id="a-9o"></a>各以天衣盛供已下十种供养者。<a id="a-9p"></a>明前由以身化供明起愿也。<a id="a-9q"></a>此段明以衣盛供表身行周也。<a id="a-9r"></a>于此兴供一段六十五行经约作五门分别。<a id="a-9s"></a>一尔时如来威神力故已下至同时奉迎如来有五行半经。<a id="a-9t"></a>明诸天以佛神力自善根力遥见佛来自契智奉迎分。<a id="a-9u"></a>二各以天衣已下至供养于佛有四行经。<a id="a-9v"></a>明诸天以衣盛香华散佛供养分。<a id="a-9w"></a>此有十种供养众。<a id="a-9x"></a>三百千亿那由他已下至雨一切璎珞云无有断绝有十六行经。<a id="a-9y"></a>明诸天各各以心所兴供云供养分。<a id="a-9z"></a>此一段十种供养众。<a id="a-A0"></a>四百千亿那由他已下至天乐出妙音声供养如来宝幡供养如来有十二行经。<a id="a-A1"></a>明并陈所兴十种持散供养供佛分。<a id="a-A2"></a>五百千亿那由他已下至无厌足有二十五行经。<a id="a-A3"></a>旧住兜率天宫中菩萨以诸波罗蜜行兴其依果以为供养。<a id="a-A4"></a>此一段十七种供养云者。<a id="a-A5"></a>旧住本位位新来者。<a id="a-A6"></a>加行入位。<a id="a-A7"></a>此十七种供中先举盖为先者。<a id="a-A8"></a>为此位回入大悲菩萨行故。<a id="a-A9"></a>以大悲为首。<a id="a-AA"></a>以诸波罗蜜一时资助。<a id="a-AB"></a>华是智慧开敷义。<a id="a-AC"></a>帐是含容义。<a id="a-AD"></a>衣为忍义。<a id="a-AE"></a>铃网是说教义。<a id="a-AF"></a>如幻心是坚固义。<a id="a-AG"></a>为无体可成坏故。<a id="a-AH"></a>余准例约名义知之。<a id="a-AI"></a>此第三段有三十种百万亿供养众。<a id="a-AJ"></a>末后有先住天宫菩萨众。<a id="a-AK"></a>有十七种供。<a id="a-AL"></a>从波罗蜜诸行生。<a id="a-AM"></a>从法身智慧解脱知见生。<a id="a-AN"></a>如文具明。<a id="a-AO"></a>所以胜天之供为非有为所报得故。<a id="a-AP"></a>是法身无作门所起超情作故。</p>
  <p id="aAQ">第四尔时一切诸天及诸菩萨已下至阿僧祇众恭敬尊重。<a id="a-AR"></a>此之一段有一百五行经。<a id="a-AS"></a>总大众见佛饶益众生无限自在分。<a id="a-AT"></a>于中文义如经自具。</p>
  <p id="aAU">第五身光照曜无限分中有十二行经。<a id="a-AV"></a>约分七分。<a id="a-AW"></a>一尔时大众咸见佛身已下至无边法界有两行半经。<a id="a-AX"></a>明见佛光明境界分。<a id="a-AY"></a>二以佛神力已下至出世善根之所成就可两行经。<a id="a-AZ"></a>明如来神力出妙音声说颂分。<a id="a-Aa"></a>三复现百千亿那由他已下至自在之所出生有两行经。<a id="a-Ab"></a>明如来现自报相庄严分。<a id="a-Ac"></a>四又现不可说已下至甚深义可一行半经。<a id="a-Ad"></a>明现无尽诸佛出兴分。<a id="a-Ae"></a>五又现不可说已下至平等清净一行半经。<a id="a-Af"></a>明如来神力通变遍周分。<a id="a-Ag"></a>六如是已下至不思议胜德生有一行经。<a id="a-Ah"></a>明前所现是如来胜智德所生分。<a id="a-Ai"></a>七复现百千亿那由他已下至佛法门故有八行经。<a id="a-Aj"></a>明如来现不思议妙宝焰现自善根集大众分。<a id="a-Ak"></a>此七段经中文义自具。<a id="a-Al"></a>此段意如来自现境界。<a id="a-Am"></a>令回向者加行契入。</p>
 </body>
</html>