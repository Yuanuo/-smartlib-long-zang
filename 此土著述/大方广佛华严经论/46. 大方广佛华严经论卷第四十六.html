<!doctype html>
<html id="z3IBWpY1Tm" data-ver="748">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第四十六</h1>
  <p id="a2">第一正入当位法门中。<a id="a-3"></a>从尔时善财童子已下。<a id="a-4"></a>至我唯知此菩萨所有佛不涅槃际解脱门。<a id="a-5"></a>于此段中约立五门。<a id="a-6"></a>一渐次游行至善度城。<a id="a-7"></a>二诣居士宅顶礼其足。<a id="a-8"></a>三合掌而立正申所求。<a id="a-9"></a>四居士为善财正说所行之法所行解脱门名不涅槃际五举所现行。<a id="a-A"></a>供养旃檀塔座。<a id="a-B"></a>供养旃檀塔座者。<a id="a-C"></a>经云我开旃檀座如来塔门。<a id="a-D"></a>时得三昧。<a id="a-E"></a>名佛种无尽者。<a id="a-F"></a>明一切众生分别心皆是如来智慧种同于诸佛智慧种无有生灭等相。<a id="a-G"></a>此同十住中第六住十行中第六行十地中第六地。<a id="a-H"></a>以十住十行中第六出世间之智慧门。<a id="a-I"></a>回向入缠处俗中智慧利生之行故。<a id="a-J"></a>为居士身。<a id="a-K"></a>处世化俗置一塔室。<a id="a-L"></a>于中安置一旃檀座。<a id="a-M"></a>不置形像。<a id="a-N"></a>表第六智慧门达无相法也。<a id="a-O"></a>以此塔座供养诸佛现在其前。<a id="a-P"></a>明无相法无有三世古今之见。<a id="a-Q"></a>为以自佛智慧与一切诸佛智慧无相体。<a id="a-R"></a>同皆为一际。<a id="a-S"></a>一切众生亦与一切诸佛智慧本来一际。<a id="a-T"></a>为诸众生说如斯法。<a id="a-U"></a>令诸众生开佛知见入佛知见悟佛知见故。<a id="a-V"></a>城名善度。<a id="a-W"></a>居士名含摄。<a id="a-X"></a>一切诸佛一切众生智慧皆一体不生灭故。<a id="a-Y"></a>既是诸佛智慧无生灭性。<a id="a-Z"></a>一切众生亦不生灭也。<a id="a-a"></a>故得一切诸佛不入涅槃。<a id="a-b"></a>此意明如座上无相是佛故。<a id="a-c"></a>善财白言此三昧境界云何已下。<a id="a-d"></a>是居士答。<a id="a-e"></a>入此三昧见佛之数。<a id="a-f"></a>此界他方三世诸佛。<a id="a-g"></a>总皆得见所有见佛之数如经具明。<a id="a-h"></a>意明诸佛众生无生灭相方便以将其旃檀座塔引接。<a id="a-i"></a>表示令一切众生达自身心性相智慧。<a id="a-j"></a>如旃檀座塔。<a id="a-k"></a>本来佛也。<a id="a-l"></a>明性相皆无俱不生灭。<a id="a-m"></a>达相如化了性如空。<a id="a-n"></a>智无依住何有生灭。<a id="a-o"></a>此是随顺坚固一切善根回向。<a id="a-p"></a>以般若波罗蜜为体。<a id="a-q"></a>余九为伴。<a id="a-r"></a>此治出世智慧处生死中于大慈悲不自在障。<a id="a-s"></a>令得自在故。</p>
  <p id="at">第二推德升进中。<a id="a-u"></a>从如诸菩萨摩诃萨。<a id="a-v"></a>至辞退而去并颂。<a id="a-w"></a>有十四行经。<a id="a-x"></a>分为五门。<a id="a-y"></a>一推德升进。<a id="a-z"></a>二示善知识方所。<a id="a-10"></a>三举山名补怛洛迦。<a id="a-11"></a>四举善知识名观自在号观世音。<a id="a-12"></a>五礼敬辞退。<a id="a-13"></a>随文释义者。<a id="a-14"></a>山名补怛洛迦者。<a id="a-15"></a>此云小白花树山。<a id="a-16"></a>多生白花树。<a id="a-17"></a>其花甚香。<a id="a-18"></a>香气远及。<a id="a-19"></a>为明此圣者修慈悲行门以谦下极小为行也。<a id="a-1A"></a>华者。<a id="a-1B"></a>明开敷万行故。<a id="a-1C"></a>此慈悲谦下极小和悦行花开敷。<a id="a-1D"></a>教化行香。<a id="a-1E"></a>远熏一切众生。<a id="a-1F"></a>皆令闻其名者发菩提心故。<a id="a-1G"></a>举善知识名观自在者。<a id="a-1H"></a>以旧经云观世音为正。<a id="a-1I"></a>梵云光世音。<a id="a-1J"></a>以慈悲光照世间。<a id="a-1K"></a>闻苦便救。<a id="a-1L"></a>有待念而方救者。<a id="a-1M"></a>意令彼回心专缘善发心。<a id="a-1N"></a>令功德善根深固也。</p>
  <p id="a1O">问曰。<a id="a-1P"></a>观自在可无慈悲。<a id="a-1Q"></a>何以要须光世音。</p>
  <p id="a1R">答曰。<a id="a-1S"></a>夫一切菩萨约行成名。<a id="a-1T"></a>约名行表位。<a id="a-1U"></a>虽一切菩萨皆具智悲二门。<a id="a-1V"></a>今以名行表升进。<a id="a-1W"></a>要须以名表法。<a id="a-1X"></a>今此第七随顺一切众生回向。<a id="a-1Y"></a>成处世慈悲门。<a id="a-1Z"></a>以光世音名。<a id="a-1a"></a>是慈悲之号。<a id="a-1b"></a>以为表位行门令升进也。<a id="a-1c"></a>观自在者。<a id="a-1d"></a>但明观照。<a id="a-1e"></a>成出世般若义自在故。<a id="a-1f"></a>以表观世间苦。<a id="a-1g"></a>表悲门不如观世音之号。<a id="a-1h"></a>法华中云。<a id="a-1i"></a>普贤菩萨从东方宝威德上王佛所来者。<a id="a-1j"></a>又余经云。<a id="a-1k"></a>观世音在西方阿弥陀佛所者。<a id="a-1l"></a>总是如来密意方便。<a id="a-1m"></a>表法成名。<a id="a-1n"></a>意云。<a id="a-1o"></a>东方是智。<a id="a-1p"></a>西方是悲。<a id="a-1q"></a>以方表法。<a id="a-1r"></a>实无方所。<a id="a-1s"></a>但约东为春阳发生日出普照。<a id="a-1t"></a>二十八宿中。<a id="a-1u"></a>东方角宿及房心等七星。<a id="a-1v"></a>皆为众善位以表智门。<a id="a-1w"></a>西方七宿昴毕参等主白虎。<a id="a-1x"></a>秋杀义。<a id="a-1y"></a>昴为刑狱。<a id="a-1z"></a>多主罚恶。<a id="a-20"></a>以观世音主之。<a id="a-21"></a>而实佛国一方满十方。<a id="a-22"></a>一尘含法界。<a id="a-23"></a>何有方所而存自他隔得别佛也。<a id="a-24"></a>先德翻经之士。<a id="a-25"></a>以三乘教谓此方无观世音。<a id="a-26"></a>以观自在充号。<a id="a-27"></a>此非实。<a id="a-28"></a>法界毗卢遮那如来境智道理。<a id="a-29"></a>于法华经中会三入一门中。<a id="a-2A"></a>具有此三法。<a id="a-2B"></a>文殊普贤观世音菩萨。<a id="a-2C"></a>表法身无相慧及根本智。<a id="a-2D"></a>即文殊之行主之。<a id="a-2E"></a>表从根本智起差别行。<a id="a-2F"></a>以普贤主之。<a id="a-2G"></a>表大慈悲心恒处苦流不求出离。<a id="a-2H"></a>以观世音主之。<a id="a-2I"></a>以此三法属于一人所行令具足。<a id="a-2J"></a>遍周一切众生界。<a id="a-2K"></a>教化众生令无有余。<a id="a-2L"></a>名毗卢遮那佛。<a id="a-2M"></a>即明一切处文殊。<a id="a-2N"></a>一切处普贤。<a id="a-2O"></a>一切处观世音。<a id="a-2P"></a>一切处毗卢遮那。<a id="a-2Q"></a>乃至微尘中重重充遍。<a id="a-2R"></a>且约略明也。<a id="a-2S"></a>如海上有山多贤圣者。<a id="a-2T"></a>此约南海之上。<a id="a-2U"></a>亦主生死海上。<a id="a-2V"></a>余义如文具明。<a id="a-2W"></a>亦约慈悲为流泉。</p>
  <p id="a2X">第一正入当位法门中。<a id="a-2Y"></a>从尔时善财童子已下。<a id="a-2Z"></a>至我唯知此大悲行门。<a id="a-2a"></a>于此段中约立五门。<a id="a-2b"></a>一念善知识教思惟升进。<a id="a-2c"></a>二渐次游行至于彼山。<a id="a-2d"></a>处处求觅此大菩萨。<a id="a-2e"></a>三见其西面岩谷之中观世音菩萨于金刚宝石上结跏趺坐。<a id="a-2f"></a>四善财见。<a id="a-2g"></a>已欢喜。<a id="a-2h"></a>观世音遥见善财称叹。<a id="a-2i"></a>五善财顶礼申请。<a id="a-2j"></a>观世音为说大慈悲行解脱门。<a id="a-2k"></a>随文释义者。<a id="a-2l"></a>如第五婆须蜜女。<a id="a-2m"></a>以师子频申引接成悲举行。<a id="a-2n"></a>及报身相及境界所居皆宝庄严。<a id="a-2o"></a>至第六第七回向。<a id="a-2p"></a>为大悲至极熟物利生。<a id="a-2q"></a>不就自报。<a id="a-2r"></a>就众生界秽境而居岩谷。<a id="a-2s"></a>泉流萦映树林蓊郁香草柔软右旋布地。<a id="a-2t"></a>观世音菩萨坐金刚宝石。<a id="a-2u"></a>无量菩萨皆坐宝石。<a id="a-2v"></a>此是所居处表岩谷。<a id="a-2w"></a>明险道趣。<a id="a-2x"></a>泉流萦映者。<a id="a-2y"></a>明慈悲莹彻。<a id="a-2z"></a>树林蓊郁者。<a id="a-30"></a>表慈心荫密。<a id="a-31"></a>香草柔软者。<a id="a-32"></a>表和言芳教重悦人心。<a id="a-33"></a>右旋布地者。<a id="a-34"></a>表众生顺化布慈悲地令有所归。<a id="a-35"></a>观世音菩萨坐金刚宝石者。<a id="a-36"></a>表以金刚智用随悲行坚实深重无所倾动也。<a id="a-37"></a>结跏趺坐者。<a id="a-38"></a>智悲交彻也。<a id="a-39"></a>无量菩萨皆坐宝石者。<a id="a-3A"></a>悲行坚厚也。<a id="a-3B"></a>善财谛观目不暂瞬者。<a id="a-3C"></a>敬法贵人慈心见彻无别念也。<a id="a-3D"></a>善财叹德如经具明。<a id="a-3E"></a>善财往诣观世音所。<a id="a-3F"></a>观世音菩萨遥见善财。<a id="a-3G"></a>即云善来。<a id="a-3H"></a>并诸称叹未及致敬先有是言者。<a id="a-3I"></a>明大悲深厚先致慰问及称叹然后顶礼旋绕申其所请。<a id="a-3J"></a>观世音菩萨授与善财大悲行解脱门。<a id="a-3K"></a>明回第六住第六地中修出世慈悲令成入俗慈悲之行。<a id="a-3L"></a>至此位中菩萨。<a id="a-3M"></a>是第七等随顺一切众生回向满故。<a id="a-3N"></a>入俗智亦于此满故。<a id="a-3O"></a>如下文指位。<a id="a-3P"></a>虽在东方有菩萨。<a id="a-3Q"></a>名为正趣。<a id="a-3R"></a>及至见时还同会而居。<a id="a-3S"></a>表此位菩萨入俗现行悲智齐也。<a id="a-3T"></a>至次下文和会。<a id="a-3U"></a>经云。<a id="a-3V"></a>善男子。<a id="a-3W"></a>我恒住此大悲行门。<a id="a-3X"></a>常在一切诸如来所。<a id="a-3Y"></a>普现一切众生之前。<a id="a-3Z"></a>以四摄事摄诸众生。<a id="a-3a"></a>广如经说。<a id="a-3b"></a>意明。<a id="a-3c"></a>不离根本智。<a id="a-3d"></a>十方世界对现色身慈悲利物。<a id="a-3e"></a>已下广明观世音菩萨自所。<a id="a-3f"></a>誓愿利众生事行如。<a id="a-3g"></a>下具明。<a id="a-3h"></a>我唯得此菩萨大悲行门已下。<a id="a-3i"></a>是推德升进。<a id="a-3j"></a>此是等随顺一切众生回向门。<a id="a-3k"></a>方便波罗蜜为主。<a id="a-3l"></a>余九为伴。<a id="a-3m"></a>约智门中诸位通治。<a id="a-3n"></a>约位门中治十住十行中出世大悲处俗。<a id="a-3o"></a>不自在障。<a id="a-3p"></a>令得自在。</p>
  <p id="a3q">第二推德升进。<a id="a-3r"></a>从如诸菩萨已下。<a id="a-3s"></a>至辞退而去。<a id="a-3t"></a>有十八行半经。<a id="a-3u"></a>分为五门。<a id="a-3v"></a>一推德升进。<a id="a-3w"></a>二示善知识方所。<a id="a-3x"></a>三举善知识名为正趣。<a id="a-3y"></a>四重叹善知识光明威德神通普化。<a id="a-3z"></a>五劝令往问。</p>
  <p id="a40">问曰。<a id="a-41"></a>此何意不云辞退而去。</p>
  <p id="a42">答曰。<a id="a-43"></a>为此观世音菩萨会中见正趣菩萨。<a id="a-44"></a>悲智二位在此位齐满。<a id="a-45"></a>表悲终即无明之智自成。<a id="a-46"></a>明悲智无二体故不辞去也。<a id="a-47"></a>又明从师子频申比丘尼。<a id="a-48"></a>修悲起智。<a id="a-49"></a>从此第八回向已去至第十地神。<a id="a-4A"></a>即从智成悲。<a id="a-4B"></a>即天神是智。<a id="a-4C"></a>地神是悲。<a id="a-4D"></a>明智悲合体即普贤行自在。<a id="a-4E"></a>此明智悲应真体通神性。<a id="a-4F"></a>名之天地之神。<a id="a-4G"></a>非世鬼神也。<a id="a-4H"></a>观世音菩萨云。<a id="a-4I"></a>东方有一菩萨名曰正趣者。<a id="a-4J"></a>明正智无邪故云正趣。<a id="a-4K"></a>从空而来者。<a id="a-4L"></a>明智体无依性无形质。<a id="a-4M"></a>神无不遍。<a id="a-4N"></a>自体真空起如幻身。<a id="a-4O"></a>应缘利物。<a id="a-4P"></a>一刹那际响应十方。<a id="a-4Q"></a>性无往来。<a id="a-4R"></a>以虚空而现幻像。<a id="a-4S"></a>故云从空而来东方者。<a id="a-4T"></a>表是智也。<a id="a-4U"></a>云南方表法为虚无。<a id="a-4V"></a>为离中虚为明为正为日。<a id="a-4W"></a>离者丽也。<a id="a-4X"></a>以明丽于地者。<a id="a-4Y"></a>以北方为坎。<a id="a-4Z"></a>为黑。<a id="a-4a"></a>以子为阴极。<a id="a-4b"></a>癸为阴终。<a id="a-4c"></a>以背黑。<a id="a-4d"></a>而从明背邪而从正。<a id="a-4e"></a>是初启蒙之位。<a id="a-4f"></a>故往南方。<a id="a-4g"></a>今至第八真如相回向。<a id="a-4h"></a>即明东方为智为震为雷为音声为青龙为春生为福德为吉庆。<a id="a-4i"></a>日生于寅出于卯。<a id="a-4j"></a>定是非于辰巳也。<a id="a-4k"></a>至午巳东。<a id="a-4l"></a>总属阳位。<a id="a-4m"></a>午为阳极未为阳终。<a id="a-4n"></a>自未至丑。<a id="a-4o"></a>是阴位。<a id="a-4p"></a>以此第八智明真如相回向。<a id="a-4q"></a>即取东方为智。<a id="a-4r"></a>明照万邪故。<a id="a-4s"></a>入于生死震动万有令明生故。<a id="a-4t"></a>教化众生达真如故。<a id="a-4u"></a>照愚夫道成君子之德故。<a id="a-4v"></a>破佞邪道成正智故。<a id="a-4w"></a>照一切恶生一切善故。<a id="a-4x"></a>长诸善根成白净无垢吉祥福德故。<a id="a-4y"></a>故东方表智。<a id="a-4z"></a>西方表悲。<a id="a-50"></a>以此二位明悲智齐故。<a id="a-51"></a>正趣菩萨从东方以来白花山西一处而见。<a id="a-52"></a>以明东表智西表悲。<a id="a-53"></a>此观音正趣会悲智二位。<a id="a-54"></a>一分始终自此已去从智行悲也。<a id="a-55"></a>即次后天地之神。<a id="a-56"></a>是以明从悲行智即行狭不终以智行悲。<a id="a-57"></a>即行广无限自在故。<a id="a-58"></a>如十地位满智悲功成十一地中。<a id="a-59"></a>还以悲为体以智为用。<a id="a-5A"></a>即摩耶是悲。<a id="a-5B"></a>生佛是智。<a id="a-5C"></a>如是一一位中升进皆有意趣。<a id="a-5D"></a>总别同异如东西南北。<a id="a-5E"></a>表自有趣求启迷发明。<a id="a-5F"></a>即往南方表之。<a id="a-5G"></a>若明智悲益俗。<a id="a-5H"></a>即东西表之。<a id="a-5I"></a>观音在白花山西者。<a id="a-5J"></a>白者金像也。<a id="a-5K"></a>西方白表金位也。<a id="a-5L"></a>主将位也。<a id="a-5M"></a>东方者。<a id="a-5N"></a>木位。<a id="a-5O"></a>主青像。<a id="a-5P"></a>主相位也。<a id="a-5Q"></a>相主生。<a id="a-5R"></a>将主杀。<a id="a-5S"></a>如来以约世间法则安立法门令世间易解故。<a id="a-5T"></a>以此杀害之处置大慈悲之门。<a id="a-5U"></a>以为救苦。<a id="a-5V"></a>以东方春生之位。<a id="a-5W"></a>置大智之门。<a id="a-5X"></a>以表智生众善。<a id="a-5Y"></a>令易达其事故。<a id="a-5Z"></a>如老子云。<a id="a-5a"></a>上将军居右。<a id="a-5b"></a>偏将军居左。<a id="a-5c"></a>明上者而具慈恐妄杀也。<a id="a-5d"></a>而实大像混然。<a id="a-5e"></a>何有方形而可得也。<a id="a-5f"></a>但约法立名设其则也。<a id="a-5g"></a>然智悲之道。<a id="a-5h"></a>以一法而满十方。<a id="a-5i"></a>以一行而遍一切万行。<a id="a-5j"></a>虽然约世轨则设法。<a id="a-5k"></a>不无如世陈设者。<a id="a-5l"></a>是随方应用也。<a id="a-5m"></a>是故此经观世音菩萨云。<a id="a-5n"></a>东方有菩萨名为正趣。<a id="a-5o"></a>表第八智位。<a id="a-5p"></a>照世间大夜故。<a id="a-5q"></a>此同十住十行十地十一地第八无功智之大用故。<a id="a-5r"></a>位同升进生熟逆顺有异。<a id="a-5s"></a>此正趣菩萨从空中来。<a id="a-5t"></a>至娑婆世界轮围山顶。<a id="a-5u"></a>以足指按地。<a id="a-5v"></a>其娑婆世界六种震动者。<a id="a-5w"></a>表智能破闇众生惑灭境亡散也。<a id="a-5x"></a>智现妄亡。<a id="a-5y"></a>妄业所报得大地之境界亦亡散故地动。<a id="a-5z"></a>动者散也。<a id="a-60"></a>如定现前妄亡智应报境尽亡。<a id="a-61"></a>足指按地者。<a id="a-62"></a>智之所行也。<a id="a-63"></a>表以法空起智现。<a id="a-64"></a>前众执皆散。<a id="a-65"></a>轮围山是妄所执之报境。<a id="a-66"></a>无依智现所执境无。<a id="a-67"></a>以禅观方明不可以想心斟酌。<a id="a-68"></a>一切皆以众宝庄严者。<a id="a-69"></a>明妄亡境灭。<a id="a-6A"></a>随智净福相应即诸功德便现身放光明映蔽一切日月星电天龙八部释梵护世四王所有光明皆如聚墨其光普照一切地狱畜生者。<a id="a-6B"></a>如三界之光。<a id="a-6C"></a>皆有漏业。<a id="a-6D"></a>随生灭心功德所生。<a id="a-6E"></a>皆未离生灭我所。<a id="a-6F"></a>有漏业果。<a id="a-6G"></a>皆有自他能所。<a id="a-6H"></a>得业在如真理智无漏无我无作具法性清净。<a id="a-6I"></a>任性大慈悲之智光。<a id="a-6J"></a>非世所及。<a id="a-6K"></a>无有隔障边际分剂可及。<a id="a-6L"></a>十方洞彻六道遍周故。<a id="a-6M"></a>已下智悲之行。<a id="a-6N"></a>如经具明。</p>
  <p id="a6O">第一正入当位法门中。<a id="a-6P"></a>从尔时善财童子已下。<a id="a-6Q"></a>至我唯知此菩萨普门速疾行解脱门。<a id="a-6R"></a>于此段中约立五门。<a id="a-6S"></a>一依教速往诣彼菩萨所。<a id="a-6T"></a>二顶礼合掌申请所求。<a id="a-6U"></a>三正趣菩萨说自所行法。<a id="a-6V"></a>名普门速疾行解脱。<a id="a-6W"></a>四善财致问。<a id="a-6X"></a>于何佛所得此法门所从来刹去此几何。<a id="a-6Y"></a>来已久如。<a id="a-6Z"></a>五正说所缘因依得法所在久近之数。<a id="a-6a"></a>云善男子我从东方妙藏世界普胜生佛所而来此土。<a id="a-6b"></a>于彼佛所得此法门者。<a id="a-6c"></a>此约实而论。<a id="a-6d"></a>智无方所远近之体。<a id="a-6e"></a>约以表法中云东方妙藏世界普胜生佛所得此法门。<a id="a-6f"></a>明东方是众善发生之位。<a id="a-6g"></a>妙藏世界者。<a id="a-6h"></a>是自妙理法身根本智藏性周圆满普遍十方。<a id="a-6i"></a>名为世界。<a id="a-6j"></a>普胜生佛所得此法门者。<a id="a-6k"></a>明从根本智生差别智响应众生。<a id="a-6l"></a>意明不移根本智大用而无功故。<a id="a-6m"></a>从彼发来已经不可说佛刹微尘数劫者。<a id="a-6n"></a>以根本智超尘出劫。<a id="a-6o"></a>不属数量所收。<a id="a-6p"></a>一一念中。<a id="a-6q"></a>举不可说不可说佛刹微尘数步者。<a id="a-6r"></a>明念念中超出过如是情量度量。<a id="a-6s"></a>一一步过不可说不可说世界微尘数佛刹。<a id="a-6t"></a>我皆遍入至其佛所。<a id="a-6u"></a>以妙供具而为供养。<a id="a-6v"></a>此诸供具。<a id="a-6w"></a>意明。<a id="a-6x"></a>根本智性自遍周。<a id="a-6y"></a>差别智业用亦如根本智遍周所作供养诸佛依根本智起。<a id="a-6z"></a>以根本无作智印。<a id="a-70"></a>起如幻业用。<a id="a-71"></a>普印诸供养具无功而自成。<a id="a-72"></a>以用归本故。<a id="a-73"></a>明此第八回向已前以根本智行差别智。<a id="a-74"></a>具大慈悲。<a id="a-75"></a>及世所有一切功巧。<a id="a-76"></a>五明技术之法饶益众生。<a id="a-77"></a>此位差别智终约用从本。<a id="a-78"></a>总无功用。<a id="a-79"></a>任法自成。<a id="a-7A"></a>教化众生亦复如是。<a id="a-7B"></a>自余如经具明。<a id="a-7C"></a>此是真如相回向。<a id="a-7D"></a>以愿波罗蜜为主。<a id="a-7E"></a>余九为伴。<a id="a-7F"></a>约智门中诸位通治。<a id="a-7G"></a>约位门中以治有功用行入于世间。<a id="a-7H"></a>无功用智任运大悲。<a id="a-7I"></a>此位明有学诸法已终会令悲智一性无二遍周故。<a id="a-7J"></a>在观音会中一处而见。<a id="a-7K"></a>第二推德升进门中。<a id="a-7L"></a>从如诸菩萨已下。<a id="a-7M"></a>至辞退而去。<a id="a-7N"></a>有八行半。<a id="a-7O"></a>经约立五门。<a id="a-7P"></a>一推德升进。<a id="a-7Q"></a>二示善知识所在方所。<a id="a-7R"></a>三举其城名堕罗钵底。<a id="a-7S"></a>四举神名为大天。<a id="a-7T"></a>五礼敬辞去。<a id="a-7U"></a>随文释义者。<a id="a-7V"></a>城名堕罗钵底。<a id="a-7W"></a>此云有门。<a id="a-7X"></a>为此第九回向主大法师位。<a id="a-7Y"></a>同十住中法王子住十地中第九妙善慧地。<a id="a-7Z"></a>有大法门饶益众生故。<a id="a-7a"></a>故城名有门问曰。<a id="a-7b"></a>何故此位见大天神。<a id="a-7c"></a>为明第九无缚无著解脱回向智净为天。<a id="a-7d"></a>其智无依不为不思而恒应万有。<a id="a-7e"></a>故号天神。<a id="a-7f"></a>即是此界干神是也。<a id="a-7g"></a>自会此智道相应也。<a id="a-7h"></a>凡为天地日月五星名山大川五岳四渎河海社稷之神。<a id="a-7i"></a>皆是菩萨所为。<a id="a-7j"></a>非是凡世鬼神力所堪能故。<a id="a-7k"></a>以干为天门。<a id="a-7l"></a>以净无垢智现众法故。<a id="a-7m"></a>巽为地户。<a id="a-7n"></a>以巽为风。<a id="a-7o"></a>动生万物。<a id="a-7p"></a>胜持万物荷负大地故。<a id="a-7q"></a>以配长女主持阴位。<a id="a-7r"></a>如初会风神是也。<a id="a-7s"></a>今大天神城名有门。<a id="a-7t"></a>如天净体现世一切所有法门。<a id="a-7u"></a>此依化主立名。<a id="a-7v"></a>有大法门故。<a id="a-7w"></a>城名有门。<a id="a-7x"></a>如天现像善恶俱示。<a id="a-7y"></a>如天无思。<a id="a-7z"></a>赏罚应时。<a id="a-80"></a>此天神即是无为无作净智为体。<a id="a-81"></a>一切众生同共有之。<a id="a-82"></a>从自心迷惑智殊品。<a id="a-83"></a>见各不同。<a id="a-84"></a>净秽皆别。<a id="a-85"></a>若心净者便为净土。<a id="a-86"></a>名第一义天。<a id="a-87"></a>一切智天。<a id="a-88"></a>非如五行生灭天也。<a id="a-89"></a>此天神是应真名神为明。<a id="a-8A"></a>修行升进渐智通灵性。<a id="a-8B"></a>号之为神故。</p>
  <p id="a8C">第一正入当位法门中。<a id="a-8D"></a>从尔时善财童子已下。<a id="a-8E"></a>至我唯知。<a id="a-8F"></a>此云网解脱门。<a id="a-8G"></a>于此段中约立五门。<a id="a-8H"></a>一念善知识教思惟升进。<a id="a-8I"></a>二渐次游行至有门城。<a id="a-8J"></a>三推问诸人大天所在。<a id="a-8K"></a>四知其所在。<a id="a-8L"></a>往诣顶礼申请所求。<a id="a-8M"></a>五时大天出。<a id="a-8N"></a>四长手取四大海水。<a id="a-8O"></a>用洗其面。<a id="a-8P"></a>持金花以散善财而为说法。<a id="a-8Q"></a>随文释义者。<a id="a-8R"></a>出四长手取四大海水自洗其面者。<a id="a-8S"></a>明发大菩提心者难得难见。<a id="a-8T"></a>取四大海水用洗面者。<a id="a-8U"></a>明贵发心者洗面方观。<a id="a-8V"></a>持诸金花以散善财者。<a id="a-8W"></a>明贵重而观贵敬供养能发大菩提心者故。<a id="a-8X"></a>又表四长手取四大海水以四无量心四摄法摄众生故。<a id="a-8Y"></a>用洗面者明以大悲水以从智用观察众生恒摄受也。<a id="a-8Z"></a>如芬陀利华者。<a id="a-8a"></a>百叶白莲华也。<a id="a-8b"></a>明端正香洁人皆乐见。<a id="a-8c"></a>菩萨亦尔。<a id="a-8d"></a>心端行正能说法。<a id="a-8e"></a>香熏泽人心。<a id="a-8f"></a>皆令解脱。<a id="a-8g"></a>人皆乐见。<a id="a-8h"></a>善男子我已成就云网法门者。<a id="a-8i"></a>明大悲云普覆一切雨教如网漉众生故。<a id="a-8j"></a>善财问言。<a id="a-8k"></a>此法门境界云何。<a id="a-8l"></a>如下所明。<a id="a-8m"></a>金银琉璃颇梨车磲玛瑙大焰宝离垢藏宝大光明宝宝璎珞宝耳珰及宝冠宝钏宝锁珠网种种摩尼等及华鬘香一切衣服音乐等具皆如山聚。<a id="a-8n"></a>及无数百千亿诸童女众。<a id="a-8o"></a>而彼大天授与善财令其舍施摄受众生如经广说。<a id="a-8p"></a>及所教化饶益众生之行。<a id="a-8q"></a>如经广明。<a id="a-8r"></a>此是第九无缚无著解脱回向行中善知识。<a id="a-8s"></a>以力波罗蜜为主。<a id="a-8t"></a>余九为伴。<a id="a-8u"></a>约智门中同治。<a id="a-8v"></a>约位门中偏治处于三界菩萨人天众中说法。<a id="a-8w"></a>不自在障。<a id="a-8x"></a>令得自在。<a id="a-8y"></a>入于灵智。<a id="a-8z"></a>神化自在转正法轮。</p>
  <p id="a90">第二推德升进中。<a id="a-91"></a>如诸菩萨摩诃萨已下。<a id="a-92"></a>至辞退而去。<a id="a-93"></a>有十行经。<a id="a-94"></a>约立五门。<a id="a-95"></a>一推德升进。<a id="a-96"></a>二示善知识所在云在。<a id="a-97"></a>阎浮提摩竭提国菩提场中。<a id="a-98"></a>三举善知识地神名安住。<a id="a-99"></a>四劝诣彼问。<a id="a-9A"></a>五礼敬辞去。<a id="a-9B"></a>随文释义者。</p>
  <p id="a9C">问曰。<a id="a-9D"></a>何故不云南方。<a id="a-9E"></a>云阎浮提摩竭提国菩提场中有地神名安住者。</p>
  <p id="a9F">答曰。<a id="a-9G"></a>此同十住中第十灌顶住。<a id="a-9H"></a>回彼解脱入于生死。<a id="a-9I"></a>令随智大慈悲饶益众生悉圆满故。<a id="a-9J"></a>但云阎浮提无别偏求。<a id="a-9K"></a>此以等法界回向法故。<a id="a-9L"></a>又菩提场主地神是总摄义故。<a id="a-9M"></a>十地仿此样式。<a id="a-9N"></a>摩竭提国者。<a id="a-9O"></a>前已释也。<a id="a-9P"></a>菩提场主地神者。<a id="a-9Q"></a>以前明天神主智圆满。<a id="a-9R"></a>此云地神主慈悲圆满。<a id="a-9S"></a>表地能荷负万有长养众生故。<a id="a-9T"></a>以表慈悲处下生诸法门育载荷负众生皆令离生死苦故。<a id="a-9U"></a>以地神表之。<a id="a-9V"></a>亦明地神是此位菩萨主持。<a id="a-9W"></a>即是此号地神也。<a id="a-9X"></a>明大悲厚载万物。<a id="a-9Y"></a>菩提场中者。<a id="a-9Z"></a>此位会菩提理智慈悲五法为一。<a id="a-9a"></a>皆圆满故。<a id="a-9b"></a>名安住神者。<a id="a-9c"></a>于此五法齐圆无所倾动故。</p>
  <p id="a9d">第一正入当位法门中。<a id="a-9e"></a>从尔时善财童子已下。<a id="a-9f"></a>至我唯知此不可坏智慧藏法门中。<a id="a-9g"></a>于此约立五门。<a id="a-9h"></a>一渐次游行趣摩竭提国菩提场内安住神所。<a id="a-9i"></a>二百万地神同在其中。<a id="a-9j"></a>同共称叹善财至德。<a id="a-9k"></a>三百万地神放大光明照大千界。<a id="a-9l"></a>普皆震吼庄严大地。<a id="a-9m"></a>四示善财往业善根。<a id="a-9n"></a>五举自行法门。<a id="a-9o"></a>名菩萨不可坏智慧藏解脱门。<a id="a-9p"></a>授与善财。<a id="a-9q"></a>随文释义者。<a id="a-9r"></a>百万地神表大慈悲行圆满故。<a id="a-9s"></a>咸放光明照三千大千世界者。<a id="a-9t"></a>明智满悲圆。<a id="a-9u"></a>又三千大千世界一时震吼者。<a id="a-9v"></a>皆明善财至此位智悲总圆满。<a id="a-9w"></a>生死涅槃染净业谢。<a id="a-9x"></a>福增报现致使如然。<a id="a-9y"></a>地神以足指按地。<a id="a-9z"></a>百千亿阿僧祇宝藏自然涌出者。<a id="a-A0"></a>表善财自行所及故。<a id="a-A1"></a>足指按地。<a id="a-A2"></a>又表善财始发行入此位故。<a id="a-A3"></a>既入此位报境。<a id="a-A4"></a>便现所现宝藏是也。<a id="a-A5"></a>初举地神自行报果。<a id="a-A6"></a>后举善财所及处。<a id="a-A7"></a>我得菩萨解脱名不可坏智慧藏者。<a id="a-A8"></a>明悲从智起即无可坏故。<a id="a-A9"></a>藏者。<a id="a-AA"></a>以法界行。<a id="a-AB"></a>智无不含。<a id="a-AC"></a>悲无不满。<a id="a-AD"></a>无生不济。<a id="a-AE"></a>无苦不救。<a id="a-AF"></a>智悲遍周。<a id="a-AG"></a>名之为藏。<a id="a-AH"></a>于行不著名为解脱。<a id="a-AI"></a>凡所差别智中所行。<a id="a-AJ"></a>大慈大悲皆是菩萨行故。<a id="a-AK"></a>唯法身根本智是佛也。<a id="a-AL"></a>善男子。<a id="a-AM"></a>我忆自从燃灯佛已来。<a id="a-AN"></a>常随菩萨恭敬守护观察菩萨所有心行者。<a id="a-AO"></a>明从根本智起差别智学慈悲行也。<a id="a-AP"></a>乃至如下文广明。<a id="a-AQ"></a>善男子。<a id="a-AR"></a>乃往古世过须弥山微尘数劫。<a id="a-AS"></a>有劫名庄严。<a id="a-AT"></a>世界名月幢。<a id="a-AU"></a>佛号妙眼。<a id="a-AV"></a>于彼佛所得此法门。<a id="a-AW"></a>乃至不可说不可说佛刹。<a id="a-AX"></a>微尘数如来应正等觉悉皆承事者。<a id="a-AY"></a>明大悲行深广自不求安。<a id="a-AZ"></a>乃至示成正觉入涅槃。<a id="a-Aa"></a>总是菩萨行收妙眼如来及世界。<a id="a-Ab"></a>总是智慈自己之法故。<a id="a-Ac"></a>如毗卢遮那如来处道满圆极之报身报土。<a id="a-Ad"></a>如是菩萨行无始无终。<a id="a-Ae"></a>是寻常家事周满十方。<a id="a-Af"></a>如因陀罗网也。<a id="a-Ag"></a>自从此已去。<a id="a-Ah"></a>入十地位中。<a id="a-Ai"></a>所论发心近远皆是多。<a id="a-Aj"></a>表大悲深广。<a id="a-Ak"></a>不限其生及以劫量。<a id="a-Al"></a>无始无终然亦不出刹那之际也。<a id="a-Am"></a>随世多劫约智无时。<a id="a-An"></a>此是等法界无量回向。<a id="a-Ao"></a>以智波罗蜜为主。<a id="a-Ap"></a>余九为伴。<a id="a-Aq"></a>约智门中诸位通治。<a id="a-Ar"></a>约位门中治出世智悲。<a id="a-As"></a>回入生死中令自在故。<a id="a-At"></a>已下推德升进入初地位中也。</p>
  <p id="aAu">善财童子善知识十地位。<a id="a-Av"></a>自此已后十个地中修行。<a id="a-Aw"></a>一依安住地神所智悲之行。<a id="a-Ax"></a>以彼十住十行位中出世智悲之行。<a id="a-Ay"></a>犹多滞净。<a id="a-Az"></a>以十回向大愿和融出世间真俗二智。<a id="a-B0"></a>使恒处世间行大慈悲智无净染。<a id="a-B1"></a>虽处世间。<a id="a-B2"></a>如净莲花处水不污开敷菡萏色香第一。<a id="a-B3"></a>菩萨处世大悲行花开敷功德第一。<a id="a-B4"></a>下九个天神一个瞿波女总是女类。<a id="a-B5"></a>并是俗流无出家类。<a id="a-B6"></a>明以前出世间入于世间如回向法长养大悲。<a id="a-B7"></a>以女表之。<a id="a-B8"></a>夜神者。<a id="a-B9"></a>以明入于世间无明大夜以法照凡令开敷明解故。<a id="a-BA"></a>以出缠妙智入俗接生名之为神。<a id="a-BB"></a>亦以慈悲之行。<a id="a-BC"></a>处于天地昼夜之中。<a id="a-BD"></a>以为神位持世间法。<a id="a-BE"></a>则养众生故。<a id="a-BF"></a>以家法以化初心。<a id="a-BG"></a>智未具者。<a id="a-BH"></a>若以智满。<a id="a-BI"></a>便同俗士。<a id="a-BJ"></a>现同外道工巧技术。<a id="a-BK"></a>智增悲妙。<a id="a-BL"></a>便入诸天地灵神位中。<a id="a-BM"></a>生持世法祐护众生。<a id="a-BN"></a>以其灵智十方应现各不同。<a id="a-BO"></a>然其本身不离一切诸佛众会。<a id="a-BP"></a>而亦不坏十方。<a id="a-BQ"></a>示现佛身故。<a id="a-BR"></a>应知如是次第修学不滞其功。</p>
  <p id="aBS">第二推德升进中。<a id="a-BT"></a>从如诸菩萨摩诃萨已下。<a id="a-BU"></a>至辞退而去。<a id="a-BV"></a>有七行半经。<a id="a-BW"></a>约立五门。<a id="a-BX"></a>一推德升进。<a id="a-BY"></a>二示善知识所在。<a id="a-BZ"></a>云在此阎浮提摩竭提国。<a id="a-Ba"></a>三举城之名号迦毗罗。<a id="a-Bb"></a>四举善知识夜神号婆珊婆演底。<a id="a-Bc"></a>五礼敬辞去。<a id="a-Bd"></a>随文释义者。<a id="a-Be"></a>城名迦毗罗者。<a id="a-Bf"></a>此云黄色。<a id="a-Bg"></a>此城上古有黄头仙。<a id="a-Bh"></a>于此修仙道故立名也。<a id="a-Bi"></a>表法中。<a id="a-Bj"></a>以夜神智会中道合中宫黄色。<a id="a-Bk"></a>黄为福庆之色。<a id="a-Bl"></a>应真菩萨内怀白法外现黄色。<a id="a-Bm"></a>是福德之色故。<a id="a-Bn"></a>城名黄色。<a id="a-Bo"></a>摩竭提国是如来示现成菩提道处。<a id="a-Bp"></a>明此位升进会本位故。<a id="a-Bq"></a>如十住中初位妙峰山顶。<a id="a-Br"></a>以方便定力。<a id="a-Bs"></a>会佛出缠智慧妙理之体。<a id="a-Bt"></a>此十地中初地菩萨位会如来智慧入缠大慈悲中菩提果故。<a id="a-Bu"></a>已后例然。<a id="a-Bv"></a>神名婆珊婆演底者。<a id="a-Bw"></a>此云主当春生。<a id="a-Bx"></a>为此神主当众生春生诸苗稼也。<a id="a-By"></a>表法中。<a id="a-Bz"></a>是主当初地菩萨升进春生万行之苗稼也。<a id="a-C0"></a>以能常于生死海破一切众生为明暗故。<a id="a-C1"></a>名为夜天。<a id="a-C2"></a>又智自在故。<a id="a-C3"></a>名之为天。</p>
 </body>
</html>