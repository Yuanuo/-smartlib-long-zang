<!doctype html>
<html id="z3IBWoY1T9" data-ver="743">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第七</h1>
  <p id="a2">第四明成佛同别者。<a id="a-3"></a>夫智身寥廓。<a id="a-4"></a>总万像以成躯。<a id="a-5"></a>万像无形。<a id="a-6"></a>与智身而齐体。<a id="a-7"></a>违真相隔得本形同。<a id="a-8"></a>只为乖本相殊。<a id="a-9"></a>致使化仪各别。<a id="a-A"></a>或见形羸道树。<a id="a-B"></a>藉草褥之微躯。<a id="a-C"></a>或见色究竟天。<a id="a-D"></a>处莲华之妙相。<a id="a-E"></a>或见宝菩提树。<a id="a-F"></a>居净土以成真。<a id="a-G"></a>或见远劫修行。<a id="a-H"></a>或见刹那当证。<a id="a-I"></a>或见报身圆满相海无边。<a id="a-J"></a>或见化体分身具三十二相。<a id="a-K"></a>如是殊形异状遍通含识。<a id="a-L"></a>以情根万别千差言何能悉。<a id="a-M"></a>且约人天共感四乘权实之流。<a id="a-N"></a>略作十门成道差别。<a id="a-O"></a>使得童蒙起信发解除疑识本离权情希胜德。<a id="a-P"></a>十门者。<a id="a-Q"></a>第一成佛身别。<a id="a-R"></a>第二成佛时别。<a id="a-S"></a>第三菩提树别。<a id="a-T"></a>第四所坐座别。<a id="a-U"></a>第五大众别。<a id="a-V"></a>第六示相别。<a id="a-W"></a>第七转法轮别。<a id="a-X"></a>第八转法轮处别。<a id="a-Y"></a>第九大会庄严别。<a id="a-Z"></a>第十所受法门别。</p>
  <p id="aa">第一成佛身别者。<a id="a-b"></a>此毗卢遮那佛身。<a id="a-c"></a>如经所说。<a id="a-d"></a>有九十七种相及无尽相身。<a id="a-e"></a>非三十二相八十种好身。</p>
  <p id="af">第二成佛时别者。<a id="a-g"></a>如权教中。<a id="a-h"></a>佛生之后。<a id="a-i"></a>即以逾城出家。<a id="a-j"></a>菩提树下成等正觉时。<a id="a-k"></a>以之为时。<a id="a-l"></a>如毗卢遮那佛即实不如是。<a id="a-m"></a>如来安立化相。<a id="a-n"></a>为度三乘众生应见如是出家成佛。<a id="a-o"></a>如华严中实法界海。<a id="a-p"></a>即不如是。<a id="a-q"></a>如法华经云。<a id="a-r"></a>吾从成佛以来经无量阿僧祇劫。<a id="a-s"></a>此即是回彼三乘人就实而论。<a id="a-t"></a>此毗卢遮那佛依本法界成大菩提。<a id="a-u"></a>还依本法界。<a id="a-v"></a>无始无终不出不没无成无坏无有时分。<a id="a-w"></a>此经云。<a id="a-x"></a>如来不出世。<a id="a-y"></a>亦无有涅槃。<a id="a-z"></a>此为实说。<a id="a-10"></a>又顶着华冠本非出家。<a id="a-11"></a>都无八相之事。<a id="a-12"></a>若有人能知如来不出不没不成不坏。<a id="a-13"></a>即知如来常住在世常转法轮。<a id="a-14"></a>即是毗卢遮那出兴于世。<a id="a-15"></a>又从兜率天下降神入母胎转法轮入涅槃。<a id="a-16"></a>不出一刹那际。<a id="a-17"></a>彼天犹未下母胎。<a id="a-18"></a>犹未出此已入涅槃。<a id="a-19"></a>一切事总毕。</p>
  <p id="a1A">第三菩提树别者。<a id="a-1B"></a>三乘之中见佛道树是木树高下称人间。<a id="a-1C"></a>如一乘中。<a id="a-1D"></a>如来成道所居之树。<a id="a-1E"></a>即宝树高过六天。<a id="a-1F"></a>如金刚藏身中所现之树。<a id="a-1G"></a>高百万三千大千世界。<a id="a-1H"></a>其身周围十万三千大千世界。<a id="a-1I"></a>大义总一切处遍故。</p>
  <p id="a1J">第四所坐座别者。<a id="a-1K"></a>三乘中化身成道。<a id="a-1L"></a>弃荣藉草褥。<a id="a-1M"></a>此一乘中。<a id="a-1N"></a>本身成道坐宝莲华师子之座。<a id="a-1O"></a>妙宝严饰具众庄严。</p>
  <p id="a1P">第五大众别者。<a id="a-1Q"></a>为毗庐遮那所有大众围绕。<a id="a-1R"></a>皆是普贤文殊等众。<a id="a-1S"></a>及有新发意者。<a id="a-1T"></a>皆是心求佛果法界之众。<a id="a-1U"></a>非是三乘权学为求声闻缘觉厌苦菩萨之道乐生净土之众。<a id="a-1V"></a>设有声闻之众。<a id="a-1W"></a>若未回心。<a id="a-1X"></a>如聋不闻不知不见说此甚深华严经典。<a id="a-1Y"></a>亦非因前经三祇劫得果之众。<a id="a-1Z"></a>皆智圆多劫一际无前后时之众也。</p>
  <p id="a1a">第六示相别者。<a id="a-1b"></a>如权教中。<a id="a-1c"></a>即以兜率天受生降神入胎八相成道等。<a id="a-1d"></a>一乘教中。<a id="a-1e"></a>即以初发心住会法身本智以为正觉。<a id="a-1f"></a>情绝始终。<a id="a-1g"></a>不见时迁及以不迁不乖当念蕴空即佛。<a id="a-1h"></a>都无时分迁转之相。<a id="a-1i"></a>应真自性常转法轮。<a id="a-1j"></a>不似权教八相等事。<a id="a-1k"></a>或于摩醯首罗天坐花王之宝座。<a id="a-1l"></a>或以三千大千之国土以为报境。<a id="a-1m"></a>如来施设分量限齐者。<a id="a-1n"></a>皆引众生之化仪。<a id="a-1o"></a>渐令心广。<a id="a-1p"></a>未为究竟之实相也。<a id="a-1q"></a>如此华严法界之妙门者。<a id="a-1r"></a>约分十佛刹微尘数莲华藏刹海参映重重。<a id="a-1s"></a>为明无尽佛国互相彻入。<a id="a-1t"></a>一一佛刹皆满十方。<a id="a-1u"></a>十佛刹微尘数国土。<a id="a-1v"></a>皆无限碍身土相称。<a id="a-1w"></a>都无此彼往来之相。<a id="a-1x"></a>不同三乘为小根故权安分齐身土之相。<a id="a-1y"></a>如此毗卢遮那之相海也。<a id="a-1z"></a>纤尘匪隔其十方。<a id="a-20"></a>毛孔讵亏于刹海。<a id="a-21"></a>三乘示相者。<a id="a-22"></a>萤光不可以比日月之照功。<a id="a-23"></a>琉璃难以类摩尼之净德。<a id="a-24"></a>此乃非由佛尔。<a id="a-25"></a>只为器劣故然。</p>
  <p id="a26">第七转法轮别者。<a id="a-27"></a>化佛转三乘法轮。<a id="a-28"></a>毗卢遮那转一乘法门。<a id="a-29"></a>一乘者所谓佛乘。<a id="a-2A"></a>如法华经云。<a id="a-2B"></a>唯有一乘法。<a id="a-2C"></a>无二亦无三。<a id="a-2D"></a>但以假名字。<a id="a-2E"></a>引导于众生。<a id="a-2F"></a>乃至乘如来乘直至道场。<a id="a-2G"></a>为法华经会三乘引令至实。<a id="a-2H"></a>如前依判教分宗门中已说。<a id="a-2I"></a>只为三乘种性人。<a id="a-2J"></a>还依本种性。<a id="a-2K"></a>作三乘教说。<a id="a-2L"></a>说龙女刹那成佛是化。<a id="a-2M"></a>返成谤教不顺佛心。<a id="a-2N"></a>原佛本意者。<a id="a-2O"></a>令龙女刹那成佛。<a id="a-2P"></a>为本法自无时。<a id="a-2Q"></a>证尽时处即为实法。<a id="a-2R"></a>返云是化。<a id="a-2S"></a>此是苦哉。<a id="a-2T"></a>当复奈何不期甘露返成毒药。<a id="a-2U"></a>翻将宝玉唤作泥尘。<a id="a-2V"></a>以实为虚将虚为实。<a id="a-2W"></a>请后达士莫踵前贤。<a id="a-2X"></a>先圣法门普咸垂训。<a id="a-2Y"></a>随根权实事非一途。<a id="a-2Z"></a>深可久思具闲佛意。<a id="a-2a"></a>了明权实顺教流通。<a id="a-2b"></a>不滞诸根权实俱济。<a id="a-2c"></a>只可引小归大众圣元心。<a id="a-2d"></a>以实成虚佛不悦可。<a id="a-2e"></a>依宗传教福利人天。<a id="a-2f"></a>使得金玉焕然各不沉没。<a id="a-2g"></a>是故毗卢遮那佛说佛乘。<a id="a-2h"></a>化佛说三乘。<a id="a-2i"></a>化佛教中法华涅槃渐渐引权令归实门。<a id="a-2j"></a>即龙女刹那成佛。<a id="a-2k"></a>雪山肥腻草。<a id="a-2l"></a>牛若食者。<a id="a-2m"></a>纯得醍醐喻等。<a id="a-2n"></a>是也。<a id="a-2o"></a>皆为分有未具全示。<a id="a-2p"></a>一一具足因果报相之门。<a id="a-2q"></a>唯北华严具足。<a id="a-2r"></a>是故今言转法轮别。</p>
  <p id="a2s">第八转法轮处别者。<a id="a-2t"></a>权教中化佛转法轮。<a id="a-2u"></a>或言鹿园。<a id="a-2v"></a>或言给孤独园等。<a id="a-2w"></a>皆有处所上下往来。<a id="a-2x"></a>此经即十处十会及一切尘中佛国佛身重重重重重重无尽无尽无尽常转法轮。<a id="a-2y"></a>不去不来不出不没。<a id="a-2z"></a>十会名处后当更明。<a id="a-30"></a>皆云不离菩提场而升一切处。<a id="a-31"></a>经自有具言。</p>
  <p id="a32">第九大会庄严别者。<a id="a-33"></a>说此经时天上人中十会十处。<a id="a-34"></a>一时普集十方圣众大心众生。<a id="a-35"></a>无有三乘定性未回心者。<a id="a-36"></a>设在其会不在其流。<a id="a-37"></a>又十会之众各从十方来。<a id="a-38"></a>随所来方皆云有十佛刹微尘数众而来集会住住地地以次十百千增多为明无尽。<a id="a-39"></a>又一一会众皆遍法界重重重重参光影像。<a id="a-3A"></a>纤尘之内亦众会重重。<a id="a-3B"></a>一一尘中众会皆与法界虚空等。<a id="a-3C"></a>乃至于一小众生身内成等正觉。<a id="a-3D"></a>众海重重转正法轮。<a id="a-3E"></a>其小众生不知不觉。<a id="a-3F"></a>如是众会皆为诸佛菩萨性遍一切处身土众会皆遍一切处故。<a id="a-3G"></a>不似三乘中化佛众会皆有处所限量分齐往来。<a id="a-3H"></a>为众生根小。<a id="a-3I"></a>非佛故然。</p>
  <p id="a3J">第十所受法门别者。<a id="a-3K"></a>如权教中。<a id="a-3L"></a>或从小乘。<a id="a-3M"></a>渐渐修习无常苦空。<a id="a-3N"></a>厌老病死修四谛观。<a id="a-3O"></a>于中苦集二谛以为世谛。<a id="a-3P"></a>灭道二谛以为真谛。<a id="a-3Q"></a>观彼苦集真实是苦。<a id="a-3R"></a>深生厌离趣求寂灭。<a id="a-3S"></a>以无常不净白骨等观。<a id="a-3T"></a>观彼微尘成于空观故。<a id="a-3U"></a>苦集本无。<a id="a-3V"></a>识灭智亡。<a id="a-3W"></a>以空为证。<a id="a-3X"></a>且令苦尽。<a id="a-3Y"></a>然后方为说大乘法。<a id="a-3Z"></a>令使回心修法空观行诸六度渐起悲智。<a id="a-3a"></a>或有大乘菩萨种性者。<a id="a-3b"></a>观行对治似彼小乘。<a id="a-3c"></a>性有慈悲乐行诸度。<a id="a-3d"></a>不取空证留惑益生。<a id="a-3e"></a>成法空等观。<a id="a-3f"></a>或有大乘菩萨种性。<a id="a-3g"></a>一下顿修假真如等观。<a id="a-3h"></a>以假真如门加行调伏。<a id="a-3i"></a>经三僧祇劫。<a id="a-3j"></a>十地见性方始成佛。<a id="a-3k"></a>或有教说地前三贤菩萨以观力故折伏无明地上见道。<a id="a-3l"></a>或有教说。<a id="a-3m"></a>三贤菩萨少分得见法身。<a id="a-3n"></a>如是等说。<a id="a-3o"></a>总是三乘权教所说。<a id="a-3p"></a>如此华严经即不尔。<a id="a-3q"></a>直为上上根人。<a id="a-3r"></a>一下直授法界自体根本法身。<a id="a-3s"></a>古佛智海迷在无明。<a id="a-3t"></a>顿令以方便三昧而令现之。<a id="a-3u"></a>全将佛果顿授十住初心。<a id="a-3v"></a>一念一时一际。<a id="a-3w"></a>一法界门顿授。<a id="a-3x"></a>文殊普贤万行理事。<a id="a-3y"></a>更无情量卷舒延缩不废随俗时劫了然具存。<a id="a-3z"></a>三世日月岁数差别了然明着。<a id="a-40"></a>然其岁劫当自不移。<a id="a-41"></a>常与无常不成不坏。<a id="a-42"></a>法本如是。<a id="a-43"></a>了知苦谛本来圣谛。<a id="a-44"></a>元无诸苦亦无涅槃。<a id="a-45"></a>若如是信解。<a id="a-46"></a>如是证入。<a id="a-47"></a>经云。<a id="a-48"></a>以少方便疾得菩提。<a id="a-49"></a>即以智幻门幻生其身。<a id="a-4A"></a>等众生界。<a id="a-4B"></a>同众生事。<a id="a-4C"></a>即以无碍念门了众生根。<a id="a-4D"></a>即以师范门以成轨则。<a id="a-4E"></a>即以众艺门训诲众生。<a id="a-4F"></a>即以无依道场门法无所著。<a id="a-4G"></a>即以无念门念而不着。<a id="a-4H"></a>即以净智光明门。<a id="a-4I"></a>恒照无碍。<a id="a-4J"></a>安立诸法度脱众生。<a id="a-4K"></a>即以无尽相门不坏色身。<a id="a-4L"></a>即以诚愿语门出言诚谛。<a id="a-4M"></a>即以幻住门常住世间成就众生诸根解脱。<a id="a-4N"></a>如是十法即是善财童子等觉位内善知识利安众生之门。<a id="a-4O"></a>令诸学者顿修悟入。<a id="a-4P"></a>行此十法利安众生。<a id="a-4Q"></a>善住世间解脱法门。<a id="a-4R"></a>殊非如三乘之众厌苦集乐灭道之法也。<a id="a-4S"></a>亦非留惑乐空出缠求净土也。</p>
  <p id="a4T">第五明见佛差别者。<a id="a-4U"></a>夫佛身性相一体无差。<a id="a-4V"></a>器有万端依根各异。<a id="a-4W"></a>情存相隔见绝体齐。<a id="a-4X"></a>身立影生情留佛异。<a id="a-4Y"></a>佛由情应以此乖真。<a id="a-4Z"></a>心尽情亡智身自称。<a id="a-4a"></a>智缘无作动寂俱真。<a id="a-4b"></a>如是相应名毗卢遮那佛。<a id="a-4c"></a>毗卢遮那者。<a id="a-4d"></a>名种种光明遍照也。<a id="a-4e"></a>以法身悲智示相教光。<a id="a-4f"></a>用对诸根随情现色。<a id="a-4g"></a>为情乖相别见异佛殊。<a id="a-4h"></a>以体相混收本是毗卢遮那一智身也。<a id="a-4i"></a>只可归真去假。<a id="a-4j"></a>不可滞假亡真。<a id="a-4k"></a>略立十门见佛差别。<a id="a-4l"></a>使得留心创信者返末而还源也。</p>
  <p id="a4m">一人中见佛但有三十二相。</p>
  <p id="a4n">二诸天见佛但有八十种好。</p>
  <p id="a4o">三诸龙见佛。<a id="a-4p"></a>或同人所见。<a id="a-4q"></a>或见但为大龙王也。<a id="a-4r"></a>余畜例然。</p>
  <p id="a4s">四诸仙人见佛但见仙人。</p>
  <p id="a4t">五诸余外道还见佛与己同类。</p>
  <p id="a4u">六八部神等见佛与己为王。</p>
  <p id="a4v">七小乘人见佛为大声闻。</p>
  <p id="a4w">八缘觉见佛还为缘觉。</p>
  <p id="a4x">九权教中菩萨见佛。<a id="a-4y"></a>但为三千大千世界之主。<a id="a-4z"></a>福智充遍三千大千世界。</p>
  <p id="a50">十一乘教中菩萨见佛。<a id="a-51"></a>为十佛刹微尘数莲华藏世界海。<a id="a-52"></a>为法界主。<a id="a-53"></a>且云十佛刹微尘数莲华藏世界。<a id="a-54"></a>为明无尽。<a id="a-55"></a>总摄一切刹故。<a id="a-56"></a>福智充满一切诸刹。<a id="a-57"></a>无尽相海重重故。<a id="a-58"></a>如上十种见佛不同。<a id="a-59"></a>皆由发心之时信乐差别。<a id="a-5A"></a>以信乐力故。<a id="a-5B"></a>见佛不同。<a id="a-5C"></a>是故当知。<a id="a-5D"></a>发心之者。<a id="a-5E"></a>发广大心。<a id="a-5F"></a>信广大教门。<a id="a-5G"></a>发广大愿。<a id="a-5H"></a>行广大行入广大智。<a id="a-5I"></a>利益成就无尽众生。<a id="a-5J"></a>即得速成菩提行愿福智悉皆圆满。<a id="a-5K"></a>若不如是。<a id="a-5L"></a>终非毕竟成大菩提。<a id="a-5M"></a>劳而功少。<a id="a-5N"></a>何如直往一切智之中也。</p>
  <p id="a5O">第六明说教时分者。<a id="a-5P"></a>夫创证觉心。<a id="a-5Q"></a>道源虚寂。<a id="a-5R"></a>智圆三世。<a id="a-5S"></a>始终俱尽。<a id="a-5T"></a>会万像。<a id="a-5U"></a>济有无。<a id="a-5V"></a>混去来。<a id="a-5W"></a>印古今。<a id="a-5X"></a>豁达唯神。<a id="a-5Y"></a>恬怕应真情亡智立。<a id="a-5Z"></a>想绝悲存圆声遐布。<a id="a-5a"></a>随根受益。<a id="a-5b"></a>一雨普滋百卉齐得。<a id="a-5c"></a>如空中响称击成音。<a id="a-5d"></a>诸根获益任智无心。<a id="a-5e"></a>刹那无际焉存古今。<a id="a-5f"></a>略依权实。<a id="a-5g"></a>且立十种教起前后时分不同。</p>
  <p id="a5h">第一如力士经说。<a id="a-5i"></a>佛初成道一七日思惟已。<a id="a-5j"></a>即于鹿园说法。</p>
  <p id="a5k">第二如大品经说。<a id="a-5l"></a>佛初鹿园转四谛法轮。<a id="a-5m"></a>无量众生发声闻心乃至独觉心大菩提心等。</p>
  <p id="a5n">第三如法华经说。<a id="a-5o"></a>三七日诣鹿园说法。</p>
  <p id="a5p">第四如四分律及萨婆多论。<a id="a-5q"></a>六七日方说法。</p>
  <p id="a5r">第五如兴起行经及出曜经。<a id="a-5s"></a>七七日方说法。</p>
  <p id="a5t">第六如五分律。<a id="a-5u"></a>八七日方说法。</p>
  <p id="a5v">第七如大智度论。<a id="a-5w"></a>五十七日方说法。</p>
  <p id="a5x">第八如十二游行经。<a id="a-5y"></a>一年不说法。</p>
  <p id="a5z">第九依今唐朝藏法师判。<a id="a-60"></a>如来成道定经一七日后方说华严经。</p>
  <p id="a61">第十(通玄)今依此华严法界门。<a id="a-62"></a>总不依如上所说。<a id="a-63"></a>如此经。<a id="a-64"></a>以法界本智性自体用理事大悲本实为宗不依情量时分之说。<a id="a-65"></a>古今见尽常转法轮。<a id="a-66"></a>无始无终。<a id="a-67"></a>法本如是。<a id="a-68"></a>如上所说。<a id="a-69"></a>总依根自见时分。<a id="a-6A"></a>并非如来有此不同。<a id="a-6B"></a>如来本法智体。<a id="a-6C"></a>并无时分可立。<a id="a-6D"></a>但使令心信解法界无时。<a id="a-6E"></a>即是如来说法时也。<a id="a-6F"></a>情亡心尽任智利人。<a id="a-6G"></a>即是如来成佛转法轮时也。<a id="a-6H"></a>若也情存立见。<a id="a-6I"></a>云如来如是时出世如是时说法者。<a id="a-6J"></a>并不依佛见。<a id="a-6K"></a>总是自情。<a id="a-6L"></a>如此华严经教门。<a id="a-6M"></a>即是无始无终为门。<a id="a-6N"></a>不何逐情强立时分。<a id="a-6O"></a>此经乃是无时之时。<a id="a-6P"></a>一切时说。<a id="a-6Q"></a>如法华经云。<a id="a-6R"></a>吾从成佛已来。<a id="a-6S"></a>经无量阿僧祇劫者。<a id="a-6T"></a>量既本无知。<a id="a-6U"></a>欲将何为说法时也。<a id="a-6V"></a>皆是如来一智用一圆音一刹那时。<a id="a-6W"></a>以无时之时为说法时故也。</p>
  <p id="a6X">第七明净土权实者。<a id="a-6Y"></a>夫以滔滔智海。<a id="a-6Z"></a>茫茫莫究其涯。<a id="a-6a"></a>淼淼真源。<a id="a-6b"></a>荡荡罕寻其际。<a id="a-6c"></a>遮那法界。<a id="a-6d"></a>体相通括于尘沙。<a id="a-6e"></a>方广虚门。<a id="a-6f"></a>净秽互参于无极。<a id="a-6g"></a>但随自修业用。<a id="a-6h"></a>见境不同。<a id="a-6i"></a>致使圣说乖违。<a id="a-6j"></a>依根不定。<a id="a-6k"></a>或权分净土于他国。<a id="a-6l"></a>指秽境于娑婆。<a id="a-6m"></a>或此处为化仪。<a id="a-6n"></a>示上方为实报。<a id="a-6o"></a>文殊位居东国。<a id="a-6p"></a>金色世界而来。<a id="a-6q"></a>观音身处西方。<a id="a-6r"></a>极乐妙土而至。<a id="a-6s"></a>如权仪各别。<a id="a-6t"></a>启蒙的信无依。<a id="a-6u"></a>今以略会诸门。<a id="a-6v"></a>令使创修有托。<a id="a-6w"></a>约申十种。<a id="a-6x"></a>以定指南。</p>
  <p id="a6y">第一阿弥陀经净土。</p>
  <p id="a6z">第二无量寿观经净土。</p>
  <p id="a70">第三维摩经净土。</p>
  <p id="a71">第四梵网经净土。</p>
  <p id="a72">第五摩醯首罗天净土。</p>
  <p id="a73">第六涅槃经中所指净土。</p>
  <p id="a74">第七法华经三变净土。</p>
  <p id="a75">第八灵山会所指净土。</p>
  <p id="a76">第九唯心净土。</p>
  <p id="a77">第十毗卢遮那所居净土。</p>
  <p id="a78">第一阿弥陀经净土者。<a id="a-79"></a>此为一分取相凡夫未信法空实理。<a id="a-7A"></a>以专忆念念想不移。<a id="a-7B"></a>以专诚故其心分净得生净土。<a id="a-7C"></a>是权非实。</p>
  <p id="a7D">第二无量寿观经净土者。<a id="a-7E"></a>为一分未信法空实理众生乐妙色相者。<a id="a-7F"></a>令使以其心想想彼色像。<a id="a-7G"></a>想成就故而生佛国。<a id="a-7H"></a>此权非实。</p>
  <p id="a7I">第三维摩经净土者。<a id="a-7J"></a>佛以足指按地。<a id="a-7K"></a>加其神力暂现还无。<a id="a-7L"></a>是实报土未具陈广狭。<a id="a-7M"></a>是实未广。</p>
  <p id="a7N">第四梵网经净土者。<a id="a-7O"></a>虽说一大华王而有千华。<a id="a-7P"></a>一一华上有百亿化佛。<a id="a-7Q"></a>教化百亿四天下众生。<a id="a-7R"></a>然彼千华及彼华王。<a id="a-7S"></a>为三乘菩萨见未广故分示报境。<a id="a-7T"></a>未成圆满。<a id="a-7U"></a>是权未实。</p>
  <p id="a7V">第五摩醯首罗天净土者。<a id="a-7W"></a>如来于彼坐宝莲华座成等正觉。<a id="a-7X"></a>以为实报。<a id="a-7Y"></a>此阎浮提摩竭提国菩提场中成正觉者是化。<a id="a-7Z"></a>此为三乘中权教菩萨染净未亡者说。<a id="a-7a"></a>言此阎浮提及六天等是欲界有漏。<a id="a-7b"></a>彼上界摩醯首罗天是无漏故。<a id="a-7c"></a>为存染净彼此未亡。<a id="a-7d"></a>此为权教。<a id="a-7e"></a>未为实说。</p>
  <p id="a7f">第六涅槃经所指净土者。<a id="a-7g"></a>云如来有实报净土在西方过三十二恒河沙佛土外者。<a id="a-7h"></a>为三乘权教一分染净未亡者言。<a id="a-7i"></a>此三千大千世界总是秽土。<a id="a-7j"></a>权推如来报境净土在西方。<a id="a-7k"></a>此权非实。</p>
  <p id="a7l">第七法华经三变净土者。<a id="a-7m"></a>此为三乘权教菩萨染净未亡者言。<a id="a-7n"></a>移诸天人置于他土。<a id="a-7o"></a>非实是权。</p>
  <p id="a7p">第八灵山会所指净土者。<a id="a-7q"></a>此引三乘中权教菩萨染净未亡者。<a id="a-7r"></a>令知此土即秽恒净。<a id="a-7s"></a>诸众信可未能自见。<a id="a-7t"></a>是实非权。<a id="a-7u"></a>信而未见。</p>
  <p id="a7v">第九唯心净土者。<a id="a-7w"></a>自证自心当体无心。<a id="a-7x"></a>性唯真智不念净秽。<a id="a-7y"></a>称真任性心无恚痴。<a id="a-7z"></a>无贪嗔痴。<a id="a-80"></a>任大悲智安乐众生。<a id="a-81"></a>是实净土。<a id="a-82"></a>以自净故教化众生令他亦净故。<a id="a-83"></a>是故维摩经云。<a id="a-84"></a>唯其心净即佛国净。<a id="a-85"></a>欲生净土当净其心。</p>
  <p id="a86">第十毗卢遮那所居净土者。<a id="a-87"></a>即十佛刹微尘数莲华藏佛国土。<a id="a-88"></a>总含净秽。<a id="a-89"></a>无秽无净。<a id="a-8A"></a>无有上下。<a id="a-8B"></a>彼此自他之相。<a id="a-8C"></a>一一佛土皆充法界无相障隔。<a id="a-8D"></a>略言十佛刹微尘数国土。<a id="a-8E"></a>为知无尽佛国不出一尘。<a id="a-8F"></a>为无大小故。<a id="a-8G"></a>不立限量故。<a id="a-8H"></a>以法为界。<a id="a-8I"></a>不限边际。<a id="a-8J"></a>相海纯杂色像重重。<a id="a-8K"></a>此为实报非是权收。</p>
  <p id="a8L">第八明摄化境界者。<a id="a-8M"></a>夫佛境无边顺机各异。<a id="a-8N"></a>随情广狭。<a id="a-8O"></a>见有差殊。<a id="a-8P"></a>非是如来分其量数。<a id="a-8Q"></a>情微即境狭。<a id="a-8R"></a>量广即境宽。<a id="a-8S"></a>若也智契真源。<a id="a-8T"></a>佛境弥纶法界。<a id="a-8U"></a>或见阎浮为化境。<a id="a-8V"></a>或见四洲以济生。<a id="a-8W"></a>或见形满大千。<a id="a-8X"></a>或见报身十海。<a id="a-8Y"></a>如是种种器有万端。<a id="a-8Z"></a>设教不同千差万别。<a id="a-8a"></a>启蒙始学凭准何依。<a id="a-8b"></a>略示五门识其权实。<a id="a-8c"></a>使得舍枝条而从本。<a id="a-8d"></a>返末而还源。<a id="a-8e"></a>速证菩提无令稽障。<a id="a-8f"></a>一人中见佛境界。<a id="a-8g"></a>二诸天见佛境界。<a id="a-8h"></a>三二乘中罗汉见佛摄化境界。<a id="a-8i"></a>四权教菩萨见佛境界。<a id="a-8j"></a>五实教菩萨见佛境界。</p>
  <p id="a8k">第一人中见佛境界者。<a id="a-8l"></a>但见化一阎浮提众生。</p>
  <p id="a8m">第二诸天见佛境界者。<a id="a-8n"></a>但应自见境见佛亦然。<a id="a-8o"></a>随自见广狭故。<a id="a-8p"></a>如帝释梵王及诸天王。<a id="a-8q"></a>即是菩萨位。<a id="a-8r"></a>即依菩萨位。<a id="a-8s"></a>配所见佛摄化境界广狭。<a id="a-8t"></a>不可依诸凡夫天人之类。<a id="a-8u"></a>如帝释即是二地菩萨位。<a id="a-8v"></a>乃至渐升至梵天王。<a id="a-8w"></a>是十地菩萨位也。<a id="a-8x"></a>或时以佛神通力成就众生。<a id="a-8y"></a>亦令人天中凡夫及二乘并小菩萨。<a id="a-8z"></a>总得见佛报土境界故。<a id="a-90"></a>即如维摩经。<a id="a-91"></a>佛以足指按地所现净土是也。<a id="a-92"></a>或时以佛神力亦令人天总得相见故。<a id="a-93"></a>即如大集经中所说宝坊处欲界上色界下。<a id="a-94"></a>大集人天之众。<a id="a-95"></a>总在其中如彼经说。</p>
  <p id="a96">第三二乘中罗汉见佛摄化境界者。<a id="a-97"></a>如大罗汉。<a id="a-98"></a>以天眼力。<a id="a-99"></a>得见佛摄化三千大千之境界也。<a id="a-9A"></a>即如阿那律云。<a id="a-9B"></a>我以天眼见释迦牟尼佛土三千大千世界。<a id="a-9C"></a>如观掌中庵摩勒果。<a id="a-9D"></a>如小罗汉即不定。<a id="a-9E"></a>或见佛摄化一阎浮提。<a id="a-9F"></a>此即以久伏忍力能断结使。<a id="a-9G"></a>未有定力。<a id="a-9H"></a>亦名断结。<a id="a-9I"></a>未有力通变等事。<a id="a-9J"></a>如以此罗汉。<a id="a-9K"></a>或见佛摄化四洲及上三界境界也。<a id="a-9L"></a>此广说在小乘诸部中。</p>
  <p id="a9M">第四权教菩萨见佛摄化境界者。<a id="a-9N"></a>初地百佛。<a id="a-9O"></a>二地千佛。<a id="a-9P"></a>三地万佛境界。<a id="a-9Q"></a>以渐增如三乘大乘教说。</p>
  <p id="a9R">第五实教菩萨见佛摄化境界者。<a id="a-9S"></a>初地菩萨即见多百佛即是无尽之百。<a id="a-9T"></a>不是一百之百。<a id="a-9U"></a>二地菩萨即见多千佛等。<a id="a-9V"></a>即是无尽之千故。<a id="a-9W"></a>三地菩萨即云多千万等。<a id="a-9X"></a>以实而论。<a id="a-9Y"></a>诸地菩萨皆悉齐见。<a id="a-9Z"></a>如帝网等。<a id="a-9a"></a>三贤菩萨亦然。<a id="a-9b"></a>非但十佛刹微尘数莲华藏为其报境。<a id="a-9c"></a>法界虚空总皆平等。<a id="a-9d"></a>为十住初心。<a id="a-9e"></a>初见道时即已无大小见故。<a id="a-9f"></a>即总见佛化境。<a id="a-9g"></a>皆如法界。<a id="a-9h"></a>不分大小约行布之中寄位阶降。<a id="a-9i"></a>如此经。<a id="a-9j"></a>初地见多百佛境界者。<a id="a-9k"></a>即明满义故非如三乘单百之百。<a id="a-9l"></a>此多百者。<a id="a-9m"></a>即齐无尽之数故。<a id="a-9n"></a>如三乘教。<a id="a-9o"></a>化佛即摄一四天下。<a id="a-9p"></a>报佛即云摄化千百亿四天下为一释迦报境。<a id="a-9q"></a>如梵网经所说。<a id="a-9r"></a>如华严经所说毗卢遮那摄化境界。<a id="a-9s"></a>且约立一大莲华藏世界海。<a id="a-9t"></a>广大无际与虚空法界等。<a id="a-9u"></a>但为化众生故约陈形状。<a id="a-9v"></a>令众生心广大发开狭劣心故。<a id="a-9w"></a>于此大莲华中。<a id="a-9x"></a>总言有十不可说佛刹微尘数世界种。<a id="a-9y"></a>为教文有限。<a id="a-9z"></a>且立其百二十一个世界种中心有十一个世界种。<a id="a-A0"></a>上下各且二十重莲华藏世界。<a id="a-A1"></a>最下重中有一佛世界微尘数广大世界围绕。<a id="a-A2"></a>次上第二重。<a id="a-A3"></a>二佛世界微尘数。<a id="a-A4"></a>次上第三重三佛世界微尘数。<a id="a-A5"></a>此十一个世界种皆悉如是。<a id="a-A6"></a>从下向上转转倍增。<a id="a-A7"></a>最上重中具足二十佛世界微尘数广大刹。<a id="a-A8"></a>一一刹各有十佛刹微尘数诸小刹围绕。<a id="a-A9"></a>其十一个二十重世界外。<a id="a-AA"></a>有一百个一重世界种。<a id="a-AB"></a>围绕十一个二十重世界。<a id="a-AC"></a>此一百个世界种外。<a id="a-AD"></a>近金刚山复有十个四重世界种。<a id="a-AE"></a>其中国刹重重之内。<a id="a-AF"></a>如上所说。<a id="a-AG"></a>于金刚山内围绕如上诸世界种等。<a id="a-AH"></a>如天帝网分布而住。<a id="a-AI"></a>如来所化周遍其间。<a id="a-AJ"></a>净秽纯杂诸世界海等。<a id="a-AK"></a>如三乘中所说世界种者。<a id="a-AL"></a>数三千大千之刹。<a id="a-AM"></a>至一恒河沙。<a id="a-AN"></a>为一世界性。<a id="a-AO"></a>数性世界至恒河沙。<a id="a-AP"></a>为一世界海。<a id="a-AQ"></a>数海世界至恒河沙。<a id="a-AR"></a>为一世界种。<a id="a-AS"></a>如此经世界。<a id="a-AT"></a>并数一佛刹微尘二佛刹微尘三佛刹微尘。<a id="a-AU"></a>如是倍增至最上重中二十佛刹微尘数世界。<a id="a-AV"></a>如是上下通数总二百一十佛刹微尘数广大刹。<a id="a-AW"></a>始成一世界种。<a id="a-AX"></a>非为恒沙以限其数。<a id="a-AY"></a>三乘之中多取恒河沙数为量。<a id="a-AZ"></a>如此经中。<a id="a-Aa"></a>常取一佛刹尘十佛刹尘。<a id="a-Ab"></a>为表无尽为其数。<a id="a-Ac"></a>如是增广令小狭劣众生知佛摄化境界发菩提心。<a id="a-Ad"></a>其佛摄化境界一一尘中境界与法界虚空界等。<a id="a-Ae"></a>不言独化三千大千世界。<a id="a-Af"></a>于中表法。<a id="a-Ag"></a>至后释华藏世界品广明。</p>
  <p id="aAh">第九明因果延促者。<a id="a-Ai"></a>夫法界圆寂无始无终。<a id="a-Aj"></a>理智虚空非因非果。<a id="a-Ak"></a>但为有情存量假寄其名。<a id="a-Al"></a>情亡量绝何名能立。<a id="a-Am"></a>名不自施。<a id="a-An"></a>本由量起。<a id="a-Ao"></a>量亡情尽名亦自真。<a id="a-Ap"></a>今以无名之真名。<a id="a-Aq"></a>谈无果之真果。<a id="a-Ar"></a>以无说之真说。<a id="a-As"></a>说无因之真因。<a id="a-At"></a>启蒙之士。<a id="a-Au"></a>不可以滞其名。<a id="a-Av"></a>始学之流。<a id="a-Aw"></a>不可以废其说。<a id="a-Ax"></a>滞名则名立。<a id="a-Ay"></a>废说则言生。<a id="a-Az"></a>当可任情随缘起唯法起。<a id="a-B0"></a>若无缘者灭唯法灭。<a id="a-B1"></a>有此法者性不相知。<a id="a-B2"></a>今谈因果延促。<a id="a-B3"></a>如空中鸟迹。<a id="a-B4"></a>如石女之子。<a id="a-B5"></a>但为众生情有愚智。<a id="a-B6"></a>随心照义。<a id="a-B7"></a>或迟速不同。<a id="a-B8"></a>劈竹蹬梯称机各别。<a id="a-B9"></a>因兹之类延促不同。<a id="a-BA"></a>非谓日月与作时分。<a id="a-BB"></a>教不自施因机故起。<a id="a-BC"></a>教随根应有根教生。<a id="a-BD"></a>今以依根约立十门因果延促。<a id="a-BE"></a>使得启蒙之士后学无疑也。</p>
  <p id="aBF">第一小乘善来得阿罗汉果。</p>
  <p id="aBG">第二小乘一生得阿罗汉果。</p>
  <p id="aBH">第三小乘三生得阿罗汉果。</p>
  <p id="aBI">第四小乘六十劫得阿罗汉果。</p>
  <p id="aBJ">第五缘觉四生得缘觉果。</p>
  <p id="aBK">第六缘觉迟经百劫得缘觉果。</p>
  <p id="aBL">第七依权教菩萨成佛定经三僧祇劫得成佛果。</p>
  <p id="aBM">第八依法华经实教会三归一令龙女一刹那际成佛。<a id="a-BN"></a>破三乘经于多劫方始成佛。</p>
  <p id="aBO">第九华严经说兜率天子三生得十地果。</p>
  <p id="aBP">第十善财童子一生成佛。<a id="a-BQ"></a>如上所说。<a id="a-BR"></a>皆是三乘及一乘圣教。<a id="a-BS"></a>依根约器所说各各。<a id="a-BT"></a>依诸圣教自有和会。<a id="a-BU"></a>今欲广引诸义文句烦多。<a id="a-BV"></a>根有万端依根教别。<a id="a-BW"></a>今以略分十种大意得果延促不同。<a id="a-BX"></a>意令知权向实不滞虚乘入真实门速成佛道。<a id="a-BY"></a>如龙女。<a id="a-BZ"></a>破三乘之定劫。<a id="a-Ba"></a>成刹那之实门。<a id="a-Bb"></a>涅槃经屠儿广额授贤劫中成佛之记者。<a id="a-Bc"></a>破阐提之无性说。<a id="a-Bd"></a>越三僧祇之功。<a id="a-Be"></a>兜率天子明一乘之教殊胜之力。<a id="a-Bf"></a>闻之生信。<a id="a-Bg"></a>为不修故。<a id="a-Bh"></a>设入地狱中亦能成种。<a id="a-Bi"></a>蒙光触身来生兜率天上。<a id="a-Bj"></a>蹬十地位。<a id="a-Bk"></a>一如随好光明功德品说。<a id="a-Bl"></a>举此一事意令信此诸佛所乘。<a id="a-Bm"></a>以难信故。<a id="a-Bn"></a>信即必定成种。<a id="a-Bo"></a>为信解内熏必至成佛。<a id="a-Bp"></a>设暂着乐遇苦便修。<a id="a-Bq"></a>若至十住初心。<a id="a-Br"></a>位齐十地更无退转。<a id="a-Bs"></a>如善财童子一生成佛者。<a id="a-Bt"></a>明于十住初心一刹那际情亡想尽三世一念更无所生名为一生。<a id="a-Bu"></a>不取存情立劫时分之生。<a id="a-Bv"></a>如是无生便成佛果。<a id="a-Bw"></a>如本生故名为一生。<a id="a-Bx"></a>还同龙女。<a id="a-By"></a>一刹那际情尽时亡名之为佛。</p>
 </body>
</html>