<!doctype html>
<html id="z3IBWp21TS" data-ver="554">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二十六</h1>
  <p id="a2">第六尔时如来大悲已下至称扬赞说不可穷尽一段有二十六行半经。<a id="a-3"></a>分为两段。<a id="a-4"></a>一尔时如来大悲所覆已下至生三世诸如来家有十二行经。<a id="a-5"></a>明如来示现庄严及神力令不可说世界众生获益分。<a id="a-6"></a>二世尊所现已下至此段末有十三行半经。<a id="a-7"></a>明如来所现之德显佛自在令一切众生发诸菩萨入佛所行酬本愿分。</p>
  <p id="a8">第七尔时兜率天王已下至一切世界悉亦如是。<a id="a-9"></a>有十三行经。<a id="a-A"></a>明兜率天王办供请佛如来为欲益众生故。<a id="a-B"></a>受请并结十方同此分。</p>
  <p id="aC">第八尔时一切宝庄严殿已下至而说颂言有十三行半经。<a id="a-D"></a>约分为两段。</p>
  <p id="aE">一尔时一切宝庄严殿已下至悉过诸天供养之上有八行经。<a id="a-F"></a>明如来受请入殿以佛自己善根依果出胜诸天无比对分。<a id="a-G"></a>此明加行会胜位德如佛故。<a id="a-H"></a>二时兜率天宫中已下至而说颂言有五行半经。<a id="a-I"></a>明诸天妓乐炽然不息诸天欢喜说颂分。<a id="a-J"></a>此明入法悦乐故。</p>
  <p id="aK">第九有二十行颂。<a id="a-L"></a>明称叹往昔如来来入此殿分。<a id="a-M"></a>云吉祥者。<a id="a-N"></a>众善所集名吉。<a id="a-O"></a>众福所加名祥。<a id="a-P"></a>云金色殿者。<a id="a-Q"></a>殿有金色光明。<a id="a-R"></a>亦名法身无垢。<a id="a-S"></a>云莲华殿者。<a id="a-T"></a>殿有众色莲华庄严。<a id="a-U"></a>亦表法无染。<a id="a-V"></a>是莲华义。<a id="a-W"></a>山王殿者。<a id="a-X"></a>明积德如山王。<a id="a-Y"></a>非殿有山。<a id="a-Z"></a>如经云。<a id="a-a"></a>宝者。<a id="a-b"></a>贵德为宝。<a id="a-c"></a>非关宝王。<a id="a-d"></a>余义可知。<a id="a-e"></a>所以须叹往昔如来者有三义。<a id="a-f"></a>一兜率天王念昔自分善根力合古。<a id="a-g"></a>二明古今诸佛道迹普周。<a id="a-h"></a>三明如来道迹依古不异非天魔梵所改今为众生生信入故。<a id="a-i"></a>此十佛亦以加行随行成名。</p>
  <p id="aj">第十两行经。<a id="a-k"></a>明兜率天王叹佛并结十方同此。</p>
  <p id="al">第十一品末有十三行半经。<a id="a-m"></a>约分为二段。<a id="a-n"></a>一尔时世尊已下至为众说法有六行半经。<a id="a-o"></a>明如来处座为众说法分。<a id="a-p"></a>二不可说诸菩萨众已下有七行经。<a id="a-q"></a>明十方菩萨来集处座殿内庄严妙好胜诸天一切十方兜率天悉同此云集庄严分。<a id="a-r"></a>座体前已释讫。<a id="a-s"></a>师子座上结跏趺坐者有二义。<a id="a-t"></a>一世间威仪。<a id="a-u"></a>二会此十回向中理事交彻。<a id="a-v"></a>如来座体。<a id="a-w"></a>以法界缘起不思议智无所依住大慈大悲以为座体。<a id="a-x"></a>以无依住智性自遍周与虚空等。<a id="a-y"></a>不去不来而对现色。<a id="a-z"></a>身与众生数等。<a id="a-10"></a>任根差别。<a id="a-11"></a>随应调伏而化度之。<a id="a-12"></a>而无所造作。<a id="a-13"></a>如经云法身清净妙用自在者是也。<a id="a-14"></a>与三世佛同一境界住一切智者。<a id="a-15"></a>以智体无内外中边。<a id="a-16"></a>诸佛同住境界亦尔。<a id="a-17"></a>与一切佛同入一性者。<a id="a-18"></a>为无性之性无出入也。<a id="a-19"></a>诸佛同此也。<a id="a-1A"></a>佛眼明了者。<a id="a-1B"></a>觉一切法非有无。<a id="a-1C"></a>而能以智遍知一切诸法也。<a id="a-1D"></a>有大威德普游法界未尝休息者。<a id="a-1E"></a>以无作无依之理智破一切执着。<a id="a-1F"></a>皆悉消亡名之为威力。<a id="a-1G"></a>以智无表里性遍如虚空应感现形而无来。<a id="a-1H"></a>去名之为。<a id="a-1I"></a>游无俗不真名为法界。<a id="a-1J"></a>一念三世古今情尽教化众生无始无终。<a id="a-1K"></a>名未尝休息。<a id="a-1L"></a>明时不迁也。<a id="a-1M"></a>具大神通者。<a id="a-1N"></a>大智无依无形性无生灭名之为神。<a id="a-1O"></a>智无不达名之为通。<a id="a-1P"></a>随有可化悉能遍往者。<a id="a-1Q"></a>明智无去来中边表里。<a id="a-1R"></a>十方众生应感皆见。<a id="a-1S"></a>皆悉不同名为遍往。<a id="a-1T"></a>以一切诸佛无碍庄严而严其身者此无碍庄严有二义。<a id="a-1U"></a>一四无碍智庄严。<a id="a-1V"></a>二佛依报正报二福庄严。<a id="a-1W"></a>一切相好及随好。<a id="a-1X"></a>是以如来身是正报。<a id="a-1Y"></a>国土莲华藏世界是依报。<a id="a-1Z"></a>智自善业而严自身及境为智。<a id="a-1a"></a>法尔自具无边功德。<a id="a-1b"></a>如九十七种大人之相。<a id="a-1c"></a>是只为无明所覆。<a id="a-1d"></a>以慈悲喜舍饶益众生。<a id="a-1e"></a>报得依果者。<a id="a-1f"></a>即随好光明功德是。<a id="a-1g"></a>如佛大人相有十华藏世界微尘数随好无限。<a id="a-1h"></a>如经且约举一种随好功德名圆满王。<a id="a-1i"></a>所有利益具在经说。<a id="a-1j"></a>又如无依住智体无自他内外所执。<a id="a-1k"></a>所有依报正报庄严身及国土。<a id="a-1l"></a>一切境界互相含入。<a id="a-1m"></a>犹如百千明镜影像互相。<a id="a-1n"></a>容入重重无尽。<a id="a-1o"></a>重重无尽。<a id="a-1p"></a>身土众境互入无尽。<a id="a-1q"></a>犹如帝释所居宝网。<a id="a-1r"></a>诸天眷属宝内重重众像相入身境无碍。<a id="a-1s"></a>身出刹土。<a id="a-1t"></a>刹土出身云。<a id="a-1u"></a>俱现佛事。<a id="a-1v"></a>一种自在诸法总然。<a id="a-1w"></a>于智境界不说有情无情之法。<a id="a-1x"></a>经云善知其时为众说法者。<a id="a-1y"></a>了根生熟如应化度。</p>
  <p id="a1z">问曰。<a id="a-20"></a>何为诸佛知众生心时与非时。</p>
  <p id="a21">答曰。<a id="a-22"></a>以如来心与一切众生心本不异故。<a id="a-23"></a>是一心一智慧故。<a id="a-24"></a>以此知时与非时。<a id="a-25"></a>诸佛了悟而与众生共之。<a id="a-26"></a>众生迷惑自谓为隔。<a id="a-27"></a>一切诸佛以一切众生心智慧而成正觉。<a id="a-28"></a>一切众生迷诸佛智慧而作众生。<a id="a-29"></a>及至成佛时还成众生迷理之佛。<a id="a-2A"></a>所说法门还解众生心里迷佛众生。<a id="a-2B"></a>以此不异故知众生心。<a id="a-2C"></a>经云不可说诸菩萨各从他方种种国土而共来集者。<a id="a-2D"></a>约万行差别名为他方。<a id="a-2E"></a>以法随根应物调伏名种种国土。<a id="a-2F"></a>不出如来大圆明智。<a id="a-2G"></a>名为而共来集。<a id="a-2H"></a>众会清净者。<a id="a-2I"></a>无情识也。<a id="a-2J"></a>法身无二者。<a id="a-2K"></a>与佛同一体性等无性也。<a id="a-2L"></a>无所依止者无得无证也。<a id="a-2M"></a>而能自在起佛身行者。<a id="a-2N"></a>无作之智同佛用也。<a id="a-2O"></a>坐此座已者。<a id="a-2P"></a>会此十回向法界本也。<a id="a-2Q"></a>殿出殊好者以智所感也。<a id="a-2R"></a>出过诸天者。<a id="a-2S"></a>以智报感非有情为也。<a id="a-2T"></a>解云。<a id="a-2U"></a>菩萨所报相约行所生。<a id="a-2V"></a>论主颂曰。</p>
  <p id="a2W">菩萨以忍为垂鬘　　惭愧恒为衣服饰</p>
  <p id="a2X">戒品涂香及末香　　慈悲普覆为其盖</p>
  <p id="a2Y">正心不动禅定幢　　智慧幡破诸邪见</p>
  <p id="a2Z">方便常住生死海　　饶益众生为妓乐</p>
  <p id="a2a">总持演畅妙法音　　闻者解脱为歌乐</p>
  <p id="a2b">已上如文可知。<a id="a-2c"></a>此段有不可说他方菩萨众。<a id="a-2d"></a>此一段诸天住兜率宫。<a id="a-2e"></a>菩萨众总有一百五十个百万亿众。<a id="a-2f"></a>若他方所来菩萨有不可说。<a id="a-2g"></a>诸天庄严高座及宫殿色类。<a id="a-2h"></a>有一百八十种差别。<a id="a-2i"></a>一类有百万亿。<a id="a-2j"></a>如来及菩萨自福庄严无有限数。<a id="a-2k"></a>此会所将如是大悲。<a id="a-2l"></a>如是智慧。<a id="a-2m"></a>如是万行。<a id="a-2n"></a>但为长养初发心住初生佛家之智慧大悲令惯习自在故。<a id="a-2o"></a>时亦不改。<a id="a-2p"></a>法亦不异。<a id="a-2q"></a>智亦不迁。<a id="a-2r"></a>犹如竹[竺-二+韋]依旧而成。<a id="a-2s"></a>初生与终无有粗细。<a id="a-2t"></a>亦如小儿长初生而为大无异大也。<a id="a-2u"></a>此直以十行十回向十地十一地为养道之方便佛果在于初发心。<a id="a-2v"></a>又十住中一住具十住之功用故。<a id="a-2w"></a>及十住十行十回向十地总十住中总具足故。<a id="a-2x"></a>犹如神龙马王所生。<a id="a-2y"></a>其神驹生在其地。<a id="a-2z"></a>与父迟速相似。<a id="a-30"></a>唯力用未如其母。<a id="a-31"></a>如初发心菩萨。<a id="a-32"></a>以乘如来一切智乘。<a id="a-33"></a>初生佛家。<a id="a-34"></a>与佛同智。<a id="a-35"></a>唯神通道力未如。<a id="a-36"></a>以待大悲万行长养故。<a id="a-37"></a>虽长养功终法不异也。<a id="a-38"></a>时不迁也。<a id="a-39"></a>终不出初发心时力用功毕。<a id="a-3A"></a>如龙女不出刹那际三生成佛。<a id="a-3B"></a>是如善财一生得佛果亦尔。<a id="a-3C"></a>一生义者得无生也。<a id="a-3D"></a>今且约立无生有十。<a id="a-3E"></a>一诸蕴自体无生。<a id="a-3F"></a>二诸见自体无生。<a id="a-3G"></a>三空无生。<a id="a-3H"></a>四性无生。<a id="a-3I"></a>五时劫不迁无生。<a id="a-3J"></a>六涅槃生死无生。<a id="a-3K"></a>七说法音声寂默无生。<a id="a-3L"></a>八智慧分别无生。<a id="a-3M"></a>九神通力性自周遍无生。<a id="a-3N"></a>十不出刹那际对现三世尽古今劫一切众生前身无生。<a id="a-3O"></a>有此十种无生义故。<a id="a-3P"></a>是名一生当得菩提。<a id="a-3Q"></a>是此经意。<a id="a-3R"></a>以十行十向十地十一地法方便用资初发心佛果。<a id="a-3S"></a>绝前后之情所望故。<a id="a-3T"></a>以资粮与佛果同时互为体用相资故。<a id="a-3U"></a>故号为觉行互严。<a id="a-3V"></a>此经以果资行令行无著。<a id="a-3W"></a>以行资果大用得办。<a id="a-3X"></a>如三乘以意生身菩萨未说乘佛一切智乘者。<a id="a-3Y"></a>推佛果在十一地后三祇之劫终也。<a id="a-3Z"></a>即地前三贤为资粮。<a id="a-3a"></a>十地为见道。<a id="a-3b"></a>佛果在十一地后三祇之劫也。<a id="a-3c"></a>如此教与三乘中五位行相。<a id="a-3d"></a>一倍颠倒行相不同。<a id="a-3e"></a>后当更明。</p>
  <p data-pb></p>
  <h2 id="a3f">兜率天宫中偈赞品第二十四</h2>
  <p id="a3g">将释此品。<a id="a-3h"></a>三门如前。</p>
  <p id="a3i">第一释品名目者。<a id="a-3j"></a>明以金刚幢等十菩萨各从异佛刹来。<a id="a-3k"></a>处兜率天宫至如来所。<a id="a-3l"></a>各化作妙宝藏师子之座已。<a id="a-3m"></a>各以十回向法门因果而偈赞之。<a id="a-3n"></a>故名偈赞品。<a id="a-3o"></a>异佛刹者。<a id="a-3p"></a>从十行中来入十回向。</p>
  <p id="a3q">第二释品来意者。<a id="a-3r"></a>此品为欲成十回向中因果法门故。<a id="a-3s"></a>此品须来也。</p>
  <p id="a3t">第三随文解释中。<a id="a-3u"></a>义分为二。<a id="a-3v"></a>第一长科经意。<a id="a-3w"></a>第二随文释义。</p>
  <p id="a3x">一长科经意者。<a id="a-3y"></a>于此一品大意前后总作十一段长科。<a id="a-3z"></a>一从尔时佛神力故已下至而说颂言有五十二行经。<a id="a-40"></a>明金刚幢等十菩萨众十方来集彰因示果不二分。<a id="a-41"></a>二如来不出世已下有十行颂。<a id="a-42"></a>明佛以实示权分三。<a id="a-43"></a>尔时坚固幢菩萨已下有十行颂。<a id="a-44"></a>明叹佛身性相无比要常亲近供养无疲大愿成满方能履佛所行道分。<a id="a-45"></a>四尔时勇猛幢菩萨已下有十行颂。<a id="a-46"></a>明佛及法要以净心净行方了见佛有为不堪分。<a id="a-47"></a>五光明幢菩萨已下有十行颂。<a id="a-48"></a>明一佛身而生多佛身如幻而生起分。<a id="a-49"></a>六尔时智幢菩萨已下有十行颂。<a id="a-4A"></a>明佛智无依无作不造不内不外而能现形普遍分。<a id="a-4B"></a>七尔时宝幢菩萨已下有十行颂。<a id="a-4C"></a>明如来所有应现非情所为任智无功众生自业应见分。<a id="a-4D"></a>此段约自修行之行智现相应故。<a id="a-4E"></a>非时分智立时分者是情故。<a id="a-4F"></a>多时少时俱是情故。<a id="a-4G"></a>八尔时精进幢菩萨已下有十行颂。<a id="a-4H"></a>明佛身非内外十方佛同等无有内外身对众生业现分。<a id="a-4I"></a>九尔时离垢幢菩萨已下有十行颂。<a id="a-4J"></a>明如来以无心无思无依之智性无表里对现十方随根普应分。<a id="a-4K"></a>十尔时星宿幢菩萨已下有十行颂。<a id="a-4L"></a>明如来无心意识可名为佛众生以有心意识及住寂灭心者总不能见佛分。<a id="a-4M"></a>十一尔时法幢菩萨已下有十行颂。<a id="a-4N"></a>明宁受众苦不舍如来分。<a id="a-4O"></a>已上各说一法共成十回向心。<a id="a-4P"></a>或但说有众生著有。<a id="a-4Q"></a>或但说无众生着无。<a id="a-4R"></a>如经星宿幢菩萨颂云。<a id="a-4S"></a>众生有分别。<a id="a-4T"></a>是佛是世界。<a id="a-4U"></a>了达法性者。<a id="a-4V"></a>无佛无世界。<a id="a-4W"></a>如下文法幢颂云。<a id="a-4X"></a>宁可恒具受。<a id="a-4Y"></a>一切世间苦。<a id="a-4Z"></a>终不远如来。<a id="a-4a"></a>不睹自在力。<a id="a-4b"></a>此二颂皆相成就有无恐堕边见。<a id="a-4c"></a>余例知。<a id="a-4d"></a>如观十方何意为观众意之同别。<a id="a-4e"></a>亦观十方世界诸佛法同不二。</p>
  <p id="a4f">二随文释义中从第一初五十二行经义分为十段。<a id="a-4g"></a>一尔时佛神力故已下至来诣佛所。<a id="a-4h"></a>是诸众来集分。<a id="a-4i"></a>二其名曰已下至法幢菩萨。<a id="a-4j"></a>举所来十菩萨名号分。<a id="a-4k"></a>三所从来国已下至妙香世界。<a id="a-4l"></a>是诸菩萨所从来国土分。<a id="a-4m"></a>四各于佛所净修梵行已下至观察幢佛。<a id="a-4n"></a>举本所事佛之号分。<a id="a-4o"></a>五其诸菩萨已下至无量功德有八行经。<a id="a-4p"></a>明诸来菩萨化座而坐放光显德饶益分。<a id="a-4q"></a>六所谓已下至犹若虚空有七行经。<a id="a-4r"></a>明诸来菩萨见无依止清净法身智慧遍游十方事佛自在无碍分。<a id="a-4s"></a>七如此世界已下至无有差别。<a id="a-4t"></a>明都结十方同此来集分。<a id="a-4u"></a>八尔时世尊已下至神变之相。<a id="a-4v"></a>明如来放光所在普照十方彼此大众皆相见分。<a id="a-4w"></a>九如是菩萨已下至皆来集会有十六行经。<a id="a-4x"></a>明诸来菩萨往因同佛善根至法究竟自在分。<a id="a-4y"></a>十在于佛所因光所见已下至颂有两行经。<a id="a-4z"></a>明都结十方同此世界菩萨集会分。</p>
  <p id="a50">二随文释义者。<a id="a-51"></a>于此五十行经。<a id="a-52"></a>约立十门。<a id="a-53"></a>一明十方菩萨所来之法。<a id="a-54"></a>二释菩萨名下之义。<a id="a-55"></a>三释十世界之所表。<a id="a-56"></a>四释十佛名号之因果。<a id="a-57"></a>五释十菩萨来至佛所所化之座体。<a id="a-58"></a>六释菩萨身光之因。<a id="a-59"></a>七明菩萨所得何法而能自在化满十方。<a id="a-5A"></a>八释如来放光处所表法。<a id="a-5B"></a>九明诸来菩萨众海从谁发心。<a id="a-5C"></a>十明随位进修因果。</p>
  <p id="a5D">一明菩萨所来法者。<a id="a-5E"></a>经云一一各与万佛刹微尘为数者。<a id="a-5F"></a>明进升之法智之知见胜前位故。<a id="a-5G"></a>十住云百。<a id="a-5H"></a>十行云千。<a id="a-5I"></a>十向云万。<a id="a-5J"></a>俱从万佛刹微尘数国土外诸世界中来诣佛所者。<a id="a-5K"></a>明迷法云外世界智达名来诣佛所。<a id="a-5L"></a>云万佛刹微尘者。<a id="a-5M"></a>是迷悟之数也。</p>
  <p id="a5N">二释菩萨名下之义者。<a id="a-5O"></a>其名曰金刚幢菩萨者。<a id="a-5P"></a>菩萨前已释讫。<a id="a-5Q"></a>金刚幢者。<a id="a-5R"></a>明坚固不动义。<a id="a-5S"></a>前十行位菩萨名林。<a id="a-5T"></a>表行覆荫广多义故。<a id="a-5U"></a>此位菩萨以幢为称者。<a id="a-5V"></a>明大悲之行处生死大海能摧破一切众生烦恼自智无倾动故。<a id="a-5W"></a>十行明以行自卑和怨义。<a id="a-5X"></a>十回向明大智坚强随悲破怨自在义。<a id="a-5Y"></a>此约檀度行坚固幢菩萨者。<a id="a-5Z"></a>此大悲为戒体故。<a id="a-5a"></a>勇猛幢菩萨者。<a id="a-5b"></a>此约大悲为忍。<a id="a-5c"></a>是勇猛义。<a id="a-5d"></a>光明幢菩萨者。<a id="a-5e"></a>此约大悲为精进之体。<a id="a-5f"></a>长处生死之夜。<a id="a-5g"></a>以智发明故。<a id="a-5h"></a>智幢菩萨者。<a id="a-5i"></a>此位大智于生死之中恒明常破闇故。<a id="a-5j"></a>以为定体。<a id="a-5k"></a>宝幢菩萨者。<a id="a-5l"></a>明以大悲大智慧善施教网。<a id="a-5m"></a>名为宝幢。<a id="a-5n"></a>明教可贵故。<a id="a-5o"></a>非世宝也。<a id="a-5p"></a>精进幢菩萨者。<a id="a-5q"></a>此位是第七方便行。<a id="a-5r"></a>善能知根同事处俗不迷同尘不污。<a id="a-5s"></a>是精进幢义故。<a id="a-5t"></a>无垢幢菩萨者。<a id="a-5u"></a>是此第八愿波罗蜜自无生死。<a id="a-5v"></a>以智随愿利生故。<a id="a-5w"></a>常无垢也。<a id="a-5x"></a>星宿幢菩萨者。<a id="a-5y"></a>此力波罗蜜法王位成差别智。<a id="a-5z"></a>明善知众根犹如星宿大小皆明。<a id="a-60"></a>法幢菩萨者。<a id="a-61"></a>此位是智波罗蜜。<a id="a-62"></a>善安立诸法无能摧破者。<a id="a-63"></a>是法幢义故。<a id="a-64"></a>此已上是能行行之人。</p>
  <p id="a65">三释世界名者。<a id="a-66"></a>所从来国谓妙宝世界。<a id="a-67"></a>明以妙法普施含生是可贵义。<a id="a-68"></a>世界名妙乐者。<a id="a-69"></a>明大悲为戒处生死利众生令得大乐。<a id="a-6A"></a>妙银世界者。<a id="a-6B"></a>明以法身理智以成忍体犹如白银柔软明净。<a id="a-6C"></a>妙金世界者。<a id="a-6D"></a>明精进利俗无有劳倦不亏真理黄中致福悉皆金色也。<a id="a-6E"></a>妙摩尼世界者。<a id="a-6F"></a>明法性白净用而无垢自在。<a id="a-6G"></a>以为定体故。<a id="a-6H"></a>妙金刚世界者。<a id="a-6I"></a>明无性妙慧能破虚妄不自坏故。<a id="a-6J"></a>妙波头摩世界者。<a id="a-6K"></a>是赤莲华也。<a id="a-6L"></a>明此以大悲方能同色香而无染故。<a id="a-6M"></a>妙优钵罗华世界者。<a id="a-6N"></a>青莲华色也。<a id="a-6O"></a>明第八以智随悲之行清洁不污。<a id="a-6P"></a>以青莲华色处泥不污。<a id="a-6Q"></a>以用表之也。<a id="a-6R"></a>妙旃檀世界者。<a id="a-6S"></a>以此法师位成说法香也。<a id="a-6T"></a>妙香世界者。<a id="a-6U"></a>明此位大智大悲随位功德终。<a id="a-6V"></a>以无依无作之微妙智。<a id="a-6W"></a>而满十方无来去智。<a id="a-6X"></a>法音随遍无有形故。<a id="a-6Y"></a>但云妙香不云形类。<a id="a-6Z"></a>表胜前有迹故。<a id="a-6a"></a>此十世界已上名是此十回向位行中之法故。<a id="a-6b"></a>言妙香世界者。<a id="a-6c"></a>是随生死教化众生理智妙用也。<a id="a-6d"></a>世间以土地山河为世界。<a id="a-6e"></a>智人以智德妙用为世界。</p>
  <p id="a6f">四释十佛名号因果者。<a id="a-6g"></a>经云各于佛所净修梵行者。<a id="a-6h"></a>明随位进修加行佛果。<a id="a-6i"></a>即如下十个佛是。<a id="a-6j"></a>所谓无尽幢佛者。<a id="a-6k"></a>明此十向大悲之位所施无尽。<a id="a-6l"></a>以成佛果之号。<a id="a-6m"></a>其施如下回向品自明。<a id="a-6n"></a>风幢佛者。<a id="a-6o"></a>明巽为风为白净为言说为赤为日为明为白净即如风无形色而香臭悉吹皆令净故。<a id="a-6p"></a>又巽为鸡知时而鸣故。<a id="a-6q"></a>像此知根而垂教也。<a id="a-6r"></a>上值天门开众善也。<a id="a-6s"></a>巽为已盛阳之始也。<a id="a-6t"></a>定是非之时也。<a id="a-6u"></a>时斋戒法则之时故。<a id="a-6v"></a>巽为言说为口为面门谈众善也。<a id="a-6w"></a>能治辛丑。<a id="a-6x"></a>丑为小男。<a id="a-6y"></a>以众言说化童蒙也。<a id="a-6z"></a>以此言之。<a id="a-70"></a>风幢佛是。<a id="a-71"></a>此戒波罗蜜之风化果号也。<a id="a-72"></a>解脱幢佛者。<a id="a-73"></a>忍位中果也。<a id="a-74"></a>忍力已成无不解脱也。<a id="a-75"></a>是西方兑为卑下义。<a id="a-76"></a>威仪幢佛。<a id="a-77"></a>此主北方佛果。<a id="a-78"></a>共信位中北方威仪智佛同号。<a id="a-79"></a>此主北方师范位也。<a id="a-7A"></a>以威仪庠序以接童蒙故。<a id="a-7B"></a>以约行为果号。<a id="a-7C"></a>明相幢佛。<a id="a-7D"></a>此与十信位东北方明相智佛同号故。<a id="a-7E"></a>明约坎为所治。<a id="a-7F"></a>丑为信心。<a id="a-7G"></a>寅为契理。<a id="a-7H"></a>始明借方表法也。<a id="a-7I"></a>主丑为山。<a id="a-7J"></a>山为不动。<a id="a-7K"></a>不动即净。<a id="a-7L"></a>净能发明。<a id="a-7M"></a>明禅之始也。<a id="a-7N"></a>入定之始正慧开敷。<a id="a-7O"></a>以十向之位不离十信所信之法。<a id="a-7P"></a>于彼法上以为安立。<a id="a-7Q"></a>此明十向之定体。<a id="a-7R"></a>能发大悲利俗之明慧故。<a id="a-7S"></a>如常幢佛。<a id="a-7T"></a>与十信中第六究竟智佛亦相似。<a id="a-7U"></a>总约随位升进波罗蜜上。<a id="a-7V"></a>立佛果号之名。<a id="a-7W"></a>总不离十信所信果。<a id="a-7X"></a>一如善财至弥勒佛果还指善财见文殊者是也。<a id="a-7Y"></a>明文殊是启蒙信果之位。<a id="a-7Z"></a>发行进修不离旧迹。<a id="a-7a"></a>今文殊菩萨住清凉山。<a id="a-7b"></a>是此阎浮一境之东北。<a id="a-7c"></a>主艮位。<a id="a-7d"></a>表启蒙发明之首故。<a id="a-7e"></a>故为童子菩萨。<a id="a-7f"></a>以实言之。<a id="a-7g"></a>本是十方诸佛无性理之妙慧。<a id="a-7h"></a>成佛莫不由之。<a id="a-7i"></a>此门即一切众生尽有。<a id="a-7j"></a>迷理自惑而不见。<a id="a-7k"></a>若悟理者现行分别是也。<a id="a-7l"></a>以定照之方明故。<a id="a-7m"></a>艮为止也。<a id="a-7n"></a>自余准例。<a id="a-7o"></a>随名会位知之。</p>
  <p id="a7p">五释诸菩萨来所化之座体者。<a id="a-7q"></a>经云。<a id="a-7r"></a>化作妙宝藏师子之座。<a id="a-7s"></a>以法宝利生教行网故。<a id="a-7t"></a>以宝网弥覆座上。<a id="a-7u"></a>十信位中座体约果成名。<a id="a-7v"></a>以宝莲华藏为体。<a id="a-7w"></a>十住位中约得如来智慧大悲而成体。<a id="a-7x"></a>即以毗卢遮那藏为体。<a id="a-7y"></a>即师子座号毗卢遮那藏。<a id="a-7z"></a>十行位中以净行离垢师子座。<a id="a-80"></a>即以莲华藏为体。<a id="a-81"></a>十回向位明大悲处生死设教行普该万法不拘一法故。<a id="a-82"></a>座体直以宝为名。<a id="a-83"></a>不限色类。<a id="a-84"></a>以教行遍周而漉众生故。<a id="a-85"></a>座有宝网弥覆其上。</p>
  <p id="a86">六释菩萨身光者。<a id="a-87"></a>明此位菩萨以大悲行处世利物任智慧而照众生即净光恒照。</p>
  <p id="a88">七明菩萨得何法而自在者。<a id="a-89"></a>经云。<a id="a-8A"></a>见无依止清净法身。<a id="a-8B"></a>以智身现无量故。<a id="a-8C"></a>是明见法无依止性。<a id="a-8D"></a>一切无明便为妙用智慧。<a id="a-8E"></a>即能通化无方。</p>
  <p id="a8F">八释如来放光处所表法者。<a id="a-8G"></a>明十信足下轮中放光以信为初。<a id="a-8H"></a>如十住足指端。<a id="a-8I"></a>明入圣位之初。<a id="a-8J"></a>十行足趺。<a id="a-8K"></a>明依圣性法身起行。<a id="a-8L"></a>十回向即于膝上放光者。<a id="a-8M"></a>明表法光明以膝者人之坐起回旋卷舒自在之所由也。<a id="a-8N"></a>明此回向位法门是。<a id="a-8O"></a>回俗处真解脱无染之大智。<a id="a-8P"></a>以悲愿利生。<a id="a-8Q"></a>处生死而恒涅槃。<a id="a-8R"></a>处涅槃与生死无碍自在。<a id="a-8S"></a>以放光处表之。<a id="a-8T"></a>十地眉间表中道果光也。</p>
  <p id="a8U">九明诸菩萨从谁发心者。<a id="a-8V"></a>皆于自心无始分别。<a id="a-8W"></a>无明为发心之始。<a id="a-8X"></a>达此无始无明为大圆镜智故。<a id="a-8Y"></a>即与十方毗卢遮那如来同善根故。<a id="a-8Z"></a>若离此智。<a id="a-8a"></a>无成佛期。<a id="a-8b"></a>无见佛日。<a id="a-8c"></a>是故经云。<a id="a-8d"></a>如是菩萨皆与毗卢遮那往昔同善根故。<a id="a-8e"></a>明达自无明。<a id="a-8f"></a>成大智体。<a id="a-8g"></a>诸佛共此智也。</p>
  <p id="a8h">十明随位进修因果者。<a id="a-8i"></a>明金刚幢菩萨是所修行之人。<a id="a-8j"></a>妙宝世界是所修之行。<a id="a-8k"></a>无尽幢佛是所行之果。<a id="a-8l"></a>余九例知仿此。<a id="a-8m"></a>已下有十段颂。<a id="a-8n"></a>一颂十行。<a id="a-8o"></a>一行一颂。<a id="a-8p"></a>所颂之法是此当位十回向位中。<a id="a-8q"></a>都调治纲纪之门。<a id="a-8r"></a>如文自具。<a id="a-8s"></a>更加文释。<a id="a-8t"></a>文烦义沉表法难知。<a id="a-8u"></a>方可约释。<a id="a-8v"></a>余如文自具书。</p>
 </body>
</html>