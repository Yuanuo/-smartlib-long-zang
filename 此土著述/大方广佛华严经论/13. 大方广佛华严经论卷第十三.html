<!doctype html>
<html id="z3IBWog1TF" data-ver="824">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第十三</h1>
  <p id="a2">第五段有六行半经。<a id="a-3"></a>义分为四。<a id="a-4"></a>一举众数。<a id="a-5"></a>二寄位表法。<a id="a-6"></a>三释名配法。<a id="a-7"></a>四结数叹德。</p>
  <p id="a8">一举众数者。<a id="a-9"></a>如上初行是。</p>
  <p id="aA">二寄位表法者。<a id="a-B"></a>此之一位表具足方便住中十波罗蜜。<a id="a-C"></a>以禅波罗蜜为体。<a id="a-D"></a>以道场是除蕴秽义。<a id="a-E"></a>明禅能治蕴义故。<a id="a-F"></a>如世间场也。<a id="a-G"></a>为明禅定。<a id="a-H"></a>净六七识之取染。<a id="a-I"></a>显般若。<a id="a-J"></a>能开妙慧简择理智体之本实故。<a id="a-K"></a>以禅波罗蜜以为场体。<a id="a-L"></a>般若波罗蜜以为人功。<a id="a-M"></a>以普贤万行为驮运至法界。<a id="a-N"></a>普光明智殿。<a id="a-O"></a>为大都居。<a id="a-P"></a>以一切种智为大藏。<a id="a-Q"></a>此中十个神。<a id="a-R"></a>一神为一波罗蜜。<a id="a-S"></a>为自益益人之行样。</p>
  <p id="aT">三释名配法者。<a id="a-U"></a>一净庄严幢道场神。<a id="a-V"></a>主具足方便住禅波罗蜜中檀波罗蜜。<a id="a-W"></a>以法性定体为檀之净地也。<a id="a-X"></a>以无亏定体万行为庄严幢也。<a id="a-Y"></a>幢明定体不动义。<a id="a-Z"></a>以法性无性为所乘。<a id="a-a"></a>名之为道。<a id="a-b"></a>以无性之禅定。<a id="a-c"></a>能治所依之蕴。<a id="a-d"></a>名之为场。<a id="a-e"></a>神者是无依无性之中大智也。<a id="a-f"></a>以不思不为无形无质等。<a id="a-g"></a>周法界而知万有者。<a id="a-h"></a>称之为神。<a id="a-i"></a>二须弥宝光道场神。<a id="a-j"></a>以须弥是高显义。<a id="a-k"></a>宝光是无垢义。<a id="a-l"></a>以戒光照俗见者发心故。<a id="a-m"></a>以禅定为戒。<a id="a-n"></a>出过情识。<a id="a-o"></a>是须弥义。<a id="a-p"></a>以定能无妄。<a id="a-q"></a>是无垢义。<a id="a-r"></a>以定能发慧。<a id="a-s"></a>宝光义。<a id="a-t"></a>三雷音幢相道场神。<a id="a-u"></a>主禅波罗蜜中忍波罗蜜。<a id="a-v"></a>明毁誉之音如雷。<a id="a-w"></a>法忍不动名幢相。<a id="a-x"></a>道场神如前释。<a id="a-y"></a>十波罗蜜随五位中各各自具道场义故。<a id="a-z"></a>四雨华妙眼道场神。<a id="a-10"></a>主禅波罗蜜中精进波罗蜜。<a id="a-11"></a>明法身为定体依定起万行精进。<a id="a-12"></a>名为雨华。<a id="a-13"></a>是精进义。<a id="a-14"></a>定能起慧故称妙眼。<a id="a-15"></a>以其法眼行华利生无懈。<a id="a-16"></a>是精进故。<a id="a-17"></a>五华璎光髻道场神。<a id="a-18"></a>主禅波罗蜜中禅波罗蜜。<a id="a-19"></a>以法界自体无动静上而起行禅化诸乱意。<a id="a-1A"></a>名之为璎。<a id="a-1B"></a>以定能发慧故。<a id="a-1C"></a>名之为光。<a id="a-1D"></a>以行招果用严其顶。<a id="a-1E"></a>以此为名。<a id="a-1F"></a>又此十波罗蜜皆为顶法。<a id="a-1G"></a>何以然者。<a id="a-1H"></a>为以十住初心一一度门至佛果故。<a id="a-1I"></a>无初中后故。<a id="a-1J"></a>以从佛果起胜进故。<a id="a-1K"></a>六雨宝庄严道场神。<a id="a-1L"></a>主慧波罗蜜。<a id="a-1M"></a>慧能雨法宝故。<a id="a-1N"></a>七勇猛香眼道场神。<a id="a-1O"></a>主方便波罗蜜。<a id="a-1P"></a>此位是慈悲位故。<a id="a-1Q"></a>常处生死名为勇猛。<a id="a-1R"></a>慈眼视生。<a id="a-1S"></a>名为香眼。<a id="a-1T"></a>以戒定慧解脱解脱知见五分法身之香。<a id="a-1U"></a>而视众生。<a id="a-1V"></a>拔苦与乐名为香眼。<a id="a-1W"></a>八金刚彩云道场神。<a id="a-1X"></a>明第八愿波罗蜜。<a id="a-1Y"></a>以为愿云覆众生故。<a id="a-1Z"></a>以此位是无功用智能破邪流。<a id="a-1a"></a>号曰金刚彩云。<a id="a-1b"></a>明能同异道故。<a id="a-1c"></a>九莲华光明道场神。<a id="a-1d"></a>主力波罗蜜。<a id="a-1e"></a>是法王之位。<a id="a-1f"></a>处世如莲华。<a id="a-1g"></a>说法为光明故。<a id="a-1h"></a>十妙光照曜道场神。<a id="a-1i"></a>主智波罗蜜。<a id="a-1j"></a>以大智知根。<a id="a-1k"></a>名为妙光。<a id="a-1l"></a>知根破惑故名照曜。<a id="a-1m"></a>已上十波罗蜜。<a id="a-1n"></a>皆禅波罗蜜为体。</p>
  <p id="a1o">四结数叹德。<a id="a-1p"></a>如文可知。</p>
  <p id="a1q">第六正心住主般若波罗蜜为体。<a id="a-1r"></a>十个主城神为此般若波罗蜜中有十波罗蜜。<a id="a-1s"></a>于中有六行半经。<a id="a-1t"></a>义分为四。<a id="a-1u"></a>一举众数。<a id="a-1v"></a>二寄位表法。<a id="a-1w"></a>三释名配行。<a id="a-1x"></a>四结数叹德。</p>
  <p id="a1y">一举众数者。<a id="a-1z"></a>如初行。</p>
  <p id="a20">二寄位表法者。<a id="a-21"></a>寄此神众。<a id="a-22"></a>表正心住空观成就。<a id="a-23"></a>明善守护心城名正心住。<a id="a-24"></a>如善财童子十住之中第六善知识海幢比丘是也。<a id="a-25"></a>其在经行地侧入于三昧离出入息足出长者居士波罗门等乃至顶上出诸佛等。<a id="a-26"></a>以广大身云遍周法界教化众生。<a id="a-27"></a>又如十住位中正心住位。<a id="a-28"></a>经云。<a id="a-29"></a>此菩萨闻十种法心定不动。<a id="a-2A"></a>即明正心住。<a id="a-2B"></a>善守护心城故。<a id="a-2C"></a>以主城神。<a id="a-2D"></a>寄表正心之位也。</p>
  <p id="a2E">三释名配行者。<a id="a-2F"></a>所谓一宝峰光曜主城神。<a id="a-2G"></a>主般若波罗蜜中檀波罗蜜。<a id="a-2H"></a>明以无性妙慧广施含生故。<a id="a-2I"></a>号宝峰光曜。<a id="a-2J"></a>如其山峰。<a id="a-2K"></a>以至虚空相尽处故。<a id="a-2L"></a>明以法空慧至相尽处故。<a id="a-2M"></a>以无相妙慧广施众生。<a id="a-2N"></a>名为照曜。<a id="a-2O"></a>主者空慧自在。<a id="a-2P"></a>名之为主。<a id="a-2Q"></a>城者空有自在不与涅槃生死合散故。<a id="a-2R"></a>名之为城。<a id="a-2S"></a>又以法慧施人。<a id="a-2T"></a>不与情欲之漏合故。<a id="a-2U"></a>名之为城。<a id="a-2V"></a>二妙严宫殿主城神。<a id="a-2W"></a>明以慧利含生。<a id="a-2X"></a>以为戒体。<a id="a-2Y"></a>以妙慧为宫。<a id="a-2Z"></a>治人为殿。<a id="a-2a"></a>万行为严。<a id="a-2b"></a>又以菩萨正慧为妙严。<a id="a-2c"></a>大慈大悲为宫殿。<a id="a-2d"></a>心无思虑为主城。<a id="a-2e"></a>无相妙慧任理智而知。<a id="a-2f"></a>名之为神。<a id="a-2g"></a>此以慧利为主。<a id="a-2h"></a>以戒为防护义。<a id="a-2i"></a>防护一切众生为城。<a id="a-2j"></a>三清净喜宝主城神。<a id="a-2k"></a>主慧波罗蜜中忍波罗蜜。<a id="a-2l"></a>明以法空慧而成忍故。<a id="a-2m"></a>故名清净喜。<a id="a-2n"></a>以忍即喜故。<a id="a-2o"></a>以法喜即名为宝故。<a id="a-2p"></a>明能忍为宝也。<a id="a-2q"></a>自此下七众神。<a id="a-2r"></a>准上排位配之。<a id="a-2s"></a>经文广大。<a id="a-2t"></a>不可一一而释之。<a id="a-2u"></a>略知法则然尔。<a id="a-2v"></a>如主道场神主城神主地神等。<a id="a-2w"></a>总是女神。<a id="a-2x"></a>为明慈悲故。<a id="a-2y"></a>而实体中非男非女。<a id="a-2z"></a>但随事现示。</p>
  <p id="a30">第七主地神。<a id="a-31"></a>主第七不退住方便波罗蜜中十波罗蜜故。<a id="a-32"></a>各以十个神名配之。<a id="a-33"></a>此以法身为地体。<a id="a-34"></a>能生万行。<a id="a-35"></a>以理智慈悲为神性。<a id="a-36"></a>无所退动故。<a id="a-37"></a>大悲如地养万有故。</p>
  <p id="a38">第八主山神。<a id="a-39"></a>是童真住。<a id="a-3A"></a>行愿波罗蜜中十波罗蜜。<a id="a-3B"></a>山者不动义。<a id="a-3C"></a>高胜义。<a id="a-3D"></a>神者智体应真自在。<a id="a-3E"></a>明第八住第八行第八回向第八地总无功之智不动如山故。<a id="a-3F"></a>以山神表之。<a id="a-3G"></a>其中十个神。<a id="a-3H"></a>即是此位中十波罗蜜行。<a id="a-3I"></a>亦名智能出世高胜如山。</p>
  <p id="a3J">第九主林神。<a id="a-3K"></a>是法王子住。<a id="a-3L"></a>主力波罗蜜。<a id="a-3M"></a>明说法如林广多覆荫故。<a id="a-3N"></a>是法师位也。</p>
  <p id="a3O">第十主药神。<a id="a-3P"></a>明灌顶住。<a id="a-3Q"></a>主智波罗蜜。<a id="a-3R"></a>于中一个神主智波罗蜜中十波罗蜜。<a id="a-3S"></a>明智能知根与法药故。</p>
  <p id="a3T">第四叹德。<a id="a-3U"></a>如文可知。</p>
  <p id="a3V">已上从海月光大明菩萨至此主药神。<a id="a-3W"></a>表如来五位众中十住之门百波罗蜜竟。<a id="a-3X"></a>十行之众如下须知。<a id="a-3Y"></a>如此一部之典。<a id="a-3Z"></a>一切施设。<a id="a-3a"></a>总是法门终不唐设。<a id="a-3b"></a>一事一字。<a id="a-3c"></a>总是五位之中信修悟入之法则故。<a id="a-3d"></a>入法方便门户。<a id="a-3e"></a>此明佛果五位入法益生覆育之样式。<a id="a-3f"></a>故入之者创与智合。<a id="a-3g"></a>名之为神。<a id="a-3h"></a>亦以覆育众生故为神祐物也。<a id="a-3i"></a>以修行自在处如天。<a id="a-3j"></a>亦以化利诸天故。<a id="a-3k"></a>于十方三界示受天报。<a id="a-3l"></a>亦以回向门同修罗身入诸鬼趣。<a id="a-3m"></a>亦表自在如王。</p>
  <p id="a3n">第三从主稼神以下。<a id="a-3o"></a>至主昼神。<a id="a-3p"></a>此十众神明十行利生法门因果者。<a id="a-3q"></a>以主稼神。<a id="a-3r"></a>为表行为资粮故。<a id="a-3s"></a>如世间以禾稼为资粮。<a id="a-3t"></a>长养有为之身。<a id="a-3u"></a>佛法即十波罗蜜行为资粮。<a id="a-3v"></a>长养法身。<a id="a-3w"></a>令使世间习气渐微出世习气大慈大悲大智得办。<a id="a-3x"></a>如资粮位。<a id="a-3y"></a>准三乘说。<a id="a-3z"></a>十信十住十行十向。<a id="a-40"></a>为道前四种资粮。<a id="a-41"></a>初地以上为见道加行。<a id="a-42"></a>为三乘地前菩萨经一大僧祇劫修有为有漏行。<a id="a-43"></a>初地见道。<a id="a-44"></a>如此经。<a id="a-45"></a>十信之中全信自心与十方诸佛性相大智无差别体。<a id="a-46"></a>十住初心以修方便三昧力。<a id="a-47"></a>见道。<a id="a-48"></a>从初发心住及已上诸住。<a id="a-49"></a>总为见道之位。<a id="a-4A"></a>十行十回向十地。<a id="a-4B"></a>总为加行。<a id="a-4C"></a>总为资粮。<a id="a-4D"></a>加行与佛因果同进故。<a id="a-4E"></a>为加行与佛果齐资以普贤行用资悲愿成满。<a id="a-4F"></a>以十住初心所见法身理智性果资粮普贤行。<a id="a-4G"></a>不属人天有为无常。<a id="a-4H"></a>从初发心住。<a id="a-4I"></a>五位进修如来法身。<a id="a-4J"></a>理智性果普贤行果。<a id="a-4K"></a>于一真法界之中互为资粮。<a id="a-4L"></a>废一二俱不成。<a id="a-4M"></a>即一垢一净心起。<a id="a-4N"></a>是故以佛理智之果严行。<a id="a-4O"></a>以行严果。<a id="a-4P"></a>故为佛华严也。<a id="a-4Q"></a>是故以下十住十行十回向位中。<a id="a-4R"></a>皆得十方诸佛与入位菩萨同号。<a id="a-4S"></a>及与智摩顶会同体智也。<a id="a-4T"></a>如三乘菩萨。<a id="a-4U"></a>多生他方净土。<a id="a-4V"></a>及四禅向上。<a id="a-4W"></a>别有菩萨净土。<a id="a-4X"></a>设在欲界。<a id="a-4Y"></a>即言以悲愿力故留惑润生。<a id="a-4Z"></a>非如此经法门乘如来法界乘。<a id="a-4a"></a>从初发心住。<a id="a-4b"></a>以如来大智法身性果普贤行果。<a id="a-4c"></a>普周生死。<a id="a-4d"></a>动寂均平理事普进。<a id="a-4e"></a>以法界体用以治余习法。<a id="a-4f"></a>无前却故新等报。<a id="a-4g"></a>不如三乘别教说有他方有别净土留惑娑婆。<a id="a-4h"></a>加行即在初地位。<a id="a-4i"></a>初资粮即在十信十住十向。<a id="a-4j"></a>五位既无佛果。<a id="a-4k"></a>明知十地见道。<a id="a-4l"></a>未真如此经于十信心中。<a id="a-4m"></a>自信自心有十种世界。<a id="a-4n"></a>即如金色世界。<a id="a-4o"></a>妙色世界。<a id="a-4p"></a>莲华色世界。<a id="a-4q"></a>如是有十个色世界。<a id="a-4r"></a>为十信心是有为故。<a id="a-4s"></a>所信佛境界是色也。<a id="a-4t"></a>本所事佛。<a id="a-4u"></a>不动智佛。<a id="a-4v"></a>无碍智佛。<a id="a-4w"></a>解脱智佛。<a id="a-4x"></a>如是十个智佛。<a id="a-4y"></a>即是自心。<a id="a-4z"></a>所信自心。<a id="a-50"></a>十种智果以为十种佛果号故。<a id="a-51"></a>毕竟证修诸佛满处。<a id="a-52"></a>成此智。<a id="a-53"></a>不异此智。<a id="a-54"></a>除此十信位中以生灭心信十色世界十智如来。<a id="a-55"></a>至十住十行十回向十地等觉十一地。<a id="a-56"></a>总有五十个因果。<a id="a-57"></a>皆以普贤行为因。<a id="a-58"></a>以如来法身理智性为果。<a id="a-59"></a>或更互参之以相资发。<a id="a-5A"></a>以此二种因果五位之中。<a id="a-5B"></a>共有一百重佛因果。<a id="a-5C"></a>通取五位上各有五重因五重果。<a id="a-5D"></a>总为一百一十重因果。<a id="a-5E"></a>如十住位中佛因果者。<a id="a-5F"></a>即因陀罗花世界。<a id="a-5G"></a>波头摩花世界。<a id="a-5H"></a>宝花世界。<a id="a-5I"></a>佛号殊特月佛。<a id="a-5J"></a>无尽月佛。<a id="a-5K"></a>不动月佛。<a id="a-5L"></a>如是十花世界。<a id="a-5M"></a>十个同号月佛。<a id="a-5N"></a>以为佛果。<a id="a-5O"></a>法慧菩萨等十个慧菩萨。<a id="a-5P"></a>以为普贤行修行之因。<a id="a-5Q"></a>为此十住以入方便三昧力。<a id="a-5R"></a>真证法身妙慧。<a id="a-5S"></a>即世界名花。<a id="a-5T"></a>以花开敷现果故。<a id="a-5U"></a>所现佛果。<a id="a-5V"></a>皆号之为月者。<a id="a-5W"></a>为明十住之中创见法身妙慧现前无烦恼热得佛法身清凉如月故。<a id="a-5X"></a>以所见道除惑处。<a id="a-5Y"></a>而为世界因陀罗花者。<a id="a-5Z"></a>此云能主花也。<a id="a-5a"></a>明初发心住生在佛家能为众生设法主故。<a id="a-5b"></a>波头摩花者。<a id="a-5c"></a>赤莲花也。<a id="a-5d"></a>明治地住进修增胜赫奕开敷可观之义。<a id="a-5e"></a>总是以随位入道处因果。<a id="a-5f"></a>为佛及国土世界菩萨之名。<a id="a-5g"></a>皆非外有。<a id="a-5h"></a>总明自行所行也。<a id="a-5i"></a>如十行位中十个慧世界十个佛号。<a id="a-5j"></a>皆名之为眼。<a id="a-5k"></a>以为其佛果。<a id="a-5l"></a>功德林等十林菩萨。<a id="a-5m"></a>以为其行行之因。<a id="a-5n"></a>以次十向十地。<a id="a-5o"></a>如经可知。<a id="a-5p"></a>至位方明。<a id="a-5q"></a>大要言之。<a id="a-5r"></a>以当位十佛为本位之果。<a id="a-5s"></a>当位十菩萨为当位修行之因。<a id="a-5t"></a>如此初会中。<a id="a-5u"></a>以如来为当五位之果。<a id="a-5v"></a>普贤菩萨及诸神天等。<a id="a-5w"></a>为五位修行之因。<a id="a-5x"></a>又普贤菩萨及诸神天等。<a id="a-5y"></a>以毗卢遮那根本智。<a id="a-5z"></a>为起修行本因。<a id="a-60"></a>以自己修行之身。<a id="a-61"></a>为佛差别智果故。<a id="a-62"></a>为以佛性智果为因。<a id="a-63"></a>以现修之身。<a id="a-64"></a>即理智之性果故。<a id="a-65"></a>互为因果体用。<a id="a-66"></a>是故神天叹德中。<a id="a-67"></a>先叹佛德。<a id="a-68"></a>次叹自己与佛同智同德也。<a id="a-69"></a>此为入法界之样。<a id="a-6A"></a>令诸学者迷即凡悟即佛故。<a id="a-6B"></a>以智悲齐进也。<a id="a-6C"></a>如善财童子。<a id="a-6D"></a>十行初位中欢喜行善知识所居之国。<a id="a-6E"></a>名为三眼。<a id="a-6F"></a>还同十行菩萨所居世界。<a id="a-6G"></a>名为亲惠世界宝惠世界等十惠世界也。<a id="a-6H"></a>如三眼者。<a id="a-6I"></a>一摩诃般若。<a id="a-6J"></a>二解脱。<a id="a-6K"></a>三法身。<a id="a-6L"></a>亦以智眼慧眼法眼为三眼故。<a id="a-6M"></a>如世品字。<a id="a-6N"></a>如摩醯首罗天王面上三目故为一切佛法不离此大智大慧法身故。<a id="a-6O"></a>此十慧世界义。<a id="a-6P"></a>通此三眼。<a id="a-6Q"></a>以是善财十行之中。<a id="a-6R"></a>初善知识国名三眼。<a id="a-6S"></a>比丘名善见。<a id="a-6T"></a>即同十行之位。<a id="a-6U"></a>佛号常住眼佛无胜眼佛。<a id="a-6V"></a>名为善见者。<a id="a-6W"></a>具三眼也。<a id="a-6X"></a>为十行之中以智眼知众生根而同行故。<a id="a-6Y"></a>佛号为眼。<a id="a-6Z"></a>善知识名善见。<a id="a-6a"></a>目发绀青。<a id="a-6b"></a>皮肤金色。<a id="a-6c"></a>圆光一寻。<a id="a-6d"></a>相好如佛者。<a id="a-6e"></a>明十行中所行三眼行因果即佛也。<a id="a-6f"></a>在林中经行者。<a id="a-6g"></a>明万行稠林覆荫众生故。<a id="a-6h"></a>还如十行位中菩萨号功德林慧林胜林等十林菩萨也。<a id="a-6i"></a>善财十行中知识。<a id="a-6j"></a>即以比丘。<a id="a-6k"></a>林中经行为十行位中之行处。<a id="a-6l"></a>如下文中。<a id="a-6m"></a>以功德林等十林菩萨为所行。<a id="a-6n"></a>今此初会中。<a id="a-6o"></a>即以主稼神为佛果十行资粮。<a id="a-6p"></a>众生入佛位故。<a id="a-6q"></a>资粮见道菩萨长大悲故。<a id="a-6r"></a>如此会佛果五位。<a id="a-6s"></a>与第二三会已后诸菩萨进修五位。<a id="a-6t"></a>及善财童子示行五位。<a id="a-6u"></a>前后相参体势相似。<a id="a-6v"></a>总明佛果普贤行果体用相资始终不异。<a id="a-6w"></a>以是义故。<a id="a-6x"></a>五位中五十种资粮五十种佛果。<a id="a-6y"></a>互为主伴。<a id="a-6z"></a>互为因果。<a id="a-70"></a>互为体用。<a id="a-71"></a>以如来理智性常资普贤行使令无染。<a id="a-72"></a>普贤行常资如来性果。<a id="a-73"></a>使得圆满悲智。<a id="a-74"></a>废一边一切不成。<a id="a-75"></a>所有行门即是人天因果。<a id="a-76"></a>设得出世即是声闻二乘。<a id="a-77"></a>及出世净土菩萨。<a id="a-78"></a>及留惑润生等。<a id="a-79"></a>故非法尔理智世及出世大悲动静染净自在圆融故。<a id="a-7A"></a>如此十行与佛果资粮。<a id="a-7B"></a>犹如黄瓜。<a id="a-7C"></a>果花同出花果相资。<a id="a-7D"></a>以无作功德而为自在也。<a id="a-7E"></a>法尔理智行周故。<a id="a-7F"></a>于此主稼神一段文中。<a id="a-7G"></a>义分为四。<a id="a-7H"></a>一举其众数。<a id="a-7I"></a>二寄位表法。<a id="a-7J"></a>三释名配行。<a id="a-7K"></a>四结数叹德。<a id="a-7L"></a>一举其众数者。<a id="a-7M"></a>如初行一句是。<a id="a-7N"></a>二寄位表法者。<a id="a-7O"></a>以主稼神资粮位中十行位也。<a id="a-7P"></a>三释名配行者。<a id="a-7Q"></a>所谓一柔软胜味主稼神主欢喜行中檀波罗蜜。<a id="a-7R"></a>于此檀中有二义。<a id="a-7S"></a>一法檀。<a id="a-7T"></a>二事檀。<a id="a-7U"></a>一法檀者。<a id="a-7V"></a>见来求法者。<a id="a-7W"></a>欢善无厌故名柔软胜味。<a id="a-7X"></a>以法味资人。<a id="a-7Y"></a>令心调伏故。<a id="a-7Z"></a>二事檀者。<a id="a-7a"></a>即主稼神。<a id="a-7b"></a>是后稷神之流也。<a id="a-7c"></a>以神祐五谷令生胜味资益含生故。<a id="a-7d"></a>遍十方世界随处异名。<a id="a-7e"></a>二时花净光主稼神。<a id="a-7f"></a>即是欢喜行檀波罗蜜中戒波罗蜜。<a id="a-7g"></a>知根同行。<a id="a-7h"></a>号曰时花。<a id="a-7i"></a>令得性戒开敷。<a id="a-7j"></a>名之净光。<a id="a-7k"></a>亦世间五谷之花。<a id="a-7l"></a>依时祐之令光净开敷故。<a id="a-7m"></a>三色力勇健主稼神。<a id="a-7n"></a>明檀波罗蜜中忍波罗蜜。<a id="a-7o"></a>明法忍功成。<a id="a-7p"></a>名为勇健。<a id="a-7q"></a>随忍成果故。<a id="a-7r"></a>得色力严身。<a id="a-7s"></a>诸力之中风力为最。<a id="a-7t"></a>诸行之内忍力为最。<a id="a-7u"></a>八风不能动故。<a id="a-7v"></a>以能随行成忍故名勇健。<a id="a-7w"></a>如善财十行中第三行具足优婆夷。<a id="a-7x"></a>是其行。<a id="a-7y"></a>以明忍为诸行中果故名具足。<a id="a-7z"></a>四增长精气主稼神。<a id="a-80"></a>主檀波罗蜜中精进波罗蜜。<a id="a-81"></a>以精进力资粮法力大慈大悲力。<a id="a-82"></a>处生死海教化众生而无劳倦。<a id="a-83"></a>自无所求故名增长精气主稼神。<a id="a-84"></a>表无精进力即诸行不成立故。<a id="a-85"></a>五普生根果主稼神。<a id="a-86"></a>主檀波罗蜜中禅波罗蜜。<a id="a-87"></a>以法性为禅。<a id="a-88"></a>出生万行理智妙慧。<a id="a-89"></a>名普生根果。<a id="a-8A"></a>以法性理为禅生智慧万行故。<a id="a-8B"></a>即根即果。<a id="a-8C"></a>以根从果生本末无异故。<a id="a-8D"></a>如佛果普贤行果互相资故。<a id="a-8E"></a>明从果生根以根资果。<a id="a-8F"></a>六妙严环髻主稼神。<a id="a-8G"></a>主檀波罗蜜中慧波罗蜜。<a id="a-8H"></a>明以妙慧严行行复严慧。<a id="a-8I"></a>行慧互严将用利生以招依果。<a id="a-8J"></a>以环其髻用严其首。<a id="a-8K"></a>此是垂髻如环。<a id="a-8L"></a>明解行圆满。<a id="a-8M"></a>七润泽净花主稼神。<a id="a-8N"></a>主檀波罗蜜中方便波罗蜜。<a id="a-8O"></a>此位明成就大悲故。<a id="a-8P"></a>为润泽净花利他行故。<a id="a-8Q"></a>令他解行法开敷故。<a id="a-8R"></a>此是檀波罗蜜中方便门。<a id="a-8S"></a>成大慈悲故。<a id="a-8T"></a>八成就妙香主稼神主檀波罗蜜中愿波罗蜜。<a id="a-8U"></a>十行第八位中同于八地。<a id="a-8V"></a>智无功用。<a id="a-8W"></a>五分法身香悉成就故。<a id="a-8X"></a>又以净智知根。<a id="a-8Y"></a>依根设教。<a id="a-8Z"></a>用成戒定慧之妙香故。<a id="a-8a"></a>九见者爱乐主稼神。<a id="a-8b"></a>主檀波罗蜜中力波罗蜜。<a id="a-8c"></a>法师成就法力利生。<a id="a-8d"></a>见闻法者皆爱乐故。<a id="a-8e"></a>十离垢净光主稼神。<a id="a-8f"></a>主檀波罗蜜中智波罗蜜。<a id="a-8g"></a>以智能离自他垢故。<a id="a-8h"></a>诸法灌顶同十住十地中灌顶位也。<a id="a-8i"></a>四结数叹德。<a id="a-8j"></a>如文可知。<a id="a-8k"></a>已上十个主稼神。<a id="a-8l"></a>总是欢喜行中檀波罗蜜中十波罗蜜资粮。<a id="a-8m"></a>从行成号。<a id="a-8n"></a>已下例然。<a id="a-8o"></a>法则如上。</p>
  <p id="a8p">第二十个主河神。<a id="a-8q"></a>是饶益行。<a id="a-8r"></a>行戒波罗蜜中十波罗蜜。<a id="a-8s"></a>第一普发迅流主河神。<a id="a-8t"></a>明十行中戒波罗蜜中檀波罗蜜资粮从行成号。<a id="a-8u"></a>已下例然。<a id="a-8v"></a>法则如上。<a id="a-8w"></a>若以其事如此孟母是也。<a id="a-8x"></a>如善财童子饶益行中善知识。<a id="a-8y"></a>于河渚中一万童子释天为首。<a id="a-8z"></a>聚沙为戏。<a id="a-90"></a>以河为行。<a id="a-91"></a>主戒体明饶益故。<a id="a-92"></a>此初会中河神。<a id="a-93"></a>为戒体前后相似。<a id="a-94"></a>普发迅流明应一乘之种。<a id="a-95"></a>第二普洁泉涧主河神。<a id="a-96"></a>明应三乘及人天等善法。<a id="a-97"></a>主十行中戒波罗蜜中戒波罗蜜。<a id="a-98"></a>已下诸神众依行立名号。<a id="a-99"></a>以名下义。<a id="a-9A"></a>如前配之可知。<a id="a-9B"></a>如十行中戒体者。<a id="a-9C"></a>如释天童子。<a id="a-9D"></a>以算数法相黡子法五行阴阳。<a id="a-9E"></a>以利人之巧术。<a id="a-9F"></a>以为十行之中戒体。<a id="a-9G"></a>故名普洁泉涧义。<a id="a-9H"></a>若不如是。<a id="a-9I"></a>行不满故。<a id="a-9J"></a>明人天及三乘总化。<a id="a-9K"></a>以巧术利生。<a id="a-9L"></a>是普洁义。</p>
  <p id="a9M">第三主海神。<a id="a-9N"></a>明无违逆行。<a id="a-9O"></a>明忍波罗蜜如海能纳众流是无违逆也。<a id="a-9P"></a>主忍波罗蜜有十个海神。<a id="a-9Q"></a>即明忍波罗蜜中十波罗蜜也。<a id="a-9R"></a>各随名下义。<a id="a-9S"></a>如前配之。<a id="a-9T"></a>大意。<a id="a-9U"></a>此十行中忍以法性大悲。<a id="a-9V"></a>以为忍体。<a id="a-9W"></a>是故如海含润处其下流能容一切。<a id="a-9X"></a>无明高慢生死之流。<a id="a-9Y"></a>皆为法流而无妨碍。<a id="a-9Z"></a>故名无违逆行。<a id="a-9a"></a>如善财童子无违逆行中善知识。<a id="a-9b"></a>南方有城。<a id="a-9c"></a>名曰海住。<a id="a-9d"></a>有优婆夷名具足。<a id="a-9e"></a>素服垂发者。<a id="a-9f"></a>慈忍之貌具足成忍。<a id="a-9g"></a>无行不周故名具足。<a id="a-9h"></a>海神者。<a id="a-9i"></a>女神。<a id="a-9j"></a>明慈悲柔软处行能忍。<a id="a-9k"></a>其心如海。<a id="a-9l"></a>福智具足饶益众生。<a id="a-9m"></a>是故忍为万行中果也。<a id="a-9n"></a>能容众流。</p>
  <p id="a9o">第四主水神。<a id="a-9p"></a>明无屈挠行。<a id="a-9q"></a>主精进波罗蜜。<a id="a-9r"></a>为明水体能净诸垢。<a id="a-9s"></a>以明此位菩萨以法性之水。<a id="a-9t"></a>常勤精进。<a id="a-9u"></a>教化众生。<a id="a-9v"></a>一一知根而益。<a id="a-9w"></a>而无屈挠。<a id="a-9x"></a>其心如水润生随物而益。<a id="a-9y"></a>各得其所而无屈挠。<a id="a-9z"></a>于中十个水神。<a id="a-A0"></a>即是精进波罗蜜中十波罗蜜。<a id="a-A1"></a>明以其万行如水同事润生。<a id="a-A2"></a>各各随名下义配之。<a id="a-A3"></a>常以十行中精进为体。<a id="a-A4"></a>如十住中精进门。<a id="a-A5"></a>乐勤观法性为体。<a id="a-A6"></a>此十行中精进门。<a id="a-A7"></a>处世益生。<a id="a-A8"></a>以行润物为体。<a id="a-A9"></a>位位中各随当位主行为体。<a id="a-AA"></a>余九于主行体上作别。<a id="a-AB"></a>不得一向解故。<a id="a-AC"></a>即体意不当。<a id="a-AD"></a>如十回向中精进波罗蜜。<a id="a-AE"></a>圆融理智大悲。<a id="a-AF"></a>使令均平自在。<a id="a-AG"></a>如是五位得一。<a id="a-AH"></a>即五位俱有齐等。<a id="a-AI"></a>以惯习生熟须有次第。<a id="a-AJ"></a>虽立次第。<a id="a-AK"></a>以法界智体而无前却。<a id="a-AL"></a>是无前后中次第。<a id="a-AM"></a>是一性无差别中同异。<a id="a-AN"></a>不可以情作前却解也。<a id="a-AO"></a>以实而论。<a id="a-AP"></a>初发心住中如一渧之水入大海水中。<a id="a-AQ"></a>总同海体。<a id="a-AR"></a>诸龙鱼宝咸在其中。<a id="a-AS"></a>为教化众生故。<a id="a-AT"></a>教网筌蹄方法不可不具。<a id="a-AU"></a>以名言竹帛着箓。<a id="a-AV"></a>即似前后义生。<a id="a-AW"></a>体道者。<a id="a-AX"></a>明鉴即如持宝镜普临万像。<a id="a-AY"></a>十地即明使惯习功成。<a id="a-AZ"></a>等觉位中即明自在行周法界。<a id="a-Aa"></a>若但置十住一位。<a id="a-Ab"></a>但明见道初功。<a id="a-Ac"></a>又安十行修行。<a id="a-Ad"></a>但有出世心胜。<a id="a-Ae"></a>加十回向兴大愿云。<a id="a-Af"></a>使令悲智万行圆满。<a id="a-Ag"></a>十地但蕴功成德。<a id="a-Ah"></a>使令惯习须成。<a id="a-Ai"></a>十一地入俗自在行周任法饶益。<a id="a-Aj"></a>明张教网学者有所归依。<a id="a-Ak"></a>若不如斯发心者何措。</p>
  <p id="aAl">第五主火神。<a id="a-Am"></a>明无痴乱行。<a id="a-An"></a>主禅波罗蜜。<a id="a-Ao"></a>于中十神。<a id="a-Ap"></a>明禅波罗蜜中十波罗蜜。<a id="a-Aq"></a>皆以十行位禅为体。<a id="a-Ar"></a>即明普智照而恒寂故。<a id="a-As"></a>即以火神为定体。<a id="a-At"></a>即寂而常照。<a id="a-Au"></a>即事而恒理。<a id="a-Av"></a>悲智照用而无碍故。<a id="a-Aw"></a>以火神为定体。<a id="a-Ax"></a>若其世间事也。<a id="a-Ay"></a>即南方离神是也。<a id="a-Az"></a>若其人也。<a id="a-B0"></a>是其心也。<a id="a-B1"></a>离法心故。<a id="a-B2"></a>若其法也。<a id="a-B3"></a>是虚无之智也。<a id="a-B4"></a>若外事是其日也。<a id="a-B5"></a>若在其身也是其目也。<a id="a-B6"></a>若方法也。<a id="a-B7"></a>为中道。<a id="a-B8"></a>为正明。<a id="a-B9"></a>明为虚无。<a id="a-BA"></a>为智照万有。<a id="a-BB"></a>为普光明殿。<a id="a-BC"></a>是女神故。<a id="a-BD"></a>善财童子南行意者为若此也。<a id="a-BE"></a>明无痴乱行。<a id="a-BF"></a>以火神能破闇故。<a id="a-BG"></a>不迷惑故。<a id="a-BH"></a>无闇障故。<a id="a-BI"></a>此一段约用而为定也。</p>
  <p id="aBJ">第六主风神。<a id="a-BK"></a>明善现行。<a id="a-BL"></a>以般若波罗蜜为体。<a id="a-BM"></a>十个风神。<a id="a-BN"></a>明智慧波罗蜜中十波罗蜜也。<a id="a-BO"></a>若世间也。<a id="a-BP"></a>即辰巳之间巽神也。<a id="a-BQ"></a>是女神故。<a id="a-BR"></a>为法则也。<a id="a-BS"></a>为言说。<a id="a-BT"></a>为教令。<a id="a-BU"></a>如周易干五世卦巽上坤下曰观。<a id="a-BV"></a>易曰。<a id="a-BW"></a>风行地上可以观象。<a id="a-BX"></a>君子设教。<a id="a-BY"></a>而众人从而法之。<a id="a-BZ"></a>可以观。<a id="a-Ba"></a>以是义故巽为风教。<a id="a-Bb"></a>明第六波罗蜜智慧功成。<a id="a-Bc"></a>善现言教教化众生。<a id="a-Bd"></a>此名善现行也。<a id="a-Be"></a>又辰巳之间。<a id="a-Bf"></a>如来取之为斋戒法则。<a id="a-Bg"></a>明吉凶之际或着之终。<a id="a-Bh"></a>至午即万法正也。<a id="a-Bi"></a>上值角宿角为天门。<a id="a-Bj"></a>主僧尼道士在其中。<a id="a-Bk"></a>明是设教令成众善之门也。<a id="a-Bl"></a>一切风化皆从此起。<a id="a-Bm"></a>象以口为天门。<a id="a-Bn"></a>吐纳风气成正教故。<a id="a-Bo"></a>以智为神。<a id="a-Bp"></a>又敷花发果发生一切能持世界能成能坏。<a id="a-Bq"></a>故名善现行也。<a id="a-Br"></a>此经下文如海有四种风。<a id="a-Bs"></a>一名能集。<a id="a-Bt"></a>能集众宝。<a id="a-Bu"></a>明大圆镜智。<a id="a-Bv"></a>二能成。<a id="a-Bw"></a>能成众宝。<a id="a-Bx"></a>明成所作智。<a id="a-By"></a>三名简择。<a id="a-Bz"></a>能简众宝。<a id="a-C0"></a>明妙观察智。<a id="a-C1"></a>四名能散。<a id="a-C2"></a>能散众宝。<a id="a-C3"></a>明平等性智。<a id="a-C4"></a>是故以四智为风神。<a id="a-C5"></a>能现法自在故。<a id="a-C6"></a>以风神为表善现行故。<a id="a-C7"></a>为此第六智慧法。<a id="a-C8"></a>以智慧风神。<a id="a-C9"></a>善现一切法行。<a id="a-CA"></a>悉皆自在故。<a id="a-CB"></a>如十信位中。<a id="a-CC"></a>第六信位佛果配在东南方。<a id="a-CD"></a>佛号究竟智。<a id="a-CE"></a>为东南方是巽。<a id="a-CF"></a>以巽为风神。<a id="a-CG"></a>又易云。<a id="a-CH"></a>巽为言说。<a id="a-CI"></a>以借物表法将风神明智慧。<a id="a-CJ"></a>能善现众法故。<a id="a-CK"></a>方者法也。<a id="a-CL"></a>以取其法大像无方也。</p>
  <p id="aCM">第七主空神。<a id="a-CN"></a>明无著行。<a id="a-CO"></a>主方便波罗蜜成大悲门。<a id="a-CP"></a>以法空起行。<a id="a-CQ"></a>教化摄取一切众生。<a id="a-CR"></a>故名方便。<a id="a-CS"></a>故名无著行。<a id="a-CT"></a>于中众神。<a id="a-CU"></a>明方便波罗蜜中十波罗蜜。<a id="a-CV"></a>以一切法空为体。<a id="a-CW"></a>以智为神。<a id="a-CX"></a>故无所著。<a id="a-CY"></a>以一切法空能生悲智故。<a id="a-CZ"></a>即万行无著。</p>
  <p id="aCa">第八主方神。<a id="a-Cb"></a>明难得行。<a id="a-Cc"></a>为智用无功功难成故。<a id="a-Cd"></a>主愿波罗蜜。<a id="a-Ce"></a>为智体性净。<a id="a-Cf"></a>以愿防之。<a id="a-Cg"></a>念其本愿。<a id="a-Ch"></a>引智起行。<a id="a-Ci"></a>令行周遍。<a id="a-Cj"></a>使令不住生死不住涅槃。<a id="a-Ck"></a>于中十个神。<a id="a-Cl"></a>明愿波罗蜜中十波罗蜜。<a id="a-Cm"></a>方者法也。<a id="a-Cn"></a>以第八行大智成以智设法饶益众生。<a id="a-Co"></a>此是大智为神。<a id="a-Cp"></a>总以震坎兑离四维上下正方之神。<a id="a-Cq"></a>都举明无功之智圆摄故。</p>
  <p id="aCr">第九主夜神。<a id="a-Cs"></a>明善法行。<a id="a-Ct"></a>主力波罗蜜。<a id="a-Cu"></a>法力已成法王功办。<a id="a-Cv"></a>常处生死长夜。<a id="a-Cw"></a>以法照明世间故。<a id="a-Cx"></a>名善法行。<a id="a-Cy"></a>于中十神。<a id="a-Cz"></a>主力波罗蜜中十波罗蜜。<a id="a-D0"></a>是女神也。<a id="a-D1"></a>此为善财童子十地中知识故。<a id="a-D2"></a>以明此位行体彻十地法故。</p>
  <p id="aD3">第十主昼神。<a id="a-D4"></a>明真实行。<a id="a-D5"></a>主智波罗蜜。<a id="a-D6"></a>于中十神。<a id="a-D7"></a>明智波罗蜜中十波罗蜜。<a id="a-D8"></a>以智日恒明名为主昼。<a id="a-D9"></a>智无为而应万有。<a id="a-DA"></a>称之为神。<a id="a-DB"></a>叹德中恒共精勤严饰宫殿者。<a id="a-DC"></a>以智普周教化众生成法宫殿。<a id="a-DD"></a>悲为宫。<a id="a-DE"></a>智为殿。<a id="a-DF"></a>成就众生。<a id="a-DG"></a>悲智宫殿展转相益故。<a id="a-DH"></a>已上明十行位竟。</p>
 </body>
</html>