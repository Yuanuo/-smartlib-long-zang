<!doctype html>
<html id="z3IBWov1TP" data-ver="1204">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二十三</h1>
  <h2 id="a2">梵行品第十六</h2>
  <p id="a3">将释此品约作三门分别。<a id="a-4"></a>一释品名目。<a id="a-5"></a>二释品来意。<a id="a-6"></a>三随文释义。</p>
  <p id="a7">一释品名目者。<a id="a-8"></a>何故云梵行品。<a id="a-9"></a>梵者此云净也。<a id="a-A"></a>以其净行利众生故。<a id="a-B"></a>常居世间行一切行。<a id="a-C"></a>化利众生。<a id="a-D"></a>无行可得。<a id="a-E"></a>则无行不净。<a id="a-F"></a>是故名为梵行也。<a id="a-G"></a>又约能问之主。<a id="a-H"></a>名曰正念。<a id="a-I"></a>无念之念。<a id="a-J"></a>名为正念。<a id="a-K"></a>随行无念。<a id="a-L"></a>名为正念。<a id="a-M"></a>行念总无。<a id="a-N"></a>以斯益物名第一义天。<a id="a-O"></a>以天有慈名为天子。<a id="a-P"></a>又约能说之人。<a id="a-Q"></a>名为法慧。<a id="a-R"></a>随行无念名之为法。<a id="a-S"></a>以法简情名之为慧。<a id="a-T"></a>起情乖理名无法慧。<a id="a-U"></a>达理情亡名为法慧。<a id="a-V"></a>今约能问之主所说法人及所说法。<a id="a-W"></a>总名净行品者。<a id="a-X"></a>均分理教义。</p>
  <p id="aY">二释品来意者。<a id="a-Z"></a>前品明住佛无所住之门故。<a id="a-a"></a>还行无行之行。<a id="a-b"></a>是故此品须来。<a id="a-c"></a>无住之住名为佛住。<a id="a-d"></a>无行之行利益无众生之众生。<a id="a-e"></a>名为净行。<a id="a-f"></a>是故此品须来。</p>
  <p id="ag">三随文释义者。<a id="a-h"></a>科此一品经。<a id="a-i"></a>约作七门分别。<a id="a-j"></a>第一尔时已下三行。<a id="a-k"></a>是正念天子所请分。<a id="a-l"></a>第二法慧菩萨已下。<a id="a-m"></a>至佛法僧戒可两行半经正举十法。<a id="a-n"></a>以为所观之缘。<a id="a-o"></a>第三应如是观已下。<a id="a-p"></a>至如是观已。<a id="a-q"></a>有二十六行半经。<a id="a-r"></a>是正行观法。<a id="a-s"></a>第四从于身无所取已下。<a id="a-t"></a>至名为清净梵行。<a id="a-u"></a>于中可有十行经。<a id="a-v"></a>通观三世及身受想行识佛法悉平等具足一切佛法分。<a id="a-w"></a>第五复应修习十种法已下。<a id="a-x"></a>至永断习气智。<a id="a-y"></a>于中可三行半经。<a id="a-z"></a>正举如来十种智力令修习分。<a id="a-10"></a>第六于如来十力已下。<a id="a-11"></a>至不求果报。<a id="a-12"></a>于中可三行经。<a id="a-13"></a>劝修十力有迷咨问并起大悲分。<a id="a-14"></a>第七了知境界已下。<a id="a-15"></a>可四行半经。<a id="a-16"></a>明了法如幻观终获益成佛分。<a id="a-17"></a>如是依如上观行令身口意业佛法僧戒色受想行识身边二见三世远近总无。<a id="a-18"></a>又令能观所观心。<a id="a-19"></a>总无不沈不掉。<a id="a-1A"></a>不生不灭。<a id="a-1B"></a>任理无思。<a id="a-1C"></a>如来十种智力因斯而现。<a id="a-1D"></a>夫佛智非沈。<a id="a-1E"></a>只为迷心逐相情亏也。<a id="a-1F"></a>智现一体非遥也。<a id="a-1G"></a>智现报障。<a id="a-1H"></a>都亡十方廓然自在。<a id="a-1I"></a>处尘不为小周空不为广穷其迹也。<a id="a-1J"></a>十方无纤毫之踪兴其用也。<a id="a-1K"></a>不出刹那之际。<a id="a-1L"></a>法身遍周等虚空而无尽。<a id="a-1M"></a>若存其有即一切刹海现色像重重。<a id="a-1N"></a>若致其无万境不可窥。<a id="a-1O"></a>其体以不思不为而知。<a id="a-1P"></a>众法。<a id="a-1Q"></a>将不造不作而办。<a id="a-1R"></a>大功。<a id="a-1S"></a>非生死变其志。<a id="a-1T"></a>非苦乐移其性。<a id="a-1U"></a>若非神之称理者。<a id="a-1V"></a>不可以情想。<a id="a-1W"></a>知不可以灭心得。<a id="a-1X"></a>以此如来设净行之教。<a id="a-1Y"></a>观法尽也。<a id="a-1Z"></a>正法当兴。<a id="a-1a"></a>诸见亡也。<a id="a-1b"></a>佛智方起。<a id="a-1c"></a>是知见亡智应名初发心时便成正觉。<a id="a-1d"></a>成就慧身不由他悟。<a id="a-1e"></a>是故后学之士应法修行。<a id="a-1f"></a>不可以逐境沉沦迷流永劫。<a id="a-1g"></a>更欲解其上义虑将言丰障理以乱后学之心。<a id="a-1h"></a>但如上所说之经多小自然恰中。<a id="a-1i"></a>如一百四十愿名净行者十信位愿中以成世间。<a id="a-1j"></a>知见万法以为净行。<a id="a-1k"></a>此十住位中。<a id="a-1l"></a>以行体无为。<a id="a-1m"></a>名为净行。<a id="a-1n"></a>以此净行用成智用。<a id="a-1o"></a>自在。<a id="a-1p"></a>此净行品成十住中初发心之佛果然。<a id="a-1q"></a>亦为已后十行十回向十地等。<a id="a-1r"></a>作佛果故。<a id="a-1s"></a>从此无性之行行清净故。<a id="a-1t"></a>一切诸行皆清净故。<a id="a-1u"></a>诸行净即智慧净。<a id="a-1v"></a>智慧净故其心净。<a id="a-1w"></a>心净即诸法净。<a id="a-1x"></a>诸法净故名法界净。<a id="a-1y"></a>法界净即其众生净。<a id="a-1z"></a>众生净即佛国土净。<a id="a-20"></a>行此法平等者。<a id="a-21"></a>名为净行也。</p>
  <p data-pb></p>
  <h2 id="a22">初发心功德品第十七</h2>
  <p id="a23">夫以初发心之士功德难量。<a id="a-24"></a>举等虚空无以比其类。<a id="a-25"></a>磨尽刹尘无以酬其匹。<a id="a-26"></a>虚空但明无相之大。<a id="a-27"></a>一切刹尘但明形碍之广焉。<a id="a-28"></a>能对其菩提心之福智之境。<a id="a-29"></a>其智也。<a id="a-2A"></a>于刹那之际满十方。<a id="a-2B"></a>现身如云状。<a id="a-2C"></a>因陀罗网妙像相入光影重重。<a id="a-2D"></a>各各以一言音普周法界。<a id="a-2E"></a>说等众生。<a id="a-2F"></a>教门如雨。<a id="a-2G"></a>洒众生心得清净乐。<a id="a-2H"></a>尔其福也。<a id="a-2I"></a>妙相庄严与华藏而同其体。<a id="a-2J"></a>为初发心之际与十方诸佛等住无尽劫海。<a id="a-2K"></a>在刹那之中延促相似。<a id="a-2L"></a>如一小流入大海中与大海等。<a id="a-2M"></a>以水体不别故。<a id="a-2N"></a>如初发心菩萨才入诸佛大智慧流中等佛功德故。<a id="a-2O"></a>为初入与究竟时无延促。<a id="a-2P"></a>又智慧一故为誓度众生悉令成佛。<a id="a-2Q"></a>志愿等故。<a id="a-2R"></a>又如十方世界尽末为尘。<a id="a-2S"></a>一一尘中。<a id="a-2T"></a>有无量佛刹无量众生。<a id="a-2U"></a>如菩提心大智慧身。<a id="a-2V"></a>于一刹那际等一切刹尘。<a id="a-2W"></a>供养诸佛教化众生。<a id="a-2X"></a>一时等遍。<a id="a-2Y"></a>但以智慧力故。<a id="a-2Z"></a>法如是故。<a id="a-2a"></a>智遍周故。<a id="a-2b"></a>亦不作神通变化之想。<a id="a-2c"></a>初发心菩萨志乐广大。<a id="a-2d"></a>与佛界众生界等无限量故。<a id="a-2e"></a>故今此品所叹初发菩提心。<a id="a-2f"></a>以十种功德广大难量无比不可喻。<a id="a-2g"></a>于此佛果根本不动大智不思议法界乘而发心者。<a id="a-2h"></a>如轮王大子初生之时具足王相。<a id="a-2i"></a>如师子王之子威势与父相似体不异故。<a id="a-2j"></a>如初发菩提心菩萨。<a id="a-2k"></a>初生如来智慧种性家时。<a id="a-2l"></a>智慧所知不异佛故。<a id="a-2m"></a>三世时劫无延促见不异佛故。<a id="a-2n"></a>志乐广大教化众生不异佛故。<a id="a-2o"></a>从初发心乘如来一切智乘。<a id="a-2p"></a>不出刹那际成等正觉。<a id="a-2q"></a>教化众生不异佛故。<a id="a-2r"></a>设于三乘顺世情教说三祇劫而成佛者。<a id="a-2s"></a>毕竟回心入此一切智境界乘。<a id="a-2t"></a>方得成佛。<a id="a-2u"></a>如法华经。<a id="a-2v"></a>即是所回三乘入一切智境界之教。<a id="a-2w"></a>如龙女一刹那际三生成佛者是也。<a id="a-2x"></a>一切众生总须悟此法方得成佛。<a id="a-2y"></a>不可取如来三乘中顺世方便之言。<a id="a-2z"></a>以法如是故。<a id="a-30"></a>如此品下文云。<a id="a-31"></a>初发心菩萨才发心时。<a id="a-32"></a>即为十方一切诸佛所共称叹。<a id="a-33"></a>即能说法教化调伏一切世界所有众生。<a id="a-34"></a>乃至示现成佛等。<a id="a-35"></a>广如此品下文所说。<a id="a-36"></a>此品之内长行总有四十段经意也。<a id="a-37"></a>颂有二百四十二行。<a id="a-38"></a>以叹初发心菩萨之功德。<a id="a-39"></a>其文如下。<a id="a-3A"></a>将释此品。<a id="a-3B"></a>约作三门分别。<a id="a-3C"></a>一释品名目。<a id="a-3D"></a>二释品来意。<a id="a-3E"></a>三随文释义。</p>
  <p id="a3F">一释品名目者。<a id="a-3G"></a>此品初发心功德品者。<a id="a-3H"></a>创始发心见无古今。<a id="a-3I"></a>名之为初。<a id="a-3J"></a>无心智应。<a id="a-3K"></a>名之为发。<a id="a-3L"></a>身边见尽。<a id="a-3M"></a>名之为心。<a id="a-3N"></a>不为而成大果。<a id="a-3O"></a>名之为功。<a id="a-3P"></a>但化利一切不欣来报。<a id="a-3Q"></a>自获无边妙相庄严故。<a id="a-3R"></a>名之为德。<a id="a-3S"></a>又福智遍周。<a id="a-3T"></a>名之为功。<a id="a-3U"></a>事无不达。<a id="a-3V"></a>名之为德。<a id="a-3W"></a>品者均分义。<a id="a-3X"></a>二释品来意者。<a id="a-3Y"></a>前品说有净行之功。<a id="a-3Z"></a>此品所明净行之中无边功德。<a id="a-3a"></a>是故此品须来。<a id="a-3b"></a>三随文释义者。<a id="a-3c"></a>复分二门。<a id="a-3d"></a>第一长科经意。<a id="a-3e"></a>第二随文解说。<a id="a-3f"></a>第一长科经意者。<a id="a-3g"></a>从初尔时已下至品末已来。<a id="a-3h"></a>长科为四十段。<a id="a-3i"></a>一尔时已下。<a id="a-3j"></a>至其量几何有一行半经。<a id="a-3k"></a>是天帝请说发心功德分。<a id="a-3l"></a>二法慧菩萨言已下。<a id="a-3m"></a>至而为汝说可三行半经。<a id="a-3n"></a>明初发心功德甚深十种难知许说分。<a id="a-3o"></a>三佛子已下。<a id="a-3p"></a>至无能量者可有五行经。<a id="a-3q"></a>明一人所供十方各一阿僧祇世界众生。<a id="a-3r"></a>并令净持五戒且举功德广大难量分。<a id="a-3s"></a>四法慧菩萨已下。<a id="a-3t"></a>至亦不及一有五行经。<a id="a-3u"></a>明将前所有广多供养功德不可比对初发心功德无比喻分。<a id="a-3v"></a>五佛子已下。<a id="a-3w"></a>至唯佛能知有十行经。<a id="a-3x"></a>且举如上功德广大分。<a id="a-3y"></a>六法慧菩萨言已下。<a id="a-3z"></a>至亦不及一。<a id="a-40"></a>可两行半经。<a id="a-41"></a>明前功德不可比对。<a id="a-42"></a>初发心功德喻分。<a id="a-43"></a>七何以故已下。<a id="a-44"></a>至无上菩提之心。<a id="a-45"></a>于中有十五行经。<a id="a-46"></a>明初心菩萨为起无限心教化一切众生不断佛种性分。<a id="a-47"></a>八佛子复置此喻已下。<a id="a-48"></a>至可知边际。<a id="a-49"></a>可有七行经。<a id="a-4A"></a>且举速行边际可知分。<a id="a-4B"></a>九菩萨初发心已下。<a id="a-4C"></a>至三藐三菩提心。<a id="a-4D"></a>可有十五行经。<a id="a-4E"></a>明初心菩萨所知世界境界无限难知分。<a id="a-4F"></a>十佛子复置此喻已下。<a id="a-4G"></a>至可知边际。<a id="a-4H"></a>可有六行半经。<a id="a-4I"></a>且举速知劫数成坏广多可知分。<a id="a-4J"></a>十一菩萨初发心已下。<a id="a-4K"></a>至了知一切劫神通智。<a id="a-4L"></a>可有十六行经。<a id="a-4M"></a>明初发心菩萨了劫成坏难知分。<a id="a-4N"></a>十二复置此喻已下。<a id="a-4O"></a>至可知边际。<a id="a-4P"></a>可有六行经。<a id="a-4Q"></a>且举所解广大犹可能知分。<a id="a-4R"></a>十三菩萨初发心至三藐三菩提心。<a id="a-4S"></a>可有二十二行经。<a id="a-4T"></a>明初发心菩萨知解广大难知分。<a id="a-4U"></a>十四佛子复置此喻已下。<a id="a-4V"></a>至可知边际。<a id="a-4W"></a>可有六行经。<a id="a-4X"></a>且举知众生根广多犹能可知分。<a id="a-4Y"></a>十五菩萨初发心已下。<a id="a-4Z"></a>至三藐三菩提心。<a id="a-4a"></a>可有五行半经。<a id="a-4b"></a>明初发心菩萨善知众生根性广大难量分。<a id="a-4c"></a>十六佛子复置此喻已下。<a id="a-4d"></a>至可知边际。<a id="a-4e"></a>可有四行经。<a id="a-4f"></a>且举所欲乐广大犹能可知分。<a id="a-4g"></a>十七菩萨初发心已下。<a id="a-4h"></a>至三藐三菩提心。<a id="a-4i"></a>可有六行经。<a id="a-4j"></a>明初心菩萨所知一切众生欲乐广大难知分。<a id="a-4k"></a>十八佛子复置此喻已下。<a id="a-4l"></a>至可知边际。<a id="a-4m"></a>可有四行经。<a id="a-4n"></a>明且举所知众生方便广大犹可知分。<a id="a-4o"></a>十九菩萨初发心已下。<a id="a-4p"></a>至菩提心。<a id="a-4q"></a>可有六行经。<a id="a-4r"></a>明初心菩萨善知一切众生种种方便广大难知分。<a id="a-4s"></a>二十佛子复置此喻已下。<a id="a-4t"></a>至可知边际。<a id="a-4u"></a>可有三行经。<a id="a-4v"></a>且举所有一切众生心广大犹可知分。<a id="a-4w"></a>二十一菩萨初发心已下。<a id="a-4x"></a>有五行半经。<a id="a-4y"></a>明初发心菩萨知一切众生差别心广大难知分。<a id="a-4z"></a>二十二佛子复置此喻已下。<a id="a-50"></a>至不可得知。<a id="a-51"></a>有四行经。<a id="a-52"></a>且举所有众生业广大犹可知分。<a id="a-53"></a>二十三何以故已下。<a id="a-54"></a>至三藐三菩提心。<a id="a-55"></a>可有三行经。<a id="a-56"></a>明初心菩萨知众生差别业广大难知分。<a id="a-57"></a>二十四佛子复置此喻已下。<a id="a-58"></a>至可知边际。<a id="a-59"></a>有七行经。<a id="a-5A"></a>且举知众生烦恼广大犹可能知分。<a id="a-5B"></a>二十五菩萨初发心已下。<a id="a-5C"></a>至三藐三菩提心。<a id="a-5D"></a>有十六行经。<a id="a-5E"></a>明初心菩萨所行一切众生烦恼广大难知分。<a id="a-5F"></a>二十六佛子复置此喻已下。<a id="a-5G"></a>至亦复如是。<a id="a-5H"></a>可有九行半经。<a id="a-5I"></a>且明供养广大难知犹知分。<a id="a-5J"></a>二十七佛子于汝意云何已下。<a id="a-5K"></a>至亦不及一。<a id="a-5L"></a>可有三行经。<a id="a-5M"></a>明初发心功德广大难知分。<a id="a-5N"></a>二十八佛子复置是喻。<a id="a-5O"></a>至亦复如是。<a id="a-5P"></a>有十行半经。<a id="a-5Q"></a>明且举供养及起塔高广犹知分。<a id="a-5R"></a>二十九佛子此前功德已下。<a id="a-5S"></a>至发是心已。<a id="a-5T"></a>有六行半经。<a id="a-5U"></a>明初心菩萨供养广大难量分。<a id="a-5V"></a>次直就法说分。<a id="a-5W"></a>三十能知前际一切诸佛已下。<a id="a-5X"></a>至能与诸佛平等一性。<a id="a-5Y"></a>可有四行经。<a id="a-5Z"></a>是明初发心已能知三世诸佛。<a id="a-5a"></a>成佛及涅槃智慧平等分。<a id="a-5b"></a>摄功德分。<a id="a-5c"></a>三十一何以故已下。<a id="a-5d"></a>至知一切众生三世智故发心。<a id="a-5e"></a>可有九行经。<a id="a-5f"></a>明菩萨初发心志意所求甚深深广分。<a id="a-5g"></a>三十二以发心故已下。<a id="a-5h"></a>至得法界一切诸佛说法智慧。<a id="a-5i"></a>可有六行经。<a id="a-5j"></a>明菩萨发心已得三世一切诸佛忆念与法及自力升进分。<a id="a-5k"></a>得果佛因佛。<a id="a-5l"></a>三十三何以故已下。<a id="a-5m"></a>至即得一切佛智慧光明。<a id="a-5n"></a>有十行半经。<a id="a-5o"></a>明才初发心菩萨成佛利生同三世诸佛分。<a id="a-5p"></a>化用分。<a id="a-5q"></a>三十四此初发心菩萨已下。<a id="a-5r"></a>至于诸法界心无所著。<a id="a-5s"></a>有四行半经。<a id="a-5t"></a>明初发心菩萨志乐所知世间出世间法无著分。<a id="a-5u"></a>三十五尔时佛神力故已下。<a id="a-5v"></a>有三行半经。<a id="a-5w"></a>明大地动分。<a id="a-5x"></a>三十六天雨众华已下。<a id="a-5y"></a>有两行经。<a id="a-5z"></a>明诸天兴供分。<a id="a-60"></a>三十七是时已下。<a id="a-61"></a>有四行半经。<a id="a-62"></a>明十方同号佛来现其前叹誉许可法同分。<a id="a-63"></a>三十八汝说此法时已下。<a id="a-64"></a>有五行经。<a id="a-65"></a>明说此法时十方各过万佛刹微尘数菩萨发心受记分。<a id="a-66"></a>三十九如此世界已下。<a id="a-67"></a>有九行半经。<a id="a-68"></a>明十方所说法人及法一时同说分。<a id="a-69"></a>四十尔时法慧菩萨已下。<a id="a-6A"></a>有六行半经。<a id="a-6B"></a>明法慧菩萨观欲所缘之法说颂称叹分。<a id="a-6C"></a>已下颂文有二百四十二行。<a id="a-6D"></a>四行一颂。<a id="a-6E"></a>其颂有六十段颂都计有二百四十行。<a id="a-6F"></a>末后两行颂。<a id="a-6G"></a>总结颂意。<a id="a-6H"></a>叹劝发心。<a id="a-6I"></a>有一百六十八行。<a id="a-6J"></a>是总都叹佛果以来。<a id="a-6K"></a>五位及信等诸法。<a id="a-6L"></a>明初发心者志乐智德总含一切诸佛智德。<a id="a-6M"></a>体用始成。<a id="a-6N"></a>一念初发心菩萨位也。<a id="a-6O"></a>方明初发心境与心不二。<a id="a-6P"></a>若志乐毫牦不似如来所修法身悲智愿行者。<a id="a-6Q"></a>不名初发心菩萨故。<a id="a-6R"></a>以此初颂有一百六十八行。<a id="a-6S"></a>且总叹信等六位因果及如来智德。<a id="a-6T"></a>总叹令初发心者法之相似。<a id="a-6U"></a>然后七十四行。<a id="a-6V"></a>颂始重颂前四十段中。<a id="a-6W"></a>校量发心功德广大之量。</p>
  <p id="a6X">第二随文解释者。<a id="a-6Y"></a>如前挍量初发心功德四十段文中。<a id="a-6Z"></a>最初一段帝释请。<a id="a-6a"></a>如文可知。<a id="a-6b"></a>第二文中。<a id="a-6c"></a>举初发心有十种广大难知法。<a id="a-6d"></a>如文可知。<a id="a-6e"></a>第三段中。<a id="a-6f"></a>正举供养广大。<a id="a-6g"></a>第四段中。<a id="a-6h"></a>正明将人所供不可挍量如歌罗分者。<a id="a-6i"></a>是将多比少。<a id="a-6j"></a>不如喻如析人身上毛作百分。<a id="a-6k"></a>将前人所作功德。<a id="a-6l"></a>不如初发心菩萨百分毛中一分毛许功德。<a id="a-6m"></a>又云。<a id="a-6n"></a>优波尼沙陀分者。<a id="a-6o"></a>谓少许相近类之。<a id="a-6p"></a>无限善根不可将有限比对。<a id="a-6q"></a>余如文自明。<a id="a-6r"></a>第五段中云教修十善道者。<a id="a-6s"></a>身三口四意三。<a id="a-6t"></a>是欲界生天善上者云四禅色界业也。<a id="a-6u"></a>初禅灭忧。<a id="a-6v"></a>二禅灭苦。<a id="a-6w"></a>三禅灭喜。<a id="a-6x"></a>四禅唯寂静。<a id="a-6y"></a>云教住四无量心。<a id="a-6z"></a>此是有为中慈悲喜舍。<a id="a-70"></a>云教住四无色定。<a id="a-71"></a>此是无色界定。<a id="a-72"></a>已上是三界中善业。<a id="a-73"></a>云教住须陀洹果谓。<a id="a-74"></a>初断见惑舍异生性。<a id="a-75"></a>初获圣性入圣行流故。<a id="a-76"></a>故名入流。<a id="a-77"></a>云教住斯陀含果。<a id="a-78"></a>此云一来。<a id="a-79"></a>谓此圣者虽断欲界六品惑。<a id="a-7A"></a>然为有余。<a id="a-7B"></a>三品未断。<a id="a-7C"></a>令此圣者一度来欲界生故名一来果。<a id="a-7D"></a>云教住阿那含果。<a id="a-7E"></a>此云不还。<a id="a-7F"></a>谓断欲界九品惑尽。<a id="a-7G"></a>从此生色界。<a id="a-7H"></a>更不来欲界受生。<a id="a-7I"></a>故名不还。<a id="a-7J"></a>此十使中。<a id="a-7K"></a>见道疑未能明了不入罗汉果。<a id="a-7L"></a>如十使烦恼。<a id="a-7M"></a>一身见。<a id="a-7N"></a>二边见。<a id="a-7O"></a>三见取。<a id="a-7P"></a>四戒取。<a id="a-7Q"></a>五邪见。<a id="a-7R"></a>已前五为利使。<a id="a-7S"></a>已后五为钝使。<a id="a-7T"></a>见谛断。<a id="a-7U"></a>六贪七嗔。<a id="a-7V"></a>八痴。<a id="a-7W"></a>九慢。<a id="a-7X"></a>十疑此五钝使。<a id="a-7Y"></a>能迷随行之事。<a id="a-7Z"></a>此之十使。<a id="a-7a"></a>前五利使。<a id="a-7b"></a>须陀洹见谛之后。<a id="a-7c"></a>伏之不起。<a id="a-7d"></a>后五钝使薄。<a id="a-7e"></a>斯陀含断欲界六种惑。<a id="a-7f"></a>非无色界贪。<a id="a-7g"></a>于嗔痴慢三种。<a id="a-7h"></a>微而且薄。<a id="a-7i"></a>现行不生。<a id="a-7j"></a>非种无故为上二界报且无嗔为修定伏而现行不起。<a id="a-7k"></a>须斯二果有厌患。<a id="a-7l"></a>而不令增长。<a id="a-7m"></a>常求出世之心。<a id="a-7n"></a>以此不成三界沉沦种子。<a id="a-7o"></a>阿那含厌令永息。<a id="a-7p"></a>唯有见道疑。<a id="a-7q"></a>以见道不分明。<a id="a-7r"></a>不能顿超三界业果。<a id="a-7s"></a>阿罗汉为见道无疑。<a id="a-7t"></a>三界业果一时尽故。<a id="a-7u"></a>望前三果。<a id="a-7v"></a>设断九种烦恼。<a id="a-7w"></a>唯有疑在。<a id="a-7x"></a>不得名为断烦恼。<a id="a-7y"></a>为见谛。<a id="a-7z"></a>无明未明。<a id="a-80"></a>总名厌伏。<a id="a-81"></a>不得名断。<a id="a-82"></a>又罗汉辟支佛。<a id="a-83"></a>但欣出世。<a id="a-84"></a>净土菩萨及空观菩萨。<a id="a-85"></a>为但欣出世行六波罗蜜。<a id="a-86"></a>总是折伏现行无明。<a id="a-87"></a>不得名为永断烦恼。<a id="a-88"></a>为且以空观折伏无明。<a id="a-89"></a>不了无明从本已来是不动智佛为不了根本。<a id="a-8A"></a>以空折伏使令不起。<a id="a-8B"></a>乃至十地但得意生身等。<a id="a-8C"></a>不名以如来一切种智生身。<a id="a-8D"></a>以作十真如等观断十种粗重。<a id="a-8E"></a>不了无明本是如来根本智故。<a id="a-8F"></a>大用恒寂故。<a id="a-8G"></a>一乘佛果教中依佛果发心。<a id="a-8H"></a>初发心时达根本无明。<a id="a-8I"></a>是根本无分别智。<a id="a-8J"></a>成差别智大用法门。<a id="a-8K"></a>初心之上圆满一切诸佛共所乘门。<a id="a-8L"></a>名乘一切智乘。<a id="a-8M"></a>若智悲愿行毫厘不似佛。<a id="a-8N"></a>信心亦不成。<a id="a-8O"></a>何况住佛所住生在如来一切种智家。<a id="a-8P"></a>生为佛真子具诸佛事。<a id="a-8Q"></a>以智不异愿行平等大悲不异。<a id="a-8R"></a>无限境界不异。<a id="a-8S"></a>过去未来劫差别与一念不异。<a id="a-8T"></a>应如是定慧照之可见。<a id="a-8U"></a>此是名依佛菩萨正善知识依根本智发心。<a id="a-8V"></a>如下文才发心菩萨能于十方示身成佛者。<a id="a-8W"></a>为初发心时。<a id="a-8X"></a>乘如来不思议一切智乘。<a id="a-8Y"></a>得佛种智。<a id="a-8Z"></a>生如来法界之家。<a id="a-8a"></a>乘佛一分之智慧大慈悲势分。<a id="a-8b"></a>即能如是示身成佛。<a id="a-8c"></a>如下颂云。<a id="a-8d"></a>菩萨于佛十力中虽未证得亦无疑。<a id="a-8e"></a>菩萨于一毛孔中普现十方无量刹如是总明初发心菩萨之德。<a id="a-8f"></a>为得如来一分智慧势分如是。<a id="a-8g"></a>如轮王大子权统王政亦得自在。<a id="a-8h"></a>一分与父王相似。<a id="a-8i"></a>如动地兴供明法威力亦明。<a id="a-8j"></a>大众法悦心悦。<a id="a-8k"></a>地动明心境体无二故。<a id="a-8l"></a>境由心现故。<a id="a-8m"></a>如十方各过万佛刹微尘数佛。<a id="a-8n"></a>同名法慧来现其前者。<a id="a-8o"></a>为明与十方诸佛智慧合故。<a id="a-8p"></a>万佛刹尘者明升进修行启迷悟法之量。<a id="a-8q"></a>十信十十住百。<a id="a-8r"></a>十行千。<a id="a-8s"></a>总是明升进见谛解迷悟法之名。<a id="a-8t"></a>如下万佛刹微尘数菩萨发心。<a id="a-8u"></a>受过千不可说劫成佛之记。<a id="a-8v"></a>皆同号之为清净心者。<a id="a-8w"></a>亦明达如是千不可说劫量法门总清净故。<a id="a-8x"></a>故佛号清净心。<a id="a-8y"></a>非是实有如情所见长远之劫也。<a id="a-8z"></a>总明当位随迷悟法之名。<a id="a-90"></a>不是存其劫量之说如妄情所见也。<a id="a-91"></a>自此已下直至品末如文。<a id="a-92"></a>自具如文。<a id="a-93"></a>称叹如是已下二百四十二行颂一百六十八行。<a id="a-94"></a>总叹佛果及信等六位。<a id="a-95"></a>法门已下。<a id="a-96"></a>七十四行所叹此品之内挍量发心功德广大难比。<a id="a-97"></a>如文具明。<a id="a-98"></a>随文称叹。<a id="a-99"></a>四行一颂准例知之。<a id="a-9A"></a>如是挍量初发心功德。<a id="a-9B"></a>设使以等虚空无限境界。<a id="a-9C"></a>以一切乐具总供养无限众生。<a id="a-9D"></a>皆令得人天胜乐。<a id="a-9E"></a>又教令得四沙门果及辟支佛及三乘出世菩提。<a id="a-9F"></a>如是虚空境界及所度众生虽等。<a id="a-9G"></a>然未令所化众生得成佛。<a id="a-9H"></a>亦不可比。<a id="a-9I"></a>于此教中初发心乘如来大智等佛所行。<a id="a-9J"></a>普化众生皆成佛故发菩提心。<a id="a-9K"></a>以是义故。<a id="a-9L"></a>所举境界广狭不等。<a id="a-9M"></a>所化众生成佛不成佛不等故。<a id="a-9N"></a>不可为比故。<a id="a-9O"></a>是故此品下文云。<a id="a-9P"></a>初发心菩萨不于三世少有所得。<a id="a-9Q"></a>所谓若诸佛若诸佛法。<a id="a-9R"></a>若菩萨若菩萨法。<a id="a-9S"></a>若独觉若独觉法。<a id="a-9T"></a>若声闻若声闻法。<a id="a-9U"></a>乃至广说如经。<a id="a-9V"></a>但为唯求一切智于诸法界心无所著发菩提心。<a id="a-9W"></a>略说菩提。<a id="a-9X"></a>其法有四。<a id="a-9Y"></a>一声闻菩提。<a id="a-9Z"></a>二缘觉菩提。<a id="a-9a"></a>三权教菩提。<a id="a-9b"></a>四一乘菩萨佛果菩提。<a id="a-9c"></a>前三并是出世菩提。<a id="a-9d"></a>佛果菩提是法身大智大悲真俗万行法界圆满菩提。<a id="a-9e"></a>无出入故。<a id="a-9f"></a>三乘菩提虽观四谛十二缘。<a id="a-9g"></a>而亦未知四谛十二缘之实体。<a id="a-9h"></a>非独二乘未知。<a id="a-9i"></a>三种意生身菩萨位登十地。<a id="a-9j"></a>犹未能悉知。<a id="a-9k"></a>唯一乘菩萨以智方知。<a id="a-9l"></a>至十地品具明。<a id="a-9m"></a>但且略而总言。<a id="a-9n"></a>三乘中观苦集灭道及十二缘生。<a id="a-9o"></a>及行六波罗蜜菩萨。<a id="a-9p"></a>厌苦欣真但求出世。<a id="a-9q"></a>大悲菩萨方云留惑润生。<a id="a-9r"></a>一乘菩萨以智观四谛十二缘生。<a id="a-9s"></a>无明即智苦谛即圣谛。<a id="a-9t"></a>于生死涅槃无解缚性。<a id="a-9u"></a>是故此经名苦圣谛集圣谛。<a id="a-9v"></a>如是十圣谛十二因缘总是法界自性无缚无解自在之缘。<a id="a-9w"></a>不名无明。<a id="a-9x"></a>不名苦谛如是总观万法。<a id="a-9y"></a>如是名为一乘法界缘起智悲自在任性缘生。<a id="a-9z"></a>一切眼耳鼻舌身。<a id="a-A0"></a>莫不皆是法界缘起自在法门。<a id="a-A1"></a>一切诸佛知见神通力。<a id="a-A2"></a>以此而有。<a id="a-A3"></a>但以禅定观照诸波罗蜜而显发之。<a id="a-A4"></a>是故学者应如是修如是悟入。<a id="a-A5"></a>已下颂文四行一颂。<a id="a-A6"></a>如文自具。<a id="a-A7"></a>不烦更解。<a id="a-A8"></a>有智之士随文称叹令众发心。</p>
  <p data-pb></p>
  <h2 id="aA9">明法品第十八</h2>
  <p id="aAA">将释此品。<a id="a-AB"></a>约作三门分别。<a id="a-AC"></a>一释品名目。<a id="a-AD"></a>二释品来意。<a id="a-AE"></a>三随文释义。</p>
  <p id="aAF">一释品名目者。<a id="a-AG"></a>此品为明前之升须弥顶品偈赞品十住品梵行品初发心功德品五品法门已。<a id="a-AH"></a>发菩提之心得广大功德。<a id="a-AI"></a>此精进慧所问之法有二义。<a id="a-AJ"></a>第一令前五品之法其心更明。<a id="a-AK"></a>第二令后所行之法转胜明白。<a id="a-AL"></a>故云明法品。<a id="a-AM"></a>为明升进前后法故。<a id="a-AN"></a>是精进慧菩萨启请法慧菩萨言。<a id="a-AO"></a>所有大愿悉使满足。<a id="a-AP"></a>获诸菩萨广大之藏。<a id="a-AQ"></a>此明前所得法使令更明后之升进使令明白。<a id="a-AR"></a>是修十行之向。<a id="a-AS"></a>长养本位十住之法。</p>
  <p id="aAT">二释品来意及名目如前。</p>
  <p id="aAU">三随文释义。<a id="a-AV"></a>分之为二。<a id="a-AW"></a>一长科经意。<a id="a-AX"></a>二随文解义。<a id="a-AY"></a>第一长科经意者。<a id="a-AZ"></a>约科为三段。<a id="a-Aa"></a>第一初尔时已下。<a id="a-Ab"></a>长行有三十三行半经。<a id="a-Ac"></a>通偈颂有五十五行。<a id="a-Ad"></a>明精进慧菩萨请法分。<a id="a-Ae"></a>第二尔时法慧菩萨已下。<a id="a-Af"></a>有六行经。<a id="a-Ag"></a>明法慧菩萨许说分。<a id="a-Ah"></a>第三佛子菩萨摩诃萨已下。<a id="a-Ai"></a>直至品末通偈颂。<a id="a-Aj"></a>总明正说法分。<a id="a-Ak"></a>从初第一请法分中。<a id="a-Al"></a>义分为二。<a id="a-Am"></a>一科此一段经之文意。<a id="a-An"></a>二随文解义。<a id="a-Ao"></a>第一科此一段经文意者。<a id="a-Ap"></a>约科为三段。<a id="a-Aq"></a>第一尔时已下。<a id="a-Ar"></a>至复次有十二行经。<a id="a-As"></a>明精进慧菩萨初起请法门分。<a id="a-At"></a>第二如诸菩萨已下。<a id="a-Au"></a>至菩萨所行次第愿皆演说有二十一行经。<a id="a-Av"></a>明精进慧菩萨并举当位应所修行之行及获益。<a id="a-Aw"></a>重劝说守护法分。<a id="a-Ax"></a>第三尔时已下。<a id="a-Ay"></a>可有一行经。<a id="a-Az"></a>明精进慧以偈说重请分。<a id="a-B0"></a>第二随文解释者。<a id="a-B1"></a>从初尔时者。<a id="a-B2"></a>尔犹此。<a id="a-B3"></a>云说此法时也。<a id="a-B4"></a>精进慧菩萨者。<a id="a-B5"></a>约位加行成名。<a id="a-B6"></a>此通十个慧之通称。<a id="a-B7"></a>为今欲成此位之升进。<a id="a-B8"></a>必籍精进之功。<a id="a-B9"></a>慧者照烛义。<a id="a-BA"></a>精进者无思义。<a id="a-BB"></a>以无思之慧照烛有作之功。<a id="a-BC"></a>有作本自无功。<a id="a-BD"></a>万法本来自净。<a id="a-BE"></a>万法自净。<a id="a-BF"></a>名之为精。<a id="a-BG"></a>无功智应知根利生。<a id="a-BH"></a>名之为进。<a id="a-BI"></a>此约成位进修之称也。<a id="a-BJ"></a>菩萨者。<a id="a-BK"></a>如常说也。<a id="a-BL"></a>白法慧菩萨者。<a id="a-BM"></a>白者明也。<a id="a-BN"></a>明著名言申其明也。<a id="a-BO"></a>云升一切智乘者。<a id="a-BP"></a>明入此位也。<a id="a-BQ"></a>以此位菩萨乘一切智乘生如来家入佛种智为佛之子恒蒙诸佛之所摄受故。<a id="a-BR"></a>明智相应其与益故。<a id="a-BS"></a>故云摄受。<a id="a-BT"></a>云获诸菩萨广大之藏者。<a id="a-BU"></a>如十回向中智藏悲藏等十藏是也。<a id="a-BV"></a>以何方便已下。<a id="a-BW"></a>正说中十十法门是。<a id="a-BX"></a>云六通者身通。<a id="a-BY"></a>天耳通。<a id="a-BZ"></a>天眼通。<a id="a-Ba"></a>宿命通。<a id="a-Bb"></a>他心通。<a id="a-Bc"></a>漏尽通。<a id="a-Bd"></a>身通者。<a id="a-Be"></a>于一刹那际身随智用。<a id="a-Bf"></a>周遍十方对现色身。<a id="a-Bg"></a>随根普应。<a id="a-Bh"></a>天耳通者耳根常闻十方一切诸声。<a id="a-Bi"></a>天眼通者。<a id="a-Bj"></a>眼根常视十方一切粗细等色。<a id="a-Bk"></a>宿命通者。<a id="a-Bl"></a>智随三世一切众生死此生彼。<a id="a-Bm"></a>所作业行因果悉能知之他心通者。<a id="a-Bn"></a>一念能知三世一切众生心念所欲。<a id="a-Bo"></a>漏尽通者。<a id="a-Bp"></a>随智遍知一切诸法而无情欲顺痴爱心。<a id="a-Bq"></a>此经又有十种通。<a id="a-Br"></a>如十通品说。<a id="a-Bs"></a>三明者。<a id="a-Bt"></a>一宿命。<a id="a-Bu"></a>二天眼。<a id="a-Bv"></a>三漏尽。<a id="a-Bw"></a>是名三明。<a id="a-Bx"></a>四无畏者。<a id="a-By"></a>一一切智无畏。<a id="a-Bz"></a>二漏尽无畏。<a id="a-C0"></a>三说障道无畏。<a id="a-C1"></a>四说尽苦道无畏。<a id="a-C2"></a>相好者。<a id="a-C3"></a>此经十身相海也。<a id="a-C4"></a>力无所畏者。<a id="a-C5"></a>十力也。<a id="a-C6"></a>一是处非处力。<a id="a-C7"></a>二业力。<a id="a-C8"></a>三定力。<a id="a-C9"></a>四根力。<a id="a-CA"></a>五欲力。<a id="a-CB"></a>六性力。<a id="a-CC"></a>七一切至处道力。<a id="a-CD"></a>八宿命力。<a id="a-CE"></a>九天眼力。<a id="a-CF"></a>十漏尽力。<a id="a-CG"></a>是为十。<a id="a-CH"></a>三世业果名为处。<a id="a-CI"></a>了达非有名非处。<a id="a-CJ"></a>论主颂曰。</p>
  <p id="aCK">善知众生业因果　　心定不动如山王</p>
  <p id="aCL">众生根品上中下　　欲乐种种各差别</p>
  <p id="aCM">种种世间诸性分　　一切道法各不同</p>
  <p id="aCN">宿命遍知三世业　　天眼十方无碍了</p>
  <p id="aCO">随诸分别满十方　　心无杂染常无垢</p>
  <p id="aCP">如是十种德自在　　是名如来无畏力</p>
  <p id="aCQ">十八不共者。<a id="a-CR"></a>一佛身无过失。<a id="a-CS"></a>二口无过失。<a id="a-CT"></a>三念无过失。<a id="a-CU"></a>四想无过失。<a id="a-CV"></a>五心无不定常在三昧。<a id="a-CW"></a>六无不知已舍。<a id="a-CX"></a>七欲无减。<a id="a-CY"></a>八精进无减。<a id="a-CZ"></a>九念无减。<a id="a-Ca"></a>十慧无减。<a id="a-Cb"></a>十一解脱无减。<a id="a-Cc"></a>十二解脱知见无减。<a id="a-Cd"></a>十三身业随智慧行。<a id="a-Ce"></a>十四口业随智慧行。<a id="a-Cf"></a>十五意业随智慧行。<a id="a-Cg"></a>十六智慧知过去无碍事。<a id="a-Ch"></a>十七智慧知未来无碍事。<a id="a-Ci"></a>十八智慧知现在无碍事。<a id="a-Cj"></a>所言无过失者。<a id="a-Ck"></a>妙善相应。<a id="a-Cl"></a>所言无减者。<a id="a-Cm"></a>所作善法常无忘失。<a id="a-Cn"></a>云一切智智者。<a id="a-Co"></a>云种种无尽智。<a id="a-Cp"></a>此明差别智无尽故。<a id="a-Cq"></a>如守护分中有二义。<a id="a-Cr"></a>一明初发心菩萨守护一切诸佛法藏而能为人演说。<a id="a-Cs"></a>二得天王夜叉王如来法王等守护。<a id="a-Ct"></a>以偈重请分中有二十二行颂。<a id="a-Cu"></a>初二行颂叹能说法主。<a id="a-Cv"></a>已下二十行颂。<a id="a-Cw"></a>两行一颂。<a id="a-Cx"></a>初两行叹初发心菩萨智慧福德超世获益。<a id="a-Cy"></a>次两行颂。<a id="a-Cz"></a>劝说升进之行。<a id="a-D0"></a>次两行颂。<a id="a-D1"></a>明大智度众生无著。<a id="a-D2"></a>次两行颂。<a id="a-D3"></a>明众行无缺利生令佛种不绝。<a id="a-D4"></a>次两行颂。<a id="a-D5"></a>明坚固功成出离法胜法重劝请说。<a id="a-D6"></a>次两行颂。<a id="a-D7"></a>明破闇降魔之道。<a id="a-D8"></a>亦愿请说。<a id="a-D9"></a>次两行颂。<a id="a-DA"></a>明如来所得之法。<a id="a-DB"></a>亦劝请说。<a id="a-DC"></a>次两行颂。<a id="a-DD"></a>明云何演说如来法。<a id="a-DE"></a>末后两行颂。<a id="a-DF"></a>明云何令初发心无畏如师子无著如莲华。<a id="a-DG"></a>第二许说分中法慧菩萨所叹能问之人如文可知。<a id="a-DH"></a>第三正说分中复分为二。<a id="a-DI"></a>第一长科经意。<a id="a-DJ"></a>第二随文释义。<a id="a-DK"></a>一长科经意者。<a id="a-DL"></a>从佛子菩萨已发一切智心已下。<a id="a-DM"></a>至品末。<a id="a-DN"></a>长科为二十段。<a id="a-DO"></a>第一从初佛子已下。<a id="a-DP"></a>至住不放逸。<a id="a-DQ"></a>有十行经。<a id="a-DR"></a>明十住十种不放逸法分。<a id="a-DS"></a>第二佛子已下。<a id="a-DT"></a>至十种清净。<a id="a-DU"></a>有十行半经。<a id="a-DV"></a>明住不放逸得十种清净法分。<a id="a-DW"></a>第三佛子已下。<a id="a-DX"></a>至能令一切如来欢喜。<a id="a-DY"></a>有十一行半经。<a id="a-DZ"></a>明行十种法诸佛欢喜分。<a id="a-Da"></a>第四佛子已下。<a id="a-Db"></a>至诸佛欢喜。<a id="a-Dc"></a>有六行经。<a id="a-Dd"></a>明安住十法分。<a id="a-De"></a>第五佛子已下。<a id="a-Df"></a>至令诸菩萨速入诸地。<a id="a-Dg"></a>有八行经。<a id="a-Dh"></a>明行此十法速入诸地分。<a id="a-Di"></a>第六复次佛子已下。<a id="a-Dj"></a>至而自庄严入菩萨地。<a id="a-Dk"></a>有十行经。<a id="a-Dl"></a>明入地升进分。<a id="a-Dm"></a>第七佛子有十种法已下。<a id="a-Dn"></a>至所行清净。<a id="a-Do"></a>有八行经。<a id="a-Dp"></a>明净行分。<a id="a-Dq"></a>第八菩萨既得行清净已下。<a id="a-Dr"></a>至十增胜法。<a id="a-Ds"></a>有八行经。<a id="a-Dt"></a>明升进转增分。<a id="a-Du"></a>第九佛子已下。<a id="a-Dv"></a>至是为菩萨十种清净愿。<a id="a-Dw"></a>有七行经。<a id="a-Dx"></a>明大愿成行利生分。<a id="a-Dy"></a>第十佛子已下。<a id="a-Dz"></a>至守护无上法门。<a id="a-E0"></a>有七行经。<a id="a-E1"></a>明行十法令大愿圆满分。<a id="a-E2"></a>第十一佛子菩萨满足如是愿已下。<a id="a-E3"></a>至如应说法。<a id="a-E4"></a>有八行经。<a id="a-E5"></a>明十种无尽藏分。<a id="a-E6"></a>第十二所谓知其所作已下。<a id="a-E7"></a>至具足庄严波罗蜜道。<a id="a-E8"></a>有十六行经。<a id="a-E9"></a>明菩萨知根利益分。<a id="a-EA"></a>第十三是时已下。<a id="a-EB"></a>至令三宝种永不断绝。<a id="a-EC"></a>有五十二行半经。<a id="a-ED"></a>明行十波罗蜜利益众生诸对治分。<a id="a-EE"></a>第十四所以者何已下。<a id="a-EF"></a>至念念具十种庄严。<a id="a-EG"></a>可有十八行经。<a id="a-EH"></a>明令三宝种不断绝分。<a id="a-EI"></a>第十五何者为十已下。<a id="a-EJ"></a>至度脱无量无边众生。<a id="a-EK"></a>有三十行经。<a id="a-EL"></a>明以十种庄严令见者发心无空过分。<a id="a-EM"></a>第十六佛子已下。<a id="a-EN"></a>至如是自在力已下。<a id="a-EO"></a>有二十三行经。<a id="a-EP"></a>明菩萨初发心得与佛平等法堪为大法师分。<a id="a-EQ"></a>第十七假使有不可说世界广大道场已下。<a id="a-ER"></a>至及护持法故。<a id="a-ES"></a>有十三行半经。<a id="a-ET"></a>明处众无畏说法自在身无映蔽分。<a id="a-EU"></a>第十八尔时已下。<a id="a-EV"></a>可一行经。<a id="a-EW"></a>明法慧以颂叹法分。<a id="a-EX"></a>第十九如此以颂叹法中有二十行颂。<a id="a-EY"></a>两行一颂。<a id="a-EZ"></a>如文其义自具。<a id="a-Ea"></a>随文称叹即得第二十最下一行经。<a id="a-Eb"></a>明诸闻法欢喜大众奉行分。</p>
  <p id="aEc">第二随文解释者。<a id="a-Ed"></a>从正说分中佛子菩萨已下二十段文中。<a id="a-Ee"></a>但随经文义隐言幽方可解之。<a id="a-Ef"></a>经文自显处。<a id="a-Eg"></a>如文自具不烦更释。<a id="a-Eh"></a>如文中住于深定不沈不举者。<a id="a-Ei"></a>不沈离声闻灭尽定。<a id="a-Ej"></a>亦离上二界息虑禅。<a id="a-Ek"></a>如色界初禅。<a id="a-El"></a>灭下欲界愁忧不生。<a id="a-Em"></a>得一分轻安寂静。<a id="a-En"></a>无欲界爱有寂静爱。<a id="a-Eo"></a>水灾便至。<a id="a-Ep"></a>楞伽经云。<a id="a-Eq"></a>津润妄想能生内外水界。<a id="a-Er"></a>以爱为津润故。<a id="a-Es"></a>水灾至。<a id="a-Et"></a>如色界第二禅。<a id="a-Eu"></a>能灭欲界忧苦不生。<a id="a-Ev"></a>得一分轻安寂静。<a id="a-Ew"></a>为有觉有观能缘静境犹有。<a id="a-Ex"></a>火灾便至。<a id="a-Ey"></a>如第三禅。<a id="a-Ez"></a>无觉无观有禅悦乐心有喜动。<a id="a-F0"></a>风灾便至。<a id="a-F1"></a>如第四禅。<a id="a-F2"></a>身心寂灭离出入息。<a id="a-F3"></a>喜动亦无三灾不至。<a id="a-F4"></a>唯妙色身如白银清净光洁。<a id="a-F5"></a>衣如金色。<a id="a-F6"></a>四禅身长二十里。<a id="a-F7"></a>衣长四十里。<a id="a-F8"></a>以下三禅倍倍减半。<a id="a-F9"></a>如初会中以释。<a id="a-FA"></a>如是四禅皆是息心令静。<a id="a-FB"></a>以为势分。<a id="a-FC"></a>乃至空处。<a id="a-FD"></a>识处。<a id="a-FE"></a>无所有处。<a id="a-FF"></a>非想非非想定。<a id="a-FG"></a>皆是破除升进令念不生住寂定故。<a id="a-FH"></a>如是破色界净色。<a id="a-FI"></a>令成无色界空识。<a id="a-FJ"></a>又破见空之识亦空。<a id="a-FK"></a>名识处定。<a id="a-FL"></a>又破识空之见亦无。<a id="a-FM"></a>名无所有定。<a id="a-FN"></a>又破无所有心。<a id="a-FO"></a>此无想之想亦无。<a id="a-FP"></a>名非想非非想定。<a id="a-FQ"></a>如是上界修禅。<a id="a-FR"></a>皆是作意存情伏心不起。<a id="a-FS"></a>不是任情无为无沈无掉称真理智寂用自在不作而为之定也。<a id="a-FT"></a>如欲界名攀缘五欲名掉。<a id="a-FU"></a>色无色界定名沈。<a id="a-FV"></a>又声闻缘觉定名沈。<a id="a-FW"></a>空观菩萨行六波罗蜜。<a id="a-FX"></a>生于净土名掉举。<a id="a-FY"></a>如是三乘之定皆有沉掉。<a id="a-FZ"></a>为垢净未亡见道不真有欣厌故。<a id="a-Fa"></a>二乘之定虽无三界现行之惑。<a id="a-Fb"></a>皆是厌患对治伏灭无为无能起惑。<a id="a-Fc"></a>我生不起悲智亦亡。<a id="a-Fd"></a>住灭定者。<a id="a-Fe"></a>头上击鼓亦不闻知。<a id="a-Ff"></a>化火烧父母分段身入变易生死。<a id="a-Fg"></a>如是二乘断惑不分别法。<a id="a-Fh"></a>意势相似。<a id="a-Fi"></a>或有声闻。<a id="a-Fj"></a>以十二缘生得道。<a id="a-Fk"></a>如是三乘观行缘觉声闻。<a id="a-Fl"></a>净土菩萨所得道者。<a id="a-Fm"></a>皆是出世三乘互用通为九乘。<a id="a-Fn"></a>大体以约胜鬘经。<a id="a-Fo"></a>得伏三界烦恼不起。<a id="a-Fp"></a>得意生身。<a id="a-Fq"></a>无分段生死得变易生死。<a id="a-Fr"></a>非是应真任智自在无出入体任智应众生利乐不息。<a id="a-Fs"></a>广如胜鬘之意。<a id="a-Ft"></a>以是义故。<a id="a-Fu"></a>色界无色界及三乘禅。<a id="a-Fv"></a>有沈有掉。<a id="a-Fw"></a>如大乘中留惑润生菩萨。<a id="a-Fx"></a>道前安立三十心习种性性种性道种性方入圣种性。<a id="a-Fy"></a>四摄四无量心三十七助道品观十波罗蜜名目相似。<a id="a-Fz"></a>若以摄化境界及见佛数量意生身智生身成佛因果。<a id="a-G0"></a>总皆不同。<a id="a-G1"></a>以是义故。<a id="a-G2"></a>如是留惑润生菩萨所修定亦沈亦掉。<a id="a-G3"></a>为但得三种意生身未得如来智生身故。<a id="a-G4"></a>乃至七八九十地得种类俱生无行作意生身菩萨。<a id="a-G5"></a>但得三界烦恼中空观。<a id="a-G6"></a>折伏现行不起。<a id="a-G7"></a>于意生身中自在故。<a id="a-G8"></a>非是生如来一切种智家故。<a id="a-G9"></a>非是于如来一切种智中起惯习故。<a id="a-GA"></a>所云成佛定满三祇。<a id="a-GB"></a>所见佛境初地菩萨。<a id="a-GC"></a>但云供养百佛及摄化百佛世界。<a id="a-GD"></a>但得百法明门。<a id="a-GE"></a>如此华严经者。<a id="a-GF"></a>初发心菩萨初发如来一切种智之心。<a id="a-GG"></a>名为菩提心。<a id="a-GH"></a>如初发心住。<a id="a-GI"></a>创生一切诸佛一切种智慧大智慧家。<a id="a-GJ"></a>生初发心时便成正觉。<a id="a-GK"></a>为会诸佛一切种智与自智一故。<a id="a-GL"></a>成佛不出刹那之际以智境界非延促故。<a id="a-GM"></a>摄化境界遍百佛刹微尘数。<a id="a-GN"></a>又多百佛明智境德用无尽无限重重故。<a id="a-GO"></a>此犹约随位进修之言计体一即一切无限也。<a id="a-GP"></a>如十地中初地菩萨供养多百佛多百千佛虽数不离百数。<a id="a-GQ"></a>然多百即无限。<a id="a-GR"></a>与单百无比。<a id="a-GS"></a>是故四念四摄四无量心十波罗蜜。<a id="a-GT"></a>一一法悉皆无限。<a id="a-GU"></a>是故此十住菩萨所修定业。<a id="a-GV"></a>不属世间出世间沉掉之定也。<a id="a-GW"></a>已释住于深定不沈不举竟。<a id="a-GX"></a>如文入深禅定。<a id="a-GY"></a>得佛神通者。<a id="a-GZ"></a>如上色界无色界天及三乘神通。<a id="a-Ga"></a>色无色界神通息心想。<a id="a-Gb"></a>净报得神通。<a id="a-Gc"></a>二乘神通依定。<a id="a-Gd"></a>前所念净土菩萨神通得清净意乐。<a id="a-Ge"></a>神通如三种意生身。<a id="a-Gf"></a>是如此经中入深禅定得佛神通者。<a id="a-Gg"></a>以心称理。<a id="a-Gh"></a>源无出入。<a id="a-Gi"></a>体无静乱。<a id="a-Gj"></a>体无造作。<a id="a-Gk"></a>性任理自真。<a id="a-Gl"></a>不生不伏。<a id="a-Gm"></a>理真智应。<a id="a-Gn"></a>性自遍周。<a id="a-Go"></a>三世十方一时普应。<a id="a-Gp"></a>对现色身。<a id="a-Gq"></a>随智应而化群品。<a id="a-Gr"></a>而无来往。<a id="a-Gs"></a>亦不变化。<a id="a-Gt"></a>名佛神通。<a id="a-Gu"></a>智无所依止。<a id="a-Gv"></a>无形色体无来去性。<a id="a-Gw"></a>性自遍周。<a id="a-Gx"></a>非三世摄。<a id="a-Gy"></a>而能普应三世之法。<a id="a-Gz"></a>名曰神通。<a id="a-H0"></a>是故经云。<a id="a-H1"></a>智入三世而无来往为三世。<a id="a-H2"></a>是众生情所妄安。<a id="a-H3"></a>非实有故。<a id="a-H4"></a>为智体无形无色不造作而应群品。<a id="a-H5"></a>名之为神。<a id="a-H6"></a>圆满十方无法不知无根不识。<a id="a-H7"></a>名之为通。<a id="a-H8"></a>经云。<a id="a-H9"></a>依无作门修诸净行者。<a id="a-HA"></a>以此无作门修法界虚空界行海。<a id="a-HB"></a>周遍清净故。<a id="a-HC"></a>智无所为名之为修。<a id="a-HD"></a>知根同事名之为行。<a id="a-HE"></a>行无不利非作非生。<a id="a-HF"></a>名为无作门也。<a id="a-HG"></a>常处十方一切三界受生利俗而无染净。<a id="a-HH"></a>名之为净行故。<a id="a-HI"></a>经云。<a id="a-HJ"></a>与三世佛同一体性者。<a id="a-HK"></a>为法身智慧同也。<a id="a-HL"></a>三世广大劫一念同。<a id="a-HM"></a>三世诸佛普贤共行大智大悲圆满同。<a id="a-HN"></a>经云。<a id="a-HO"></a>有十种法令诸菩萨速入诸地者。<a id="a-HP"></a>明于初发心住位而遍知诸住诸行诸回向诸地法门。<a id="a-HQ"></a>为一即一切故。<a id="a-HR"></a>一切即一故。<a id="a-HS"></a>即因即果故。<a id="a-HT"></a>即如善财童子。<a id="a-HU"></a>见弥勒菩萨已。<a id="a-HV"></a>弥勒还令却见文殊师利。<a id="a-HW"></a>明因果不异亦不离故。<a id="a-HX"></a>此亦如是。<a id="a-HY"></a>从初发心住佛果地位一念齐进。<a id="a-HZ"></a>而亦不出一念中。<a id="a-Ha"></a>修成正觉。<a id="a-Hb"></a>佛因果及菩萨行悉圆满故。<a id="a-Hc"></a>如善财。<a id="a-Hd"></a>一生龙女不出一刹那际。<a id="a-He"></a>三生成佛总相似故。<a id="a-Hf"></a>云一生成佛者。<a id="a-Hg"></a>明今生是父母分段身。<a id="a-Hh"></a>是信心及见道修行生。<a id="a-Hi"></a>舍分段身。<a id="a-Hj"></a>入变易生名为一生。<a id="a-Hk"></a>亦不出刹那际。<a id="a-Hl"></a>无古今性。<a id="a-Hm"></a>无分段性。<a id="a-Hn"></a>无变易性。<a id="a-Ho"></a>万相如幻故。<a id="a-Hp"></a>如化故。<a id="a-Hq"></a>非灭故。<a id="a-Hr"></a>无三世故。<a id="a-Hs"></a>以此初住遍修诸住诸地故。<a id="a-Ht"></a>贯通诸法总一时一法。<a id="a-Hu"></a>多少延促自在无碍。<a id="a-Hv"></a>不出一刹那际故。<a id="a-Hw"></a>法如是故。<a id="a-Hx"></a>去情以智观之可见。<a id="a-Hy"></a>经云。<a id="a-Hz"></a>知一切众生与诸如来同一体性者。<a id="a-I0"></a>三乘菩萨知一切众生同有如来佛性。<a id="a-I1"></a>理性此经知一切众生同有如来一切种智之性。<a id="a-I2"></a>如经下文有经卷如三千大千世界。<a id="a-I3"></a>内在小众生身中。<a id="a-I4"></a>有人成佛。<a id="a-I5"></a>破此微尘出此经卷。<a id="a-I6"></a>言微尘许大。<a id="a-I7"></a>众生皆有佛一切种智故。<a id="a-I8"></a>菩萨成佛化之。<a id="a-I9"></a>总得如来一切种智故。<a id="a-IA"></a>达理之智名一切智。<a id="a-IB"></a>差别智名一切种智。<a id="a-IC"></a>经云。<a id="a-ID"></a>闻诸佛土悉愿往生者。<a id="a-IE"></a>不出尘中智遍现应供养十方一切诸佛而无来去。<a id="a-IF"></a>经云诸次第定者。<a id="a-IG"></a>色界四禅菩萨次第能入。<a id="a-IH"></a>于无色界四禅菩萨悉能顺入。<a id="a-II"></a>或超间入出。<a id="a-IJ"></a>如涅槃经阇维分说。<a id="a-IK"></a>从初禅入三禅定出。<a id="a-IL"></a>空处入无所有处出。<a id="a-IM"></a>非想处入空处出。<a id="a-IN"></a>如是超间。<a id="a-IO"></a>如是次第。<a id="a-IP"></a>如此经方网三昧。<a id="a-IQ"></a>一方入定十方起。<a id="a-IR"></a>十方入定一方起等。<a id="a-IS"></a>具如十信位中说。<a id="a-IT"></a>三摩钵底智印者。<a id="a-IU"></a>明寂用同起印诸万法无不明了。<a id="a-IV"></a>如大海水而现万像。<a id="a-IW"></a>净智普印一切万法。<a id="a-IX"></a>皆能了知。<a id="a-IY"></a>而无能所。<a id="a-IZ"></a>亦无作者。<a id="a-Ia"></a>经云。<a id="a-Ib"></a>善观诸法得实相印者。<a id="a-Ic"></a>以无作无依无想大智印印诸万法。<a id="a-Id"></a>起唯法起。<a id="a-Ie"></a>无有无明三世系着。<a id="a-If"></a>名实相印。<a id="a-Ig"></a>经云。<a id="a-Ih"></a>入真三昧者。<a id="a-Ii"></a>无三界及三乘染净沉掉是也。<a id="a-Ij"></a>离诸僻见者。<a id="a-Ik"></a>有无二见是。<a id="a-Il"></a>内见外见身见边见戒取见取等总是。<a id="a-Im"></a>乃至六十二见是。<a id="a-In"></a>六十二见者。<a id="a-Io"></a>于一切法上系有四见。<a id="a-Ip"></a>一常。<a id="a-Iq"></a>二无常。<a id="a-Ir"></a>三亦常亦无常。<a id="a-Is"></a>四非常非无常。<a id="a-It"></a>于五阴上各有四见。<a id="a-Iu"></a>四五二十。<a id="a-Iv"></a>三世五阴上合为六十。<a id="a-Iw"></a>本二见共为六十二见。<a id="a-Ix"></a>一切僻见不离此也。<a id="a-Iy"></a>普门慧者。<a id="a-Iz"></a>遍知众生诸根及法智一切智智种种差别智也。<a id="a-J0"></a>色界众生为住定故。<a id="a-J1"></a>教令起观。<a id="a-J2"></a>无色界众生为修无相观故。<a id="a-J3"></a>教微妙智。<a id="a-J4"></a>慧为相不当情智慧利故。<a id="a-J5"></a>六和敬法者。<a id="a-J6"></a>一身。<a id="a-J7"></a>二口。<a id="a-J8"></a>三意。<a id="a-J9"></a>四戒。<a id="a-JA"></a>五施。<a id="a-JB"></a>六见。<a id="a-JC"></a>名为六和敬法。<a id="a-JD"></a>于众生田中下佛种子者。<a id="a-JE"></a>示一切众生菩提理智故。<a id="a-JF"></a>及微少善根为胜缘故。<a id="a-JG"></a>六通前已释讫。<a id="a-JH"></a>如十通品说。<a id="a-JI"></a>十神通如经具明。<a id="a-JJ"></a>已下颂中两行一颂文自具足。<a id="a-JK"></a>随文称叹。<a id="a-JL"></a>最下长行一行。<a id="a-JM"></a>明大众闻法欢喜奉行分。<a id="a-JN"></a>此之一会升忉利天宫品是序分。<a id="a-JO"></a>从偈赞品以下是正说分。<a id="a-JP"></a>动地兴供是流通分。</p>
 </body>
</html>