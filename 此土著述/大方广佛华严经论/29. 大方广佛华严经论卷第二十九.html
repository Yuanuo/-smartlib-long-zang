<!doctype html>
<html id="z3IBWp71TV" data-ver="1183">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二十九</h1>
  <h2 id="a2">第六会他化自在天宫说十地法门</h2>
  <h2 id="a3">十地品第二十六之一</h2>
  <p id="a4">约释此品以四门分别。<a id="a-5"></a>一释品名目。<a id="a-6"></a>二释品来意。<a id="a-7"></a>三叙其升进次第。<a id="a-8"></a>四随文解释。</p>
  <p id="a9">第一释品名目者。<a id="a-A"></a>何故名为十地品。<a id="a-B"></a>释曰。<a id="a-C"></a>以明如来普光明智。<a id="a-D"></a>以成地体。<a id="a-E"></a>如经如是菩萨已践如来普光明地。<a id="a-F"></a>即大圆镜智是。<a id="a-G"></a>所说四智及一切种智。<a id="a-H"></a>一切智之差别。<a id="a-I"></a>以此智为体。<a id="a-J"></a>以诸菩萨虽蹬十住十行十回向。<a id="a-K"></a>不离此体道力未充。<a id="a-L"></a>更以十波罗蜜十重进修。<a id="a-M"></a>令其道力圆满。<a id="a-N"></a>名为十地。<a id="a-O"></a>又以一波罗蜜中而自具十法。<a id="a-P"></a>名为十地。<a id="a-Q"></a>十十之中具百。<a id="a-R"></a>百不移十故。<a id="a-S"></a>名为十地。<a id="a-T"></a>乃至十百十千十万十亿乃至十不可说明十数。<a id="a-U"></a>该含一多无尽。<a id="a-V"></a>故云十地。<a id="a-W"></a>此十地之法通因十即通十信所信十个佛果即以普光明殿所说十个佛果不动智佛为初信故。<a id="a-X"></a>乃至无碍智佛解脱智佛乃至通十个智佛为所信之果。<a id="a-Y"></a>进修之中经十住十行十回向。<a id="a-Z"></a>还将十信之中十个智果。<a id="a-a"></a>以成此十地之体。<a id="a-b"></a>十个智佛。<a id="a-c"></a>以不动智佛为本。<a id="a-d"></a>不动智佛。<a id="a-e"></a>以普光明智为本。<a id="a-f"></a>普光明智。<a id="a-g"></a>以无依住智为本。<a id="a-h"></a>又无依住智以一切众生为本。<a id="a-i"></a>如善财见弥勒菩萨弥勒菩萨还令善财却见初善知识文殊师利。<a id="a-j"></a>是其义也。<a id="a-k"></a>乃至于五位终满不离初信之佛果也。<a id="a-l"></a>以此十地之法通初彻末一际法门。<a id="a-m"></a>是故号名十地品者。<a id="a-n"></a>均分一多次第升进同别层级义故。<a id="a-o"></a>此乃是无升进中进修。<a id="a-p"></a>无层级中级。<a id="a-q"></a>且略言之。<a id="a-r"></a>十地之体。<a id="a-s"></a>若无十信能信自心初佛果者。<a id="a-t"></a>十地亦不成故。<a id="a-u"></a>十信之初心无十地。<a id="a-v"></a>十一地之佛果亦无成信心故。<a id="a-w"></a>始终总全是不动智之果故。<a id="a-x"></a>能信心者亦佛果故。<a id="a-y"></a>所信佛果亦佛果故。<a id="a-z"></a>修行之身亦佛果故。<a id="a-10"></a>如是信心方得成信。<a id="a-11"></a>其所修因果终始不异不动智佛故。<a id="a-12"></a>是故此经十住十行十回向。<a id="a-13"></a>皆有随位进修。<a id="a-14"></a>因果十佛号故。<a id="a-15"></a>十地十一地。<a id="a-16"></a>以取十回向中佛果通号。<a id="a-17"></a>更不别立佛名号故。<a id="a-18"></a>为此后十地十一地。<a id="a-19"></a>但取十回向中理智大悲妙用蕴积。<a id="a-1A"></a>使德行功熟。<a id="a-1B"></a>更无异法。<a id="a-1C"></a>以此义故。<a id="a-1D"></a>十回向中十个佛果。<a id="a-1E"></a>总同名号之为妙为明。<a id="a-1F"></a>十回向已和会理事悲智妙用法成故。<a id="a-1G"></a>以此如来亦不云升天。<a id="a-1H"></a>他化天王亦不云遥见。<a id="a-1I"></a>亦无迎佛及以兴供。<a id="a-1J"></a>古人云。<a id="a-1K"></a>十地无迎佛及敷座者。<a id="a-1L"></a>以经来文未足者。<a id="a-1M"></a>此非为得经之意也。<a id="a-1N"></a>但为法则。<a id="a-1O"></a>如十回向中大愿及智悲修令圆满。<a id="a-1P"></a>如彼故无敷座等事。<a id="a-1Q"></a>为明法则。<a id="a-1R"></a>依地前旧法。<a id="a-1S"></a>不更别有加行进修。<a id="a-1T"></a>以十地法门但依十信。<a id="a-1U"></a>十住中法则以不动智为体。<a id="a-1V"></a>以十住中十个月佛十行中十个眼佛十回向中十个妙佛。<a id="a-1W"></a>以为十信中不动智佛。<a id="a-1X"></a>上加行进修之名十地同此准知。<a id="a-1Y"></a>不移初法。</p>
  <p id="a1Z">第二释品来意者。<a id="a-1a"></a>为明已说地前三十心竟。<a id="a-1b"></a>以十回向方法和会理智。<a id="a-1c"></a>大悲及广兴大愿竟此十地。<a id="a-1d"></a>但依前法则以积行蕴修。<a id="a-1e"></a>令使功成满前智愿。<a id="a-1f"></a>令使大悲深厚功毕。<a id="a-1g"></a>以是此品须来。<a id="a-1h"></a>是故善财以九个夜神皆是女天。<a id="a-1i"></a>以表慈悲故一个佛为太子时妻。<a id="a-1j"></a>号曰瞿波。<a id="a-1k"></a>以表十地慈悲法喜以悦一切众生。<a id="a-1l"></a>以此十地是蕴积慈悲满前智愿故。<a id="a-1m"></a>以此十地之初欢喜地得愿求一切佛法心故。<a id="a-1n"></a>如后地中所说故。<a id="a-1o"></a>又以三十七个菩萨俱名为藏。<a id="a-1p"></a>亦表此十地俱依地前之法。<a id="a-1q"></a>以三十七助菩提分法助成地前志乐。<a id="a-1r"></a>智悲大愿令行满故含容众德成满无功诸佛德门。<a id="a-1s"></a>名之为藏故。<a id="a-1t"></a>一个菩萨独名解脱月。<a id="a-1u"></a>是三十七个助菩提行中。<a id="a-1v"></a>得法清凉之果故。<a id="a-1w"></a>一一皆有所表思之可解。<a id="a-1x"></a>是故以此十地品。<a id="a-1y"></a>成就地前志乐智悲大愿令功毕故。<a id="a-1z"></a>此品须来。</p>
  <p id="a20">第三叙其升进次第者。<a id="a-21"></a>约立三门。<a id="a-22"></a>一明三乘一乘十地同异。<a id="a-23"></a>二明随位进修次第。<a id="a-24"></a>三明重叙说法之处及座体。<a id="a-25"></a>一明三乘一乘十地同异者有二义。<a id="a-26"></a>一三乘十地。<a id="a-27"></a>二一乘十地。<a id="a-28"></a>一三乘十地者。<a id="a-29"></a>如仁王经。<a id="a-2A"></a>虽安立内凡外凡菩萨修六波罗蜜作六种人王。<a id="a-2B"></a>若修檀波罗蜜得作小国王。<a id="a-2C"></a>并修戒波罗蜜作粟散王。<a id="a-2D"></a>并修忍波罗蜜得作铁轮王。<a id="a-2E"></a>王一阎浮提。<a id="a-2F"></a>并修精进波罗蜜作铜轮王。<a id="a-2G"></a>王二天下。<a id="a-2H"></a>并修禅波罗蜜作银轮王。<a id="a-2I"></a>王三天下。<a id="a-2J"></a>并修般若波罗蜜得作金轮王。<a id="a-2K"></a>王四天下具足千子。<a id="a-2L"></a>自檀戒忍三度是外凡夫菩萨信心位。<a id="a-2M"></a>自进定慧三种度门是内凡位。<a id="a-2N"></a>是十住十行十回向中位也。<a id="a-2O"></a>十地中名十圣位修十波罗蜜得作十种天王。<a id="a-2P"></a>该管已上天位。<a id="a-2Q"></a>自忉利为首。<a id="a-2R"></a>若约断惑见道之中。<a id="a-2S"></a>三乘中地前修六波罗蜜。<a id="a-2T"></a>以空观折伏现行及五见及五钝使。<a id="a-2U"></a>且令伏息所有烦恼。<a id="a-2V"></a>如咒毒蛇不能害物。<a id="a-2W"></a>伏而不起。<a id="a-2X"></a>空观心成达心境本性无生名为见道。<a id="a-2Y"></a>若约修道。<a id="a-2Z"></a>小乘以空观灭情入寂身智总亡。<a id="a-2a"></a>地上菩萨得三种意生身。<a id="a-2b"></a>而不随空而灭智故。<a id="a-2c"></a>为不了根本无明住地。<a id="a-2d"></a>是如来根本智故。<a id="a-2e"></a>受三界外变易生死故。<a id="a-2f"></a>已舍分段生死。<a id="a-2g"></a>三种意生身初二三地得三摩跋提乐意生身。<a id="a-2h"></a>明从定发正慧念用故。<a id="a-2i"></a>四五六地得觉法自性意生身。<a id="a-2j"></a>明觉法自性任性生故。<a id="a-2k"></a>七八九十地得种类俱生无行无作意生身。<a id="a-2l"></a>明无功用任运生无作意故。<a id="a-2m"></a>五见者。<a id="a-2n"></a>一身见。<a id="a-2o"></a>二边见。<a id="a-2p"></a>三见取。<a id="a-2q"></a>四戒取。<a id="a-2r"></a>五邪见。<a id="a-2s"></a>此已上五见名利使。<a id="a-2t"></a>能障见道作烦恼。<a id="a-2u"></a>小乘修空灭智。<a id="a-2v"></a>菩萨达法是空。<a id="a-2w"></a>有智慧有慈悲之行。<a id="a-2x"></a>或生净土。<a id="a-2y"></a>或处世因生随意而乐自在也。<a id="a-2z"></a>五钝使者。<a id="a-30"></a>一贪。<a id="a-31"></a>二嗔。<a id="a-32"></a>三痴。<a id="a-33"></a>四慢。<a id="a-34"></a>五疑。<a id="a-35"></a>通前为十使。<a id="a-36"></a>此能障修道上随事之行不能称理。<a id="a-37"></a>如是十使烦恼。<a id="a-38"></a>小乘先断见道上烦恼。<a id="a-39"></a>后断修道中烦恼。<a id="a-3A"></a>大乘菩萨于诸烦恼。<a id="a-3B"></a>以诸波罗蜜如理通融无断无证。<a id="a-3C"></a>如上总明权教。<a id="a-3D"></a>大乘中菩萨约简断惑地位得果。<a id="a-3E"></a>如是十地菩萨修法空无生菩提得十种意生身。<a id="a-3F"></a>于三界业外受变易生死。<a id="a-3G"></a>是生死无明住地未能了知。<a id="a-3H"></a>如是菩萨犹于一乘佛果华严经未闻。<a id="a-3I"></a>设闻不信不顺不证不入。<a id="a-3J"></a>犹有厌苦心。<a id="a-3K"></a>多一向乐求出世净土。<a id="a-3L"></a>犹欣净土在于他方。<a id="a-3M"></a>佛果在三祇之后。<a id="a-3N"></a>华严经云。<a id="a-3O"></a>设有菩萨经无量劫行六波罗蜜得六神通及修种种菩提分法。<a id="a-3P"></a>为不闻此大方广佛华严经。<a id="a-3Q"></a>犹名假名菩萨不真菩萨。<a id="a-3R"></a>设复闻时不信不顺不证不入。<a id="a-3S"></a>如法华经不退诸菩萨亦复不能知。<a id="a-3T"></a>总其例也。<a id="a-3U"></a>又云。<a id="a-3V"></a>若持八万四千法藏十二部经。<a id="a-3W"></a>为人演说。<a id="a-3X"></a>令诸听者得六神通。<a id="a-3Y"></a>亦未为难。<a id="a-3Z"></a>听受此经是则为难。<a id="a-3a"></a>或为一分劣解众生发菩提心者。<a id="a-3b"></a>三祇之劫方成佛故。<a id="a-3c"></a>三乘不退菩萨是十真如观。<a id="a-3d"></a>或是观空不退。<a id="a-3e"></a>不是以无明为根本智发心不退。<a id="a-3f"></a>此以前明时劫定实净土及秽土。<a id="a-3g"></a>全隔在于他方。<a id="a-3h"></a>忻厌之徒安立诸地故。<a id="a-3i"></a>二一乘十地者。<a id="a-3j"></a>从十信之心即信自心。<a id="a-3k"></a>根本无明具分别见。<a id="a-3l"></a>便为不动智佛。<a id="a-3m"></a>即文殊师利觉首目首等菩萨是其位也。<a id="a-3n"></a>以自信自心无始无明为不动智佛。<a id="a-3o"></a>文殊师利即为自心理智妙慧用也。<a id="a-3p"></a>法界大智大悲门普贤行海即是自己所行之行。<a id="a-3q"></a>如是信己以为信心。<a id="a-3r"></a>是故从经之初以列。<a id="a-3s"></a>如来成道之果及十普贤及海月光大明菩萨及神天等五十众。<a id="a-3t"></a>以为现果成信门。<a id="a-3u"></a>诸菩萨神天等众。<a id="a-3v"></a>示现入法获益。<a id="a-3w"></a>所有入法皆同佛所得故。<a id="a-3x"></a>明信从自心无明上见不动智佛故。<a id="a-3y"></a>信亦是佛。<a id="a-3z"></a>悟亦是佛。<a id="a-40"></a>以不异佛智体用为进修故。<a id="a-41"></a>作此信时。<a id="a-42"></a>普见一切众生所有心量。<a id="a-43"></a>皆从如来大智而有。<a id="a-44"></a>凡圣一体同一智慧无有二性。<a id="a-45"></a>如金光明经天女发愿。<a id="a-46"></a>此语不虚者。<a id="a-47"></a>愿三千大千世界众生悉皆金色具大人相。<a id="a-48"></a>当时称愿一切众生悉皆金色具大人相。<a id="a-49"></a>具如彼经广明。<a id="a-4A"></a>又如此经如来出现品云。<a id="a-4B"></a>众生种种乐及诸方便智皆依佛智起。<a id="a-4C"></a>又云。<a id="a-4D"></a>应信自心中常有诸佛出兴于世转正法轮。<a id="a-4E"></a>从如是信已。<a id="a-4F"></a>以方便三昧发出悟入现本智慧。<a id="a-4G"></a>与佛契同。<a id="a-4H"></a>名生如来智慧家。<a id="a-4I"></a>为真佛子。<a id="a-4J"></a>从此初住住佛所住种如来性。<a id="a-4K"></a>名清净智慧。<a id="a-4L"></a>从此慧已经十住十行十回向位位之中。<a id="a-4M"></a>配十个所修行之人。<a id="a-4N"></a>十个修行之法。<a id="a-4O"></a>十个修行。<a id="a-4P"></a>行下之佛果如前释。<a id="a-4Q"></a>十信十住十行十回向位中所配当者。<a id="a-4R"></a>是今此十地位修行之人。<a id="a-4S"></a>即金刚藏等三十八个菩萨是。<a id="a-4T"></a>三十七个是三十七助道法。<a id="a-4U"></a>助前十回向中悲智妙用功终不立自位佛果。<a id="a-4V"></a>为明十回向中以大愿力已圆理智大悲事毕十地但以助道行力成之使熟。<a id="a-4W"></a>乃至十一地佛果总如十回向位也。<a id="a-4X"></a>解脱月菩萨一人。<a id="a-4Y"></a>表是能请法之人。<a id="a-4Z"></a>亦表三十七助道之中解脱清凉之法乐也。<a id="a-4a"></a>故有此三十八菩萨。<a id="a-4b"></a>三十七同名为藏。<a id="a-4c"></a>唯一人名解脱月。<a id="a-4d"></a>即是表三十七助道之中无烦恼之果故。<a id="a-4e"></a>此四十心中位位成佛果及普贤行。<a id="a-4f"></a>非论人王梵王之位。<a id="a-4g"></a>但论位位之中以如来智生身等法界众生界对现一切众生前。<a id="a-4h"></a>身非论意生身随意所往也。<a id="a-4i"></a>但以根本无明成一切智海。<a id="a-4j"></a>一切世界一切处现形随类应现。<a id="a-4k"></a>不论于此三界外别受变易生死。<a id="a-4l"></a>又于此同金色总是信位之福。<a id="a-4m"></a>以信心广大愿行广大自信与佛果智齐起愿修行。<a id="a-4n"></a>此福不难即得。<a id="a-4o"></a>如随好光明功德品天鼓所说悔除法。<a id="a-4p"></a>以尽法界众生数等善身口意舌。<a id="a-4q"></a>悔除所有业障诸天问言云何悔除天鼓云观业不从东西南北四维上下来。<a id="a-4r"></a>而共积集身心。<a id="a-4s"></a>乃至十方推求悉不可得。<a id="a-4t"></a>乃至广说如经。<a id="a-4u"></a>天鼓如是。<a id="a-4v"></a>为诸天众说法之时。<a id="a-4w"></a>百千万亿那由他佛刹微尘数世界兜率天子得无生法忍。<a id="a-4x"></a>得十地位。<a id="a-4y"></a>如上诸天子。<a id="a-4z"></a>总是过去修十信中十胜解业。<a id="a-50"></a>为中有作恶业堕地狱中。<a id="a-51"></a>蒙毗卢遮那光照其身。<a id="a-52"></a>得生兜率天上。<a id="a-53"></a>得天鼓说法。<a id="a-54"></a>一时得十地离垢三昧。<a id="a-55"></a>此为三生得十地果。<a id="a-56"></a>若信解无作恶业者。<a id="a-57"></a>一生成佛如善财是也。<a id="a-58"></a>云一生者。<a id="a-59"></a>言见道无生性总是入法界无时之生故。<a id="a-5A"></a>如三乘之教刊削屈曲理滞难成。<a id="a-5B"></a>尚能信而为之。<a id="a-5C"></a>此一乘法理智端直不克不削。<a id="a-5D"></a>达自根本无明便为不动智佛。<a id="a-5E"></a>万事自止以智利生。<a id="a-5F"></a>即是佛故。<a id="a-5G"></a>又将十回向广大无限悲愿会融。<a id="a-5H"></a>令行广大。<a id="a-5I"></a>称法界智用而无作者。<a id="a-5J"></a>具行而无依者。<a id="a-5K"></a>即普贤行具故。<a id="a-5L"></a>世士大迷易成而功广者。<a id="a-5M"></a>即不信多劫曲修刊削难成。<a id="a-5N"></a>功劣者反存其情。<a id="a-5O"></a>毕竟多生还须归此教。<a id="a-5P"></a>如此经中少起信乐。<a id="a-5Q"></a>获得无边广大饶益。<a id="a-5R"></a>且如随好光明功德品中说。<a id="a-5S"></a>约有六门。</p>
  <p id="a5T">第一说修十信中十种胜解力故。<a id="a-5U"></a>其中有造恶业堕地狱中为有信解之种。<a id="a-5V"></a>毗卢遮那菩萨处兜率天时放光。<a id="a-5W"></a>名幢王光明。<a id="a-5X"></a>照地狱众生离苦生天。<a id="a-5Y"></a>天鼓说法得十地位。<a id="a-5Z"></a>入离垢三昧。<a id="a-5a"></a>此是三生得果。<a id="a-5b"></a>三生者。<a id="a-5c"></a>一修十胜解是第一生。<a id="a-5d"></a>二作恶入地狱是第二生。<a id="a-5e"></a>三蒙光照烛生兜率天得十地果是第三生。<a id="a-5f"></a>此是第一功少获益广多门。</p>
  <p id="a5g">第二诸天得果毛孔兴华云供佛所有香气。<a id="a-5h"></a>若有众生身蒙香者。<a id="a-5i"></a>一切业障皆悉消灭得成就香幢云自在光明清净善根。<a id="a-5j"></a>此是第二功少益多门。</p>
  <p id="a5k">第三若有众生见其盖者。<a id="a-5l"></a>种清净金网转轮王位。<a id="a-5m"></a>得一恒河沙善根。<a id="a-5n"></a>此转轮王位于百千亿那由他佛刹微尘数世界中教化众生。<a id="a-5o"></a>此是第三功少益多门。</p>
  <p id="a5p">第四如是清净金网转轮王位放摩尼髻清净光明。<a id="a-5q"></a>若有众生遇斯光者。<a id="a-5r"></a>皆得菩萨第十地位。<a id="a-5s"></a>成就无量智慧光明。<a id="a-5t"></a>得十种清净眼。<a id="a-5u"></a>乃至十种清净意等。<a id="a-5v"></a>此是第四功少益多门。</p>
  <p id="a5w">第五经云。<a id="a-5x"></a>佛子。<a id="a-5y"></a>假使有人以亿那由他佛刹碎为微尘。<a id="a-5z"></a>一尘为一佛刹。<a id="a-60"></a>以如是等微尘数佛刹。<a id="a-61"></a>又碎为微尘。<a id="a-62"></a>如是微尘悉置右手。<a id="a-63"></a>持以东行过尔许微尘数世界。<a id="a-64"></a>乃下一尘。<a id="a-65"></a>如是东行尽此微尘。<a id="a-66"></a>南西北方四维上下亦复如是。<a id="a-67"></a>如是十方所有世界。<a id="a-68"></a>若着微尘乃至可思议不普手答言不也。<a id="a-69"></a>若有众生闻此譬喻。<a id="a-6A"></a>能生信解。<a id="a-6B"></a>当知更为希有奇特。<a id="a-6C"></a>佛言宝手如是。<a id="a-6D"></a>如汝所说。<a id="a-6E"></a>若有善男子善女人。<a id="a-6F"></a>闻此譬喻而生信者。<a id="a-6G"></a>我授彼记。<a id="a-6H"></a>决定当得阿耨多罗三藐三菩提。<a id="a-6I"></a>当获如来无上智慧。<a id="a-6J"></a>此是第五功少获益广多门。</p>
  <p id="a6K">第六经云。<a id="a-6L"></a>宝手设使有人以千亿佛刹微尘数如上所说广大佛土末为微尘。<a id="a-6M"></a>以此微尘依前譬喻。<a id="a-6N"></a>一一下尽乃至集成一佛国土。<a id="a-6O"></a>复末为尘。<a id="a-6P"></a>如是次第展转乃至八十返。<a id="a-6Q"></a>如是一切广大佛土所有微尘数菩萨以业报清净肉眼。<a id="a-6R"></a>于一念中悉能明见。<a id="a-6S"></a>亦见百亿广大佛刹微尘数佛。<a id="a-6T"></a>如颇梨镜清净光明。<a id="a-6U"></a>照曜十佛刹微尘数世界。<a id="a-6V"></a>宝手如是。<a id="a-6W"></a>皆是清净金网转轮王甚深三昧福德善根之所成就。<a id="a-6X"></a>此是第六功少获益广多门。<a id="a-6Y"></a>如是此经法门广大无限。<a id="a-6Z"></a>一念信解心无限。<a id="a-6a"></a>其心清净无限。<a id="a-6b"></a>供养诸佛饶益一切众生心无限。<a id="a-6c"></a>一念相应获无限广大之益。<a id="a-6d"></a>为明以根本无明便为根本智。<a id="a-6e"></a>所起善根皆广大无限。<a id="a-6f"></a>为智无依等法界故。<a id="a-6g"></a>所作善根等法界故。<a id="a-6h"></a>如是一念闻法便获广大利益者。<a id="a-6i"></a>皆是于此教门生信乐种故。<a id="a-6j"></a>大纲如见。<a id="a-6k"></a>如来处胎现生娑婆秽土。<a id="a-6l"></a>出生灭度之佛。<a id="a-6m"></a>为劣解众生权施接引之教。<a id="a-6n"></a>即三乘之教是也。<a id="a-6o"></a>如此经云为劣解众生母胎出现。<a id="a-6p"></a>为上根众生莲华化生。<a id="a-6q"></a>如此华严经教门是法界普光明大智报佛所说非是出生灭度秽国之身故。<a id="a-6r"></a>是为上上根所说。<a id="a-6s"></a>学三乘教者。<a id="a-6t"></a>虽引此教门和会三乘法相行位。<a id="a-6u"></a>然心想不广不称教知将此教门同三乘三祇之教。<a id="a-6v"></a>只可回权就实是乃契会圣心。<a id="a-6w"></a>何得回实就权反亏圣说。<a id="a-6x"></a>乖迷升进成佛何期。<a id="a-6y"></a>设致百万亿三大僧祇。<a id="a-6z"></a>终违圣旨。<a id="a-70"></a>如三乘教中分分有此教在。<a id="a-71"></a>只为学者不能了知佛开无上正诠迷者反生遮截。<a id="a-72"></a>如金刚般若云。<a id="a-73"></a>此经为大乘者说。<a id="a-74"></a>为最上乘者说。<a id="a-75"></a>即三乘权教是大乘故。<a id="a-76"></a>最上乘者。<a id="a-77"></a>一乘教是。<a id="a-78"></a>如法华经是。<a id="a-79"></a>回三乘向一乘之教。<a id="a-7A"></a>举龙女彰法界实理智之无时。<a id="a-7B"></a>即于一刹那之际示三生而成佛。<a id="a-7C"></a>为破三乘情尘劫执反称是化。<a id="a-7D"></a>就三乘三祇之。<a id="a-7E"></a>劫为真。<a id="a-7F"></a>只为情翳多生反颇梨妙宝镜而归如铜铁之明以阎浮檀明净真金令同瓦砾之价。<a id="a-7G"></a>非是宝之咎也。<a id="a-7H"></a>只为别宝贿者无功。<a id="a-7I"></a>此以已上一段明一乘三乘十地竟。<a id="a-7J"></a>修行者。<a id="a-7K"></a>但以简教修行迟速。<a id="a-7L"></a>须去世情大小彼我之言。<a id="a-7M"></a>但称根即用。</p>
  <p id="a7N">第二立随位进修次第者。<a id="a-7O"></a>约立十门。</p>
  <p id="a7P">一明十种信中信果成因门者。<a id="a-7Q"></a>即十个佛果。<a id="a-7R"></a>以不动智佛为首。<a id="a-7S"></a>以文殊师利觉首等十个菩萨。<a id="a-7T"></a>为表修行之人。<a id="a-7U"></a>金色世界等十个色世界。<a id="a-7V"></a>为所修之法。<a id="a-7W"></a>金色表法身。<a id="a-7X"></a>余九是随用为十信。<a id="a-7Y"></a>是凡夫有为心修行。<a id="a-7Z"></a>是色心起信故。<a id="a-7a"></a>是第二会普光明殿光明觉品所集之众是。<a id="a-7b"></a>如善财见文殊师利。<a id="a-7c"></a>是表信心位。<a id="a-7d"></a>明自妙慧之理遍周因果终始故。</p>
  <p id="a7e">二从信创升佛果智慧门者。<a id="a-7f"></a>即第三升须弥山上说十住位中十个佛果下名同号。<a id="a-7g"></a>号之为月。<a id="a-7h"></a>是此位之果。<a id="a-7i"></a>法慧等十个菩萨。<a id="a-7j"></a>是表入位修行之人十个世界同名为华。<a id="a-7k"></a>是表入位开发慧华心开敷故。<a id="a-7l"></a>此表如善财童子于妙峰山得忆念诸佛智慧光明门。<a id="a-7m"></a>表初会佛智慧住佛所住故。<a id="a-7n"></a>此为十住。<a id="a-7o"></a>妙峰山者。<a id="a-7p"></a>是止中之妙慧也。<a id="a-7q"></a>为艮。<a id="a-7r"></a>为山。<a id="a-7s"></a>为止。<a id="a-7t"></a>为门阙。<a id="a-7u"></a>为童蒙。<a id="a-7v"></a>为初明。<a id="a-7w"></a>升须弥山者亦同此。</p>
  <p id="a7x">三明已居佛慧修行门者。<a id="a-7y"></a>即第四会夜摩天宫说十行法门是也。<a id="a-7z"></a>其中有十个佛果。<a id="a-80"></a>皆下名同号号之为眼。<a id="a-81"></a>是此位修行之果。<a id="a-82"></a>功德林等十个同名为林菩萨。<a id="a-83"></a>是表修行之人。<a id="a-84"></a>十个世界皆名为慧。<a id="a-85"></a>是此位中智慧方便之法故。<a id="a-86"></a>如善财表法中于三眼国见比丘林下经行。<a id="a-87"></a>表行广多覆育如林。<a id="a-88"></a>经行表行无住故。<a id="a-89"></a>三眼者。<a id="a-8A"></a>表智眼慧眼法眼等三眼。<a id="a-8B"></a>此两位佛号十住位同名为月。<a id="a-8C"></a>十行同名为眼。<a id="a-8D"></a>十回向十个佛号上名悉同号之。<a id="a-8E"></a>为妙为表妙用智圆升进功德妙在其先。<a id="a-8F"></a>一一是有所表。<a id="a-8G"></a>不浪施名。</p>
  <p id="a8H">四大愿理事悲智参融无尽门者。<a id="a-8I"></a>即第五会兜率天宫说十回向。<a id="a-8J"></a>以无尽大愿会融理智大悲令普贤行满十个佛果上名。<a id="a-8K"></a>号之为妙。<a id="a-8L"></a>是此位之果。<a id="a-8M"></a>十个菩萨下名同号之为幢。<a id="a-8N"></a>是表此位修行之人。<a id="a-8O"></a>十个世界号之为妙。<a id="a-8P"></a>是此位修行之法。<a id="a-8Q"></a>明理智悲愿万行妙用为世界故。<a id="a-8R"></a>如善财表法中见鬻香长者号青莲华者。<a id="a-8S"></a>是明此位法以将理智慈悲愿行一切无尽差别智慧差别愿行。<a id="a-8T"></a>以将回向之蜜。<a id="a-8U"></a>合为一丸戒定慧之香。<a id="a-8V"></a>以无依住智遍周法界。<a id="a-8W"></a>对现色身随病调伏。<a id="a-8X"></a>而与五分法身之香。<a id="a-8Y"></a>而无所著。<a id="a-8Z"></a>如青莲华色香第一而无所著。<a id="a-8a"></a>和合愿智悲法身十波罗蜜四摄四无量三十七助道之分世间出世间法。<a id="a-8b"></a>共为一法。<a id="a-8c"></a>犹如合香以将众香合为一丸。</p>
  <p id="a8d">五蕴修成德门者。<a id="a-8e"></a>第六会他化自在天宫说十地法。<a id="a-8f"></a>但修前回向法令使德行功德。<a id="a-8g"></a>满其十回向愿行更无别路。<a id="a-8h"></a>佛果世界。<a id="a-8i"></a>但取十回向中妙用同功。<a id="a-8j"></a>不别安立。<a id="a-8k"></a>亦无他化天王遥见佛来敷座及迎佛等事。<a id="a-8l"></a>为明十地中法则如十回向和会以终。<a id="a-8m"></a>但生熟不等。<a id="a-8n"></a>更无有异途故。<a id="a-8o"></a>但将十地十一地行门观智。<a id="a-8p"></a>反资前果。<a id="a-8q"></a>犹如菔菜长叶资根。<a id="a-8r"></a>如善财表法中。<a id="a-8s"></a>善财见摩竭提国迦毗罗城主夜神名婆珊婆演底。<a id="a-8t"></a>此云春时主当。<a id="a-8u"></a>明此神春时主当苗稼。<a id="a-8v"></a>亦名依止无畏。<a id="a-8w"></a>谓与一切众生作依止无畏。<a id="a-8x"></a>身出星宿照曜众生。<a id="a-8y"></a>于身一一毛孔现行。<a id="a-8z"></a>化度无数恶道众生。<a id="a-90"></a>迦毗罗城者。<a id="a-91"></a>此云黄色也。<a id="a-92"></a>为明此城在阎浮提之处中。<a id="a-93"></a>明中宫土为黄色。<a id="a-94"></a>表十地契中道应真不偏故。<a id="a-95"></a>此是如来示成道处国。<a id="a-96"></a>夜神总是女神。<a id="a-97"></a>以明凡得智成悲故。<a id="a-98"></a>以女神表之。<a id="a-99"></a>神者。<a id="a-9A"></a>应真其智则神故。<a id="a-9B"></a>其智不为不思而遍资万有。<a id="a-9C"></a>此神表初欢喜地自第九回向已来。<a id="a-9D"></a>直至第九地。<a id="a-9E"></a>总入神位明升进智通。<a id="a-9F"></a>祐物无限。<a id="a-9G"></a>不为不思而智自遍故。<a id="a-9H"></a>且略言尔。<a id="a-9I"></a>广在后文。<a id="a-9J"></a>凡是善财问善知识。<a id="a-9K"></a>发心久近在世多少者。<a id="a-9L"></a>皆是明成就长养大悲之行。<a id="a-9M"></a>住劫久远明大悲深厚。<a id="a-9N"></a>在智久劫是一刹那故。<a id="a-9O"></a>如观世音菩萨以名号及所说法号慈悲经。<a id="a-9P"></a>又是十回向中。<a id="a-9Q"></a>第七回向中善知识。<a id="a-9R"></a>与第八回向位中正趣菩萨。<a id="a-9S"></a>共成七八回向悲智二门。<a id="a-9T"></a>皆须如是前后和会方了其经意。<a id="a-9U"></a>不可见一法而能了佛心。<a id="a-9V"></a>明此十地但如十回向法蕴修成悲智满前愿故。<a id="a-9W"></a>是故初欢喜地得愿求成满心。<a id="a-9X"></a>以依前十回向愿心成满故。</p>
  <p id="a9Y">六德满行圆利生自在无限门者。<a id="a-9Z"></a>在第三禅是第七会经。<a id="a-9a"></a>梵本未至。<a id="a-9b"></a>有百万亿偈。<a id="a-9c"></a>依菩萨璎珞本业经说。<a id="a-9d"></a>此经是如来化三乘人却领三乘之众。<a id="a-9e"></a>至菩提树下说往昔初成正觉时。<a id="a-9f"></a>说华严经。<a id="a-9g"></a>一一排次重叙其会。<a id="a-9h"></a>至第三禅。<a id="a-9i"></a>如璎珞本业经。<a id="a-9j"></a>说十一地等觉位为一生补处菩萨位。<a id="a-9k"></a>为此地普贤行满十二地为妙觉如来故。<a id="a-9l"></a>以此为一生主也。<a id="a-9m"></a>如善财以行表法中。<a id="a-9n"></a>见佛母摩耶夫人。<a id="a-9o"></a>是其行故。<a id="a-9p"></a>明十地以智从悲成行门。<a id="a-9q"></a>即以夜天女神。<a id="a-9r"></a>及如来为太子时妻号瞿波。<a id="a-9s"></a>此云守护地。<a id="a-9t"></a>此十个女众成长大悲。<a id="a-9u"></a>守护大慈悲地也。<a id="a-9v"></a>如十一等觉位中行悲行满。<a id="a-9w"></a>即从悲生智广利益众生。<a id="a-9x"></a>即以见佛母表之。<a id="a-9y"></a>母是慈悲之义。<a id="a-9z"></a>出生大智化利众生。<a id="a-A0"></a>即等觉位中十个善知识是也。<a id="a-A1"></a>故云摩耶生佛。<a id="a-A2"></a>佛是智故。</p>
  <p id="aA3">七德行圆满成佛果终门者。<a id="a-A4"></a>即如第八会普光明殿说十一品经。<a id="a-A5"></a>以十定品为初。<a id="a-A6"></a>次十通十忍阿僧祇如来寿量。<a id="a-A7"></a>菩萨住处。<a id="a-A8"></a>佛不思议如来十身相海。<a id="a-A9"></a>如来随好光明功德。<a id="a-AA"></a>普贤行如来出现等品。<a id="a-AB"></a>准初会中问处并有十顶未有说处。<a id="a-AC"></a>亦是来文未具。<a id="a-AD"></a>总是如善财表法中见弥勒菩萨是其行也。<a id="a-AE"></a>明是同其善财一生成佛果故。<a id="a-AF"></a>遂于楼阁之内现三生之行。<a id="a-AG"></a>总在如今。<a id="a-AH"></a>三生者。<a id="a-AI"></a>一过去久远见道修行生。<a id="a-AJ"></a>二现在得果圆满生。<a id="a-AK"></a>三当来示现成正觉生。<a id="a-AL"></a>总在楼阁之内。<a id="a-AM"></a>如今现前无古今。<a id="a-AN"></a>去来现在不可得故。<a id="a-AO"></a>然亦不废三生之相。<a id="a-AP"></a>现在其中。<a id="a-AQ"></a>但以智知为随俗利人故。<a id="a-AR"></a>即三生也。<a id="a-AS"></a>若约真论无发菩提心时。<a id="a-AT"></a>无修行见道时。<a id="a-AU"></a>无现生得果时。<a id="a-AV"></a>无当来示成正觉时。<a id="a-AW"></a>以三世及心量无性体故。<a id="a-AX"></a>无安立故。<a id="a-AY"></a>无处无依住故。<a id="a-AZ"></a>名之成佛之时也。<a id="a-Aa"></a>若见自心有能发菩提心时当来成正觉时。<a id="a-Ab"></a>即为情识生灭不名发心时故。<a id="a-Ac"></a>以是义故。<a id="a-Ad"></a>信心及佛果总不离普光明殿。<a id="a-Ae"></a>乃至常行普贤无始终之行。<a id="a-Af"></a>离世间品总不离普光明殿。<a id="a-Ag"></a>明因果同本不动普光明大智。<a id="a-Ah"></a>以为升进功终故。<a id="a-Ai"></a>时复无体。<a id="a-Aj"></a>智复无依故弥勒令善财却见初友文殊师利即明至果不移因善财念见文殊。<a id="a-Ak"></a>便闻普贤菩萨名。<a id="a-Al"></a>及自见其身入普贤身者。<a id="a-Am"></a>明表正觉之因不移行果。<a id="a-An"></a>总明圆会因果行总一时满故。<a id="a-Ao"></a>为智境界上能含一切众生情量多劫是一时故。<a id="a-Ap"></a>明智无情有故。<a id="a-Aq"></a>但不离十信中不动智佛。<a id="a-Ar"></a>无前中后际故。<a id="a-As"></a>此如文殊师利十信中说偈云。<a id="a-At"></a>一念普观无量劫。<a id="a-Au"></a>无去无来无住处。<a id="a-Av"></a>如是了知三世事。<a id="a-Aw"></a>超诸方便成十力。</p>
  <p id="aAx">八普贤行海常行门者。<a id="a-Ay"></a>即如第九会中说离世间品是。<a id="a-Az"></a>常在世间无限利生。<a id="a-B0"></a>不与情合作业相应。<a id="a-B1"></a>即如善财所表行中忆念文殊初友便闻普贤名及见自身入普贤身是也。<a id="a-B2"></a>此是自成佛果竟。<a id="a-B3"></a>常行普贤无始终行。<a id="a-B4"></a>此普贤行亦明不移本普光明无依住智。<a id="a-B5"></a>古人释云。<a id="a-B6"></a>重会普光法堂三会普光法堂。<a id="a-B7"></a>总非重及三故。<a id="a-B8"></a>大体明但以一个普光明无依住大智。<a id="a-B9"></a>圆会初发心因及佛果并行行满。<a id="a-BA"></a>此三事总不离此智。<a id="a-BB"></a>时亦不迁。<a id="a-BC"></a>为明依智发心始终无情见之迹故。</p>
  <p id="aBD">九如来不出不没佛智恒果门者。<a id="a-BE"></a>即如第十会中说法界一品经。<a id="a-BF"></a>是以法界佛之恒果故。</p>
  <p id="aBG">十表通信六位人法所进求门者。<a id="a-BH"></a>即如觉城东会大塔庙处善财见文殊菩萨并已下入位中五位善知识是也。<a id="a-BI"></a>此已上十门。<a id="a-BJ"></a>从普光明殿说十信以来总重叙。<a id="a-BK"></a>使令学者易解经意故。<a id="a-BL"></a>并以略举。<a id="a-BM"></a>善财知识表法次第和会令易解故。</p>
  <p id="aBN">第三重叙佛所说法处及座体者。<a id="a-BO"></a>其义有三。<a id="a-BP"></a>一叙说法之处及意趣。<a id="a-BQ"></a>二叙放光之处及意趣。<a id="a-BR"></a>三叙座体及意趣。</p>
  <p id="aBS">一叙说法处及意趣者。<a id="a-BT"></a>其处有十。<a id="a-BU"></a>其意趣有十二。</p>
  <p id="aBV">第一菩提场菩提树下一会在熙连河边。<a id="a-BW"></a>去优楼频螺迦葉聚落五里。<a id="a-BX"></a>是一牛吼地。<a id="a-BY"></a>是阿兰若处得道。<a id="a-BZ"></a>依世间法。<a id="a-Ba"></a>如此是化众生法则。<a id="a-Bb"></a>佛无此也。<a id="a-Bc"></a>乃至升天总是所表法则。<a id="a-Bd"></a>若望如来。<a id="a-Be"></a>以智体遍周十方恒遍而无来去。<a id="a-Bf"></a>对现色身故。<a id="a-Bg"></a>此明与世成法有可仿学也。<a id="a-Bh"></a>此一段是如来举自果法劝众生修行门。</p>
  <p id="aBi">第二会于普光明殿。<a id="a-Bj"></a>此承上。<a id="a-Bk"></a>古德说云。<a id="a-Bl"></a>去菩提树三里。<a id="a-Bm"></a>又云龙造。<a id="a-Bn"></a>此将未可也。<a id="a-Bo"></a>普光明殿者。<a id="a-Bp"></a>约所显得普光明智所报居之殿。<a id="a-Bq"></a>智体广大无限重重也。<a id="a-Br"></a>所报之境无限重重。<a id="a-Bs"></a>等同法界。<a id="a-Bt"></a>如经初所陈。<a id="a-Bu"></a>其地坚固金刚所成。<a id="a-Bv"></a>宝树行列宫殿楼阁等是。<a id="a-Bw"></a>皆焕曜光明遍周法界。<a id="a-Bx"></a>此明智体报居之宅遍一切处一切处总在纤毫之内不可拘其处所。<a id="a-By"></a>以智遍观。<a id="a-Bz"></a>其宅亦复遍周十方。<a id="a-C0"></a>总是无限之境也。<a id="a-C1"></a>于此普光明殿说十信法门。<a id="a-C2"></a>明以举果成信。<a id="a-C3"></a>还将智果报得。<a id="a-C4"></a>宅中说本不动智佛。<a id="a-C5"></a>以为信位。<a id="a-C6"></a>明信自心是不动智佛。<a id="a-C7"></a>约此以为信体。<a id="a-C8"></a>心外有法不成信心故。<a id="a-C9"></a>即如来根本智宅。<a id="a-CA"></a>还信自心所有分别是如来根本普光明大智本无动故。<a id="a-CB"></a>只为迷本妄为动故。</p>
  <p id="aCC">第三会于须弥山顶说十住。<a id="a-CD"></a>表入理契智非生灭心所得至故。<a id="a-CE"></a>如须弥山在大海中。<a id="a-CF"></a>高八万四千由旬。<a id="a-CG"></a>非手足攀揽所及。<a id="a-CH"></a>明八万四千尘劳山住烦恼大海。<a id="a-CI"></a>于一切法无思无为。<a id="a-CJ"></a>即烦恼海枯竭。<a id="a-CK"></a>尘劳山便成一切智山。<a id="a-CL"></a>烦恼海便成性海。<a id="a-CM"></a>若起心思虑。<a id="a-CN"></a>所有攀缘尘劳山逾高。<a id="a-CO"></a>烦恼海逾深。<a id="a-CP"></a>不可至其智顶。<a id="a-CQ"></a>明以定为方便。<a id="a-CR"></a>是故法慧菩萨入方便三昧。<a id="a-CS"></a>方说此法门。<a id="a-CT"></a>当知亡思即智现在想即迷存。<a id="a-CU"></a>滞寂智潜情虚智发。<a id="a-CV"></a>此乃见道之初。<a id="a-CW"></a>生佛智慧家之始。<a id="a-CX"></a>约表出凡超世同天自在得智慧山之顶。<a id="a-CY"></a>又以方便定止心不乱为山体故。<a id="a-CZ"></a>以艮为山为止。<a id="a-Ca"></a>此为十住位也。<a id="a-Cb"></a>初生佛智慧家住佛所住。<a id="a-Cc"></a>明依定发慧像须弥山故。</p>
  <p id="aCd">第四会夜摩天宫说十行。<a id="a-Ce"></a>已上空居。<a id="a-Cf"></a>表约智慧法空而为行体即处世无染。<a id="a-Cg"></a>又明此天名时分明菩萨处行知根生熟时非时。<a id="a-Ch"></a>不妄利生。<a id="a-Ci"></a>又知何惑增多何惑减少。<a id="a-Cj"></a>随惑增减而成熟之。<a id="a-Ck"></a>表知根利生名为时分。<a id="a-Cl"></a>法空随行名为空居也。</p>
  <p id="aCm">第五会兜率天宫说十回向。<a id="a-Cn"></a>此天于欲界处中。<a id="a-Co"></a>又名乐知足天。<a id="a-Cp"></a>明回向法门不贪涅槃不贪生死常处生死常处涅槃无二性故。<a id="a-Cq"></a>处中道故。<a id="a-Cr"></a>余四天皆放逸。<a id="a-Cs"></a>如色界无色界天。<a id="a-Ct"></a>乐净不可和会中道义故。<a id="a-Cu"></a>虽他化自在天说十地法。<a id="a-Cv"></a>还以此位中道之法。<a id="a-Cw"></a>成十地蕴修成功故。<a id="a-Cx"></a>说十回向法以膝上放光表卷舒自在莫不由膝故。<a id="a-Cy"></a>明理智大愿大悲满周十方会融无碍莫不皆由十回向位。<a id="a-Cz"></a>如十地依此而行蕴积令熟故。<a id="a-D0"></a>无别法故。</p>
  <p id="aD1">第六会他化自在天宫说十地。<a id="a-D2"></a>表至欲际之顶。<a id="a-D3"></a>又表依众生而应化故。<a id="a-D4"></a>无自化也。<a id="a-D5"></a>故借此天处。<a id="a-D6"></a>以表化他之智故。<a id="a-D7"></a>又此天处是魔波旬所居。<a id="a-D8"></a>明十地位智伏心魔也。<a id="a-D9"></a>成大慈悲之行令成熟故。</p>
  <p id="aDA">第七会在第三禅。<a id="a-DB"></a>表普贤行满法悦利生。<a id="a-DC"></a>表此天唯禅悦喜动故。</p>
  <p id="aDD">第八会普光明殿说十定及如来出现品。<a id="a-DE"></a>明佛出现进修道极不离本处。<a id="a-DF"></a>明不离一个普光明智以为进修。<a id="a-DG"></a>云升天上者。<a id="a-DH"></a>表法升进。<a id="a-DI"></a>元来不离一个普光明大智本定之宅。<a id="a-DJ"></a>明虽修升进行满元不移本不动智中普光大用。</p>
  <p id="aDK">第九会又在普光明殿说离世间法。<a id="a-DL"></a>明以普光明智遍周十方普利众生不染众法名离世间。<a id="a-DM"></a>以普光明智具普贤行恒在世间不出不入。<a id="a-DN"></a>名之离世间故。<a id="a-DO"></a>以智体恒用而无依故名为离。<a id="a-DP"></a>非厌离故。<a id="a-DQ"></a>如此三会总在普光明殿者。<a id="a-DR"></a>明行因与果并普贤行满总是一个普光明。<a id="a-DS"></a>无始终依住自在大智故。<a id="a-DT"></a>若众生发菩提心者。<a id="a-DU"></a>不见此智不名发心。<a id="a-DV"></a>见此智者方名发心。<a id="a-DW"></a>若心外见佛者。<a id="a-DX"></a>及取相求真者。<a id="a-DY"></a>皆且作善。<a id="a-DZ"></a>未名发一切智心故。<a id="a-Da"></a>经云。<a id="a-Db"></a>乘一切智乘直至道场。<a id="a-Dc"></a>以乘普光明大智之乘。<a id="a-Dd"></a>还不出普光明大智道场。<a id="a-De"></a>名之为至。<a id="a-Df"></a>此名发心毕竟二不别。<a id="a-Dg"></a>如是二心先心难。<a id="a-Dh"></a>是故发心难明此智难信。<a id="a-Di"></a>信得即能入故。<a id="a-Dj"></a>夫证发心易先起信发心难信极即入位故。<a id="a-Dk"></a>但须方便三昧现之。<a id="a-Dl"></a>即智境便现。<a id="a-Dm"></a>此三会总在普光明殿者。<a id="a-Dn"></a>明定体用始终因果万行同一智也。<a id="a-Do"></a>如前所述。</p>
  <p id="aDp">第十会在给孤独园说法界品。<a id="a-Dq"></a>明法界不离世间给养之义故。<a id="a-Dr"></a>表世间生死园林即法界体用。<a id="a-Ds"></a>是故如来所居重阁讲堂。<a id="a-Dt"></a>包含法界师子之座。<a id="a-Du"></a>暨乎十方。<a id="a-Dv"></a>唯应度者知之。<a id="a-Dw"></a>处迷者不觉。<a id="a-Dx"></a>即五百声闻及余众生是也。</p>
  <p id="aDy">第十一会在觉城东。<a id="a-Dz"></a>文殊师利为诸大众说普照法界修多罗门及善财童子善知识等。<a id="a-E0"></a>明文殊是引蒙之首。<a id="a-E1"></a>十方诸佛及一切众生。<a id="a-E2"></a>总依此法为师首故。<a id="a-E3"></a>为无性妙慧之首故。<a id="a-E4"></a>即以普贤为行首故。<a id="a-E5"></a>二首同发无前后也。<a id="a-E6"></a>已上叙会处所及所表意竟。<a id="a-E7"></a>但约如来自身表法放光有十度。</p>
  <p id="aE8">第二叙放光之处及意趣者。<a id="a-E9"></a>约叙表升进修行光明。<a id="a-EA"></a>约有其十。</p>
  <p id="aEB">第一会中如来现相品两度放光。<a id="a-EC"></a>一放齿间光十方告众知佛成道。<a id="a-ED"></a>令众咸集说佛因果之法。<a id="a-EE"></a>二眉间毫中放光普照十方。<a id="a-EF"></a>名一切菩萨力智光明照曜十方藏照十方已。<a id="a-EG"></a>其光来入佛足下轮中。<a id="a-EH"></a>明举果成因入信光。<a id="a-EI"></a>又于毫中出佛刹微尘数菩萨胜音为首。<a id="a-EJ"></a>明如来自所行之行遍周。<a id="a-EK"></a>明佛自觉行遍周之果。<a id="a-EL"></a>用成信故。<a id="a-EM"></a>此光入佛足下轮中。<a id="a-EN"></a>明此光与说十地放眉间光相似。<a id="a-EO"></a>此是所信之佛果。<a id="a-EP"></a>彼是自己修行升进所得之果光也。</p>
  <p id="aEQ">第二会如来两足下轮中放光。<a id="a-ER"></a>此是普光明殿成信位之光。<a id="a-ES"></a>是初会中放入足下轮中之光。<a id="a-ET"></a>今放出以成十信果故。<a id="a-EU"></a>明说十信光。<a id="a-EV"></a>以足下表之。<a id="a-EW"></a>轮表圆满故。<a id="a-EX"></a>明说佛果德用成信心。<a id="a-EY"></a>表信心之中信佛果圆满故。</p>
  <p id="aEZ">第三会如来足指端放光明。<a id="a-Ea"></a>入内位之始。<a id="a-Eb"></a>蹬圣道之初。<a id="a-Ec"></a>生佛家之首。<a id="a-Ed"></a>行圣行之初。<a id="a-Ee"></a>故此光表之。<a id="a-Ef"></a>此明说十住位光发足入圣之始。</p>
  <p id="aEg">第四会如来两足趺上放光。<a id="a-Eh"></a>表依法空行故。<a id="a-Ei"></a>此明说十行位光以明依空起行故。</p>
  <p id="aEj">第五会如来膝上放光明。<a id="a-Ek"></a>表十回向大愿理事互参智悲同济。<a id="a-El"></a>犹如人膝是卷舒所由也。<a id="a-Em"></a>此是说十回向光。<a id="a-En"></a>表起愿兴悲生死涅槃智悲自在。</p>
  <p id="aEo">第六会眉间放光。<a id="a-Ep"></a>名菩萨力焰明。<a id="a-Eq"></a>此光是初会中眉间所放之光。<a id="a-Er"></a>名菩萨力智光明。<a id="a-Es"></a>此因果相似。<a id="a-Et"></a>初名力智。<a id="a-Eu"></a>表根本智。<a id="a-Ev"></a>此名力焰明。<a id="a-Ew"></a>表自功达本。<a id="a-Ex"></a>即能照俗故名力焰明。<a id="a-Ey"></a>如三乘中号名根本智。<a id="a-Ez"></a>及缘俗名后得智。<a id="a-F0"></a>此明达根本。<a id="a-F1"></a>智即能照俗。<a id="a-F2"></a>无二体先后。<a id="a-F3"></a>虽立升进之位。<a id="a-F4"></a>阶级智不异。<a id="a-F5"></a>大悲不异。<a id="a-F6"></a>时劫不异。<a id="a-F7"></a>普贤行不异。<a id="a-F8"></a>总无迁法故。<a id="a-F9"></a>乃说无量智慧皆随用言之不移本也。<a id="a-FA"></a>以智照之可见。<a id="a-FB"></a>以情见之即迷。<a id="a-FC"></a>以大悲门中引俗。<a id="a-FD"></a>即时劫及法各分。<a id="a-FE"></a>若大智约真时劫。<a id="a-FF"></a>元无依止长短。<a id="a-FG"></a>以总别六相言之。</p>
  <p id="aFH">第八会如来放眉间光。<a id="a-FI"></a>灌文殊顶。<a id="a-FJ"></a>放口中光灌普贤口。<a id="a-FK"></a>表令理智万行共相参以说佛果德故。<a id="a-FL"></a>意明文殊理及妙慧。<a id="a-FM"></a>普贤是智万行之用。<a id="a-FN"></a>意表理智妙慧寂用交彻相参问答佛果之门。<a id="a-FO"></a>文殊是如来法身无相善决正邪妙慧之果。<a id="a-FP"></a>普贤是如来大智遍周对现色身知根利俗之行果。<a id="a-FQ"></a>一切诸佛用此二法而成佛故。<a id="a-FR"></a>此教之中如来出现品。<a id="a-FS"></a>还令此二法会融参彻。<a id="a-FT"></a>方成佛果理智万行法界无碍圆融之门故。<a id="a-FU"></a>放光照之令相问答。<a id="a-FV"></a>令后学者见法易明。<a id="a-FW"></a>此二人因果从初发信直至果。<a id="a-FX"></a>终参融交彻思之以理智照自心体用可见。<a id="a-FY"></a>初会佛果是佛自成故。<a id="a-FZ"></a>此十地十一地后佛果。<a id="a-Fa"></a>是修行者自力所成。<a id="a-Fb"></a>以将此文殊普贤二行参彻明理智万行满故。</p>
  <p id="aFc">第九随好光明功德品于手中放光照恶道苦明道满大悲接俗光也。<a id="a-Fd"></a>此已上自第二会以来。<a id="a-Fe"></a>是自修行者升进之终。<a id="a-Ff"></a>是此一终之教未付嘱流通亦在此出现品内。<a id="a-Fg"></a>如前所明。</p>
  <p id="aFh">第十法界品还于眉间放光。<a id="a-Fi"></a>名普照三世法界明。<a id="a-Fj"></a>三世总一时故。<a id="a-Fk"></a>总以法界为果体。<a id="a-Fl"></a>从信住行回向十地十一地及佛果。<a id="a-Fm"></a>总以法界为果体。<a id="a-Fn"></a>文殊为法界理。<a id="a-Fo"></a>普贤为法界智。<a id="a-Fp"></a>理智妙用为一佛门。<a id="a-Fq"></a>以此一门为化群蒙分为二法。<a id="a-Fr"></a>若也逐根随俗法门无尽。<a id="a-Fs"></a>若论实理不离无性之中一法。<a id="a-Ft"></a>一多无碍名为普贤。<a id="a-Fu"></a>始接童蒙达无性理中。<a id="a-Fv"></a>妙简正邪入无生慧。<a id="a-Fw"></a>名号文殊。<a id="a-Fx"></a>亦名童子菩萨。<a id="a-Fy"></a>能同苦际兴行利生治佛家法名为普贤。<a id="a-Fz"></a>二人参体名之为佛。<a id="a-G0"></a>本来自在名为法界。<a id="a-G1"></a>从初彻后。<a id="a-G2"></a>总此法界为体。<a id="a-G3"></a>更无别法。<a id="a-G4"></a>此品为一切诸佛因果之大都。<a id="a-G5"></a>亦是众圣贤所行之大路。<a id="a-G6"></a>无出此也。<a id="a-G7"></a>亦是自心一切智王之所游观之大宅也。<a id="a-G8"></a>亦是一切众生之所依故名法界。</p>
  <p id="aG9">第三叙座体及意趣者。<a id="a-GA"></a>其义有十种同异意趣。</p>
  <p id="aGB">一初会座体以摩尼为台者。<a id="a-GC"></a>约本体以法身性自无垢为摩尼。<a id="a-GD"></a>名离垢宝故。<a id="a-GE"></a>意以佛果菩提。<a id="a-GF"></a>约法身无垢为体。<a id="a-GG"></a>报得佛身及化身为智用故。<a id="a-GH"></a>明依体起智用故。<a id="a-GI"></a>以摩尼为座体故。</p>
  <p id="aGJ">第二会座体莲华为藏者。<a id="a-GK"></a>意表第二会约化利众生令成信种。<a id="a-GL"></a>处信之中表行。<a id="a-GM"></a>在世无染。<a id="a-GN"></a>表以利物无染为功。<a id="a-GO"></a>即莲华为藏。</p>
  <p id="aGP">第三会在帝释妙胜殿上。<a id="a-GQ"></a>安置普光明藏师子之座百千层级。<a id="a-GR"></a>意表从信入位。<a id="a-GS"></a>以方便无念无作寂静三昧。<a id="a-GT"></a>名为安置。<a id="a-GU"></a>以三昧力显得如来根本智慧。<a id="a-GV"></a>创生佛家得无畏慧。<a id="a-GW"></a>明普光明藏师子之座。<a id="a-GX"></a>藏者。<a id="a-GY"></a>表此位入如来智慧之藏。<a id="a-GZ"></a>师子者。<a id="a-Ga"></a>明智慧无畏。<a id="a-Gb"></a>普光明者。<a id="a-Gc"></a>表契如来本普光明法界大智慧也。</p>
  <p id="aGd">百千层级者。<a id="a-Ge"></a>表十住进修阶级出世越百千情系无明故。<a id="a-Gf"></a>破百千业障故。<a id="a-Gg"></a>如佛果座。<a id="a-Gh"></a>总不云层级以无。<a id="a-Gi"></a>进修升降觉惑浅深智慧胜劣故。<a id="a-Gj"></a>如十住中初且百千层级。<a id="a-Gk"></a>为明入位进修超业障之分齐也。</p>
  <p id="aGl">第四会夜摩天宫。<a id="a-Gm"></a>化作宝莲华藏师子之座。<a id="a-Gn"></a>为表说十行位。<a id="a-Go"></a>约行处世无著。<a id="a-Gp"></a>以莲华所表。<a id="a-Gq"></a>师子如前依主释也。<a id="a-Gr"></a>百万层级者。<a id="a-Gs"></a>升进过前超业胜故。<a id="a-Gt"></a>云化作座。<a id="a-Gu"></a>不云安置者。<a id="a-Gv"></a>表以入如来智慧以智随行所行行业以智化为故。<a id="a-Gw"></a>犹如变化故不云安置。<a id="a-Gx"></a>明行从理化故。</p>
  <p id="aGy">第五会兜率天宫。<a id="a-Gz"></a>即殿上敷摩尼藏师子之座百万亿层级。<a id="a-H0"></a>表十回向。<a id="a-H1"></a>其中以出世之理智依本法身处世无垢。<a id="a-H2"></a>依本佛果座体为升进。<a id="a-H3"></a>还归本故。<a id="a-H4"></a>设以回向方便愿力成其悲智。<a id="a-H5"></a>不易法身自体无垢。<a id="a-H6"></a>为回向悲愿会融令体用均平故云敷座。<a id="a-H7"></a>不云安置及化作故。<a id="a-H8"></a>百万亿层级者。<a id="a-H9"></a>升进过前故。<a id="a-HA"></a>除染净二障。<a id="a-HB"></a>成无碍法界大悲智。<a id="a-HC"></a>虽十住十行五位齐修。<a id="a-HD"></a>然以教辨病。<a id="a-HE"></a>明前二位。<a id="a-HF"></a>出俗心胜。<a id="a-HG"></a>大悲心劣。<a id="a-HH"></a>此十回向位。<a id="a-HI"></a>以愿力会融智悲得所故。</p>
  <p id="aHJ">第六会他化自在天王宫。<a id="a-HK"></a>但云摩尼藏殿。<a id="a-HL"></a>不云座体者。<a id="a-HM"></a>意表座不易兜率天摩尼座。<a id="a-HN"></a>但举法性无垢大智成大悲门。<a id="a-HO"></a>覆育含生故。<a id="a-HP"></a>故但云殿不云座。<a id="a-HQ"></a>以明依前回向之法长养大悲之殿覆育众生故无别升进故。</p>
  <p id="aHR">第七会在第三禅。<a id="a-HS"></a>其会法则教行未来。<a id="a-HT"></a>且以普贤行品略举。<a id="a-HU"></a>其普贤行品在三十六品。<a id="a-HV"></a>是且其略举。<a id="a-HW"></a>大本未来。<a id="a-HX"></a>有百万亿颂。</p>
  <p id="aHY">第八第九会第二会。<a id="a-HZ"></a>同在普光明殿。<a id="a-Ha"></a>明十信心与升进。<a id="a-Hb"></a>修行所至佛果及离世间品普贤常行及十定十通等总不离普光明一个智体故。<a id="a-Hc"></a>以成五位十信等进修故。<a id="a-Hd"></a>总不出此智。<a id="a-He"></a>此普光明智十方诸佛及一切众生同共有之。<a id="a-Hf"></a>诸佛已达。<a id="a-Hg"></a>众生迷之故。<a id="a-Hh"></a>然体用是一迷悟不同。<a id="a-Hi"></a>望此教中发心之者。<a id="a-Hj"></a>一悟即知见如佛。<a id="a-Hk"></a>如法华经。<a id="a-Hl"></a>以佛知见示悟众生。<a id="a-Hm"></a>欲令众生入佛知见。<a id="a-Hn"></a>乃至乘一切智乘直至道场。<a id="a-Ho"></a>又此经云。<a id="a-Hp"></a>乘如来乘不思议乘最胜乘无上乘等。<a id="a-Hq"></a>是如初卷中叹诸菩萨德中。<a id="a-Hr"></a>善知一切佛平等法已。<a id="a-Hs"></a>践如来普光明地。<a id="a-Ht"></a>此普光明智。<a id="a-Hu"></a>众生迷智为迷。<a id="a-Hv"></a>悟者悟迷成普光明智为悟。<a id="a-Hw"></a>是故初会神天示现入法获益。<a id="a-Hx"></a>入即同佛所。<a id="a-Hy"></a>入同佛知见。<a id="a-Hz"></a>与众生作入法之样。<a id="a-I0"></a>令后学仿之。<a id="a-I1"></a>是故此三会总在普光明殿意者。<a id="a-I2"></a>明五位升进信亦不离此智悟入修行亦不离此智时劫无体可转智复不异此普光明智。<a id="a-I3"></a>以十回向法门和融悲愿。<a id="a-I4"></a>即自在神通。<a id="a-I5"></a>总在其内。<a id="a-I6"></a>如一生修有漏十善。<a id="a-I7"></a>尚得生于天上得业报神通。<a id="a-I8"></a>十念成就尚得往生净土。<a id="a-I9"></a>何况依智发心。<a id="a-IA"></a>又复更加悲愿诸波罗蜜之行。<a id="a-IB"></a>岂此一生之后不得智体自在神通。<a id="a-IC"></a>望以智境会实而论。<a id="a-ID"></a>设无尽劫元来不出一念。<a id="a-IE"></a>今言一生者。<a id="a-IF"></a>时终不延。<a id="a-IG"></a>智终不异。<a id="a-IH"></a>生终无生。<a id="a-II"></a>必不可逐情见生灭之生。<a id="a-IJ"></a>但以真智知。<a id="a-IK"></a>即万迷不惑也。<a id="a-IL"></a>如西方净土十六观门。<a id="a-IM"></a>总是作想。<a id="a-IN"></a>想成由自报得神通。<a id="a-IO"></a>何况达理智无依。<a id="a-IP"></a>明净遍照。<a id="a-IQ"></a>了身心无体。<a id="a-IR"></a>内外见亡者。<a id="a-IS"></a>但任理智廓然。<a id="a-IT"></a>兴大愿海会融悲智。<a id="a-IU"></a>一刹那际对现色身。<a id="a-IV"></a>供养诸佛教化众生复无作者。<a id="a-IW"></a>性皆平等无心无主无性无相凡圣一如。<a id="a-IX"></a>无所依住以无住法随无住智供佛利生。<a id="a-IY"></a>如是修行。<a id="a-IZ"></a>何虑不获大力神通。<a id="a-Ia"></a>一依十回向品。<a id="a-Ib"></a>修学即得。</p>
  <p id="aIc">第十法界品。<a id="a-Id"></a>但云其座普周法界不云层级。<a id="a-Ie"></a>但明佛果座体摩尼为体。<a id="a-If"></a>从初会至第五会。<a id="a-Ig"></a>座体同是摩尼为体。<a id="a-Ih"></a>会佛果体同故。<a id="a-Ii"></a>大意以智行悲。<a id="a-Ij"></a>不异一个普光明智。<a id="a-Ik"></a>处世无垢。<a id="a-Il"></a>不异一个妙理法身智与法身。<a id="a-Im"></a>同为一个自在无体。<a id="a-In"></a>用而无作。<a id="a-Io"></a>不往而至。<a id="a-Ip"></a>任物而应。<a id="a-Iq"></a>以理智会融方可知之。<a id="a-Ir"></a>已上表意但令众生见事知法。<a id="a-Is"></a>令易解故。<a id="a-It"></a>起进修行无疑惑故。<a id="a-Iu"></a>更广云云。<a id="a-Iv"></a>约知所趣。<a id="a-Iw"></a>论主颂曰。</p>
  <p id="aIx">普光明智等虚空　　虚空但空智自在</p>
  <p id="aIy">从初发心依此生　　究竟还依此处满</p>
  <p id="aIz">是故三会光明殿　　和会因果无别体</p>
  <p id="aJ0">随位进修行差别　　智随生别报境殊</p>
  <p id="aJ1">不离本智无生灭　　是故佛坐摩尼座</p>
  <p id="aJ2">此意明五位佛果中升进。<a id="a-J3"></a>皆以法界本普光明智为体用故。<a id="a-J4"></a>是故始终因果不离普光明殿中。</p>
 </body>
</html>