<!doctype html>
<html id="z3IBWoT1T6" data-ver="1031">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第四</h1>
  <p id="a2">第五明地位所行行相别者。<a id="a-3"></a>凡发大乘心者。<a id="a-4"></a>依其根品有六种乘三种五位十地差别行相不同。<a id="a-5"></a>其名数如何。<a id="a-6"></a>一念佛愿生净土门。<a id="a-7"></a>二作净土观行所生净土门。<a id="a-8"></a>三修空无我观所乘门。<a id="a-9"></a>四和会有无观智门。<a id="a-A"></a>五渐见佛性进修门。<a id="a-B"></a>六顿证佛性圆融门。<a id="a-C"></a>修大乘者不离此六种所乘行相。<a id="a-D"></a>何者。<a id="a-E"></a>三种五位十地。<a id="a-F"></a>一修假诠假真如等安立五位十地。<a id="a-G"></a>二分修分真分证一分真如安立五位十地。<a id="a-H"></a>三顿修顿。<a id="a-I"></a>真顿证佛境界圆满真如安立十地五位行相。<a id="a-J"></a>此佛乘中无假法言说名相总真也。<a id="a-K"></a>如是三种十地五位行相。<a id="a-L"></a>向菩提者。<a id="a-M"></a>行菩萨行者。<a id="a-N"></a>满佛果者。<a id="a-O"></a>莫不总在其中。<a id="a-P"></a>今以总举。<a id="a-Q"></a>各以已所乘宗辨其权实。<a id="a-R"></a>使令离障进修有功。<a id="a-S"></a>不相诽毁。<a id="a-T"></a>显了差别令无疑悔。<a id="a-U"></a>令进修者分明了知权实故。<a id="a-V"></a>令成佛者不迂滞其功故。</p>
  <p id="aW">一念佛力修戒发愿力生于净土者。<a id="a-X"></a>是化净土非真净土。<a id="a-Y"></a>为非见性及不了无明是一切如来根本智故。<a id="a-Z"></a>是有为故。<a id="a-a"></a>如阿弥陀经是也。</p>
  <p id="ab">二作净土。<a id="a-c"></a>观行所生净土者。<a id="a-d"></a>是化净土。<a id="a-e"></a>从心想生故。<a id="a-f"></a>是有为故。<a id="a-g"></a>不见佛性本智慧故。<a id="a-h"></a>则无量寿观经是也。</p>
  <p id="ai">三修空无我观所乘门者。<a id="a-j"></a>为初说般若破凡夫实有二乘生空我执故。<a id="a-k"></a>多修空法。<a id="a-l"></a>有无俱空门为空观增胜故。<a id="a-m"></a>虽行六波罗蜜修种种菩提分法得六神通。<a id="a-n"></a>行菩萨行。<a id="a-o"></a>福胜人天。<a id="a-p"></a>不生佛家。<a id="a-q"></a>不见佛性。<a id="a-r"></a>为析法明空。<a id="a-s"></a>不了无明是如来智慧故。<a id="a-t"></a>华严经亦同此诃责。<a id="a-u"></a>如前已述。<a id="a-v"></a>如法华经云。<a id="a-w"></a>若持八万四千法藏十二部经。<a id="a-x"></a>为人演说。<a id="a-y"></a>令诸听者。<a id="a-z"></a>得六神通。<a id="a-10"></a>亦未为难。<a id="a-11"></a>听受此经。<a id="a-12"></a>是则为难。<a id="a-13"></a>法华经成就佛乘故。<a id="a-14"></a>非菩萨乘故。<a id="a-15"></a>是故如来于涅槃经中说。<a id="a-16"></a>一切众生皆有佛性常乐我净。<a id="a-17"></a>有诸菩萨自悔过言。<a id="a-18"></a>我于无量劫流转生死。<a id="a-19"></a>只为无我之所惑乱故如此过故。<a id="a-1A"></a>回心方可得见性达我是智。<a id="a-1B"></a>诸般若中有文殊师利菩萨为问答者。<a id="a-1C"></a>皆论一分法身佛性道理。<a id="a-1D"></a>如文殊般若是也。<a id="a-1E"></a>若与声闻为问答者。<a id="a-1F"></a>多为破二乘生空我执说法空故。<a id="a-1G"></a>与普贤问答者。<a id="a-1H"></a>多约行门。<a id="a-1I"></a>凡说法依根。<a id="a-1J"></a>但见问答主师可知。<a id="a-1K"></a>表里准之可见。</p>
  <p id="a1L">四和会有无观智门者。<a id="a-1M"></a>即解深密经第三时教说九识为净识。<a id="a-1N"></a>与业种为依。<a id="a-1O"></a>并说三性三无性。<a id="a-1P"></a>所谓遍计所执性。<a id="a-1Q"></a>依他起性。<a id="a-1R"></a>圆成实性。<a id="a-1S"></a>互相成坏离诸执障不成不坏。<a id="a-1T"></a>性自涅槃。<a id="a-1U"></a>如深密经颂曰。<a id="a-1V"></a>一切诸法皆无性。<a id="a-1W"></a>无生无灭本来寂。<a id="a-1X"></a>诸法自性恒涅槃。<a id="a-1Y"></a>谁有智慧无密意。<a id="a-1Z"></a>此经为破般若修空增胜者坏缘生法。<a id="a-1a"></a>空见现前违道理故。<a id="a-1b"></a>于此经成就缘生。<a id="a-1c"></a>诸法自体涅槃不须诽拨。<a id="a-1d"></a>言空言有。<a id="a-1e"></a>互相破斥。<a id="a-1f"></a>不合计有。<a id="a-1g"></a>不合计无。<a id="a-1h"></a>又此经虽安立十地名同华严。<a id="a-1i"></a>于中义意轨则各别。<a id="a-1j"></a>又无地前三贤十信等位。<a id="a-1k"></a>但立十地断惑行相。<a id="a-1l"></a>及说佛地为第十一地。<a id="a-1m"></a>于其十一地位之内。<a id="a-1n"></a>复说有十一种粗重二十二种愚痴。<a id="a-1o"></a>所以此经不安立地前三贤十信行门。<a id="a-1p"></a>为此经地前非见道故。<a id="a-1q"></a>又为第三时教中但和会有无。<a id="a-1r"></a>未是文殊普贤理事摄行满故。<a id="a-1s"></a>是故华严经中说十信十住十行十回向十地法门时。<a id="a-1t"></a>十方诸佛同来印可故。<a id="a-1u"></a>一切诸佛国土总说此门故。<a id="a-1v"></a>十三种相加表真实故。<a id="a-1w"></a>三乘经中但说十一地。<a id="a-1x"></a>摄诸众生不尽故。<a id="a-1y"></a>此则是三种十地中假诠假智假真如十地行故。<a id="a-1z"></a>何以然者。<a id="a-20"></a>为此十一地是佛位。<a id="a-21"></a>佛位之内犹有障故。<a id="a-22"></a>明十一地以前未有真理本智故。<a id="a-23"></a>若全真理智。<a id="a-24"></a>云何十一地有十一粗重既有粗重。<a id="a-25"></a>即非地地中有佛智为因果故。<a id="a-26"></a>此经且渐和会有无令无滞住。<a id="a-27"></a>未似普贤文殊理事智尽大用而说故。<a id="a-28"></a>如仁王经说。<a id="a-29"></a>五位十地行门安立。<a id="a-2A"></a>从凡渐习。<a id="a-2B"></a>积行多生。<a id="a-2C"></a>修假真如。<a id="a-2D"></a>又有教说地前伏惑地上见道。<a id="a-2E"></a>或说留惑不断要经三僧祇劫方可成佛。<a id="a-2F"></a>如是等教。<a id="a-2G"></a>并对权根假施设有。<a id="a-2H"></a>未为实说。<a id="a-2I"></a>但化佛所说。<a id="a-2J"></a>皆是引中下根人未尽实说。<a id="a-2K"></a>余准可知。<a id="a-2L"></a>又二乘人回心。<a id="a-2M"></a>向权教中所忻佛果。<a id="a-2N"></a>及权教菩萨所忻佛果。<a id="a-2O"></a>僧祇满后。<a id="a-2P"></a>但只乐求三千大千世界佛之报果。<a id="a-2Q"></a>不忻十佛境界毗卢遮那无尽十方境界之报果也。<a id="a-2R"></a>不如华严经中十信菩萨所忻佛果。<a id="a-2S"></a>胜解心上具足凡夫。<a id="a-2T"></a>即乐忻修十身毗卢遮那之境界。<a id="a-2U"></a>深心广大尽无极重玄之妙境界也。<a id="a-2V"></a>不同权教佛境界。<a id="a-2W"></a>皆立分齐限量。<a id="a-2X"></a>此乃为根狭未广故。<a id="a-2Y"></a>且权安立。<a id="a-2Z"></a>如解深密经中十地断惑分齐。<a id="a-2a"></a>第一初地中对治恶趣烦恼业生杂染障故。<a id="a-2b"></a>第二地中对治微细误犯现行障。<a id="a-2c"></a>第三地中对治欲贪障。<a id="a-2d"></a>第四地中对治定及法爱障。<a id="a-2e"></a>第五地中对治生死涅槃一向背趣障。<a id="a-2f"></a>第六地中对治粗相现行障。<a id="a-2g"></a>第七地中对治细相现行障。<a id="a-2h"></a>第八地中对治于无相无作功用及于有相不得自在障。<a id="a-2i"></a>第九地中对治于一切种善巧言辩不得自在障。<a id="a-2j"></a>第十地中对治不得圆满法身证得障。<a id="a-2k"></a>善男子。<a id="a-2l"></a>此奢摩他毗钵舍那。<a id="a-2m"></a>于如来地对治极微细最极微细障及所知障。<a id="a-2n"></a>如华严经。<a id="a-2o"></a>但于地前三贤初发心住中。<a id="a-2p"></a>即能顿证佛果法门。<a id="a-2q"></a>普印诸位十住十行十回向十地等觉等位。<a id="a-2r"></a>如印印时文相具足无前后际。<a id="a-2s"></a>即以初发心时顿印三界无明。<a id="a-2t"></a>便为佛智之海。<a id="a-2u"></a>以如来法身智身大悲之印。<a id="a-2v"></a>一时顿印世间。<a id="a-2w"></a>以为法界大用。<a id="a-2x"></a>无前后故。<a id="a-2y"></a>法如是故。<a id="a-2z"></a>不同权教法外施设。<a id="a-30"></a>且引三根来归一实故。</p>
  <p id="a31">五渐见佛性进修门者。<a id="a-32"></a>如涅槃经云。<a id="a-33"></a>十住菩萨少分见性。<a id="a-34"></a>乃至十地未能了了。<a id="a-35"></a>起信论云。<a id="a-36"></a>十住菩萨少分得见法身。<a id="a-37"></a>化八相成道故。<a id="a-38"></a>如彼论释。<a id="a-39"></a>言是愿力所为。<a id="a-3A"></a>既是愿力非为实报。<a id="a-3B"></a>总为渐见佛性。<a id="a-3C"></a>皆是权教分分中渐引之宗非为圆故。<a id="a-3D"></a>如是之类。<a id="a-3E"></a>从初发心所证佛果不定僧祇。<a id="a-3F"></a>何以故。<a id="a-3G"></a>如涅槃经。<a id="a-3H"></a>记屠儿广额于贤劫中成佛。<a id="a-3I"></a>阐提创发心上有越劫之功。<a id="a-3J"></a>何况具信根。<a id="a-3K"></a>复能少分见性者。<a id="a-3L"></a>何有僧祇之劫哉。<a id="a-3M"></a>世有诸德解屠儿广额是化作者。<a id="a-3N"></a>此乃曲逐人情。<a id="a-3O"></a>未详佛意者也。<a id="a-3P"></a>渐渐引权向实。<a id="a-3Q"></a>岂令见劫存情令违本耶。<a id="a-3R"></a>渐渐引至龙女善财一念之中得成佛者。<a id="a-3S"></a>始成实说。<a id="a-3T"></a>三乘小见但念长时。<a id="a-3U"></a>智性本无。<a id="a-3V"></a>空嗟忻仰。<a id="a-3W"></a>无绳自缚。<a id="a-3X"></a>何有休期。<a id="a-3Y"></a>前略说三种十地。<a id="a-3Z"></a>又以经义较量有六种十地者。<a id="a-3a"></a>如三乘教中有三种十地。<a id="a-3b"></a>实教中有三种十地。<a id="a-3c"></a>如仁王经解深密经大品经。<a id="a-3d"></a>此三部经中所说十地。<a id="a-3e"></a>多立假真如门。<a id="a-3f"></a>以成十地行相。<a id="a-3g"></a>此是权教中三种十地。<a id="a-3h"></a>第四如涅槃经中。<a id="a-3i"></a>十住菩萨少分见性。<a id="a-3j"></a>十地菩萨见性未能了了。<a id="a-3k"></a>即明以佛性为所乘门。<a id="a-3l"></a>分修分证十地。<a id="a-3m"></a>第五又涅槃经如牛食雪山肥腻草纯得醍醐等。<a id="a-3n"></a>即初发心上同佛正觉故。<a id="a-3o"></a>第六一乘十地。<a id="a-3p"></a>如华严经以说法界门重玄无量无尽法以成十地。<a id="a-3q"></a>是为六种十地。<a id="a-3r"></a>涅槃法华屠儿龙女刹那成佛。<a id="a-3s"></a>皆是引权向实教故。<a id="a-3t"></a>但三乘十地菩萨所忻佛果境界。<a id="a-3u"></a>但忻三千大千世界为报佛之果故。<a id="a-3v"></a>此即实教中第三化身。<a id="a-3w"></a>非为实报身故。<a id="a-3x"></a>三种化身。<a id="a-3y"></a>一化身者。<a id="a-3z"></a>化作种种众生身。<a id="a-40"></a>二化身者。<a id="a-41"></a>化作一四天下及二十八天所化之佛。<a id="a-42"></a>三化身者。<a id="a-43"></a>化作三千大千世界佛也。<a id="a-44"></a>实报身者。<a id="a-45"></a>十身毗卢遮那。<a id="a-46"></a>互融相彻重玄境界。<a id="a-47"></a>量齐法界及彻纤尘。<a id="a-48"></a>尘尘之内皆齐法界。<a id="a-49"></a>具如华严经说。<a id="a-4A"></a>三乘之教既权所说法门。<a id="a-4B"></a>及佛报境界总未实说。<a id="a-4C"></a>是故大品经中名共三乘教三乘共行十地。<a id="a-4D"></a>第二解深密经所说十地。<a id="a-4E"></a>直为解深密。<a id="a-4F"></a>广意菩萨广慧菩萨清净慧菩萨等。<a id="a-4G"></a>共为问答主伴说十地门。<a id="a-4H"></a>不共声闻为问答主伴。<a id="a-4I"></a>为深密经回彼般若乐空增胜者故。<a id="a-4J"></a>此大品深密等经。<a id="a-4K"></a>但说十地之名。<a id="a-4L"></a>无地前十信三贤四资粮位。<a id="a-4M"></a>第三如仁王经中具足五位行相法门。<a id="a-4N"></a>如是权教中所说三贤十圣。<a id="a-4O"></a>多分总是说假真如。<a id="a-4P"></a>次第渐细方明佛性。<a id="a-4Q"></a>方可说乘如来乘直至道场。<a id="a-4R"></a>将知权教非真。<a id="a-4S"></a>所说地位次第未实。<a id="a-4T"></a>第四如来乘中。<a id="a-4U"></a>如涅槃经中说十住少分。<a id="a-4V"></a>见性十地菩萨未全了了者。<a id="a-4W"></a>如起信论中十住菩萨少分见性以誓愿力能八相成佛者。<a id="a-4X"></a>是其流也。<a id="a-4Y"></a>虽未圆满。<a id="a-4Z"></a>为见少分性力故。<a id="a-4a"></a>势力如是。<a id="a-4b"></a>犹如储君为有因缘父王令其该召君政。<a id="a-4c"></a>为是王真子故。<a id="a-4d"></a>力堪如是故。<a id="a-4e"></a>为少见性故。<a id="a-4f"></a>为如来真子生佛家故。<a id="a-4g"></a>不同余教假真如假智等待于初地方云生佛家故。<a id="a-4h"></a>明见性力真胜余宗故。<a id="a-4i"></a>少分如是。<a id="a-4j"></a>何况全得。<a id="a-4k"></a>第五明圆教十地者。<a id="a-4l"></a>一念体道智全佛故。<a id="a-4m"></a>以会无明体全智故。</p>
  <p id="a4n">经云。<a id="a-4o"></a>一成一切成。<a id="a-4p"></a>一坏一切坏。<a id="a-4q"></a>后当广明。<a id="a-4r"></a>是名五种十地。<a id="a-4s"></a>此四种十地位次第行相。<a id="a-4t"></a>以化下中根接生门中大同小异。<a id="a-4u"></a>至于本法教门。<a id="a-4v"></a>而权教之中三种。<a id="a-4w"></a>假立真如为观智。<a id="a-4x"></a>与从法身佛性体上安立渐顿二门全别。<a id="a-4y"></a>如权教中虽复还从初地之中。<a id="a-4z"></a>对治恶趣烦恼业生杂染障。<a id="a-50"></a>乃至第七地中对治细相现行。<a id="a-51"></a>犹成障障无相智。<a id="a-52"></a>未全自在。<a id="a-53"></a>至于八地无相无作功用及于有相功用亦未自在。<a id="a-54"></a>如是地地中不自在。<a id="a-55"></a>皆有障故。<a id="a-56"></a>前依解深密经中地位断惑次第法门说。<a id="a-57"></a>如三乘中十地毕定如是。<a id="a-58"></a>阶降断惑经三僧祇。<a id="a-59"></a>百劫修相好业。<a id="a-5A"></a>如涅槃经等佛性门中安立诸地次第。<a id="a-5B"></a>如前已明。<a id="a-5C"></a>如本业璎珞经云。<a id="a-5D"></a>十住菩萨铜宝璎珞铜轮王百福子为眷属。<a id="a-5E"></a>生一佛土。<a id="a-5F"></a>受佛学行。<a id="a-5G"></a>教二天下。<a id="a-5H"></a>十行菩萨银宝璎珞银轮王五百福子为眷属。<a id="a-5I"></a>生三佛国中。<a id="a-5J"></a>受佛教行化三天下。<a id="a-5K"></a>十回向菩萨金刚宝璎珞金轮王千福子为眷属。<a id="a-5L"></a>入十方佛国中。<a id="a-5M"></a>化一切众生。<a id="a-5N"></a>处四天下。<a id="a-5O"></a>初地已上百宝璎珞二地千宝三地万宝四地菩萨不可称数宝为璎珞。<a id="a-5P"></a>乃至十地宝璎珞渐渐增广。<a id="a-5Q"></a>及十地十一地通佛法王。<a id="a-5R"></a>及三贤菩萨总有十五种轮王位。<a id="a-5S"></a>广如璎珞经说。<a id="a-5T"></a>又言三贤菩萨伏三界烦恼粗业道粗相续果。<a id="a-5U"></a>亦不起粗见道。<a id="a-5V"></a>喜忍伏三业道。<a id="a-5W"></a>离垢忍伏地狱饿鬼畜生人中业道。<a id="a-5X"></a>明忍伏六天业道。<a id="a-5Y"></a>炎忍伏诸业道。<a id="a-5Z"></a>胜忍伏疑见业道。<a id="a-5a"></a>现忍伏因缘业道。<a id="a-5b"></a>无生忍伏果业道。<a id="a-5c"></a>不动忍伏色因业道。<a id="a-5d"></a>光忍伏心因业道。<a id="a-5e"></a>寂灭忍伏心色二习业道。<a id="a-5f"></a>无垢忍伏习果业道。<a id="a-5g"></a>习前已除而果不败亡。<a id="a-5h"></a>是故佛子。<a id="a-5i"></a>三贤名为伏断。<a id="a-5j"></a>喜忍已上亦伏亦断一切烦恼。<a id="a-5k"></a>觉忍现时法界中一切无明。<a id="a-5l"></a>顿断无余。<a id="a-5m"></a>如是以上说十一种忍。<a id="a-5n"></a>三贤菩萨用除三界粗烦恼故。<a id="a-5o"></a>亦伏断故。<a id="a-5p"></a>解云。<a id="a-5q"></a>三贤者即菩萨也。<a id="a-5r"></a>十住十行十回向地前三位也。<a id="a-5s"></a>又璎珞经云。<a id="a-5t"></a>佛子。<a id="a-5u"></a>初地一念无相法身智。<a id="a-5v"></a>成就百万阿僧祇功德。<a id="a-5w"></a>双照二谛心心寂灭。<a id="a-5x"></a>法流水中不可以凡夫心识量二种法身。<a id="a-5y"></a>解云。<a id="a-5z"></a>二种身者。<a id="a-60"></a>一法性身。<a id="a-61"></a>二报化身。<a id="a-62"></a>法流水者。<a id="a-63"></a>言初地菩萨。<a id="a-64"></a>即法性智流中任运至佛位故无所修造。<a id="a-65"></a>何况二地三地。<a id="a-66"></a>故又经云。<a id="a-67"></a>地前三贤菩萨入圣人位。<a id="a-68"></a>但法性流中心心寂灭。<a id="a-69"></a>自然流入妙觉大海。<a id="a-6A"></a>佛子。<a id="a-6B"></a>乃至三贤十地之名亦名无相。<a id="a-6C"></a>但以应化故。<a id="a-6D"></a>古佛道法有十地之名。<a id="a-6E"></a>此经即是说华严经以后教化三乘人。<a id="a-6F"></a>于别时中重于初始成佛菩提树下。<a id="a-6G"></a>略叙华严法门。<a id="a-6H"></a>此璎珞经中皆言。<a id="a-6I"></a>我曾于普光明堂说净土法门。<a id="a-6J"></a>乃至忉利天说十住。<a id="a-6K"></a>今更略说。<a id="a-6L"></a>广如经说。<a id="a-6M"></a>准此经次第说十地以后。<a id="a-6N"></a>于第三禅中说十一地法门。<a id="a-6O"></a>经在西方不来。<a id="a-6P"></a>经云。<a id="a-6Q"></a>佛子。<a id="a-6R"></a>吾先于第三禅中集八禅众。<a id="a-6S"></a>说一生补处菩萨。<a id="a-6T"></a>入佛华三昧说百万亿偈。<a id="a-6U"></a>今以略说一偈之义开众生心。<a id="a-6V"></a>汝等受持。<a id="a-6W"></a>又依璎珞经安立十地断惑法相门。</p>
  <p id="a6X">经云。<a id="a-6Y"></a>佛子。<a id="a-6Z"></a>前三贤伏三界无明而用除粗业。<a id="a-6a"></a>何故。<a id="a-6b"></a>当受生时善为缘子。<a id="a-6c"></a>解云。<a id="a-6d"></a>三贤菩萨初受法性智慧生佛家时。<a id="a-6e"></a>悲心增胜。<a id="a-6f"></a>为观一切三界众生总为子故。<a id="a-6g"></a>誓愿无舍。<a id="a-6h"></a>为慈悲故。<a id="a-6i"></a>润生三界业故。<a id="a-6j"></a>三界受生。<a id="a-6k"></a>又经云。<a id="a-6l"></a>为润业故受未来果故名息用。<a id="a-6m"></a>解云。<a id="a-6n"></a>于三界无造新业故为息用。<a id="a-6o"></a>又经云。<a id="a-6p"></a>而不断爱用。<a id="a-6q"></a>解云。<a id="a-6r"></a>然三界业亡慈业受生不亡。<a id="a-6s"></a>经云。<a id="a-6t"></a>有十一人亦伏法界中三界业果故。<a id="a-6u"></a>解云。<a id="a-6v"></a>十一人者。<a id="a-6w"></a>十地并等觉位为十一人。<a id="a-6x"></a>又经云。<a id="a-6y"></a>初地乃至七地三界业果俱伏尽无余八地乃尽故。<a id="a-6z"></a>解云。<a id="a-70"></a>七地已前伏尽。<a id="a-71"></a>八地称法尽故。<a id="a-72"></a>从此以上示现作佛王宫受生出家得道转法轮灭度。<a id="a-73"></a>示现一切化佛境界故。<a id="a-74"></a>无子三界之报。<a id="a-75"></a>唯有无明习在。<a id="a-76"></a>解云。<a id="a-77"></a>此八地现前任无功用智。<a id="a-78"></a>虽度众生无众生想。<a id="a-79"></a>七地已前悲胜。<a id="a-7A"></a>八地以后无相智现前智胜。<a id="a-7B"></a>虽无受生任运度人。<a id="a-7C"></a>非无爱法习故。<a id="a-7D"></a>佛地始尽以本愿力故变化生。<a id="a-7E"></a>是以我昔天中说生不生义业生变生。<a id="a-7F"></a>佛子。<a id="a-7G"></a>圣位中二种业。<a id="a-7H"></a>一慧业无想生智心心缘法而生无照。<a id="a-7I"></a>是名慧业。<a id="a-7J"></a>二功德业。<a id="a-7K"></a>实智出有谛中有为无漏。<a id="a-7L"></a>集百万阿僧祇功德故。<a id="a-7M"></a>名为功德业。<a id="a-7N"></a>从初圣已上而现受生。<a id="a-7O"></a>以变易故不造新。<a id="a-7P"></a>以愿力故住受百劫千劫变化生。<a id="a-7Q"></a>已上并依本业璎珞经说。<a id="a-7R"></a>此即是圆教中亦顿亦渐二门。<a id="a-7S"></a>亦顿者。<a id="a-7T"></a>此经云。<a id="a-7U"></a>三贤菩萨即入圣位。<a id="a-7V"></a>入法性流中。<a id="a-7W"></a>任运至佛海。<a id="a-7X"></a>更无造作。<a id="a-7Y"></a>亦渐者。<a id="a-7Z"></a>断惑阶降一一进修。<a id="a-7a"></a>此璎珞经三贤十住。<a id="a-7b"></a>即入法性之流。<a id="a-7c"></a>不同权教初地见道道前伏惑。<a id="a-7d"></a>若望华严经十地品初地令凡夫修行。<a id="a-7e"></a>不云要圣人方学。<a id="a-7f"></a>彼经自有明文。<a id="a-7g"></a>又明退者。<a id="a-7h"></a>如璎珞经云。<a id="a-7i"></a>佛子。<a id="a-7j"></a>若退若进者。<a id="a-7k"></a>十住以前一切凡夫法中。<a id="a-7l"></a>发菩提心。<a id="a-7m"></a>有恒河沙众生学行佛法。<a id="a-7n"></a>信想心中行者是退分善根。<a id="a-7o"></a>诸善男子。<a id="a-7p"></a>一劫二劫乃至修行十信入十住。<a id="a-7q"></a>是人尔时从初住至第六住中。<a id="a-7r"></a>若修第六般若波罗蜜。<a id="a-7s"></a>正观现前。<a id="a-7t"></a>复为诸佛菩萨善知识所护念故。<a id="a-7u"></a>出到第七住。<a id="a-7v"></a>常住不退自在。<a id="a-7w"></a>七住以前名为退分。<a id="a-7x"></a>佛子。<a id="a-7y"></a>若不退者。<a id="a-7z"></a>入第六般若修行于空。<a id="a-80"></a>无我无人无主者。<a id="a-81"></a>毕竟不生。<a id="a-82"></a>毕竟入定位。<a id="a-83"></a>佛子。<a id="a-84"></a>若不值善知识者。<a id="a-85"></a>若一劫若二劫退菩提心。<a id="a-86"></a>如我初会众中有八万人退。<a id="a-87"></a>如净目天子。<a id="a-88"></a>法身王子舍利弗等。<a id="a-89"></a>欲入第七住。<a id="a-8A"></a>其中值恶因缘故退入凡夫不善中。<a id="a-8B"></a>不名习种性人。<a id="a-8C"></a>退入外道。<a id="a-8D"></a>若一劫若十劫乃至千劫。<a id="a-8E"></a>作大邪见及五逆。<a id="a-8F"></a>无恶不造也。<a id="a-8G"></a>问如涅槃经。<a id="a-8H"></a>闻常住二字。<a id="a-8I"></a>尚七劫不堕地狱。<a id="a-8J"></a>如华严经云。<a id="a-8K"></a>设闻如来名及所说法不生信解。<a id="a-8L"></a>亦能成种。<a id="a-8M"></a>必得解脱至成佛故。<a id="a-8N"></a>何故今言第六住心及从凡夫信位。<a id="a-8O"></a>犹言有退。<a id="a-8P"></a>此意若为和会。<a id="a-8Q"></a>解云。<a id="a-8R"></a>十信之中胜解未成。<a id="a-8S"></a>未得谓得。<a id="a-8T"></a>便生憍慢。<a id="a-8U"></a>不近善友。<a id="a-8V"></a>不敬贤良。<a id="a-8W"></a>为慢怠故。<a id="a-8X"></a>久处人天。<a id="a-8Y"></a>恶业便起。<a id="a-8Z"></a>能熟大地狱业。<a id="a-8a"></a>若一信不慢。<a id="a-8b"></a>常求胜友。<a id="a-8c"></a>即无此失。<a id="a-8d"></a>若权教中第六住心可有退位。<a id="a-8e"></a>实教中为稽滞者责令进修。<a id="a-8f"></a>如舍利弗是示现声闻。<a id="a-8g"></a>非实声闻。<a id="a-8h"></a>所作方便皆度众生使令进策。<a id="a-8i"></a>如权教中第六住心可说实退。<a id="a-8j"></a>何以故。<a id="a-8k"></a>为权教中地前三贤总未见道。<a id="a-8l"></a>所修作业皆是有为。<a id="a-8m"></a>所有无明皆是折伏。<a id="a-8n"></a>功不强者。<a id="a-8o"></a>便生退还。<a id="a-8p"></a>若折伏有力亦不退失。<a id="a-8q"></a>如蛇有毒。<a id="a-8r"></a>为咒力故毒不能起。<a id="a-8s"></a>但于佛法中种于信心。<a id="a-8t"></a>谦下无慢。<a id="a-8u"></a>敬顺贤良。<a id="a-8v"></a>于诸恶人心常慈忍。<a id="a-8w"></a>于诸胜己者咨受未闻。<a id="a-8x"></a>所闻胜法奉行无忘。<a id="a-8y"></a>所有虚妄依教蠲除。<a id="a-8z"></a>于三菩提道常勤不息。<a id="a-90"></a>夫为人生之法。<a id="a-91"></a>法合如然。<a id="a-92"></a>但不长恶而生。<a id="a-93"></a>何须虑退。<a id="a-94"></a>已上五种十地权教中三种十地。<a id="a-95"></a>如大品般若。<a id="a-96"></a>但有十地名。<a id="a-97"></a>第八名八人地。<a id="a-98"></a>第九名干慧地。<a id="a-99"></a>地名少殊。<a id="a-9A"></a>解深密经中。<a id="a-9B"></a>十地名虽与华严经中十地名同。<a id="a-9C"></a>从初地至十一地。<a id="a-9D"></a>有十一种粗重二十二种愚痴。<a id="a-9E"></a>此二部经中但有十地。<a id="a-9F"></a>总无地前四种资粮。<a id="a-9G"></a>仁王经中。<a id="a-9H"></a>虽说地前十信十住十行十回向四种资粮。<a id="a-9I"></a>十信即说。<a id="a-9J"></a>为内凡即不同实教中十住初心便登圣性体齐诸佛。<a id="a-9K"></a>十信之中若不信自身与佛身因果无二者。<a id="a-9L"></a>不成信解。<a id="a-9M"></a>是故如来出现品云。<a id="a-9N"></a>菩萨摩诃萨应知自心之内一念中有十方诸佛成等正觉转正法轮。<a id="a-9O"></a>何以故。<a id="a-9P"></a>佛心与自心无二故。<a id="a-9Q"></a>如是信心方名信故。<a id="a-9R"></a>何况十住之位不证此心。<a id="a-9S"></a>若不证此心云何名住。<a id="a-9T"></a>以是义故。<a id="a-9U"></a>住于佛住名之为住。<a id="a-9V"></a>是故初发心住便成正觉。<a id="a-9W"></a>又权教中说十地时。<a id="a-9X"></a>并无他方佛与说法者同名故。<a id="a-9Y"></a>又无同名佛来证成表因果同故。<a id="a-9Z"></a>以是义故。<a id="a-9a"></a>地位及教门并是接小根众生。<a id="a-9b"></a>权施设故。<a id="a-9c"></a>诸有智者。<a id="a-9d"></a>勿滞其中。<a id="a-9e"></a>应忻升进。<a id="a-9f"></a>是故说华严经中五位十地法门时。<a id="a-9g"></a>十住中法慧菩萨入定欲说十住法门时。<a id="a-9h"></a>过十方千佛世界外有千佛世界微尘数。<a id="a-9i"></a>同名法慧佛。<a id="a-9j"></a>来手摩法慧菩萨顶。<a id="a-9k"></a>及语业赞叹。<a id="a-9l"></a>及与法慧智力十三种加持。<a id="a-9m"></a>说十行位时。<a id="a-9n"></a>功德林菩萨入定。<a id="a-9o"></a>十方过万佛世界外有万佛世界微尘数佛来。<a id="a-9p"></a>俱名功德林。<a id="a-9q"></a>及十三种加持功德林菩萨等。<a id="a-9r"></a>说十回向时十方过百万佛世界外有百万佛世界微尘数佛来。<a id="a-9s"></a>同名金刚幢。<a id="a-9t"></a>亦十三种加金刚幢菩萨。<a id="a-9u"></a>十地亦然。<a id="a-9v"></a>佛与菩萨同名者。<a id="a-9w"></a>明因果同故。<a id="a-9x"></a>后当广明。<a id="a-9y"></a>如十地论。<a id="a-9z"></a>是天亲菩萨造。<a id="a-A0"></a>解十地经。<a id="a-A1"></a>是华严经中十地品也。<a id="a-A2"></a>于解义处。<a id="a-A3"></a>文义通三乘及一乘义解者。<a id="a-A4"></a>多解三乘义。<a id="a-A5"></a>于一乘义。<a id="a-A6"></a>人多不解。<a id="a-A7"></a>为一乘道理情解不及。<a id="a-A8"></a>设有以情解者。<a id="a-A9"></a>疑网不除。<a id="a-AA"></a>且信佛语故自疑不断。<a id="a-AB"></a>会久在无思。<a id="a-AC"></a>不厌苦者。<a id="a-AD"></a>不滞寂者。<a id="a-AE"></a>悟常乐我净者之所能知故。<a id="a-AF"></a>是故五种十地三种是权。<a id="a-AG"></a>余二种十地是实教故。<a id="a-AH"></a>是故璎珞经云。<a id="a-AI"></a>古佛道法为化众生有此十地。<a id="a-AJ"></a>当知三乘权教十地名虽同。<a id="a-AK"></a>所设方便引众生行解全别。<a id="a-AL"></a>以此当处具说。<a id="a-AM"></a>未有同名佛共成印信因果契证。</p>
  <p id="aAN">第六明顿证佛性理智万行圆融门者。<a id="a-AO"></a>如华严经第一会如来现相品中。<a id="a-AP"></a>如来齿间放光。<a id="a-AQ"></a>又放眉间中道果德光明。<a id="a-AR"></a>又令普贤菩萨。<a id="a-AS"></a>入三昧说世界成就品华藏世界品毗卢遮那品。<a id="a-AT"></a>说诸佛果法令生爱乐。<a id="a-AU"></a>既生爱乐已。<a id="a-AV"></a>于第二会中。<a id="a-AW"></a>令文殊师利说如来名号品四圣谛品。<a id="a-AX"></a>于两足轮下放光明。<a id="a-AY"></a>其光明过十佛刹微尘数世界外。<a id="a-AZ"></a>各有十佛刹微尘数菩萨。<a id="a-Aa"></a>皆来集会又说光明觉品菩萨问明品净行品贤首品。<a id="a-Ab"></a>成就十信之门。<a id="a-Ac"></a>两足轮下光者。<a id="a-Ad"></a>为其最下。<a id="a-Ae"></a>明入信之首以信为因。<a id="a-Af"></a>信为最下故。<a id="a-Ag"></a>此是如来眉间果光放入故。<a id="a-Ah"></a>前如来现相品中如来眉间放光已入两足轮中。<a id="a-Ai"></a>为欲明举佛。<a id="a-Aj"></a>果德用成信位诸有学者还信果法用成初证入于十信之门故以是义故。<a id="a-Ak"></a>十方各有十佛刹微尘数十首菩萨。<a id="a-Al"></a>皆从十色世界十智如来所来。<a id="a-Am"></a>以十信为入道之初故。<a id="a-An"></a>是故所来菩萨皆名为首。<a id="a-Ao"></a>十色世界者。<a id="a-Ap"></a>为十信菩萨未成实证明。<a id="a-Aq"></a>是凡夫虽信果德佛境未离色尘。<a id="a-Ar"></a>以色为国。<a id="a-As"></a>十住菩萨理事圆明。<a id="a-At"></a>以华为国。<a id="a-Au"></a>为创从凡位理事开敷故。<a id="a-Av"></a>十行菩萨善达简择觉慧圆明。<a id="a-Aw"></a>以慧为国。<a id="a-Ax"></a>十向十地以妙用自在。<a id="a-Ay"></a>以妙为国。<a id="a-Az"></a>国从当位法门所来。<a id="a-B0"></a>以法为国。<a id="a-B1"></a>非为四大地水火风故。<a id="a-B2"></a>入圣智者。<a id="a-B3"></a>已离此障故。<a id="a-B4"></a>十信位中菩萨皆是十智佛所来者。<a id="a-B5"></a>所谓不动智佛。<a id="a-B6"></a>无碍智佛。<a id="a-B7"></a>解脱智佛。<a id="a-B8"></a>如是十智佛者。<a id="a-B9"></a>智为果德。<a id="a-BA"></a>为十信位中以果为信故。<a id="a-BB"></a>为明信从果来以果为因故。<a id="a-BC"></a>若不以果为信。<a id="a-BD"></a>即无所信故。<a id="a-BE"></a>信无所依。<a id="a-BF"></a>何故文殊师利为上首者。<a id="a-BG"></a>为文殊师利为启蒙之主故。<a id="a-BH"></a>十方诸佛皆以文殊师利妙德为发信心之首故。<a id="a-BI"></a>以彰显法身根本智故。<a id="a-BJ"></a>常以文殊师利为果前之信。<a id="a-BK"></a>善贤明是差别智为果后之行故。<a id="a-BL"></a>是故善财童子初见文殊为信门。<a id="a-BM"></a>后见慈氏为佛位。<a id="a-BN"></a>后自见其身入普贤身。<a id="a-BO"></a>是佛果后行。<a id="a-BP"></a>文殊为小男。<a id="a-BQ"></a>普贤为长子。<a id="a-BR"></a>二圣合体。<a id="a-BS"></a>名之为佛。<a id="a-BT"></a>文殊为法身妙慧。<a id="a-BU"></a>普贤为万行威德故。<a id="a-BV"></a>体用自在名之为佛。<a id="a-BW"></a>文殊小男者。<a id="a-BX"></a>为信证法身根本智慧。<a id="a-BY"></a>为初生故。<a id="a-BZ"></a>因初证本智法身能生佛家故。<a id="a-Ba"></a>普贤为长子者。<a id="a-Bb"></a>为依根本智起行行差别智治佛家法诸波罗蜜事自在故。<a id="a-Bc"></a>常以行门建佛家法治佛家事。<a id="a-Bd"></a>但诸经之内以文殊为问答主者。<a id="a-Be"></a>多明法身佛性之门。<a id="a-Bf"></a>普贤为问答主者。<a id="a-Bg"></a>多论其行。<a id="a-Bh"></a>以此表之。<a id="a-Bi"></a>又文殊乘师子者。<a id="a-Bj"></a>为明创证法身佛性根本智断惑之骏故。<a id="a-Bk"></a>普贤乘香象王者。<a id="a-Bl"></a>表行庠序为威德故。<a id="a-Bm"></a>又文殊常居东方金色世界不动智佛所者。<a id="a-Bn"></a>为明金为白色能离垢故。<a id="a-Bo"></a>金色者。<a id="a-Bp"></a>表法身也。<a id="a-Bq"></a>不动智者。<a id="a-Br"></a>依法性身根本智起智用即无动故。<a id="a-Bs"></a>普贤菩萨常居东方宝威德上王佛所者。<a id="a-Bt"></a>明万行为宝以此行故成其威德。<a id="a-Bu"></a>若具行者。<a id="a-Bv"></a>以法宝身自在也。<a id="a-Bw"></a>威德无畏自在为王。<a id="a-Bx"></a>若不具行者。<a id="a-By"></a>皆有所畏。<a id="a-Bz"></a>设居高位不得为王。<a id="a-C0"></a>为有所畏故。<a id="a-C1"></a>与文殊师利同在东方者。<a id="a-C2"></a>为法身智身理事体用本自一故本无二故。<a id="a-C3"></a>又文殊居东北方清凉山者。<a id="a-C4"></a>像艮卦主东北方故。<a id="a-C5"></a>艮为小男。<a id="a-C6"></a>为童蒙。<a id="a-C7"></a>为文殊常化凡夫启蒙见性及本智之初首故。<a id="a-C8"></a>又与普贤俱在东方者。<a id="a-C9"></a>东方卯位卯为震卦。<a id="a-CA"></a>震为长男。<a id="a-CB"></a>又像日出东方春阳发明无物不生无物不照。<a id="a-CC"></a>表理智双彻体一无二。<a id="a-CD"></a>以根本智差别智无别体用生万行故。<a id="a-CE"></a>是故子为佛位。<a id="a-CF"></a>丑为十信寅为十住。<a id="a-CG"></a>卯为十行。<a id="a-CH"></a>辰为十向。<a id="a-CI"></a>巳为十地。<a id="a-CJ"></a>午为等觉。<a id="a-CK"></a>未为晦明入俗同俗化迷。<a id="a-CL"></a>申酉戌亥为所化故。<a id="a-CM"></a>如是安立法则。<a id="a-CN"></a>法合如是故。<a id="a-CO"></a>易卦坎为君。<a id="a-CP"></a>离为臣。<a id="a-CQ"></a>震为上相。<a id="a-CR"></a>酉为上将。<a id="a-CS"></a>东为青龙。<a id="a-CT"></a>西为白虎。<a id="a-CU"></a>前为朱雀。<a id="a-CV"></a>后为玄武。<a id="a-CW"></a>青龙为吉庆。<a id="a-CX"></a>白虎为凶害。<a id="a-CY"></a>朱雀为其明。<a id="a-CZ"></a>玄武为其黑。<a id="a-Ca"></a>是故如来治次而发明。<a id="a-Cb"></a>普贤为相主万行。<a id="a-Cc"></a>观音为大悲之首。<a id="a-Cd"></a>治凶危为上将。<a id="a-Ce"></a>文殊为觉蒙之首。<a id="a-Cf"></a>常为接信之师。<a id="a-Cg"></a>互融交参。<a id="a-Ch"></a>以持佛家之法。<a id="a-Ci"></a>皆令众生住于中道处恬和之性。<a id="a-Cj"></a>智慈益物。<a id="a-Ck"></a>以是身皆金色。<a id="a-Cl"></a>目发绀青。<a id="a-Cm"></a>体白而相黄。<a id="a-Cn"></a>为应真和气也。<a id="a-Co"></a>皆为无形之形无色之色也。<a id="a-Cp"></a>若以其体用也。<a id="a-Cq"></a>一一菩萨总具智德无边。<a id="a-Cr"></a>以其法则常以文殊为创信之首。<a id="a-Cs"></a>今以南北。<a id="a-Ct"></a>且立东西之一门。<a id="a-Cu"></a>若论互融重玄一方总俱有十。<a id="a-Cv"></a>经云。<a id="a-Cw"></a>一切处普贤菩萨。<a id="a-Cx"></a>一切处金色世界。<a id="a-Cy"></a>一切处文殊师利。<a id="a-Cz"></a>一切处不动智佛。<a id="a-D0"></a>经云。<a id="a-D1"></a>佛身充满诸法界。<a id="a-D2"></a>普现一切众生前。<a id="a-D3"></a>应受化器悉充满。<a id="a-D4"></a>佛故处此菩提树。<a id="a-D5"></a>一切佛刹微尘等。<a id="a-D6"></a>尔所佛坐一毛孔。<a id="a-D7"></a>皆有无量菩萨众。<a id="a-D8"></a>各为具说普贤行。<a id="a-D9"></a>如是一方即十方无尽。<a id="a-DA"></a>一尘即刹海无穷。<a id="a-DB"></a>今为化仪各示分方总别。<a id="a-DC"></a>今言十信者。<a id="a-DD"></a>信何等位。<a id="a-DE"></a>决定成于十信之门。<a id="a-DF"></a>如经十信位中光明觉品云。<a id="a-DG"></a>十方一切处文殊师利。<a id="a-DH"></a>于十方一切处。<a id="a-DI"></a>说十方一切处法门。<a id="a-DJ"></a>叹佛十种果德。<a id="a-DK"></a>以成信位。<a id="a-DL"></a>如光明觉品说。<a id="a-DM"></a>又令起信根者转更明净。<a id="a-DN"></a>文殊师利又问十首菩萨等。<a id="a-DO"></a>业不知心心不知业等十问。<a id="a-DP"></a>令起信者自身观照转令深固经云。<a id="a-DQ"></a>诸法无作用。<a id="a-DR"></a>亦无有体性。<a id="a-DS"></a>是故彼一切各各不相知。<a id="a-DT"></a>又作水流火焰风起大地所生不相知喻。<a id="a-DU"></a>又下颂云。<a id="a-DV"></a>分别观内身。<a id="a-DW"></a>此中谁是我。<a id="a-DX"></a>若能如是解。<a id="a-DY"></a>彼达我有无。<a id="a-DZ"></a>文殊师利问十首菩萨。<a id="a-Da"></a>所成十信观行之门。<a id="a-Db"></a>具如问明品说。<a id="a-Dc"></a>又贤首品中从凡夫位以信为首。<a id="a-Dd"></a>决定取佛大菩提果。<a id="a-De"></a>故从凡夫地。<a id="a-Df"></a>信十方诸佛心不动智与自心无异故。<a id="a-Dg"></a>只为无明所迷故。<a id="a-Dh"></a>无明与十方诸佛心。<a id="a-Di"></a>本来无二故。<a id="a-Dj"></a>从凡夫地信十方诸佛身根本智与自身不异故。<a id="a-Dk"></a>何以故皆是一法性身一根本智。<a id="a-Dl"></a>犹如树枝一根生多枝叶等。<a id="a-Dm"></a>以因缘故。<a id="a-Dn"></a>一树枝上成坏不同故。<a id="a-Do"></a>从凡夫地信如来十住十行十回向十地我悉尽能行之。<a id="a-Dp"></a>何以故。<a id="a-Dq"></a>自忆无始时来波流苦海。<a id="a-Dr"></a>无益之事尚以行之。<a id="a-Ds"></a>何况如今有益之事。<a id="a-Dt"></a>菩萨万行济众生事。<a id="a-Du"></a>岂不能为。<a id="a-Dv"></a>从凡夫地。<a id="a-Dw"></a>信十方诸佛皆从三昧生我亦当得。<a id="a-Dx"></a>何以故。<a id="a-Dy"></a>诸佛三昧皆从如来自性方便生。<a id="a-Dz"></a>我亦具有如来自体清净之性与佛平等。<a id="a-E0"></a>从凡夫地信十方诸佛一切神通我亦当得。<a id="a-E1"></a>何以故。<a id="a-E2"></a>诸佛神通依真智而得。<a id="a-E3"></a>我但依真性智中无有烦恼无明成智。<a id="a-E4"></a>一切业亡唯有智慈。<a id="a-E5"></a>通化自在。<a id="a-E6"></a>从凡夫地信佛智慧我亦当得。<a id="a-E7"></a>何以故。<a id="a-E8"></a>一切诸佛悉从凡夫来故。<a id="a-E9"></a>从凡夫地信佛大悲普覆一切我亦当得。<a id="a-EA"></a>何以故。<a id="a-EB"></a>诸佛大悲从大愿起。<a id="a-EC"></a>我亦如诸佛发大愿故。<a id="a-ED"></a>从凡夫地信佛自在我亦当得。<a id="a-EE"></a>何以故。<a id="a-EF"></a>诸佛自在于性起法门。<a id="a-EG"></a>智身法身入众生界。<a id="a-EH"></a>不染色尘诸根自在。<a id="a-EI"></a>我亦不离性起如来智故。<a id="a-EJ"></a>从凡夫地信自发心经无尽劫修功行满位齐诸佛。<a id="a-EK"></a>不移一念。<a id="a-EL"></a>何以故。<a id="a-EM"></a>为三世无时故。<a id="a-EN"></a>如是从凡夫信解始终彻佛果位。<a id="a-EO"></a>如上所发十种信者。<a id="a-EP"></a>必能决定成就十信之门。<a id="a-EQ"></a>住于坚固之种。<a id="a-ER"></a>永不退转。<a id="a-ES"></a>又十信文殊师利及觉首等十首菩萨。<a id="a-ET"></a>皆从十色世界来。<a id="a-EU"></a>所谓金色世界者。<a id="a-EV"></a>表本白净法中来故。<a id="a-EW"></a>为明信心依本信故。<a id="a-EX"></a>妙色世界者。<a id="a-EY"></a>为信依理事自在妙用而生信故。<a id="a-EZ"></a>莲华色世界者表行信故。<a id="a-Ea"></a>为莲华表万行故。<a id="a-Eb"></a>瞻卜花色世界者。<a id="a-Ec"></a>表从福庆之色以理智大慈中和性而生信心故。<a id="a-Ed"></a>五色之中黄色为最。<a id="a-Ee"></a>此为应真色亦中宫色也。<a id="a-Ef"></a>表中道色故。<a id="a-Eg"></a>为此华为黄色华故。<a id="a-Eh"></a>此信心菩萨为智慈中和之色应真世界来故。<a id="a-Ei"></a>优钵罗华色世界者。<a id="a-Ej"></a>其华赤黄色兼有紫焰色气。<a id="a-Ek"></a>表一行一切行能纯能杂而生信故。<a id="a-El"></a>宝色世界者。<a id="a-Em"></a>表智慈法行成信而可贵故。<a id="a-En"></a>金刚色世界者。<a id="a-Eo"></a>表以佛果德而生信心故。<a id="a-Ep"></a>必能决断诸烦恼故。<a id="a-Eq"></a>颇梨色世界者。<a id="a-Er"></a>似水精表信心本清净故。<a id="a-Es"></a>平等色世界者。<a id="a-Et"></a>表信法界平等无二故。<a id="a-Eu"></a>如是十色世界皆是十信菩萨所信之法门。<a id="a-Ev"></a>皆从自信法门中来故。<a id="a-Ew"></a>曰从如是世界中来。<a id="a-Ex"></a>已下本所事佛。<a id="a-Ey"></a>所谓不动智佛。<a id="a-Ez"></a>无碍智佛。<a id="a-F0"></a>解脱智佛。<a id="a-F1"></a>如是十个智佛。<a id="a-F2"></a>即是佛果中佛。<a id="a-F3"></a>明信自智从佛智果为因故。<a id="a-F4"></a>来表不因佛果不成信故。<a id="a-F5"></a>其十住位中升须弥山顶。<a id="a-F6"></a>于两足指端放百千妙色光明。<a id="a-F7"></a>明前十信位。<a id="a-F8"></a>于普光明殿。<a id="a-F9"></a>两足下千辐轮中放光。<a id="a-FA"></a>表信位在凡未离凡地。<a id="a-FB"></a>光出足下。<a id="a-FC"></a>为表以信为初因其位最下。<a id="a-FD"></a>今说十住。<a id="a-FE"></a>上升须弥之顶者。<a id="a-FF"></a>明十住初心证法顶故。<a id="a-FG"></a>从地升上至相尽处故。<a id="a-FH"></a>陟山王顶至法王位处故。<a id="a-FI"></a>明其止为山也。<a id="a-FJ"></a>以入真实证。<a id="a-FK"></a>非止不会。<a id="a-FL"></a>于两足指端放百千妙色光者。<a id="a-FM"></a>为明足指以艮为手足之指。<a id="a-FN"></a>初取圣道非止不明履践之始。<a id="a-FO"></a>表创从十信凡夫之位极。<a id="a-FP"></a>始在十住初首履践如来法王圣踪。<a id="a-FQ"></a>以其定门。<a id="a-FR"></a>普观凡圣一切境界。<a id="a-FS"></a>性相无碍色无不妙。<a id="a-FT"></a>故称为光。<a id="a-FU"></a>如本业璎珞经云。<a id="a-FV"></a>修三贤法入圣人位法流水中。<a id="a-FW"></a>心心寂灭自然流入妙觉之位。<a id="a-FX"></a>然此华严经意即不然。<a id="a-FY"></a>识灭时亡。<a id="a-FZ"></a>情尘顿绝。<a id="a-Fa"></a>唯真智境一念则五位齐明。<a id="a-Fb"></a>为全将佛果以为因故。<a id="a-Fc"></a>设同凡夫住世百年及以多劫。<a id="a-Fd"></a>而不见须臾可迁。<a id="a-Fe"></a>不见当成佛。<a id="a-Ff"></a>不见已成佛。<a id="a-Fg"></a>不见现成佛。<a id="a-Fh"></a>十住之位法既如是。<a id="a-Fi"></a>更有何生不成佛耶。<a id="a-Fj"></a>更有何生而成正觉。<a id="a-Fk"></a>此华严经是本法界门。<a id="a-Fl"></a>一切诸佛本住大宅。<a id="a-Fm"></a>一切佛子究竟所归。<a id="a-Fn"></a>化身权乘总居其外。<a id="a-Fo"></a>若有入者一入全真。<a id="a-Fp"></a>此位中初发心住菩萨见道。<a id="a-Fq"></a>住佛知见入佛知见。<a id="a-Fr"></a>直与如来同身心性智相故。<a id="a-Fs"></a>顿印五位行相。<a id="a-Ft"></a>总在其中。<a id="a-Fu"></a>如持明镜普临众色。<a id="a-Fv"></a>此经法门法合如是。<a id="a-Fw"></a>所有叹说。<a id="a-Fx"></a>应如是知。<a id="a-Fy"></a>应如是信解。<a id="a-Fz"></a>为法界法门圆无终始。<a id="a-G0"></a>于一念中岁月晦明重重无尽。<a id="a-G1"></a>一毫之内佛境众生境色相无边。<a id="a-G2"></a>一成一切成。<a id="a-G3"></a>一坏一切坏。<a id="a-G4"></a>此十住位中。<a id="a-G5"></a>有十个菩萨。<a id="a-G6"></a>下名悉同。<a id="a-G7"></a>名之为慧。<a id="a-G8"></a>本从来土皆号为华。<a id="a-G9"></a>从十个华国土来。<a id="a-GA"></a>本所事佛下名悉同。<a id="a-GB"></a>名之为月。<a id="a-GC"></a>释云。<a id="a-GD"></a>此位自己证真善简邪正。<a id="a-GE"></a>名之为慧。<a id="a-GF"></a>理事齐发开敷若华。<a id="a-GG"></a>以开敷法门为国所居。<a id="a-GH"></a>得法恼除清凉如月。<a id="a-GI"></a>名为本所事佛。<a id="a-GJ"></a>此之名目总是十住位中所证法门。<a id="a-GK"></a>非虚名也。<a id="a-GL"></a>经云。<a id="a-GM"></a>尔时法慧菩萨以佛神力入菩萨无量方便三昧。<a id="a-GN"></a>以三昧力故。<a id="a-GO"></a>十方各千佛刹微尘数世界之外。<a id="a-GP"></a>有千佛刹微尘数诸佛。<a id="a-GQ"></a>皆同一号。<a id="a-GR"></a>名曰法慧。<a id="a-GS"></a>普现其前。<a id="a-GT"></a>以十三种法加法慧菩萨。<a id="a-GU"></a>十三加者。<a id="a-GV"></a>语业加者以言称叹善哉善哉。<a id="a-GW"></a>身业加者。<a id="a-GX"></a>以手摩法慧菩萨顶。<a id="a-GY"></a>智业加者。<a id="a-GZ"></a>经云。<a id="a-Ga"></a>即与法慧菩萨十种无碍智。<a id="a-Gb"></a>及此土如来光照其身。<a id="a-Gc"></a>是为十三。</p>
 </body>
</html>