<!doctype html>
<html id="z3IBWoP1T4" data-ver="1140">
 <head>
  <meta charset="utf-8">
  <meta author="李通玄">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广佛华严经论卷第二</h1>
  <p id="a2">第八大集经以守护正法为宗者。<a id="a-3"></a>为此经在于欲界向上色界向下。<a id="a-4"></a>安立宝坊集诸人天。<a id="a-5"></a>上下二界天人魔梵。<a id="a-6"></a>及八部鬼神龙等。<a id="a-7"></a>及他方菩萨。<a id="a-8"></a>皆就宝坊。<a id="a-9"></a>诸鬼神等有不往者。<a id="a-A"></a>四天王放热铁轮。<a id="a-B"></a>遂之令往至佛所。<a id="a-C"></a>如来悉敕令守护正法。<a id="a-D"></a>众魔王中唯有一个魔王不顺佛敕。<a id="a-E"></a>待诸众生成佛尽。<a id="a-F"></a>我当发菩提心。</p>
  <p id="aG">第九涅槃经明佛性为宗者。<a id="a-H"></a>与华严有十种别一种同。<a id="a-I"></a>十种别者。<a id="a-J"></a>一说法处别。<a id="a-K"></a>二境界庄严别。<a id="a-L"></a>三大会来众别。<a id="a-M"></a>四所建法轮主伴别。<a id="a-N"></a>五所来之众闻法别。<a id="a-O"></a>六报土净秽别。<a id="a-P"></a>七佛身权实别。<a id="a-Q"></a>八出生灭度现相别。<a id="a-R"></a>九示教行相别。<a id="a-S"></a>十从初为友轨范别。</p>
  <p id="aT">一种同者。<a id="a-U"></a>如雪山有草。<a id="a-V"></a>名曰肥腻。<a id="a-W"></a>牛若食者。<a id="a-X"></a>纯得醍醐。<a id="a-Y"></a>无有青黄赤白黑色。</p>
  <p id="aZ">一说法处别者。<a id="a-a"></a>涅槃经在拘尸那国阿利罗拔提河边娑罗双树间说。<a id="a-b"></a>华严经在摩竭提国菩提场中宝菩提树下说。<a id="a-c"></a>故言说法处别。</p>
  <p id="ad">二境界庄严别者。<a id="a-e"></a>如说此大涅槃经时。<a id="a-f"></a>娑罗双树吉祥福地。<a id="a-g"></a>纵广三十二由旬。<a id="a-h"></a>大众充满其间无空缺处。<a id="a-i"></a>尔时四方无边身菩萨。<a id="a-j"></a>以其眷属所坐之处。<a id="a-k"></a>或如针锋。<a id="a-l"></a>或如锥头。<a id="a-m"></a>微尘十方如微尘等诸佛世界诸大菩萨悉来集会。<a id="a-n"></a>又文云。<a id="a-o"></a>尔时三千大千世界。<a id="a-p"></a>以佛神力故地皆柔软。<a id="a-q"></a>无有丘墟沙土砾石荆棘毒草。<a id="a-r"></a>众宝庄严。<a id="a-s"></a>犹如西方无量寿佛极乐世界。<a id="a-t"></a>是时大众悉见十方如微尘等诸佛世界。<a id="a-u"></a>如于明镜自观己身。<a id="a-v"></a>观诸佛土亦复如是。<a id="a-w"></a>又下文娑罗双树忽然变白。<a id="a-x"></a>广如经说。<a id="a-y"></a>如说华严经时。<a id="a-z"></a>有十莲华藏世界海。<a id="a-10"></a>又上下二十重。<a id="a-11"></a>最下重中略言。<a id="a-12"></a>十佛世界微尘数广大国周围。<a id="a-13"></a>一一国有十佛刹微尘数诸小国。<a id="a-14"></a>以为眷属。<a id="a-15"></a>以上倍增。<a id="a-16"></a>如是十莲华藏世界中。<a id="a-17"></a>金刚为地。<a id="a-18"></a>树台楼阁殿堂池海。<a id="a-19"></a>皆众宝庄严。<a id="a-1A"></a>如经所说。<a id="a-1B"></a>如是我闻一时佛在摩竭提国阿兰若法菩提场中始成正觉。<a id="a-1C"></a>其地坚固金刚所成。<a id="a-1D"></a>上妙宝轮及众宝华清净摩尼以为严饰。<a id="a-1E"></a>诸色相海无边显现。<a id="a-1F"></a>如是以下直至一切佛土不思议劫所有庄严。<a id="a-1G"></a>悉皆含容显现。<a id="a-1H"></a>中间两纸已来经。<a id="a-1I"></a>是叹佛境界所有庄严。<a id="a-1J"></a>又下文华藏世界品广说如此庄严。<a id="a-1K"></a>则是如来自身实报之所庄严。<a id="a-1L"></a>非如此涅槃经中以佛神力为众生故暂化令净。<a id="a-1M"></a>所以然者。<a id="a-1N"></a>为此涅槃经来众三乘根众杂故。<a id="a-1O"></a>若不以佛神力持。<a id="a-1P"></a>无功自见。<a id="a-1Q"></a>如华严经中。<a id="a-1R"></a>一乘根纯无有杂众。<a id="a-1S"></a>如声闻为根别故。<a id="a-1T"></a>在其会内元来不见。<a id="a-1U"></a>经中虽然还有以佛神力。<a id="a-1V"></a>下文还有。<a id="a-1W"></a>法如是故。<a id="a-1X"></a>又言佛神者。<a id="a-1Y"></a>应真曰神。<a id="a-1Z"></a>非同实是凡夫加令暂见。<a id="a-1a"></a>名之曰神。<a id="a-1b"></a>当知华藏庄严本明实报。<a id="a-1c"></a>涅槃神力暂尔权施。<a id="a-1d"></a>又涅槃经推佛净土在于西方过三十二恒河沙佛土之外。<a id="a-1e"></a>不在此处。<a id="a-1f"></a>故即明知。<a id="a-1g"></a>是化非为实故。</p>
  <p id="a1h">三大会来众别者。<a id="a-1i"></a>说此大涅槃经。<a id="a-1j"></a>所有来众总是人天种性。<a id="a-1k"></a>三乘之众皆是忆念如来涕泪盈目。<a id="a-1l"></a>荷奉香薪。<a id="a-1m"></a>嗟苦悲哀。<a id="a-1n"></a>恋承佛日。<a id="a-1o"></a>如是等众。<a id="a-1p"></a>宜堪闻佛灭度之众。<a id="a-1q"></a>除诸一乘菩萨入佛智等众。<a id="a-1r"></a>余皆例然。<a id="a-1s"></a>华严经所来之众。<a id="a-1t"></a>皆性智海中佛果位内诸菩萨众。<a id="a-1u"></a>纯是一乘。<a id="a-1v"></a>更无别种。<a id="a-1w"></a>人天神众皆悉同根。<a id="a-1x"></a>入佛智流具佛知见。<a id="a-1y"></a>初会之中十佛世界微尘等诸菩萨众。<a id="a-1z"></a>皆从如来善根海生。<a id="a-20"></a>善根海者。<a id="a-21"></a>则是如来法身智海大智所生。<a id="a-22"></a>一切诸佛以法身根本智以为根本所生。<a id="a-23"></a>若不如是。<a id="a-24"></a>所有行门总属有为。<a id="a-25"></a>如此之众。<a id="a-26"></a>从初发心入佛智海。<a id="a-27"></a>寄治十信十住十行十回向十地等觉六位。<a id="a-28"></a>浅深行相差别不同。<a id="a-29"></a>涅槃三乘同摄。<a id="a-2A"></a>人天善种同来至会。<a id="a-2B"></a>华严经三乘之众不沾其会。<a id="a-2C"></a>设在会内如聋不闻。<a id="a-2D"></a>当知涅槃会三乘菩萨声闻人天众不同华严。<a id="a-2E"></a>此是一乘位中菩萨众也。<a id="a-2F"></a>初发心位阶同佛位。<a id="a-2G"></a>入佛智流同佛知见。<a id="a-2H"></a>为真佛子也。</p>
  <p id="a2I">四所建法轮主伴别者。<a id="a-2J"></a>涅槃经劝请之首。<a id="a-2K"></a>即是迦葉菩萨文殊师利菩萨师子吼菩萨舍利弗等。<a id="a-2L"></a>为法轨度劝请之首。<a id="a-2M"></a>魔王波旬劝请如来入涅槃。<a id="a-2N"></a>如华严经建法之首。<a id="a-2O"></a>即是普贤文殊觉首法慧功德林金刚幢金刚藏等。<a id="a-2P"></a>如是十首十慧十林十幢十藏。<a id="a-2Q"></a>佛果位内大菩萨等。<a id="a-2R"></a>建立五位佛果之行相法门故。<a id="a-2S"></a>以诸位明位位中有佛果故。<a id="a-2T"></a>故如华严经所有建立法度问答诸菩萨。<a id="a-2U"></a>皆是十方此土诸菩萨众。<a id="a-2V"></a>尽是神洞真源智齐法界。<a id="a-2W"></a>十方应现。<a id="a-2X"></a>不来而到。<a id="a-2Y"></a>不去而至。<a id="a-2Z"></a>称法性之施设。<a id="a-2a"></a>非往来之所致。<a id="a-2b"></a>纤尘之内。<a id="a-2c"></a>乃有无尽身云。<a id="a-2d"></a>微毫之中。<a id="a-2e"></a>显现难思相海。<a id="a-2f"></a>十方法界一切皆然。<a id="a-2g"></a>一切处忽然而有无所从来。<a id="a-2h"></a>忽尔而无亦无所去。<a id="a-2i"></a>于一切处一切时。<a id="a-2j"></a>于有情身相境界山河大海十方虚空。<a id="a-2k"></a>示现色像。<a id="a-2l"></a>有无自在。<a id="a-2m"></a>无尽重重。<a id="a-2n"></a>皆是如是大菩萨众。<a id="a-2o"></a>是故不同涅槃经中迦葉菩萨声闻舍利弗。<a id="a-2p"></a>生在人家。<a id="a-2q"></a>示同凡位。<a id="a-2r"></a>引彼三乘之种。<a id="a-2s"></a>见佛涅槃而生悲感。<a id="a-2t"></a>涕流盈目而来集会。</p>
  <p id="a2u">五所来之众闻法别者。<a id="a-2v"></a>此涅槃经。<a id="a-2w"></a>为诸声闻二乘权教菩萨。<a id="a-2x"></a>行诸观行未离执障。<a id="a-2y"></a>乐着诸行执持行相。<a id="a-2z"></a>于此行相迷无作法身无证无修本来自体也。<a id="a-30"></a>以行修生修显建立菩提涅槃能所等证。<a id="a-31"></a>如来为此根故。<a id="a-32"></a>于此涅槃经说诸行无常是生灭法生灭灭已寂灭为乐。<a id="a-33"></a>所行善行及能证菩提。<a id="a-34"></a>是生法故。<a id="a-35"></a>所证涅槃。<a id="a-36"></a>是灭法故。<a id="a-37"></a>既心存能所。<a id="a-38"></a>生灭不休。<a id="a-39"></a>以生灭不休。<a id="a-3A"></a>便滞真理。<a id="a-3B"></a>今此涅槃经中故说诸行及能证菩提所证涅槃。<a id="a-3C"></a>二俱灭故方应真理。<a id="a-3D"></a>故诸行无常是生灭法生灭灭已寂灭为乐。<a id="a-3E"></a>是故如来隐身不现。<a id="a-3F"></a>及诸能所心尽。<a id="a-3G"></a>名大涅槃。<a id="a-3H"></a>二乘涅槃可有能所有修有证。<a id="a-3I"></a>是故名为有为无漏。<a id="a-3J"></a>是故如来涅槃无有能所。<a id="a-3K"></a>是故涅槃经中。<a id="a-3L"></a>纯陀向文殊师利菩萨言。<a id="a-3M"></a>莫谓如来同于诸行。<a id="a-3N"></a>复次文殊师利。<a id="a-3O"></a>为知而说不知而说。<a id="a-3P"></a>而言如来同于诸行。<a id="a-3Q"></a>若言如来同于诸行。<a id="a-3R"></a>则不得言于三界中为人天中自在法王。<a id="a-3S"></a>是故大涅槃经令彼三乘。<a id="a-3T"></a>令知诸行菩提能证所证涅槃悉是无常。<a id="a-3U"></a>生者本无不证诸灭。<a id="a-3V"></a>无行无修名大涅槃。<a id="a-3W"></a>是名圆寂。<a id="a-3X"></a>是故涅槃经令诸三乘乐着行者离行离修。<a id="a-3Y"></a>有所证者令行无证无修。<a id="a-3Z"></a>如华严经。<a id="a-3a"></a>所有他方来众此土人天沾其会位。<a id="a-3b"></a>从始发心即达理事自在理行无碍。<a id="a-3c"></a>文殊理普贤行。<a id="a-3d"></a>一时顿印如印印泥。<a id="a-3e"></a>一时顿印无有先后中间等。<a id="a-3f"></a>皆依本法。<a id="a-3g"></a>法尔合然。<a id="a-3h"></a>若存始终因果先后。<a id="a-3i"></a>皆是凡情。<a id="a-3j"></a>皆是生灭。<a id="a-3k"></a>有成有坏。<a id="a-3l"></a>皆是随根破系不开成佛正宗。<a id="a-3m"></a>诸教引生之门。<a id="a-3n"></a>皆入华严理智果海。<a id="a-3o"></a>方为契当。<a id="a-3p"></a>教门明着龟镜宛然。<a id="a-3q"></a>宜可遍揽经文观智随照。<a id="a-3r"></a>豁然开悟智日云披。<a id="a-3s"></a>顿陟妙峰。<a id="a-3t"></a>俄登智海。<a id="a-3u"></a>凡圣二见因定水而涤除。<a id="a-3v"></a>悲智二门。<a id="a-3w"></a>以法身而方现。<a id="a-3x"></a>此华严经直为最上大心者说。<a id="a-3y"></a>如将宝位直受凡庸。<a id="a-3z"></a>如夜梦千秋觉已随灭。<a id="a-40"></a>如涅槃经所说雪山有草。<a id="a-41"></a>名曰肥腻。<a id="a-42"></a>牛若食者。<a id="a-43"></a>纯得醍醐。<a id="a-44"></a>无有青黄赤白黑色。<a id="a-45"></a>最上大心者亦复如是。<a id="a-46"></a>顿见佛性便成正觉。<a id="a-47"></a>不从小位渐渐而来。<a id="a-48"></a>是故今言来众闻法别。<a id="a-49"></a>以涅槃经摄末从体。<a id="a-4A"></a>未论智慈真俗并用无碍。</p>
  <p id="a4B">六报土净秽所居别者。<a id="a-4C"></a>涅槃经佛报土指在西方。<a id="a-4D"></a>过三十二恒河沙佛土有释迦报土。<a id="a-4E"></a>为三乘权学垢净未亡。<a id="a-4F"></a>见此娑婆秽恶不净。<a id="a-4G"></a>如来于是权指报土在于西方。<a id="a-4H"></a>华严实教法门。<a id="a-4I"></a>则此娑婆世界清净无垢。<a id="a-4J"></a>十方世界清净无瑕。<a id="a-4K"></a>为实教菩萨垢净尽故。<a id="a-4L"></a>境界纯净。<a id="a-4M"></a>权教菩萨无垢净处自生秽故。<a id="a-4N"></a>故指报土在于西方。</p>
  <p id="a4O">七佛身权实别者。<a id="a-4P"></a>如涅槃经中。<a id="a-4Q"></a>三十二相如来是权。<a id="a-4R"></a>涅槃圆寂真理是实。<a id="a-4S"></a>为一切报相无量庄严皆依真而有故。<a id="a-4T"></a>如华严经。<a id="a-4U"></a>毗卢遮那佛理事无二。<a id="a-4V"></a>不坏法身而随相海。<a id="a-4W"></a>无量无尽。<a id="a-4X"></a>即相即性。<a id="a-4Y"></a>即报即理。<a id="a-4Z"></a>如光如影。<a id="a-4a"></a>自在无碍。<a id="a-4b"></a>且略明权实广待下文。</p>
  <p id="a4c">八出生灭度现相别者。<a id="a-4d"></a>此涅槃经。<a id="a-4e"></a>为诸人天声闻缘觉二乘之人。<a id="a-4f"></a>施设从兜率天降神受生及入涅槃八相成道。<a id="a-4g"></a>亦为诸大乘菩萨。<a id="a-4h"></a>说不从兜率天降神母胎。<a id="a-4i"></a>说常乐我净无始无终不生不灭。<a id="a-4j"></a>然且隐身不现。<a id="a-4k"></a>仍推报土在于西方。<a id="a-4l"></a>去此三十二恒河沙。<a id="a-4m"></a>佛土之外。<a id="a-4n"></a>有释迦报土。<a id="a-4o"></a>以此娑婆则为化土秽境有此事别引彼权根。<a id="a-4p"></a>华严经即不然。<a id="a-4q"></a>直示本身本法出超情见。<a id="a-4r"></a>无始无终三世相绝。<a id="a-4s"></a>一圆真报。<a id="a-4t"></a>不生不灭。<a id="a-4u"></a>不常不断。<a id="a-4v"></a>性相无碍自在果海法门。<a id="a-4w"></a>直受上上根人。<a id="a-4x"></a>教门行相势分如是。<a id="a-4y"></a>不同权学依次第渐渐而成。<a id="a-4z"></a>只如蹬峰九仞。<a id="a-50"></a>不可以绝其踪。<a id="a-51"></a>履十层之级者。<a id="a-52"></a>不可以亡其迹。<a id="a-53"></a>常见官阶一品。<a id="a-54"></a>但以为臣。<a id="a-55"></a>闻古士夫忽有身登九五。<a id="a-56"></a>明珠顿照普见无方。<a id="a-57"></a>泽淋大海渧渧皆满。<a id="a-58"></a>一尘空性法界无差。<a id="a-59"></a>品类有情强生留系。<a id="a-5A"></a>根器不等权实不同。<a id="a-5B"></a>以此教门千差万别。<a id="a-5C"></a>须知权实识假修真。<a id="a-5D"></a>不可久滞权宗迷其实教者也。</p>
  <p id="a5E">九示教行相别者。<a id="a-5F"></a>如涅槃经。<a id="a-5G"></a>十地菩萨于如来性品中说。<a id="a-5H"></a>菩萨位阶十地。<a id="a-5I"></a>尚不了了知见佛性。<a id="a-5J"></a>则从凡夫十信心后十住之位。<a id="a-5K"></a>小分而见如来之性。<a id="a-5L"></a>安立十住十行十回向十地阶降。<a id="a-5M"></a>渐渐而修。<a id="a-5N"></a>等觉位中方明果行。<a id="a-5O"></a>圆满妙觉之位。<a id="a-5P"></a>方是如来。<a id="a-5Q"></a>亦说雪山有草名曰肥腻。<a id="a-5R"></a>牛若食者。<a id="a-5S"></a>纯得醍醐。<a id="a-5T"></a>无有青黄赤白黑色。<a id="a-5U"></a>亦复说顿成之教。<a id="a-5V"></a>当知此经还有五乘六乘七八九十乘等法门种性。<a id="a-5W"></a>又此经中余声闻乘缘觉乘外有三种菩萨乘。<a id="a-5X"></a>通彼二乘为五乘也。<a id="a-5Y"></a>并取人天五戒十善。<a id="a-5Z"></a>即为六乘七乘故。<a id="a-5a"></a>又三乘之人同闻各得自法互参有九乘。<a id="a-5b"></a>其三种菩萨乘行相云何。<a id="a-5c"></a>一修无我法门乘。<a id="a-5d"></a>二从十住至十地渐见佛性乘。<a id="a-5e"></a>三如雪山肥腻草牛若食者纯得醐醍乘。<a id="a-5f"></a>不从乳酪生熟苏等渐渐方成。<a id="a-5g"></a>如来性品中说。<a id="a-5h"></a>菩萨摩诃萨既见性已咸作是言。<a id="a-5i"></a>甚奇世尊。<a id="a-5j"></a>我等流转无量生死。<a id="a-5k"></a>常为无我之所惑乱。<a id="a-5l"></a>即是法华华严经中说。<a id="a-5m"></a>有诸菩萨经无量劫修六波罗蜜得六神通。<a id="a-5n"></a>读诵通利八万四千法藏。<a id="a-5o"></a>犹故不信此深经典。<a id="a-5p"></a>是其例也。<a id="a-5q"></a>所得神通不依性起。<a id="a-5r"></a>为修众善及无我等观。<a id="a-5s"></a>报胜诸天。<a id="a-5t"></a>又如北越单人。<a id="a-5u"></a>先世亦修无我所观。<a id="a-5v"></a>报生彼国。<a id="a-5w"></a>寿千年衣食自然。<a id="a-5x"></a>粳米七寸火珠熟之。<a id="a-5y"></a>香所及处皆来共食。<a id="a-5z"></a>无有佛法不得解脱。<a id="a-60"></a>皆是过去行解讹谬。<a id="a-61"></a>故致斯咎。<a id="a-62"></a>令其所得永不得亡。<a id="a-63"></a>如此涅槃经。<a id="a-64"></a>都会人天外道三乘差别。<a id="a-65"></a>毕竟皆归佛性涅槃圆寂无性真理。<a id="a-66"></a>未示报相无自他。<a id="a-67"></a>圆该理事智用无碍重重。<a id="a-68"></a>仍立自他净秽等别。<a id="a-69"></a>故说释迦报土过西方三十二恒河沙之刹。<a id="a-6A"></a>由根未全堪教从根设引。<a id="a-6B"></a>彼三乘有系直彰。<a id="a-6C"></a>佛性圆寂真如理门。<a id="a-6D"></a>未得示报相重重。<a id="a-6E"></a>碍诸有见。<a id="a-6F"></a>便生惑着。<a id="a-6G"></a>便障法身。<a id="a-6H"></a>如涅槃经中十地后佛果法门。<a id="a-6I"></a>乃是华严经中十住初心之所见处。<a id="a-6J"></a>即雪山之草名为肥腻。<a id="a-6K"></a>牛若食者纯得醍醐。<a id="a-6L"></a>无有青黄赤白黑色。<a id="a-6M"></a>如华严经中。<a id="a-6N"></a>十住菩萨初心见道。<a id="a-6O"></a>顿见自他无始无终无古无今本来是佛。<a id="a-6P"></a>身心性相本是佛生。<a id="a-6Q"></a>以此佛门以为解脱。<a id="a-6R"></a>乘如来乘直至道场。<a id="a-6S"></a>善财童子。<a id="a-6T"></a>一万诸龙六千比丘。<a id="a-6U"></a>五百优婆塞。<a id="a-6V"></a>五百优婆夷。<a id="a-6W"></a>五百童子。<a id="a-6X"></a>五百童女顿彰五位。<a id="a-6Y"></a>总齐佛果理智之门。<a id="a-6Z"></a>初住则十地。<a id="a-6a"></a>初住即佛位。<a id="a-6b"></a>若初住不即佛位者。<a id="a-6c"></a>如世卿臣从初九品至阶一品但得名臣不得名王。<a id="a-6d"></a>当知权教。<a id="a-6e"></a>安立五位诸地次第。<a id="a-6f"></a>一一而蹬至三祇之满劫。<a id="a-6g"></a>但为菩萨不名为佛。<a id="a-6h"></a>不名为乘如来乘直至道场。<a id="a-6i"></a>但为修无我观。<a id="a-6j"></a>悲胜二乘。<a id="a-6k"></a>不见佛性。<a id="a-6l"></a>名为菩萨。<a id="a-6m"></a>若小见性者亦得佛乘。<a id="a-6n"></a>如大海中一毫之渧乃至多渧。<a id="a-6o"></a>一一渧中皆得大海。<a id="a-6p"></a>如是菩萨五位之中十住十地。<a id="a-6q"></a>一一位内皆有佛果。<a id="a-6r"></a>如彼海水一毫之渧。<a id="a-6s"></a>不离佛性行诸行故。<a id="a-6t"></a>以彼佛性而有进修。<a id="a-6u"></a>如华严经。<a id="a-6v"></a>直以佛全果不动智等十智如来。<a id="a-6w"></a>示凡信修。<a id="a-6x"></a>如有凡夫顿升宝位。<a id="a-6y"></a>身持王位遍知臣政。<a id="a-6z"></a>一切群品无不该含。<a id="a-70"></a>华严经中法门菩萨行相亦复如是。<a id="a-71"></a>从初发心十住之始。<a id="a-72"></a>顿见如是如来法身佛性无作智果。<a id="a-73"></a>遍行普贤一切万行。<a id="a-74"></a>随缘不滞悉皆无作。<a id="a-75"></a>涅槃经云。<a id="a-76"></a>佛性非是作。<a id="a-77"></a>但为客尘烦恼所覆故。<a id="a-78"></a>今从十住初位。<a id="a-79"></a>以无作三昧自体应真。<a id="a-7A"></a>烦恼客尘全无体性。<a id="a-7B"></a>唯真体用。<a id="a-7C"></a>无贪嗔痴任运即佛。<a id="a-7D"></a>故一念相应一念成佛。<a id="a-7E"></a>一日相应一日成佛。<a id="a-7F"></a>何须劫数渐渐而修。<a id="a-7G"></a>多劫积修三祇至果。<a id="a-7H"></a>心缘劫量见障何休。<a id="a-7I"></a>诸佛法门本非时摄。<a id="a-7J"></a>计时立劫非是佛乘。</p>
  <p id="a7K">十从初为友轨范别者。<a id="a-7L"></a>如涅槃经中说。<a id="a-7M"></a>雪山童子遇罗刹而发心。<a id="a-7N"></a>重半偈而轻命。<a id="a-7O"></a>闻诸行无常是生灭法生灭灭已寂灭为乐。<a id="a-7P"></a>言佛性涅槃。<a id="a-7Q"></a>不可以行修。<a id="a-7R"></a>不可以心证。<a id="a-7S"></a>为不可以行修。<a id="a-7T"></a>行是有为。<a id="a-7U"></a>是无常故。<a id="a-7V"></a>不可以心证。<a id="a-7W"></a>有能所故。<a id="a-7X"></a>是故行不可以修其性。<a id="a-7Y"></a>心不可以证其理。<a id="a-7Z"></a>为心则性更无能所故。<a id="a-7a"></a>是故纯陀言。<a id="a-7b"></a>莫谓如来同于诸行。<a id="a-7c"></a>如华严经善财童子所立轨范。<a id="a-7d"></a>从文殊师利发菩提心。<a id="a-7e"></a>至末后普贤菩萨。<a id="a-7f"></a>五十三善知识。<a id="a-7g"></a>一一皆云。<a id="a-7h"></a>我光发阿耨多罗三藐三菩提心。<a id="a-7i"></a>云何教我学菩萨道行菩萨行。<a id="a-7j"></a>不云诸行无常等事。<a id="a-7k"></a>何以故。<a id="a-7l"></a>为此华严经明缘起法界门。<a id="a-7m"></a>理事无二。<a id="a-7n"></a>无缘不寂。<a id="a-7o"></a>无事不真。<a id="a-7p"></a>十方世界一真性海。<a id="a-7q"></a>大智圆周为国土境界。<a id="a-7r"></a>总为性海为一真法界。<a id="a-7s"></a>非有情无情随业说故。<a id="a-7t"></a>为华严中纯真境界总为智故。<a id="a-7u"></a>十住菩萨以慧为国。<a id="a-7v"></a>十行菩萨以智为国。<a id="a-7w"></a>十回向十地以妙为国。<a id="a-7x"></a>不说情与无情二见差别。<a id="a-7y"></a>以华严经为彰本法异三乘权学教故。<a id="a-7z"></a>是无情是有情。<a id="a-80"></a>有生有灭故。<a id="a-81"></a>是故涅槃经中。<a id="a-82"></a>以雪山童子说诸行无常者。<a id="a-83"></a>三乘根种性行下劣故。<a id="a-84"></a>佛令以行调柔折伏粗恶方堪入道。<a id="a-85"></a>便于所说计行成实。<a id="a-86"></a>障无作性废契真理。<a id="a-87"></a>以是义故。<a id="a-88"></a>说诸行无常能所证亦是生灭法。<a id="a-89"></a>不同善财一念发心。<a id="a-8A"></a>顿无能所。<a id="a-8B"></a>了三世性。<a id="a-8C"></a>性绝古今。<a id="a-8D"></a>自觉自心本来是佛。<a id="a-8E"></a>不成正觉不证菩提。<a id="a-8F"></a>身心性相无证修者。<a id="a-8G"></a>不成不坏本来如是。<a id="a-8H"></a>随缘动寂不坏有无。<a id="a-8I"></a>所行诸行皆唯智起。<a id="a-8J"></a>是故不说诸行无常。</p>
  <p id="a8K">一种同者。<a id="a-8L"></a>如涅槃经中。<a id="a-8M"></a>雪山肥腻草喻。<a id="a-8N"></a>又如光明遍照高贵德王菩萨品说。<a id="a-8O"></a>一切众生皆有佛性。<a id="a-8P"></a>佛法众僧无有差别。<a id="a-8Q"></a>三宝性相常乐我净。<a id="a-8R"></a>一切诸佛无有毕竟入于涅槃。<a id="a-8S"></a>华严经云。<a id="a-8T"></a>如来不出世。<a id="a-8U"></a>亦无有涅槃。<a id="a-8V"></a>如涅槃中。<a id="a-8W"></a>诃二乘曲见。<a id="a-8X"></a>佛从兜率天宫降神处胎。<a id="a-8Y"></a>是八相成道皆为曲见。<a id="a-8Z"></a>即如华严经智入三世而无来往。<a id="a-8a"></a>十方诸佛以无古今性成大菩提。<a id="a-8b"></a>一念见道古今见尽。<a id="a-8c"></a>新故总无。<a id="a-8d"></a>还同已前亿千劫佛不可说劫佛。<a id="a-8e"></a>一时成佛。<a id="a-8f"></a>亦与未来不可说劫佛一时成佛。<a id="a-8g"></a>以自证见三世无时故。<a id="a-8h"></a>以无时故即无去来。<a id="a-8i"></a>设使众生不自见知自己身心本来正觉。<a id="a-8j"></a>自己身心正觉全德本无有灭。<a id="a-8k"></a>设有众生若自见。<a id="a-8l"></a>知自己身心本来正觉。<a id="a-8m"></a>于自正觉本来无生。<a id="a-8n"></a>本如是故。<a id="a-8o"></a>本无能觉所觉者故。<a id="a-8p"></a>若有觉者还如是觉。<a id="a-8q"></a>本无能觉及所觉者故。<a id="a-8r"></a>如是本觉佛之境界。<a id="a-8s"></a>无凡无圣。<a id="a-8t"></a>无定无乱。<a id="a-8u"></a>不修不证。<a id="a-8v"></a>不智不愚。<a id="a-8w"></a>不生不灭。<a id="a-8x"></a>三乘权教为下劣者说引来至此华严实教。<a id="a-8y"></a>顿受佛门。<a id="a-8z"></a>涅槃经虽说佛性法身理与华严共同。<a id="a-90"></a>所说报土佛身及相智用全别。<a id="a-91"></a>如前十门准知。<a id="a-92"></a>只如法华涅槃两部之教。<a id="a-93"></a>虽化佛所为。<a id="a-94"></a>皆欲令彼二乘及人天种类。<a id="a-95"></a>成就一乘之法。<a id="a-96"></a>是故法华经中。<a id="a-97"></a>破三乘远系故。<a id="a-98"></a>令龙女以其本法刹。<a id="a-99"></a>那之际便得菩提。<a id="a-9A"></a>涅槃经。<a id="a-9B"></a>破阐提之无佛性故。<a id="a-9C"></a>令屠儿广额贤劫之中而成正觉。<a id="a-9D"></a>又雪山肥腻草牛若食者纯得醍醐。<a id="a-9E"></a>不作乳苏方成妙药。<a id="a-9F"></a>一下直顿体不变移。<a id="a-9G"></a>如彼龙女所得之果。<a id="a-9H"></a>此法华涅槃二部之教。<a id="a-9I"></a>势分大义。<a id="a-9J"></a>皆令三乘舍权入实成就法界一实真门。<a id="a-9K"></a>自余诸教皆方便说。<a id="a-9L"></a>设有但论理事。<a id="a-9M"></a>少分而谈。<a id="a-9N"></a>于中事仪不能全具。<a id="a-9O"></a>唯是华严法界毗卢遮那根本佛门。<a id="a-9P"></a>理事性相轮圆具足。<a id="a-9Q"></a>诸余渐学究竟总归。<a id="a-9R"></a>时诸学者随路流滞。<a id="a-9S"></a>随于权教于中系者多劫。<a id="a-9T"></a>方回种性下愚自生艰难。<a id="a-9U"></a>非是圣旨故致如斯。</p>
  <p id="a9V">问曰。<a id="a-9W"></a>如涅槃经中屠儿广额贤劫之中而成正觉者。<a id="a-9X"></a>如佛所说。<a id="a-9Y"></a>贤劫之中千佛出世。<a id="a-9Z"></a>于中定数。<a id="a-9a"></a>教有明文。<a id="a-9b"></a>更着广额一人。<a id="a-9c"></a>千数有剩。<a id="a-9d"></a>云何数内重成佛耶。</p>
  <p id="a9e">答曰。<a id="a-9f"></a>三乘权学系未亡者。<a id="a-9g"></a>重成不得。<a id="a-9h"></a>至其体达三世尽劫佛皆总一时同成正觉。<a id="a-9i"></a>本无先后无妨碍。<a id="a-9j"></a>为法本体性无时故。<a id="a-9k"></a>凡情横系妄作时生。<a id="a-9l"></a>妄见网中见佛出世。<a id="a-9m"></a>而实诸佛应真会本无出无没。<a id="a-9n"></a>是故华严经云。<a id="a-9o"></a>诸佛不出世亦无有涅槃。<a id="a-9p"></a>诸佛但自体应真。<a id="a-9q"></a>任性圆寂。<a id="a-9r"></a>称性缘起。<a id="a-9s"></a>对现色身无来无去。<a id="a-9t"></a>无造作故。</p>
  <p id="a9u">第十大方广佛华严经即以此经名根本佛乘为宗。<a id="a-9v"></a>又以因圆果满法界理事自在缘起无碍为宗。<a id="a-9w"></a>为此经名大方广佛华严经。<a id="a-9x"></a>还以佛乘为宗。<a id="a-9y"></a>此经说毗卢遮那自体智悲果德。<a id="a-9z"></a>普示众生。<a id="a-A0"></a>还令大心众生信佛果德用成因位。<a id="a-A1"></a>既生信已还修理智万行。<a id="a-A2"></a>大悲果德用成初证。<a id="a-A3"></a>初发心时便成正觉。<a id="a-A4"></a>理行双修使体用自在不一。<a id="a-A5"></a>理不孤行长其偏见。<a id="a-A6"></a>此经有十种甚深广大无比法与诸经别。</p>
  <p id="aA7">一是一切诸佛自体根本理智大悲。<a id="a-A8"></a>法界圆满无限之乘。<a id="a-A9"></a>非是三乘权施设故。<a id="a-AA"></a>甚深广大无比。</p>
  <p id="aAB">二佛身即是法报本身无量相海之所庄严。<a id="a-AC"></a>一一毛孔含容法界。<a id="a-AD"></a>一切境界重重无尽。<a id="a-AE"></a>甚深广大无比。</p>
  <p id="aAF">三此经说一切诸佛本报国土十莲华藏世界海一。<a id="a-AG"></a>一莲华藏最下世界皆有十佛世界微尘数广大刹清净庄严。<a id="a-AH"></a>一一广大刹复有十佛世界微尘数诸小刹眷属围绕。<a id="a-AI"></a>已上倍倍增广。<a id="a-AJ"></a>一一华藏世界皆满虚空。<a id="a-AK"></a>互相彻入重重无尽。<a id="a-AL"></a>甚深广大无比。</p>
  <p id="aAM">四此经说有菩提树。<a id="a-AN"></a>高显殊特金刚为身。<a id="a-AO"></a>琉璃为干。<a id="a-AP"></a>众杂妙宝以为枝条。<a id="a-AQ"></a>宝华杂色摩尼为果。<a id="a-AR"></a>与华间列。<a id="a-AS"></a>逾金刚藏菩萨身中所现菩提树。<a id="a-AT"></a>其身周围十万三千大千世界。<a id="a-AU"></a>高百万三千大千世界。<a id="a-AV"></a>枝条广狭与树相称广大无比。</p>
  <p id="aAW">五此经说。<a id="a-AX"></a>普光明殿包含法界众妙实饰光影重重众宝楼阁台榭阶砌庄严皆光映彻。<a id="a-AY"></a>遍周法界广大无比。</p>
  <p id="aAZ">六此经有一切处文殊师利一切处。<a id="a-Aa"></a>普贤体用相彻充满法界。<a id="a-Ab"></a>理事无碍纤尘之内行海无尽甚深广大无比。</p>
  <p id="aAc">七此经有如来于刹那际从兜率天降神母胎成佛说法化终涅槃。<a id="a-Ad"></a>然不废报身常居菩萨众海充遍十方无尽身云皆真金色目发绀青身色光明互相照彻。<a id="a-Ae"></a>如是众海。<a id="a-Af"></a>皆齐法界十方无间。<a id="a-Ag"></a>无有纤虚空缺之处。<a id="a-Ah"></a>体彻相入色像重重无妨无碍。<a id="a-Ai"></a>随所宜堪对现色身。<a id="a-Aj"></a>令诸众生发菩提心。<a id="a-Ak"></a>而无失时。<a id="a-Al"></a>如是众海皆广大无比。</p>
  <p id="aAm">八此经若有大心众生。<a id="a-An"></a>于此法门深生信心。<a id="a-Ao"></a>不读余经。<a id="a-Ap"></a>深明体用。<a id="a-Aq"></a>以小方便疾得菩提。<a id="a-Ar"></a>初发心时十住之首。<a id="a-As"></a>位齐佛果。<a id="a-At"></a>如来出现品中说云。<a id="a-Au"></a>设有菩萨于无量百千那由他劫行六波罗蜜修集种种菩提分法。<a id="a-Av"></a>若未闻此如来不思议大威德法门。<a id="a-Aw"></a>或时闻已不信不解不顺不入。<a id="a-Ax"></a>名为假名菩萨。<a id="a-Ay"></a>以不能生如来家故。<a id="a-Az"></a>若得闻此如来无量不可思议无障无碍智慧法门。<a id="a-B0"></a>已信解随顺悟入。<a id="a-B1"></a>当知此人生如来家。<a id="a-B2"></a>随顺一切如来境界。<a id="a-B3"></a>又下文。<a id="a-B4"></a>佛子。<a id="a-B5"></a>菩萨摩诃萨成就如是功德。<a id="a-B6"></a>少作功力得无师自然智。<a id="a-B7"></a>普贤菩萨言。<a id="a-B8"></a>见佛闻法不生信者。<a id="a-B9"></a>亦成解脱智种。<a id="a-BA"></a>作食少金刚等喻。<a id="a-BB"></a>广如经说。<a id="a-BC"></a>此经有如是大威德不思议法门。<a id="a-BD"></a>超诸三乘广大无比。</p>
  <p id="aBE">九此经有表法之首。<a id="a-BF"></a>善财童子不离一念而经一生。<a id="a-BG"></a>不离一处遍至十方。<a id="a-BH"></a>经历五十三善知识。<a id="a-BI"></a>得一百一十城之法门。<a id="a-BJ"></a>一一菩萨法门诸艺行相身色形貌摄生之轨。<a id="a-BK"></a>皆齐法界具足无尽。<a id="a-BL"></a>广大行门不离一生便成正觉。<a id="a-BM"></a>更无始终前后之际。<a id="a-BN"></a>则广大如法界。<a id="a-BO"></a>究竟如虚空。<a id="a-BP"></a>如是广大无比。</p>
  <p id="aBQ">十此经有十佛境界十无尽法门。<a id="a-BR"></a>十智。<a id="a-BS"></a>十地。<a id="a-BT"></a>十身。<a id="a-BU"></a>十眼。<a id="a-BV"></a>十耳。<a id="a-BW"></a>十鼻。<a id="a-BX"></a>十辩十宝。<a id="a-BY"></a>十山王。<a id="a-BZ"></a>十龙王。<a id="a-Ba"></a>十刹尘。<a id="a-Bb"></a>十海。<a id="a-Bc"></a>一一各具十不可说境界譬喻无尽法门广大无比。</p>
  <p id="aBd">又此经有十种德。</p>
  <p id="aBe">一如大海众流所归诸流入已随则广大皆同海德。<a id="a-Bf"></a>此经亦尔。<a id="a-Bg"></a>若有众生能生信入者则同如来性海智海果德。</p>
  <p id="aBh">二如世间一切井泉以海为体。<a id="a-Bi"></a>若人饮者皆得海味一体无异。<a id="a-Bj"></a>但随业力不得碱味。<a id="a-Bk"></a>此经亦尔。<a id="a-Bl"></a>若有大心众生闻持信入。<a id="a-Bm"></a>便得如来法身佛性大悲智味。<a id="a-Bn"></a>阐提之人无所堪任。<a id="a-Bo"></a>然如来智性常作生因。</p>
  <p id="aBp">三犹如大海有四宝珠。<a id="a-Bq"></a>一名积集宝。<a id="a-Br"></a>二名无尽藏。<a id="a-Bs"></a>三名远离炽然。<a id="a-Bt"></a>四名具足庄严。<a id="a-Bu"></a>此四宝珠一切凡夫诸龙神等所不能见。<a id="a-Bv"></a>此经亦尔。<a id="a-Bw"></a>一切二乘及权教菩萨行六波罗蜜未回心者所不能见。<a id="a-Bx"></a>唯除最上佛乘大心众生。<a id="a-By"></a>能见此经而生信入。<a id="a-Bz"></a>自见自心同佛知见大智之宝。<a id="a-C0"></a>此如来出现品中说云。<a id="a-C1"></a>此诸众生云何具有如来智慧。<a id="a-C2"></a>愚痴迷惑不知不见。<a id="a-C3"></a>我教以圣道。<a id="a-C4"></a>令其永离妄想执着。<a id="a-C5"></a>于自身中得见如来广大智慧与佛无异。</p>
  <p id="aC6">四者犹如大海一切诸龙鱼等同在海中而有出生。<a id="a-C7"></a>此经亦尔。<a id="a-C8"></a>能说一切众生心海。<a id="a-C9"></a>一念之中有无量诸佛。<a id="a-CA"></a>于诸众生心海而兴出世成等正觉。<a id="a-CB"></a>如此经如来出现品云。<a id="a-CC"></a>佛子。<a id="a-CD"></a>菩萨摩诃萨应知自心念念常有佛成等正觉。<a id="a-CE"></a>何以故。<a id="a-CF"></a>诸佛如来不离此心成正觉故。<a id="a-CG"></a>如自心然。<a id="a-CH"></a>一切众生心亦复如是。</p>
  <p id="aCI">五犹如大海能受大雨。<a id="a-CJ"></a>无量大雨一时渧入。<a id="a-CK"></a>若水及海皆同海味无有前后。<a id="a-CL"></a>此经亦尔。<a id="a-CM"></a>为此经说十住初心初发心时便成正觉。<a id="a-CN"></a>同得如来一切智味。<a id="a-CO"></a>经云。<a id="a-CP"></a>以小方便疾得菩提。<a id="a-CQ"></a>如善财龙女等。<a id="a-CR"></a>其人也。</p>
  <p id="aCS">六犹如大海大身众生之所都止。<a id="a-CT"></a>此经亦尔。<a id="a-CU"></a>最上大心众生之所都止。<a id="a-CV"></a>泽沼之龙不乐其居。</p>
  <p id="aCW">七此经犹如大海不宿死尸。<a id="a-CX"></a>此经亦尔。<a id="a-CY"></a>若有见闻信乐而能悟入。<a id="a-CZ"></a>永离凡夫权学阐提死尸。<a id="a-Ca"></a>直同如来法身智海。</p>
  <p id="aCb">八此经犹如大海潮无失时。<a id="a-Cc"></a>此经亦尔。<a id="a-Cd"></a>若有众生根堪闻者则得闻之。<a id="a-Ce"></a>随其乐欲则得闻之。<a id="a-Cf"></a>五乘法化而无失时。<a id="a-Cg"></a>如来出现品云。<a id="a-Ch"></a>佛子。<a id="a-Ci"></a>如来音声亦复如是。<a id="a-Cj"></a>无主无作无有分别非入非出。<a id="a-Ck"></a>但从如来功德法力出于四种广大音声。<a id="a-Cl"></a>其四者何。<a id="a-Cm"></a>一曰。<a id="a-Cn"></a>汝等当知一切诸行。<a id="a-Co"></a>皆悉是苦。<a id="a-Cp"></a>所谓地狱苦。<a id="a-Cq"></a>畜生苦。<a id="a-Cr"></a>饿鬼苦。<a id="a-Cs"></a>无福德苦。<a id="a-Ct"></a>着我我所苦。<a id="a-Cu"></a>作诸恶行苦。<a id="a-Cv"></a>欲生人天当修善根。<a id="a-Cw"></a>生人天中离诸难处。<a id="a-Cx"></a>众生闻已。<a id="a-Cy"></a>舍离颠倒修诸善行。<a id="a-Cz"></a>离诸难处生人天中。<a id="a-D0"></a>此是人天乘。<a id="a-D1"></a>二曰。<a id="a-D2"></a>汝等当知。<a id="a-D3"></a>一切诸行众苦炽然。<a id="a-D4"></a>如热铁丸。<a id="a-D5"></a>诸行无常是磨灭法。<a id="a-D6"></a>涅槃寂静无为安乐。<a id="a-D7"></a>远离炽然消诸热恼。<a id="a-D8"></a>众生闻已勤修善法于声闻乘得随顺音声忍。<a id="a-D9"></a>此是声闻乘。<a id="a-DA"></a>三曰。<a id="a-DB"></a>汝等当知。<a id="a-DC"></a>声闻乘者。<a id="a-DD"></a>随他语解智慧狭劣。<a id="a-DE"></a>更有上乘名独觉乘。<a id="a-DF"></a>悟不由师。<a id="a-DG"></a>汝等应学乐胜道者。<a id="a-DH"></a>闻此音已舍声闻道修独觉乘。<a id="a-DI"></a>此是独觉乘。<a id="a-DJ"></a>四曰汝等当知。<a id="a-DK"></a>过二乘位更有胜道。<a id="a-DL"></a>名为大乘。<a id="a-DM"></a>菩萨所行。<a id="a-DN"></a>顺六波罗蜜。<a id="a-DO"></a>不断菩萨行。<a id="a-DP"></a>不舍菩提心。<a id="a-DQ"></a>处无量生死而不疲厌。<a id="a-DR"></a>过于二乘名为大乘。<a id="a-DS"></a>此是菩萨大乘。<a id="a-DT"></a>又曰。<a id="a-DU"></a>第一乘胜乘最胜乘上乘无上乘利益一切众生乘。<a id="a-DV"></a>若有众生信解广大诸根猛利宿种善根。<a id="a-DW"></a>为诸如来神力所加。<a id="a-DX"></a>有胜乐欲希求佛果。<a id="a-DY"></a>闻此音已发菩提心。<a id="a-DZ"></a>此是佛乘。<a id="a-Da"></a>佛子。<a id="a-Db"></a>如来音声。<a id="a-Dc"></a>不从身出。<a id="a-Dd"></a>不从心出。<a id="a-De"></a>而能利益无量众生。<a id="a-Df"></a>佛子。<a id="a-Dg"></a>是为如来音声第一相。<a id="a-Dh"></a>当知如来音声常随五乘众生应所闻故。<a id="a-Di"></a>犹如大海潮无失时故。</p>
  <p id="aDj">九此经犹如大海体无作用。<a id="a-Dk"></a>以因缘故而生四大宝珠。<a id="a-Dl"></a>于此四宝能生一切诸珍宝等。<a id="a-Dm"></a>若无此四宝。<a id="a-Dn"></a>一切诸宝无所得生。<a id="a-Do"></a>四宝名前已说讫。<a id="a-Dp"></a>此经亦尔。<a id="a-Dq"></a>如来一性清净海。<a id="a-Dr"></a>一切众生而共有之。<a id="a-Ds"></a>不能演说而如来随众缘起四大智四无量心。<a id="a-Dt"></a>而能出生一切法门。<a id="a-Du"></a>无量道宝利安众生无所乏少。<a id="a-Dv"></a>于此性海若无四智四无量心。<a id="a-Dw"></a>设有圣果皆随声闻缘觉二乘之行。<a id="a-Dx"></a>于此性海虽成就四智四无量法宝。<a id="a-Dy"></a>而彼性海无作者。<a id="a-Dz"></a>以无得无证法如是故。</p>
  <p id="aE0">十犹如大海以清净德而能影现七金山须弥宝山。<a id="a-E1"></a>四天王等所有庄严。<a id="a-E2"></a>莫不于中分明显现。<a id="a-E3"></a>此经亦尔。<a id="a-E4"></a>具说如来法身性海具德庄严。<a id="a-E5"></a>十佛身十莲华藏。<a id="a-E6"></a>五位十智十波罗蜜。<a id="a-E7"></a>十定十忍。<a id="a-E8"></a>因果报得诸道品法。<a id="a-E9"></a>莫不分明显现其事。<a id="a-EA"></a>此经大体以性起大智法界为体用。<a id="a-EB"></a>于性起大智法界体用门。<a id="a-EC"></a>安立诸地差别化生之法。<a id="a-ED"></a>是故于此法中起信发大菩提心。<a id="a-EE"></a>十住初首便即见性起法身智慧。<a id="a-EF"></a>便成正觉。<a id="a-EG"></a>然始即从性起智慧之位。<a id="a-EH"></a>行诸行相教化众生。<a id="a-EI"></a>即觉行圆满佛。<a id="a-EJ"></a>不同权教先行菩萨行。<a id="a-EK"></a>学假真如障故。<a id="a-EL"></a>为观当情。<a id="a-EM"></a>真如成障。<a id="a-EN"></a>所行之行并是有为。<a id="a-EO"></a>所发菩提心并未离生灭。<a id="a-EP"></a>所断分别无明由观折伏。<a id="a-EQ"></a>十地之位方能见性。<a id="a-ER"></a>经三祇劫方始成佛。<a id="a-ES"></a>仍须百劫别修相好。<a id="a-ET"></a>若将此大方广佛华严经佛所本乘。<a id="a-EU"></a>同彼化身。<a id="a-EV"></a>引彼权学上中下流。<a id="a-EW"></a>全非信解。<a id="a-EX"></a>去佛玄远。<a id="a-EY"></a>未解经意。<a id="a-EZ"></a>久大旷劫。<a id="a-Ea"></a>终无成佛之期。<a id="a-Eb"></a>若上上根人信解此经。<a id="a-Ec"></a>明知不谬即当乘如来乘直至道场。<a id="a-Ed"></a>当所乘时即是道场更无可至。<a id="a-Ee"></a>如法华经亦是佛乘。<a id="a-Ef"></a>则是化佛引彼三乘令知实法。<a id="a-Eg"></a>即三界火宅门前三乘。<a id="a-Eh"></a>羊车鹿车大牛之车。<a id="a-Ei"></a>即是上中下根三乘。<a id="a-Ej"></a>为上根之人有一分慈悲故。<a id="a-Ek"></a>胜余二乘为观假故。<a id="a-El"></a>未有实见。<a id="a-Em"></a>名为不真菩萨。<a id="a-En"></a>此三上中下根之人。<a id="a-Eo"></a>俱有恶三界苦。<a id="a-Ep"></a>中下根人声闻缘觉恶而求出。<a id="a-Eq"></a>上根菩萨厌而不离。<a id="a-Er"></a>为慈悲胜彼二乘故。<a id="a-Es"></a>有饶益之心。<a id="a-Et"></a>此三种人俱。<a id="a-Eu"></a>不知三界体相一真佛境。<a id="a-Ev"></a>如出现品中广明。<a id="a-Ew"></a>佛对此故说佛所有功德报相皆是修生。<a id="a-Ex"></a>令诸权学修治作意。<a id="a-Ey"></a>经三祇劫修无成佛之期。<a id="a-Ez"></a>是故门前之驾是佛权施。<a id="a-F0"></a>露地白牛方明法界。<a id="a-F1"></a>性相本唯真智。<a id="a-F2"></a>所有分别皆是智为。<a id="a-F3"></a>是故法华经云。<a id="a-F4"></a>种种性相义。<a id="a-F5"></a>我及十方佛。<a id="a-F6"></a>乃能知是事。<a id="a-F7"></a>声闻及缘觉。<a id="a-F8"></a>不退诸菩萨。<a id="a-F9"></a>皆悉不能知。<a id="a-FA"></a>即是门前三乘也。<a id="a-FB"></a>为未明是法住法位世间相常住。<a id="a-FC"></a>为三乘同有厌苦集。<a id="a-FD"></a>乐修灭道之心。<a id="a-FE"></a>未明苦集本唯智起。<a id="a-FF"></a>不了灭道本自无修无造无作。<a id="a-FG"></a>化诸群品如幻住世。<a id="a-FH"></a>性绝无明则是佛故。<a id="a-FI"></a>一念相应一念佛。<a id="a-FJ"></a>一日相应一日佛。<a id="a-FK"></a>何须苦死要三僧祇。<a id="a-FL"></a>但自了三界业能空业处。<a id="a-FM"></a>任运接生即是佛也。<a id="a-FN"></a>何须变易。<a id="a-FO"></a>方言成佛。<a id="a-FP"></a>龙天变易岂为佛耶。<a id="a-FQ"></a>三乘之人亦能变易。<a id="a-FR"></a>何故待三僧祇佛方成。<a id="a-FS"></a>故十地之上方能见性。<a id="a-FT"></a>是故经颂云。<a id="a-FU"></a>若以色性大神力。<a id="a-FV"></a>而欲望见调御士。<a id="a-FW"></a>彼则翳目颠倒见。<a id="a-FX"></a>彼为不识最胜法。<a id="a-FY"></a>佛者觉也。<a id="a-FZ"></a>觉业性真业无生灭。<a id="a-Fa"></a>无得无证。<a id="a-Fb"></a>不出不没。<a id="a-Fc"></a>性无变化。<a id="a-Fd"></a>本来如如。<a id="a-Fe"></a>即是佛故。<a id="a-Ff"></a>随缘六道行。<a id="a-Fg"></a>菩萨行。<a id="a-Fh"></a>变化神通接引迷流。<a id="a-Fi"></a>佛非变化。<a id="a-Fj"></a>净名经云。<a id="a-Fk"></a>虽成正觉转于法轮。<a id="a-Fl"></a>不舍菩萨之道。<a id="a-Fm"></a>是菩萨行故。<a id="a-Fn"></a>以此善财十住初心。<a id="a-Fo"></a>于妙峰山上德云比丘所。<a id="a-Fp"></a>得忆念一切诸佛境界智慧光明普见法门。<a id="a-Fq"></a>即便成正觉。<a id="a-Fr"></a>然后始诣诸友。<a id="a-Fs"></a>求菩萨道。<a id="a-Ft"></a>行菩萨行。<a id="a-Fu"></a>当知正觉体用之时即心无作处即是佛故。<a id="a-Fv"></a>不须修行。<a id="a-Fw"></a>设当行满亦不移今故。<a id="a-Fx"></a>如化佛示成化相之时。<a id="a-Fy"></a>苦行麻麦剃发持衣。<a id="a-Fz"></a>舍诸饰好藉草等事。<a id="a-G0"></a>为化外道乐苦行者。<a id="a-G1"></a>及三乘之根有放逸者。<a id="a-G2"></a>经中佛已和会。<a id="a-G3"></a>非佛自须如是等行。<a id="a-G4"></a>无增上慢者。<a id="a-G5"></a>岂须如是。<a id="a-G6"></a>一念任无作性。<a id="a-G7"></a>佛智慧现前。<a id="a-G8"></a>无得无证则是佛也。<a id="a-G9"></a>还如善财证觉之后方求菩提道菩萨行。<a id="a-GA"></a>何以然者。<a id="a-GB"></a>为觉道之后方堪入缠。<a id="a-GC"></a>处缠无缚。<a id="a-GD"></a>始能为众生说法解缚。<a id="a-GE"></a>若自有缚能解彼缚。<a id="a-GF"></a>无有是处。<a id="a-GG"></a>说时前后法是一时故。<a id="a-GH"></a>当知若欲行菩萨行先成正觉。<a id="a-GI"></a>是故善财十住初首。<a id="a-GJ"></a>于妙峰山顶。<a id="a-GK"></a>此像须弥山顶上说十住法门。<a id="a-GL"></a>德云比丘所得忆念一切诸佛境界智慧光明普见法门。<a id="a-GM"></a>解云。<a id="a-GN"></a>以处表法者。<a id="a-GO"></a>为至法际无相可得。<a id="a-GP"></a>如上高山至相尽处故。<a id="a-GQ"></a>以无相性能现色身。<a id="a-GR"></a>无心性中知见自在。<a id="a-GS"></a>观机摄益。<a id="a-GT"></a>名之为妙。<a id="a-GU"></a>善害烦恼。<a id="a-GV"></a>名之曰峰。<a id="a-GW"></a>具足知见出过情境。<a id="a-GX"></a>智逾高远不动为山。<a id="a-GY"></a>释法门者。<a id="a-GZ"></a>忆念者。<a id="a-Ga"></a>常无念也。<a id="a-Gb"></a>一切诸佛境界者。<a id="a-Gc"></a>无念则无内外中间。<a id="a-Gd"></a>无内外中间故则佛境界也。<a id="a-Ge"></a>智慧光明者。<a id="a-Gf"></a>应物观根名之曰智。<a id="a-Gg"></a>简机权实名之曰慧。<a id="a-Gh"></a>应机破惑名之为光。<a id="a-Gi"></a>心垢解脱名之曰明。<a id="a-Gj"></a>法眼遐明等众生界名之曰普。<a id="a-Gk"></a>恒无所得名之曰见。<a id="a-Gl"></a>创证斯理名曰法门。<a id="a-Gm"></a>此一位之中悲智齐足。<a id="a-Gn"></a>具差别智入俗接凡。<a id="a-Go"></a>一如善财所行轨范。<a id="a-Gp"></a>从初住位与佛齐光。<a id="a-Gq"></a>等觉位中行唯卑下。<a id="a-Gr"></a>始同人席童女童男。<a id="a-Gs"></a>不闲教迹虚相诽毁。<a id="a-Gt"></a>达心明体龟镜宛然。</p>
  <p id="aGu">问曰。<a id="a-Gv"></a>法华经门前三乘大牛车与露地白牛之车。<a id="a-Gw"></a>一种是牛。<a id="a-Gx"></a>有何异也。</p>
  <p id="aGy">答曰。<a id="a-Gz"></a>门前三乘。<a id="a-H0"></a>对三界苦。<a id="a-H1"></a>且令离火宅所烧权免火难。<a id="a-H2"></a>非云成佛。<a id="a-H3"></a>为权教菩萨乐行悲心有饶益志。<a id="a-H4"></a>自离火难不离三界。<a id="a-H5"></a>有一分度众生心。<a id="a-H6"></a>胜二乘自求解脱故。<a id="a-H7"></a>且得一分之运载之心。<a id="a-H8"></a>名之为大牛。<a id="a-H9"></a>望二乘处大故。<a id="a-HA"></a>十地见性方成佛故。<a id="a-HB"></a>犹经多劫始能真故。<a id="a-HC"></a>望彼二乘但名菩萨大乘。<a id="a-HD"></a>非名佛乘。<a id="a-HE"></a>法华经云。<a id="a-HF"></a>唯有一乘法。<a id="a-HG"></a>无二亦无三。<a id="a-HH"></a>则引彼三乘总归一乘。<a id="a-HI"></a>犹说小乘远成佛记。<a id="a-HJ"></a>为虽有信许成佛回习稍难。<a id="a-HK"></a>故标远劫。<a id="a-HL"></a>龙女刹那之顷便至佛身。<a id="a-HM"></a>则明真证达苦即真无所厌故。<a id="a-HN"></a>是故门前之乘对三乘设。<a id="a-HO"></a>露地白牛方明至无依之处。<a id="a-HP"></a>露地者。<a id="a-HQ"></a>即佛地也。<a id="a-HR"></a>为佛智无依止故。<a id="a-HS"></a>故云露地。<a id="a-HT"></a>白牛者。<a id="a-HU"></a>即法身。<a id="a-HV"></a>悲智也。<a id="a-HW"></a>以法身无相名之为白。<a id="a-HX"></a>智能观机悲心济物名之为牛。<a id="a-HY"></a>为取牛能运载故。<a id="a-HZ"></a>为以无作法身悲智济物故喻同牛也。<a id="a-Ha"></a>以济益名之曰牛。<a id="a-Hb"></a>门前之牛何异此牛。<a id="a-Hc"></a>为门前之牛观空增胜破三界苦处。<a id="a-Hd"></a>且有一分慈悲。<a id="a-He"></a>离一分粗三业苦。<a id="a-Hf"></a>三祇未满。<a id="a-Hg"></a>未见佛性。<a id="a-Hh"></a>不证智身根本智。<a id="a-Hi"></a>不言白色。<a id="a-Hj"></a>不言露地。<a id="a-Hk"></a>为假真如及空观当情犹有所依故。<a id="a-Hl"></a>不言白色也。<a id="a-Hm"></a>有所依故。<a id="a-Hn"></a>不言露地也。<a id="a-Ho"></a>今诸子驰走虽至露地。<a id="a-Hp"></a>同索三车。<a id="a-Hq"></a>羊车鹿车大牛之车者。<a id="a-Hr"></a>明三乘人出三界苦。<a id="a-Hs"></a>且免火难。<a id="a-Ht"></a>虽复回心信此一乘至于初地。<a id="a-Hu"></a>犹将未及为三乘习气未亡故。<a id="a-Hv"></a>但随佛语而随信之。<a id="a-Hw"></a>犹心本成坚信故。<a id="a-Hx"></a>还索三乘。<a id="a-Hy"></a>未敢忻大故。<a id="a-Hz"></a>佛便诱引令成信力。<a id="a-I0"></a>等与大车。<a id="a-I1"></a>故言非己所望。<a id="a-I2"></a>今皆与之。<a id="a-I3"></a>此即明三乘回心。<a id="a-I4"></a>如门前牛车。<a id="a-I5"></a>不云白色。<a id="a-I6"></a>不云装饰。<a id="a-I7"></a>为有漏故。<a id="a-I8"></a>且得一分胜人天乐。<a id="a-I9"></a>未得无作智身功德妙乐故。<a id="a-IA"></a>不同露地白牛之乘。<a id="a-IB"></a>具言装饰高广等事。<a id="a-IC"></a>此乃门前与露地之乘。<a id="a-ID"></a>全别不同。<a id="a-IE"></a>诸有余意。<a id="a-IF"></a>下文更明。<a id="a-IG"></a>是故法华经是会权入实。<a id="a-IH"></a>此华严经即诸佛根本所乘。<a id="a-II"></a>又彼经龙女所表。<a id="a-IJ"></a>此经善财所陈。<a id="a-IK"></a>和会善财龙女行相。<a id="a-IL"></a>下文广明佛之意者。<a id="a-IM"></a>化彼三权咸归此实。<a id="a-IN"></a>故此经名为一切智根本佛乘。</p>
 </body>
</html>