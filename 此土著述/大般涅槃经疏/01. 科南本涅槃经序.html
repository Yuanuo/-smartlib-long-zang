<!doctype html>
<html id="z3IBWcr1Og" data-ver="74">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">科南本涅槃经序</h1>
  <h2 id="a2">元崇圣院传天台宗教校经沙门师正述</h2>
  <p id="a3">吾佛大圣人。<a id="a-4"></a>最后双林会上。<a id="a-5"></a>为末世比丘普及大地众生明心见性。<a id="a-6"></a>而说是经也。<a id="a-7"></a>备明戒检。<a id="a-8"></a>广开常宗。<a id="a-9"></a>摩诃止观。<a id="a-A"></a>依之为扶律显常。<a id="a-B"></a>喻之以赎命重宝。<a id="a-C"></a>故经云。<a id="a-D"></a>此经若在佛法则在。<a id="a-E"></a>此经若灭佛法则灭。<a id="a-F"></a>佛法命脉存亡系焉。<a id="a-G"></a>始于沮渠蒙逊。<a id="a-H"></a>请昙无谶及猛法师。<a id="a-I"></a>两度翻译。<a id="a-J"></a>共十三品成四十轴。<a id="a-K"></a>行之北方。<a id="a-L"></a>至宋文帝敕严观二师。<a id="a-M"></a>同谢康乐更共治定。<a id="a-N"></a>开为二十五品。<a id="a-O"></a>缩为三十六轴。<a id="a-P"></a>行之江南。<a id="a-Q"></a>其间说听领悟甚众著述申明亦多。<a id="a-R"></a>如僧传所载也。<a id="a-S"></a>去圣逾遥神根转钝。<a id="a-T"></a>吾祖章安尊者。<a id="a-U"></a>约龙树宗旨。<a id="a-V"></a>用天台义门。<a id="a-W"></a>制疏科经。<a id="a-X"></a>深符佛意。<a id="a-Y"></a>荆溪删补。<a id="a-Z"></a>法道重明。<a id="a-a"></a>自四明慈云讲唱孤山作记之后。<a id="a-b"></a>寥寥绝闻。<a id="a-c"></a>其故何哉。<a id="a-d"></a>盖由经文浩博。<a id="a-e"></a>疏义渊微。<a id="a-f"></a>加之科未入经卒难寻讨。<a id="a-g"></a>师正刻志斯典有年于兹。<a id="a-h"></a>宋之壬申寓古源法师永清轮下为座首。<a id="a-i"></a>遂仿法华光明体例。<a id="a-j"></a>以疏科句分标经上。<a id="a-k"></a>凡疏不牒者。<a id="a-l"></a>起尽难定而与诸友往复征折。<a id="a-m"></a>方丈主决。<a id="a-n"></a>必归于是。<a id="a-o"></a>每夜集于猊峰轩下。<a id="a-p"></a>经科疏记轮环读之。<a id="a-q"></a>预斯集者。<a id="a-r"></a>大慈怀总。<a id="a-s"></a>报慈大成。<a id="a-t"></a>大云居简。<a id="a-u"></a>寿星文胜。<a id="a-v"></a>龙华清正。<a id="a-w"></a>园华怀坦。<a id="a-x"></a>天竺法杭。<a id="a-y"></a>始于是秋之八月。<a id="a-z"></a>终于明年之季春。<a id="a-10"></a>无极东堂可度。<a id="a-11"></a>重加仇订。<a id="a-12"></a>白云古山僧录道安。<a id="a-13"></a>锓梓流通。<a id="a-14"></a>愿与后人。<a id="a-15"></a>受持读诵。<a id="a-16"></a>如说而行。<a id="a-17"></a>上不孤于佛祖。<a id="a-18"></a>下不负于己灵。<a id="a-19"></a>寿祝一人。<a id="a-1A"></a>功沾九有云。<a id="a-1B"></a>时至元岁在壬午圣制日序。</p>
 </body>
</html>