<!doctype html>
<html id="z3IBWdH1Ox" data-ver="1326">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十上</h1>
  <h2 id="a2">梵行品</h2>
  <p id="a3">诸师。<a id="a-4"></a>谓梵行四心为体。<a id="a-5"></a>圣行三品为体。<a id="a-6"></a>引经云。<a id="a-7"></a>说四无量是梵天道名转梵轮。<a id="a-8"></a>说四谛是第一义天道名转法轮。<a id="a-9"></a>又师言。<a id="a-A"></a>慧定戒为梵行体。<a id="a-B"></a>七善悉知知即慧也。<a id="a-C"></a>四心是十二门禅即定也。<a id="a-D"></a>后明持戒得失即是戒也。<a id="a-E"></a>若然与圣行何异。<a id="a-F"></a>异者梵是化他圣是自行圣。<a id="a-G"></a>以慧为正。<a id="a-H"></a>戒定相成梵以戒为正慧定相成。<a id="a-I"></a>圣是圣人所行。<a id="a-J"></a>梵是净道。<a id="a-K"></a>道通凡圣。<a id="a-L"></a>圣先戒后慧。<a id="a-M"></a>梵先慧后戒。<a id="a-N"></a>是为梵圣异也。<a id="a-O"></a>又师言。<a id="a-P"></a>因果是梵行体。<a id="a-Q"></a>梵者言净是涅槃因。<a id="a-R"></a>能得涅槃故以因果为梵行体。<a id="a-S"></a>义皆不然。<a id="a-T"></a>若四心为体。<a id="a-U"></a>斯乃梵天道。<a id="a-V"></a>非大涅槃。<a id="a-W"></a>若三品为体。<a id="a-X"></a>虽异圣行不出二乘。<a id="a-Y"></a>非大涅槃。<a id="a-Z"></a>因果为体者尚存因果。<a id="a-a"></a>云何名净非大涅槃。<a id="a-b"></a>若非大涅槃是谁梵行名义无取故皆不用。<a id="a-c"></a>今言梵者名净。<a id="a-d"></a>净义有三。<a id="a-e"></a>谓净净。<a id="a-f"></a>不净净。<a id="a-g"></a>非净净非不净净。<a id="a-h"></a>云何净净。<a id="a-i"></a>所谓七善四无量心三品六念。<a id="a-j"></a>如是等法悉是出世涅槃净道。<a id="a-k"></a>今以梵行遍净诸净。<a id="a-l"></a>文云。<a id="a-m"></a>谁是一切诸善根本。<a id="a-n"></a>当言慈是。<a id="a-o"></a>是名净净。<a id="a-p"></a>云何不净净。<a id="a-q"></a>我说是慈有无量门。<a id="a-r"></a>所谓。<a id="a-s"></a>神通。<a id="a-t"></a>调象。<a id="a-u"></a>调狂。<a id="a-v"></a>治眼。<a id="a-w"></a>治创。<a id="a-x"></a>慈游世间悲入汤镬。<a id="a-y"></a>慈善根力无所不现。<a id="a-z"></a>使诸不净悉皆得净。<a id="a-10"></a>是名不净净。<a id="a-11"></a>云何非净净非不净净。<a id="a-12"></a>所谓大乘大般涅槃。<a id="a-13"></a>非因非果非自非他。<a id="a-14"></a>非染非净毕竟清净。<a id="a-15"></a>即是如来常乐我净。<a id="a-16"></a>文云。<a id="a-17"></a>慈若有无是有是无是声闻慈。<a id="a-18"></a>慈若有无非有非无。<a id="a-19"></a>如是之慈是如来慈。<a id="a-1A"></a>如来慈者乃是非净净非不净净。<a id="a-1B"></a>若此三慈纵横并别。<a id="a-1C"></a>非妙非净即一而三即三而一。<a id="a-1D"></a>不可思议。<a id="a-1E"></a>乃得名为清净梵行。<a id="a-1F"></a>从三得名名梵行品。<a id="a-1G"></a>文为二。<a id="a-1H"></a>初明梵行。<a id="a-1I"></a>次叹经。<a id="a-1J"></a>初梵行为三。<a id="a-1K"></a>先七善。<a id="a-1L"></a>次四心三持戒。<a id="a-1M"></a>初七善中二。<a id="a-1N"></a>初征次释。<a id="a-1O"></a>释中三标释结。<a id="a-1P"></a>标则标章。<a id="a-1Q"></a>唱数列名。<a id="a-1R"></a>此七善者。<a id="a-1S"></a>前三通自他。<a id="a-1T"></a>次两专自行。<a id="a-1U"></a>后两是化他。<a id="a-1V"></a>若旁正言之。<a id="a-1W"></a>正是化他旁是自行。<a id="a-1X"></a>释中二。<a id="a-1Y"></a>初明别七善。<a id="a-1Z"></a>次明圆七善。<a id="a-1a"></a>别七善中即为七章。<a id="a-1b"></a>初释知法者。<a id="a-1c"></a>法通自他。<a id="a-1d"></a>以知法故能自行化他。<a id="a-1e"></a>此章亦有标释结。<a id="a-1f"></a>初标如文。<a id="a-1g"></a>次释中二。<a id="a-1h"></a>先列。<a id="a-1i"></a>次释。<a id="a-1j"></a>释中十二部经为十二段。<a id="a-1k"></a>初云修多罗者。<a id="a-1l"></a>旧云。<a id="a-1m"></a>无翻五义训释。<a id="a-1n"></a>或云。<a id="a-1o"></a>契经是用此代彼。<a id="a-1p"></a>或云。<a id="a-1q"></a>契经是正翻。<a id="a-1r"></a>开善云。<a id="a-1s"></a>但通无别。<a id="a-1t"></a>庄严云。<a id="a-1u"></a>有别即是偈颂长行。<a id="a-1v"></a>引成论云。<a id="a-1w"></a>祇夜颂修多罗。<a id="a-1x"></a>祇夜者。<a id="a-1y"></a>具足应云路伽祇夜。<a id="a-1z"></a>祇夜翻为句亦云颂。<a id="a-20"></a>开善云等句。<a id="a-21"></a>庄严云等颂光宅云重颂。<a id="a-22"></a>是颂长行之偈。<a id="a-23"></a>受记者。<a id="a-24"></a>梵云和伽罗那。<a id="a-25"></a>论云解义经。<a id="a-26"></a>此翻受记。<a id="a-27"></a>即授六道三乘等记。<a id="a-28"></a>伽陀经。<a id="a-29"></a>一云不等句。<a id="a-2A"></a>二云不等颂。<a id="a-2B"></a>三云直偈。<a id="a-2C"></a>即孤起偈。<a id="a-2D"></a>所言除修多罗者。<a id="a-2E"></a>除别相被颂长行。<a id="a-2F"></a>又言及诸戒律者。<a id="a-2G"></a>又除戒律中有此偈。<a id="a-2H"></a>知前有长行。<a id="a-2I"></a>无长行者即是孤起。<a id="a-2J"></a>优陀那。<a id="a-2K"></a>论云。<a id="a-2L"></a>无颂之长行。<a id="a-2M"></a>经云。<a id="a-2N"></a>无问自说因缘。<a id="a-2O"></a>此偈出法句。<a id="a-2P"></a>尼陀那论云。<a id="a-2Q"></a>本末次第即因缘经阿波陀那。<a id="a-2R"></a>论云。<a id="a-2S"></a>即譬喻经。<a id="a-2T"></a>伊帝目多伽。<a id="a-2U"></a>论云。<a id="a-2V"></a>一竹伊帝目多伽。<a id="a-2W"></a>开善翻如是语。<a id="a-2X"></a>庄严翻为本事。<a id="a-2Y"></a>言我所说名界经者。<a id="a-2Z"></a>各有界别。<a id="a-2a"></a>欲明各有封印。<a id="a-2b"></a>名如是语。<a id="a-2c"></a>阇陀伽。<a id="a-2d"></a>论云本生。<a id="a-2e"></a>然本生本事不异。<a id="a-2f"></a>即合第九为本生。<a id="a-2g"></a>第八为如是语。<a id="a-2h"></a>开异者第八名本事。<a id="a-2i"></a>第九名本生。<a id="a-2j"></a>毗佛略者。<a id="a-2k"></a>论云广。<a id="a-2l"></a>今经方广。<a id="a-2m"></a>亦云鞞佛略。<a id="a-2n"></a>直广是小乘中名。<a id="a-2o"></a>方广是大乘中名。<a id="a-2p"></a>阿浮达磨即未曾有。<a id="a-2q"></a>优波提舍。<a id="a-2r"></a>即论义。<a id="a-2s"></a>亦云大教。<a id="a-2t"></a>亦云解义。<a id="a-2u"></a>大乘中没解义名。<a id="a-2v"></a>光宅。<a id="a-2w"></a>以前和伽罗那名解义。<a id="a-2x"></a>谓解受记义(云云)。<a id="a-2y"></a>菩萨若能下。<a id="a-2z"></a>是第三总结。<a id="a-30"></a>次释知义者。<a id="a-31"></a>即知十二部经所诠之理。<a id="a-32"></a>今明此解极略应言解十二部经空平等义。<a id="a-33"></a>又于一句解无量义。<a id="a-34"></a>又解毕竟清净义。<a id="a-35"></a>若解三义义势则周。<a id="a-36"></a>第三知时。<a id="a-37"></a>如是时中任布施善即是化他。<a id="a-38"></a>余句多是自行。<a id="a-39"></a>四释知足下。<a id="a-3A"></a>两善是自我。<a id="a-3B"></a>五自知者。<a id="a-3C"></a>谛视善不善。<a id="a-3D"></a>如曾子曰。<a id="a-3E"></a>吾日三省吾身。<a id="a-3F"></a>六云何知众下。<a id="a-3G"></a>两善皆属化他。<a id="a-3H"></a>知众者应备知十法界众。<a id="a-3I"></a>文中略举人及二乘。<a id="a-3J"></a>于一一众施三业化。<a id="a-3K"></a>但略举身口。<a id="a-3L"></a>又化他多用身口。<a id="a-3M"></a>少用意是故略之。<a id="a-3N"></a>七知尊卑者。<a id="a-3O"></a>应备知十界尊卑。<a id="a-3P"></a>文亦简略。<a id="a-3Q"></a>不信是阐提。<a id="a-3R"></a>即地狱界。<a id="a-3S"></a>此则极卑。<a id="a-3T"></a>不往僧坊。<a id="a-3U"></a>无事中福德。<a id="a-3V"></a>即饿鬼界。<a id="a-3W"></a>不礼拜是憍慢。<a id="a-3X"></a>即畜生界。<a id="a-3Y"></a>不听法不受法训。<a id="a-3Z"></a>谄曲很戾即修罗界。<a id="a-3a"></a>不至心听散善不专即人界。<a id="a-3b"></a>不思义者虽至心听不能思义是天法界。<a id="a-3c"></a>不能修行。<a id="a-3d"></a>但有闻思。<a id="a-3e"></a>无有修慧。<a id="a-3f"></a>是二乘方便道浅劣皆卑。<a id="a-3g"></a>但求小乘无大志愿。<a id="a-3h"></a>虽复发真此亦为卑。<a id="a-3i"></a>若求大乘此乃为尊。<a id="a-3j"></a>次第相望乃至圆别。<a id="a-3k"></a>是佛菩萨界。<a id="a-3l"></a>如是节节迭为尊卑。<a id="a-3m"></a>善男子去。<a id="a-3n"></a>即第二明圆七善举两譬者。<a id="a-3o"></a>如意珠譬圆生善。<a id="a-3p"></a>甘露譬圆灭恶。<a id="a-3q"></a>一善一切善无善不备。<a id="a-3r"></a>一灭一切灭无恶不除。<a id="a-3s"></a>故举两譬。<a id="a-3t"></a>先譬。<a id="a-3u"></a>次合譬可见。<a id="a-3v"></a>次如是下合譬云。<a id="a-3w"></a>于人天中最尊最胜。<a id="a-3x"></a>若直以世人天解者未为允当。<a id="a-3y"></a>于贤圣人天中尊胜乃应合文。<a id="a-3z"></a>善男子是名下。<a id="a-40"></a>第三总结。<a id="a-41"></a>能具七善即梵行中之一品。<a id="a-42"></a>第二明四无量心者亦名四等。<a id="a-43"></a>无量从境。<a id="a-44"></a>四等从心。<a id="a-45"></a>何者前境非一故名无量。<a id="a-46"></a>在境虽多。<a id="a-47"></a>我心一相故名为等。<a id="a-48"></a>通而为言。<a id="a-49"></a>境亦名等。<a id="a-4A"></a>心亦无量(云云)。<a id="a-4B"></a>文为二。<a id="a-4C"></a>初明四心。<a id="a-4D"></a>后明心果。<a id="a-4E"></a>初辨四心又二。<a id="a-4F"></a>先明次第四。<a id="a-4G"></a>后明圆四。<a id="a-4H"></a>次第又三。<a id="a-4I"></a>一略标。<a id="a-4J"></a>二论义。<a id="a-4K"></a>三领解。<a id="a-4L"></a>初标如文。<a id="a-4M"></a>次迦葉下论义。<a id="a-4N"></a>先问次答。<a id="a-4O"></a>问开五难。<a id="a-4P"></a>一难四心应三。<a id="a-4Q"></a>二难四心应一。<a id="a-4R"></a>三重难四心应三。<a id="a-4S"></a>四难四心应二。<a id="a-4T"></a>五重难四心应一。<a id="a-4U"></a>合而言之亦成三难。<a id="a-4V"></a>第一与第三难四令三。<a id="a-4W"></a>第二与第五难四令一。<a id="a-4X"></a>第四一难难四令二。<a id="a-4Y"></a>且依经文而分五难。<a id="a-4Z"></a>第一以两心无异同能治嗔应同是一。<a id="a-4a"></a>喜能与乐舍能除痴。<a id="a-4b"></a>是故但三不应有四。<a id="a-4c"></a>慈有三缘下。<a id="a-4d"></a>第二皆同有三难令唯一。<a id="a-4e"></a>先唱三缘。<a id="a-4f"></a>次释三心。<a id="a-4g"></a>三缘深浅但为一义。<a id="a-4h"></a>然约境虽异缘心无别。<a id="a-4i"></a>如缘贫穷即众生缘。<a id="a-4j"></a>知此贫人应须衣食即是法缘。<a id="a-4k"></a>若知众生须知如来受第一乐。<a id="a-4l"></a>则无所须即是无缘。<a id="a-4m"></a>能缘既一不应有四故只是一缘五阴名众生缘者。<a id="a-4n"></a>五阴从何而生。<a id="a-4o"></a>缘所须物而施与之。<a id="a-4p"></a>是名法缘。<a id="a-4q"></a>若缘如来不须此物。<a id="a-4r"></a>即是无缘。<a id="a-4s"></a>欲明缘境心遍。<a id="a-4t"></a>乃至上缘于佛况复余境。<a id="a-4u"></a>慈之所缘下。<a id="a-4v"></a>第三举三缘难。<a id="a-4w"></a>众生境浅法空则深。<a id="a-4x"></a>无缘两无是故极深。<a id="a-4y"></a>既有三缘宁得有四只应有三。<a id="a-4z"></a>成论人云。<a id="a-50"></a>缘生是生空。<a id="a-51"></a>缘法是法空。<a id="a-52"></a>缘如来是平等空。<a id="a-53"></a>此失文意。<a id="a-54"></a>文云。<a id="a-55"></a>缘众生者。<a id="a-56"></a>缘于父母妻子愿与其乐。<a id="a-57"></a>何时云空。<a id="a-58"></a>人有二种下第四难。<a id="a-59"></a>人有二种。<a id="a-5A"></a>见行利根。<a id="a-5B"></a>爱行钝根。<a id="a-5C"></a>利人好嗔为教钝者。<a id="a-5D"></a>十遍不解是故生嗔。<a id="a-5E"></a>为此义故须修慈悲以舍嗔心。<a id="a-5F"></a>钝见利者恒生嫉妒。<a id="a-5G"></a>所以令其修于喜舍即除嫉妒。<a id="a-5H"></a>若尔只见有二不应有四。<a id="a-5I"></a>夫无量者下。<a id="a-5J"></a>第二以名字离合作难既言无量岂得唯四。<a id="a-5K"></a>既其但四不应无量。<a id="a-5L"></a>若无量者唯应是一。<a id="a-5M"></a>次如来答为二。<a id="a-5N"></a>先破定四之执。<a id="a-5O"></a>次答无四之难。<a id="a-5P"></a>初有三。<a id="a-5Q"></a>一明教门广略不定。<a id="a-5R"></a>二明反常不定。<a id="a-5S"></a>三明治惑不定。<a id="a-5T"></a>既其不定何必须四。<a id="a-5U"></a>初约十二因缘不定为答。<a id="a-5V"></a>或十一乃至二一因缘。<a id="a-5W"></a>随机利益不可为定。<a id="a-5X"></a>除生一法者。<a id="a-5Y"></a>河西云。<a id="a-5Z"></a>萨遮尼揵。<a id="a-5a"></a>聪明鍱腹。<a id="a-5b"></a>头戴火冠来至佛所。<a id="a-5c"></a>其心高逸不听佛法。<a id="a-5d"></a>密迹杵拟怖方听法。<a id="a-5e"></a>其父是梵志母是尼揵。<a id="a-5f"></a>俱共出家。<a id="a-5g"></a>以从非法父母生故。<a id="a-5h"></a>唯此为耻。<a id="a-5i"></a>余无所惮佛将护之。<a id="a-5j"></a>故除生一法唯说十一。<a id="a-5k"></a>为迦葉说。<a id="a-5l"></a>以辟支根利复无忌讳。<a id="a-5m"></a>具说十二。<a id="a-5n"></a>善男子如来方便下。<a id="a-5o"></a>第二反常不定。<a id="a-5p"></a>或谓口密不定。<a id="a-5q"></a>佛实具足常乐我净。<a id="a-5r"></a>亦说无常不净。<a id="a-5s"></a>生死实是无常不净。<a id="a-5t"></a>亦说常乐我净。<a id="a-5u"></a>善男子或有众生下。<a id="a-5v"></a>第三治惑不定。<a id="a-5w"></a>谓身密不定。<a id="a-5x"></a>作转轮王施财是舍。<a id="a-5y"></a>与五欲乐是喜。<a id="a-5z"></a>作仆使趋走是慈。<a id="a-60"></a>诃谏是悲。<a id="a-61"></a>善男子是无量下。<a id="a-62"></a>第二答无四之问。<a id="a-63"></a>又二。<a id="a-64"></a>前总后别。<a id="a-65"></a>总又二。<a id="a-66"></a>初举二事。<a id="a-67"></a>次总非前问。<a id="a-68"></a>举二事者。<a id="a-69"></a>前举体异。<a id="a-6A"></a>次明用异。<a id="a-6B"></a>初体异者。<a id="a-6C"></a>得报不同。<a id="a-6D"></a>慈得遍净。<a id="a-6E"></a>悲得空处。<a id="a-6F"></a>喜得识处。<a id="a-6G"></a>舍得不用处。<a id="a-6H"></a>处异故治惑不同。<a id="a-6I"></a>如是无量伴类下。<a id="a-6J"></a>第二明用异者。<a id="a-6K"></a>贪取人物。<a id="a-6L"></a>慈与人物。<a id="a-6M"></a>嗔与人苦。<a id="a-6N"></a>悲拔人苦。<a id="a-6O"></a>嫉忌人乐。<a id="a-6P"></a>喜与人乐。<a id="a-6Q"></a>痴长憎爱。<a id="a-6R"></a>舍亡爱憎。<a id="a-6S"></a>以是义故下。<a id="a-6T"></a>二总结前非。<a id="a-6U"></a>非一者非第二第五。<a id="a-6V"></a>非二者非第四。<a id="a-6W"></a>非三者非第一。<a id="a-6X"></a>第三如汝所说下。<a id="a-6Y"></a>第二别答五问即为五章。<a id="a-6Z"></a>此初答第一治惑难唯三无四。<a id="a-6a"></a>今明。<a id="a-6b"></a>虽同治嗔。<a id="a-6c"></a>嗔有轻重。<a id="a-6d"></a>是故成四。<a id="a-6e"></a>有六复次如文。<a id="a-6f"></a>是故迦葉是无量下。<a id="a-6g"></a>答第二同缘难。<a id="a-6h"></a>治惑不同伴类有四。<a id="a-6i"></a>何得令同。<a id="a-6j"></a>有三缘但共为一。<a id="a-6k"></a>复以器下。<a id="a-6l"></a>答第三浅深难。<a id="a-6m"></a>难令有三。<a id="a-6n"></a>今明随用有四。<a id="a-6o"></a>岂逐行为三。<a id="a-6p"></a>或言器是境。<a id="a-6q"></a>以行分别下。<a id="a-6r"></a>答第四据人利钝难。<a id="a-6s"></a>欲明虽有两人而有四行不得为二。<a id="a-6t"></a>以无量故下。<a id="a-6u"></a>答第五名字难为二。<a id="a-6v"></a>初列四章门。<a id="a-6w"></a>次广解释。<a id="a-6x"></a>欲明无量有四句。<a id="a-6y"></a>何妨得有四种无量。<a id="a-6z"></a>迦葉白佛下。<a id="a-70"></a>第三领解如文。<a id="a-71"></a>世尊颇有菩萨下。<a id="a-72"></a>第二明不次第即圆四心又二。<a id="a-73"></a>初料简小慈。<a id="a-74"></a>次显大慈。<a id="a-75"></a>此之大小小亦不小。<a id="a-76"></a>不可以凡夫为小二乘为大。<a id="a-77"></a>二乘为小菩萨为大。<a id="a-78"></a>何以故凡夫二乘俱不住于大涅槃故。<a id="a-79"></a>今以次第慈为小。<a id="a-7A"></a>不次第慈为大。<a id="a-7B"></a>此两俱住大涅槃故。<a id="a-7C"></a>有人。<a id="a-7D"></a>以似为小真为大。<a id="a-7E"></a>此亦不然。<a id="a-7F"></a>次第似真俱小。<a id="a-7G"></a>不次第似真俱大。<a id="a-7H"></a>故简小有两问答。<a id="a-7I"></a>初问有菩萨住大涅槃有慈悲心。<a id="a-7J"></a>非是大慈心不此正问次第梵行。<a id="a-7K"></a>次佛答为三。<a id="a-7L"></a>一唱有。<a id="a-7M"></a>二释有。<a id="a-7N"></a>三结有。<a id="a-7O"></a>初倡如文。<a id="a-7P"></a>次释有中二。<a id="a-7Q"></a>先出境。<a id="a-7R"></a>次明观。<a id="a-7S"></a>初境有九品。<a id="a-7T"></a>冤亲中人各有三品。<a id="a-7U"></a>或谓中人唯一但七。<a id="a-7V"></a>中人于我无冤无亲不须开三。<a id="a-7W"></a>一往如此。<a id="a-7X"></a>然此中人不无愚智贵贱之殊。<a id="a-7Y"></a>故可分三便成九境即有九慈。<a id="a-7Z"></a>次是菩萨下正明修观。<a id="a-7a"></a>若全未修。<a id="a-7b"></a>但欲与其三亲三乐三冤三苦。<a id="a-7c"></a>三种中人不与苦乐。<a id="a-7d"></a>若初修慈。<a id="a-7e"></a>于三亲中与三品乐。<a id="a-7f"></a>于三中人与三品乐。<a id="a-7g"></a>于三冤人上冤与下乐。<a id="a-7h"></a>中冤与中乐。<a id="a-7i"></a>下冤与上乐。<a id="a-7j"></a>第二修时。<a id="a-7k"></a>上冤与中乐。<a id="a-7l"></a>中下两冤与其上乐。<a id="a-7m"></a>第三修时。<a id="a-7n"></a>三冤并与上乐。<a id="a-7o"></a>未是亲中三种之乐。<a id="a-7p"></a>第四修时。<a id="a-7q"></a>即以中人下乐并与三冤。<a id="a-7r"></a>第五修时。<a id="a-7s"></a>以中人中乐并与三冤。<a id="a-7t"></a>第六修时以中人上乐并与三冤。<a id="a-7u"></a>第七修时。<a id="a-7v"></a>以三亲下乐并与三冤。<a id="a-7w"></a>第八修时。<a id="a-7x"></a>以三亲中乐并与三冤。<a id="a-7y"></a>第九修时。<a id="a-7z"></a>以三亲上乐并与三冤。<a id="a-80"></a>是名上冤与增上乐。<a id="a-81"></a>尔时得名慈心成就。<a id="a-82"></a>又直取三品乐与九种境。<a id="a-83"></a>初入观时三亲与三乐。<a id="a-84"></a>第二时中亲与上乐。<a id="a-85"></a>下亲与中乐。<a id="a-86"></a>第三时下亲与上乐。<a id="a-87"></a>第四时下中人与下乐。<a id="a-88"></a>第五时下中人与中乐。<a id="a-89"></a>第六时下中人与上乐。<a id="a-8A"></a>第七时上冤与下乐。<a id="a-8B"></a>第八时上冤与中乐。<a id="a-8C"></a>第九时上冤与上乐。<a id="a-8D"></a>是名慈心成就。<a id="a-8E"></a>今文中但略有四番入观。<a id="a-8F"></a>初番三亲等与上乐。<a id="a-8G"></a>此总三亲以为一番。<a id="a-8H"></a>别开三冤以为三番。<a id="a-8I"></a>若明修观实有九品修习不同。<a id="a-8J"></a>而今文中但明三品。<a id="a-8K"></a>善男子是名得慈下。<a id="a-8L"></a>第三结有。<a id="a-8M"></a>世尊何缘下。<a id="a-8N"></a>是第二番亦先问。<a id="a-8O"></a>次答。<a id="a-8P"></a>答为三。<a id="a-8Q"></a>一倡难成。<a id="a-8R"></a>二释。<a id="a-8S"></a>三结。<a id="a-8T"></a>初文但次何以故下释先法。<a id="a-8U"></a>次譬凡举四譬如文。<a id="a-8V"></a>惑强慈弱不得名大。<a id="a-8W"></a>达惑慈成方名大慈。<a id="a-8X"></a>以是义下第三结。<a id="a-8Y"></a>善男子菩萨住初地下。<a id="a-8Z"></a>是第二显大明圆四心方是大慈。<a id="a-8a"></a>文为二。<a id="a-8b"></a>一明大慈。<a id="a-8c"></a>二明虚实。<a id="a-8d"></a>初大慈又三。<a id="a-8e"></a>一正明大慈。<a id="a-8f"></a>二明兼用。<a id="a-8g"></a>三明善本。<a id="a-8h"></a>初正明大慈又三。<a id="a-8i"></a>谓倡释结。<a id="a-8j"></a>初倡如文。<a id="a-8k"></a>次释中意者。<a id="a-8l"></a>上来于上冤与上乐。<a id="a-8m"></a>未于阐提与其上乐。<a id="a-8n"></a>今此圆慈。<a id="a-8o"></a>缘于阐提。<a id="a-8p"></a>但见实相不见其过。<a id="a-8q"></a>故不生嗔方是大慈。<a id="a-8r"></a>三结如文。<a id="a-8s"></a>善男子为诸众生下。<a id="a-8t"></a>是第二明慈兼用者。<a id="a-8u"></a>若慈但与乐悲唯拔苦则非兼用。<a id="a-8v"></a>今明慈亦拔苦悲亦与乐。<a id="a-8w"></a>舍中亦二如文。<a id="a-8x"></a>唯四无量心下。<a id="a-8y"></a>第三明善本为三。<a id="a-8z"></a>初为六度本。<a id="a-90"></a>次为发心本。<a id="a-91"></a>三自相本。<a id="a-92"></a>迦葉白佛下。<a id="a-93"></a>第二明虚实开善谓为实观亦先问。<a id="a-94"></a>次答。<a id="a-95"></a>问为三。<a id="a-96"></a>一夺难。<a id="a-97"></a>二纵难。<a id="a-98"></a>三遮难。<a id="a-99"></a>初夺难者又二。<a id="a-9A"></a>先法。<a id="a-9B"></a>次譬。<a id="a-9C"></a>初法者明虽欲拔苦实未拔苦。<a id="a-9D"></a>皆是虚言。<a id="a-9E"></a>虽欲与乐。<a id="a-9F"></a>实不得乐。<a id="a-9G"></a>此是假说。<a id="a-9H"></a>次举譬显。<a id="a-9I"></a>亦如比丘作假想观。<a id="a-9J"></a>观羹为薉而实非薉。<a id="a-9K"></a>虽言与乐实不得乐。<a id="a-9L"></a>世尊若非虚妄下。<a id="a-9M"></a>第二纵难。<a id="a-9N"></a>纵有实益何以不见得安乐者。<a id="a-9O"></a>若实与乐今佛菩萨无量无边。<a id="a-9P"></a>何以不见与众生乐。<a id="a-9Q"></a>若当真实下。<a id="a-9R"></a>第三遮难。<a id="a-9S"></a>佛若答言是虚无实如来亦由往昔行慈得为梵主。<a id="a-9T"></a>最胜最上何得无益。<a id="a-9U"></a>是故遮云。<a id="a-9V"></a>不得无益故名遮难。<a id="a-9W"></a>次佛言善男子下。<a id="a-9X"></a>答前三难。<a id="a-9Y"></a>初答遮难。<a id="a-9Z"></a>次答夺难。<a id="a-9a"></a>三答纵难。<a id="a-9b"></a>初答遮难为二。<a id="a-9c"></a>先叹其遮。<a id="a-9d"></a>次正答。<a id="a-9e"></a>答中四偈为三。<a id="a-9f"></a>初一行明大慈。<a id="a-9g"></a>次一行大悲。<a id="a-9h"></a>三两行格量。<a id="a-9i"></a>实能与乐功福无量。<a id="a-9j"></a>善男子夫修慈者下。<a id="a-9k"></a>二答夺难。<a id="a-9l"></a>又二。<a id="a-9m"></a>初倡真实。<a id="a-9n"></a>故举声闻假想之非。<a id="a-9o"></a>显菩萨是实。<a id="a-9p"></a>云何知耶。<a id="a-9q"></a>第二广明是实。<a id="a-9r"></a>又五。<a id="a-9s"></a>一实能转境。<a id="a-9t"></a>二实能治惑。<a id="a-9u"></a>三实能善本。<a id="a-9v"></a>四实能遍诸法。<a id="a-9w"></a>五实不可思议。<a id="a-9x"></a>初为三。<a id="a-9y"></a>一倡。<a id="a-9z"></a>二释。<a id="a-A0"></a>三结。<a id="a-A1"></a>初如文。<a id="a-A2"></a>释中意者。<a id="a-A3"></a>解此有二。<a id="a-A4"></a>一实能转境。<a id="a-A5"></a>二但能令见。<a id="a-A6"></a>若转金为土则可实转。<a id="a-A7"></a>若令众生为非众生但能令见。<a id="a-A8"></a>一师云。<a id="a-A9"></a>经云能成。<a id="a-AA"></a>云何二解。<a id="a-AB"></a>菩萨非但能转金成土亦转众生成非众生。<a id="a-AC"></a>非众生者即是草木。<a id="a-AD"></a>转非众生成于众生。<a id="a-AE"></a>若言众生本来虚妄无所有者。<a id="a-AF"></a>当知众生有非众生。<a id="a-AG"></a>若言诸法有安乐性。<a id="a-AH"></a>即非众生亦是众生。<a id="a-AI"></a>情与无情有性无性准此可知。<a id="a-AJ"></a>私问。<a id="a-AK"></a>若众生与非众生实更互转。<a id="a-AL"></a>情作无情无情作情是义难信。<a id="a-AM"></a>若不实转圣力徒施。<a id="a-AN"></a>总而言之只是诸佛菩萨。<a id="a-AO"></a>自既依正。<a id="a-AP"></a>不二而二二而不二。<a id="a-AQ"></a>能令众生亦复如是。<a id="a-AR"></a>此则永转。<a id="a-AS"></a>若暂转者。<a id="a-AT"></a>不无斯义。<a id="a-AU"></a>亦令转者不自觉知。<a id="a-AV"></a>况复慈即如来如来即慈。<a id="a-AW"></a>慈即佛性佛性即诸法。<a id="a-AX"></a>敬请后德思之思之。<a id="a-AY"></a>复次善男子下。<a id="a-AZ"></a>第二明实能治惑。<a id="a-Aa"></a>又三。<a id="a-Ab"></a>谓倡释结。<a id="a-Ac"></a>旧云。<a id="a-Ad"></a>四等但是功德猗乐相伏非究竟断。<a id="a-Ae"></a>此中四等即是般若即是能断。<a id="a-Af"></a>复次善男子四无量下。<a id="a-Ag"></a>第三明实为善本。<a id="a-Ah"></a>又二。<a id="a-Ai"></a>先明能为大乘善本。<a id="a-Aj"></a>次明能为三乘善本。<a id="a-Ak"></a>初又二。<a id="a-Al"></a>初明通为一切善本。<a id="a-Am"></a>次明能为布施之本。<a id="a-An"></a>初文可见。<a id="a-Ao"></a>善男子菩萨下。<a id="a-Ap"></a>二偏明为布施之本。<a id="a-Aq"></a>又五。<a id="a-Ar"></a>一正施本。<a id="a-As"></a>二无相为得。<a id="a-At"></a>三有相为失。<a id="a-Au"></a>四明一心即四心。<a id="a-Av"></a>五广发誓愿。<a id="a-Aw"></a>初明施本举八事。<a id="a-Ax"></a>为下八事作本。<a id="a-Ay"></a>如是施时下。<a id="a-Az"></a>第二明无相为得。<a id="a-B0"></a>又三。<a id="a-B1"></a>初总。<a id="a-B2"></a>次别。<a id="a-B3"></a>三结。<a id="a-B4"></a>初如文。<a id="a-B5"></a>次别中云。<a id="a-B6"></a>不见因果者。<a id="a-B7"></a>施时是因。<a id="a-B8"></a>得报是果。<a id="a-B9"></a>得果是常。<a id="a-BA"></a>不得是断。<a id="a-BB"></a>菩萨皆不作如此施。<a id="a-BC"></a>三虽复下结如文。<a id="a-BD"></a>善男子菩萨若见下。<a id="a-BE"></a>第三明有相为失为三。<a id="a-BF"></a>法譬合。<a id="a-BG"></a>法如文。<a id="a-BH"></a>譬中。<a id="a-BI"></a>人譬浅行菩萨。<a id="a-BJ"></a>箭譬悭起。<a id="a-BK"></a>眷属请医譬知识劝施。<a id="a-BL"></a>言且待者。<a id="a-BM"></a>譬不肯时施。<a id="a-BN"></a>我当观者。<a id="a-BO"></a>取相分别。<a id="a-BP"></a>毒箭谁射。<a id="a-BQ"></a>譬分别福田若持若犯。<a id="a-BR"></a>何箭竹柳。<a id="a-BS"></a>譬分别施物何物可舍何物不可。<a id="a-BT"></a>所有毒者。<a id="a-BU"></a>譬执施之人竟不知施。<a id="a-BV"></a>而命终者。<a id="a-BW"></a>既不得施为悭所蔽断善根命。<a id="a-BX"></a>合譬如文。<a id="a-BY"></a>复次善男子下。<a id="a-BZ"></a>第四一心即四。<a id="a-Ba"></a>显圆慈相。<a id="a-Bb"></a>明行施时具有四等。<a id="a-Bc"></a>施时生慈及以起悲施时心喜施已是舍。<a id="a-Bd"></a>菩萨于慈心中下。<a id="a-Be"></a>第五广发誓愿。<a id="a-Bf"></a>凡有八重。<a id="a-Bg"></a>初明施食乃至灯明。<a id="a-Bh"></a>初三如文。<a id="a-Bi"></a>第四施衣云离身一尺六寸者。<a id="a-Bj"></a>一依理云。<a id="a-Bk"></a>裂诸见衣除十六知见。<a id="a-Bl"></a>二依事云。<a id="a-Bm"></a>面各四寸即一尺六。<a id="a-Bn"></a>第五施华香中云无戒者。<a id="a-Bo"></a>是无戒之戒非是不受及受不得之无。<a id="a-Bp"></a>华严云。<a id="a-Bq"></a>如虚空戒无所依戒。<a id="a-Br"></a>大集云。<a id="a-Bs"></a>无所住戒见住戒非故。<a id="a-Bt"></a>言无作戒者非是非色非心之无作。<a id="a-Bu"></a>乃是此戒。<a id="a-Bv"></a>不作生死涅槃之戒。<a id="a-Bw"></a>余如文。<a id="a-Bx"></a>善男子一切声闻下第二为三乘本。<a id="a-By"></a>又三。<a id="a-Bz"></a>初明三乘。<a id="a-C0"></a>次一切法。<a id="a-C1"></a>三总结。<a id="a-C2"></a>以此章用慈摄一切法无法不遍。<a id="a-C3"></a>圆慈之义转更明显。<a id="a-C4"></a>然善本者。<a id="a-C5"></a>即是利他。<a id="a-C6"></a>利他之中慈悲最胜。<a id="a-C7"></a>初文即是三乘。<a id="a-C8"></a>菩萨摩诃下。<a id="a-C9"></a>第二别列一切法。<a id="a-CA"></a>不净与出入息即是二甘露门。<a id="a-CB"></a>七方便者数师云。<a id="a-CC"></a>一不净。<a id="a-CD"></a>二别相。<a id="a-CE"></a>三总相。<a id="a-CF"></a>四暖。<a id="a-CG"></a>五顶。<a id="a-CH"></a>六忍。<a id="a-CI"></a>七世第一。<a id="a-CJ"></a>论师云。<a id="a-CK"></a>一色苦。<a id="a-CL"></a>二色集。<a id="a-CM"></a>三色灭。<a id="a-CN"></a>四色道。<a id="a-CO"></a>五色过。<a id="a-CP"></a>六色味。<a id="a-CQ"></a>七色出。<a id="a-CR"></a>三观处者。<a id="a-CS"></a>谓苦无常无我。<a id="a-CT"></a>此小乘名。<a id="a-CU"></a>若大乘者。<a id="a-CV"></a>观十二因缘苦业烦恼。<a id="a-CW"></a>以为三观。<a id="a-CX"></a>又璎珞云。<a id="a-CY"></a>明三观者。<a id="a-CZ"></a>二谛观。<a id="a-Ca"></a>平等观。<a id="a-Cb"></a>中道第一义观(云云)。<a id="a-Cc"></a>无争有三解。<a id="a-Cd"></a>一云。<a id="a-Ce"></a>慈心成故无争。<a id="a-Cf"></a>二云。<a id="a-Cg"></a>空解明故无争。<a id="a-Ch"></a>三云。<a id="a-Ci"></a>随心觉照与物不争。<a id="a-Cj"></a>本际智者二解。<a id="a-Ck"></a>一空解为本际故。<a id="a-Cl"></a>阿若憍陈如。<a id="a-Cm"></a>名了本际。<a id="a-Cn"></a>二以边际智。<a id="a-Co"></a>缘延促自在为本际智。<a id="a-Cp"></a>以是义下。<a id="a-Cq"></a>第三总结。<a id="a-Cr"></a>善男子能为善者下。<a id="a-Cs"></a>是第四实遍即是诸善。<a id="a-Ct"></a>亦是遍于一切善法。<a id="a-Cu"></a>明圆慈转显。<a id="a-Cv"></a>又二。<a id="a-Cw"></a>先明即大乘诸善。<a id="a-Cx"></a>一十五句。<a id="a-Cy"></a>次明即小乘诸善。<a id="a-Cz"></a>有十六句。<a id="a-D0"></a>初十五句。<a id="a-D1"></a>句句中皆结是如来慈。<a id="a-D2"></a>慈若无常下。<a id="a-D3"></a>是第二遍小乘善法十六句。<a id="a-D4"></a>亦句句后皆结是声闻慈。<a id="a-D5"></a>善男子慈若有无下。<a id="a-D6"></a>第五明实不可思议。<a id="a-D7"></a>又四。<a id="a-D8"></a>一叹大慈体。<a id="a-D9"></a>二叹行慈人。<a id="a-DA"></a>三叹诠慈教。<a id="a-DB"></a>即大涅槃。<a id="a-DC"></a>四叹说慈主。<a id="a-DD"></a>初叹慈体。<a id="a-DE"></a>旧有三解。<a id="a-DF"></a>一云。<a id="a-DG"></a>众生慈缘有。<a id="a-DH"></a>法缘缘无。<a id="a-DI"></a>无缘缘非有非无。<a id="a-DJ"></a>二云。<a id="a-DK"></a>初地至三地。<a id="a-DL"></a>空心多故是无。<a id="a-DM"></a>四地至七地。<a id="a-DN"></a>有心多故是有。<a id="a-DO"></a>八地至十地。<a id="a-DP"></a>有无并观故云非有非无。<a id="a-DQ"></a>三云。<a id="a-DR"></a>同据佛果妙有故是有。<a id="a-DS"></a>无生死界故是无。<a id="a-DT"></a>冥真故非有非无。<a id="a-DU"></a>今言不然。<a id="a-DV"></a>缘五阴法如何是无。<a id="a-DW"></a>若是无者即应入真。<a id="a-DX"></a>既不入真何得是无。<a id="a-DY"></a>有若是无。<a id="a-DZ"></a>无缘何异。<a id="a-Da"></a>又初地至三地。<a id="a-Db"></a>岂一向空。<a id="a-Dc"></a>又非有无岂皆佛地。<a id="a-Dd"></a>今文叹于行慈之人。<a id="a-De"></a>但行慈者皆有双非。<a id="a-Df"></a>不必唯佛此乃正明梵行中意。<a id="a-Dg"></a>若缘净净是无。<a id="a-Dh"></a>若缘不净净是有。<a id="a-Di"></a>若缘非净非不净。<a id="a-Dj"></a>是非有非无。<a id="a-Dk"></a>不并不别。<a id="a-Dl"></a>又缘于三谛。<a id="a-Dm"></a>缘真故无缘。<a id="a-Dn"></a>俗故有缘。<a id="a-Do"></a>中故非有非无。<a id="a-Dp"></a>中论云。<a id="a-Dq"></a>因缘所生法。<a id="a-Dr"></a>即空即假即中道义。<a id="a-Ds"></a>问四句是戏论何以释经。<a id="a-Dt"></a>答定性四句即是戏论。<a id="a-Du"></a>假名四句非是戏论。<a id="a-Dv"></a>菩萨住于下。<a id="a-Dw"></a>第二叹行慈人。<a id="a-Dx"></a>是大涅槃下。<a id="a-Dy"></a>第三叹诠慈之教。<a id="a-Dz"></a>诸佛如来下。<a id="a-E0"></a>第四叹说慈之主。<a id="a-E1"></a>迦葉白佛下。<a id="a-E2"></a>第三追答第二纵难。<a id="a-E3"></a>前难云。<a id="a-E4"></a>慈悲若实应有利益。<a id="a-E5"></a>故更牒问请答。<a id="a-E6"></a>还复进退两难一就实修慈为难。<a id="a-E7"></a>若佛实修应与众生。<a id="a-E8"></a>何以众生不得慈益。<a id="a-E9"></a>若慈不能与众生益。<a id="a-EA"></a>慈即无用。<a id="a-EB"></a>答又三。<a id="a-EC"></a>初明实有益。<a id="a-ED"></a>二引事证。<a id="a-EE"></a>三结叹不思议。<a id="a-EF"></a>初又三。<a id="a-EG"></a>前倡有益。<a id="a-EH"></a>次善男子下释益。<a id="a-EI"></a>三以是义故下结益。<a id="a-EJ"></a>初如文。<a id="a-EK"></a>次释益。<a id="a-EL"></a>若定业不转则不得益。<a id="a-EM"></a>若不定业则得益也。<a id="a-EN"></a>虽是定业若修善者还成不定。<a id="a-EO"></a>如定寿八十此不可转。<a id="a-EP"></a>若中间非横慈即益之。<a id="a-EQ"></a>云何定业。<a id="a-ER"></a>如初兴杀起重毒害。<a id="a-ES"></a>杀时决定杀后畅快。<a id="a-ET"></a>并起恚心。<a id="a-EU"></a>此业即定则不能与乐。<a id="a-EV"></a>若不定者慈能与乐。<a id="a-EW"></a>问业自不定自应得乐。<a id="a-EX"></a>何须慈与。<a id="a-EY"></a>答业虽不定或转成定。<a id="a-EZ"></a>若得慈益转重为轻。<a id="a-Ea"></a>见虎豹等自然生怖者。<a id="a-Eb"></a>喻行慈者人见生喜。<a id="a-Ec"></a>善男子我说是慈有无量门下。<a id="a-Ed"></a>第二引事为证。<a id="a-Ee"></a>凡举八事慈运神通以救众生。<a id="a-Ef"></a>初事中文云。<a id="a-Eg"></a>谓呼是血者。<a id="a-Eh"></a>有三解。<a id="a-Ei"></a>此是十二年前未制坏色故纯着赤。<a id="a-Ej"></a>二云。<a id="a-Ek"></a>五部不同。<a id="a-El"></a>十诵一衣三种杂点。<a id="a-Em"></a>五分四分三随着一。<a id="a-En"></a>谓青泥木兰。<a id="a-Eo"></a>木兰赤色。<a id="a-Ep"></a>三云三色。<a id="a-Eq"></a>衣中一衣即用三色点之。<a id="a-Er"></a>如大豆许。<a id="a-Es"></a>但诸弟子并着点衣但其点虽小遥望犹赤。<a id="a-Et"></a>次五事可见。<a id="a-Eu"></a>第七事初云憍萨罗舍卫者。<a id="a-Ev"></a>或有言是一国异名。<a id="a-Ew"></a>或云。<a id="a-Ex"></a>憍萨是附庸国。<a id="a-Ey"></a>其国有贼故波斯遣兵。<a id="a-Ez"></a>善男子下第三结叹。<a id="a-F0"></a>夫无量者。<a id="a-F1"></a>不可思议乃是通叹菩萨所行。<a id="a-F2"></a>不可思议叹次第慈。<a id="a-F3"></a>诸佛所行即叹圆慈。<a id="a-F4"></a>是大乘典即是叹教。<a id="a-F5"></a>皆不思议俱会一圆。<a id="a-F6"></a>言语道断心行处灭。<a id="a-F7"></a>不可说不可量。</p>
  <p data-pb></p>
  <h2 id="aF8">梵行品之二</h2>
  <p id="aF9">起卷。<a id="a-FA"></a>是第二明四心果。<a id="a-FB"></a>又为二。<a id="a-FC"></a>初明三心极爱地果。<a id="a-FD"></a>次明舍心空平等地果。<a id="a-FE"></a>旧二解。<a id="a-FF"></a>一云。<a id="a-FG"></a>三心未成但共一果。<a id="a-FH"></a>一心已成独得一果。<a id="a-FI"></a>二云。<a id="a-FJ"></a>三心同是有行故共一果。<a id="a-FK"></a>一心空行独得一果。<a id="a-FL"></a>义皆不然。<a id="a-FM"></a>三心未成何以得果。<a id="a-FN"></a>又四心同缘众生。<a id="a-FO"></a>同缘于法。<a id="a-FP"></a>同是有行。<a id="a-FQ"></a>同缘无缘同是无行。<a id="a-FR"></a>有无既同三一应等。<a id="a-FS"></a>今亦一往别圆两判。<a id="a-FT"></a>别者即理而事。<a id="a-FU"></a>慈悲喜三与爱相扶故制一果。<a id="a-FV"></a>舍心扶空故独一果。<a id="a-FW"></a>若圆判者。<a id="a-FX"></a>上明一慈即悲喜舍。<a id="a-FY"></a>圆慈即遍一切诸法。<a id="a-FZ"></a>无法不收果岂隔别特是文略亦是互现(云云)。<a id="a-Fa"></a>一子地文为二。<a id="a-Fb"></a>初明地果。<a id="a-Fc"></a>后论义。<a id="a-Fd"></a>初先倡章门。<a id="a-Fe"></a>次解释初文。<a id="a-Ff"></a>旧云。<a id="a-Fg"></a>是性地。<a id="a-Fh"></a>二云。<a id="a-Fi"></a>八地已上。<a id="a-Fj"></a>三云。<a id="a-Fk"></a>是初地。<a id="a-Fl"></a>今明不然。<a id="a-Fm"></a>先明圣行即是自行已云初地。<a id="a-Fn"></a>此明梵行即是化他。<a id="a-Fo"></a>先之自行已入初地化他何容但是性地。<a id="a-Fp"></a>何容超至八地已上斯皆若过若不及。<a id="a-Fq"></a>正是初地证化他果。<a id="a-Fr"></a>云何此地去。<a id="a-Fs"></a>是解释。<a id="a-Ft"></a>先标两章。<a id="a-Fu"></a>谓极爱一子。<a id="a-Fv"></a>然极爱故一子。<a id="a-Fw"></a>一子故极爱。<a id="a-Fx"></a>不应有异。<a id="a-Fy"></a>而今分别。<a id="a-Fz"></a>极爱就心。<a id="a-G0"></a>一子就境。<a id="a-G1"></a>子非我内故言外境。<a id="a-G2"></a>次释中凡举五譬。<a id="a-G3"></a>初譬释极爱。<a id="a-G4"></a>四譬释一子。<a id="a-G5"></a>结判分明。<a id="a-G6"></a>初如文。<a id="a-G7"></a>譬如父母下。<a id="a-G8"></a>第二譬菩萨见诸凡夫起恶。<a id="a-G9"></a>因是生悲。<a id="a-GA"></a>如人小时下。<a id="a-GB"></a>第三别譬发心学人起于取着。<a id="a-GC"></a>土块等譬五阴。<a id="a-GD"></a>下文合云。<a id="a-GE"></a>身口意业。<a id="a-GF"></a>左譬实智。<a id="a-GG"></a>右譬权智。<a id="a-GH"></a>又左譬定观。<a id="a-GI"></a>右譬智拔。<a id="a-GJ"></a>捉头救其身非。<a id="a-GK"></a>挑出救其口过。<a id="a-GL"></a>譬如父母下。<a id="a-GM"></a>第四别譬众生感于苦果。<a id="a-GN"></a>故言同生地狱。<a id="a-GO"></a>譬如父母下。<a id="a-GP"></a>第五通譬救因果。<a id="a-GQ"></a>迦葉白佛去。<a id="a-GR"></a>第二论义。<a id="a-GS"></a>两番问答。<a id="a-GT"></a>初番论义。<a id="a-GU"></a>次番领解。<a id="a-GV"></a>初中先问次答。<a id="a-GW"></a>初问为二。<a id="a-GX"></a>一直申不解。<a id="a-GY"></a>次若诸菩萨下。<a id="a-GZ"></a>正是论义。<a id="a-Ga"></a>或云五难。<a id="a-Gb"></a>或云三难。<a id="a-Gc"></a>一难杀婆罗门。<a id="a-Gd"></a>二难骂提婆达多。<a id="a-Ge"></a>三举须菩提为况。<a id="a-Gf"></a>初杀婆罗门。<a id="a-Gg"></a>又三。<a id="a-Gh"></a>一何故杀。<a id="a-Gi"></a>二应护念。<a id="a-Gj"></a>三何不堕狱。<a id="a-Gk"></a>若使等视者。<a id="a-Gl"></a>是第二骂调达。<a id="a-Gm"></a>三举须菩提小乘况大。<a id="a-Gn"></a>小乘尚乃护生若此。<a id="a-Go"></a>况佛果满犹有杀骂。<a id="a-Gp"></a>若慈何故令人增长烦恼。<a id="a-Gq"></a>汝今不应下。<a id="a-Gr"></a>第二佛答。<a id="a-Gs"></a>答前三问。<a id="a-Gt"></a>但不次第。<a id="a-Gu"></a>初答况难。<a id="a-Gv"></a>次答杀难。<a id="a-Gw"></a>三答骂难。<a id="a-Gx"></a>问何故不次。<a id="a-Gy"></a>答只是逐近何必须次。<a id="a-Gz"></a>是例甚多。<a id="a-H0"></a>然况难最剧。<a id="a-H1"></a>何者说师无慈不及弟子。<a id="a-H2"></a>是故前遣仍诃责之言其不应。<a id="a-H3"></a>先总诃。<a id="a-H4"></a>次举七事。<a id="a-H5"></a>别别诃之。<a id="a-H6"></a>初言蚊嘴者。<a id="a-H7"></a>鸟口尖者曰嘴。<a id="a-H8"></a>蚊口似此。<a id="a-H9"></a>以类名之。<a id="a-HA"></a>中五可见(云云)。<a id="a-HB"></a>最后文中更有多事。<a id="a-HC"></a>于中云宁与毒蛇等。<a id="a-HD"></a>总寄迦葉诫制愚蒙。<a id="a-HE"></a>善男子如汝所言下。<a id="a-HF"></a>第二答杀难。<a id="a-HG"></a>还酬三意。<a id="a-HH"></a>今初答何故。<a id="a-HI"></a>杀而实非杀。<a id="a-HJ"></a>广举六度。<a id="a-HK"></a>文为三。<a id="a-HL"></a>先牒问。<a id="a-HM"></a>次正答。<a id="a-HN"></a>三结。<a id="a-HO"></a>实不杀汝向所问下。<a id="a-HP"></a>酬其护念问亦三。<a id="a-HQ"></a>先牒问。<a id="a-HR"></a>次我时已得下。<a id="a-HS"></a>是正释上迦葉问。<a id="a-HT"></a>未得不动地时得破戒不。<a id="a-HU"></a>佛答言得。<a id="a-HV"></a>此中答云。<a id="a-HW"></a>杀时已得一子之地。<a id="a-HX"></a>二文云何。<a id="a-HY"></a>一解云。<a id="a-HZ"></a>上问家。<a id="a-Ha"></a>问未得。<a id="a-Hb"></a>佛答云。<a id="a-Hc"></a>得地及破戒。<a id="a-Hd"></a>二解云。<a id="a-He"></a>上言未得未得于真。<a id="a-Hf"></a>此中言得即得于真。<a id="a-Hg"></a>旧解云。<a id="a-Hh"></a>是见机杀故云无罪。<a id="a-Hi"></a>河西云。<a id="a-Hj"></a>一大悲心恐其堕狱。<a id="a-Hk"></a>二为护法。<a id="a-Hl"></a>其既谤法。<a id="a-Hm"></a>是故杀之令免谤罪。<a id="a-Hn"></a>三为灭邪见。<a id="a-Ho"></a>四生其信心。<a id="a-Hp"></a>作此观之亦似实杀。<a id="a-Hq"></a>兴皇云。<a id="a-Hr"></a>是示现杀。<a id="a-Hs"></a>如前童子盗听。<a id="a-Ht"></a>如后骂于调达。<a id="a-Hu"></a>今问若是化杀岂有地狱三念。<a id="a-Hv"></a>甘露十劫之事。<a id="a-Hw"></a>若皆是化。<a id="a-Hx"></a>如来所作为利益谁。<a id="a-Hy"></a>若俱非化。<a id="a-Hz"></a>童子死已后生何处。<a id="a-I0"></a>故知二解不可偏用。<a id="a-I1"></a>若得意者理在其间。<a id="a-I2"></a>三以是义下结。<a id="a-I3"></a>善男子若人掘地下。<a id="a-I4"></a>三酬其不堕问又三。<a id="a-I5"></a>一更反问。<a id="a-I6"></a>二迦葉答如文。<a id="a-I7"></a>佛赞下第三正答。<a id="a-I8"></a>又三。<a id="a-I9"></a>一叹述。<a id="a-IA"></a>二简内外诸杀。<a id="a-IB"></a>三会通所问。<a id="a-IC"></a>此初叹述。<a id="a-ID"></a>明恶心杀草尚得罪者。<a id="a-IE"></a>若无恶心杀人无罪。<a id="a-IF"></a>婆罗门法下。<a id="a-IG"></a>次简内外。<a id="a-IH"></a>初简外杀如文。<a id="a-II"></a>佛及菩萨下简内。<a id="a-IJ"></a>善男子若有能杀下。<a id="a-IK"></a>第三会通。<a id="a-IL"></a>言杀无罪者。<a id="a-IM"></a>下文云。<a id="a-IN"></a>施一阐提得千倍报。<a id="a-IO"></a>施一饿狗得百倍报。<a id="a-IP"></a>而此中云杀阐提言无罪者。<a id="a-IQ"></a>互明与夺。<a id="a-IR"></a>若据阐提现在无善。<a id="a-IS"></a>害之无罪。<a id="a-IT"></a>过去五戒感报人身。<a id="a-IU"></a>胜于畜生故报千倍。<a id="a-IV"></a>汝上所言下。<a id="a-IW"></a>第三答其骂难亦为三。<a id="a-IX"></a>牒问。<a id="a-IY"></a>正释。<a id="a-IZ"></a>结会。<a id="a-Ia"></a>初如文。<a id="a-Ib"></a>次释中引昔七事为证。<a id="a-Ic"></a>又为二。<a id="a-Id"></a>初总略述意。<a id="a-Ie"></a>次如我一时下。<a id="a-If"></a>别举七事。<a id="a-Ig"></a>我于尔时下。<a id="a-Ih"></a>三结会所问。<a id="a-Ii"></a>迦葉白佛下。<a id="a-Ij"></a>第二领解。<a id="a-Ik"></a>又二。<a id="a-Il"></a>先领。<a id="a-Im"></a>次述成。<a id="a-In"></a>四味者即四谛味。<a id="a-Io"></a>出是出苦味。<a id="a-Ip"></a>离是离集味。<a id="a-Iq"></a>灭道如文。<a id="a-Ir"></a>迦葉白佛下。<a id="a-Is"></a>第二明舍心果。<a id="a-It"></a>文为二。<a id="a-Iu"></a>初明空平等。<a id="a-Iv"></a>二辨知见。<a id="a-Iw"></a>所以然者。<a id="a-Ix"></a>即寂而照。<a id="a-Iy"></a>即空而有。<a id="a-Iz"></a>即实而权。<a id="a-J0"></a>上三心果。<a id="a-J1"></a>即事而理。<a id="a-J2"></a>而后结云诸佛境界。<a id="a-J3"></a>即事而理。<a id="a-J4"></a>与今互显。<a id="a-J5"></a>初又三。<a id="a-J6"></a>一明平等果。<a id="a-J7"></a>二辨空义。<a id="a-J8"></a>三明利益。<a id="a-J9"></a>初文先问后答。<a id="a-JA"></a>答中二。<a id="a-JB"></a>初略明空门果。<a id="a-JC"></a>后广明空门果。<a id="a-JD"></a>叹须菩提者。<a id="a-JE"></a>于声闻中解空第一。<a id="a-JF"></a>举小况大以明地体。<a id="a-JG"></a>旧有二解。<a id="a-JH"></a>一云七地。<a id="a-JI"></a>引经云。<a id="a-JJ"></a>七地能入寂灭。<a id="a-JK"></a>二云八地。<a id="a-JL"></a>空有并观故是平等。<a id="a-JM"></a>今云。<a id="a-JN"></a>初地与一子地。<a id="a-JO"></a>理同能异。<a id="a-JP"></a>故立别名。<a id="a-JQ"></a>何得浅深。<a id="a-JR"></a>例圣行中戒定之果。<a id="a-JS"></a>同在初地。<a id="a-JT"></a>善男子下。<a id="a-JU"></a>第二广明空门果。<a id="a-JV"></a>又三。<a id="a-JW"></a>法譬合。<a id="a-JX"></a>初法说具明人法二空。<a id="a-JY"></a>不见父母等即是生空。<a id="a-JZ"></a>不见阴界即是法空。<a id="a-Ja"></a>而复言众生寿命者。<a id="a-Jb"></a>更牒前生空。<a id="a-Jc"></a>次譬如虚空下。<a id="a-Jd"></a>举事空为譬。<a id="a-Je"></a>一切诸法下合。<a id="a-Jf"></a>迦葉白佛下。<a id="a-Jg"></a>第二广辨空门义。<a id="a-Jh"></a>又二。<a id="a-Ji"></a>先问。<a id="a-Jj"></a>后答。<a id="a-Jk"></a>答又三。<a id="a-Jl"></a>一列十一空章。<a id="a-Jm"></a>二一一解释。<a id="a-Jn"></a>三结。<a id="a-Jo"></a>初文者。<a id="a-Jp"></a>若大品明十八空。<a id="a-Jq"></a>或论七空。<a id="a-Jr"></a>今处中说故但十一。<a id="a-Js"></a>然大品广空而略性。<a id="a-Jt"></a>此经广性而略空。<a id="a-Ju"></a>总其二经互显其美。<a id="a-Jv"></a>菩萨云何下。<a id="a-Jw"></a>解释十一空。<a id="a-Jx"></a>旧有二说冶城云。<a id="a-Jy"></a>前六空是互无空性空。<a id="a-Jz"></a>下五空是任理空。<a id="a-K0"></a>任理是真谛空。<a id="a-K1"></a>互无是世谛空。<a id="a-K2"></a>庄严用之。<a id="a-K3"></a>开善皆是理空。<a id="a-K4"></a>而广斥冶城。<a id="a-K5"></a>仍分为四。<a id="a-K6"></a>初六是假名空。<a id="a-K7"></a>次二是实法空。<a id="a-K8"></a>次一是平等空。<a id="a-K9"></a>次二是佛果空。<a id="a-KA"></a>以修行有渐故。<a id="a-KB"></a>观师云。<a id="a-KC"></a>此十一空皆是破病。<a id="a-KD"></a>引释论云。<a id="a-KE"></a>如药有十一破十一病。<a id="a-KF"></a>空十一有名十一空亦得皆明理。<a id="a-KG"></a>亦得言前八是破病后三是显真。<a id="a-KH"></a>今明罗列十一。<a id="a-KI"></a>界分不同即世界。<a id="a-KJ"></a>缘宜十一说之生善是为人。<a id="a-KK"></a>治十一病是对治。<a id="a-KL"></a>闻一一空即能见理是第一义。<a id="a-KM"></a>通方融治岂应定执。<a id="a-KN"></a>私谓经论不同不逾四悉。<a id="a-KO"></a>该括渐顿融通显密岂逾于斯。<a id="a-KP"></a>此十一空即为十一段。<a id="a-KQ"></a>初文明内空云无外法外空无内法。<a id="a-KR"></a>冶城呼为互无空。<a id="a-KS"></a>开善明外空时例解内法亦空。<a id="a-KT"></a>内空时亦例解外法亦空。<a id="a-KU"></a>知有为是空时例知无为亦空。<a id="a-KV"></a>知无为时有为亦空。<a id="a-KW"></a>有人评此二解。<a id="a-KX"></a>谓冶城于文为得于理为失开善于理为得于文不便。<a id="a-KY"></a>有师言。<a id="a-KZ"></a>待内明外既无内即无外。<a id="a-Ka"></a>此还扶开善解。<a id="a-Kb"></a>文解内空无有常乐三宝等。<a id="a-Kc"></a>后文又云。<a id="a-Kd"></a>如来法僧不在二空。<a id="a-Ke"></a>解言。<a id="a-Kf"></a>前云无者。<a id="a-Kg"></a>无理外横计。<a id="a-Kh"></a>后言不无者。<a id="a-Ki"></a>即理内正法。<a id="a-Kj"></a>若释内外空作互无释。<a id="a-Kk"></a>极不相应。<a id="a-Kl"></a>若作相待意则易见。<a id="a-Km"></a>既待内外得离内外以为二空。<a id="a-Kn"></a>既无内外即无内外合为一空。<a id="a-Ko"></a>有为空者。<a id="a-Kp"></a>如内外空。<a id="a-Kq"></a>无为空者。<a id="a-Kr"></a>而言佛等四法。<a id="a-Ks"></a>非有为非无为。<a id="a-Kt"></a>即中道正法。<a id="a-Ku"></a>无始空者。<a id="a-Kv"></a>一云。<a id="a-Kw"></a>破外道冥初。<a id="a-Kx"></a>故言无始。<a id="a-Ky"></a>二云。<a id="a-Kz"></a>远讨其根无初来处非今始空始破。<a id="a-L0"></a>明无无无有始。<a id="a-L1"></a>性空。<a id="a-L2"></a>一云。<a id="a-L3"></a>破性说性空。<a id="a-L4"></a>二云。<a id="a-L5"></a>本性皆空。<a id="a-L6"></a>如贫穷人一切皆空。<a id="a-L7"></a>旧云。<a id="a-L8"></a>从眼生灭去。<a id="a-L9"></a>就法空明第一义。<a id="a-LA"></a>从何等去。<a id="a-LB"></a>就人空明第一义。<a id="a-LC"></a>开善云。<a id="a-LD"></a>何得用于浅近生法两空释大涅槃。<a id="a-LE"></a>又诸经无不前明生空。<a id="a-LF"></a>何故此中前明法空。<a id="a-LG"></a>观师云。<a id="a-LH"></a>眼生时无所从来即不生义。<a id="a-LI"></a>灭时无所去即不灭义。<a id="a-LJ"></a>还是中论两不之义。<a id="a-LK"></a>若眼是有不应本无今有。<a id="a-LL"></a>已有还无。<a id="a-LM"></a>推其实性无眼无主。<a id="a-LN"></a>推一切法亦应如是。</p>
 </body>
</html>