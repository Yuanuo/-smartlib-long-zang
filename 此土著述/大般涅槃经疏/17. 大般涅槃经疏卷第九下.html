<!doctype html>
<html id="z3IBWdF1Ow" data-ver="878">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第九下</h1>
  <p id="a2">文殊白佛言如佛下。<a id="a-3"></a>释第二据心章门。<a id="a-4"></a>先问次答。<a id="a-5"></a>初问意云。<a id="a-6"></a>谛摄倒不。<a id="a-7"></a>如其摄者云何得言不倒为实。<a id="a-8"></a>若不摄者复违前言摄法皆尽。<a id="a-9"></a>进退两望悉皆有过。<a id="a-A"></a>然下文具明是苦集摄。<a id="a-B"></a>此中但明是苦谛者。<a id="a-C"></a>偏据果报酬因之义。<a id="a-D"></a>第三问答释约言说章门。<a id="a-E"></a>其中二事可见。<a id="a-F"></a>私请准佛答文既约断惑知是约行。<a id="a-G"></a>文殊言如佛所说下。<a id="a-H"></a>第四就人为问云。<a id="a-I"></a>二乘所说为实不实。<a id="a-J"></a>佛不定判实与不实。<a id="a-K"></a>约断惑边是实。<a id="a-L"></a>而非常住义当不实。<a id="a-M"></a>文殊魔说下。<a id="a-N"></a>五就教为难。<a id="a-O"></a>魔所说者圣谛摄不。<a id="a-P"></a>佛答意云。<a id="a-Q"></a>四谛之中苦集谛摄。<a id="a-R"></a>问外道二十五六等谛为属何谛。<a id="a-S"></a>又外道所说四谛之中为坏几谛。<a id="a-T"></a>今明但坏苦集不坏道灭。<a id="a-U"></a>何者。<a id="a-V"></a>彼云冥初生觉。<a id="a-W"></a>后生五大五微等。<a id="a-X"></a>生觉是因坏佛集谛。<a id="a-Y"></a>大微是果坏佛苦谛。<a id="a-Z"></a>二十五六为佛苦集二谛所摄。<a id="a-a"></a>文殊师利言如佛下。<a id="a-b"></a>第六释约因体章门。<a id="a-c"></a>文殊牒佛一道清净是实谛者。<a id="a-d"></a>外道亦云一道清净。<a id="a-e"></a>应是实谛。<a id="a-f"></a>佛答意明外道但有苦集无道灭。<a id="a-g"></a>于非灭中而生灭想者。<a id="a-h"></a>即横计非想以为涅槃。<a id="a-i"></a>非道道想者。<a id="a-j"></a>计鸡狗戒而以为道。<a id="a-k"></a>非果果想者。<a id="a-l"></a>计于万物微尘世性之果。<a id="a-m"></a>非因因想者。<a id="a-n"></a>计微尘世性是万物因。<a id="a-o"></a>问前云不坏灭道。<a id="a-p"></a>今计非想鸡狗等戒。<a id="a-q"></a>岂非坏耶。<a id="a-r"></a>答此起横计横坏道灭。<a id="a-s"></a>前则不尔。<a id="a-t"></a>彼明二十五谛直言冥初生觉等。<a id="a-u"></a>六谛之中但言主谛依谛。<a id="a-v"></a>何处云计非想之与狗戒。<a id="a-w"></a>故知不坏道灭二谛。<a id="a-x"></a>又问外道有苦谛者。<a id="a-y"></a>前何故云凡夫有苦无谛。<a id="a-z"></a>答直言有苦境以为苦谛非谓苦智。<a id="a-10"></a>文殊言如佛所说下。<a id="a-11"></a>释第七据果体章门。<a id="a-12"></a>先问次答。<a id="a-13"></a>问为三。<a id="a-14"></a>一唱外道有四德。<a id="a-15"></a>二释。<a id="a-16"></a>三结。<a id="a-17"></a>此初唱有如文。<a id="a-18"></a>何以故下释。<a id="a-19"></a>凡有二十四复次。<a id="a-1A"></a>计有常乐我净即为四别。<a id="a-1B"></a>初八复次计有常。<a id="a-1C"></a>二五复次计有乐。<a id="a-1D"></a>三三复次计有净。<a id="a-1E"></a>四八复次计有我。<a id="a-1F"></a>此初八复次计常文。<a id="a-1G"></a>在初者通以因果故知有常。<a id="a-1H"></a>二列杀生因必得恶果故常。<a id="a-1I"></a>三据能专念故常。<a id="a-1J"></a>四举忆想据所念。<a id="a-1K"></a>五举修习。<a id="a-1L"></a>六举算数。<a id="a-1M"></a>七据读诵。<a id="a-1N"></a>八据形相。<a id="a-1O"></a>皆如文。<a id="a-1P"></a>次计乐有五复次。<a id="a-1Q"></a>一据因果。<a id="a-1R"></a>二据有求。<a id="a-1S"></a>三据乐因。<a id="a-1T"></a>四据乐缘。<a id="a-1U"></a>五据三品。<a id="a-1V"></a>三三复次计有净。<a id="a-1W"></a>一据净因。<a id="a-1X"></a>二据净缘。<a id="a-1Y"></a>三据净器。<a id="a-1Z"></a>四八复次计有我。<a id="a-1a"></a>一据造作。<a id="a-1b"></a>二据相貌。<a id="a-1c"></a>三据别味。<a id="a-1d"></a>四据作业。<a id="a-1e"></a>五据求乳。<a id="a-1f"></a>六据名字。<a id="a-1g"></a>七据有遮。<a id="a-1h"></a>八据伴类。<a id="a-1i"></a>世尊诸外道等下。<a id="a-1j"></a>第三总结外道应有实谛。<a id="a-1k"></a>佛言下二如来。<a id="a-1l"></a>答文为三。<a id="a-1m"></a>初略。<a id="a-1n"></a>次广。<a id="a-1o"></a>三结。<a id="a-1p"></a>初文二。<a id="a-1q"></a>初非后释。<a id="a-1r"></a>初如文。<a id="a-1s"></a>次何以故下释非。</p>
  <p data-pb></p>
  <h2 id="a1t">圣行品下</h2>
  <p id="a1u">起卷是如来次广答所问。<a id="a-1v"></a>破前四执文为三。<a id="a-1w"></a>一广破计常。<a id="a-1x"></a>二略破乐净。<a id="a-1y"></a>三广破计我常。<a id="a-1z"></a>我是执之端首故广破之。<a id="a-20"></a>初破常文为三。<a id="a-21"></a>一明外道理非。<a id="a-22"></a>二明其言谬。<a id="a-23"></a>三正答所问。<a id="a-24"></a>初又三。<a id="a-25"></a>一明非。<a id="a-26"></a>二举过。<a id="a-27"></a>三结非。<a id="a-28"></a>初文者。<a id="a-29"></a>何故名非横计有常。<a id="a-2A"></a>常非缘生缘生无常。<a id="a-2B"></a>然诸外道有计自然应不从缘。<a id="a-2C"></a>若自然者法尘对意而起此计。<a id="a-2D"></a>岂非缘生。<a id="a-2E"></a>是故外道悉是无常。<a id="a-2F"></a>善男子佛性无生下。<a id="a-2G"></a>二举过即举是对非。<a id="a-2H"></a>旧云。<a id="a-2I"></a>当果佛性故不生灭。<a id="a-2J"></a>若是缘生即是生灭。<a id="a-2K"></a>此不应然。<a id="a-2L"></a>今是举正以对邪计。<a id="a-2M"></a>三结非者。<a id="a-2N"></a>正是一道清净之理佛性之性不生不灭。<a id="a-2O"></a>岂得唯作当果释耶。<a id="a-2P"></a>以是义故故须结非。<a id="a-2Q"></a>善男子是诸外道下。<a id="a-2R"></a>第二明外道言谬又为三。<a id="a-2S"></a>一论其言谬。<a id="a-2T"></a>二破其所执。<a id="a-2U"></a>三举是显非。<a id="a-2V"></a>初言谬者以不见佛性三宝真理故有所说谬而非真。<a id="a-2W"></a>若见此理言即真实。<a id="a-2X"></a>诸凡夫人下。<a id="a-2Y"></a>第二破执。<a id="a-2Z"></a>前文殊举邪计中。<a id="a-2a"></a>第八复次执于大地形相衣服及车乘等皆计有常今破此执。<a id="a-2b"></a>一切有为不。<a id="a-2c"></a>第三显非。<a id="a-2d"></a>善男子有为之法下。<a id="a-2e"></a>第三正答所问又为三。<a id="a-2f"></a>一双辨色心两章门。<a id="a-2g"></a>二偏明心无常。<a id="a-2h"></a>三偏明色无常。<a id="a-2i"></a>旧云。<a id="a-2j"></a>总有三聚。<a id="a-2k"></a>引梵行云。<a id="a-2l"></a>色法非色法。<a id="a-2m"></a>非色非非色法。<a id="a-2n"></a>以非色非非色为无作聚。<a id="a-2o"></a>又引圣行云。<a id="a-2p"></a>白四羯磨然后得者得于无作。<a id="a-2q"></a>是义不然。<a id="a-2r"></a>非色非无色乃是中道双忘两舍岂是无作。<a id="a-2s"></a>无作有为此过非小。<a id="a-2t"></a>白四羯磨然后乃得。<a id="a-2u"></a>此受得戒不足证于中道无作。<a id="a-2v"></a>何者作与无作皆有漏善。<a id="a-2w"></a>阐提信作不信无作。<a id="a-2x"></a>若依小乘无作有漏。<a id="a-2y"></a>若依今意无作无漏。<a id="a-2z"></a>如向引戒圣行受戒无作为证。<a id="a-30"></a>何等无作耶。<a id="a-31"></a>彼救云。<a id="a-32"></a>若不许有无作义者。<a id="a-33"></a>不文那云言无作是争论耶。<a id="a-34"></a>答数人云。<a id="a-35"></a>无作是色。<a id="a-36"></a>论人云。<a id="a-37"></a>无作无色。<a id="a-38"></a>各执不同致成争论。<a id="a-39"></a>我今设云有无作者终不计于色与无色况各计耶。<a id="a-3A"></a>又我设云有无作者终不定执小有大无则无争论。<a id="a-3B"></a>又准文只云色之与心何以强说作与无作。<a id="a-3C"></a>若数人心是心王数随王起。<a id="a-3D"></a>又识是心王数是想等。<a id="a-3E"></a>色有十一。<a id="a-3F"></a>谓五根五尘并无教色。<a id="a-3G"></a>论人明五根五尘四大为十四色。<a id="a-3H"></a>然此但明四大五色。<a id="a-3I"></a>下文明十一色。<a id="a-3J"></a>所以然者。<a id="a-3K"></a>互现一边不专一处。<a id="a-3L"></a>善男子心名无常下。<a id="a-3M"></a>第二偏明心是无常。<a id="a-3N"></a>又为四。<a id="a-3O"></a>一无常。<a id="a-3P"></a>二破常执。<a id="a-3Q"></a>三重明无常。<a id="a-3R"></a>四重破常执。<a id="a-3S"></a>初明无常为四复次。<a id="a-3T"></a>一攀缘异。<a id="a-3U"></a>二六识异。<a id="a-3V"></a>三六尘异。<a id="a-3W"></a>四相应异。<a id="a-3X"></a>善男子心若常者下。<a id="a-3Y"></a>第二破执常四复次。<a id="a-3Z"></a>一明识不应独缘。<a id="a-3a"></a>第二六识不应异。<a id="a-3b"></a>第三所因不应异。<a id="a-3c"></a>第四谓名不应异。<a id="a-3d"></a>复次善男子下。<a id="a-3e"></a>第三重明无常五复次。<a id="a-3f"></a>一明三圣心异。<a id="a-3g"></a>二三凡夫心异。<a id="a-3h"></a>三三受心异。<a id="a-3i"></a>四三毒心异。<a id="a-3j"></a>五三外道心异。<a id="a-3k"></a>初如文。<a id="a-3l"></a>次三凡心中云在家远离者。<a id="a-3m"></a>身在家而心离远。<a id="a-3n"></a>善男子心若常者下。<a id="a-3o"></a>第四重破常正是破于前八复次文还有八。<a id="a-3p"></a>虽不相对或破前或生后不破。<a id="a-3q"></a>私谓前七破前。<a id="a-3r"></a>后一生后。<a id="a-3s"></a>又出没不同。<a id="a-3t"></a>没四谓不破因果杀生算数形相。<a id="a-3u"></a>而剩生后已作今作非冤非亲及我物他物。<a id="a-3v"></a>最后第八复次总结无常。<a id="a-3w"></a>私谓是则但有第一破第三专念。<a id="a-3x"></a>第二破第四忆想。<a id="a-3y"></a>第三破第七读诵剩有四五六。<a id="a-3z"></a>第七破第五修习。<a id="a-40"></a>第八生后亦是剩文名有出没者。<a id="a-41"></a>皆是随宜非凡所测。<a id="a-42"></a>我今于此非色法中下。<a id="a-43"></a>第三偏明色是无常。<a id="a-44"></a>又二。<a id="a-45"></a>先结前生后。<a id="a-46"></a>次是色无常下。<a id="a-47"></a>正辨无常自有十句。<a id="a-48"></a>一初生异。<a id="a-49"></a>二时异。<a id="a-4A"></a>三味异。<a id="a-4B"></a>四力异。<a id="a-4C"></a>五形状异。<a id="a-4D"></a>六果报异。<a id="a-4E"></a>七名字异。<a id="a-4F"></a>八坏合异。<a id="a-4G"></a>九次第生异。<a id="a-4H"></a>十次第灭异。<a id="a-4I"></a>皆举外对辨。<a id="a-4J"></a>中间或略。<a id="a-4K"></a>前后皆对。<a id="a-4L"></a>若无常即是苦下。<a id="a-4M"></a>第二总破前五复次计乐。<a id="a-4N"></a>三复次计净又二。<a id="a-4O"></a>先正破。<a id="a-4P"></a>后指上已答。<a id="a-4Q"></a>若无常即是苦破其计乐。<a id="a-4R"></a>若苦即是不净破其计净。<a id="a-4S"></a>因迦葉上问已答者有三解。<a id="a-4T"></a>一开善云。<a id="a-4U"></a>前四谛慧圣行初说苦谛明五阴皆苦。<a id="a-4V"></a>迦葉以设诸难明有乐缘乐因理应有乐不应皆苦。<a id="a-4W"></a>佛答于下苦中横生乐想是已答竟。<a id="a-4X"></a>二冶城云。<a id="a-4Y"></a>前性品中。<a id="a-4Z"></a>佛有真我之性。<a id="a-4a"></a>迦葉即十二难责觅现用。<a id="a-4b"></a>佛举力士额珠等譬答竟。<a id="a-4c"></a>三诸师多用长寿品末迦葉问世间亦说梵天是常与佛说何殊。<a id="a-4d"></a>佛答外道。<a id="a-4e"></a>皆是窃得此言如偷牛之喻故言已答。<a id="a-4f"></a>河西记中云。<a id="a-4g"></a>即是第七卷中已答。<a id="a-4h"></a>观师云。<a id="a-4i"></a>是四倒品中具说净乐等倒。<a id="a-4j"></a>此中不复委悉但略破乐净故指上也。<a id="a-4k"></a>复次善男子下。<a id="a-4l"></a>第三明无我以答前八复次计我。<a id="a-4m"></a>文为二。<a id="a-4n"></a>初总明无我。<a id="a-4o"></a>二正破彼执。<a id="a-4p"></a>初总唱色无色二章。<a id="a-4q"></a>次释二章。<a id="a-4r"></a>前破常中亦先标次释。<a id="a-4s"></a>释之则广此中释章门即略。<a id="a-4t"></a>前亦就色心破常。<a id="a-4u"></a>今破我亦就色心。<a id="a-4v"></a>色非我下。<a id="a-4w"></a>释初章门中。<a id="a-4x"></a>先明色非我。<a id="a-4y"></a>色何故非我。<a id="a-4z"></a>可坏可破故也。<a id="a-50"></a>非色之法下。<a id="a-51"></a>释非色章。<a id="a-52"></a>非色是心。<a id="a-53"></a>心则无定从境生故。<a id="a-54"></a>乐缘触心心即便乐。<a id="a-55"></a>苦及不苦不乐亦尔。<a id="a-56"></a>既其从缘故无常无我。<a id="a-57"></a>若诸外道下。<a id="a-58"></a>二正破所执上有八复次。<a id="a-59"></a>今有九复次。<a id="a-5A"></a>亦不正相对。<a id="a-5B"></a>今是随机不同不破第一造作第四作业剩。<a id="a-5C"></a>第一专念第二忆想第七三法。<a id="a-5D"></a>是则第三破第七第四破第八。<a id="a-5E"></a>第五破第六。<a id="a-5F"></a>第六破第五。<a id="a-5G"></a>第八破第二。<a id="a-5H"></a>第九破第三。<a id="a-5I"></a>不次第者但随举而破应无别意。<a id="a-5J"></a>善男子是诸外道下。<a id="a-5K"></a>三结过诃责。<a id="a-5L"></a>凡举两譬。<a id="a-5M"></a>初小儿。<a id="a-5N"></a>后生盲。<a id="a-5O"></a>初小儿譬行非。<a id="a-5P"></a>生盲譬教非。<a id="a-5Q"></a>如婴孩唐戏终日不营家业。<a id="a-5R"></a>外道亦尔。<a id="a-5S"></a>无益苦身不成净行故。<a id="a-5T"></a>文云。<a id="a-5U"></a>无慧方便。<a id="a-5V"></a>次如生盲人徒闻四譬不识真乳。<a id="a-5W"></a>外道亦尔。<a id="a-5X"></a>闇信韦陀宁知常乐。<a id="a-5Y"></a>故文云。<a id="a-5Z"></a>而问他言(云云)。<a id="a-5a"></a>文殊白佛下。<a id="a-5b"></a>第二明圆慧行。<a id="a-5c"></a>旧云。<a id="a-5d"></a>破迷四谛二谛一谛之着。<a id="a-5e"></a>又云。<a id="a-5f"></a>破前分别心。<a id="a-5g"></a>明毕竟尽净无所住着。<a id="a-5h"></a>是义不然。<a id="a-5i"></a>前标章。<a id="a-5j"></a>说次第五行。<a id="a-5k"></a>戒定两行尚无破着何独慧耶。<a id="a-5l"></a>慧行被破。<a id="a-5m"></a>戒定自破。<a id="a-5n"></a>三行破者即破圣行。<a id="a-5o"></a>圣行破五行亦破。<a id="a-5p"></a>五行若破即无所修。<a id="a-5q"></a>无修即无证。<a id="a-5r"></a>无证则破十功德。<a id="a-5s"></a>此义不然当知。<a id="a-5t"></a>此文明圆慧行。<a id="a-5u"></a>文为四。<a id="a-5v"></a>一发起。<a id="a-5w"></a>二正说。<a id="a-5x"></a>三领解。<a id="a-5y"></a>四结章。<a id="a-5z"></a>初发起中。<a id="a-60"></a>不称四二但称一实。<a id="a-61"></a>何以知之。<a id="a-62"></a>昔初教中析法四谛。<a id="a-63"></a>摩诃衍中相即二谛。<a id="a-64"></a>先已曾说非为希有。<a id="a-65"></a>又非无上。<a id="a-66"></a>今临涅槃方复更转一实真谛是为希有名为无上。<a id="a-67"></a>故次第后发起圆慧。<a id="a-68"></a>正说为二。<a id="a-69"></a>一明不般示圆慧。<a id="a-6A"></a>二约不更示圆慧。<a id="a-6B"></a>不般又为三。<a id="a-6C"></a>一直示。<a id="a-6D"></a>二约不转横历事示。<a id="a-6E"></a>三约如来虚空竖示。<a id="a-6F"></a>就直示又二。<a id="a-6G"></a>初止其云何。<a id="a-6H"></a>二示其真理。<a id="a-6I"></a>云何有二意。<a id="a-6J"></a>一寄文殊嗟于未达故言云何。<a id="a-6K"></a>二难文殊为是未达。<a id="a-6L"></a>为发起故故言云何。<a id="a-6M"></a>次示真理如文。<a id="a-6N"></a>二从善男子若计有我去。<a id="a-6O"></a>明不转横历诸事以示圆慧。<a id="a-6P"></a>明不转者凡历七事。<a id="a-6Q"></a>谓非果非因非转非生非出非作非造。<a id="a-6R"></a>皆即事而理悉是常住。<a id="a-6S"></a>三从善男子转法轮佛境界去。<a id="a-6T"></a>是竖结圆慧无非常住。<a id="a-6U"></a>或云。<a id="a-6V"></a>如来约果理。<a id="a-6W"></a>佛性约因理。<a id="a-6X"></a>虚空通因果(云云)。<a id="a-6Y"></a>从善男子语有二种下。<a id="a-6Z"></a>是第二明不更为二。<a id="a-6a"></a>先明异故不更。<a id="a-6b"></a>次明同故不更。<a id="a-6c"></a>初异故不更者。<a id="a-6d"></a>既其两异何得言更。<a id="a-6e"></a>异有八。<a id="a-6f"></a>一语异。<a id="a-6g"></a>二众异。<a id="a-6h"></a>三根异。<a id="a-6i"></a>四德异。<a id="a-6j"></a>五利益异。<a id="a-6k"></a>六请主异。<a id="a-6l"></a>七所说异。<a id="a-6m"></a>八声遍异。<a id="a-6n"></a>初转法轮为五比丘。<a id="a-6o"></a>一陈如。<a id="a-6p"></a>二十力迦葉。<a id="a-6q"></a>三跋提。<a id="a-6r"></a>四頞鞞。<a id="a-6s"></a>五摩男拘利。<a id="a-6t"></a>今总言之。<a id="a-6u"></a>复次凡有所说下。<a id="a-6v"></a>二明同故不更。<a id="a-6w"></a>又三法譬结。<a id="a-6x"></a>初法中明同故无更。<a id="a-6y"></a>譬如下譬释无更。<a id="a-6z"></a>凡三譬。<a id="a-70"></a>初譬生善灭恶。<a id="a-71"></a>二偏灭恶。<a id="a-72"></a>三偏生善。<a id="a-73"></a>此等义同是故无更。<a id="a-74"></a>是故汝今下。<a id="a-75"></a>是第三结无更。<a id="a-76"></a>尔时文殊下。<a id="a-77"></a>第三领解发迹。<a id="a-78"></a>尔时世尊下。<a id="a-79"></a>第四结初。<a id="a-7A"></a>先对迦葉。<a id="a-7B"></a>中间对文殊。<a id="a-7C"></a>今慧行竟还对迦葉善始令终。<a id="a-7D"></a>迦葉白佛下。<a id="a-7E"></a>是第二释行名。<a id="a-7F"></a>问何故戒慧之后俱释行名定行无耶。<a id="a-7G"></a>答初后既释中间略无。<a id="a-7H"></a>今文为四。<a id="a-7I"></a>前佛复宗通结竟。<a id="a-7J"></a>今初迦葉问。<a id="a-7K"></a>次则如来别结。<a id="a-7L"></a>三迦葉更问。<a id="a-7M"></a>四如来开结。<a id="a-7N"></a>次第五行。<a id="a-7O"></a>此之五行本为五人有病行处说此法门。<a id="a-7P"></a>二乘之人得有修义。<a id="a-7Q"></a>即声闻缘觉如是闻已则能奉行故名圣行。<a id="a-7R"></a>又有别根性拙度菩萨。<a id="a-7S"></a>约次第修亦名圣行。<a id="a-7T"></a>若是诸佛世尊之所行者名为圣行。<a id="a-7U"></a>此结圆行。<a id="a-7V"></a>如来行之故作不治。<a id="a-7W"></a>遇与不遇悉皆得差。<a id="a-7X"></a>正结此人及此法门。<a id="a-7Y"></a>古来不见此结束意。<a id="a-7Z"></a>是故不作别圆两释。<a id="a-7a"></a>若二乘人及别根性有病行处。<a id="a-7b"></a>闻佛说者修之则差。<a id="a-7c"></a>不修不差此结次第。<a id="a-7d"></a>善男子是菩萨下。<a id="a-7e"></a>二明慧行果文为五。<a id="a-7f"></a>一倡地名。<a id="a-7g"></a>二释地义。<a id="a-7h"></a>三明地体。<a id="a-7i"></a>四明地用。<a id="a-7j"></a>五结下地况上地。<a id="a-7k"></a>初文者。<a id="a-7l"></a>旧明慧果得二地谓无畏地。<a id="a-7m"></a>从初至六地。<a id="a-7n"></a>从七地至法云。<a id="a-7o"></a>名自在王地。<a id="a-7p"></a>所以得二地果者。<a id="a-7q"></a>慧行断烦恼通道疾利。<a id="a-7r"></a>今谓不然。<a id="a-7s"></a>且戒定两行不断惑。<a id="a-7t"></a>通道钝者云何。<a id="a-7u"></a>旧解。<a id="a-7v"></a>不动。<a id="a-7w"></a>堪忍。<a id="a-7x"></a>皆是初地一体异名。<a id="a-7y"></a>若其同是戒定之果。<a id="a-7z"></a>何不二地通至法云。<a id="a-80"></a>今明只是一地自在往生。<a id="a-81"></a>乃是无畏用不应更开。<a id="a-82"></a>善男子若有菩萨去。<a id="a-83"></a>是第二释地义。<a id="a-84"></a>此文与十地经合。<a id="a-85"></a>彼解初地离五怖畏。<a id="a-86"></a>今文亦然。<a id="a-87"></a>在名小异意义则同。<a id="a-88"></a>不畏贪恚下。<a id="a-89"></a>无不活畏无死畏。<a id="a-8A"></a>不畏恶道下。<a id="a-8B"></a>无恶道畏。<a id="a-8C"></a>恶有二种下。<a id="a-8D"></a>无恶名畏。<a id="a-8E"></a>亦复不畏沙门下。<a id="a-8F"></a>无大众威德畏。<a id="a-8G"></a>无死畏即常无不活恶道畏即乐无恶名畏即净。<a id="a-8H"></a>无大众畏即我。<a id="a-8I"></a>具四德无五怖。<a id="a-8J"></a>是故此地名无畏地。<a id="a-8K"></a>亦复不畏受二十五有去。<a id="a-8L"></a>第三明地体文为三。<a id="a-8M"></a>初出体所入位。<a id="a-8N"></a>次善男子住无畏下。<a id="a-8O"></a>出体所证三是名下结。<a id="a-8P"></a>初如文。<a id="a-8Q"></a>次所证者。<a id="a-8R"></a>此地得二十五三昧。<a id="a-8S"></a>名诸三昧王。<a id="a-8T"></a>一切三昧悉入其中。<a id="a-8U"></a>即是中道第一义三昧。<a id="a-8V"></a>总摄诸三昧。<a id="a-8W"></a>所谓俗缔三昧。<a id="a-8X"></a>真谛三昧。<a id="a-8Y"></a>皆来摄属故得称王。<a id="a-8Z"></a>一谛三谛即是其体。<a id="a-8a"></a>旧言二十五三昧断三界惑故。<a id="a-8b"></a>六地菩萨名无畏地与罗汉齐。<a id="a-8c"></a>今不用之。<a id="a-8d"></a>若二乘断二十五有得称王者可言其齐。<a id="a-8e"></a>既不是王何得云齐。<a id="a-8f"></a>文云圣行者。<a id="a-8g"></a>诸佛所行。<a id="a-8h"></a>非诸声闻缘觉境界。<a id="a-8i"></a>何得云齐。<a id="a-8j"></a>又六地菩萨断三界惑。<a id="a-8k"></a>是通菩萨非此文意。<a id="a-8l"></a>诸师谬用全不相关。<a id="a-8m"></a>释二十五三昧。<a id="a-8n"></a>具如法华玄文第四卷中。<a id="a-8o"></a>彼释二十五名具四悉意。<a id="a-8p"></a>虽二十五无非是王。<a id="a-8q"></a>为辨异故立名不同即世界意。<a id="a-8r"></a>于二十五中。<a id="a-8s"></a>如日光月光等。<a id="a-8t"></a>即为人意。<a id="a-8u"></a>如不退心乐等。<a id="a-8v"></a>即对治意。<a id="a-8w"></a>如常乐等。<a id="a-8x"></a>即第一义意。<a id="a-8y"></a>一一三昧通皆四意。<a id="a-8z"></a>一明诸有过患。<a id="a-90"></a>所谓三惑。<a id="a-91"></a>二本法功德。<a id="a-92"></a>即修三谛三昧。<a id="a-93"></a>三结行成。<a id="a-94"></a>即三昧成入于初地。<a id="a-95"></a>四慈悲破有谓得入初地。<a id="a-96"></a>即能现于十法界身。<a id="a-97"></a>遍入诸有令他破有。<a id="a-98"></a>古人释此全无片意(云云)。<a id="a-99"></a>善男子菩萨入如是等诸三昧王下。<a id="a-9A"></a>第四明地用又二。<a id="a-9B"></a>初明力用自在。<a id="a-9C"></a>次明生用自在。<a id="a-9D"></a>初力用中三双。<a id="a-9E"></a>一依正为一双。<a id="a-9F"></a>须弥是依。<a id="a-9G"></a>众生心是正。<a id="a-9H"></a>二自他为一双。<a id="a-9I"></a>内他入己化己为他。<a id="a-9J"></a>三少多为一双可见。<a id="a-9K"></a>次生用者。<a id="a-9L"></a>初总生诸处即十界处。<a id="a-9M"></a>次别生处即是十界。<a id="a-9N"></a>坏须弥包世界。<a id="a-9O"></a>散合十方而不染游。<a id="a-9P"></a>处地狱而不苦。<a id="a-9Q"></a>即地之用。<a id="a-9R"></a>善男子菩萨成就去。<a id="a-9S"></a>是第五结下况高如文。<a id="a-9T"></a>问是诸菩萨功德悉等。<a id="a-9U"></a>云何复有高下不同。<a id="a-9V"></a>旧云。<a id="a-9W"></a>等中等悉同无别。<a id="a-9X"></a>等中不等故复浅深。<a id="a-9Y"></a>兴皇释云。<a id="a-9Z"></a>横论一地具诸功德。<a id="a-9a"></a>竖论则有高下。<a id="a-9b"></a>横竖亦复何定。<a id="a-9c"></a>亦如一物推倒即横。<a id="a-9d"></a>捧起即竖(云云)。<a id="a-9e"></a>尔时众中下是第二章叹经。<a id="a-9f"></a>经诠圣行依教奉行。<a id="a-9g"></a>革凡成圣故可称叹。<a id="a-9h"></a>文为四。<a id="a-9i"></a>一无垢叹教。<a id="a-9j"></a>二如来述叹。<a id="a-9k"></a>三迦葉自誓。<a id="a-9l"></a>四如来述誓。<a id="a-9m"></a>叹教为二。<a id="a-9n"></a>先经家叙。<a id="a-9o"></a>次正叹教。<a id="a-9p"></a>初经家叙内德外仪。<a id="a-9q"></a>初内中有大威德者。<a id="a-9r"></a>总论无畏地之体用。<a id="a-9s"></a>威是外用德是内证。<a id="a-9t"></a>备内外德故言具大威德。<a id="a-9u"></a>大神通者。<a id="a-9v"></a>即叹外用。<a id="a-9w"></a>如自在地有吹山覆海之用。<a id="a-9x"></a>得大总持者。<a id="a-9y"></a>得二十五三昧王持诸三昧。<a id="a-9z"></a>得无所畏者备如佛说。<a id="a-A0"></a>上诸功德皆悉具足。<a id="a-A1"></a>即从座起是叙外仪。<a id="a-A2"></a>世尊下。<a id="a-A3"></a>是正叹教又二。<a id="a-A4"></a>先领佛旨结下况高。<a id="a-A5"></a>百千功德。<a id="a-A6"></a>次叹上说次第不次第别圆之教。<a id="a-A7"></a>何故谓佛菩萨不如大乘。<a id="a-A8"></a>大乘是佛母。<a id="a-A9"></a>母能生子则教可尊崇。<a id="a-AA"></a>文云。<a id="a-AB"></a>方等力故能生诸佛。<a id="a-AC"></a>若就道不自弘。<a id="a-AD"></a>佛能说教则佛胜于教。<a id="a-AE"></a>佛能弘教此就化他。<a id="a-AF"></a>教能生佛此就自行。<a id="a-AG"></a>藏王所叹举自行边。<a id="a-AH"></a>时佛赞言下。<a id="a-AI"></a>二如来述叹为三。<a id="a-AJ"></a>谓述释结。<a id="a-AK"></a>述如文。<a id="a-AL"></a>释中法说开譬合譬。<a id="a-AM"></a>开善谓譬五时教。<a id="a-AN"></a>佛合牛。<a id="a-AO"></a>出十二部经指初教。<a id="a-AP"></a>修多罗指般若。<a id="a-AQ"></a>言修多罗是法本。<a id="a-AR"></a>般若是行本故。<a id="a-AS"></a>方等指净名思益。<a id="a-AT"></a>称叹菩萨故。<a id="a-AU"></a>般若是法华。<a id="a-AV"></a>法华明平等大慧。<a id="a-AW"></a>大慧只是般若。<a id="a-AX"></a>涅槃可解。<a id="a-AY"></a>又云。<a id="a-AZ"></a>般若始在十二年中。<a id="a-Aa"></a>终则邻于涅槃乃在法华之后。<a id="a-Ab"></a>引释论毕竟品为证。<a id="a-Ac"></a>若尔修多罗是净名。<a id="a-Ad"></a>方等即法华。<a id="a-Ae"></a>般若即般若。<a id="a-Af"></a>招提云。<a id="a-Ag"></a>前三明教。<a id="a-Ah"></a>后二明理。<a id="a-Ai"></a>前三教者。<a id="a-Aj"></a>十二部即小乘藏。<a id="a-Ak"></a>修多罗即杂藏。<a id="a-Al"></a>方等即菩萨藏。<a id="a-Am"></a>佛教不出此三故。<a id="a-An"></a>后二理者。<a id="a-Ao"></a>般若是因涅槃是果。<a id="a-Ap"></a>行般若因得涅槃果。<a id="a-Aq"></a>兴皇云。<a id="a-Ar"></a>佛说法即是十二部经。<a id="a-As"></a>学此十二即了修多罗。<a id="a-At"></a>知诸法本即达方等。<a id="a-Au"></a>达方等故生于般若。<a id="a-Av"></a>般若生故能了涅槃。<a id="a-Aw"></a>观师云。<a id="a-Ax"></a>此并从多之少从广至略。<a id="a-Ay"></a>初叹十二部。<a id="a-Az"></a>十二部通于小大。<a id="a-B0"></a>此则是总。<a id="a-B1"></a>更别叹修多罗。<a id="a-B2"></a>修多罗又通。<a id="a-B3"></a>更别叹方等。<a id="a-B4"></a>方等未为希有。<a id="a-B5"></a>复别叹般若。<a id="a-B6"></a>于般若中更别叹涅槃一句佛性。<a id="a-B7"></a>如从牛出乳。<a id="a-B8"></a>乃至醍醐。<a id="a-B9"></a>则涅槃为最。<a id="a-BA"></a>义皆不然。<a id="a-BB"></a>何者十二部经通于大小。<a id="a-BC"></a>岂独是小乘。<a id="a-BD"></a>又十二部谓是初者。<a id="a-BE"></a>小非初说故不可用。<a id="a-BF"></a>复何故以修多罗为般若。<a id="a-BG"></a>余经岂无长行耶。<a id="a-BH"></a>复何故以般若为法华名不相应义云何会。<a id="a-BI"></a>假使以般若邻于涅槃。<a id="a-BJ"></a>般若则是第四时教。<a id="a-BK"></a>复违尔五时次第。<a id="a-BL"></a>招提三教两理者。<a id="a-BM"></a>此文是述其叹教何故喻理。<a id="a-BN"></a>纵如招提所说乃叹他经非叹今教。<a id="a-BO"></a>兴皇所说乃生解次第复非叹教。<a id="a-BP"></a>藏王云。<a id="a-BQ"></a>诸佛虽有无量功德。<a id="a-BR"></a>故不如是大般涅槃。<a id="a-BS"></a>从教生解非文所叹。<a id="a-BT"></a>若观师所说。<a id="a-BU"></a>从广至略而为最胜。<a id="a-BV"></a>文云。<a id="a-BW"></a>醍醐最上一切诸药悉入其中。<a id="a-BX"></a>广岂过此。<a id="a-BY"></a>既其是广可不被叹。<a id="a-BZ"></a>诸师皆欲包括收摄。<a id="a-Ba"></a>不觉咫尺漏失正宗。<a id="a-Bb"></a>邯郸学步两无所获(云云)。<a id="a-Bc"></a>今但依经即如藏王。<a id="a-Bd"></a>闻佛说于次第之别不次第圆次第之教。<a id="a-Be"></a>能生渐行菩萨功德。<a id="a-Bf"></a>不次第教。<a id="a-Bg"></a>能生一切诸佛功德。<a id="a-Bh"></a>欢喜踊跃双叹两教。<a id="a-Bi"></a>佛助其喜还述叹之。<a id="a-Bj"></a>若次第相生穷玄极妙更加称美。<a id="a-Bk"></a>牛者即涅槃教主。<a id="a-Bl"></a>乳者戒圣行。<a id="a-Bm"></a>酪者定圣行。<a id="a-Bn"></a>生酥者四谛慧圣行。<a id="a-Bo"></a>熟酥者二谛慧圣行。<a id="a-Bp"></a>醍醐者一实谛慧圣行。<a id="a-Bq"></a>如五味次第宗于醍醐。<a id="a-Br"></a>五行转深极于一实故。<a id="a-Bs"></a>言最胜最上。<a id="a-Bt"></a>此即述其叹次第教。<a id="a-Bu"></a>若单说实慧一慧一切慧慧为法界摄一切慧。<a id="a-Bv"></a>不由次第。<a id="a-Bw"></a>佛即醍醐最上最妙。<a id="a-Bx"></a>一切诸药悉入其中。<a id="a-By"></a>如来即是人醍醐也。<a id="a-Bz"></a>一实谛者是法醍醐。<a id="a-C0"></a>醍醐之人说醍醐法。<a id="a-C1"></a>醍醐之法或醍醐人。<a id="a-C2"></a>人之与法一而无二。<a id="a-C3"></a>中间诸法无不醍醐。<a id="a-C4"></a>次第一实一而无二。<a id="a-C5"></a>叹五行之一实。<a id="a-C6"></a>即是叹一实之五行。<a id="a-C7"></a>作此释者次第叹教二义皆成。<a id="a-C8"></a>若望一期教次第者。<a id="a-C9"></a>从佛出十二部者即指华严。<a id="a-CA"></a>华严最初是十二部。<a id="a-CB"></a>修多罗者即三藏中之一藏。<a id="a-CC"></a>物不堪大即为说小。<a id="a-CD"></a>方等之教折小弹偏叹大褒圆。<a id="a-CE"></a>般若之教三人同闻专归一实。<a id="a-CF"></a>引小归大接偏成圆。<a id="a-CG"></a>及住方便未证小果许其通学摩诃衍道。<a id="a-CH"></a>大般涅槃尊极之教。<a id="a-CI"></a>已住小果斥废三修说胜常乐。<a id="a-CJ"></a>若尔何以不说法华。<a id="a-CK"></a>法华破小果灭化城引入宝所与涅槃同。<a id="a-CL"></a>又迦葉如来二万灯明皆说法华。<a id="a-CM"></a>以为极唱不说涅槃。<a id="a-CN"></a>今此释迦恶世垂迹宜以异名。<a id="a-CO"></a>显于常乐。<a id="a-CP"></a>两教同极不言法华意在于此。<a id="a-CQ"></a>又前番小熟者以法华熟之。<a id="a-CR"></a>后番未熟更以般若洮汰。<a id="a-CS"></a>今涅槃熟之。<a id="a-CT"></a>释论云。<a id="a-CU"></a>般若至法华后即此义也。<a id="a-CV"></a>又叹此教与一期教亦不相乖。<a id="a-CW"></a>戒是圣行之首。<a id="a-CX"></a>又戒广摄如文所说。<a id="a-CY"></a>与华严中初照义同。<a id="a-CZ"></a>定圣行正与修多罗中定藏义合。<a id="a-Ca"></a>四谛慧行以大涅槃三修斥小无漏之非。<a id="a-Cb"></a>与方等弹诃义合。<a id="a-Cc"></a>二谛慧行真俗相即正与摩诃衍即色即空义合。<a id="a-Cd"></a>一实谛慧行即涅槃教。<a id="a-Ce"></a>可知一期一经次第皆成。<a id="a-Cf"></a>义不相违。<a id="a-Cg"></a>以是义故下。<a id="a-Ch"></a>第三结叹。<a id="a-Ci"></a>迦葉白佛下。<a id="a-Cj"></a>第三迦葉自誓。<a id="a-Ck"></a>文为三。<a id="a-Cl"></a>一领旨。<a id="a-Cm"></a>二悯他。<a id="a-Cn"></a>三自誓。<a id="a-Co"></a>自誓为四。<a id="a-Cp"></a>一誓以正报皮骨以为纸笔传持五行。<a id="a-Cq"></a>二誓以依报财力充足饱满令得宣行。<a id="a-Cr"></a>三誓以智力折伏摄受。<a id="a-Cs"></a>四誓于同好倾尽三业而宗事之。<a id="a-Ct"></a>尔时佛赞下。<a id="a-Cu"></a>第四佛述其誓。<a id="a-Cv"></a>又为三。<a id="a-Cw"></a>一赞。<a id="a-Cx"></a>二记。<a id="a-Cy"></a>三证。<a id="a-Cz"></a>此初赞也。<a id="a-D0"></a>汝今下是记。<a id="a-D1"></a>记文有三。<a id="a-D2"></a>一记超越行。<a id="a-D3"></a>二记成道果。<a id="a-D4"></a>三记转法轮。<a id="a-D5"></a>三乃往下引证。<a id="a-D6"></a>一引昔。<a id="a-D7"></a>次证今。<a id="a-D8"></a>初举昔中有三。<a id="a-D9"></a>一陈菩萨昔行。<a id="a-DA"></a>二者诸天谋议。<a id="a-DB"></a>三者[稫-禾+彳]试陈解。<a id="a-DC"></a>初昔行如文。<a id="a-DD"></a>我修如是下。<a id="a-DE"></a>诸天谋议。<a id="a-DF"></a>二轮者福慧也。<a id="a-DG"></a>大仙我当与汝俱往下。<a id="a-DH"></a>是第三[稫-禾+彳]试。<a id="a-DI"></a>先譬烧打磨三试。<a id="a-DJ"></a>次合三试者。<a id="a-DK"></a>一说半偈试有智无智。<a id="a-DL"></a>苦知文义未尽即是有智。<a id="a-DM"></a>若不知者即是无智。<a id="a-DN"></a>二示可畏身试有畏无畏。<a id="a-DO"></a>若心坚固不生怖畏。<a id="a-DP"></a>若其浮弱即生怖畏。<a id="a-DQ"></a>三从索身试其能舍不舍(云云)。<a id="a-DR"></a>半偈者。<a id="a-DS"></a>但说无常一边。<a id="a-DT"></a>不说常边故言半偈。<a id="a-DU"></a>有为三相何故但明生灭而不言住。<a id="a-DV"></a>一解四句偈迮是故略之。<a id="a-DW"></a>问若略何不略余字。<a id="a-DX"></a>答此复有义。<a id="a-DY"></a>住法不显生灭迁谢。<a id="a-DZ"></a>但明始终中间宜略。<a id="a-Da"></a>问三相迁法那得有住。<a id="a-Db"></a>住即是常常即不迁。<a id="a-Dc"></a>又与无常异。<a id="a-Dd"></a>答言。<a id="a-De"></a>是无常之住并三相自是无常而有无常之住。<a id="a-Df"></a>亦应有无住之常(云云)。<a id="a-Dg"></a>文云。<a id="a-Dh"></a>所说空义此偈明无常那得是空。<a id="a-Di"></a>旧解。<a id="a-Dj"></a>无常未是空。<a id="a-Dk"></a>但是空方便后云得空。<a id="a-Dl"></a>一解不然。<a id="a-Dm"></a>只无常即是空之异名。<a id="a-Dn"></a>大品云。<a id="a-Do"></a>无常即动相。<a id="a-Dp"></a>动相即空相。<a id="a-Dq"></a>净名云。<a id="a-Dr"></a>不生不灭是无常义。<a id="a-Ds"></a>今亦无常是不生不灭义。<a id="a-Dt"></a>文云。<a id="a-Du"></a>寂灭为乐者。<a id="a-Dv"></a>涅槃之体非生非灭。<a id="a-Dw"></a>今此既云寂灭为乐。<a id="a-Dx"></a>亦得生灭。<a id="a-Dy"></a>生已寂灭。<a id="a-Dz"></a>生为乐不。<a id="a-E0"></a>答任道者是例不任则不例。<a id="a-E1"></a>生起相灭除相正取除生除灭是寂灭乐。<a id="a-E2"></a>生是起相涅槃无生是故不例。<a id="a-E3"></a>超越十二劫者。<a id="a-E4"></a>出曜佛藏等经。<a id="a-E5"></a>皆云超九劫。<a id="a-E6"></a>或云。<a id="a-E7"></a>根缘不同佛为增减说之。<a id="a-E8"></a>次善男子汝今亦尔下。<a id="a-E9"></a>证今(云云)</p>
 </body>
</html>