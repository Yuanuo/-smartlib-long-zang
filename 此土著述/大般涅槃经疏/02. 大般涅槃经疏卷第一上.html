<!doctype html>
<html id="z3IBWct1Oh" data-ver="1211">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第一上</h1>
  <h2 id="a2">序品上</h2>
  <p id="a3">上代直唱消文释意。<a id="a-4"></a>分章段起小山瑶关内凭等。<a id="a-5"></a>因兹成则。<a id="a-6"></a>此经文句盈缩非一。<a id="a-7"></a>有二三四五七八。<a id="a-8"></a>梁武但制中前中后。<a id="a-9"></a>开善唯序正。<a id="a-A"></a>光宅足流通。<a id="a-B"></a>灵味问有缘起。<a id="a-C"></a>答有余势。<a id="a-D"></a>河西五门。<a id="a-E"></a>婆薮七分。<a id="a-F"></a>兴皇八门。<a id="a-G"></a>虽兰菊各美而经遮论开。<a id="a-H"></a>牧女添水遮也。<a id="a-I"></a>派深析重开也。<a id="a-J"></a>今分为五。<a id="a-K"></a>又为七。<a id="a-L"></a>一列章。<a id="a-M"></a>二示处。<a id="a-N"></a>三释名。<a id="a-O"></a>四生起。<a id="a-P"></a>五通别。<a id="a-Q"></a>六引证。<a id="a-R"></a>七异解。<a id="a-S"></a>初列章者。<a id="a-T"></a>一召请涅槃众。<a id="a-U"></a>二开演涅槃施。<a id="a-V"></a>三示现涅槃行。<a id="a-W"></a>四问答涅槃义。<a id="a-X"></a>五折摄涅槃用(云云)。<a id="a-Y"></a>二示文处者。<a id="a-Z"></a>初从如是讫流血洒地。<a id="a-a"></a>是请。<a id="a-b"></a>从纯陀讫大众问。<a id="a-c"></a>是施。<a id="a-d"></a>从现病讫德王。<a id="a-e"></a>是行。<a id="a-f"></a>从师子吼讫品。<a id="a-g"></a>是义。<a id="a-h"></a>从迦葉讫经。<a id="a-i"></a>是用。<a id="a-j"></a>三释名者。<a id="a-k"></a>道不孤运待时处伴。<a id="a-l"></a>今涅槃时到而面门启照。<a id="a-m"></a>随类发声骇悟感动会此拘尸。<a id="a-n"></a>缘牵曰召。<a id="a-o"></a>招致曰请。<a id="a-p"></a>众有权实。<a id="a-q"></a>实者可召。<a id="a-r"></a>权者宜请。<a id="a-s"></a>五十二众十方奔集。<a id="a-t"></a>咸为显发大般涅槃。<a id="a-u"></a>故名召请涅槃众也。<a id="a-v"></a>佛于无量阿僧祇劫。<a id="a-w"></a>修习难得大涅槃藏。<a id="a-x"></a>本无秘吝但不尽能受。<a id="a-y"></a>所以初用毒涂后以水洗。<a id="a-z"></a>前同末异。<a id="a-10"></a>伺机时待。<a id="a-11"></a>因纯陀献供。<a id="a-12"></a>施常色力。<a id="a-13"></a>因比丘请住。<a id="a-14"></a>斥伪谈真。<a id="a-15"></a>殷勤劝问迦葉承旨。<a id="a-16"></a>随问施与使无遗滞。<a id="a-17"></a>法雨充溢满拘尸城。<a id="a-18"></a>故名开演涅槃施也。<a id="a-19"></a>然秘藏渊凝非行不到。<a id="a-1A"></a>善巧方便示现令前。<a id="a-1B"></a>所之右胁而卧默无所说示现病行。<a id="a-1C"></a>迦葉推请乃加趺融怿说三指一。<a id="a-1D"></a>菩萨奉行五行十德。<a id="a-1E"></a>是故名为示涅槃行。<a id="a-1F"></a>然涅槃以义浩然无尽。<a id="a-1G"></a>欲举一蔽诸。<a id="a-1H"></a>若指咸淡海。<a id="a-1I"></a>故专问佛性联翩六重。<a id="a-1J"></a>佛一一酬名涅槃义。<a id="a-1K"></a>然佛性之体非善非恶。<a id="a-1L"></a>善恶双用弥满无涯。<a id="a-1M"></a>且囊括梗概以略该广。<a id="a-1N"></a>用善则罗云被摄。<a id="a-1O"></a>用恶则善星堪收。<a id="a-1P"></a>二子既然余皆可例。<a id="a-1Q"></a>又体非邪正邪正双用。<a id="a-1R"></a>用正则始摄陈如五人。<a id="a-1S"></a>用邪则终收邪徒十外。<a id="a-1T"></a>初后既尔中亦例然。<a id="a-1U"></a>名涅槃用四生起者。<a id="a-1V"></a>由众有施。<a id="a-1W"></a>由施行立。<a id="a-1X"></a>由行见义。<a id="a-1Y"></a>证义有用亦是用由于义。<a id="a-1Z"></a>义由于行。<a id="a-1a"></a>行由于施。<a id="a-1b"></a>施由众集。<a id="a-1c"></a>逆顺相由故成次第。<a id="a-1d"></a>无始而始故有召请。<a id="a-1e"></a>不终而终故有大用。<a id="a-1f"></a>恶尽邪亡善穷正息。<a id="a-1g"></a>折摄既休毕竟寂灭入于涅槃。<a id="a-1h"></a>五通别者。<a id="a-1i"></a>初中后说莫不对众。<a id="a-1j"></a>若无众者唐说授谁故通是众。<a id="a-1k"></a>别说众集最在于初。<a id="a-1l"></a>宣名召请。<a id="a-1m"></a>通论一言一事皆施众生。<a id="a-1n"></a>别对问缘因求而与。<a id="a-1o"></a>其文既广其事亦明。<a id="a-1p"></a>是故名为开演涅槃施。<a id="a-1q"></a>通论训物莫非规矩。<a id="a-1r"></a>悉通是行。<a id="a-1s"></a>别论五行十德。<a id="a-1t"></a>文多事显故名涅槃行也。<a id="a-1u"></a>此经始终悉明佛性。<a id="a-1v"></a>佛性则通无处不辨。<a id="a-1w"></a>别以一番问答。<a id="a-1x"></a>纯论佛性。<a id="a-1y"></a>文明事显名涅槃义。<a id="a-1z"></a>通论一部导利群萌。<a id="a-20"></a>如大地药草为众生用。<a id="a-21"></a>我法亦尔。<a id="a-22"></a>是故名通。<a id="a-23"></a>别论摄恶摄邪。<a id="a-24"></a>文多意显故别明用。<a id="a-25"></a>六引证者。<a id="a-26"></a>先引多文。<a id="a-27"></a>次引一处。<a id="a-28"></a>初多文者。<a id="a-29"></a>如声光普告。<a id="a-2A"></a>令疾至佛所。<a id="a-2B"></a>为最后问岂非召耶。<a id="a-2C"></a>又师子吼云。<a id="a-2D"></a>召请十方诸大菩萨。<a id="a-2E"></a>集娑罗林大师子吼。<a id="a-2F"></a>纯陀品云。<a id="a-2G"></a>我今施汝常命色力。<a id="a-2H"></a>德王品云。<a id="a-2I"></a>汝今欲尽大涅槃海。<a id="a-2J"></a>值我多有能相慧施。<a id="a-2K"></a>圣行品云。<a id="a-2L"></a>菩萨应当于大涅槃专心修习五种之行。<a id="a-2M"></a>又云。<a id="a-2N"></a>修大涅槃得十功德。<a id="a-2O"></a>师子吼中。<a id="a-2P"></a>则以六句问于佛性。<a id="a-2Q"></a>以何义故。<a id="a-2R"></a>名为佛性。<a id="a-2S"></a>如来具答。<a id="a-2T"></a>佛性只是大涅槃义。<a id="a-2U"></a>迦葉品云。<a id="a-2V"></a>慈心游世间。<a id="a-2W"></a>世间不出善恶邪正。<a id="a-2X"></a>翻十仙之邪摄一子之恶。<a id="a-2Y"></a>即涅槃用。<a id="a-2Z"></a>次引一处文者。<a id="a-2a"></a>师子吼云。<a id="a-2b"></a>佛性者。<a id="a-2c"></a>亦名首楞严三昧。<a id="a-2d"></a>亦名般若波罗蜜。<a id="a-2e"></a>亦名金刚三昧。<a id="a-2f"></a>亦名师子吼三昧。<a id="a-2g"></a>亦名佛性。<a id="a-2h"></a>然佛性非一。<a id="a-2i"></a>云何有五。<a id="a-2j"></a>以五名之令解非五。<a id="a-2k"></a>召请之众悉是如来同行知识。<a id="a-2l"></a>若从德本乃皆住楞严。<a id="a-2m"></a>若从示现即五十二众。<a id="a-2n"></a>故以首楞严名证召请众。<a id="a-2o"></a>私谓。<a id="a-2p"></a>五十二众者。<a id="a-2q"></a>比丘等三众。<a id="a-2r"></a>菩萨众为一。<a id="a-2s"></a>从二恒至千亿恒。<a id="a-2t"></a>增数众有二十一。<a id="a-2u"></a>同数众有八。<a id="a-2v"></a>无数众一。<a id="a-2w"></a>中间众有四。<a id="a-2x"></a>六天为六。<a id="a-2y"></a>梵众一。<a id="a-2z"></a>修罗一。<a id="a-30"></a>魔天一。<a id="a-31"></a>大自在天一。<a id="a-32"></a>四方四。<a id="a-33"></a>合五十二。<a id="a-34"></a>无上调御一切种智。<a id="a-35"></a>周照机理纤芥无差。<a id="a-36"></a>开常显性发掘觉藏以施时会。<a id="a-37"></a>若从佛智应名般若。<a id="a-38"></a>若从设教名涅槃施。<a id="a-39"></a>当知般若之名。<a id="a-3A"></a>何以证涅槃施。<a id="a-3B"></a>是五一行真正调直不可倾动。<a id="a-3C"></a>复能碎散烦恼结惑。<a id="a-3D"></a>若从修习名之为行。<a id="a-3E"></a>若从譬喻喻于金刚。<a id="a-3F"></a>当知金刚三昧可以证涅槃之行。<a id="a-3G"></a>义者名之所以。<a id="a-3H"></a>故涅槃名下有佛性所以。<a id="a-3I"></a>佛性即是涅槃之义。<a id="a-3J"></a>此义自在决定无畏。<a id="a-3K"></a>若从能譬喻师子吼。<a id="a-3L"></a>若从所譬即佛性义。<a id="a-3M"></a>当知师子吼名可证涅槃之义。<a id="a-3N"></a>体用相即。<a id="a-3O"></a>一切诸法中悉有安乐性无非佛性。<a id="a-3P"></a>即体而用。<a id="a-3Q"></a>游化世间。<a id="a-3R"></a>摄恶摄邪皆归正善。<a id="a-3S"></a>当知佛性之名可证涅槃之用。<a id="a-3T"></a>今依经分章文义有据非徒穿凿。<a id="a-3U"></a>七出异解者。<a id="a-3V"></a>梁武中前中后约时分经。<a id="a-3W"></a>若以平旦中后可然。<a id="a-3X"></a>黄昏夜半复齐何文。<a id="a-3Y"></a>居士请僧经云。<a id="a-3Z"></a>说此历一周。<a id="a-3a"></a>为是何年中前中后。<a id="a-3b"></a>今随法分章则无此难。<a id="a-3c"></a>开善为序正。<a id="a-3d"></a>序即召请。<a id="a-3e"></a>正即四章。<a id="a-3f"></a>光宅足流通。<a id="a-3g"></a>只是用章少分。<a id="a-3h"></a>灵味取问有缘起。<a id="a-3i"></a>答有余势。<a id="a-3j"></a>既处处有问答。<a id="a-3k"></a>应处处有余势。<a id="a-3l"></a>若河西。<a id="a-3m"></a>以初两卷为引接今昔有缘门。<a id="a-3n"></a>此得实失权。<a id="a-3o"></a>今言召请具包权实。<a id="a-3p"></a>以第三卷至大众问为略广门。<a id="a-3q"></a>此但约文言多少。<a id="a-3r"></a>今开为演涅槃施。<a id="a-3s"></a>则兼于广略。<a id="a-3t"></a>以五行为涅槃行门。<a id="a-3u"></a>十功德为菩萨功德门。<a id="a-3v"></a>行与功德俱是因中。<a id="a-3w"></a>今合为行章则不烦文。<a id="a-3x"></a>以师子吼尽经。<a id="a-3y"></a>为不可思议中道佛性门混和难解。<a id="a-3z"></a>今分义用文则易明。<a id="a-40"></a>地师以第一卷为神通反示分此得权失实。<a id="a-41"></a>今言召请即无所偏。<a id="a-42"></a>彼以第二卷为种性破疑除执分。<a id="a-43"></a>第三卷至大众问为正法实义分。<a id="a-44"></a>今为一涅槃施。<a id="a-45"></a>则兼其二分。<a id="a-46"></a>彼以五行十功德为方便修成分。<a id="a-47"></a>彼以师子吼为不放逸入证分。<a id="a-48"></a>前之修成已是入证。<a id="a-49"></a>证又入证可非烦重。<a id="a-4A"></a>今为义章。<a id="a-4B"></a>彼以迦葉为慈悲住持分。<a id="a-4C"></a>陈如为显相分。<a id="a-4D"></a>持恶向善显邪还正合为用章。<a id="a-4E"></a>兴皇初为引接今昔有缘门。<a id="a-4F"></a>此用朗意。<a id="a-4G"></a>二破疑除执门。<a id="a-4H"></a>此用地人意。<a id="a-4I"></a>三略广门。<a id="a-4J"></a>四行门。<a id="a-4K"></a>五位门。<a id="a-4L"></a>六行中道门。<a id="a-4M"></a>皆用朗意。<a id="a-4N"></a>方便用门。<a id="a-4O"></a>邪正不二门。<a id="a-4P"></a>与河西开合之殊名味不异。<a id="a-4Q"></a>第二别释者。<a id="a-4R"></a>召请章是经家所置。<a id="a-4S"></a>旧呼为通序别序。<a id="a-4T"></a>三世道同故言通序。<a id="a-4U"></a>教门机别故言别序。<a id="a-4V"></a>又今佛一期小大别圆悉安如是故名为通。<a id="a-4W"></a>经经由藉悉皆有异故名为别。<a id="a-4X"></a>又诸经初皆安如是。<a id="a-4Y"></a>同是劝信之词。<a id="a-4Z"></a>于通序中。<a id="a-4a"></a>或五或六由主处离合。<a id="a-4b"></a>如是者。<a id="a-4c"></a>所传之理。<a id="a-4d"></a>我闻者。<a id="a-4e"></a>能传之人。<a id="a-4f"></a>一时者。<a id="a-4g"></a>能传传所传。<a id="a-4h"></a>会机会理之时。<a id="a-4i"></a>佛者禀承之主。<a id="a-4j"></a>住者所闻之地。<a id="a-4k"></a>众者亲承之伴。<a id="a-4l"></a>展转相证劝信非虚。<a id="a-4m"></a>欲使将来顺而不惑。<a id="a-4n"></a>又小大诸经初皆劝信。<a id="a-4o"></a>信大信小大小应异。<a id="a-4p"></a>若不异者则无小大共别圆殊。<a id="a-4q"></a>如其有异如何分别。<a id="a-4r"></a>今略说之。<a id="a-4s"></a>若言能传所传。<a id="a-4t"></a>二事相似为如。<a id="a-4u"></a>能传所传无非曰是。<a id="a-4v"></a>此信三藏意也。<a id="a-4w"></a>若言解与真合为如。<a id="a-4x"></a>身灰智寂为是。<a id="a-4y"></a>此信通教意也。<a id="a-4z"></a>若言称机为如。<a id="a-50"></a>事逆理顺为是。<a id="a-51"></a>此信别教意也。<a id="a-52"></a>若言魔界即佛界为如。<a id="a-53"></a>一色一香无非中道为是。<a id="a-54"></a>此信圆教意也。<a id="a-55"></a>如是既尔。<a id="a-56"></a>我闻等类之可解。<a id="a-57"></a>故龙树云。<a id="a-58"></a>其信者。<a id="a-59"></a>言是事如是。<a id="a-5A"></a>不信者。<a id="a-5B"></a>言是事不如是。<a id="a-5C"></a>若信初三。<a id="a-5D"></a>是信方便诸权如是。<a id="a-5E"></a>若信后一是信圆融一实如是。<a id="a-5F"></a>此通别序诸师皆用。<a id="a-5G"></a>世所常闻不俟多说。<a id="a-5H"></a>具如法华疏中。<a id="a-5I"></a>今此唯存约教一义。<a id="a-5J"></a>他皆准彼。<a id="a-5K"></a>今明通序五句。<a id="a-5L"></a>亦可序于五章。<a id="a-5M"></a>如是序请。<a id="a-5N"></a>我闻序施。<a id="a-5O"></a>一时序行。<a id="a-5P"></a>住处序义。<a id="a-5Q"></a>同闻序用。<a id="a-5R"></a>如是序涅槃众者。<a id="a-5S"></a>夫不异曰如。<a id="a-5T"></a>无非曰是。<a id="a-5U"></a>若不得如是。<a id="a-5V"></a>异则定异非则定非。<a id="a-5W"></a>达斯意者。<a id="a-5X"></a>异则不异非则不非。<a id="a-5Y"></a>始从列众蛣[蜣-儿+(鬼-((白-日)/田))]已还。<a id="a-5Z"></a>诡类殊形果报纷杂幢摩梵世。<a id="a-5a"></a>盖覆大千巨细相倾精粗映夺。<a id="a-5b"></a>若以牛羊眼看则无非舛互岂得如是。<a id="a-5c"></a>得如是者。<a id="a-5d"></a>知法身大士。<a id="a-5e"></a>作首楞严。<a id="a-5f"></a>种种示现。<a id="a-5g"></a>悟异不异。<a id="a-5h"></a>是故称如。<a id="a-5i"></a>知非不非所以言是。<a id="a-5j"></a>当知如是为召请众作序明矣。<a id="a-5k"></a>我闻序涅槃施者。<a id="a-5l"></a>我昔不闻而今得闻。<a id="a-5m"></a>见八斛粳粮周遍大众。<a id="a-5n"></a>闻二施果报等无差别。<a id="a-5o"></a>新伊四德秘密佛性种种法味不闻而闻。<a id="a-5p"></a>故知我闻序涅槃施。<a id="a-5q"></a>一时序涅槃行者。<a id="a-5r"></a>一时之行非次第行。<a id="a-5s"></a>一时之证非前后证。<a id="a-5t"></a>文云。<a id="a-5u"></a>复有一行是如来行非次第行。<a id="a-5v"></a>于一念中即能具足。<a id="a-5w"></a>现五趣身即一时证。<a id="a-5x"></a>当知一时序涅槃行。<a id="a-5y"></a>住处序涅槃义者。<a id="a-5z"></a>处是归身止息之所表佛性是宗极究竟之地。<a id="a-60"></a>驱邪引恶向彼拘尸。<a id="a-61"></a>非枯非荣中间寂灭。<a id="a-62"></a>若他若自到极而止。<a id="a-63"></a>当知住处序涅槃义。<a id="a-64"></a>同闻序涅槃用者。<a id="a-65"></a>山林河海之神。<a id="a-66"></a>牛羊螽螫之类为同闻众。<a id="a-67"></a>即知等教三子并作三田。<a id="a-68"></a>善恶俱收邪正悉度。<a id="a-69"></a>故同闻众是序涅槃用。<a id="a-6A"></a>已将五序别属当竟。<a id="a-6B"></a>更说一序各序五章。<a id="a-6C"></a>夫众不出八佛。<a id="a-6D"></a>八佛与现佛不异名如。<a id="a-6E"></a>无非佛者故名为是。<a id="a-6F"></a>二施无差故言如。<a id="a-6G"></a>同入秘藏故言是。<a id="a-6H"></a>如来之行故言如。<a id="a-6I"></a>一行遍摄故言是。<a id="a-6J"></a>同一佛性故言如。<a id="a-6K"></a>义体不二故言是。<a id="a-6L"></a>邪恶不二故言如。<a id="a-6M"></a>更无过者故言是。<a id="a-6N"></a>当知如是通序五章。<a id="a-6O"></a>我闻亦然昔闻四众非八佛。<a id="a-6P"></a>今闻八佛即四众。<a id="a-6Q"></a>我昔闻初后优劣五果迁移。<a id="a-6R"></a>我今闻二施无差等皆常乐。<a id="a-6S"></a>我昔闻江河回曲不径到海。<a id="a-6T"></a>今闻拘耶尼洲犹如直绳。<a id="a-6U"></a>我昔闻肉眼尚不见空况能见性。<a id="a-6V"></a>今闻学大乘者虽有肉眼名为佛眼。<a id="a-6W"></a>佛眼见性了了分明。<a id="a-6X"></a>我昔闻善恶泾渭邪正异辙。<a id="a-6Y"></a>今闻低弥神龟同皆在水。<a id="a-6Z"></a>是为我闻通序五章。<a id="a-6a"></a>一时者。<a id="a-6b"></a>一时奉声光召请。<a id="a-6c"></a>一时集娑罗林。<a id="a-6d"></a>一时显如来密藏。<a id="a-6e"></a>一时闻涅槃常施。<a id="a-6f"></a>一时闻顶戴奉行。<a id="a-6g"></a>一时安秘密藏中入涅槃义。<a id="a-6h"></a>一时已闻常住二字。<a id="a-6i"></a>启悟父母七世宗亲。<a id="a-6j"></a>及诸众生冤亲善恶。<a id="a-6k"></a>是为一时通序五章。<a id="a-6l"></a>住处者。<a id="a-6m"></a>声光召请同向佛住处也。<a id="a-6n"></a>佛以佛所住处施与时众。<a id="a-6o"></a>从佛住处起涅槃行。<a id="a-6p"></a>见佛住处乃是见义。<a id="a-6q"></a>以佛住处引摄邪恶。<a id="a-6r"></a>是为住处通序五章。<a id="a-6s"></a>同皆见闻常住声光。<a id="a-6t"></a>为如非余方便之闻。<a id="a-6u"></a>故是同闻最后问答。<a id="a-6v"></a>常命色力安无碍辩。<a id="a-6w"></a>同闻拘耶直绳之行。<a id="a-6x"></a>同闻西海秘藏之义。<a id="a-6y"></a>同闻邪恶有佛性用。<a id="a-6z"></a>是为同闻众通序五章。<a id="a-70"></a>复次五序。<a id="a-71"></a>序于三点。<a id="a-72"></a>如是总序三点。<a id="a-73"></a>不纵不横不并不别乃称如是。<a id="a-74"></a>我闻序般若。<a id="a-75"></a>一时序解脱。<a id="a-76"></a>住处序法身。<a id="a-77"></a>同闻序三点不虚。<a id="a-78"></a>复次五序。<a id="a-79"></a>序四德者。<a id="a-7A"></a>如是总序四德。<a id="a-7B"></a>我闻序乐。<a id="a-7C"></a>一时序净。<a id="a-7D"></a>住处序常。<a id="a-7E"></a>同闻序我(云云)。<a id="a-7F"></a>例以五序。<a id="a-7G"></a>序经要义。<a id="a-7H"></a>皆悉准此。<a id="a-7I"></a>不复广说余例思之。<a id="a-7J"></a>我闻者。<a id="a-7K"></a>我我我。<a id="a-7L"></a>无我无我我。<a id="a-7M"></a>非我非无我。<a id="a-7N"></a>闻闻闻。<a id="a-7O"></a>不闻不闻闻。<a id="a-7P"></a>不闻不闻。<a id="a-7Q"></a>三种我闻。<a id="a-7R"></a>是昔所闻方便之义。<a id="a-7S"></a>非我非无我不闻不闻。<a id="a-7T"></a>圆论我闻者。<a id="a-7U"></a>今经正意。<a id="a-7V"></a>一时者。<a id="a-7W"></a>一是数方。<a id="a-7X"></a>世间义耳。<a id="a-7Y"></a>空为一者即二乘义。<a id="a-7Z"></a>真俗合一菩萨义也。<a id="a-7a"></a>一一切。<a id="a-7b"></a>一切一。<a id="a-7c"></a>非一非一切。<a id="a-7d"></a>而一而一切。<a id="a-7e"></a>后一者。<a id="a-7f"></a>今经正意。<a id="a-7g"></a>一时佛者。<a id="a-7h"></a>三身四义。<a id="a-7i"></a>后义在今准前可知。<a id="a-7j"></a>住处者。<a id="a-7k"></a>具存应言拘尸那竭。<a id="a-7l"></a>此无翻。<a id="a-7m"></a>或翻为角城。<a id="a-7n"></a>有三角。<a id="a-7o"></a>华严云。<a id="a-7p"></a>角城南者。<a id="a-7q"></a>即其城也。<a id="a-7r"></a>或云蓑草城。<a id="a-7s"></a>或言茅城。<a id="a-7t"></a>此城草覆因以名之。<a id="a-7u"></a>或云仙人城。<a id="a-7v"></a>昔仙人寿长崇其人。<a id="a-7w"></a>以人名。<a id="a-7x"></a>名于住处。<a id="a-7y"></a>亦以名。<a id="a-7z"></a>名国故言拘尸国。<a id="a-80"></a>力士生地者。<a id="a-81"></a>人中力士力敌千人。<a id="a-82"></a>凡三十万共为群党。<a id="a-83"></a>无所臣属以法自持。<a id="a-84"></a>亦不暴乱即士人也。<a id="a-85"></a>故言生地。<a id="a-86"></a>阿夷罗跋提。<a id="a-87"></a>此翻金沙。<a id="a-88"></a>在城南阔二十丈。<a id="a-89"></a>或言阔四十丈。<a id="a-8A"></a>娑罗双树者。<a id="a-8B"></a>此翻坚固。<a id="a-8C"></a>一方二株四方八株。<a id="a-8D"></a>悉高五丈。<a id="a-8E"></a>四枯四荣。<a id="a-8F"></a>下根相连上枝相合。<a id="a-8G"></a>相合似连理。<a id="a-8H"></a>荣枯似交让。<a id="a-8I"></a>其叶丰蔚。<a id="a-8J"></a>华如车轮。<a id="a-8K"></a>果大如瓶。<a id="a-8L"></a>其甘如蜜。<a id="a-8M"></a>色香味具。<a id="a-8N"></a>因兹八树通名一林。<a id="a-8O"></a>以为坚固。<a id="a-8P"></a>只此一城有种种见。<a id="a-8Q"></a>若见土石者人所住处世间之义。<a id="a-8R"></a>若见是无常苦空兴废者二乘住处。<a id="a-8S"></a>若见是发菩提心处。<a id="a-8T"></a>是值先世佛处愿处修定等处者。<a id="a-8U"></a>是菩萨住处。<a id="a-8V"></a>若见是四德圆满究竟具足慈悯示人。<a id="a-8W"></a>茅城表常。<a id="a-8X"></a>力士表我。<a id="a-8Y"></a>吉河表净。<a id="a-8Z"></a>树间表乐。<a id="a-8a"></a>又一一事。<a id="a-8b"></a>表四德者。<a id="a-8c"></a>城不可坏表常。<a id="a-8d"></a>丰有表乐。<a id="a-8e"></a>御敌表我。<a id="a-8f"></a>无难表净。<a id="a-8g"></a>力士无属表常。<a id="a-8h"></a>心安表乐。<a id="a-8i"></a>力壮表我。<a id="a-8j"></a>色悦表净。<a id="a-8k"></a>河者恒流表常。<a id="a-8l"></a>金沙表净。<a id="a-8m"></a>清凉表乐。<a id="a-8n"></a>吉福表我。<a id="a-8o"></a>树者下文云。<a id="a-8p"></a>东双表常。<a id="a-8q"></a>南双表乐。<a id="a-8r"></a>西双表我。<a id="a-8s"></a>北双表净。<a id="a-8t"></a>又双茂表常。<a id="a-8u"></a>阴凉表我。<a id="a-8v"></a>华以表净。<a id="a-8w"></a>果以表乐。<a id="a-8x"></a>若能总别识四德者。<a id="a-8y"></a>即诸佛住处。<a id="a-8z"></a>若谓同闻是生死人凡夫所见。<a id="a-90"></a>谓是圣人二乘所见。<a id="a-91"></a>谓登地去菩萨所见。<a id="a-92"></a>谓是九佛中之八佛即诸佛所见。<a id="a-93"></a>若得此意。<a id="a-94"></a>下去句句作此消之。<a id="a-95"></a>就同闻众又二。<a id="a-96"></a>初众集次威仪。<a id="a-97"></a>初文者。<a id="a-98"></a>私谓准一家意。<a id="a-99"></a>须以五十二众。<a id="a-9A"></a>以为同闻。<a id="a-9B"></a>是故同闻冠五十二。<a id="a-9C"></a>今比丘当初故云同闻。<a id="a-9D"></a>同闻为五。<a id="a-9E"></a>谓与叹类众数。<a id="a-9F"></a>今文少众义合有之。<a id="a-9G"></a>与者共也。<a id="a-9H"></a>释论以七一释共。<a id="a-9I"></a>谓一处一时一戒一心一见一道一解脱。<a id="a-9J"></a>诸比丘与佛同此七一。<a id="a-9K"></a>故言佛与。<a id="a-9L"></a>若三藏明义。<a id="a-9M"></a>丈六佛与诸比丘。<a id="a-9N"></a>同是拘尸处。<a id="a-9O"></a>同在涅槃时。<a id="a-9P"></a>同律仪戒。<a id="a-9Q"></a>同禅定心。<a id="a-9R"></a>同无漏见。<a id="a-9S"></a>同涅槃道。<a id="a-9T"></a>同有余脱。<a id="a-9U"></a>七皆同佛。<a id="a-9V"></a>是故言共。<a id="a-9W"></a>若通教明义。<a id="a-9X"></a>五同二别。<a id="a-9Y"></a>何者体法智慧即色见空非色灭空。<a id="a-9Z"></a>此见不同摩诃衍道不同隘路道不同也。<a id="a-9a"></a>当知二别。<a id="a-9b"></a>若别教明义。<a id="a-9c"></a>尊特身佛时处等七。<a id="a-9d"></a>前两比丘之所不见。<a id="a-9e"></a>如为盲人设烛。<a id="a-9f"></a>何益无目者乎。<a id="a-9g"></a>戒心见道解脱于前两比丘。<a id="a-9h"></a>如为聋人奏乐。<a id="a-9i"></a>何益无耳者乎。<a id="a-9j"></a>此佛不与前两比丘共。<a id="a-9k"></a>此中比丘尚不与前佛共况比丘耶。<a id="a-9l"></a>若圆明义。<a id="a-9m"></a>佛之七一。<a id="a-9n"></a>皆佛境界。<a id="a-9o"></a>唯与圆菩萨共住首楞严。<a id="a-9p"></a>示比丘像者。<a id="a-9q"></a>共尚不与前三佛共。<a id="a-9r"></a>况比丘耶。<a id="a-9s"></a>今言共者。<a id="a-9t"></a>皆是大权及开显竟故也。<a id="a-9u"></a>大者叹德也。<a id="a-9v"></a>释论云。<a id="a-9w"></a>摩诃者。<a id="a-9x"></a>翻大多胜。<a id="a-9y"></a>天王大人之所恭敬故言大。<a id="a-9z"></a>通四韦陀三藏故言多。<a id="a-A0"></a>胜九十五种故言胜。<a id="a-A1"></a>此依三藏释也。<a id="a-A2"></a>贤圣之所恭敬故言大。<a id="a-A3"></a>通达析体法门故言多。<a id="a-A4"></a>胜析法心慧两种解脱故言胜。<a id="a-A5"></a>此依通教释也。<a id="a-A6"></a>学无学人之所恭敬故言大。<a id="a-A7"></a>通达大小法门故言多。<a id="a-A8"></a>出过声闻辟支佛上故言胜。<a id="a-A9"></a>此依别教释也。<a id="a-AA"></a>七种方便之所恭敬故言大。<a id="a-AB"></a>通达权实法门故言多。<a id="a-AC"></a>于毕定众而作上首故言胜。<a id="a-AD"></a>此依圆教释也。<a id="a-AE"></a>大权开显如前。<a id="a-AF"></a>比丘者气类也。<a id="a-AG"></a>以三义故。<a id="a-AH"></a>名为比丘。<a id="a-AI"></a>不仰不下。<a id="a-AJ"></a>不方不维。<a id="a-AK"></a>次第行乞清净活命。<a id="a-AL"></a>故名乞士。<a id="a-AM"></a>戒禁七支禅锁心猿怖无常狼。<a id="a-AN"></a>伏烦恼脂是名破恶。<a id="a-AO"></a>修此三法天魔烦毒虑其出境。<a id="a-AP"></a>复恐度人是故愁怖。<a id="a-AQ"></a>此三藏义。<a id="a-AR"></a>体达诸法非仰非下非方非维。<a id="a-AS"></a>以资慧命知恶非恶。<a id="a-AT"></a>亦无知者是名破恶。<a id="a-AU"></a>不得怖喜无怖喜者是名怖魔。<a id="a-AV"></a>此释通比丘义。<a id="a-AW"></a>从浅至深历次第三谛。<a id="a-AX"></a>求中道法喜是名乞食。<a id="a-AY"></a>次第破五住是名破恶。<a id="a-AZ"></a>以烦恼怖故业怖。<a id="a-Aa"></a>业怖故阴怖。<a id="a-Ab"></a>阴怖故天魔怖。<a id="a-Ac"></a>是为怖魔。<a id="a-Ad"></a>此释别比丘义。<a id="a-Ae"></a>一切诸法中。<a id="a-Af"></a>悉有安乐性。<a id="a-Ag"></a>名真乳糜。<a id="a-Ah"></a>以此自资。<a id="a-Ai"></a>安乐性中纯是佛法。<a id="a-Aj"></a>无恶可破名为破恶。<a id="a-Ak"></a>魔如佛如名为怖魔。<a id="a-Al"></a>此释圆比丘义。<a id="a-Am"></a>准诸经皆有众字。<a id="a-An"></a>四人已上和合名众。<a id="a-Ao"></a>释论有破戒哑羊有羞真实四僧。<a id="a-Ap"></a>后之二僧。<a id="a-Aq"></a>应百一羯磨。<a id="a-Ar"></a>前二不堪。<a id="a-As"></a>暖等是有羞。<a id="a-At"></a>四果是真实。<a id="a-Au"></a>即三藏众。<a id="a-Av"></a>干慧性地是有羞。<a id="a-Aw"></a>八人已上是真实。<a id="a-Ax"></a>即通教众。<a id="a-Ay"></a>三十心是有羞。<a id="a-Az"></a>十地是真实。<a id="a-B0"></a>此别教众。<a id="a-B1"></a>十信是有羞。<a id="a-B2"></a>四十一地是真实圆教众。<a id="a-B3"></a>余二比丘。<a id="a-B4"></a>教教有之恶无差别故不别说。<a id="a-B5"></a>有羞真实。<a id="a-B6"></a>复有四义。<a id="a-B7"></a>一发起。<a id="a-B8"></a>二影响。<a id="a-B9"></a>三当机。<a id="a-BA"></a>四结缘。<a id="a-BB"></a>合而明之故言众(云云)。<a id="a-BC"></a>八十亿百千者数也。<a id="a-BD"></a>或但人或数人法空。<a id="a-BE"></a>或数法门。<a id="a-BF"></a>或数实相(云云)。<a id="a-BG"></a>次前后围绕者。<a id="a-BH"></a>威仪也。<a id="a-BI"></a>或以三业恭敬机动。<a id="a-BJ"></a>或以四门入空机动。<a id="a-BK"></a>或以四门入假机动。<a id="a-BL"></a>或以四门入中机动。<a id="a-BM"></a>从二月十五日下。<a id="a-BN"></a>第二别序。<a id="a-BO"></a>正是召请文为三。<a id="a-BP"></a>初明能召。<a id="a-BQ"></a>次明所召。<a id="a-BR"></a>三结召。<a id="a-BS"></a>能召又为三。<a id="a-BT"></a>一声召。<a id="a-BU"></a>二光召三动召。<a id="a-BV"></a>声召有六。<a id="a-BW"></a>一声时表法。<a id="a-BX"></a>二声时临机。<a id="a-BY"></a>三声之本末。<a id="a-BZ"></a>四声之横竖。<a id="a-Ba"></a>五声有感应。<a id="a-Bb"></a>六声中叹告。<a id="a-Bc"></a>初二月下。<a id="a-Bd"></a>声时表法者。<a id="a-Be"></a>二月是仲春之时。<a id="a-Bf"></a>仲中也。<a id="a-Bg"></a>即表中道。<a id="a-Bh"></a>十五日是月满之时。<a id="a-Bi"></a>满表圆常。<a id="a-Bj"></a>故以仲时满月之日。<a id="a-Bk"></a>表于中道圆明之法。<a id="a-Bl"></a>次临涅槃时下。<a id="a-Bm"></a>声时临机道机时熟。<a id="a-Bn"></a>不待不过临赴之时。<a id="a-Bo"></a>下文云。<a id="a-Bp"></a>香山诸仙拘尸力士纯陀须跋善根成熟。<a id="a-Bq"></a>故唱涅槃。<a id="a-Br"></a>令其得入秘密之藏。<a id="a-Bs"></a>法华云。<a id="a-Bt"></a>应以灭度而得度者。<a id="a-Bu"></a>示现灭度而度脱之。<a id="a-Bv"></a>即此义也。<a id="a-Bw"></a>三以佛下。<a id="a-Bx"></a>声本末者。<a id="a-By"></a>神力为本大声为末。<a id="a-Bz"></a>从本垂迹皆悉令悟非本非末。<a id="a-C0"></a>又空慧为本种智为本宝相为本(云云)。<a id="a-C1"></a>四其声下。<a id="a-C2"></a>声之横竖。<a id="a-C3"></a>遍满是横。<a id="a-C4"></a>有顶是竖。<a id="a-C5"></a>他解。<a id="a-C6"></a>有顶但是梵世即尼吒天。<a id="a-C7"></a>无色无身不应闻声。<a id="a-C8"></a>故非有顶。<a id="a-C9"></a>有人。<a id="a-CA"></a>引仁王云。<a id="a-CB"></a>无色定力。<a id="a-CC"></a>能变化作香华云等以供养佛。<a id="a-CD"></a>何以不能变化作身此亦堪难。<a id="a-CE"></a>今作三番横竖。<a id="a-CF"></a>一横被六道。<a id="a-CG"></a>竖彻三界。<a id="a-CH"></a>二横被四生。<a id="a-CI"></a>竖彻三乘。<a id="a-CJ"></a>三横被十界。<a id="a-CK"></a>竖彻等觉。<a id="a-CL"></a>故知不唯尼吒为有顶也。<a id="a-CM"></a>若以三有之顶即非想是。<a id="a-CN"></a>又三有顶即无学是。<a id="a-CO"></a>复有一顶。<a id="a-CP"></a>即妙觉是。<a id="a-CQ"></a>两顶被召一顶被请。<a id="a-CR"></a>此意既宽岂比梵世。<a id="a-CS"></a>五随其下。<a id="a-CT"></a>声之感应。<a id="a-CU"></a>随类则感不一。<a id="a-CV"></a>普告则应无二。<a id="a-CW"></a>以无二之声应不一之感。<a id="a-CX"></a>盖不可思议。<a id="a-CY"></a>六今日下。<a id="a-CZ"></a>声之叹告。<a id="a-Ca"></a>又为二先叹后告。<a id="a-Cb"></a>叹令崇仰。<a id="a-Cc"></a>告令悲恋。<a id="a-Cd"></a>初叹又二。<a id="a-Ce"></a>初双叹两德。<a id="a-Cf"></a>次双结两德。<a id="a-Cg"></a>初先叹内德。<a id="a-Ch"></a>次叹外德。<a id="a-Ci"></a>初文者。<a id="a-Cj"></a>内德无量。<a id="a-Ck"></a>但叹三号者欲明三事。<a id="a-Cl"></a>初叹如来。<a id="a-Cm"></a>允同诸佛生其尊仰。<a id="a-Cn"></a>是为世父。<a id="a-Co"></a>应供者。<a id="a-Cp"></a>是上福田能生善业。<a id="a-Cq"></a>是为世主。<a id="a-Cr"></a>正遍知者。<a id="a-Cs"></a>能破疑滞生其智解。<a id="a-Ct"></a>是为世师。<a id="a-Cu"></a>故下文云。<a id="a-Cv"></a>我等从今无主无亲无所宗仰(云云)。<a id="a-Cw"></a>次外德者。<a id="a-Cx"></a>外德无量。<a id="a-Cy"></a>但举四等者欲明本父君师。<a id="a-Cz"></a>本时誓愿皆具四等。<a id="a-D0"></a>今当利益拔苦与乐斯为要也。<a id="a-D1"></a>怜是大慈。<a id="a-D2"></a>悯是大悲。<a id="a-D3"></a>覆护是大喜。<a id="a-D4"></a>等视是大舍。<a id="a-D5"></a>次为作下结叹为二。<a id="a-D6"></a>初为作归依结三号。<a id="a-D7"></a>次为世间舍结四等。<a id="a-D8"></a>次从大觉下告也。<a id="a-D9"></a>告之言报。<a id="a-DA"></a>初报令断疑。<a id="a-DB"></a>次报令兴问。<a id="a-DC"></a>大觉遍知能断前疑。<a id="a-DD"></a>四等慈悲必听后问。<a id="a-DE"></a>后问则教道演畅。<a id="a-DF"></a>获涅槃施。<a id="a-DG"></a>断疑则弃伪获真。<a id="a-DH"></a>新伊方显。<a id="a-DI"></a>大声普告为设教之序。<a id="a-DJ"></a>此义明矣。<a id="a-DK"></a>前具叹三号。<a id="a-DL"></a>今但报大觉。<a id="a-DM"></a>大觉正是遍知。<a id="a-DN"></a>明师即主即父故不烦文。<a id="a-DO"></a>复次如来是初号。<a id="a-DP"></a>大觉是后号。<a id="a-DQ"></a>叹初告后互举一边其意则遍。<a id="a-DR"></a>若依前分别应节节明四义得意自显故不复云。<a id="a-DS"></a>次尔时下。<a id="a-DT"></a>光召文为四。<a id="a-DU"></a>一光时。<a id="a-DV"></a>次所出处。<a id="a-DW"></a>三光所照。<a id="a-DX"></a>四光利益初文者。<a id="a-DY"></a>夫昏明交际旭旦之时。<a id="a-DZ"></a>表智明生惑闇消灭涅槃力也。<a id="a-Da"></a>为此缘宜故晨朝放。<a id="a-Db"></a>次明光处者。<a id="a-Dc"></a>面门口也。<a id="a-Dd"></a>口非六色而六色在口。<a id="a-De"></a>表佛性非六不离六法。<a id="a-Df"></a>又青黄赤白是定色表随自意。<a id="a-Dg"></a>玻璃玛瑙是不定色。<a id="a-Dh"></a>随物而变表随他意。<a id="a-Di"></a>又大涅槃海大身众生所居之处。<a id="a-Dj"></a>种种龟鱼种种珍宝其明杂色。<a id="a-Dk"></a>正应表此。<a id="a-Dl"></a>又济六道净六根。<a id="a-Dm"></a>故放六色。<a id="a-Dn"></a>三光遍照此下明所照。<a id="a-Do"></a>三千乃至十方。<a id="a-Dp"></a>即是横照。<a id="a-Dq"></a>若例声中应有竖照。<a id="a-Dr"></a>而不照者高广互现。<a id="a-Ds"></a>四其中下光益。<a id="a-Dt"></a>他人至此判为新众。<a id="a-Du"></a>既有其中之言何须云新。<a id="a-Dv"></a>又云三业等可知。<a id="a-Dw"></a>今文为二。<a id="a-Dx"></a>初蠲三障。<a id="a-Dy"></a>六趣众生是报障。<a id="a-Dz"></a>罪垢是业障。<a id="a-E0"></a>烦恼障如文。<a id="a-E1"></a>次是诸下。<a id="a-E2"></a>三业恋慕生善在文易见。<a id="a-E3"></a>障除善生速得见佛。<a id="a-E4"></a>指于光召序涅槃行意在此也。<a id="a-E5"></a>三尔时大地下。<a id="a-E6"></a>地动召中。<a id="a-E7"></a>有陆动水动。<a id="a-E8"></a>水地相依是故俱动。<a id="a-E9"></a>表无明爱见二互相依将翻。<a id="a-EA"></a>有缘痴爱故地动以表之。<a id="a-EB"></a>复言震者。<a id="a-EC"></a>起涌动是其形。<a id="a-ED"></a>震吼觉是其声。<a id="a-EE"></a>广则六动十八动也(云云)。<a id="a-EF"></a>然声光动等。<a id="a-EG"></a>或前或后或复一时感见不同岂可定执。<a id="a-EH"></a>从时诸众生下。<a id="a-EI"></a>次明所召。<a id="a-EJ"></a>文为二。<a id="a-EK"></a>初总明所召。<a id="a-EL"></a>谓时诸众生是也。<a id="a-EM"></a>二时有下别明所召。<a id="a-EN"></a>谓随类别出。<a id="a-EO"></a>总召为四。<a id="a-EP"></a>初抑苦。<a id="a-EQ"></a>二兴请。<a id="a-ER"></a>三释请。<a id="a-ES"></a>四释苦。<a id="a-ET"></a>初文者。<a id="a-EU"></a>闻师父灭何得不苦苦没忧海自他无益故言裁抑。<a id="a-EV"></a>次当共下兴请。<a id="a-EW"></a>若抑苦而住亦复无益。<a id="a-EX"></a>故须兴请故言当往佛所。<a id="a-EY"></a>一劫减劫者若请大劫则妨后佛只是请于小劫。<a id="a-EZ"></a>从人寿八万四千渐短至十岁。<a id="a-Ea"></a>是一小劫。<a id="a-Eb"></a>三互相执手下。<a id="a-Ec"></a>是释请文为三。<a id="a-Ed"></a>初发起请。<a id="a-Ee"></a>次正释请。<a id="a-Ef"></a>三结请。<a id="a-Eg"></a>言执手者。<a id="a-Eh"></a>只是更互悲悼起发之端。<a id="a-Ei"></a>次复作是言正释请意。<a id="a-Ej"></a>夫如来者乘如故来世则有佛。<a id="a-Ek"></a>如来若去世则无佛故言世间虚空欲请如来父也。<a id="a-El"></a>佛是应供供福不穷。<a id="a-Em"></a>若无应供善业则竭故言众生福尽。<a id="a-En"></a>欲请应供主也。<a id="a-Eo"></a>遍知之智遮恶示善。<a id="a-Ep"></a>遍知若去无人示道故言不善增长。<a id="a-Eq"></a>欲请正遍知师也。<a id="a-Er"></a>请意既尔宜急诣佛不可停留。<a id="a-Es"></a>三结请者。<a id="a-Et"></a>速往速往。<a id="a-Eu"></a>四又作是言下。<a id="a-Ev"></a>释苦。<a id="a-Ew"></a>夫慈悲覆世。<a id="a-Ex"></a>苦者拔之。<a id="a-Ey"></a>贫者乐之。<a id="a-Ez"></a>今慈悲双去俱婴贫苦。<a id="a-F0"></a>双唱虚空无救无护无所宗仰。<a id="a-F1"></a>此释无主苦。<a id="a-F2"></a>贫穷孤露一旦远离无上世尊释无亲苦。<a id="a-F3"></a>设有疑惑当复问谁释无师苦。<a id="a-F4"></a>如是展转释成愁苦之意。<a id="a-F5"></a>次从时有无量去。<a id="a-F6"></a>是别召。<a id="a-F7"></a>请文为二。<a id="a-F8"></a>初召此土。<a id="a-F9"></a>次召他土。<a id="a-FA"></a>此土为三。<a id="a-FB"></a>先召阎浮众。<a id="a-FC"></a>次召中间众。<a id="a-FD"></a>三召上界众。<a id="a-FE"></a>阎浮有三。<a id="a-FF"></a>谓声闻菩萨杂众。<a id="a-FG"></a>释论明菩萨行中道故居季孟间。<a id="a-FH"></a>具足应如法华疏文。<a id="a-FI"></a>有事有表(云云)。<a id="a-FJ"></a>他人先分二意。<a id="a-FK"></a>一增数列。<a id="a-FL"></a>二减数列。<a id="a-FM"></a>于初分道俗众等今意如前。<a id="a-FN"></a>初声闻又二。<a id="a-FO"></a>一僧二尼。<a id="a-FP"></a>僧又二。<a id="a-FQ"></a>初佛边众。<a id="a-FR"></a>次外来众。<a id="a-FS"></a>问佛边何用召。<a id="a-FT"></a>答虽不召来骇令后问。<a id="a-FU"></a>又从多故亦得言召。<a id="a-FV"></a>佛边众为三。<a id="a-FW"></a>一所召。<a id="a-FX"></a>二奉召。<a id="a-FY"></a>三顺召。<a id="a-FZ"></a>初云时有无量者。<a id="a-Fa"></a>上已定数。<a id="a-Fb"></a>言无量者。<a id="a-Fc"></a>上列端首。<a id="a-Fd"></a>此通徒属故言无量。<a id="a-Fe"></a>大弟子者。<a id="a-Ff"></a>如弟如子。<a id="a-Fg"></a>尊让两楹而目一事(云云)。<a id="a-Fh"></a>尊者者。<a id="a-Fi"></a>诸梵行人。<a id="a-Fj"></a>互相敬重。<a id="a-Fk"></a>称为尊者。<a id="a-Fl"></a>如阿含中。<a id="a-Fm"></a>诸比丘从今称长者为大德少者称长老。<a id="a-Fn"></a>美其德业故言长老(云云)。<a id="a-Fo"></a>迦旃延。<a id="a-Fp"></a>此翻扇绳。<a id="a-Fq"></a>薄拘罗。<a id="a-Fr"></a>此云善容。<a id="a-Fs"></a>优波罗陀。<a id="a-Ft"></a>此翻大喜。<a id="a-Fu"></a>或云重喜。<a id="a-Fv"></a>其形端正。<a id="a-Fw"></a>父母字之为大喜。<a id="a-Fx"></a>在家为轮王舍身为魔王。<a id="a-Fy"></a>魔王知将来事。<a id="a-Fz"></a>现十八变化。<a id="a-G0"></a>汝能出家当得如是。<a id="a-G1"></a>父母听之得三明六通故字为重喜。<a id="a-G2"></a>次遇佛光者。<a id="a-G3"></a>是奉召。<a id="a-G4"></a>应言遇声光地动。<a id="a-G5"></a>略举一兼二。<a id="a-G6"></a>三其身战掉去。<a id="a-G7"></a>是顺召。<a id="a-G8"></a>上文遇光蠲三障生三善。<a id="a-G9"></a>今略障存善如文。<a id="a-GA"></a>问罗汉忧悲都尽何顿至此。<a id="a-GB"></a>答此是残习非正使也。<a id="a-GC"></a>又示楷模令物攀慕。<a id="a-GD"></a>又别惑未除非通惑也。<a id="a-GE"></a>忧悲者。<a id="a-GF"></a>是佛法界摄一切法。<a id="a-GG"></a>下文有忧无忧悉是如来境界。<a id="a-GH"></a>约四教分别不复委言。<a id="a-GI"></a>次尔时复有八十百千去。<a id="a-GJ"></a>召外来众为二。<a id="a-GK"></a>所召奉召。<a id="a-GL"></a>所召有四。<a id="a-GM"></a>数类叹结。<a id="a-GN"></a>初数可解。<a id="a-GO"></a>次比丘者类也。<a id="a-GP"></a>释如前。<a id="a-GQ"></a>皆阿罗汉去。<a id="a-GR"></a>先叹自行德。<a id="a-GS"></a>罗汉是无学之位。<a id="a-GT"></a>心自在是俱解脱人即叹不生德。<a id="a-GU"></a>所作已办是叹无学智应供德。<a id="a-GV"></a>离恼调根根亦是贼。<a id="a-GW"></a>遗教云。<a id="a-GX"></a>此五根贼。<a id="a-GY"></a>此叹杀贼德。<a id="a-GZ"></a>次如大龙王去。<a id="a-Ga"></a>叹化他德。<a id="a-Gb"></a>既云有大威德无容自威。<a id="a-Gc"></a>知是利物为他所仰。<a id="a-Gd"></a>夫象是陆中力大譬慧。<a id="a-Ge"></a>龙是水中力大譬定。<a id="a-Gf"></a>或只呼象为龙象。<a id="a-Gg"></a>如帝释婆罗宝象步虚而行眴息之间超忽万里。<a id="a-Gh"></a>化其身为三十二牙。<a id="a-Gi"></a>牙有七池。<a id="a-Gj"></a>池七莲华。<a id="a-Gk"></a>华七玉女。<a id="a-Gl"></a>女奏乐音。<a id="a-Gm"></a>适悦三十三天。<a id="a-Gn"></a>若取龙象为喻者。<a id="a-Go"></a>弥顺化他。<a id="a-Gp"></a>旃檀譬以戒益物。<a id="a-Gq"></a>师子譬以慧益物。<a id="a-Gr"></a>能以二法匠成于他。<a id="a-Gs"></a>还为净众之所围绕。<a id="a-Gt"></a>四如是无量功德下结也。<a id="a-Gu"></a>既言无量知结自他。<a id="a-Gv"></a>佛真子者。<a id="a-Gw"></a>迹为小乘。<a id="a-Gx"></a>真子本是大乘真子。<a id="a-Gy"></a>以大乘真子结上自他功德(云云)。<a id="a-Gz"></a>次奉召中三。<a id="a-H0"></a>初光。<a id="a-H1"></a>次声。<a id="a-H2"></a>后动。<a id="a-H3"></a>初光召。<a id="a-H4"></a>二各于晨朝去。<a id="a-H5"></a>是奉光召。<a id="a-H6"></a>朝是明初。<a id="a-H7"></a>用杨枝者即表行。<a id="a-H8"></a>初可表机动显胜行。<a id="a-H9"></a>初遇佛光明。<a id="a-HA"></a>次更相谓言下。<a id="a-HB"></a>顺光召。<a id="a-HC"></a>望前亦无蠲三障之文而有三业善文。<a id="a-HD"></a>更相谓言是口业善。<a id="a-HE"></a>举身毛竖是身业善。<a id="a-HF"></a>生大苦恼是意业善。<a id="a-HG"></a>波罗奢是树名。<a id="a-HH"></a>叶青华有三色。<a id="a-HI"></a>日未照则黑日照则赤。<a id="a-HJ"></a>赤脉皆现。<a id="a-HK"></a>日没则黄表未奉召。<a id="a-HL"></a>三善不生如黑。<a id="a-HM"></a>奉召悲哀如赤。<a id="a-HN"></a>无佛如黄(云云)。<a id="a-HO"></a>为欲利益去。<a id="a-HP"></a>简顺召之意。<a id="a-HQ"></a>利益众生简非自行。<a id="a-HR"></a>成就大乘简非小道。<a id="a-HS"></a>第一空行简非浅近。<a id="a-HT"></a>此与佛之真子文会。<a id="a-HU"></a>次从显发如来去。<a id="a-HV"></a>是奉声召亦二。<a id="a-HW"></a>初大声普告令最后问今奉此召。<a id="a-HX"></a>显发如来方便密教。<a id="a-HY"></a>开常问极最后教兴。<a id="a-HZ"></a>次为不断绝下。<a id="a-Ha"></a>顺声召。<a id="a-Hb"></a>若顺佛声教则不断说法。<a id="a-Hc"></a>三为诸众生去。<a id="a-Hd"></a>奉地动召亦二。<a id="a-He"></a>初上山海震动翻邪见性。<a id="a-Hf"></a>今奉此召。<a id="a-Hg"></a>次调伏因缘疾至佛所即顺动召。<a id="a-Hh"></a>能召所召互相领悟。<a id="a-Hi"></a>智能知智此之谓矣(云云)。<a id="a-Hj"></a>二列尼众为两。<a id="a-Hk"></a>初列众。<a id="a-Hl"></a>次发迹。<a id="a-Hm"></a>列众为二谓所奉。<a id="a-Hn"></a>所召有四。<a id="a-Ho"></a>名数位叹。<a id="a-Hp"></a>等列中列上首三人。<a id="a-Hq"></a>拘陀罗未见翻。<a id="a-Hr"></a>尼姨女。<a id="a-Hs"></a>通是二方女人之称。<a id="a-Ht"></a>别论者在俗为女。<a id="a-Hu"></a>受五戒等者为姨。<a id="a-Hv"></a>出家者为尼。<a id="a-Hw"></a>但律中亦呼阿姨阿姊以法为亲作此称之。<a id="a-Hx"></a>位可知。<a id="a-Hy"></a>叹中先叹自行如上。<a id="a-Hz"></a>次如大龙去。<a id="a-I0"></a>叹化他德亦如上。<a id="a-I1"></a>次亦于晨朝时去。<a id="a-I2"></a>是奉顺三召如上说次比丘尼众中去。<a id="a-I3"></a>发迹为二。<a id="a-I4"></a>初明初比丘尼迹也。<a id="a-I5"></a>皆是菩萨本也。<a id="a-I6"></a>先指通位次别指高位。<a id="a-I7"></a>菩萨语通未知高下。<a id="a-I8"></a>所以更释本高迹广。<a id="a-I9"></a>初云人中龙者。<a id="a-IA"></a>若只于世人中如龙此不多奇。<a id="a-IB"></a>乃是贤圣人中之龙。<a id="a-IC"></a>次位阶十地者。<a id="a-ID"></a>释其本高。<a id="a-IE"></a>现受女身者。<a id="a-IF"></a>明其迹广。<a id="a-IG"></a>迹何故广。<a id="a-IH"></a>四无量心故。<a id="a-II"></a>本何故高。<a id="a-IJ"></a>得自在定故。<a id="a-IK"></a>尚能作佛。<a id="a-IL"></a>何以不能为九界像(云云)。<a id="a-IM"></a>他分此文为两双。<a id="a-IN"></a>初本迹一双。<a id="a-IO"></a>后因果一双。<a id="a-IP"></a>因果难见(云云)。<a id="a-IQ"></a>次列菩萨众亦为二(云云)。<a id="a-IR"></a>所召六。<a id="a-IS"></a>谓数类位名叹结。<a id="a-IT"></a>初一恒河沙者数也。<a id="a-IU"></a>诸经多以恒河为量者。<a id="a-IV"></a>有四义故。<a id="a-IW"></a>一人多识之。<a id="a-IX"></a>二入者得福。<a id="a-IY"></a>三于八河中大。<a id="a-IZ"></a>四是佛生处大圣同乡故多用之。<a id="a-Ia"></a>此乃四悉檀意。<a id="a-Ib"></a>次菩萨摩诃萨者类也。<a id="a-Ic"></a>此翻道心大道心。<a id="a-Id"></a>释论解菩萨十义一尽教化一切众生。<a id="a-Ie"></a>二尽供养一切诸佛。<a id="a-If"></a>三尽净一切佛土。<a id="a-Ig"></a>四尽持一切佛法。<a id="a-Ih"></a>五尽令一切佛种不断。<a id="a-Ii"></a>六尽分别一切佛土。<a id="a-Ij"></a>七尽知一切佛弟子众。<a id="a-Ik"></a>八尽分别一切众生心。<a id="a-Il"></a>九尽知断一切众生烦恼。<a id="a-Im"></a>十尽知一切众生根。<a id="a-In"></a>如是十门为首。<a id="a-Io"></a>复有无量阿僧祇门。<a id="a-Ip"></a>是故名为菩萨。<a id="a-Iq"></a>大品佛自明摩诃萨义。<a id="a-Ir"></a>亦有十门。<a id="a-Is"></a>一当于无量生死中大庄严。<a id="a-It"></a>二当舍一切所有。<a id="a-Iu"></a>三当等心于一切众生。<a id="a-Iv"></a>四当以三乘度脱一切。<a id="a-Iw"></a>五当度一切。<a id="a-Ix"></a>度一切已忘其度功。<a id="a-Iy"></a>六当解一切诸法不生法相。<a id="a-Iz"></a>七纯以萨婆若心行于六度。<a id="a-J0"></a>八当学智慧了达一切法。<a id="a-J1"></a>九当了达诸法一相。<a id="a-J2"></a>十当了无量相。<a id="a-J3"></a>是十门为首名摩诃萨。<a id="a-J4"></a>龙树释此十义。<a id="a-J5"></a>一大庄严者。<a id="a-J6"></a>不计日月岁数百千万亿劫。<a id="a-J7"></a>于生死中利益度脱一切众生。<a id="a-J8"></a>二舍一切所有者。<a id="a-J9"></a>一切贵贱若内若外无所遗惜。<a id="a-JA"></a>三一切众生等心者。<a id="a-JB"></a>憎爱厚薄冤亲悉均。<a id="a-JC"></a>四三乘度脱者。<a id="a-JD"></a>随其堪任皆使同到涅槃。<a id="a-JE"></a>五忘其功者。<a id="a-JF"></a>不得彼我亦不见能度所度。<a id="a-JG"></a>六知不生者。<a id="a-JH"></a>一切法皆不生。<a id="a-JI"></a>七行六度者。<a id="a-JJ"></a>以清净无杂心。<a id="a-JK"></a>行六度回向萨婆若。<a id="a-JL"></a>八了达一切法者。<a id="a-JM"></a>世间所作之事皆悉了达。<a id="a-JN"></a>九一相门者。<a id="a-JO"></a>谓毕竟空也。<a id="a-JP"></a>涅槃相离忆想分别。<a id="a-JQ"></a>十无量门者。<a id="a-JR"></a>一二三四诸增数法门。<a id="a-JS"></a>此十门为首。<a id="a-JT"></a>复有无量法门。<a id="a-JU"></a>是名摩诃萨义。<a id="a-JV"></a>此中应明四种菩萨。<a id="a-JW"></a>如别记文中多叹圆菩萨德。</p>
 </body>
</html>