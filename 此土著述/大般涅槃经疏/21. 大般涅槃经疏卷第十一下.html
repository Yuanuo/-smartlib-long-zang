<!doctype html>
<html id="z3IBWdN1P0" data-ver="1156">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十一下</h1>
  <h2 id="a2">德王品</h2>
  <p id="a3">瑶亮云。<a id="a-4"></a>五行是略。<a id="a-5"></a>十功德广。<a id="a-6"></a>一二功德广圣行。<a id="a-7"></a>乃至九十功德广病行。<a id="a-8"></a>太昌宗云。<a id="a-9"></a>从初至六广前三行主对相应。<a id="a-A"></a>后四广后两全不相应。<a id="a-B"></a>光宅云。<a id="a-C"></a>五行十德体一义异同是因善。<a id="a-D"></a>起自外凡终于穷学。<a id="a-E"></a>感后集果谓之为行。<a id="a-F"></a>酬前习因谓之功德。<a id="a-G"></a>是则行因德果。<a id="a-H"></a>开善云。<a id="a-I"></a>五行据浅十德据深。<a id="a-J"></a>五行始于闻经终于初地。<a id="a-K"></a>十德始于初地终金刚心。<a id="a-L"></a>故品初则叹不与声闻辟支佛共。<a id="a-M"></a>闻者惊怪。<a id="a-N"></a>第六功德以金心为体。<a id="a-O"></a>河西云。<a id="a-P"></a>五行是涅槃因其趣深远恐惮不修。<a id="a-Q"></a>故举十德庄严奖劝令学。<a id="a-R"></a>今皆不然。<a id="a-S"></a>前两家以广略主对义不相应如其所说。<a id="a-T"></a>光宅云。<a id="a-U"></a>习因习果乃菩萨之位不关佛乘。<a id="a-V"></a>开善云。<a id="a-W"></a>行浅德深。<a id="a-X"></a>文云第九功德初发五事悉得成就。<a id="a-Y"></a>此不应深。<a id="a-Z"></a>圣行以大涅槃心修。<a id="a-a"></a>婴儿行云得大涅槃此那忽浅。<a id="a-b"></a>河西云。<a id="a-c"></a>是奖劝之语。<a id="a-d"></a>奖劝则通何处不劝研其遗文。<a id="a-e"></a>不与经会。<a id="a-f"></a>皆不用之。<a id="a-g"></a>今依经文菩萨当修五种之行行即是修。<a id="a-h"></a>文云菩萨修行大涅槃经得十事功德岂非是证。<a id="a-i"></a>前三圣行各说行果亦是于证其文则少。<a id="a-j"></a>后十功德非不明修而证文多。<a id="a-k"></a>其事显故判行为修以德为证。<a id="a-l"></a>就文为三。<a id="a-m"></a>一佛明十功德。<a id="a-n"></a>二高贵领解。<a id="a-o"></a>三总结。<a id="a-p"></a>初又二。<a id="a-q"></a>一总唱十数。<a id="a-r"></a>二别释。<a id="a-s"></a>初倡数为三。<a id="a-t"></a>有对告倡数称叹。<a id="a-u"></a>初对告者光明遍照论外化广。<a id="a-v"></a>高贵德王辨内行深。<a id="a-w"></a>又光明是般若。<a id="a-x"></a>高贵是法身。<a id="a-y"></a>德王是解脱。<a id="a-z"></a>解脱摄法故如王。<a id="a-10"></a>般若理周故遍照。<a id="a-11"></a>法性尊极故高贵。<a id="a-12"></a>三德具足以目一人。<a id="a-13"></a>从德名人从人题品。<a id="a-14"></a>次倡数者直倡十数不别列名。<a id="a-15"></a>下别释中一一出名。<a id="a-16"></a>三称叹者河西云。<a id="a-17"></a>梵本云希有奇特。<a id="a-18"></a>钝根小智闻则惊怪。<a id="a-19"></a>翻者略希奇但存九句。<a id="a-1A"></a>独佛境界不与小共。<a id="a-1B"></a>言语道断心行处灭故不可思议。<a id="a-1C"></a>深无底故惊。<a id="a-1D"></a>广无边故怪。<a id="a-1E"></a>不真故非内。<a id="a-1F"></a>不假故非外。<a id="a-1G"></a>分别智所不知故非难。<a id="a-1H"></a>泥洹智所不洎故非易。<a id="a-1I"></a>无色故非相。<a id="a-1J"></a>无心故非非相。<a id="a-1K"></a>无去来今故非世法。<a id="a-1L"></a>无边无中故无相貌。<a id="a-1M"></a>绝四离百故世间所无。<a id="a-1N"></a>何等为十下。<a id="a-1O"></a>第二是历别解释。<a id="a-1P"></a>先征起次正释。<a id="a-1Q"></a>即为十章。<a id="a-1R"></a>旧分此不同。<a id="a-1S"></a>冶城为两周。<a id="a-1T"></a>初功德不闻而闻从浅至深。<a id="a-1U"></a>至第六功德金刚三昧为一周。<a id="a-1V"></a>第七功德又始发心至第十功德修三十七品见佛性为一周。<a id="a-1W"></a>开善作三周。<a id="a-1X"></a>初周如前。<a id="a-1Y"></a>第七第八为二周。<a id="a-1Z"></a>谓从善友生即是外缘第九第十为一周。<a id="a-1a"></a>由信心得即是因由。<a id="a-1b"></a>今谓若望法华明三周义。<a id="a-1c"></a>初法次譬后因缘。<a id="a-1d"></a>皆重说前义故言三周。<a id="a-1e"></a>今之功德名义永异岂同三周。<a id="a-1f"></a>今但为十。<a id="a-1g"></a>初文为三。<a id="a-1h"></a>先明五事。<a id="a-1i"></a>次论义。<a id="a-1j"></a>三结。<a id="a-1k"></a>初文又三。<a id="a-1l"></a>先标五章。<a id="a-1m"></a>次列。<a id="a-1n"></a>三别解。<a id="a-1o"></a>旧明五事为三慧。<a id="a-1p"></a>初一闻慧。<a id="a-1q"></a>次一思慧。<a id="a-1r"></a>后三是修慧。<a id="a-1s"></a>有云。<a id="a-1t"></a>初两是闻思二慧。<a id="a-1u"></a>中间二是闻思功用。<a id="a-1v"></a>后一是修慧。<a id="a-1w"></a>兴皇以初一是本后四相成。<a id="a-1x"></a>由闻得益益故断疑疑除故直直故知秘。<a id="a-1y"></a>今明不然。<a id="a-1z"></a>三慧似道此文明证修大涅槃得十功德真证炳然。<a id="a-20"></a>尚不得以别真道释。<a id="a-21"></a>何用小共似道释之去文逾远。<a id="a-22"></a>兴皇以五法相由是亦不然。<a id="a-23"></a>夫入证在怀非复前后说非行时。<a id="a-24"></a>何况证时犹在次第。<a id="a-25"></a>文明证得而作修解。<a id="a-26"></a>文明不共而作共解。<a id="a-27"></a>文明不闻闻而作从他闻解。<a id="a-28"></a>文明不思议作思议解。<a id="a-29"></a>文明秘密作显露解。<a id="a-2A"></a>文明圆备作偏缺解。<a id="a-2B"></a>文明惊怪作寻常解。<a id="a-2C"></a>文明无差作差别解。<a id="a-2D"></a>文明中道作边穷解。<a id="a-2E"></a>若依文者无十过失。<a id="a-2F"></a>不知何故拒抗佛经(云云)。<a id="a-2G"></a>私咨。<a id="a-2H"></a>后学请观初德五法之文。<a id="a-2I"></a>不闻而闻犹参因相。<a id="a-2J"></a>闻已利益等四。<a id="a-2K"></a>全是果上之名。<a id="a-2L"></a>初既多立果名。<a id="a-2M"></a>余九纵似修因。<a id="a-2N"></a>亦是正中之行。<a id="a-2O"></a>章安置多少之言意亦如是。<a id="a-2P"></a>乃至细寻九句之文。<a id="a-2Q"></a>皆悉顺于若修若证。<a id="a-2R"></a>故知凡诸释经若寻文取义。<a id="a-2S"></a>若依义判文。<a id="a-2T"></a>不然则罔象消文必招众失。<a id="a-2U"></a>三解五法文自为五。<a id="a-2V"></a>初释不闻闻为三。<a id="a-2W"></a>标释结。<a id="a-2X"></a>标不闻闻者。<a id="a-2Y"></a>乃是圆证妙悟发解称闻非他边领。<a id="a-2Z"></a>若从他闻即是闻闻何得是不闻闻。<a id="a-2a"></a>次所谓甚深下此即是释。<a id="a-2b"></a>释此圆闻。<a id="a-2c"></a>一闻一切闻不可具说。<a id="a-2d"></a>略举三种。<a id="a-2e"></a>初不闻闻第一义谛。<a id="a-2f"></a>二不闻闻俗谛。<a id="a-2g"></a>三不闻闻真谛。<a id="a-2h"></a>此之三谛三法一心。<a id="a-2i"></a>非前非后不浅不深。<a id="a-2j"></a>故言不与声闻辟支佛共二乘之人永不证中。<a id="a-2k"></a>故不与共亦不证俗复不与共。<a id="a-2l"></a>其虽证真不知真之秘密。<a id="a-2m"></a>亦不与共如此不共是故惊怪。<a id="a-2n"></a>乃至非是世法上所称美正叹于此。<a id="a-2o"></a>今初就不闻闻第一义中为二。<a id="a-2p"></a>初通列。<a id="a-2q"></a>次通释。<a id="a-2r"></a>初列中。<a id="a-2s"></a>一佛性。<a id="a-2t"></a>二一体三宝。<a id="a-2u"></a>三四德。<a id="a-2v"></a>四涅槃常住。<a id="a-2w"></a>五如来涅槃。<a id="a-2x"></a>次通释一一事中。<a id="a-2y"></a>无非中道甚深。<a id="a-2z"></a>凡二十句余亦如是。<a id="a-30"></a>次从复有不闻闻一切外道经书下。<a id="a-31"></a>是第二不闻。<a id="a-32"></a>闻俗谛又二。<a id="a-33"></a>初列俗谛法。<a id="a-34"></a>二明秘密。<a id="a-35"></a>初俗法者。<a id="a-36"></a>然根本有三外道。<a id="a-37"></a>各有经书此但列迦毗罗优娄佉。<a id="a-38"></a>不明勒沙婆者略。<a id="a-39"></a>又迦毗罗计一。<a id="a-3A"></a>即阴是我。<a id="a-3B"></a>优娄计二。<a id="a-3C"></a>异阴是我。<a id="a-3D"></a>勒沙婆计亦一亦二。<a id="a-3E"></a>亦即阴亦异阴。<a id="a-3F"></a>与二人略同故不说。<a id="a-3G"></a>复有十二部经去。<a id="a-3H"></a>是第三不闻。<a id="a-3I"></a>闻真谛法亦二。<a id="a-3J"></a>一闻真谛法。<a id="a-3K"></a>二闻秘密。<a id="a-3L"></a>皆言因此经而得闻之。<a id="a-3M"></a>即是圆证之义。<a id="a-3N"></a>毗佛略中。<a id="a-3O"></a>明三宝一体佛性常住涅槃。<a id="a-3P"></a>小乘所无是故除之。<a id="a-3Q"></a>三结如文。<a id="a-3R"></a>次释闻已利益者为三。<a id="a-3S"></a>标释结。<a id="a-3T"></a>标证得之益。<a id="a-3U"></a>非是思慧之益。<a id="a-3V"></a>文云得近三菩提。<a id="a-3W"></a>思慧犹未发真岂近义耶。<a id="a-3X"></a>次释为二。<a id="a-3Y"></a>一略二广。<a id="a-3Z"></a>略中又二。<a id="a-3a"></a>先提缘由故言听受。<a id="a-3b"></a>次显真证是一心三智举三譬。<a id="a-3c"></a>譬之真智照理。<a id="a-3d"></a>如镜内净。<a id="a-3e"></a>假智照事。<a id="a-3f"></a>如炬了外物。<a id="a-3g"></a>中智圆照。<a id="a-3h"></a>如日遍朗。<a id="a-3i"></a>而三番说者令人易解。<a id="a-3j"></a>证时一心俱得三智。<a id="a-3k"></a>二若有菩萨去。<a id="a-3l"></a>是广明利益又二。<a id="a-3m"></a>初叙缘由。<a id="a-3n"></a>次历四法。<a id="a-3o"></a>明益如文。<a id="a-3p"></a>不从他闻是真证之益。<a id="a-3q"></a>而能自知近三菩提故知非思慧明矣。<a id="a-3r"></a>三结如文。<a id="a-3s"></a>三释断疑心者为三。<a id="a-3t"></a>标释结。<a id="a-3u"></a>标如文。<a id="a-3v"></a>前利益是内证断疑。<a id="a-3w"></a>是外论去离亦称智断。<a id="a-3x"></a>明生暗灭虽前后互明同显圆证功德故。<a id="a-3y"></a>旧云是闻思功能。<a id="a-3z"></a>若小乘闻思何曾闻思佛性之义。<a id="a-40"></a>若大乘闻思。<a id="a-41"></a>未见佛性今作离断之义。<a id="a-42"></a>于证义便释文为二。<a id="a-43"></a>初略释离二广释离。<a id="a-44"></a>略有三番。<a id="a-45"></a>初离名义两疑。<a id="a-46"></a>次离八倒之疑。<a id="a-47"></a>三离权实之疑。<a id="a-48"></a>初名义可见。<a id="a-49"></a>次疑八倒云。<a id="a-4A"></a>疑佛涅槃是无常倒。<a id="a-4B"></a>次明常倒理须具八而文略。<a id="a-4C"></a>将三单对一双是五种(云云)。<a id="a-4D"></a>涅槃四倒总别之殊。<a id="a-4E"></a>三疑有三下。<a id="a-4F"></a>离权实上疑。<a id="a-4G"></a>疑三乘是疑权。<a id="a-4H"></a>了众生佛性是实理。<a id="a-4I"></a>须具列佛性今但互现。<a id="a-4J"></a>复次下二是广离又三。<a id="a-4K"></a>一离众多疑。<a id="a-4L"></a>以无常为首者。<a id="a-4M"></a>即离实法上疑。<a id="a-4N"></a>次复次色是我去。<a id="a-4O"></a>即是离假名上疑。<a id="a-4P"></a>三四重五逆下。<a id="a-4Q"></a>是离依正两报上疑。<a id="a-4R"></a>五逆四重就正报论重恶。<a id="a-4S"></a>有佛性无佛性就正报论极善。<a id="a-4T"></a>世界有边无边是依报。<a id="a-4U"></a>初如文。<a id="a-4V"></a>次假名中。<a id="a-4W"></a>云生死之法有始有终者。<a id="a-4X"></a>有始有终是邪外所计。<a id="a-4Y"></a>内亦有之。<a id="a-4Z"></a>一云生死都无终始十二因缘轮转无际。<a id="a-4a"></a>二云无明一念即是其始。<a id="a-4b"></a>金刚后心即是其终。<a id="a-4c"></a>三云无始而有终。<a id="a-4d"></a>经云无始。<a id="a-4e"></a>无明即是无始。<a id="a-4f"></a>佛果即是有终。<a id="a-4g"></a>若定作三执即是争论。<a id="a-4h"></a>真证之时即便得离。<a id="a-4i"></a>听是经下三结如文。<a id="a-4j"></a>四释慧心正直无曲亦三。<a id="a-4k"></a>标释结。<a id="a-4l"></a>初标。<a id="a-4m"></a>前明内证三智外离诸疑未知何智。<a id="a-4n"></a>今标正直之智非是二边。<a id="a-4o"></a>所以双举正直邪曲两章。<a id="a-4p"></a>次释出既识二边正直自显。<a id="a-4q"></a>菩萨修圣行时已能除凡夫二乘邪曲。<a id="a-4r"></a>当知五行是修曲见既除所见则正。<a id="a-4s"></a>当知十德是证明矣。<a id="a-4t"></a>释声闻曲见如文。<a id="a-4u"></a>三修行如是下结可解。<a id="a-4v"></a>五释秘密义亦三。<a id="a-4w"></a>标释结。<a id="a-4x"></a>初能知者标也。<a id="a-4y"></a>前无二边邪曲而有正直中道之慧。<a id="a-4z"></a>此慧能知深密之义。<a id="a-50"></a>次释中为三。<a id="a-51"></a>一果深密。<a id="a-52"></a>二因深密。<a id="a-53"></a>三不思议深密。<a id="a-54"></a>初所谓下。<a id="a-55"></a>即是如来大般涅槃即果深密。<a id="a-56"></a>次一切下是约因。<a id="a-57"></a>三复次下。<a id="a-58"></a>约不思议。<a id="a-59"></a>实无有我而于未来不失业果下二句。<a id="a-5A"></a>此寄无而言有。<a id="a-5B"></a>次诸业下四句。<a id="a-5C"></a>寄有而言无。<a id="a-5D"></a>寄有无而言非有非无。<a id="a-5E"></a>寄非有非无而言有无不可思议。<a id="a-5F"></a>不可思议复不可思议。<a id="a-5G"></a>玄而复玄约不思议而论深密。<a id="a-5H"></a>尔时光明下。<a id="a-5I"></a>第二论义为四。<a id="a-5J"></a>一德王论。<a id="a-5K"></a>二琉光论。<a id="a-5L"></a>三无畏论。<a id="a-5M"></a>四德王重论。<a id="a-5N"></a>初为两。<a id="a-5O"></a>先问次叹。<a id="a-5P"></a>问为两。<a id="a-5Q"></a>初领旨仰非。<a id="a-5R"></a>二正难。<a id="a-5S"></a>上虽说。<a id="a-5T"></a>五事今正难初事。<a id="a-5U"></a>凡作三双。<a id="a-5V"></a>初一双作夺门。<a id="a-5W"></a>次作纵门。<a id="a-5X"></a>三作况门。<a id="a-5Y"></a>初夺门为两。<a id="a-5Z"></a>先法次譬。<a id="a-5a"></a>法说为三。<a id="a-5b"></a>初通约有无夺。<a id="a-5c"></a>次正就不闻闻夺。<a id="a-5d"></a>三结。<a id="a-5e"></a>初有无夺又二。<a id="a-5f"></a>初夺次遮。<a id="a-5g"></a>初文夺分使成两次无不应下。<a id="a-5h"></a>遮生灭不得作一。<a id="a-5i"></a>次如其下。<a id="a-5j"></a>就不闻闻夺。<a id="a-5k"></a>三世尊若不下正结。<a id="a-5l"></a>先结定成两。<a id="a-5m"></a>次云何下结定不应。<a id="a-5n"></a>一譬如下。<a id="a-5o"></a>是第二譬说先譬次合。<a id="a-5p"></a>譬中夺凡累三譬。<a id="a-5q"></a>至是住相何因有去。<a id="a-5r"></a>去既未至所以须去。<a id="a-5s"></a>生已生故故不更生。<a id="a-5t"></a>若其不生即不生。<a id="a-5u"></a>不生不得不得例尔。<a id="a-5v"></a>皆定夺为两。<a id="a-5w"></a>次闻已下。<a id="a-5x"></a>合譬不得为一譬中无不一譬。<a id="a-5y"></a>但是开合互现耳。<a id="a-5z"></a>从世尊若不闻闻下。<a id="a-60"></a>第二一双。<a id="a-61"></a>是纵难。<a id="a-62"></a>难有三。<a id="a-63"></a>初纵众生有三纵一征。<a id="a-64"></a>次纵佛果有一纵一征。<a id="a-65"></a>三更结两纵如文。<a id="a-66"></a>从世尊凡是色者下。<a id="a-67"></a>第三一双。<a id="a-68"></a>是况难前就色声况。<a id="a-69"></a>次就三世况。<a id="a-6A"></a>初文者障内色可见。<a id="a-6B"></a>障外不可见。<a id="a-6C"></a>粗可见。<a id="a-6D"></a>细不可见。<a id="a-6E"></a>质柱一边见。<a id="a-6F"></a>余边不见。<a id="a-6G"></a>世间之色尚有可见不可见。<a id="a-6H"></a>况涅槃微妙云何可见。<a id="a-6I"></a>声亦类尔。<a id="a-6J"></a>次三世者。<a id="a-6K"></a>三世有为尚不可见。<a id="a-6L"></a>涅槃无为何可见闻。<a id="a-6M"></a>尔时世尊下第二叹答。<a id="a-6N"></a>旧云。<a id="a-6O"></a>称叹此非是答。<a id="a-6P"></a>今明亦是答。<a id="a-6Q"></a>其以定相难佛明幻等岂可得定众疑皆息是为叹答。<a id="a-6R"></a>琉璃光光来非青见青。<a id="a-6S"></a>非黄见黄。<a id="a-6T"></a>岂非不闻而闻。<a id="a-6U"></a>即是瑞答。<a id="a-6V"></a>后琉璃光答问即兼答。<a id="a-6W"></a>德王无疑为众兴问。<a id="a-6X"></a>凡此三答三答三根释然。<a id="a-6Y"></a>河西亦言叹是总答下别答。<a id="a-6Z"></a>时大众中下。<a id="a-6a"></a>第二琉璃光论义为二。<a id="a-6b"></a>一从远来。<a id="a-6c"></a>二至已论义。<a id="a-6d"></a>初又二。<a id="a-6e"></a>先现来相。<a id="a-6f"></a>次正明来。<a id="a-6g"></a>初现相中先放光。<a id="a-6h"></a>次问答。<a id="a-6i"></a>初放光者。<a id="a-6j"></a>乃是奇异。<a id="a-6k"></a>仍释前问名为瑞答以示来相。<a id="a-6l"></a>放光是光体。<a id="a-6m"></a>大众遇光是光用。<a id="a-6n"></a>师子王定即自在定。<a id="a-6o"></a>迹既自在乃显光体不可思议(云云)。<a id="a-6p"></a>尔时文殊下。<a id="a-6q"></a>二问答又二。<a id="a-6r"></a>先明其本。<a id="a-6s"></a>次明其迹。<a id="a-6t"></a>初本又二。<a id="a-6u"></a>先无言辩本。<a id="a-6v"></a>次寄言辩本。<a id="a-6w"></a>初四菩萨相问皆默者。<a id="a-6x"></a>一显诸法无言。<a id="a-6y"></a>二显此疑应从文殊得解故余人不答。<a id="a-6z"></a>文殊问佛佛默然。<a id="a-70"></a>众见佛默答咸谓文殊玄解。<a id="a-71"></a>所以迦葉复问文殊文殊又默。<a id="a-72"></a>众谓迦葉已解。<a id="a-73"></a>如是传传乃至五百。<a id="a-74"></a>尔时世尊下。<a id="a-75"></a>第二寄言明本。<a id="a-76"></a>先问次答。<a id="a-77"></a>凡有七番。<a id="a-78"></a>前六皆破定相次一明因缘。<a id="a-79"></a>私谓此因缘答是破是立。<a id="a-7A"></a>因灭无明即是破也。<a id="a-7B"></a>如前皆默炽然菩提即是立也。<a id="a-7C"></a>如后世俗又前是自行破立故众皆默。<a id="a-7D"></a>后是为他破立故答。<a id="a-7E"></a>光缘故知光之本者莫逾菩提之灯。<a id="a-7F"></a>是故此光非色现色从真起应。<a id="a-7G"></a>自彼而来放光召机故非现而现。<a id="a-7H"></a>问菩萨放光岂是常住。<a id="a-7I"></a>一云藉彼佛力故有常光。<a id="a-7J"></a>二云彼菩萨是佛自有此光。<a id="a-7K"></a>佛言文殊下。<a id="a-7L"></a>第二辨光迹。<a id="a-7M"></a>亦有问答。<a id="a-7N"></a>佛言莫入即止其本。<a id="a-7O"></a>应以世谛宜明其迹。<a id="a-7P"></a>迹文为三。<a id="a-7Q"></a>初此述彼土。<a id="a-7R"></a>次彼述此土。<a id="a-7S"></a>三明菩萨欲来。<a id="a-7T"></a>尔时琉光下。<a id="a-7U"></a>第二彼菩萨正来。<a id="a-7V"></a>非彼佛不能答示佛道同。<a id="a-7W"></a>欲生此土善灭此土恶令见性得道。<a id="a-7X"></a>是故遣来。<a id="a-7Y"></a>问若诸佛道同彼土遣来此应遣往。<a id="a-7Z"></a>答亦应遣往但略不说。<a id="a-7a"></a>又随化主所举此佛举彼菩萨故菩萨来彼亦应举。<a id="a-7b"></a>此但略不举。<a id="a-7c"></a>问迦葉好世不说此经。<a id="a-7d"></a>今佛恶世对治无常故说常经。<a id="a-7e"></a>满月如来亦出好世何以说之。<a id="a-7f"></a>问难皆与德王同耶。<a id="a-7g"></a>答常治无常其土应无。<a id="a-7h"></a>若逗常机任理而说是故云同。<a id="a-7i"></a>并云昔所不闻而今得闻可非对治。<a id="a-7j"></a>又迦葉如来亦有常机何故不说。<a id="a-7k"></a>今解不尔彼土虽无对治之说亦二悉说迦葉亦尔。<a id="a-7l"></a>尔时世尊问下。<a id="a-7m"></a>第二至已论义为二。<a id="a-7n"></a>初旁论去来。<a id="a-7o"></a>二正问上义。<a id="a-7p"></a>初文者。<a id="a-7q"></a>然问答前后随缘不定。<a id="a-7r"></a>此中佛先问次菩萨问。<a id="a-7s"></a>此中旁论与纯陀异。<a id="a-7t"></a>上文对佛而文殊旁难。<a id="a-7u"></a>即是人旁而法不旁。<a id="a-7v"></a>此中正应问不闻闻而问去来。<a id="a-7w"></a>即是法旁而人不旁。<a id="a-7x"></a>佛问意者。<a id="a-7y"></a>汝见诸法有去来故来无去来故来。<a id="a-7z"></a>琉光答十番。<a id="a-80"></a>初两就前境明无来。<a id="a-81"></a>后八番约迷悟。<a id="a-82"></a>悟无去来。<a id="a-83"></a>迷有去来。<a id="a-84"></a>琉光明理不去来而迹有去来。<a id="a-85"></a>迷悟亦尔。<a id="a-86"></a>兼答高贵不闻而闻。<a id="a-87"></a>世尊且置下。<a id="a-88"></a>正论义为四。<a id="a-89"></a>一请许二问答三重研四结难。<a id="a-8A"></a>请许如文。<a id="a-8B"></a>次琉光下问若具足问应如德王三双六只。<a id="a-8C"></a>此中直问闻所不闻。<a id="a-8D"></a>凡有三异。<a id="a-8E"></a>一德王问广琉光问略。<a id="a-8F"></a>二德王问证琉光问修。<a id="a-8G"></a>三德王问不闻闻。<a id="a-8H"></a>琉光问闻所不闻。<a id="a-8I"></a>云何会通。<a id="a-8J"></a>解云琉光在本土亦作三双之问。<a id="a-8K"></a>众已闻广是故但略。<a id="a-8L"></a>德王通问五行之证。<a id="a-8M"></a>证是内悟不由外闻故言不闻闻。<a id="a-8N"></a>琉光问证中之修即是天行。<a id="a-8O"></a>天行任运念念增明故言闻所不闻。<a id="a-8P"></a>词异理同(云云)。<a id="a-8Q"></a>佛答为二。<a id="a-8R"></a>初缘起。<a id="a-8S"></a>二正答。<a id="a-8T"></a>初缘起中二。<a id="a-8U"></a>有赞许诫听许有六句似如六度而不次第。<a id="a-8V"></a>汝欲尽海我能善说此约精进许。<a id="a-8W"></a>拔毒箭此约戒度许。<a id="a-8X"></a>慧炬照明此约般若许其问不闻闻。<a id="a-8Y"></a>佛许汝于佛性未得明了我有慧炬能为照明。<a id="a-8Z"></a>当知广说不闻闻即广佛性。<a id="a-8a"></a>上文云云何不闻闻得闻常乐我净复是其义。<a id="a-8b"></a>若琉光问与德王同琉光得了因高贵亦然。<a id="a-8c"></a>下文云我因是事即得悟解一句半句得见佛性入大涅槃。<a id="a-8d"></a>若不闻闻是佛性者三句。<a id="a-8e"></a>云何不闻闻是了因。<a id="a-8f"></a>闻不闻是缘因。<a id="a-8g"></a>不闻不闻是正因。<a id="a-8h"></a>闻闻是境界。<a id="a-8i"></a>又是因性。<a id="a-8j"></a>闻不闻是因因性(云云)。<a id="a-8k"></a>例来不来生不生至不至等亦复如是。<a id="a-8l"></a>作船师此约忍度许。<a id="a-8m"></a>生赤子心此约禅度许。<a id="a-8n"></a>惠施此约檀度许。<a id="a-8o"></a>次谛听去。<a id="a-8p"></a>是诫听又二。<a id="a-8q"></a>初诫未闻。<a id="a-8r"></a>次诫闻已。<a id="a-8s"></a>诫未闻有三。<a id="a-8t"></a>谛听令不覆器。<a id="a-8u"></a>善思令不漏器。<a id="a-8v"></a>念之令不污器。<a id="a-8w"></a>不覆故能受。<a id="a-8x"></a>不漏故不失。<a id="a-8y"></a>不污故堪饮。<a id="a-8z"></a>诫闻已亦三。<a id="a-90"></a>初三事诫覆。<a id="a-91"></a>次二事诫漏。<a id="a-92"></a>次五事诫污。<a id="a-93"></a>初标覆次释覆。<a id="a-94"></a>当生敬信标法。<a id="a-95"></a>至心听受标已。<a id="a-96"></a>恭敬尊重标师。<a id="a-97"></a>莫求其过释覆法。<a id="a-98"></a>莫起三毒释覆已。<a id="a-99"></a>不观种姓释覆师。<a id="a-9A"></a>若无三事即器不覆。<a id="a-9B"></a>从既闻法已下二是诫漏。<a id="a-9C"></a>莫生骄慢去是勿漏生死。<a id="a-9D"></a>亦莫生念去勿漏涅槃。<a id="a-9E"></a>无此二边即是不漏。<a id="a-9F"></a>从于佛法僧去。<a id="a-9G"></a>诫勿污一勿污一体。<a id="a-9H"></a>二勿污四德。<a id="a-9I"></a>三勿污大乘。<a id="a-9J"></a>四勿污无住。<a id="a-9K"></a>五勿污法相。<a id="a-9L"></a>若作别体污即不能尊师。<a id="a-9M"></a>若起四倒污即不能尊法。<a id="a-9N"></a>若起小乘住着生贪污即不能尊自。<a id="a-9O"></a>无此五失即是不污。<a id="a-9P"></a>凡行十法结是至心(云云)。<a id="a-9Q"></a>问琉光放光光即常住安被斯诫。<a id="a-9R"></a>答椎堪叩物寄圣诫凡。<a id="a-9S"></a>善男子有不闻闻下。<a id="a-9T"></a>第二正答即为二。<a id="a-9U"></a>初约不闻闻四句。<a id="a-9V"></a>次广开不生生两番四句。<a id="a-9W"></a>南方旧解。<a id="a-9X"></a>初四句是法说。<a id="a-9Y"></a>后两四句是譬说。<a id="a-9Z"></a>地论人。<a id="a-9a"></a>初四句是教相。<a id="a-9b"></a>次二是证相。<a id="a-9c"></a>观师云。<a id="a-9d"></a>诸四句无异为逗三根三番说之。<a id="a-9e"></a>旧解。<a id="a-9f"></a>初番四句诸师不同。<a id="a-9g"></a>一师约二谛云不闻闻即真为俗故真得有闻。<a id="a-9h"></a>不闻不闻此但真谛绝无见闻。<a id="a-9i"></a>闻不闻即俗为真无所闻也。<a id="a-9j"></a>闻闻但是俗中有于见闻。<a id="a-9k"></a>一师约真应不闻闻者法身起应。<a id="a-9l"></a>不闻不闻法身嶷然。<a id="a-9m"></a>闻不闻者摄应还真。<a id="a-9n"></a>闻闻应迹闻见。<a id="a-9o"></a>一师约生死涅槃。<a id="a-9p"></a>涅槃真寂不闻不闻有感便应。<a id="a-9q"></a>不闻而闻生死纷紏。<a id="a-9r"></a>若能修道则闻不闻。<a id="a-9s"></a>若不修道常是闻闻。<a id="a-9t"></a>一师云。<a id="a-9u"></a>闻闻四句非是正意。<a id="a-9v"></a>后重研不生四句方是正意。<a id="a-9w"></a>宜就不生等解。<a id="a-9x"></a>不闻不闻是涅槃无始无终。<a id="a-9y"></a>不生生是涅槃无始而始。<a id="a-9z"></a>生不生是涅槃无终而终。<a id="a-A0"></a>生死亦然。<a id="a-A1"></a>生生是生死无始无终。<a id="a-A2"></a>不生生是无始而始。<a id="a-A3"></a>生不生是无终而终(云云)。<a id="a-A4"></a>今谓义皆不然。<a id="a-A5"></a>何者此三番四句圆冠诸法靡不该通。<a id="a-A6"></a>用圆释经犹惧不会安得偏作若教行证法譬解耶。<a id="a-A7"></a>非但方不会圆兼复屠割伤体。<a id="a-A8"></a>又一师依于一谛以释四句。<a id="a-A9"></a>虽言亲密弥益疏遗。<a id="a-AA"></a>况作二谛疣累转多。<a id="a-AB"></a>真应生死涅槃等二亦复如是。<a id="a-AC"></a>况作生生等三句解者损失事深。<a id="a-AD"></a>况作互无只是小乘少分意耳不关大道。<a id="a-AE"></a>今皆不用。<a id="a-AF"></a>又此十事皆是内证。<a id="a-AG"></a>德王难不闻闻。<a id="a-AH"></a>琉光难闻不闻。<a id="a-AI"></a>二词虽异而同问证。<a id="a-AJ"></a>答正广明四句。<a id="a-AK"></a>若欲释之千涂万辙同显斯证犹惧不当。<a id="a-AL"></a>而诸师蓬飞野外蓱流海表。<a id="a-AM"></a>偏据事相执一害诸。<a id="a-AN"></a>非但乖圆永不闻证若以四句通释诸义触处皆通欲解初四句应扶佛语。<a id="a-AO"></a>佛虽答证意在通修。<a id="a-AP"></a>初入证道修道忽谢无所可有名为不闻。<a id="a-AQ"></a>真明豁开无所不照即是于闻故名不闻闻。<a id="a-AR"></a>证得如是大般涅槃。<a id="a-AS"></a>大般涅槃无有闻相故名不闻不闻。<a id="a-AT"></a>证起惑灭名闻不闻。<a id="a-AU"></a>寂而常照随扣则应名曰闻闻。<a id="a-AV"></a>今取佛解不生生中四句。<a id="a-AW"></a>释此既是佛解非徒穿凿。<a id="a-AX"></a>初句明证智。<a id="a-AY"></a>次句明证理。<a id="a-AZ"></a>第三句明证断。<a id="a-Aa"></a>第四句明证应。<a id="a-Ab"></a>若事若理智断自他于初证中具足无缺。<a id="a-Ac"></a>如此之证不与小共不可思议闻则惊怪。<a id="a-Ad"></a>尽涅槃海此一妙证释二人疑。<a id="a-Ae"></a>复此不闻闻是证圣行。<a id="a-Af"></a>闻不闻是证梵行。<a id="a-Ag"></a>不闻不闻是证天行。<a id="a-Ah"></a>闻闻是证婴儿行病行。<a id="a-Ai"></a>一证一切证圆证具足。<a id="a-Aj"></a>故上文佛告迦葉不独汝得如是五行。<a id="a-Ak"></a>今此众中五十三万人悉皆同得如是五行即其义也。<a id="a-Al"></a>复次不闻闻是证了因。<a id="a-Am"></a>闻不闻是证缘因。<a id="a-An"></a>不闻不闻是证正因。<a id="a-Ao"></a>闻闻是证境界。<a id="a-Ap"></a>故佛答琉光云。<a id="a-Aq"></a>汝于佛性犹未明了我有慧炬能为照明即其义也。<a id="a-Ar"></a>复次不闻闻是证圆净。<a id="a-As"></a>不闻不闻是证性净。<a id="a-At"></a>闻不闻闻闻是证方便净。<a id="a-Au"></a>故佛答琉光云。<a id="a-Av"></a>汝今欲尽大涅槃海我能为汝具足解释即其义也。<a id="a-Aw"></a>若得此意于一证中自在广说(云云)。<a id="a-Ax"></a>第二广明四句。<a id="a-Ay"></a>从如不生生去明两种四句。<a id="a-Az"></a>云何名如是不异义。<a id="a-B0"></a>彼此四句不可异故。<a id="a-B1"></a>于彼四句更立名义互相显释类例可通。<a id="a-B2"></a>略举两种。<a id="a-B3"></a>显广义端。<a id="a-B4"></a>遍冠一切内外诸法。<a id="a-B5"></a>那言此四是譬说耶。<a id="a-B6"></a>兴皇例以此四句。<a id="a-B7"></a>通于本有今无雪山割肉等偈。<a id="a-B8"></a>不生生是本无今有。<a id="a-B9"></a>生不生是本有今无。<a id="a-BA"></a>生生即是三世有法。<a id="a-BB"></a>不生不生即是无有是处。<a id="a-BC"></a>生不生是诸行无常。<a id="a-BD"></a>不生生是是生灭法。<a id="a-BE"></a>生生即是生灭灭已。<a id="a-BF"></a>不生不生是寂灭为乐。<a id="a-BG"></a>不生生是如来证涅槃。<a id="a-BH"></a>生不生是永断于生死。<a id="a-BI"></a>生死即是生生。<a id="a-BJ"></a>若能志心听常得无量乐即是不生不生。<a id="a-BK"></a>今明初约圆证根本其义既立。<a id="a-BL"></a>遍通一切内外之法。<a id="a-BM"></a>何但通诸大经亦通小律。<a id="a-BN"></a>生生是诸恶。<a id="a-BO"></a>生不生即是莫作。<a id="a-BP"></a>不生生是诸善奉行。<a id="a-BQ"></a>不生不生是自净其意(云云)。<a id="a-BR"></a>非但通于大小经律。<a id="a-BS"></a>亦得通于菩萨之论。<a id="a-BT"></a>生生是因缘所生法。<a id="a-BU"></a>生不生是我说即是空。<a id="a-BV"></a>不生生是亦名为假名。<a id="a-BW"></a>不生不生是亦名中道义(云云)。<a id="a-BX"></a>世尊云何不生生下。<a id="a-BY"></a>第三重研。<a id="a-BZ"></a>何故重研。<a id="a-Ba"></a>良由不闻闻等义犹难解。<a id="a-Bb"></a>更研不生生等重助释之。<a id="a-Bc"></a>若了不闻闻等则不重研。<a id="a-Bd"></a>不生生等今欲类例通之使遍一切故重研也。<a id="a-Be"></a>又为二。<a id="a-Bf"></a>一约内四句。<a id="a-Bg"></a>二约外四句。<a id="a-Bh"></a>内四句中句句皆。<a id="a-Bi"></a>先问次答。<a id="a-Bj"></a>安住世谛者有二义。<a id="a-Bk"></a>若就生死外法。<a id="a-Bl"></a>即是初念托胎来名安住世谛。<a id="a-Bm"></a>若就涅槃内法。<a id="a-Bn"></a>修习方便位名安住世谛。<a id="a-Bo"></a>从修发证无明豁破。<a id="a-Bp"></a>即是初出胎时。<a id="a-Bq"></a>亦是涅槃无始而言于始。<a id="a-Br"></a>将此类通不闻闻等。<a id="a-Bs"></a>即是圆证其义转明。<a id="a-Bt"></a>世谛死时亦有二义。<a id="a-Bu"></a>若就生死外法福命俱尽名世谛死。<a id="a-Bv"></a>若就涅槃内法。<a id="a-Bw"></a>即是无明尽时名世谛死。<a id="a-Bx"></a>亦是生死无终而终。<a id="a-By"></a>四住菩萨旧云。<a id="a-Bz"></a>十住中第四生贵住于生自在。<a id="a-C0"></a>又云。<a id="a-C1"></a>十地中第四地断见谛尽。<a id="a-C2"></a>不生三涂能以神力示自在生。<a id="a-C3"></a>今观二解。<a id="a-C4"></a>一似别义。<a id="a-C5"></a>一似通义。<a id="a-C6"></a>未会此文。<a id="a-C7"></a>寻此义意但令菩萨四住惑尽。<a id="a-C8"></a>非是结业牵生三界。<a id="a-C9"></a>而能示现名生自在地。<a id="a-CA"></a>经有六住义。<a id="a-CB"></a>第四住与此义相应。<a id="a-CC"></a>具如止观第五。<a id="a-CD"></a>是引彼亦引证不生生等。<a id="a-CE"></a>第二约外法四句而言未生生者。<a id="a-CF"></a>未之与不各随义便。<a id="a-CG"></a>琉璃光下。<a id="a-CH"></a>第四结难。<a id="a-CI"></a>于三四中但难不生生等。<a id="a-CJ"></a>于不生生等四句中但难生生。<a id="a-CK"></a>欲因生生广解诸句。<a id="a-CL"></a>就文为三。<a id="a-CM"></a>一难。<a id="a-CN"></a>二解。<a id="a-CO"></a>三领。<a id="a-CP"></a>就难为六只三双。<a id="a-CQ"></a>初就常无常难。<a id="a-CR"></a>次就自生生他难。<a id="a-CS"></a>三就本有本无难。<a id="a-CT"></a>皆难生生。<a id="a-CU"></a>为常故生。<a id="a-CV"></a>无常故生。<a id="a-CW"></a>为自生。<a id="a-CX"></a>为他生。<a id="a-CY"></a>为本有生。<a id="a-CZ"></a>为本无生。<a id="a-Ca"></a>初文常无常者。<a id="a-Cb"></a>生若是常有漏之法应无此生。<a id="a-Cc"></a>生若无常则有漏是常。<a id="a-Cd"></a>生自无常无常则灭不能自固。<a id="a-Ce"></a>岂生有漏。<a id="a-Cf"></a>有漏既其不为生之所生故应是常。<a id="a-Cg"></a>次世尊若生自生下。<a id="a-Ch"></a>第二结自生生他难。<a id="a-Ci"></a>生若自生生无自性者。<a id="a-Cj"></a>言生既自是所生非复能生无能生性。<a id="a-Ck"></a>故言生无自性。<a id="a-Cl"></a>二云生本假缘未有自性何能自生。<a id="a-Cm"></a>若无自性何能生他。<a id="a-Cn"></a>能生他者等是生他。<a id="a-Co"></a>何故但能生于有漏之他。<a id="a-Cp"></a>而不能生无漏之他。<a id="a-Cq"></a>有漏无漏望自俱他。<a id="a-Cr"></a>世尊若未生时第三难。<a id="a-Cs"></a>若本有者未生之时已是于生。<a id="a-Ct"></a>何故于今方名为生。<a id="a-Cu"></a>于今乃是缘合之时。<a id="a-Cv"></a>若本无生而可生者虚空是无。<a id="a-Cw"></a>那不复云虚空生耶。<a id="a-Cx"></a>佛言下第二解释为三。<a id="a-Cy"></a>先非六问。<a id="a-Cz"></a>次释六非。<a id="a-D0"></a>三答六问。<a id="a-D1"></a>合有六非一是为七章门。<a id="a-D2"></a>初非六问者。<a id="a-D3"></a>若定如汝问则皆不可说。<a id="a-D4"></a>初言不生生不可说。<a id="a-D5"></a>即非初难生定是常。<a id="a-D6"></a>生生不可说。<a id="a-D7"></a>非第二难生定无常。<a id="a-D8"></a>生不生不可说。<a id="a-D9"></a>非其第三自生则失自性故是生不生。<a id="a-DA"></a>不生不生不可说。<a id="a-DB"></a>非其第四生他之难。<a id="a-DC"></a>前云若能生他何不生无漏。<a id="a-DD"></a>故言不生不生不可说。<a id="a-DE"></a>生亦不可说。<a id="a-DF"></a>非其第五本有之难。<a id="a-DG"></a>不生不可说。<a id="a-DH"></a>非其第六本无之难。<a id="a-DI"></a>后一结有因缘亦可得说。<a id="a-DJ"></a>即是显四悉檀因缘而可得说。<a id="a-DK"></a>云何不生生不可说下。<a id="a-DL"></a>第二释上六非章门。<a id="a-DM"></a>释第一云。<a id="a-DN"></a>自云是生。<a id="a-DO"></a>复云不生。<a id="a-DP"></a>不生即常两事相乖故不可说。<a id="a-DQ"></a>释第二章。<a id="a-DR"></a>生若无常则生复生生为生所生举体皆生。<a id="a-DS"></a>复为灭所灭举体。<a id="a-DT"></a>皆灭。<a id="a-DU"></a>生生故生即举体皆生生生故不生。<a id="a-DV"></a>即举体皆灭故不可说。<a id="a-DW"></a>释第三章门。<a id="a-DX"></a>生不自生本取生死。<a id="a-DY"></a>释第四章门。<a id="a-DZ"></a>涅槃亦有生义不可定言涅槃不生。<a id="a-Da"></a>前难云。<a id="a-Db"></a>等是生他何不生于无漏。<a id="a-Dc"></a>无漏只是涅槃。<a id="a-Dd"></a>涅槃亦有生义。<a id="a-De"></a>如是修道得故。<a id="a-Df"></a>故复是生。<a id="a-Dg"></a>是生不为灭之所灭此生即常故不可说。<a id="a-Dh"></a>释第五章门本无有生岂可言未生已是有。<a id="a-Di"></a>释第六章门。<a id="a-Dj"></a>不可定言有于不生。<a id="a-Dk"></a>而复有于可得之事。<a id="a-Dl"></a>所以复生。<a id="a-Dm"></a>不同虚空一向无生。<a id="a-Dn"></a>第七可说章门。<a id="a-Do"></a>十因缘者。<a id="a-Dp"></a>除后两支。<a id="a-Dq"></a>前十为生而作因缘故可得说。<a id="a-Dr"></a>此只消文。<a id="a-Ds"></a>止观中释四句稍广。<a id="a-Dt"></a>私谓准彼释意与今大经文理雅合。<a id="a-Du"></a>深会彼文无生之观咸契涅槃无生之文。<a id="a-Dv"></a>莫入空定大众钝。<a id="a-Dw"></a>故有二解。<a id="a-Dx"></a>一云众实是钝不解空定故言莫入。<a id="a-Dy"></a>二云若作空定之说众解则迟。<a id="a-Dz"></a>空义深隐取解为难。<a id="a-E0"></a>以迟难为钝。<a id="a-E1"></a>然经文偈六句皆不可说。<a id="a-E2"></a>有因缘故亦可得说。<a id="a-E3"></a>佛六番释不可说竟。<a id="a-E4"></a>又指因缘亦可说竟。<a id="a-E5"></a>此义犹略。<a id="a-E6"></a>今更两番说有因缘皆可得说。<a id="a-E7"></a>具于一句作四句说。<a id="a-E8"></a>所谓不生生。<a id="a-E9"></a>生生。<a id="a-EA"></a>生不生不生。<a id="a-EB"></a>不生四句皆如此说。<a id="a-EC"></a>是为因缘亦可得说。<a id="a-ED"></a>亦应言有因缘故皆不可说。<a id="a-EE"></a>何以故。<a id="a-EF"></a>一句具四。<a id="a-EG"></a>何可偏作一二三说。<a id="a-EH"></a>为此因缘则不可说。<a id="a-EI"></a>乃至四句悉具四句那可偏作一二三说。<a id="a-EJ"></a>为是因缘皆不可说。<a id="a-EK"></a>又四句即事而理。<a id="a-EL"></a>理皆不可说。<a id="a-EM"></a>又四句即理而事。<a id="a-EN"></a>事皆可说。<a id="a-EO"></a>何以故。<a id="a-EP"></a>下文云。<a id="a-EQ"></a>若知如来常不说法是名多闻。<a id="a-ER"></a>今例此义若知四句即事而理即是说。<a id="a-ES"></a>地师名前三种四句约教行证。<a id="a-ET"></a>一往而言非无此义。<a id="a-EU"></a>今欲分别此之六句。<a id="a-EV"></a>似如禅复通别惑解。<a id="a-EW"></a>初两句明通别惑。<a id="a-EX"></a>次两句明通别解。<a id="a-EY"></a>不生生是别惑禅。<a id="a-EZ"></a>生生是通惑复。<a id="a-Ea"></a>不生生是通解禅。<a id="a-Eb"></a>不生不生是别解复。<a id="a-Ec"></a>次生句。<a id="a-Ed"></a>结前禅生复生同是惑生。<a id="a-Ee"></a>次不生句。<a id="a-Ef"></a>结前禅不生复不生同是解故。<a id="a-Eg"></a>如此禅复惑解皆不可说因缘可说。<a id="a-Eh"></a>具如前辨(云云)。<a id="a-Ei"></a>善男子有为之法下。<a id="a-Ej"></a>第三答。<a id="a-Ek"></a>即正答六问。<a id="a-El"></a>答前六句为两。<a id="a-Em"></a>初答前两问。<a id="a-En"></a>次答后四问。<a id="a-Eo"></a>答前又二。<a id="a-Ep"></a>先别就四相。<a id="a-Eq"></a>次合就四相。<a id="a-Er"></a>初别就四相即为四。<a id="a-Es"></a>初言生是常者。<a id="a-Et"></a>当其分部守其自性故得是常。<a id="a-Eu"></a>言无常者住来住生。<a id="a-Ev"></a>生即改变复是无常。<a id="a-Ew"></a>住亦如是。<a id="a-Ex"></a>为生所生不得是常。<a id="a-Ey"></a>异亦如是。<a id="a-Ez"></a>而言法无常者前生中云。<a id="a-F0"></a>住若无常生亦无常。<a id="a-F1"></a>今举法对异。<a id="a-F2"></a>还是前生住无常法。<a id="a-F3"></a>异亦有常无常义。<a id="a-F4"></a>具如生住。<a id="a-F5"></a>坏亦如是。<a id="a-F6"></a>文云。<a id="a-F7"></a>本无今有坏亦无常者。<a id="a-F8"></a>本无今有只是生义。<a id="a-F9"></a>已生来生坏坏不得是常。<a id="a-FA"></a>本有今无复是无常。<a id="a-FB"></a>善男子以性故下。<a id="a-FC"></a>合明四相。<a id="a-FD"></a>各守性分皆得是常。<a id="a-FE"></a>以二义故不得是常。<a id="a-FF"></a>近论念念迁变。<a id="a-FG"></a>远望涅槃即复非常。<a id="a-FH"></a>为涅槃所断是故非常。<a id="a-FI"></a>善男子有漏之法下。<a id="a-FJ"></a>二答后四难又为二。<a id="a-FK"></a>一正答第五兼答第六。<a id="a-FL"></a>二正答第四兼答第三。<a id="a-FM"></a>此初答第五问者。<a id="a-FN"></a>上问若本有者云何于今乃名为生。<a id="a-FO"></a>今答云本有生理非是已有今方是生。<a id="a-FP"></a>即兼答第六等是无生。<a id="a-FQ"></a>何故不说虚空为生。<a id="a-FR"></a>今答亦云有可生之理方得有生。<a id="a-FS"></a>虚空无可生之理。<a id="a-FT"></a>何得说空以之为生。<a id="a-FU"></a>无漏之法下答第四难。<a id="a-FV"></a>有法譬合初文者。<a id="a-FW"></a>初难云。<a id="a-FX"></a>若能生他应生无漏。<a id="a-FY"></a>今答无有生于无漏之理故不能生。<a id="a-FZ"></a>有漏之法有生性故。<a id="a-Fa"></a>故可得生。<a id="a-Fb"></a>兼答第三生无自性难。<a id="a-Fc"></a>若有自性生能生之既无自性岂可得生。<a id="a-Fd"></a>兼答两意。<a id="a-Fe"></a>自然悬去。<a id="a-Ff"></a>次譬中举火眼者。<a id="a-Fg"></a>各有其性。<a id="a-Fh"></a>火性能生眼性能见。<a id="a-Fi"></a>此中言有生性故生能生者即是破性义竟。<a id="a-Fj"></a>然后说性是则无爽如前非性执竟。<a id="a-Fk"></a>后方云有因缘时则可得说合如文。<a id="a-Fl"></a>尔时琉光下第三领解又二。<a id="a-Fm"></a>初经家叙相。<a id="a-Fn"></a>次正陈解。<a id="a-Fo"></a>陈解又二。<a id="a-Fp"></a>自陈陈众。<a id="a-Fq"></a>初陈自云闻不闻。<a id="a-Fr"></a>陈众云不生生。<a id="a-Fs"></a>此即陈其得解之门。<a id="a-Ft"></a>只为不至至四句。<a id="a-Fu"></a>有未解者无畏更问生不动国。<a id="a-Fv"></a>德王更论不至至等。<a id="a-Fw"></a>世尊我今已解下。<a id="a-Fx"></a>第三无畏论义为三。<a id="a-Fy"></a>一请许。<a id="a-Fz"></a>二论义。<a id="a-G0"></a>三请答。<a id="a-G1"></a>德王之问请许如文。<a id="a-G2"></a>二无畏论义有三问答。<a id="a-G3"></a>领解问中又二。<a id="a-G4"></a>初问此生彼。<a id="a-G5"></a>次问彼利根。<a id="a-G6"></a>此两相成转侧为异。<a id="a-G7"></a>问经说净秽二土菩萨互有胜负今云何通。<a id="a-G8"></a>答若敌对相望净土则胜若权实相望若入实净土胜。<a id="a-G9"></a>若入权秽土胜。<a id="a-GA"></a>次佛答。<a id="a-GB"></a>正答初问兼遣后问。<a id="a-GC"></a>偈有二十一行为两。<a id="a-GD"></a>初十行是止善。<a id="a-GE"></a>后十一行明行善。<a id="a-GF"></a>然净土之业即菩提心。<a id="a-GG"></a>今论别行乃是总别不异。<a id="a-GH"></a>三领解如文。<a id="a-GI"></a>是光明遍照下。<a id="a-GJ"></a>第三请答德王之问。<a id="a-GK"></a>上中已解为未悟者更请。<a id="a-GL"></a>先问次佛答。<a id="a-GM"></a>问如文。<a id="a-GN"></a>佛答为二。<a id="a-GO"></a>先赞诫听。<a id="a-GP"></a>次正答。<a id="a-GQ"></a>答中先举未至不至。<a id="a-GR"></a>次牒闻不闻。<a id="a-GS"></a>初又二。<a id="a-GT"></a>初标至不至章。<a id="a-GU"></a>次解释。<a id="a-GV"></a>释中意者。<a id="a-GW"></a>然德王初问有三种六种。<a id="a-GX"></a>佛说六喻及光瑞答不闻闻竟。<a id="a-GY"></a>次琉光论义已答不生生竟。<a id="a-GZ"></a>今更重牒不至至尔。<a id="a-Ga"></a>初闻不闻四句上根已了。<a id="a-Gb"></a>次不生生。<a id="a-Gc"></a>四句中根又悟。<a id="a-Gd"></a>今为下根释不至至缘之所宜故前后间出尔。<a id="a-Ge"></a>就此四句前两句明涅槃有至不至。<a id="a-Gf"></a>修道除惑则至不尔不至。<a id="a-Gg"></a>下两句明生死有至不至。<a id="a-Gh"></a>若修道背厌则不至。<a id="a-Gi"></a>不尔则至。<a id="a-Gj"></a>还重反覆成上诸句。<a id="a-Gk"></a>然此中解释还须望前。<a id="a-Gl"></a>前云不生不生即大涅槃。<a id="a-Gm"></a>此言不至还是不生更无别异。<a id="a-Gn"></a>若尔何以不同前明不至不至。<a id="a-Go"></a>答为缘禅复。<a id="a-Gp"></a>不至者即是凡夫不能修习所以不至。<a id="a-Gq"></a>不至至者。<a id="a-Gr"></a>亦望前初出胎时名不生生。<a id="a-Gs"></a>此中言不至至于生死互举一边。<a id="a-Gt"></a>至不至者亦须望前。<a id="a-Gu"></a>世谛死时名生不生。<a id="a-Gv"></a>亦是互举。<a id="a-Gw"></a>至至亦须望前。<a id="a-Gx"></a>前云生生不断。<a id="a-Gy"></a>此中还论生死故与前同。<a id="a-Gz"></a>次牒闻所不闻又二。<a id="a-H0"></a>前列四章。<a id="a-H1"></a>次释中但释一句。<a id="a-H2"></a>前已释竟不欲烦文。<a id="a-H3"></a>地人别分教证浅深之异。<a id="a-H4"></a>然今文意只是缘宜。<a id="a-H5"></a>宜作三说。<a id="a-H6"></a>但是悟有前后非关法有浅深。<a id="a-H7"></a>何以故。<a id="a-H8"></a>语异义同故。<a id="a-H9"></a>尔时光明下。<a id="a-HA"></a>第四德王重论为二。<a id="a-HB"></a>初禅问果。<a id="a-HC"></a>次双问因果。<a id="a-HD"></a>初问为二。<a id="a-HE"></a>一问二答。<a id="a-HF"></a>问为三。<a id="a-HG"></a>一问涅槃始有即是无常。<a id="a-HH"></a>二问因庄严故复是无常。<a id="a-HI"></a>三问涅槃若有亦是无常。<a id="a-HJ"></a>于第三问中复有四章。<a id="a-HK"></a>不者直作七问。<a id="a-HL"></a>一问本无今有故无常。<a id="a-HM"></a>二问因庄严故无常。<a id="a-HN"></a>三问若是有故无常。<a id="a-HO"></a>四问可见故无常。<a id="a-HP"></a>五问不平等故无常。<a id="a-HQ"></a>六问有须待故无常。<a id="a-HR"></a>七问有名字故无常。<a id="a-HS"></a>初问又三。<a id="a-HT"></a>谓领旨略问广问。<a id="a-HU"></a>广问有法譬合。<a id="a-HV"></a>第二第三第四如文。<a id="a-HW"></a>第五有两重譬合。<a id="a-HX"></a>第六有譬有合。<a id="a-HY"></a>引昔第七如文。<a id="a-HZ"></a>尔时世尊下。<a id="a-Ha"></a>第二佛答三问。<a id="a-Hb"></a>初答本无今有有法有譬有合。<a id="a-Hc"></a>地人作真缘两修释。<a id="a-Hd"></a>言真修是本有。<a id="a-He"></a>缘修是始有。<a id="a-Hf"></a>三论师。<a id="a-Hg"></a>用正因缘因释。<a id="a-Hh"></a>正因是本有。<a id="a-Hi"></a>缘因是始有。<a id="a-Hj"></a>从汝言因庄严故下。<a id="a-Hk"></a>答第二有法有譬。<a id="a-Hl"></a>譬中三重譬合如文。<a id="a-Hm"></a>从汝言因缘故下。<a id="a-Hn"></a>答第三涅槃是有。<a id="a-Ho"></a>一往问答似不相应。<a id="a-Hp"></a>问直云涅槃是有即应无常。<a id="a-Hq"></a>今举五因者。<a id="a-Hr"></a>明涅槃不同五因之有。<a id="a-Hs"></a>后举生了而复简生。<a id="a-Ht"></a>但同于了只答此问即兼余四。<a id="a-Hu"></a>前举五因似四缘三因。<a id="a-Hv"></a>生因即报因但长有。<a id="a-Hw"></a>草木和合因。<a id="a-Hx"></a>即是习因善恶自然相似。<a id="a-Hy"></a>住因即依因。<a id="a-Hz"></a>增长因即增上缘。<a id="a-I0"></a>远因即缘缘但无次第缘。<a id="a-I1"></a>后二因者不同作因同于了因如文。<a id="a-I2"></a>以后二因简前五因皆作因故。<a id="a-I3"></a>尔时光明下。<a id="a-I4"></a>第二双问因果。<a id="a-I5"></a>问中二。<a id="a-I6"></a>先六度即是问因。<a id="a-I7"></a>次问涅槃即是问果。<a id="a-I8"></a>佛答又二。<a id="a-I9"></a>一双答因果。<a id="a-IA"></a>二别答因果。<a id="a-IB"></a>初双答如文。<a id="a-IC"></a>善男子云何是施下。<a id="a-ID"></a>二别答因果。<a id="a-IE"></a>又二。<a id="a-IF"></a>先因次果。<a id="a-IG"></a>初因中又二。<a id="a-IH"></a>初明顺因。<a id="a-II"></a>次明违因。<a id="a-IJ"></a>初文又二。<a id="a-IK"></a>初正答次叹经。<a id="a-IL"></a>初正答为六辨度非度。<a id="a-IM"></a>前五是少分涅槃。<a id="a-IN"></a>后一正是判度。<a id="a-IO"></a>有相有得则非度义。<a id="a-IP"></a>无相无得乃名为度。<a id="a-IQ"></a>其中广举一檀为首。<a id="a-IR"></a>余五悉指杂华。<a id="a-IS"></a>云何菩萨不闻十二叹经。<a id="a-IT"></a>先结菩萨为叹。<a id="a-IU"></a>次结三乘为叹。<a id="a-IV"></a>初文中云十二部经其义深粹者。<a id="a-IW"></a>昔十二部但明于空比生死为深而非邃。<a id="a-IX"></a>此经明生生即不生生。<a id="a-IY"></a>即生不生即不生不生。<a id="a-IZ"></a>故为深邃。<a id="a-Ia"></a>亦是即有不有。<a id="a-Ib"></a>即空不空。<a id="a-Ic"></a>即非空非不空。<a id="a-Id"></a>是故深邃(云云)</p>
 </body>
</html>