<!doctype html>
<html id="z3IBWd41Op" data-ver="1211">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第五上</h1>
  <h2 id="a2">四相品上</h2>
  <p id="a3">四者数也。<a id="a-4"></a>相者如经以四种相开示分别。<a id="a-5"></a>大般涅槃显然可见从此立名。<a id="a-6"></a>前诸问答皆含三德义略不彰。<a id="a-7"></a>此品答其愿佛开微密广为众生说之问。<a id="a-8"></a>明四相解般若明三密解法身明百句解解脱。<a id="a-9"></a>今解般若从此当名故言四相。<a id="a-A"></a>问愿佛开微密。<a id="a-B"></a>又云演说于秘密。<a id="a-C"></a>开演云何。<a id="a-D"></a>旧释云昔说法身般若无解脱。<a id="a-E"></a>今开涅槃具足三德。<a id="a-F"></a>此但解开未明于说。<a id="a-G"></a>开善云。<a id="a-H"></a>四相答开密。<a id="a-I"></a>现病答说密。<a id="a-J"></a>此示两文未判其异。<a id="a-K"></a>兴皇云。<a id="a-L"></a>竖论是开横论是说。<a id="a-M"></a>昔以无常覆常今以常覆无常。<a id="a-N"></a>更互相覆今昔两覆。<a id="a-O"></a>迦葉请开佛明今昔两说是涅槃二用方便。<a id="a-P"></a>同显非常非无常。<a id="a-Q"></a>复次昔三点无常。<a id="a-R"></a>今开是常。<a id="a-S"></a>昔教直言自正正他是为四相。<a id="a-T"></a>今开为般若。<a id="a-U"></a>昔直言此身纳妃生子。<a id="a-V"></a>今开是法身。<a id="a-W"></a>昔说有为解脱。<a id="a-X"></a>即是智上意地能缘。<a id="a-Y"></a>今开为解脱此三皆常。<a id="a-Z"></a>并是涅槃方便。<a id="a-a"></a>此即竖明开微密相。<a id="a-b"></a>若横释者昔欲说常而不得说为于邪常。<a id="a-c"></a>今始说常二用具足。<a id="a-d"></a>下文云昔说有余江河回曲。<a id="a-e"></a>今说无余河不回曲。<a id="a-f"></a>今昔相成共显一道。<a id="a-g"></a>此即横说微密相也。<a id="a-h"></a>是义不然。<a id="a-i"></a>常无常亦常亦无常非常。<a id="a-j"></a>非无常。<a id="a-k"></a>此之四句皆覆正理。<a id="a-l"></a>故释论云般若波罗蜜四边不可取邪见火烧故。<a id="a-m"></a>又是四句皆方便门譬王密语智臣能解。<a id="a-n"></a>又此四句对治四执。<a id="a-o"></a>又此四句皆是正理故云一切诸法中悉有安乐性。<a id="a-p"></a>若尔悉皆相覆那独言常与无常更互相覆不言余二。<a id="a-q"></a>论其方便那独言常与无常独是二用两非方便耶。<a id="a-r"></a>论其开密那独言开非常非无常不开三句。<a id="a-s"></a>偏僻自坏其间并决可自思之。<a id="a-t"></a>今明四句悉互相覆通是秘密。<a id="a-u"></a>四句互治通是方便。<a id="a-v"></a>四句即理皆得开秘皆名涅槃。<a id="a-w"></a>如是悟解名开秘密。<a id="a-x"></a>如是敷演名说秘密。<a id="a-y"></a>更以四句重分别之。<a id="a-z"></a>自有开非说。<a id="a-10"></a>说非开。<a id="a-11"></a>亦开亦说。<a id="a-12"></a>非开非说。<a id="a-13"></a>就自行为开教他为说。<a id="a-14"></a>自他双明则亦开亦说。<a id="a-15"></a>不自不他则不开不说。<a id="a-16"></a>今之四句该括凡圣不独在佛。<a id="a-17"></a>又一一句各论开说。<a id="a-18"></a>自行显理名开。<a id="a-19"></a>自说己证名说。<a id="a-1A"></a>说中二者分别法相名开。<a id="a-1B"></a>如分涅槃以为四相。<a id="a-1C"></a>名开秘密通涂广演名说。<a id="a-1D"></a>兴皇只是此之一句自行化他有。<a id="a-1E"></a>二者。<a id="a-1F"></a>令他同己所得名开。<a id="a-1G"></a>己法授他名说。<a id="a-1H"></a>不自不他亦为二者至无至处名开。<a id="a-1I"></a>常无所宣名说。<a id="a-1J"></a>如是分别开秘说秘。<a id="a-1K"></a>差别之相亦无差别。<a id="a-1L"></a>旧云此品明三密不明三德。<a id="a-1M"></a>亦云此品明三德不明三密。<a id="a-1N"></a>又云只明三密即开三德。<a id="a-1O"></a>开口密是般若。<a id="a-1P"></a>开身密是法身。<a id="a-1Q"></a>开意密是解脱。<a id="a-1R"></a>三据不同而为三章。<a id="a-1S"></a>今家用此三章消文。<a id="a-1T"></a>然呼为三密亦互相有。<a id="a-1U"></a>而从多判以为三密。<a id="a-1V"></a>约四相广开般若。<a id="a-1W"></a>一则破偏二则显圆。<a id="a-1X"></a>何者昔说般若无相离相。<a id="a-1Y"></a>今明般若即相无相。<a id="a-1Z"></a>只般若是四相。<a id="a-1a"></a>只四相是般若即相无相。<a id="a-1b"></a>不求无相。<a id="a-1c"></a>显圆者开于涅槃以为四相。<a id="a-1d"></a>涅槃寂灭尚无涅槃而四相无缺。<a id="a-1e"></a>虽开四相四相一相即大涅槃。<a id="a-1f"></a>从涅槃开四即俗谛。<a id="a-1g"></a>四相即一相是真谛。<a id="a-1h"></a>一相即四故非一。<a id="a-1i"></a>四相即一故非四。<a id="a-1j"></a>非一非四名大涅槃。<a id="a-1k"></a>不并不别不纵不横方显圆意。<a id="a-1l"></a>约十界身开法身者。<a id="a-1m"></a>亦破偏显圆。<a id="a-1n"></a>昔说法身无我。<a id="a-1o"></a>今用无我而我我即无我。<a id="a-1p"></a>例如般若(云云)。<a id="a-1q"></a>约百句开解脱者。<a id="a-1r"></a>亦破偏显圆。<a id="a-1s"></a>昔离百非绝四句名为解脱。<a id="a-1t"></a>今解脱即百句。<a id="a-1u"></a>百句即解脱。<a id="a-1v"></a>解脱即非。<a id="a-1w"></a>非即解脱。<a id="a-1x"></a>例如前说(云云)。<a id="a-1y"></a>就口密为二。<a id="a-1z"></a>先正明口密。<a id="a-20"></a>次兼明身意二密。<a id="a-21"></a>初正明口密中文为二。<a id="a-22"></a>初明四相。<a id="a-23"></a>次料简涅槃。<a id="a-24"></a>初又二。<a id="a-25"></a>一明一相四相。<a id="a-26"></a>次明四相一相。<a id="a-27"></a>初为三。<a id="a-28"></a>初标次列三解释。<a id="a-29"></a>文自为四。<a id="a-2A"></a>然自正与善解是自行。<a id="a-2B"></a>正他与答问是化他。<a id="a-2C"></a>就自行中有化他意。<a id="a-2D"></a>从多则自行摄化他亦尔。<a id="a-2E"></a>就口密中通有身意而多属口身意亦尔。<a id="a-2F"></a>标大涅槃一也。<a id="a-2G"></a>开示分别四也。<a id="a-2H"></a>就自正为二。<a id="a-2I"></a>初明佛自正。<a id="a-2J"></a>次譬比丘自正。<a id="a-2K"></a>初云若佛如来者即是正人。<a id="a-2L"></a>见者正智。<a id="a-2M"></a>诸因缘者正缘。<a id="a-2N"></a>于境而有所说即是正教。<a id="a-2O"></a>明正人中举二号者。<a id="a-2P"></a>佛是正觉如来与佛其义不异。<a id="a-2Q"></a>此之二号自正。<a id="a-2R"></a>义便故言若佛如来。<a id="a-2S"></a>又复见者是用。<a id="a-2T"></a>佛眼照因缘境。<a id="a-2U"></a>实相非因故非自。<a id="a-2V"></a>亦不在缘故非他。<a id="a-2W"></a>不共不无因了达实相名之为见。<a id="a-2X"></a>以见正故所说亦正。<a id="a-2Y"></a>次譬比丘者。<a id="a-2Z"></a>佛境难解。<a id="a-2a"></a>举浅况深而令易了。<a id="a-2b"></a>又为三。<a id="a-2c"></a>一见火。<a id="a-2d"></a>二誓。<a id="a-2e"></a>三结。<a id="a-2f"></a>见火聚者。<a id="a-2g"></a>火从缘生。<a id="a-2h"></a>推此火聚。<a id="a-2i"></a>火为自生。<a id="a-2j"></a>为从薪生。<a id="a-2k"></a>为薪火生。<a id="a-2l"></a>为离薪火生。<a id="a-2m"></a>若火灭时为至东方南西北方耶。<a id="a-2n"></a>生无所从灭无所至。<a id="a-2o"></a>火聚因缘四不可取。<a id="a-2p"></a>邪见所烧观身亦然。<a id="a-2q"></a>不有不无不亦有无。<a id="a-2r"></a>不非有无悉不可得。<a id="a-2s"></a>是名正见。<a id="a-2t"></a>次便作是言下因见立誓。<a id="a-2u"></a>我宁抱是炽然火聚终不邪见。<a id="a-2v"></a>若有若无乃至非有非无。<a id="a-2w"></a>亦不邪说十二部经佛僧三宝。<a id="a-2x"></a>抱火烧身誓不邪见。<a id="a-2y"></a>利刀割舌誓不邪说。<a id="a-2z"></a>若闻他说亦不信受。<a id="a-30"></a>明自正见不为邪动。<a id="a-31"></a>于此说者复生怜悯。<a id="a-32"></a>明其自誓不为邪行之所灭没。<a id="a-33"></a>比丘正见及以正说。<a id="a-34"></a>尚复如此况复诸佛。<a id="a-35"></a>三应如是下如观火聚破身见定执结成自正。<a id="a-36"></a>旧有问云汝开涅槃以为四相。<a id="a-37"></a>自正正他而为两相。<a id="a-38"></a>亦应开一宝以为三宝。<a id="a-39"></a>自觉觉他应为二宝。<a id="a-3A"></a>宝不开二自正正他岂为两相。<a id="a-3B"></a>观师答云。<a id="a-3C"></a>教门不同何得尽例为缘异说。<a id="a-3D"></a>今若例之自觉觉他同就佛智。<a id="a-3E"></a>但是一宝自正正他。<a id="a-3F"></a>约自他相他相非自不得为一。<a id="a-3G"></a>自觉觉他智唯佛智不得为两(云云)。<a id="a-3H"></a>就正他文为四。<a id="a-3I"></a>初以欢喜正他二以无我正他。<a id="a-3J"></a>三以常乐正他。<a id="a-3K"></a>四以第一义正他。<a id="a-3L"></a>初文者知而故问。<a id="a-3M"></a>令汝欢喜岂非世界。<a id="a-3N"></a>以无我无常调伏贤圣。<a id="a-3O"></a>令生善根岂非为人。<a id="a-3P"></a>出世常乐破世无常岂非对治。<a id="a-3Q"></a>若欲远行宝付善子即第一义。<a id="a-3R"></a>寻文会义理甚分明。<a id="a-3S"></a>夫乳养婴儿止可含酥。<a id="a-3T"></a>若耎强食食俱不可。<a id="a-3U"></a>正他亦尔从微之着渐而正之。<a id="a-3V"></a>女人能生譬慈是善本。<a id="a-3W"></a>婴儿譬初信。<a id="a-3X"></a>始生乳养譬闻法自资。<a id="a-3Y"></a>含酥譬赞叹欢喜。<a id="a-3Z"></a>赞叹逸美益更成病。<a id="a-3a"></a>故云多含儿酥将无夭寿。<a id="a-3b"></a>酥尚莫多况强耎食。<a id="a-3c"></a>喜逸妨道况生善与对治故。<a id="a-3d"></a>须筹量含酥譬世界故文云如来实说令我欢喜。<a id="a-3e"></a>又女人心疑含酥太多不得听法。<a id="a-3f"></a>佛为解释令得专心是正他相。<a id="a-3g"></a>又婴儿稍大节乳与食此譬劝进生诸功德即为人也。<a id="a-3h"></a>文云亦说无常苦空无我。<a id="a-3i"></a>又儿长大能自行来硬食尚消况复耎乳。<a id="a-3j"></a>譬功德稍着堪可切磋弹斥对治故。<a id="a-3k"></a>文云出世三味破世三味。<a id="a-3l"></a>又儿长大委业示宝。<a id="a-3m"></a>此譬生善破恶已周归宗会极入第一义故。<a id="a-3n"></a>文云应以宝藏付于善子。<a id="a-3o"></a>推此经文须作四悉就欢喜正他文为五。<a id="a-3p"></a>一女人默念。<a id="a-3q"></a>二如来故问。<a id="a-3r"></a>三女人叹佛。<a id="a-3s"></a>四请法多少。<a id="a-3t"></a>五结其欢喜。<a id="a-3u"></a>旧四释。<a id="a-3v"></a>一云正说法时此女人来。<a id="a-3w"></a>二云不尔佛于尔时已年八十呼女为姊。<a id="a-3x"></a>岂有老姊乳养婴儿。<a id="a-3y"></a>盖引昔事。<a id="a-3z"></a>三云佛化为女例如化童。<a id="a-40"></a>四云都无此女假设寓言。<a id="a-41"></a>从世尊如是去是生善正他旧用此语以合上譬。<a id="a-42"></a>又云女人称佛以为世尊。<a id="a-43"></a>或云是佛自称世尊。<a id="a-44"></a>今将此文成前起后。<a id="a-45"></a>若消不消即是成前。<a id="a-46"></a>说无常等即是起后。<a id="a-47"></a>文为三。<a id="a-48"></a>初成前欢喜。<a id="a-49"></a>次亦说下正是生善。<a id="a-4A"></a>三若佛下料简不堪对治(云云)。<a id="a-4B"></a>复告女人去。<a id="a-4C"></a>是对治正他文为二。<a id="a-4D"></a>先牒不堪次明对治。<a id="a-4E"></a>以出世三味对破世三味。<a id="a-4F"></a>然碱酢苦是凡夫报味。<a id="a-4G"></a>无常苦无我是贤圣道味。<a id="a-4H"></a>凡圣合称为世间三昧。<a id="a-4I"></a>甜辛淡亦是凡夫报味。<a id="a-4J"></a>常乐我是出世道味。<a id="a-4K"></a>合称出世三昧。<a id="a-4L"></a>此别有意(云云)。<a id="a-4M"></a>复告女人去。<a id="a-4N"></a>是第一义正他文为二。<a id="a-4O"></a>初以三悉即是恶子不付宝藏。<a id="a-4P"></a>后第一义名为善子即付宝藏。<a id="a-4Q"></a>不付声闻故不以真谛为第一义。<a id="a-4R"></a>又取声闻为生善者既非独大乘此乃小大通共以为四悉。<a id="a-4S"></a>当知是家则为有佛者。<a id="a-4T"></a>佛是常义又是觉义。<a id="a-4U"></a>觉即解义。<a id="a-4V"></a>此人解常故其家有佛。<a id="a-4W"></a>三者能随问答文为二。<a id="a-4X"></a>一正释能问答。<a id="a-4Y"></a>二唱断肉。<a id="a-4Z"></a>初文佛举无方之问。<a id="a-4a"></a>须作无方之答。<a id="a-4b"></a>但约一施为端余事例尔。<a id="a-4c"></a>若不施名施应不持戒名尸乃至不智名般若(云云)。<a id="a-4d"></a>答有五句。<a id="a-4e"></a>例为两释一初不知彼不食鱼肉。<a id="a-4f"></a>以鱼肉施彼既不受。<a id="a-4g"></a>于我无损而成大施。<a id="a-4h"></a>二云先知不食欲显彼德。<a id="a-4i"></a>故以施之于我无损于彼著名。<a id="a-4j"></a>又见作福随喜不障亦是大施。<a id="a-4k"></a>又见苦者方便解之不损一毫而名大施。<a id="a-4l"></a>迦葉白佛下。<a id="a-4m"></a>二立断肉制有六番问答。<a id="a-4n"></a>初番唱断肉有师十义释应断肉。<a id="a-4o"></a>一云皆有佛性尽应作佛。<a id="a-4p"></a>二云诸佛菩萨变化无方。<a id="a-4q"></a>三云眷属轮回。<a id="a-4r"></a>四云同四大五阴。<a id="a-4s"></a>五云精血不净。<a id="a-4t"></a>六云恕己不能而欲啖他。<a id="a-4u"></a>七云本自无怨横加酷害。<a id="a-4v"></a>八乖菩萨化道。<a id="a-4w"></a>九食少罪多。<a id="a-4x"></a>既不断肉望十方有分。<a id="a-4y"></a>十怨对无穷。<a id="a-4z"></a>若杀一生五百生偿故不应食。<a id="a-50"></a>如食子肉者。<a id="a-51"></a>父子同体天然之慈垂泪而咽无耽味心。<a id="a-52"></a>一云有其昔事。<a id="a-53"></a>昔国王在路饥。<a id="a-54"></a>食子肉以度险道。<a id="a-55"></a>二云子舍身肉供养父母。<a id="a-56"></a>三云举譬如食子肉。<a id="a-57"></a>四云非但食肉如子肉想。<a id="a-58"></a>凡受施时及果菜等皆他命分如子肉想(云云)。<a id="a-59"></a>第二云断大慈种有三解。<a id="a-5A"></a>一云佛是大慈。<a id="a-5B"></a>二云初地是大慈。<a id="a-5C"></a>三云性地是大慈。<a id="a-5D"></a>大慈必藉小慈为种。<a id="a-5E"></a>若食肉者则无小慈故言断种。<a id="a-5F"></a>又云只众生是大慈种定应作佛。<a id="a-5G"></a>华严名诸众生以为佛子。<a id="a-5H"></a>食之即是断。<a id="a-5I"></a>佛种也。<a id="a-5J"></a>第三云三种净肉即是不见闻疑有二解。<a id="a-5K"></a>一云不见为我杀不闻疑亦尔。<a id="a-5L"></a>二云若不见不闻但令是杀不问为我不为我。<a id="a-5M"></a>若是不疑须云为我。<a id="a-5N"></a>第四番明十种不净肉者。<a id="a-5O"></a>下梵行云。<a id="a-5P"></a>人蛇象马猪狗鸡狐狮子猕猴。<a id="a-5Q"></a>猕猴似人。<a id="a-5R"></a>蛇似龙象。<a id="a-5S"></a>马是济国之宝。<a id="a-5T"></a>猪狗狐是鄙恶之畜。<a id="a-5U"></a>狮子是兽王。<a id="a-5V"></a>人是己类。<a id="a-5W"></a>九种清净者。<a id="a-5X"></a>即是见闻疑。<a id="a-5Y"></a>各有前后方便及以根本(云云)。<a id="a-5Z"></a>第五番明美食若随他语言是美食。<a id="a-5a"></a>若随自意不言是美。<a id="a-5b"></a>第六番云。<a id="a-5c"></a>五种牛味乃至金银盂器悉不应受。<a id="a-5d"></a>佛答为八。<a id="a-5e"></a>一诃不应同尼犍裸形自饿饕餮若过若不及也。<a id="a-5f"></a>此中应自斟酌。<a id="a-5g"></a>如宝物者。<a id="a-5h"></a>起重贪心尚不应畜。<a id="a-5i"></a>如五味者。<a id="a-5j"></a>非正身分故听受之。<a id="a-5k"></a>岂如尼犍一向制之。<a id="a-5l"></a>二明须识如来开三遮十之意。<a id="a-5m"></a>那得同彼外道见乎。<a id="a-5n"></a>以为众生不可顿断。<a id="a-5o"></a>先断三种相三种外故。<a id="a-5p"></a>次断十种次断十种之外。<a id="a-5q"></a>断贪想故一切悉断。<a id="a-5r"></a>三顿制诸弟子悉断一切肉者。<a id="a-5s"></a>对昔唱今而菩萨戒中久制轻垢之罪。<a id="a-5t"></a>为度众生虽现食肉而实不食。<a id="a-5u"></a>四明食肉怨嫌长远化道不行与众生隔绝(云云)。<a id="a-5v"></a>五明执小乘食肉谤大顿断起恶争论。<a id="a-5w"></a>六明食肉多起恶事。<a id="a-5x"></a>七除饥年污器。<a id="a-5y"></a>八结制悉如文。<a id="a-5z"></a>云何善解因缘义即第四相。<a id="a-60"></a>若通论者预是经论皆是假名因缘之教。<a id="a-61"></a>若别论者三藏事相是因缘教。<a id="a-62"></a>今文偏指戒律者。<a id="a-63"></a>如欲制戒先须缘起。<a id="a-64"></a>次明戒体。<a id="a-65"></a>后广出相故名为因缘。<a id="a-66"></a>余两藏少不如此多故不别指。<a id="a-67"></a>就文为二番问答。<a id="a-68"></a>初假设四问。<a id="a-69"></a>一问何不顿说。<a id="a-6A"></a>二问堕。<a id="a-6B"></a>三问律。<a id="a-6C"></a>四问木叉。<a id="a-6D"></a>先一是总。<a id="a-6E"></a>后三是别。<a id="a-6F"></a>如来何故不为弟子顿说五篇七聚令其修行待其有犯方始制耶。<a id="a-6G"></a>波斯匿者此翻和悦。<a id="a-6H"></a>王多仁慈若不醉时恒怀爱念。<a id="a-6I"></a>若得酒时应死判生(云云)。<a id="a-6J"></a>佛在其国欲制盗戒问王。<a id="a-6K"></a>国法盗几入重。<a id="a-6L"></a>王答五钱。<a id="a-6M"></a>佛依国法有事制立多问于王。<a id="a-6N"></a>今标国主意在于此。<a id="a-6O"></a>深妙义者何不顿说篇聚戒律。<a id="a-6P"></a>戒是大乘常乐我净故言深妙。<a id="a-6Q"></a>第二问堕而不问戒与毗尼诵者义得相兼。<a id="a-6R"></a>木叉名解脱毗尼名灭。<a id="a-6S"></a>只灭兼解脱。<a id="a-6T"></a>问木叉兼得毗尼。<a id="a-6U"></a>律有二义。<a id="a-6V"></a>一诠量轻重。<a id="a-6W"></a>二者遮制。<a id="a-6X"></a>今取遮制边兼得戒义。<a id="a-6Y"></a>戒是遮止律摄。<a id="a-6Z"></a>诵者书之在文为律。<a id="a-6a"></a>闇讽在口为诵。<a id="a-6b"></a>一体而有两名。<a id="a-6c"></a>佛答四问更重答木叉。<a id="a-6d"></a>旧用此为五问(云云)。<a id="a-6e"></a>就答中不次第。<a id="a-6f"></a>初答木叉次答堕。<a id="a-6g"></a>三重答木叉。<a id="a-6h"></a>四答律。<a id="a-6i"></a>五答总问。<a id="a-6j"></a>初答木叉者知足净命是其义也。<a id="a-6k"></a>次答堕者堕通轻重。<a id="a-6l"></a>若犯五篇则堕四趣堕义则通。<a id="a-6m"></a>又复堕者偏在犯重(云云)。<a id="a-6n"></a>又堕者长养此偏在轻。<a id="a-6o"></a>轻堕二涂重在地狱。<a id="a-6p"></a>波罗提下三重答木叉。<a id="a-6q"></a>律者下四答律。<a id="a-6r"></a>初一句直顺入三藏。<a id="a-6s"></a>入戒威仪即毗尼藏。<a id="a-6t"></a>深经即修多罗藏。<a id="a-6u"></a>善义即毗昙藏。<a id="a-6v"></a>十诵唯九十。<a id="a-6w"></a>弥沙塞九十二。<a id="a-6x"></a>一尼不病不得往说法。<a id="a-6y"></a>二回僧物向己。<a id="a-6z"></a>今言九十一者复是教门广略。<a id="a-70"></a>五或复有人破一切戒去。<a id="a-71"></a>是答总问。<a id="a-72"></a>何不顿说所以不得顿制五篇者恐人屏破。<a id="a-73"></a>若顿制五者恐人不敢持。<a id="a-74"></a>所以渐渐从轻至重。<a id="a-75"></a>具足者具一切恶。<a id="a-76"></a>尽一切相者一切善也。<a id="a-77"></a>无有因缘者无复佛法因缘。<a id="a-78"></a>亦是拨无因缘。<a id="a-79"></a>尔时有善男子去。<a id="a-7A"></a>第二番假设问如来何不预说文为二。<a id="a-7B"></a>先问何不预说。<a id="a-7C"></a>次问将欲陷坠在文可寻。<a id="a-7D"></a>佛答为二。<a id="a-7E"></a>先答陷坠之讥。<a id="a-7F"></a>后答不先之意。<a id="a-7G"></a>于中有譬有合。<a id="a-7H"></a>初譬中作轮王譬。<a id="a-7I"></a>又有三意。<a id="a-7J"></a>初说十善譬顿教。<a id="a-7K"></a>次行恶者渐断譬渐教。<a id="a-7L"></a>三行圣王之法。<a id="a-7M"></a>即舍位出家譬会渐归顿。<a id="a-7N"></a>合文亦尔。<a id="a-7O"></a>于中二。<a id="a-7P"></a>先正合。<a id="a-7Q"></a>次举轮。<a id="a-7R"></a>宝明开合意。<a id="a-7S"></a>初虽有所说合顿意也。<a id="a-7T"></a>要因比丘合渐意。<a id="a-7U"></a>乃见如来法身合会顿意。<a id="a-7V"></a>次举轮宝譬三宝不可思议者。<a id="a-7W"></a>显如来顿渐开合。<a id="a-7X"></a>若先说不说皆非众生所能图度故不可思议。<a id="a-7Y"></a>从复次自正去。<a id="a-7Z"></a>是第二明四相一相。<a id="a-7a"></a>前分别显示大般涅槃故明一相四相。<a id="a-7b"></a>今明是一一相即大涅槃等无有异故明四相一相。<a id="a-7c"></a>若定一四岂得一四。<a id="a-7d"></a>故知非一非四得说一四。<a id="a-7e"></a>他以异体一体三宝为例。<a id="a-7f"></a>今明不尔异体三宝是小乘非此流例。<a id="a-7g"></a>一四四一皆大乘意。<a id="a-7h"></a>一体三宝三宝一体可得类之。<a id="a-7i"></a>亦如上文总称涅槃别称三德(云云)。<a id="a-7j"></a>就文为二。<a id="a-7k"></a>初正明四一。<a id="a-7l"></a>后反质释疑。<a id="a-7m"></a>初正明者证名自正。<a id="a-7n"></a>常破无常是正他。<a id="a-7o"></a>因问广衍为答问。<a id="a-7p"></a>分别三点为因缘名异体同更非别法故是一相。<a id="a-7q"></a>上文以法身为别涅槃是总。<a id="a-7r"></a>今以涅槃为别秘藏为总。<a id="a-7s"></a>是故不同。<a id="a-7t"></a>然显名法身隐名为藏。<a id="a-7u"></a>或时为总或时为别。<a id="a-7v"></a>解脱与般若既等无有异例亦应然。<a id="a-7w"></a>次反质中有疑有质有答有通可寻。<a id="a-7x"></a>问四相一相是四悉不。<a id="a-7y"></a>答义理应通观其文相亦可例作大般涅槃即第一义。<a id="a-7z"></a>为声闻说常是对治。<a id="a-80"></a>因问广说即为人。<a id="a-81"></a>三点而成即世界(云云)。<a id="a-82"></a>佛告迦葉去。<a id="a-83"></a>第二料简若涅槃即四相等无有异。<a id="a-84"></a>何故料简涅槃不料简四相。<a id="a-85"></a>四相名异于昔涅槃名与前同。<a id="a-86"></a>昔灭因缚无依无正名为涅槃。<a id="a-87"></a>故灭烦恼已无别涅槃。<a id="a-88"></a>今涅槃灭烦恼已有常住法。<a id="a-89"></a>昔涅槃灭诸有。<a id="a-8A"></a>今涅槃有妙有。<a id="a-8B"></a>昔涅槃无有依报。<a id="a-8C"></a>今涅槃有所师法。<a id="a-8D"></a>昔涅槃无正报。<a id="a-8E"></a>今涅槃有如来。<a id="a-8F"></a>若不料简无以取异。<a id="a-8G"></a>文为四。<a id="a-8H"></a>一佛料简。<a id="a-8I"></a>二迦葉论义。<a id="a-8J"></a>三领解。<a id="a-8K"></a>四述成。<a id="a-8L"></a>初佛料简为二。<a id="a-8M"></a>先假作五难。<a id="a-8N"></a>一明灭惑。<a id="a-8O"></a>二明灭有。<a id="a-8P"></a>三明灭依。<a id="a-8Q"></a>四明灭正。<a id="a-8R"></a>五通灭有。<a id="a-8S"></a>皆引昔教悉据佛意可寻。<a id="a-8T"></a>次若有人作如是难去。<a id="a-8U"></a>是佛作答为三初诃次答三结异。<a id="a-8V"></a>初诃有通别。<a id="a-8W"></a>通诃是邪以偏难圆故言邪难。<a id="a-8X"></a>次迦葉下别诃迦葉不应者不应名同混令无常故言不应忆想。<a id="a-8Y"></a>次答为三。<a id="a-8Z"></a>初答灭惑灭依两问。<a id="a-8a"></a>文云灭烦恼者。<a id="a-8b"></a>者谓主者既无烦恼主者依报则无所属故不名物。<a id="a-8c"></a>若依昔义指此无物以为涅槃。<a id="a-8d"></a>若依今义只是所离。<a id="a-8e"></a>何以故下即明所得毕竟是净寂静是乐无上是我常如文。<a id="a-8f"></a>今之涅槃所离所得与昔为异。<a id="a-8g"></a>次从灭尽诸相去。<a id="a-8h"></a>是答灭有灭正两问。<a id="a-8i"></a>相即是有兼于正报。<a id="a-8j"></a>若依昔义灭有灭果即是涅槃。<a id="a-8k"></a>若依今义只是所离。<a id="a-8l"></a>无遗余去明所得无有遗余是乐。<a id="a-8m"></a>鲜白是净。<a id="a-8n"></a>常住是常。<a id="a-8o"></a>不退是我(云云)。<a id="a-8p"></a>三从言星流者答第五通问。<a id="a-8q"></a>星流即烦恼。<a id="a-8r"></a>灭有余涅槃。<a id="a-8s"></a>散已寻灭不在五趣无余涅槃。<a id="a-8t"></a>若依昔义即名涅槃。<a id="a-8u"></a>若依今义只是所离。<a id="a-8v"></a>皆是常住无有变易。<a id="a-8w"></a>即是所得与昔不同。<a id="a-8x"></a>三复次迦葉去。<a id="a-8y"></a>结定其异。<a id="a-8z"></a>昔涅槃中无正报人。<a id="a-90"></a>今涅槃中有于诸佛。<a id="a-91"></a>昔涅槃中无有依报。<a id="a-92"></a>今涅槃中有法为师。<a id="a-93"></a>昔涅槃中无有诸有。<a id="a-94"></a>今涅槃中而有妙有所谓恭敬。<a id="a-95"></a>昔涅槃灭烦恼已无复有法。<a id="a-96"></a>今涅槃中有常住法。<a id="a-97"></a>以法常故诸佛亦常。<a id="a-98"></a>此仍略语若具言之。<a id="a-99"></a>以法乐我净故佛亦复然(云云)。<a id="a-9A"></a>次迦葉复白去。<a id="a-9B"></a>论义两番问答初番中先问次答。<a id="a-9C"></a>初问中文有二。<a id="a-9D"></a>似作三难似约烦恼业有。<a id="a-9E"></a>初云烦恼火灭如来亦灭者。<a id="a-9F"></a>由烦恼故是故有人。<a id="a-9G"></a>烦恼既灭何得有人而言如来常在不变。<a id="a-9H"></a>次意言迸铁赤灭莫知所至。<a id="a-9I"></a>良以业运业灭则不能有至。<a id="a-9J"></a>云何而言常乐我净。<a id="a-9K"></a>下文云铁热赤色灭已则无复有。<a id="a-9L"></a>良以惑业故得有有烦恼业灭那得妙有。<a id="a-9M"></a>次佛答言铁是凡夫如来不尔。<a id="a-9N"></a>今明凡夫二义。<a id="a-9O"></a>外道世智断惑还更得生即是凡夫无常。<a id="a-9P"></a>二乘断通惑已复生别惑。<a id="a-9Q"></a>亦是凡夫无常。<a id="a-9R"></a>如来不尔。<a id="a-9S"></a>不同二边是故名常(云云)。<a id="a-9T"></a>迦葉复言去是第二问答。<a id="a-9U"></a>此问还蹑前两意先问次答。<a id="a-9V"></a>初问中意者。<a id="a-9W"></a>凡夫灭惑还更得生故是无常。<a id="a-9X"></a>如来既灭亦应还生犹是无常。<a id="a-9Y"></a>次佛答中二。<a id="a-9Z"></a>初弹非次转譬。<a id="a-9a"></a>初弹不应。<a id="a-9b"></a>何者佛非两凡。<a id="a-9c"></a>久尽通别。<a id="a-9d"></a>岂生烦恼故言不应。<a id="a-9e"></a>次转譬答。<a id="a-9f"></a>凡夫体热如铁难融。<a id="a-9g"></a>佛智猛盛如火然木灭已有灰。<a id="a-9h"></a>灭烦恼已则有涅槃。<a id="a-9i"></a>坏衣斩首破瓶物谢于前名生于后。<a id="a-9j"></a>烦恼灭已获得涅槃不同汝问。<a id="a-9k"></a>三迦葉下领解如文。<a id="a-9l"></a>四述成者。<a id="a-9m"></a>后宫是统化之境譬阎浮提。<a id="a-9n"></a>后园是赏玩之所譬常乐我净(云云)。<a id="a-9o"></a>迦葉复问我已度去。<a id="a-9p"></a>是第二广开身密六道殊形为遮。<a id="a-9q"></a>皆圣所作余人不能。<a id="a-9r"></a>今皆开显法身之密。<a id="a-9s"></a>前开般若为四相合四相为涅槃。<a id="a-9t"></a>涅槃即是法身解脱。<a id="a-9u"></a>此以一周开口密已今更开法身出种种身。<a id="a-9v"></a>合种种身只是涅槃般若解脱。<a id="a-9w"></a>他谓一物覆一物开一物显一物隐。<a id="a-9x"></a>故各开各显永不相关理岂然乎。<a id="a-9y"></a>只覆于开只开于覆。<a id="a-9z"></a>成论人谓此是权巧于凡不解。<a id="a-A0"></a>今明若此不解余何可解。<a id="a-A1"></a>地人云是法界用。<a id="a-A2"></a>今明岂离体而有用。<a id="a-A3"></a>他明巨细相容是圣人之术事。<a id="a-A4"></a>今明何有一术而非因缘。<a id="a-A5"></a>因缘即空即假即中。<a id="a-A6"></a>唯应度者乃能见之宁非因缘。<a id="a-A7"></a>因缘妙慧能以一尘。<a id="a-A8"></a>容于无量无量容一尘。<a id="a-A9"></a>延促过现引掷此彼自在无阂。<a id="a-AA"></a>庄周达体化为蝴蝶。<a id="a-AB"></a>又识己梦往至天涯昏恍尚然况复至德者哉。<a id="a-AC"></a>就文为二。<a id="a-AD"></a>初开身密次论义。<a id="a-AE"></a>初开密为两。<a id="a-AF"></a>一问二答。<a id="a-AG"></a>问为四。<a id="a-AH"></a>一领旨二正难三结问四请答。<a id="a-AI"></a>初如文。<a id="a-AJ"></a>次难者耶输此言名闻。<a id="a-AK"></a>罗睺此言宫生(云云)。<a id="a-AL"></a>三四如文。<a id="a-AM"></a>答为三。<a id="a-AN"></a>初总非次诫听三正答。<a id="a-AO"></a>初如文。<a id="a-AP"></a>次是大涅槃下诫听。<a id="a-AQ"></a>若有菩萨去是正答。<a id="a-AR"></a>正答又二。<a id="a-AS"></a>初通举菩萨住大涅槃有八。<a id="a-AT"></a>复次后别举释迦。<a id="a-AU"></a>初文又二。<a id="a-AV"></a>初七复次正释。<a id="a-AW"></a>后一总结。<a id="a-AX"></a>初中旧解菩萨住大涅槃为三。<a id="a-AY"></a>一云是佛应为菩萨示作因人为能住果故言住大涅槃。<a id="a-AZ"></a>二云不尔若是佛者还是佛在涅槃何谓菩萨住涅槃。<a id="a-Aa"></a>住者有二种。<a id="a-Ab"></a>一信住二真住。<a id="a-Ac"></a>既是因人但是信住。<a id="a-Ad"></a>有人难此两解若其是佛应为菩萨。<a id="a-Ae"></a>此还是佛住于涅槃非关菩萨。<a id="a-Af"></a>若是信住何能作于如是大事。<a id="a-Ag"></a>夫涅槃体迥出因果虽非因果而能因果。<a id="a-Ah"></a>若将因人来望涅槃云涅槃是因因人住故。<a id="a-Ai"></a>若将果人来望涅槃云涅槃是果果人住故。<a id="a-Aj"></a>例如正性非因非果而果而因(云云)。<a id="a-Ak"></a>今明圆菩萨从初发心常观涅槃行道。<a id="a-Al"></a>故上文云一切众生皆悉安住秘密藏中。<a id="a-Am"></a>圆教菩萨何以不能住大涅槃。<a id="a-An"></a>所以明菩萨者举因以显果。<a id="a-Ao"></a>因尚若此何况于果此义自成。<a id="a-Ap"></a>何故言佛应作菩萨复何故云菩萨不能作诸变现。<a id="a-Aq"></a>下文云菩萨住大涅槃修种种行何意不能住大涅槃种种神变。<a id="a-Ar"></a>故不用彼解此。<a id="a-As"></a>七复次并从少至多初直举一须弥八芥乃至十方入尘。<a id="a-At"></a>展转相望弥显不可思议之妙。<a id="a-Au"></a>次总结可知善男子我已久住去。<a id="a-Av"></a>次别举释迦文为三。<a id="a-Aw"></a>一略明化道之法。<a id="a-Ax"></a>二广辨方便之处。<a id="a-Ay"></a>三总结。<a id="a-Az"></a>初如文。<a id="a-B0"></a>次于此三千去广辨方便之处。<a id="a-B1"></a>又为三。<a id="a-B2"></a>初总明三千施化。<a id="a-B3"></a>二别明阎浮施化。<a id="a-B4"></a>三总结诸方便。<a id="a-B5"></a>就别约阎浮又为四。<a id="a-B6"></a>一此生应现。<a id="a-B7"></a>二明余生。<a id="a-B8"></a>三重明此生。<a id="a-B9"></a>四重辨余生(云云)。<a id="a-BA"></a>初此生中言摩耶者。<a id="a-BB"></a>贤劫经翻极妙。<a id="a-BC"></a>瑞应翻曰妙。<a id="a-BD"></a>又翻大智母。<a id="a-BE"></a>十方各行七步者。<a id="a-BF"></a>河西云象王初生即行七步。<a id="a-BG"></a>如来示同象王行故。<a id="a-BH"></a>冶城云示过六道故行七步。<a id="a-BI"></a>大善权经云。<a id="a-BJ"></a>各行七步应七觉分觉未觉故。<a id="a-BK"></a>南方言作上福田者。<a id="a-BL"></a>河西云梵本以南方为右右是便手。<a id="a-BM"></a>明佛法以净戒为便故为上福田。<a id="a-BN"></a>开善云南是阳方能生万物故言福田。<a id="a-BO"></a>西方示七步者。<a id="a-BP"></a>河西云西方是后故曰生尽为最后身。<a id="a-BQ"></a>开善云西是秋方谓言死地。<a id="a-BR"></a>北方者河西云梵本言胜故云已度生死。<a id="a-BS"></a>东方是诸方之首生长为义。<a id="a-BT"></a>从我于阎浮提示现出家是第二辨余生。<a id="a-BU"></a>若依一方示现出家即生成佛。<a id="a-BV"></a>今言四果故是余生。<a id="a-BW"></a>又盖由众生感见不同。<a id="a-BX"></a>若作今生者亦有此事。<a id="a-BY"></a>二乘之人咸言如来是阿罗汉。<a id="a-BZ"></a>释论云声闻法中阿罗汉地名为佛地(云云)。<a id="a-Ba"></a>为欲度脱去即是第三重辨。<a id="a-Bb"></a>此生成佛之事。<a id="a-Bc"></a>输头檀亦云阅头檀。<a id="a-Bd"></a>此云白净。<a id="a-Be"></a>亦云净饭(云云)。<a id="a-Bf"></a>瞿昙者。<a id="a-Bg"></a>善见婆沙翻为灭恶。<a id="a-Bh"></a>阿含云纯淑。<a id="a-Bi"></a>我又示现去。<a id="a-Bj"></a>第四重辨。<a id="a-Bk"></a>余生(云云)。<a id="a-Bl"></a>迦葉复言去。<a id="a-Bm"></a>第二论义。<a id="a-Bn"></a>有两问答。<a id="a-Bo"></a>此中论义牒前灯灭譬。<a id="a-Bp"></a>灭已永不复生。<a id="a-Bq"></a>何得无方楞严示现。<a id="a-Br"></a>将前意难后义答文为三。<a id="a-Bs"></a>初诃其问。<a id="a-Bt"></a>二举譬答。<a id="a-Bu"></a>三反责迦葉奉答因以为难佛答。<a id="a-Bv"></a>文四。<a id="a-Bw"></a>一诃问。<a id="a-Bx"></a>二定宗。<a id="a-By"></a>三会譬。<a id="a-Bz"></a>四料简。<a id="a-C0"></a>初二如文。<a id="a-C1"></a>三会灯灭云是罗汉涅槃永灭不生。<a id="a-C2"></a>如来涅槃灭而不灭无生而生(云云)。<a id="a-C3"></a>若更下四料简中云那含不受生者。<a id="a-C4"></a>一云不受欲界生。<a id="a-C5"></a>大乘那含不受二边生也。</p>
  <p data-pb></p>
  <h2 id="aC6">四相品下</h2>
  <p id="aC7">从此卷初是第三开意密明解脱德。<a id="a-C8"></a>文为二。<a id="a-C9"></a>初明开密次明解脱。<a id="a-CA"></a>他解开意密。<a id="a-CB"></a>兴皇云开身密未尽。<a id="a-CC"></a>今明通开三业之密。<a id="a-CD"></a>文云如来之言开发显露岂非开口密。<a id="a-CE"></a>如来心无悭吝岂非开意密。<a id="a-CF"></a>如来法身具足无缺岂非开身密。<a id="a-CG"></a>经有通文不须偏说。<a id="a-CH"></a>何者佛示凡像说半字法随他所宜。<a id="a-CI"></a>方便三业覆真三业愚者不了名之为藏。<a id="a-CJ"></a>今开方便即是真实。<a id="a-CK"></a>智者了达无所秘藏是约三业开密。<a id="a-CL"></a>又约四句开密。<a id="a-CM"></a>谓他开佛密。<a id="a-CN"></a>佛开他密。<a id="a-CO"></a>佛开佛密。<a id="a-CP"></a>他开他密。<a id="a-CQ"></a>他开佛密者品初迦葉云佛法不尔。<a id="a-CR"></a>咸令众生悉得知见。<a id="a-CS"></a>知即开意密。<a id="a-CT"></a>见即开身口两密(云云)。<a id="a-CU"></a>佛开他密者。<a id="a-CV"></a>示诸众生诸觉宝藏显发额珠置秘藏中是开他密。<a id="a-CW"></a>佛开佛密者。<a id="a-CX"></a>我从得道常说般若法身解脱。<a id="a-CY"></a>我今此身及诸色像即是法身。<a id="a-CZ"></a>若子长大有堪任力。<a id="a-Ca"></a>如来则无悭吝之心。<a id="a-Cb"></a>是佛开佛密义也。<a id="a-Cc"></a>他开他密者。<a id="a-Cd"></a>如德王云。<a id="a-Ce"></a>我解一句半句。<a id="a-Cf"></a>以解一句至半句故见少佛性。<a id="a-Cg"></a>如佛所说我亦当得入大涅槃(云云)。<a id="a-Ch"></a>又十二句开密。<a id="a-Ci"></a>谓四句中各开三业。<a id="a-Cj"></a>则十二句开密(云云)。<a id="a-Ck"></a>又无开无覆无显无密。<a id="a-Cl"></a>何者佛性之理未曾是开其谁为覆。<a id="a-Cm"></a>既无开覆宁有显密。<a id="a-Cn"></a>一句叵得则无众多。<a id="a-Co"></a>特以众生闻不能解名之为密。<a id="a-Cp"></a>智者了达则无复显密。<a id="a-Cq"></a>无显密故名之为开。<a id="a-Cr"></a>无开而开如前分别。<a id="a-Cs"></a>问释论云般若是显示法华是秘密。<a id="a-Ct"></a>旧解此云般若大道无住之说而为显示。<a id="a-Cu"></a>法华斥小以为秘密。<a id="a-Cv"></a>秘密不了显示则了。<a id="a-Cw"></a>此义不然法性非显非密。<a id="a-Cx"></a>为缘显密经经悉尔。<a id="a-Cy"></a>岂可以龙树别意通害诸经。<a id="a-Cz"></a>此文亦以无常斥常岂是不了。<a id="a-D0"></a>故前开密此说解脱者。<a id="a-D1"></a>两义相关。<a id="a-D2"></a>何者若定开定覆为开覆所局不名解脱。<a id="a-D3"></a>非开非覆能开能覆开覆自在方是解脱。<a id="a-D4"></a>故此两文并属解脱德摄。<a id="a-D5"></a>就开文为两。<a id="a-D6"></a>前明开密次论义。<a id="a-D7"></a>开文为三。<a id="a-D8"></a>一问二答三领解。<a id="a-D9"></a>问为三。<a id="a-DA"></a>初非密藏而言无。<a id="a-DB"></a>次是密语而言有。<a id="a-DC"></a>三结也。<a id="a-DD"></a>初文云藏者理也。<a id="a-DE"></a>理无开覆云何言密故是无也。<a id="a-DF"></a>次何以故去。<a id="a-DG"></a>是语故有语者教也。<a id="a-DH"></a>教本为缘。<a id="a-DI"></a>缘有开覆。<a id="a-DJ"></a>故有密语。<a id="a-DK"></a>例有身意等密。<a id="a-DL"></a>就是密语有法譬。<a id="a-DM"></a>合等(云云)。<a id="a-DN"></a>初法如文。<a id="a-DO"></a>次譬中幻主机关应是两事。<a id="a-DP"></a>幻有二义。<a id="a-DQ"></a>一鄙术浅近不令人见。<a id="a-DR"></a>二畏他效术不令人见机关亦尔。<a id="a-DS"></a>二事既同共为一譬(云云)。<a id="a-DT"></a>合结如文。<a id="a-DU"></a>第二佛答为两。<a id="a-DV"></a>初叹问答其无有秘藏。<a id="a-DW"></a>次九譬答其唯有密语。<a id="a-DX"></a>然诸譬之中或顺或反。<a id="a-DY"></a>秋月是顺譬积金是反譬。<a id="a-DZ"></a>在文可见(云云)。<a id="a-Da"></a>就九譬分为三。<a id="a-Db"></a>初七譬斥密三业开显三业。<a id="a-Dc"></a>次长者教子一譬释开密因缘。<a id="a-Dd"></a>三龙王一譬明无开密因缘。<a id="a-De"></a>初文者秋是阴时月是阴精。<a id="a-Df"></a>阴精在阴时其明转炽。<a id="a-Dg"></a>月譬佛能应。<a id="a-Dh"></a>秋譬机能感。<a id="a-Di"></a>感应相应唯开无密。<a id="a-Dj"></a>第四譬云虽负出世法者。<a id="a-Dk"></a>河西云佛本誓度一切众生众生未尽佛入涅槃故言负之。<a id="a-Dl"></a>兴皇云佛得果时是为众生岂有行因而为众生得果。<a id="a-Dm"></a>不为但众生未尽故名为负。<a id="a-Dn"></a>斯意俱不异河西。<a id="a-Do"></a>今为两释。<a id="a-Dp"></a>初心是小富得果是大富。<a id="a-Dq"></a>能度众生生不肯度。<a id="a-Dr"></a>如人不从债主求物。<a id="a-Ds"></a>主当与谁。<a id="a-Dt"></a>义言为负实无所负。<a id="a-Du"></a>下文龙王譬乃兼显之。<a id="a-Dv"></a>又佛初发心誓令众生厌弃诸有。<a id="a-Dw"></a>是名不负世法。<a id="a-Dx"></a>誓令修习出世之法荷负此事。<a id="a-Dy"></a>如地持物始终不舍。<a id="a-Dz"></a>故言虽负出世之法。<a id="a-E0"></a>此乃荷负之负非负贷负。<a id="a-E1"></a>次长者教子譬为两。<a id="a-E2"></a>初为密作譬。<a id="a-E3"></a>后为开作譬。<a id="a-E4"></a>初为二。<a id="a-E5"></a>先开次合。<a id="a-E6"></a>初开为四。<a id="a-E7"></a>一欲教大。<a id="a-E8"></a>二缘不堪且为说小。<a id="a-E9"></a>三不说大。<a id="a-EA"></a>四结无覆藏。<a id="a-EB"></a>初二如文。<a id="a-EC"></a>三不说大中云毗伽罗论者。<a id="a-ED"></a>此云字本论。<a id="a-EE"></a>河西云世间文字之根本。<a id="a-EF"></a>典籍音声之论。<a id="a-EG"></a>宣通四辩诃责世法赞出世法。<a id="a-EH"></a>言词清雅义理深邃。<a id="a-EI"></a>虽是外论而无邪法。<a id="a-EJ"></a>将非善权大士之所为乎。<a id="a-EK"></a>其文问答等可寻。<a id="a-EL"></a>四结如文。<a id="a-EM"></a>从佛言善哉下合初譬也。<a id="a-EN"></a>初述赞正合欲说大教也。<a id="a-EO"></a>次以诸声闻下合且为说小也。<a id="a-EP"></a>三而不为下合不为说大。<a id="a-EQ"></a>四善男子如彼下合无秘藏。<a id="a-ER"></a>次从如彼长者教半字已下为开密作譬。<a id="a-ES"></a>次所谓下合如文。<a id="a-ET"></a>旧引此文证无常是小常是大。<a id="a-EU"></a>兴皇难此义云。<a id="a-EV"></a>大品亦明无常应是小乘。<a id="a-EW"></a>解云无常通大小并云半满亦应尔。<a id="a-EX"></a>今明无常是三藏。<a id="a-EY"></a>常无常是通。<a id="a-EZ"></a>常是别。<a id="a-Ea"></a>即常无常而非常非无常是圆。<a id="a-Eb"></a>应用四意分别众经。<a id="a-Ec"></a>岂可一向而生争论。<a id="a-Ed"></a>三复次下龙王云雷去为无密因缘者作譬。<a id="a-Ee"></a>不下种是无密缘。<a id="a-Ef"></a>不萌芽是无开缘如文。<a id="a-Eg"></a>三迦葉复言即领解文。<a id="a-Eh"></a>次如佛所说去是论义。<a id="a-Ei"></a>又二。<a id="a-Ej"></a>先论义。<a id="a-Ek"></a>次领解。<a id="a-El"></a>初论义有两番问答。<a id="a-Em"></a>初问有三。<a id="a-En"></a>先领今常。<a id="a-Eo"></a>次引昔无常。<a id="a-Ep"></a>三问云何。<a id="a-Eq"></a>佛答为二。<a id="a-Er"></a>初明昔权。<a id="a-Es"></a>后明今实。<a id="a-Et"></a>初昔权中云波斯匿者。<a id="a-Eu"></a>鸯掘经云和悦。<a id="a-Ev"></a>阿含经云祖母养。<a id="a-Ew"></a>次我今下明实舌堕落者以常为无常致招此过。<a id="a-Ex"></a>彭城寺嵩法师云。<a id="a-Ey"></a>佛智流动临无常时舌烂口中此尚不易。<a id="a-Ez"></a>迦葉复言去是第二番问答。<a id="a-F0"></a>此问近从如来常存无有变易生。<a id="a-F1"></a>偈迮但三问长行有四问。<a id="a-F2"></a>佛答初问有三意。<a id="a-F3"></a>无积聚者举积明无积聚。<a id="a-F4"></a>积聚有二者是明无积之积。<a id="a-F5"></a>僧亦如是者是明积之无积。<a id="a-F6"></a>声闻是有为者声闻作意故是有为。<a id="a-F7"></a>非时取证故名积聚。<a id="a-F8"></a>菩萨无作中行故曰无为。<a id="a-F9"></a>不以空为证名无积聚(云云)。<a id="a-FA"></a>次亦得名为者答第二问。<a id="a-FB"></a>迹难寻者答第三问。<a id="a-FC"></a>我说是人者答第四问。<a id="a-FD"></a>今明佛答四问广显常住。<a id="a-FE"></a>无积是净知足是乐难寻是我无至处是常。<a id="a-FF"></a>复此无积是无集。<a id="a-FG"></a>知足是无苦。<a id="a-FH"></a>难寻是有道。<a id="a-FI"></a>无至是有灭。<a id="a-FJ"></a>有灭故无苦有道故无集。<a id="a-FK"></a>道之与灭皆常乐我净常存之义明矣。<a id="a-FL"></a>次迦葉复言者是领解也。<a id="a-FM"></a>从佛告迦葉所言大者去。<a id="a-FN"></a>有人用此文述成迦葉今从此去。<a id="a-FO"></a>第二正明解脱文为三。<a id="a-FP"></a>初略明解脱。<a id="a-FQ"></a>次广明解脱。<a id="a-FR"></a>三总结解脱。<a id="a-FS"></a>略又二。<a id="a-FT"></a>初略说解脱。<a id="a-FU"></a>次论义。<a id="a-FV"></a>略说为三。<a id="a-FW"></a>一举广大二举无创疣。<a id="a-FX"></a>三解脱处。<a id="a-FY"></a>包摄无外不可求其涯底故言广博。<a id="a-FZ"></a>淫怒痴尽患累都除故无创疣。<a id="a-Fa"></a>境智相应故名为处。<a id="a-Fb"></a>是为略说三点不得相离。<a id="a-Fc"></a>亦是体用成就亦是自他具足。<a id="a-Fd"></a>三意虽略义理粗周。<a id="a-Fe"></a>就广大文有法有譬。<a id="a-Ff"></a>所言大者其性广博此是随名训释不可谓是待小之大。<a id="a-Fg"></a>何者上文以常释大。<a id="a-Fh"></a>此以广释大。<a id="a-Fi"></a>下以不思议释大。<a id="a-Fj"></a>当知此大乃是绝待不思议大。<a id="a-Fk"></a>譬有竖横两意人虽多德要在寿命。<a id="a-Fl"></a>寿命无量即是竖譬合于内行。<a id="a-Fm"></a>行虽多涂贵在正法。<a id="a-Fn"></a>故言为人中胜。<a id="a-Fo"></a>如我所说下。<a id="a-Fp"></a>一人具八多有功能即横明众德。<a id="a-Fq"></a>将譬望法具以横竖释大。<a id="a-Fr"></a>次从所言涅槃下明无创疣。<a id="a-Fs"></a>有人引此翻涅槃为无累。<a id="a-Ft"></a>无累即是无疣。<a id="a-Fu"></a>兴皇解云涅槃外国总名解脱。<a id="a-Fv"></a>此间别称理应。<a id="a-Fw"></a>以此总翻彼总以此别翻彼别。<a id="a-Fx"></a>何得用解脱别名翻彼总名而翻涅槃为解脱。<a id="a-Fy"></a>今不翻总而但翻别为无疣者正言总能兼别别有无疣之义。<a id="a-Fz"></a>故以别释总如此翻名那可混滥。<a id="a-G0"></a>就文有法譬合。<a id="a-G1"></a>法说自无创疣。<a id="a-G2"></a>譬说治他创疣只是互现。<a id="a-G3"></a>三从解脱处文为二。<a id="a-G4"></a>一自解脱。<a id="a-G5"></a>二调伏他。<a id="a-G6"></a>初文中言处者。<a id="a-G7"></a>第一义谛而为处所。<a id="a-G8"></a>不会此处不得解脱。<a id="a-G9"></a>自安此处复调伏他。<a id="a-GA"></a>普贤观云常波罗密所摄成处。<a id="a-GB"></a>此又云以是真实甚深义处。<a id="a-GC"></a>当知以第一义谛为处明矣。<a id="a-GD"></a>次随有调伏下化他处者。<a id="a-GE"></a>非但显圆亦是斥小。<a id="a-GF"></a>昔法身般若虽化众生而无解脱。<a id="a-GG"></a>无余解脱无余二德一入永谢。<a id="a-GH"></a>尚自不能一处调他况复处处。<a id="a-GI"></a>今之解脱随十法界六道四圣。<a id="a-GJ"></a>但是众生须调伏者。<a id="a-GK"></a>普于其处而调伏之。<a id="a-GL"></a>虽在地狱身心不苦。<a id="a-GM"></a>虽在畜生而无怖畏。<a id="a-GN"></a>虽在饿鬼恒无饥渴。<a id="a-GO"></a>虽在人天无人天事。<a id="a-GP"></a>虽在二乘以佛道声大悲教他。<a id="a-GQ"></a>于一切处都无创疣染着之累。<a id="a-GR"></a>以是义故名解脱处。<a id="a-GS"></a>非直触处无染。<a id="a-GT"></a>又有般若照明法身自在。<a id="a-GU"></a>只解脱处三点具足。<a id="a-GV"></a>斥昔显今其义明矣。<a id="a-GW"></a>二迦葉白下是论义。<a id="a-GX"></a>上明三义此但论两。<a id="a-GY"></a>初二番问答论无创疣义如文。<a id="a-GZ"></a>后三番问答论解脱处。<a id="a-Ga"></a>初番如文。<a id="a-Gb"></a>次番问答为二。<a id="a-Gc"></a>初问双标。<a id="a-Gd"></a>次答中二。<a id="a-Ge"></a>初双释。<a id="a-Gf"></a>次双结。<a id="a-Gg"></a>旧解常住佛果有色而引此文。<a id="a-Gh"></a>又一师云佛果无色。<a id="a-Gi"></a>而言色者妙慧显然故名为色。<a id="a-Gj"></a>二能应为色。<a id="a-Gk"></a>又有说云三聚之中二聚非色一聚是色。<a id="a-Gl"></a>取色聚显然喻佛果解脱。<a id="a-Gm"></a>兴皇云若定有色定无色者不应安或。<a id="a-Gn"></a>或者无缘作色无色。<a id="a-Go"></a>然法身非色非无色。<a id="a-Gp"></a>而或色者是无色色。<a id="a-Gq"></a>或无色者是色无色。<a id="a-Gr"></a>以是义故二乘不解非其境界。<a id="a-Gs"></a>声闻无色者小乘患色犹如桎梏为说无色。<a id="a-Gt"></a>菩萨能体色无色故言妙色湛然。<a id="a-Gu"></a>今皆不然解脱之体何曾是色及与非色。<a id="a-Gv"></a>下文云不可说色及以非色。<a id="a-Gw"></a>不可说空及与不空。<a id="a-Gx"></a>为两缘故言色非色非色亦色色亦非色色非色不可思议。<a id="a-Gy"></a>第三问答正显此义。<a id="a-Gz"></a>乃是诸佛境界非声闻缘觉所知即其义也。<a id="a-H0"></a>二尔时迦葉白佛唯愿哀悯下是广明解脱。<a id="a-H1"></a>有问有答。<a id="a-H2"></a>问或为二。<a id="a-H3"></a>涅槃行是问因。<a id="a-H4"></a>解脱之义是问果。<a id="a-H5"></a>观师云不须分别因之与果。<a id="a-H6"></a>直是问此解脱行德行德是行。<a id="a-H7"></a>今谓不然乃是请广上三义。<a id="a-H8"></a>行者衡音谓是施行演畅令其开广请广上广博意。<a id="a-H9"></a>言解脱者请广上无创疣意。<a id="a-HA"></a>义者请广上解脱处。<a id="a-HB"></a>上三义既略今是广请。<a id="a-HC"></a>云何余解。<a id="a-HD"></a>次答中相传有百句。<a id="a-HE"></a>招提云就头首数止有八十四五。<a id="a-HF"></a>若大小合数有九十七八。<a id="a-HG"></a>极细为言有一百余。<a id="a-HH"></a>但一百是数之圆名故言百句。<a id="a-HI"></a>例如大品百波罗蜜唯有九十(云云)。<a id="a-HJ"></a>古来未见释此百句。<a id="a-HK"></a>唯真谛三藏一卷义记略不可解。<a id="a-HL"></a>天台大师曾于灵石一夏释此百句解脱。<a id="a-HM"></a>一句之中皆作百句。<a id="a-HN"></a>凡万法门先学自饱。<a id="a-HO"></a>而不录之今无以传。<a id="a-HP"></a>惜哉惜哉后代无闻。<a id="a-HQ"></a>上举三义略释解脱。<a id="a-HR"></a>后百句广明于一一句备于横竖。<a id="a-HS"></a>无有创疣到解脱处调伏众生句句悉尔。<a id="a-HT"></a>何者三点相即具足无缺。<a id="a-HU"></a>三义具足止可悬照岂可厝言。<a id="a-HV"></a>欲广明之为力不足。<a id="a-HW"></a>钻仰不已辄分其文。<a id="a-HX"></a>初从名为远离去至譬如日月不逼众生。<a id="a-HY"></a>广上无创疣义(三纸)从名无动法至不生一念之善。<a id="a-HZ"></a>广上解脱处义(一十七行)从譬如谷聚去至譬如幻物。<a id="a-Ha"></a>广上其性广博义(一纸六行)又从无有身体去至能救一切怖畏者。<a id="a-Hb"></a>更广上无创疣义(一纸十八行)又从即是归处去至洗浴还家。<a id="a-Hc"></a>更广上解脱处义(二纸)又从无作乐去至断一切贪一切相。<a id="a-Hd"></a>更广上无创疣义(三十七行)此中既是广说之文重释无咎。<a id="a-He"></a>观师偏解一两句云解脱不尔虽无此岸而有彼岸者彼此相对。<a id="a-Hf"></a>若双非者如非彼此此彼既去然后以非彼非此结之。<a id="a-Hg"></a>例如绝待非小非大结之为大。<a id="a-Hh"></a>非彼非此结为彼岸。<a id="a-Hi"></a>又相待释如恶坠善升。<a id="a-Hj"></a>将非显是此岸是生死彼岸名涅槃。<a id="a-Hk"></a>欲贬下劣尊于高胜故言虽无此岸而有彼岸。<a id="a-Hl"></a>又解脱者断四毒蛇取四钝使以为四蛇。<a id="a-Hm"></a>谓贪嗔痴慢。<a id="a-Hn"></a>正言此四通于见思能伤法身损慧命。<a id="a-Ho"></a>问断惑是因解脱是果。<a id="a-Hp"></a>云何解脱断四毒蛇。<a id="a-Hq"></a>开善引经云无明力大佛菩提智之所能断。<a id="a-Hr"></a>果有等觉妙觉等觉即断。<a id="a-Hs"></a>庄严引经云上士者断无上不断。<a id="a-Ht"></a>观师云果地非断非不断缘宜闻断如开善。<a id="a-Hu"></a>缘宜不断。<a id="a-Hv"></a>如庄严。<a id="a-Hw"></a>今若取四教义。<a id="a-Hx"></a>三藏果断因不断。<a id="a-Hy"></a>通教因时断正果起断习。<a id="a-Hz"></a>别教因断多分果断一分。<a id="a-I0"></a>圆教从因至果皆称佛智皆非断非不断。<a id="a-I1"></a>不断而断断即不断。<a id="a-I2"></a>断一切有去。<a id="a-I3"></a>是去理外生死出生无漏善法。<a id="a-I4"></a>即是就理内涅槃。<a id="a-I5"></a>断塞诸道者断有所得诸道。<a id="a-I6"></a>若我无我四句皆除。<a id="a-I7"></a>不除我见者不除理内之我。<a id="a-I8"></a>今明断一切有即是破假。<a id="a-I9"></a>出生无漏即是入空。<a id="a-IA"></a>断塞诸道即是双非二边。<a id="a-IB"></a>不除我见即是入中。<a id="a-IC"></a>名为解脱。<a id="a-ID"></a>此义比诸师明哲自见之。<a id="a-IE"></a>三从三跳三归去是总结解脱。<a id="a-IF"></a>又二。<a id="a-IG"></a>一总结二论义。<a id="a-IH"></a>总结者三跳免怖结上无创疣。<a id="a-II"></a>三归结上解脱处。<a id="a-IJ"></a>即一而三是横广。<a id="a-IK"></a>即三而一是竖深。<a id="a-IL"></a>结上其性广博。<a id="a-IM"></a>他解畏猎师故三跳。<a id="a-IN"></a>怖魔外故三归。<a id="a-IO"></a>初跳喻归僧。<a id="a-IP"></a>离蜡者犹近第二跳喻归法。<a id="a-IQ"></a>第三跳喻归佛。<a id="a-IR"></a>方得安隐故下文中怖鸽入舍利弗影战怖未安。<a id="a-IS"></a>又逐三宝次第。<a id="a-IT"></a>初跳喻归佛。<a id="a-IU"></a>次跳喻归法。<a id="a-IV"></a>第三跳喻归僧。<a id="a-IW"></a>具归三宝乃得无畏。<a id="a-IX"></a>有人云前是别体三归。<a id="a-IY"></a>后方是一体三归。<a id="a-IZ"></a>今云不尔只于此中即是一体三归。<a id="a-Ia"></a>时众未了迦葉更问而重显之。<a id="a-Ib"></a>迦葉白佛若涅槃佛性下举三事论义。<a id="a-Ic"></a>一问三归。<a id="a-Id"></a>二问无作乐。<a id="a-Ie"></a>三问不生不灭。<a id="a-If"></a>百句既广略举三问。<a id="a-Ig"></a>私云于解脱后设此三问。<a id="a-Ih"></a>信此三问摄万法门。<a id="a-Ii"></a>初问三归者。<a id="a-Ij"></a>既言解脱如来涅槃唯是一法只应一体一归而已。<a id="a-Ik"></a>云何言三即是举三难一。<a id="a-Il"></a>佛答为四。<a id="a-Im"></a>一以体妙故应三。<a id="a-In"></a>二名义科简故应三。<a id="a-Io"></a>三引证故应三。<a id="a-Ip"></a>四自在故应三。<a id="a-Iq"></a>初体妙故应三。<a id="a-Ir"></a>若解脱涅槃定是一体不得三者则非妙非宝不可归依。<a id="a-Is"></a>即三而一即一而三乃是妙宝是可归依。<a id="a-It"></a>文云。<a id="a-Iu"></a>怖畏生死故求三归。<a id="a-Iv"></a>以三归故知涅槃一即其义也。<a id="a-Iw"></a>次名义科简者。<a id="a-Ix"></a>解脱如来及以涅槃同皆是常。<a id="a-Iy"></a>所以名同其义则异。<a id="a-Iz"></a>从同故一从异故三。<a id="a-J0"></a>名一义异尚得为三。<a id="a-J1"></a>名义俱异何得不三。<a id="a-J2"></a>三引证应三者。<a id="a-J3"></a>昔别体僧上尚具三宝况一体佛上而不具三。<a id="a-J4"></a>四自在不定故应三者。<a id="a-J5"></a>昔为破邪说一为三三不乖一。<a id="a-J6"></a>今为破别说三为一一不乖三。<a id="a-J7"></a>如此三一乃是诸佛境界非下所知。<a id="a-J8"></a>迦葉复言去问无作乐。<a id="a-J9"></a>问为二。<a id="a-JA"></a>初领旨次云何下作难。<a id="a-JB"></a>意云若毕竟乐名涅槃者。<a id="a-JC"></a>即无所有谁受安乐。<a id="a-JD"></a>佛答为三。<a id="a-JE"></a>谓譬合结。<a id="a-JF"></a>以患故吐吐故无复所有乃名为乐。<a id="a-JG"></a>佛无受乐亦复如是。<a id="a-JH"></a>迦葉复言去问不生灭有七问答。<a id="a-JI"></a>前四如文。<a id="a-JJ"></a>第五问云何如来作二种说者。<a id="a-JK"></a>此问从何生上来或以虚空喻佛身或不用。<a id="a-JL"></a>或以云雷喻佛身或不用。<a id="a-JM"></a>或言一三或言三一。<a id="a-JN"></a>执此为难云作二种说。<a id="a-JO"></a>佛以两譬答。<a id="a-JP"></a>害佛害母身虽不坏逆罪已成。<a id="a-JQ"></a>皆不可定说。<a id="a-JR"></a>若言身坏身实不坏。<a id="a-JS"></a>若言无罪其实得罪。<a id="a-JT"></a>如来知时或时定说或不定说。<a id="a-JU"></a>以四悉檀皆不虚也。<a id="a-JV"></a>三迦葉白佛去是领解。<a id="a-JW"></a>四佛赞去是述成也。</p>
 </body>
</html>