<!doctype html>
<html id="z3IBWdL1Oz" data-ver="1158">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十一上</h1>
  <h2 id="a2">梵行品之四</h2>
  <p id="a3">起卷。<a id="a-4"></a>是第二叹经灭恶之能。<a id="a-5"></a>恶即阐提四重五逆皆能灭之。<a id="a-6"></a>旧解阇王是实逆。<a id="a-7"></a>经力能灭非无此义。<a id="a-8"></a>而密迹经云。<a id="a-9"></a>阇王是方便示现灭逆之方。<a id="a-A"></a>例知调达破僧定非实破。<a id="a-B"></a>亦如善星示为阐提实非阐提。<a id="a-C"></a>那提犯重亦非实犯。<a id="a-D"></a>此经威力能除重恶。<a id="a-E"></a>令实犯者决定归依。<a id="a-F"></a>即显梵行令不净净。<a id="a-G"></a>梁武不见谓此段文非经次第名为客品。<a id="a-H"></a>若得不净净意正是梵行不名客品。<a id="a-I"></a>就文为二。<a id="a-J"></a>前明起恶。<a id="a-K"></a>次明灭恶。<a id="a-L"></a>初起恶文为三。<a id="a-M"></a>一恶因。<a id="a-N"></a>即喜行杀戮具口四恶。<a id="a-O"></a>其心炽盛具十恶因。<a id="a-P"></a>二恶缘。<a id="a-Q"></a>纯以恶人而为眷属。<a id="a-R"></a>贪着现世去是。<a id="a-S"></a>三正明造恶因。<a id="a-T"></a>害父已去是。<a id="a-U"></a>第二明灭恶又三。<a id="a-V"></a>一灭恶因。<a id="a-W"></a>二灭恶缘。<a id="a-X"></a>三正灭恶。<a id="a-Y"></a>初灭恶因又四。<a id="a-Z"></a>一深生悔热。<a id="a-a"></a>二深信因果。<a id="a-b"></a>三母以药涂。<a id="a-c"></a>四深自鄙悼。<a id="a-d"></a>时有大臣下是。<a id="a-e"></a>第二灭恶缘又二。<a id="a-f"></a>先明恶人为缘。<a id="a-g"></a>后明善人为缘。<a id="a-h"></a>问为恶可以恶人为缘。<a id="a-i"></a>今论灭恶何用恶人。<a id="a-j"></a>答恶人劝恶不从恶教亦灭罪缘。<a id="a-k"></a>若尔善人劝善不从善劝而作恶者。<a id="a-l"></a>善人亦是作恶缘耶。<a id="a-m"></a>一往亦例如大涅槃亦名甘露亦名毒药。<a id="a-n"></a>二往不例原佛本心不为众生作烦恼缘。<a id="a-o"></a>汝不受劝自是恶缘。<a id="a-p"></a>恶劝不受于汝成善。<a id="a-q"></a>亦由于汝当知一切皆由自心。<a id="a-r"></a>恶人缘约六臣为六章。<a id="a-s"></a>各为四别。<a id="a-t"></a>一臣来朝白。<a id="a-u"></a>二王报答。<a id="a-v"></a>三奏王明灭罪处。<a id="a-w"></a>四倡归依。<a id="a-x"></a>旧或云世王是实此即不可或言是应。<a id="a-y"></a>或法界用。<a id="a-z"></a>然此皆是圣人权谋。<a id="a-10"></a>世王开逆方便显经威力能灭诸恶。<a id="a-11"></a>删阇耶者。<a id="a-12"></a>净名云。<a id="a-13"></a>夜轻重音耳。<a id="a-14"></a>此是删诗定礼之字借音胝者丁尼切。<a id="a-15"></a>阿耆多是名。<a id="a-16"></a>翅舍是敝坏衣。<a id="a-17"></a>钦婆罗是古贝衣。<a id="a-18"></a>阱有二音一静二净多用净音。<a id="a-19"></a>字有二体。<a id="a-1A"></a>一阜边二穴下多用穴下。<a id="a-1B"></a>尔时大医下。<a id="a-1C"></a>第二明善人缘又二。<a id="a-1D"></a>一兄二父。<a id="a-1E"></a>初为四。<a id="a-1F"></a>一耆婆问。<a id="a-1G"></a>二王答。<a id="a-1H"></a>三劝往佛所。<a id="a-1I"></a>四羞耻未从。<a id="a-1J"></a>初文者。<a id="a-1K"></a>耆婆此翻固活。<a id="a-1L"></a>童子生时一手把药囊。<a id="a-1M"></a>一手把针筒昔誓为医善能治他。<a id="a-1N"></a>从德立号翻为固活。<a id="a-1O"></a>庵罗女之子。<a id="a-1P"></a>第二王以偈答。<a id="a-1Q"></a>偈有十七行半并少长行。<a id="a-1R"></a>分为三。<a id="a-1S"></a>初十一行半偈泛明安眠者。<a id="a-1T"></a>次六行泛明不安眠者。<a id="a-1U"></a>第三少长行正明王不得安眠。<a id="a-1V"></a>初文又四。<a id="a-1W"></a>初四行明佛得安眠。<a id="a-1X"></a>次五行半明菩萨得安眠。<a id="a-1Y"></a>三一偈结佛。<a id="a-1Z"></a>四一偈结菩萨。<a id="a-1a"></a>初就佛中二。<a id="a-1b"></a>初两偈明离生死得涅槃。<a id="a-1c"></a>次两偈明离恶过得常住。<a id="a-1d"></a>但佛实无眠。<a id="a-1e"></a>以无烦恼住安乐性。<a id="a-1f"></a>义说安眠。<a id="a-1g"></a>心无有取着下五行半。<a id="a-1h"></a>明菩萨得安眠。<a id="a-1i"></a>三四如文。<a id="a-1j"></a>众生无明冥下。<a id="a-1k"></a>第二辨不得安眠又二。<a id="a-1l"></a>初三行法说。<a id="a-1m"></a>次三行譬说。<a id="a-1n"></a>太子未绍位者。<a id="a-1o"></a>即是先帝已崩嗣主未立。<a id="a-1p"></a>四方未宁不得安眠。<a id="a-1q"></a>非谓东宫不得安眠。<a id="a-1r"></a>耆婆我今下。<a id="a-1s"></a>第三少长行正自明不得眠又二。<a id="a-1t"></a>初标次释。<a id="a-1u"></a>初标又二。<a id="a-1v"></a>初标病重。<a id="a-1w"></a>次言无医。<a id="a-1x"></a>何以故下。<a id="a-1y"></a>释此两事又二。<a id="a-1z"></a>先释病重。<a id="a-20"></a>次释无医。<a id="a-21"></a>耆婆答言下。<a id="a-22"></a>第三耆婆慰喻劝往佛所。<a id="a-23"></a>文为二。<a id="a-24"></a>初酬前两意。<a id="a-25"></a>次劝往佛所。<a id="a-26"></a>初酬王意者。<a id="a-27"></a>又二。<a id="a-28"></a>初明王罪轻。<a id="a-29"></a>次示王医药。<a id="a-2A"></a>初文又四。<a id="a-2B"></a>一王有五德故轻。<a id="a-2C"></a>二他无五德故重。<a id="a-2D"></a>三结无五德是一阐提。<a id="a-2E"></a>四结王有五德。<a id="a-2F"></a>非一阐提。<a id="a-2G"></a>初有五德中但四略。<a id="a-2H"></a>无近善友一事者。<a id="a-2I"></a>以下望上。<a id="a-2J"></a>上理应有。<a id="a-2K"></a>然耆婆正当善友之事。<a id="a-2L"></a>故让不言。<a id="a-2M"></a>言四德者。<a id="a-2N"></a>一王有惭愧。<a id="a-2O"></a>二王能忏悔。<a id="a-2P"></a>三王能发露。<a id="a-2Q"></a>发露与忏悔大势相似不无小异。<a id="a-2R"></a>忏是忏谢。<a id="a-2S"></a>悔是悔愆。<a id="a-2T"></a>言发露者向人说过。<a id="a-2U"></a>四明王有信心。<a id="a-2V"></a>然四事已定。<a id="a-2W"></a>而未信耆婆之言。<a id="a-2X"></a>若定信者即是善友。<a id="a-2Y"></a>为未定故但言其四。<a id="a-2Z"></a>若有众生下第二明他无五德故罪重。<a id="a-2a"></a>造罪即无发露德覆藏不悔无忏悔德。<a id="a-2b"></a>鲁扈抵突无惭愧德。<a id="a-2c"></a>不见因果无信心德。<a id="a-2d"></a>不能咨启无知识德。<a id="a-2e"></a>云何罪人下。<a id="a-2f"></a>第三就无五德结一阐提。<a id="a-2g"></a>大王今者下。<a id="a-2h"></a>第四就王有五德结非一阐提。<a id="a-2i"></a>如王所言下。<a id="a-2j"></a>第二示王医药。<a id="a-2k"></a>文为二。<a id="a-2l"></a>初示良医。<a id="a-2m"></a>次示妙药。<a id="a-2n"></a>初示良医中。<a id="a-2o"></a>言字悉达多者。<a id="a-2p"></a>此翻成利。<a id="a-2q"></a>善知众生诸根下。<a id="a-2r"></a>第二示于妙药。<a id="a-2s"></a>药即胜法妙药。<a id="a-2t"></a>良医灼然在近。<a id="a-2u"></a>云何言无药。<a id="a-2v"></a>文为二。<a id="a-2w"></a>一明知根。<a id="a-2x"></a>次从去此十二由旬。<a id="a-2y"></a>是明说法。<a id="a-2z"></a>又二。<a id="a-30"></a>初总次别。<a id="a-31"></a>初文是总说法。<a id="a-32"></a>次若有若无是别说法。<a id="a-33"></a>别说又二。<a id="a-34"></a>初约二法。<a id="a-35"></a>次约三法。<a id="a-36"></a>初二法者。<a id="a-37"></a>无有即二谛。<a id="a-38"></a>有为无为。<a id="a-39"></a>是烦恼涅槃。<a id="a-3A"></a>有漏无漏即四谛。<a id="a-3B"></a>烦恼果亦是若集。<a id="a-3C"></a>善法果亦是道灭。<a id="a-3D"></a>若色法非色法下。<a id="a-3E"></a>次说三种法。<a id="a-3F"></a>色非色非色非非色。<a id="a-3G"></a>数人云。<a id="a-3H"></a>色是十一种色。<a id="a-3I"></a>非色即是心心数法。<a id="a-3J"></a>非色非非色即是十四不相应行。<a id="a-3K"></a>论人云。<a id="a-3L"></a>色是十四种色。<a id="a-3M"></a>非色只是心法。<a id="a-3N"></a>非色非非色即是无作。<a id="a-3O"></a>观师云。<a id="a-3P"></a>色是色法。<a id="a-3Q"></a>非色是心。<a id="a-3R"></a>非色非非色即是两舍第一义谛中道之法。<a id="a-3S"></a>此之两舍只是俗谛岂成中道。<a id="a-3T"></a>今明不尔。<a id="a-3U"></a>前明二谛。<a id="a-3V"></a>次明三谛。<a id="a-3W"></a>色即俗谛。<a id="a-3X"></a>非色即真谛。<a id="a-3Y"></a>非色非非色即是中道第一义谛。<a id="a-3Z"></a>自作自受可解。<a id="a-3a"></a>自作他受下文云。<a id="a-3b"></a>无有我作他人受果。<a id="a-3c"></a>两文相害各各有据。<a id="a-3d"></a>今且明自作他受。<a id="a-3e"></a>他云。<a id="a-3f"></a>如因诸人发心令王罪除。<a id="a-3g"></a>又诸菩萨所作功德悉施众生。<a id="a-3h"></a>众生得乐亦是他受。<a id="a-3i"></a>今明不尔。<a id="a-3j"></a>自作自受。<a id="a-3k"></a>自从假入空。<a id="a-3l"></a>自作他受。<a id="a-3m"></a>从空出假。<a id="a-3n"></a>无作无受即是中道。<a id="a-3o"></a>诸文例然下文云。<a id="a-3p"></a>若于佛所闻无作无受罪即除灭故是中道。<a id="a-3q"></a>王今且听下。<a id="a-3r"></a>第二劝往佛所。<a id="a-3s"></a>又三。<a id="a-3t"></a>一广引昔十三事劝。<a id="a-3u"></a>二明佛心平等劝。<a id="a-3v"></a>三格量福德劝。<a id="a-3w"></a>次第者。<a id="a-3x"></a>昔为恶者。<a id="a-3y"></a>众皆见佛得除。<a id="a-3z"></a>佛心平等。<a id="a-40"></a>不厚昔薄今。<a id="a-41"></a>初列十三事又二。<a id="a-42"></a>先正列事。<a id="a-43"></a>次大王若能下总结证意。<a id="a-44"></a>次大王诸佛世尊下。<a id="a-45"></a>第二明佛心平等不隔也。<a id="a-46"></a>三大王假使下。<a id="a-47"></a>第三格量福胜。<a id="a-48"></a>尔时大王答下。<a id="a-49"></a>是第四鄙耻未肯信从。<a id="a-4A"></a>尔时空中下。<a id="a-4B"></a>第二父王为缘文为四。<a id="a-4C"></a>一空中出声。<a id="a-4D"></a>二王反问。<a id="a-4E"></a>三父王说实。<a id="a-4F"></a>四世王悲毁。<a id="a-4G"></a>初文为三。<a id="a-4H"></a>一佛法将灭故劝。<a id="a-4I"></a>大王汝今下。<a id="a-4J"></a>二明罪重必招地狱故劝。<a id="a-4K"></a>大王我定知下。<a id="a-4L"></a>三双结两事劝令急往。<a id="a-4M"></a>二王反问。<a id="a-4N"></a>三父王实答。<a id="a-4O"></a>四世王悲毁皆如文。<a id="a-4P"></a>问父王已死何由出声。<a id="a-4Q"></a>答为二。<a id="a-4R"></a>一云父王得道虽杀不死是故能劝。<a id="a-4S"></a>二云非是本父乃是诸圣托为父言。</p>
  <p data-pb></p>
  <h2 id="a4T">梵行品之五</h2>
  <p id="a4U">卷。<a id="a-4V"></a>是第三正明灭罪。<a id="a-4W"></a>又二。<a id="a-4X"></a>前为住世后为灭罪。<a id="a-4Y"></a>前文又二。<a id="a-4Z"></a>一为住世。<a id="a-4a"></a>二论义。<a id="a-4b"></a>论义中二。<a id="a-4c"></a>先问次答。<a id="a-4d"></a>答为二。<a id="a-4e"></a>一正答。<a id="a-4f"></a>二密语。<a id="a-4g"></a>初答意者同在双林之众咸知不灭。<a id="a-4h"></a>唯世王谓灭。<a id="a-4i"></a>故须云为。<a id="a-4j"></a>善男子如我下。<a id="a-4k"></a>第二明如来密语。<a id="a-4l"></a>又三。<a id="a-4m"></a>一倡密语。<a id="a-4n"></a>二解释。<a id="a-4o"></a>三结叹。<a id="a-4p"></a>唱密语如文。<a id="a-4q"></a>解有六番。<a id="a-4r"></a>初明此语多含。<a id="a-4s"></a>即是通为一切。<a id="a-4t"></a>二云不为无为。<a id="a-4u"></a>无为三解。<a id="a-4v"></a>一云八地已上是无为众生。<a id="a-4w"></a>二云登地已上真证乃是无为。<a id="a-4x"></a>三云此文自说无为者非众生也。<a id="a-4y"></a>当知佛果方乃称为无为众生。<a id="a-4z"></a>又说理内众生皆是无为。<a id="a-50"></a>然非但众师不同。<a id="a-51"></a>经亦不定。<a id="a-52"></a>文云为者为一切。<a id="a-53"></a>又云为五逆。<a id="a-54"></a>五逆与一切不同。<a id="a-55"></a>又云为未发心者下。<a id="a-56"></a>文又云汝于毗婆尸佛已曾发心。<a id="a-57"></a>发心与未发心不同。<a id="a-58"></a>又云阇王者不见佛性具烦恼人。<a id="a-59"></a>又云阇王者名不生。<a id="a-5A"></a>不生者名涅槃。<a id="a-5B"></a>涅槃者宁不见性。<a id="a-5C"></a>他云夫密语者所解不同。<a id="a-5D"></a>今谓如来密语岂可定。<a id="a-5E"></a>作深浅远近。<a id="a-5F"></a>如来密语下。<a id="a-5G"></a>第三结叹不可思议。<a id="a-5H"></a>尔时世尊下。<a id="a-5I"></a>第二正为灭罪。<a id="a-5J"></a>文为二。<a id="a-5K"></a>先身次心。<a id="a-5L"></a>故云先治王身然后及心。<a id="a-5M"></a>以其前言无有良医。<a id="a-5N"></a>治身心者。<a id="a-5O"></a>是故放光治身说法治心。<a id="a-5P"></a>初治身文为二。<a id="a-5Q"></a>先放光次论光。<a id="a-5R"></a>初放光如文。<a id="a-5S"></a>次王觉创愈下。<a id="a-5T"></a>是第二问答。<a id="a-5U"></a>论光有五文于中又二。<a id="a-5V"></a>初四番论光。<a id="a-5W"></a>后一番解月爱。<a id="a-5X"></a>初四番中各有问答前三如文。<a id="a-5Y"></a>最后番亦先问次答。<a id="a-5Z"></a>答中七子中一子遇病者三解。<a id="a-5a"></a>一云。<a id="a-5b"></a>通譬六道众生。<a id="a-5c"></a>以有罪者譬于一子。<a id="a-5d"></a>二云六住菩萨。<a id="a-5e"></a>并外凡为七。<a id="a-5f"></a>外凡是病者。<a id="a-5g"></a>三云四果支佛菩萨为六。<a id="a-5h"></a>合取外凡为七。<a id="a-5i"></a>一子遇病。<a id="a-5j"></a>即譬外凡起恶者是。<a id="a-5k"></a>今明不尔。<a id="a-5l"></a>文云七子之中一子遇病。<a id="a-5m"></a>何曾的云是外凡病。<a id="a-5n"></a>又一切众生皆是吾子如前诸解。<a id="a-5o"></a>或进或退收义不尽。<a id="a-5p"></a>今取圆家七方便根性为七子。<a id="a-5q"></a>子之中起逆过者心则偏重(云云)。<a id="a-5r"></a>六住二解。<a id="a-5s"></a>一云即真解六地。<a id="a-5t"></a>二云似解六心。<a id="a-5u"></a>后番解月爱。<a id="a-5v"></a>先指如来所入三昧。<a id="a-5w"></a>次问次释出。<a id="a-5x"></a>于中皆先举月为喻。<a id="a-5y"></a>凡六番如文。<a id="a-5z"></a>王语耆婆。<a id="a-60"></a>第二灭其心罪。<a id="a-61"></a>又二。<a id="a-62"></a>先明灭罪缘。<a id="a-63"></a>次正灭罪。<a id="a-64"></a>初文为四。<a id="a-65"></a>一自未发。<a id="a-66"></a>二受劝而往。<a id="a-67"></a>三如来称叹。<a id="a-68"></a>四至佛所初明未发。<a id="a-69"></a>有二番问答。<a id="a-6A"></a>一王不能发。<a id="a-6B"></a>耆婆劝往。<a id="a-6C"></a>第二番论一阐提。<a id="a-6D"></a>先问次答。<a id="a-6E"></a>答中先譬次答。<a id="a-6F"></a>初譬中为四。<a id="a-6G"></a>一阐提断善。<a id="a-6H"></a>二根缘感佛。<a id="a-6I"></a>三善不可生。<a id="a-6J"></a>四而为说法。<a id="a-6K"></a>就初文又二。<a id="a-6L"></a>先明起五钝。<a id="a-6M"></a>后明起五利。<a id="a-6N"></a>初又二。<a id="a-6O"></a>初起恶。<a id="a-6P"></a>次失善。<a id="a-6Q"></a>初又二。<a id="a-6R"></a>初总起恶。<a id="a-6S"></a>后别明五钝。<a id="a-6T"></a>初总中两句。<a id="a-6U"></a>初是病譬阐提有重恶。<a id="a-6V"></a>次句云夜梦者。<a id="a-6W"></a>譬无明心。<a id="a-6X"></a>升一柱殿譬阐提断现未善尽。<a id="a-6Y"></a>唯有过去少善所感报身。<a id="a-6Z"></a>譬如大殿唯有一柱将颓不久。<a id="a-6a"></a>次服酥油脂下。<a id="a-6b"></a>别起五钝。<a id="a-6c"></a>夫爱使黏腻譬若酥油。<a id="a-6d"></a>贪欲浸润譬之于脂。<a id="a-6e"></a>在口为服。<a id="a-6f"></a>在身为途。<a id="a-6g"></a>意通身口。<a id="a-6h"></a>卧灰食灰譬起嗔使。<a id="a-6i"></a>嗔体碎裂躁急譬之如灰。<a id="a-6j"></a>发嗔运身如卧灰。<a id="a-6k"></a>纵毒在口如食灰。<a id="a-6l"></a>意通身口。<a id="a-6m"></a>攀上枯树譬于起慢。<a id="a-6n"></a>自举陵人如上树。<a id="a-6o"></a>何不攀上茂华之树。<a id="a-6p"></a>若贤圣自高可譬茂华。<a id="a-6q"></a>以恶自高故言枯树。<a id="a-6r"></a>或与猕猴下。<a id="a-6s"></a>譬起疑疑使不定如猕猴腾掷从枝至枝舍一取一。<a id="a-6t"></a>譬疑心求理计有计无或我无我。<a id="a-6u"></a>又猕猴似人而实非人譬疑。<a id="a-6v"></a>谓得理实不得理。<a id="a-6w"></a>沉水没泥下。<a id="a-6x"></a>譬于无明。<a id="a-6y"></a>轻者如沉水。<a id="a-6z"></a>重者如没泥。<a id="a-70"></a>堕坠楼殿下。<a id="a-71"></a>第二明失善。<a id="a-72"></a>又二。<a id="a-73"></a>先失三品。<a id="a-74"></a>次失三乘。<a id="a-75"></a>初文者坠楼譬失慧。<a id="a-76"></a>楼是高观譬于智慧。<a id="a-77"></a>升出照达而今坠者是失慧品。<a id="a-78"></a>高山譬失戒品。<a id="a-79"></a>树木譬失定品。<a id="a-7A"></a>次象马牛羊譬失三乘。<a id="a-7B"></a>案此之意应有四乘相承但云失三乘耳。<a id="a-7C"></a>四乘皆有坠落之言但是文略。<a id="a-7D"></a>身着青黄下。<a id="a-7E"></a>第二起利使。<a id="a-7F"></a>又二。<a id="a-7G"></a>初起利使。<a id="a-7H"></a>二杂起恶缘。<a id="a-7I"></a>初身着衣。<a id="a-7J"></a>譬起我见。<a id="a-7K"></a>如人计我四种不同。<a id="a-7L"></a>婆罗门计黄。<a id="a-7M"></a>刹利计赤。<a id="a-7N"></a>毗舍计青。<a id="a-7O"></a>首陀计黑。<a id="a-7P"></a>喜笑歌舞譬起见取。<a id="a-7Q"></a>于无乐中而生乐心。<a id="a-7R"></a>于无胜中而生胜想。<a id="a-7S"></a>譬之喜笑。<a id="a-7T"></a>乌鹫狐狸譬起邪见。<a id="a-7U"></a>此之四类皆悉食肉故譬邪见。<a id="a-7V"></a>吞啖善根齿发堕落譬边见。<a id="a-7W"></a>即断常两边今偏言断见。<a id="a-7X"></a>裸形枕狗譬戒取。<a id="a-7Y"></a>即持狗戒狗为信首故言枕狗。<a id="a-7Z"></a>私谓全计五阴故云卧粪秽中。<a id="a-7a"></a>复与亡者下。<a id="a-7b"></a>第二杂起恶缘值恶知识亡即死人譬断善尽。<a id="a-7c"></a>私谓四仪动运无生善处。<a id="a-7d"></a>故云行住坐起。<a id="a-7e"></a>善才欲生邪念寻起故云携手。<a id="a-7f"></a>以邪自资故云食啖。<a id="a-7g"></a>蛇譬多嗔。<a id="a-7h"></a>私谓心所行处常与嗔俱。<a id="a-7i"></a>故云满路而从中过。<a id="a-7j"></a>被发女人譬多爱人。<a id="a-7k"></a>树叶为衣譬无惭愧人。<a id="a-7l"></a>乘坏驴车譬恶法自运。<a id="a-7m"></a>正南者三解。<a id="a-7n"></a>一云南是离地北是坎地。<a id="a-7o"></a>去坎就离譬失善起恶。<a id="a-7p"></a>二云就诸方为语。<a id="a-7q"></a>北是上方譬断善人从上坠下。<a id="a-7r"></a>三云。<a id="a-7s"></a>天子南面杀活自在。<a id="a-7t"></a>此人邪见判无因果。<a id="a-7u"></a>此心自在身病转增。<a id="a-7v"></a>譬诸恶向重。<a id="a-7w"></a>以病增故下。<a id="a-7x"></a>第二明根缘感佛。<a id="a-7y"></a>病增譬断善心重。<a id="a-7z"></a>诸家亲属者。<a id="a-80"></a>三解。<a id="a-81"></a>一云过去戒善感此人身。<a id="a-82"></a>唯此善在譬之亲属。<a id="a-83"></a>二云阐提断过现善尽。<a id="a-84"></a>而当善方生。<a id="a-85"></a>皆应作佛名未生善以为亲属。<a id="a-86"></a>三云不然自有善感佛。<a id="a-87"></a>自有恶感佛。<a id="a-88"></a>阐提无善但以恶感恶为亲属。<a id="a-89"></a>即是遣使请医形体缺短者。<a id="a-8A"></a>若以善为使。<a id="a-8B"></a>此善为恶所瘵。<a id="a-8C"></a>故云缺短。<a id="a-8D"></a>将若恶为使此恶道理自是痤陋善根微弱故言缺。<a id="a-8E"></a>信不具故故言短。<a id="a-8F"></a>私云信等不具故云根不具足。<a id="a-8G"></a>头蒙尘土者。<a id="a-8H"></a>五住所覆。<a id="a-8I"></a>着敝坏衣者。<a id="a-8J"></a>被无惭愧。<a id="a-8K"></a>载故坏车者。<a id="a-8L"></a>藉先世善感此人身残缺善根。<a id="a-8M"></a>私云冥机冥叩故云语医速疾。<a id="a-8N"></a>上车者。<a id="a-8O"></a>立望感应。<a id="a-8P"></a>尔时良医下。<a id="a-8Q"></a>第三观善不可生。<a id="a-8R"></a>又二。<a id="a-8S"></a>初观察。<a id="a-8T"></a>二许应。<a id="a-8U"></a>初又二。<a id="a-8V"></a>一一往观机。<a id="a-8W"></a>二重观察。<a id="a-8X"></a>初观机。<a id="a-8Y"></a>不得善根佛未欲舍故重更观。<a id="a-8Z"></a>二复作是念下即是重观。<a id="a-8a"></a>又二先观现世。<a id="a-8b"></a>二观过去。<a id="a-8c"></a>现在为三。<a id="a-8d"></a>一观日譬上根。<a id="a-8e"></a>次观星譬中根。<a id="a-8f"></a>三观时譬下根。<a id="a-8g"></a>时言夜者最下阐提。<a id="a-8h"></a>星劣于日中品阐提。<a id="a-8i"></a>虽复三品俱断善根。<a id="a-8j"></a>初观日中。<a id="a-8k"></a>四日譬四倒。<a id="a-8l"></a>六日六蔽。<a id="a-8m"></a>八日八邪。<a id="a-8n"></a>十二日拨无十二因缘亦十二我见。<a id="a-8o"></a>十四日拨无十四谛。<a id="a-8p"></a>十四谛出华严。<a id="a-8q"></a>十四相差别示。<a id="a-8r"></a>成事生起尽无生。<a id="a-8s"></a>说入道如来智等。<a id="a-8t"></a>二观星之中。<a id="a-8u"></a>凡占六星譬受六师教。<a id="a-8v"></a>三观时中凡占五时。<a id="a-8w"></a>或云断于五乘善根。<a id="a-8x"></a>复作是念下。<a id="a-8y"></a>第二观过去善根。<a id="a-8z"></a>观二世善。<a id="a-90"></a>皆无善根。<a id="a-91"></a>从思惟是已下第二许应。<a id="a-92"></a>又二。<a id="a-93"></a>一许应。<a id="a-94"></a>二正应。<a id="a-95"></a>初许应又二。<a id="a-96"></a>初正许应。<a id="a-97"></a>二更观察。<a id="a-98"></a>初文云与使俱者。<a id="a-99"></a>一往许应。<a id="a-9A"></a>感应道交。<a id="a-9B"></a>故言与俱在路。<a id="a-9C"></a>复念下第二更观察。<a id="a-9D"></a>又二。<a id="a-9E"></a>初观现在。<a id="a-9F"></a>次观未来。<a id="a-9G"></a>初现在中云。<a id="a-9H"></a>二小儿者即是断常有无等。<a id="a-9I"></a>见持火灭者。<a id="a-9J"></a>火无光用譬失慧品。<a id="a-9K"></a>斫树木譬定尽。<a id="a-9L"></a>曳皮革譬失戒品。<a id="a-9M"></a>阐提虽受既不遵承犹如枯皮。<a id="a-9N"></a>遗落物者出世善尽。<a id="a-9O"></a>唯有怜爱妻子之善。<a id="a-9P"></a>圣人所弃。<a id="a-9Q"></a>空器者虽有身器无道可受。<a id="a-9R"></a>沙门独行。<a id="a-9S"></a>譬出世法独一无侣。<a id="a-9T"></a>复见虎狼是啖肉兽。<a id="a-9U"></a>譬现在恶食善都尽。<a id="a-9V"></a>复于前路下。<a id="a-9W"></a>第二观未来又二。<a id="a-9X"></a>一观未来因。<a id="a-9Y"></a>次观未来果。<a id="a-9Z"></a>前路者。<a id="a-9a"></a>次此身后亦未生善。<a id="a-9b"></a>复闻南方下。<a id="a-9c"></a>观未来果即三涂报。<a id="a-9d"></a>鸟兽声。<a id="a-9e"></a>譬闻受苦之声。<a id="a-9f"></a>尔时即入下。<a id="a-9g"></a>第二正应。<a id="a-9h"></a>又二。<a id="a-9i"></a>先正应譬。<a id="a-9j"></a>次更观察。<a id="a-9k"></a>初譬即入宅舍本地入生死故言入病人舍。<a id="a-9l"></a>见彼病人下。<a id="a-9m"></a>第二更观察。<a id="a-9n"></a>又二。<a id="a-9o"></a>先观现在。<a id="a-9p"></a>后观过去。<a id="a-9q"></a>现在为四。<a id="a-9r"></a>一三毒。<a id="a-9s"></a>二五根。<a id="a-9t"></a>三十使。<a id="a-9u"></a>四三业。<a id="a-9v"></a>初三毒者寒凝结譬痴。<a id="a-9w"></a>热躁变譬贪。<a id="a-9x"></a>略无嗔。<a id="a-9y"></a>次骨节疼痛譬五根。<a id="a-9z"></a>骨节是身根目赤是眼根耳声是耳根咽喉是舌根。<a id="a-A0"></a>略无鼻根。<a id="a-A1"></a>三其色正黑下。<a id="a-A2"></a>是十使。<a id="a-A3"></a>黑色譬无明使。<a id="a-A4"></a>头不自胜譬慢使。<a id="a-A5"></a>欲将慢自举而不得高体枯无汗。<a id="a-A6"></a>譬嗔使。<a id="a-A7"></a>无有润泽便利不通。<a id="a-A8"></a>譬断常二见。<a id="a-A9"></a>身卒肥大譬我见。<a id="a-AA"></a>四语声不调下譬三业。<a id="a-AB"></a>语声是口业。<a id="a-AC"></a>举体斑驳即身业。<a id="a-AD"></a>其腹胀满即意业。<a id="a-AE"></a>医见是已。<a id="a-AF"></a>第二更观过去又二。<a id="a-AG"></a>先检根缘既云昨来岂非过去。<a id="a-AH"></a>次根缘对凡五句。<a id="a-AI"></a>初一失出世善。<a id="a-AJ"></a>后四失世间善。<a id="a-AK"></a>一失信三宝之善。<a id="a-AL"></a>二失惠施之善。<a id="a-AM"></a>三失少食无廉让之善。<a id="a-AN"></a>四失弊恶之善。<a id="a-AO"></a>五失慈孝之善。<a id="a-AP"></a>既云三宝知是出世。<a id="a-AQ"></a>余是世间四善如文。<a id="a-AR"></a>本性弊恶今和善者。<a id="a-AS"></a>但有怜妻爱子和纯之善。<a id="a-AT"></a>弊恶是刚烈失护法之善。<a id="a-AU"></a>医闻是已下。<a id="a-AV"></a>第四为说法又三。<a id="a-AW"></a>第一说法。<a id="a-AX"></a>第二息化。<a id="a-AY"></a>第三绝应。<a id="a-AZ"></a>说法为二。<a id="a-Aa"></a>初一往为说。<a id="a-Ab"></a>二穷源重说。<a id="a-Ac"></a>初文者嗅之譬一往为说。<a id="a-Ad"></a>知七香五臭。<a id="a-Ae"></a>七香譬七漏。<a id="a-Af"></a>五臭譬五欲。<a id="a-Ag"></a>触身下。<a id="a-Ah"></a>第二譬穷源之说。<a id="a-Ai"></a>转复相近如触身唯见三毒。<a id="a-Aj"></a>语瞻病者下。<a id="a-Ak"></a>第二息化。<a id="a-Al"></a>遽务者更余方化。<a id="a-Am"></a>明当更来者。<a id="a-An"></a>现在无善化缘已息。<a id="a-Ao"></a>且遥指将来。<a id="a-Ap"></a>恣意勿禁非佛教所制。<a id="a-Aq"></a>明日使到下。<a id="a-Ar"></a>第三绝应。<a id="a-As"></a>使到譬复更感佛。<a id="a-At"></a>善既不生故言我事未讫。<a id="a-Au"></a>大王世尊下。<a id="a-Av"></a>第二合譬文为三。<a id="a-Aw"></a>一正合。<a id="a-Ax"></a>二简阐提。<a id="a-Ay"></a>三住三涂救拔。<a id="a-Az"></a>此初正合略合大意。<a id="a-B0"></a>若望前譬唯合后两不合前二。<a id="a-B1"></a>初合第四而为说法。<a id="a-B2"></a>次合第三观善不可生。<a id="a-B3"></a>阐提辈下。<a id="a-B4"></a>第二料简阐提。<a id="a-B5"></a>而此中言现在生或后世生。<a id="a-B6"></a>若即事为言三世皆无。<a id="a-B7"></a>若方将远望有生善义。<a id="a-B8"></a>又二。<a id="a-B9"></a>初因时教化。<a id="a-BA"></a>次果时济拔。<a id="a-BB"></a>譬如净人下。<a id="a-BC"></a>第三往三涂拔救也。<a id="a-BD"></a>王语耆婆下。<a id="a-BE"></a>第二受劝而往如文。<a id="a-BF"></a>尔时佛告下。<a id="a-BG"></a>第三如来称叹又为四。<a id="a-BH"></a>一王叹疑。<a id="a-BI"></a>二佛为决定。<a id="a-BJ"></a>三持一切问。<a id="a-BK"></a>四佛答。<a id="a-BL"></a>初言疑者。<a id="a-BM"></a>疑于佛智能除不能除。<a id="a-BN"></a>疑已罪可除不可除。<a id="a-BO"></a>次我今下。<a id="a-BP"></a>佛作决定。<a id="a-BQ"></a>以能除智。<a id="a-BR"></a>除可除罪。<a id="a-BS"></a>三尔时下。<a id="a-BT"></a>持一切问。<a id="a-BU"></a>佛说一切无定。<a id="a-BV"></a>云何为王而作定说。<a id="a-BW"></a>四佛言下答。<a id="a-BX"></a>王自谓可除不可除。<a id="a-BY"></a>我为其除除其不定为定。<a id="a-BZ"></a>尔时大王下。<a id="a-Ba"></a>第四到佛所又四。<a id="a-Bb"></a>一王来至。<a id="a-Bc"></a>二佛慰问总唤犹惑别唤欣喜。<a id="a-Bd"></a>三迦葉腾述。<a id="a-Be"></a>四王献供如文。<a id="a-Bf"></a>尔时彼告下。<a id="a-Bg"></a>第二正是灭罪为二。<a id="a-Bh"></a>前略说法。<a id="a-Bi"></a>次广说法。<a id="a-Bj"></a>初略文又二。<a id="a-Bk"></a>初略说次领解。<a id="a-Bl"></a>略说又三。<a id="a-Bm"></a>初许诫次正说三结。<a id="a-Bn"></a>正说中先标二十事。<a id="a-Bo"></a>次释。<a id="a-Bp"></a>释中为十双。<a id="a-Bq"></a>初明无无漏真法。<a id="a-Br"></a>次明无有漏似解。<a id="a-Bs"></a>此真似为一双。<a id="a-Bt"></a>次初通明有生死恶因。<a id="a-Bu"></a>后明堕三涂恶果为一双。<a id="a-Bv"></a>三初明无道前智慧方便。<a id="a-Bw"></a>次明无道前修定之力。<a id="a-Bx"></a>为一双。<a id="a-By"></a>四初明四倒生死唯苦无常。<a id="a-Bz"></a>后明不脱八难。<a id="a-C0"></a>倒难为一双。<a id="a-C1"></a>五冤仇为一双。<a id="a-C2"></a>六初不免三涂苦果。<a id="a-C3"></a>后不免苦因子果。<a id="a-C4"></a>两缚为一双。<a id="a-C5"></a>七无始无终为一双。<a id="a-C6"></a>八空有为一双。<a id="a-C7"></a>九因果为一双。<a id="a-C8"></a>十痴逸为一双。<a id="a-C9"></a>今约三谛释二十观。<a id="a-CA"></a>一无无漏无善根者。<a id="a-CB"></a>此无真谛中真似之法生死未调。<a id="a-CC"></a>深坑怖畏者。<a id="a-CD"></a>此俗谛中因果有畏。<a id="a-CE"></a>两句佛性者此无中道道前慧定方便。<a id="a-CF"></a>四倒是烦恼道。<a id="a-CG"></a>八难是苦道。<a id="a-CH"></a>冤家诸有是业道(云云)。<a id="a-CI"></a>凡夫之人下。<a id="a-CJ"></a>第三结得失。<a id="a-CK"></a>作二十种观者为得不观为失如文。<a id="a-CL"></a>阿阇世言下。<a id="a-CM"></a>第二领解。<a id="a-CN"></a>世尊自我招殃下。<a id="a-CO"></a>第二广说又三。<a id="a-CP"></a>一世王起执。<a id="a-CQ"></a>次佛广破。<a id="a-CR"></a>三王奉教行。<a id="a-CS"></a>初起执有四。<a id="a-CT"></a>一执重罪。<a id="a-CU"></a>二执父王。<a id="a-CV"></a>三执无辜。<a id="a-CW"></a>四执定堕坚执。<a id="a-CX"></a>此四妨于入道故须破之。<a id="a-CY"></a>佛告下第二佛破又三。<a id="a-CZ"></a>初别破次总破三结劝。<a id="a-Ca"></a>初别破即破上四执但不次第。<a id="a-Cb"></a>初破第四定堕又三。<a id="a-Cc"></a>初正破者杀无定相。<a id="a-Cd"></a>如普贤观云。<a id="a-Ce"></a>一切诸罪业。<a id="a-Cf"></a>皆从妄想生。<a id="a-Cg"></a>端坐念实相。<a id="a-Ch"></a>众罪如霜露。<a id="a-Ci"></a>慧日能消除。<a id="a-Cj"></a>若达妄想则罪业释然无业故无堕。<a id="a-Ck"></a>次世王领。<a id="a-Cl"></a>三如来述成。<a id="a-Cm"></a>大王如汝所言下。<a id="a-Cn"></a>第二破第二父王之执。<a id="a-Co"></a>虽双牒父王无辜。<a id="a-Cp"></a>而先破父王。<a id="a-Cq"></a>先明因缘假有故无父。<a id="a-Cr"></a>次明念念生灭故无父。<a id="a-Cs"></a>初中以于诸法推求捡觅父不可得。<a id="a-Ct"></a>若就世谛天性尊重父子炳然。<a id="a-Cu"></a>若就真空诸法平等无有差别。<a id="a-Cv"></a>既无父子之殊。<a id="a-Cw"></a>宁有能杀所杀之色。<a id="a-Cx"></a>色有十种者即五根五尘。<a id="a-Cy"></a>乃至应有四大文略。<a id="a-Cz"></a>亦是相摄五尘成四大。<a id="a-D0"></a>四大成五根。<a id="a-D1"></a>四大成五根即是四大摄十色。<a id="a-D2"></a>五尘成四大即十色摄四大。<a id="a-D3"></a>故不广说。<a id="a-D4"></a>虽可见缚下。<a id="a-D5"></a>第二明念念生灭故无罪。<a id="a-D6"></a>大王一切众生下。<a id="a-D7"></a>第三破其第一定重之执。<a id="a-D8"></a>混高下之心泯分别之见。<a id="a-D9"></a>大王频婆下。<a id="a-DA"></a>第四破其第三无辜之执又二。<a id="a-DB"></a>先引昔事。<a id="a-DC"></a>次牒执破之。<a id="a-DD"></a>大王众生狂惑下。<a id="a-DE"></a>第二总破又三。<a id="a-DF"></a>初举四狂等袪其定执实有。<a id="a-DG"></a>次如王宫中下。<a id="a-DH"></a>破其无慈不等。<a id="a-DI"></a>三譬如涅槃下。<a id="a-DJ"></a>破其滞边失理。<a id="a-DK"></a>初四狂中二。<a id="a-DL"></a>先法次譬。<a id="a-DM"></a>法中贪狂猛盛倒乱尤甚。<a id="a-DN"></a>药狂迷闷冲突水火。<a id="a-DO"></a>咒狂被诅纵横非法。<a id="a-DP"></a>业狂业持令其失心。<a id="a-DQ"></a>王无三狂但有贪狂。<a id="a-DR"></a>贪狂所作贪之过耳。<a id="a-DS"></a>次譬中二。<a id="a-DT"></a>先醉次幻。<a id="a-DU"></a>初醉又二。<a id="a-DV"></a>先譬次合。<a id="a-DW"></a>初举醉人譬。<a id="a-DX"></a>若本时相嗔。<a id="a-DY"></a>寄酒后骂者不名为醉。<a id="a-DZ"></a>若从此义作罪得罪。<a id="a-Da"></a>若其醉后全无所知都无避就。<a id="a-Db"></a>如此作罪是则无罪。<a id="a-Dc"></a>王今下。<a id="a-Dd"></a>合王亦如是犹如醉人。<a id="a-De"></a>次大王譬如幻师下。<a id="a-Df"></a>次举幻化等九譬。<a id="a-Dg"></a>破其实有。<a id="a-Dh"></a>皆先譬次合。<a id="a-Di"></a>初譬正举幻化以破实有。<a id="a-Dj"></a>如王宫中下。<a id="a-Dk"></a>第二破其无慈不等。<a id="a-Dl"></a>重死者何人重死而轻生。<a id="a-Dm"></a>今不言故重于死。<a id="a-Dn"></a>莫问人兽皆以死苦为重。<a id="a-Do"></a>故言保命重死人兽无异。<a id="a-Dp"></a>若就结戒者。<a id="a-Dq"></a>人犯重兽犯轻。<a id="a-Dr"></a>此就往业善恶别论不可相类。<a id="a-Ds"></a>若就施食此就施心同缘实相故等此复别论。<a id="a-Dt"></a>大王譬如涅槃下。<a id="a-Du"></a>第三破其滞边失理。<a id="a-Dv"></a>又二。<a id="a-Dw"></a>先举涅槃为譬。<a id="a-Dx"></a>次将杀来合譬。<a id="a-Dy"></a>凡三番。<a id="a-Dz"></a>合如文。<a id="a-E0"></a>三番破竟结劝其观(云云)。<a id="a-E1"></a>大王色是无常下。<a id="a-E2"></a>第三结劝观行又二。<a id="a-E3"></a>先劝作无常等观。<a id="a-E4"></a>次若杀无常下。<a id="a-E5"></a>劝作常乐等观。<a id="a-E6"></a>尔时阿阇世下。<a id="a-E7"></a>第三奉行又二。<a id="a-E8"></a>前明观行。<a id="a-E9"></a>次辨发心。<a id="a-EA"></a>初观行为三。<a id="a-EB"></a>一正作观。<a id="a-EC"></a>二咨佛。<a id="a-ED"></a>三自庆。<a id="a-EE"></a>初文中明作无常又作常。<a id="a-EF"></a>何者若不作常不解无常。<a id="a-EG"></a>观常无常达非常非无常。<a id="a-EH"></a>二作是观已即是咨佛。<a id="a-EI"></a>三世尊我昔曾闻下欢喜自庆又三。<a id="a-EJ"></a>初明蒙佛覆荫。<a id="a-EK"></a>次须弥山王下。<a id="a-EL"></a>明仰同佛解。<a id="a-EM"></a>三我见世间下。<a id="a-EN"></a>正是自庆。<a id="a-EO"></a>无根信者。<a id="a-EP"></a>本时五根未立今遂得信故曰无根。<a id="a-EQ"></a>世尊我若不遇下。<a id="a-ER"></a>第二辨其发心又三。<a id="a-ES"></a>一偏明王发心。<a id="a-ET"></a>二夫人眷属发心。<a id="a-EU"></a>三辞退。<a id="a-EV"></a>王发心又三。<a id="a-EW"></a>一王发心。<a id="a-EX"></a>二如来印。<a id="a-EY"></a>三王重发心。<a id="a-EZ"></a>二尔时摩伽陀国下。<a id="a-Ea"></a>通明王及眷属发心又三。<a id="a-Eb"></a>一发心。<a id="a-Ec"></a>二供养赞叹。<a id="a-Ed"></a>三如来述成。<a id="a-Ee"></a>正发心又三。<a id="a-Ef"></a>一国人。<a id="a-Eg"></a>二王夫人。<a id="a-Eh"></a>三王庆喜。<a id="a-Ei"></a>国人发心令王罪轻者。<a id="a-Ej"></a>以是灭罪之疏缘故。<a id="a-Ek"></a>何以故。<a id="a-El"></a>由众生病故菩萨病。<a id="a-Em"></a>众生病愈菩萨亦愈。<a id="a-En"></a>若依此文从毗婆尸佛所发心不堕。<a id="a-Eo"></a>若依世王经。<a id="a-Ep"></a>已于七十二亿佛所发菩提心。<a id="a-Eq"></a>说是语已下。<a id="a-Er"></a>第二供养赞叹又二。<a id="a-Es"></a>初少长行身业供养。<a id="a-Et"></a>次偈口业供养。<a id="a-Eu"></a>偈有十五行半为二。<a id="a-Ev"></a>初九行半称叹。<a id="a-Ew"></a>次六行发愿。<a id="a-Ex"></a>就九行半又三。<a id="a-Ey"></a>前七行半叹口密。<a id="a-Ez"></a>次一行叹意密。<a id="a-F0"></a>三一行叹身密。<a id="a-F1"></a>初口密又三。<a id="a-F2"></a>初三行叹实语。<a id="a-F3"></a>次一行半叹软语。<a id="a-F4"></a>三三行叹义语。<a id="a-F5"></a>实语对虚语软语对粗语义语对绮语。<a id="a-F6"></a>应有和合语对两舌语无者文略。<a id="a-F7"></a>又实语兼和合语。<a id="a-F8"></a>二如来为一切下一行叹意业大慈之德。<a id="a-F9"></a>世尊大慈悲下一行叹身为物示现。<a id="a-FA"></a>我今得见佛下。<a id="a-FB"></a>第二六偈发愿忏悔即五悔意。<a id="a-FC"></a>初一行明回向。<a id="a-FD"></a>次一行明劝请。<a id="a-FE"></a>次一行随喜。<a id="a-FF"></a>次一行明忏悔。<a id="a-FG"></a>后两行发愿。<a id="a-FH"></a>初行愿悉发始心。<a id="a-FI"></a>次行终见佛性。<a id="a-FJ"></a>尔时世尊下。<a id="a-FK"></a>第三述成又三。<a id="a-FL"></a>一述其现世。<a id="a-FM"></a>二汝昔已于下述其过去。<a id="a-FN"></a>三从今已往述其未来。<a id="a-FO"></a>亦是劝修。<a id="a-FP"></a>世王经中明佛为说。<a id="a-FQ"></a>文殊为说。<a id="a-FR"></a>王之重罪如须弥山。<a id="a-FS"></a>一切皆灭。<a id="a-FT"></a>所不灭者如芥子许。<a id="a-FU"></a>犹入宾吒地狱。<a id="a-FV"></a>虽复在中而无苦痛。<a id="a-FW"></a>又为授记成佛名惟首陀惟沙耶。<a id="a-FX"></a>此言净其所朗。<a id="a-FY"></a>三辞退如文。<a id="a-FZ"></a>天行县指杂华。</p>
  <h2 id="aFa">婴儿行品</h2>
  <p id="aFb">此是第三明婴儿行。<a id="a-Fc"></a>有师言。<a id="a-Fd"></a>借譬得名。<a id="a-Fe"></a>权智为体化物为用。<a id="a-Ff"></a>今明涅槃非大小亦得论大小。<a id="a-Fg"></a>小即婴儿行。<a id="a-Fh"></a>大即如来行。<a id="a-Fi"></a>权智为体可施黄叶。<a id="a-Fj"></a>此不得在如来之行。<a id="a-Fk"></a>文为三。<a id="a-Fl"></a>初明婴儿。<a id="a-Fm"></a>次释婴儿意。<a id="a-Fn"></a>三结婴儿果。<a id="a-Fo"></a>上圣梵两行皆尔此不应无。<a id="a-Fp"></a>就初为二。<a id="a-Fq"></a>一明圆行婴儿。<a id="a-Fr"></a>二明偏行婴儿。<a id="a-Fs"></a>他解。<a id="a-Ft"></a>不起不语是本地婴儿。<a id="a-Fu"></a>此义不然。<a id="a-Fv"></a>汝云婴儿是化他行本地化谁。<a id="a-Fw"></a>今明本地非大非小。<a id="a-Fx"></a>能起大小两化作大小婴儿。<a id="a-Fy"></a>就圆婴儿为二。<a id="a-Fz"></a>一譬二合。<a id="a-G0"></a>譬为四。<a id="a-G1"></a>一不能起。<a id="a-G2"></a>二不能住。<a id="a-G3"></a>三不能来。<a id="a-G4"></a>四不能语。<a id="a-G5"></a>不起譬常。<a id="a-G6"></a>不起边中诸法之相。<a id="a-G7"></a>不住者譬净。<a id="a-G8"></a>不着生死涅槃。<a id="a-G9"></a>不来譬我。<a id="a-GA"></a>不从浅至深动摇彼此。<a id="a-GB"></a>不语譬乐。<a id="a-GC"></a>寂灭涅槃不可言说。<a id="a-GD"></a>此圆婴儿从初发心常观涅槃四德行道。<a id="a-GE"></a>故言不能起住来去语言。<a id="a-GF"></a>呼此婴儿为如来行。<a id="a-GG"></a>佛作此行引上根者。<a id="a-GH"></a>能化所化皆行四德。<a id="a-GI"></a>悉如来行故名如来婴儿行。<a id="a-GJ"></a>上圣梵两行皆先释次第行后释圆行。<a id="a-GK"></a>今品先明圆行后明次第。<a id="a-GL"></a>当是前后赴缘自在。<a id="a-GM"></a>从如来亦尔去是合。<a id="a-GN"></a>向四譬合前三为三如文。<a id="a-GO"></a>次合不语中为四。<a id="a-GP"></a>一究竟故不能语已至大涅槃故。<a id="a-GQ"></a>二明说即无说故不能语。<a id="a-GR"></a>三秘密之言众生不解故不能语。<a id="a-GS"></a>四明随类不同。<a id="a-GT"></a>随他言音于我非语。<a id="a-GU"></a>非语故不能语。<a id="a-GV"></a>是究竟乐。<a id="a-GW"></a>说即无说是常。<a id="a-GX"></a>秘密不解是净。<a id="a-GY"></a>随类是我。<a id="a-GZ"></a>不能语中还具四德。<a id="a-Ga"></a>余三譬亦应如是。<a id="a-Gb"></a>从又婴儿者能说大字去。<a id="a-Gc"></a>是第二明偏行婴儿文为五。<a id="a-Gd"></a>一大字婴儿。<a id="a-Ge"></a>二无知婴儿。<a id="a-Gf"></a>三不作婴儿。<a id="a-Gg"></a>四黄叶婴儿。<a id="a-Gh"></a>五欣厌婴儿。<a id="a-Gi"></a>初大字中二。<a id="a-Gj"></a>有譬有合。<a id="a-Gk"></a>初譬中言大字者婆和是也。<a id="a-Gl"></a>正取和字而为大字。<a id="a-Gm"></a>即是六度菩萨婴儿。<a id="a-Gn"></a>此菩萨三僧祇劫百劫种相志求作佛。<a id="a-Go"></a>此佛是有为半字无常之佛。<a id="a-Gp"></a>故知是和字婴儿。<a id="a-Gq"></a>合文自释文甚分明。<a id="a-Gr"></a>二从又婴儿者不知苦乐下。<a id="a-Gs"></a>是无知婴儿有譬有合。<a id="a-Gt"></a>譬中举六字。<a id="a-Gu"></a>无苦乐是不取舍。<a id="a-Gv"></a>无昼夜是无憎爱。<a id="a-Gw"></a>寻譬文似自行。<a id="a-Gx"></a>合文中合菩萨化他。<a id="a-Gy"></a>当是互现。<a id="a-Gz"></a>前后皆以如来合譬。<a id="a-H0"></a>中间两种以菩萨合譬。<a id="a-H1"></a>亦是互出。<a id="a-H2"></a>佛与菩萨皆能具行诸婴儿行。<a id="a-H3"></a>下文云迦葉及九十三万人悉皆得此五行(云云)。<a id="a-H4"></a>无知是通教菩萨婴儿。<a id="a-H5"></a>达幻化相苦乐平等冤亲不二合文分明。<a id="a-H6"></a>三从又婴儿者不能造作去。<a id="a-H7"></a>是不作婴儿有譬有合。<a id="a-H8"></a>初譬中云不作大逆不作小乘。<a id="a-H9"></a>此是别教菩萨婴儿。<a id="a-HA"></a>次合文云无五逆二乘等心。<a id="a-HB"></a>即是非生死非涅槃。<a id="a-HC"></a>行于中道菩萨之行。<a id="a-HD"></a>四从又婴儿者啼哭之时下。<a id="a-HE"></a>是黄叶婴儿。<a id="a-HF"></a>有譬有合。<a id="a-HG"></a>初譬中云杨树譬妄常。<a id="a-HH"></a>黄叶譬妄净。<a id="a-HI"></a>木牛马譬妄乐。<a id="a-HJ"></a>木男女譬妄我。<a id="a-HK"></a>次合文中合于天上常乐我净。<a id="a-HL"></a>此中义推应有人中四倒常乐我净。<a id="a-HM"></a>文略不出。<a id="a-HN"></a>五又婴儿者下。<a id="a-HO"></a>欣厌婴儿直法说无譬。<a id="a-HP"></a>文为二。<a id="a-HQ"></a>初略标二释。<a id="a-HR"></a>厌生死时说于二乘即是标。<a id="a-HS"></a>然实无有者是释。<a id="a-HT"></a>又二。<a id="a-HU"></a>初略释二广释。<a id="a-HV"></a>初略者。<a id="a-HW"></a>知生死过是识苦集。<a id="a-HX"></a>见涅槃乐是识道灭。<a id="a-HY"></a>次广者。<a id="a-HZ"></a>有断不断此约集谛。<a id="a-Ha"></a>正使有断习气不断有真不真此约苦谛。<a id="a-Hb"></a>生死中无涅槃则不真。<a id="a-Hc"></a>离生死有涅槃此则有真。<a id="a-Hd"></a>有修不修此约道谛。<a id="a-He"></a>四倒惑等是不修。<a id="a-Hf"></a>四念处等是修。<a id="a-Hg"></a>有得不得此约灭谛。<a id="a-Hh"></a>利使钝使名不得。<a id="a-Hi"></a>见道修道名为得。<a id="a-Hj"></a>然此中先明道次明灭者。<a id="a-Hk"></a>若钝根小乘望果修因灭前道后。<a id="a-Hl"></a>中乘利根道前灭后此亦无在。<a id="a-Hm"></a>问此中偏明五种婴儿。<a id="a-Hn"></a>上何不明五梵行五圣行。<a id="a-Ho"></a>答彼之两行依文则无义推则有。<a id="a-Hp"></a>所言义者以大涅槃心修于三品。<a id="a-Hq"></a>即别菩萨圣行诸佛说已。<a id="a-Hr"></a>声闻缘觉则能奉行。<a id="a-Hs"></a>则是二乘圣行二乘既能奉行。<a id="a-Ht"></a>例知六度通别人天等亦能随分随说奉行故则有也。<a id="a-Hu"></a>梵行中九品增修即是别菩萨梵行。<a id="a-Hv"></a>慈为一切善法根本。<a id="a-Hw"></a>自然摄得声闻六度通教人天等四无量心一切梵行。<a id="a-Hx"></a>何以知然。<a id="a-Hy"></a>此婴儿行同他小善。<a id="a-Hz"></a>小善不一故具列五偏婴儿行。<a id="a-I0"></a>圣行正是自行但明次第不次第故不列余行。<a id="a-I1"></a>梵行是净行化他但列佛菩萨次第不次第梵行六度。<a id="a-I2"></a>通教虽有化他一是具惑。<a id="a-I3"></a>二是半惑非净梵行故不列。<a id="a-I4"></a>二乘及以人天皆无化他故不列之。<a id="a-I5"></a>有无之意大旨如此。<a id="a-I6"></a>从善男子如彼婴儿下。<a id="a-I7"></a>第二释婴儿譬意。<a id="a-I8"></a>文为三。<a id="a-I9"></a>一牒譬二合三释。<a id="a-IA"></a>初牒。<a id="a-IB"></a>金譬妄净。<a id="a-IC"></a>木牛马譬妄乐。<a id="a-ID"></a>非道譬妄常。<a id="a-IE"></a>木男女譬妄我。<a id="a-IF"></a>二如来亦尔但合木男女一意余三可解。<a id="a-IG"></a>三若佛如来下释既知是妄何以诳彼众生。<a id="a-IH"></a>若不以妄引堕邪因果无由得出。<a id="a-II"></a>今以妄引破彼邪因。<a id="a-IJ"></a>则因缚众生想破。<a id="a-IK"></a>破彼邪果则果缚众生想破。<a id="a-IL"></a>是名破众生相。<a id="a-IM"></a>众生相破由此妄引。<a id="a-IN"></a>人天婴儿其意既尔显余可解。<a id="a-IO"></a>若于众生中下。<a id="a-IP"></a>第三明婴儿行果。<a id="a-IQ"></a>若于众生作众生想者。<a id="a-IR"></a>但是婴儿非婴儿行。<a id="a-IS"></a>以于众生不作众生想故。<a id="a-IT"></a>能破众生相即婴儿行成以行成故止不啼哭。<a id="a-IU"></a>以果成故得大涅槃。<a id="a-IV"></a>得果之文分明若此。<a id="a-IW"></a>古来不见如何如何。<a id="a-IX"></a>前圣行梵行立果近在初地。<a id="a-IY"></a>今婴儿行立果远到涅槃。<a id="a-IZ"></a>近远互现勿起偏执。<a id="a-Ia"></a>又初地亦具常乐我净亦呼为大涅槃(云云)。<a id="a-Ib"></a>善男子下。<a id="a-Ic"></a>是大段第三单结次第五行。<a id="a-Id"></a>文为三一总结。<a id="a-Ie"></a>二迦葉领。<a id="a-If"></a>三佛述如文。</p>
 </body>
</html>