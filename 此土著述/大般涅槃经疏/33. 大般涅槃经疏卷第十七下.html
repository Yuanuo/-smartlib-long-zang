<!doctype html>
<html id="z3KvlqO4fb" data-ver="883">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十七下</h1>
  <h2 id="a2">迦葉品之五</h2>
  <p id="a3"></p>
  <p id="a4">起卷是第三单明生善两番问答。<a id="a-5"></a>初为三。<a id="a-6"></a>一缘起。<a id="a-7"></a>二正问。<a id="a-8"></a>三结问。<a id="a-9"></a>缘起中法譬合(云云)。<a id="a-A"></a>若从是义下二正问。<a id="a-B"></a>用烦恼为众生众生复是烦恼。<a id="a-C"></a>烦恼为众生即是因苦而无善。<a id="a-D"></a>众生复是烦恼即是果苦不善。<a id="a-E"></a>若尔俱不善云何而得生于善法。<a id="a-F"></a>何得复有妙药王耶。<a id="a-G"></a>若言下三结问。<a id="a-H"></a>佛答为三。<a id="a-I"></a>初叹问。<a id="a-J"></a>次合前譬。<a id="a-K"></a>三结能修之人即佛性力。<a id="a-L"></a>初叹如文。<a id="a-M"></a>雪山下次合前譬。<a id="a-N"></a>然前妙药譬于佛性。<a id="a-O"></a>今云药王即净梵行。<a id="a-P"></a>在言少异。<a id="a-Q"></a>若有众生下三结如文迦葉白佛下第二问答。<a id="a-R"></a>正出所生之行此更问前意。<a id="a-S"></a>何等众生有清净梵行。<a id="a-T"></a>佛答为二。<a id="a-U"></a>初总答所问。<a id="a-V"></a>次别答。<a id="a-W"></a>初总中先譬次合。<a id="a-X"></a>佛答意者。<a id="a-Y"></a>众生亦不尽具有此梵行。<a id="a-Z"></a>如世果子其已是果。<a id="a-a"></a>但此果不必并生于子。<a id="a-b"></a>鸟食火烧水烂则不能生。<a id="a-c"></a>不被三事即能生子。<a id="a-d"></a>众生亦尔。<a id="a-e"></a>不能修者是烦恼果。<a id="a-f"></a>而于果上复生惑因。<a id="a-g"></a>若修善者即但有惑果无有惑因。<a id="a-h"></a>即此众生身中有清净梵行。<a id="a-i"></a>众生观受下第二别答明修观解。<a id="a-j"></a>文为五。<a id="a-k"></a>一观受。<a id="a-l"></a>二观想。<a id="a-m"></a>三观欲。<a id="a-n"></a>四观业。<a id="a-o"></a>五观十二因缘。<a id="a-p"></a>此之五观但成两科。<a id="a-q"></a>前四观五阴。<a id="a-r"></a>后一观因缘。<a id="a-s"></a>观五阴中何故不观识色两阴。<a id="a-t"></a>识初起时未别苦乐。<a id="a-u"></a>论人云。<a id="a-v"></a>识得实法想得假名。<a id="a-w"></a>未能分别是故不观。<a id="a-x"></a>色阴粗浅故亦不观。<a id="a-y"></a>三阴猛盛所以观之。<a id="a-z"></a>于三阴中受想不开。<a id="a-10"></a>行阴开二。<a id="a-11"></a>谓欲业是。<a id="a-12"></a>所以然者行阴过重是故开之。<a id="a-13"></a>观中一一例皆有四。<a id="a-14"></a>一观受体。<a id="a-15"></a>二观受因。<a id="a-16"></a>三观受果。<a id="a-17"></a>四明修道。<a id="a-18"></a>初观受体。<a id="a-19"></a>夫受心者只是果报。<a id="a-1A"></a>言近因者以受是五果之末。<a id="a-1B"></a>从于此处复起三因生诸烦恼名触因缘。<a id="a-1C"></a>言因缘者触名不定无别自体。<a id="a-1D"></a>亦可说识为触。<a id="a-1E"></a>亦可说想为触。<a id="a-1F"></a>此是次第因缘。<a id="a-1G"></a>言无明触即是烦恼前心。<a id="a-1H"></a>言明触者即是无漏前心。<a id="a-1I"></a>言非明无明触者即是有漏诸善前心。<a id="a-1J"></a>复当更观下第二观受因。<a id="a-1K"></a>前讨受因无所从生。<a id="a-1L"></a>后明从和合生。<a id="a-1M"></a>次观果报下即第三观果。<a id="a-1N"></a>若人能作如是下第四修道。<a id="a-1O"></a>文云触有三种。<a id="a-1P"></a>一无明触者。<a id="a-1Q"></a>若行心作恶即识想受三名无明触。<a id="a-1R"></a>行心起善即前三心名为明触。<a id="a-1S"></a>行在无记非善非恶。<a id="a-1T"></a>即前三心名非明无明触。<a id="a-1U"></a>又一解如次。<a id="a-1V"></a>文云明触即入圣道。<a id="a-1W"></a>余之二触增长诸恶。<a id="a-1X"></a>复次善男子下。<a id="a-1Y"></a>第二观想例前为四。<a id="a-1Z"></a>此言想者非谓想阴。<a id="a-1a"></a>以行心中别有想倒。<a id="a-1b"></a>又思惟中名想倒心倒。<a id="a-1c"></a>见谛之中名为见倒。<a id="a-1d"></a>今乃总论不得名见通名为想。<a id="a-1e"></a>又云无色界为一切想者。<a id="a-1f"></a>无色界中乃有不用处非谓一切。<a id="a-1g"></a>但前二是一切故以为名观想体中又二。<a id="a-1h"></a>先正观体。<a id="a-1i"></a>次问答(云云)。<a id="a-1j"></a>初问中云灭受想名解脱者。<a id="a-1k"></a>数人云。<a id="a-1l"></a>得解脱者不止灭。<a id="a-1m"></a>此二心灭一切心乃得解脱。<a id="a-1n"></a>今偏言二心者过患多故受心修禅想修无色。<a id="a-1o"></a>受心味禅想计无色以为涅槃。<a id="a-1p"></a>论家不尔。<a id="a-1q"></a>缘世谛名想受。<a id="a-1r"></a>缘真谛名慧心。<a id="a-1s"></a>世谛想心可灭得脱。<a id="a-1t"></a>真谛慧心不可灭。<a id="a-1u"></a>与数大同。<a id="a-1v"></a>故迦葉难云。<a id="a-1w"></a>灭一切法名为解脱。<a id="a-1x"></a>岂灭两心得解脱耶。<a id="a-1y"></a>佛答须灭一切方得解脱。<a id="a-1z"></a>佛或时总说即摄一切。<a id="a-20"></a>或时别说。<a id="a-21"></a>今说受想二灭即得解脱。<a id="a-22"></a>此则总论已说一切。<a id="a-23"></a>文中初云。<a id="a-24"></a>因众生说闻者解法者。<a id="a-25"></a>即是因于众生说善恶等法闻即得解。<a id="a-26"></a>又云。<a id="a-27"></a>因法说众生众生得解者。<a id="a-28"></a>先说善法须近。<a id="a-29"></a>恶法须舍。<a id="a-2A"></a>众生闻此即能得解。<a id="a-2B"></a>此两意正酬前问。<a id="a-2C"></a>次观想因亦二。<a id="a-2D"></a>先正观因。<a id="a-2E"></a>次两番问答。<a id="a-2F"></a>三观果四修道悉如文。<a id="a-2G"></a>复次智者观欲下。<a id="a-2H"></a>第三观欲即是烦恼门。<a id="a-2I"></a>亦例有四。<a id="a-2J"></a>此初观欲。<a id="a-2K"></a>体正是内心。<a id="a-2L"></a>今但举外尘者。<a id="a-2M"></a>能生心欲故名尘为欲。<a id="a-2N"></a>此即因中说果。<a id="a-2O"></a>倒想因缘便生于受下。<a id="a-2P"></a>第二观欲因。<a id="a-2Q"></a>次观下三观果报。<a id="a-2R"></a>是故下四修道。<a id="a-2S"></a>复次智者下。<a id="a-2T"></a>第四观业亦为四。<a id="a-2U"></a>先观体。<a id="a-2V"></a>文云。<a id="a-2W"></a>受想触欲是烦恼者。<a id="a-2X"></a>数论二解。<a id="a-2Y"></a>一云。<a id="a-2Z"></a>受想触欲心王起时数即随起。<a id="a-2a"></a>此中云受想者。<a id="a-2b"></a>即是十通。<a id="a-2c"></a>心数中四数。<a id="a-2d"></a>受即痛数。<a id="a-2e"></a>既属通心俱通善恶。<a id="a-2f"></a>心数起善即名为善。<a id="a-2g"></a>心数起恶即名烦恼。<a id="a-2h"></a>今据起恶言之。<a id="a-2i"></a>论云无王数异。<a id="a-2j"></a>此中云受想四者。<a id="a-2k"></a>即是四心但无色阴。<a id="a-2l"></a>触即是识。<a id="a-2m"></a>欲即行阴。<a id="a-2n"></a>若行起善即名为善。<a id="a-2o"></a>若行起恶即名烦恼。<a id="a-2p"></a>此中正明作恶义也。<a id="a-2q"></a>又言能作生业不作受业者二释。<a id="a-2r"></a>一云。<a id="a-2s"></a>由此烦恼因缘不绝故云生业。<a id="a-2t"></a>而不能分别五盖果报诸受差别。<a id="a-2u"></a>故不作受。<a id="a-2v"></a>二云。<a id="a-2w"></a>由此烦恼润业得生。<a id="a-2x"></a>故言能作生业。<a id="a-2y"></a>而不能招。<a id="a-2z"></a>舍受二舍中容舍心。<a id="a-30"></a>既是烦恼云何能润生。<a id="a-31"></a>于受乐受正是乐心。<a id="a-32"></a>复不能润。<a id="a-33"></a>此并论润业生义。<a id="a-34"></a>与业共行则有二种者。<a id="a-35"></a>欲出业体比论业时。<a id="a-36"></a>犹有于惑故言与业共行。<a id="a-37"></a>而业法不同故具为生受二业。<a id="a-38"></a>又云身口二业亦名为业亦名果者。<a id="a-39"></a>其能造作即名为业。<a id="a-3A"></a>复畅口意即名为果。<a id="a-3B"></a>意但是业无自畅义故不名果。<a id="a-3C"></a>又云正业是意。<a id="a-3D"></a>以意正是业体故也。<a id="a-3E"></a>期业为身口业者。<a id="a-3F"></a>以身口自然符会。<a id="a-3G"></a>有若期契故云期业也。<a id="a-3H"></a>第三观果报又二。<a id="a-3I"></a>初正解四业。<a id="a-3J"></a>次两番问答料简。<a id="a-3K"></a>初如文。<a id="a-3L"></a>初番问如文。<a id="a-3M"></a>答中云无漏名果不名报者。<a id="a-3N"></a>或时云果报不异。<a id="a-3O"></a>此中判别。<a id="a-3P"></a>私谓无漏是习果。<a id="a-3Q"></a>故但云果不得云报。<a id="a-3R"></a>次番问如文。<a id="a-3S"></a>答中云又言十不善法有上中下。<a id="a-3T"></a>重苦入地狱。<a id="a-3U"></a>轻苦入饿鬼。<a id="a-3V"></a>不重不轻在畜生。<a id="a-3W"></a>十善有四报在四洲。<a id="a-3X"></a>阎浮年命果报最劣下业之果。<a id="a-3Y"></a>而言上上者。<a id="a-3Z"></a>取其修道行善边胜。<a id="a-3a"></a>四有智之人下修道。<a id="a-3b"></a>复次智者观业烦恼已下。<a id="a-3c"></a>第五是观十二缘。<a id="a-3d"></a>文亦有四。<a id="a-3e"></a>谓烦恼业有苦。<a id="a-3f"></a>但今文准前受想等皆具四门。<a id="a-3g"></a>今文但云烦恼等。<a id="a-3h"></a>私云十二缘中体因果报三义具足。<a id="a-3i"></a>能观之智即是修道。<a id="a-3j"></a>且依现文即是果报。<a id="a-3k"></a>以此文推烦恼得苦。<a id="a-3l"></a>业亦得苦。<a id="a-3m"></a>不应云烦恼不能招报。<a id="a-3n"></a>十地经分十二因缘为三道。<a id="a-3o"></a>谓烦恼业苦。<a id="a-3p"></a>无明爱取是烦恼道。<a id="a-3q"></a>行有是业道。<a id="a-3r"></a>识等及老死是苦道。<a id="a-3s"></a>此中为四长出于有。<a id="a-3t"></a>即指现在五果为有。<a id="a-3u"></a>生死为苦。<a id="a-3v"></a>苦之与有此亦无定。<a id="a-3w"></a>而上文明八苦。<a id="a-3x"></a>不取识名色但取老死。<a id="a-3y"></a>故作此说。<a id="a-3z"></a>然此四句若具存其相。<a id="a-40"></a>一从烦恼生烦恼。<a id="a-41"></a>二从烦恼生业。<a id="a-42"></a>三从烦恼生有。<a id="a-43"></a>四从烦恼生苦。<a id="a-44"></a>次更约业。<a id="a-45"></a>一从业生业。<a id="a-46"></a>二从业生惑。<a id="a-47"></a>三从业生有。<a id="a-48"></a>四从业生苦。<a id="a-49"></a>后两句亦尔。<a id="a-4A"></a>即应十六句。<a id="a-4B"></a>今文但九句。<a id="a-4C"></a>亦有经本说十二句者。<a id="a-4D"></a>但九句少十二句多。<a id="a-4E"></a>准理应有十一句。<a id="a-4F"></a>何者十二因缘次第相生。<a id="a-4G"></a>如因无明生行因行生识乃至因生生老死。<a id="a-4H"></a>老死不知更生何等。<a id="a-4I"></a>若尔只十一句。<a id="a-4J"></a>但出经者安十二时。<a id="a-4K"></a>意欲彰于十二因缘。<a id="a-4L"></a>今此不足只是广略不同。<a id="a-4M"></a>夫相生者有前生后后逆生前。<a id="a-4N"></a>复有跨节相生。<a id="a-4O"></a>且作初句烦恼生烦恼。<a id="a-4P"></a>无明是本。<a id="a-4Q"></a>即是烦恼而生爱取。<a id="a-4R"></a>烦恼生业即是无明生行。<a id="a-4S"></a>烦恼生有者即是无明生识等。<a id="a-4T"></a>烦恼生苦即生老死。<a id="a-4U"></a>第二句从业生业者从行生有。<a id="a-4V"></a>从业生烦恼者行生无明。<a id="a-4W"></a>从业生有者行生识等。<a id="a-4X"></a>从业生苦者即是行生老死。<a id="a-4Y"></a>第三句从有生有者识生六入等。<a id="a-4Z"></a>从有生烦恼者即识生无明。<a id="a-4a"></a>从有生业者识生行。<a id="a-4b"></a>从有生苦者即识生老死。<a id="a-4c"></a>第四句从苦生苦是从生生老死。<a id="a-4d"></a>从苦生烦恼者从老死生无明。<a id="a-4e"></a>从苦生业者即老死生行有。<a id="a-4f"></a>从苦生有者即识等五果。<a id="a-4g"></a>文云。<a id="a-4h"></a>内外爱则有爱。<a id="a-4i"></a>苦者经有二文。<a id="a-4j"></a>一云受苦。<a id="a-4k"></a>二云爱苦。<a id="a-4l"></a>爱义稍弱义解皆通。<a id="a-4m"></a>言受者由此受故则受于苦。<a id="a-4n"></a>言爱苦者经中多言恩爱为苦。<a id="a-4o"></a>就观因缘。<a id="a-4p"></a>今亦准前四观不同。<a id="a-4q"></a>体中为四。<a id="a-4r"></a>一明因果相生。<a id="a-4s"></a>二观五道皆苦。<a id="a-4t"></a>三观三界皆苦。<a id="a-4u"></a>四观八苦。<a id="a-4v"></a>初又二。<a id="a-4w"></a>初正辨相生。<a id="a-4x"></a>后结十二义。<a id="a-4y"></a>相生九句并相关如文。<a id="a-4z"></a>有智之人观地下。<a id="a-50"></a>第二观五道苦。<a id="a-51"></a>就五道中具有十二因缘。<a id="a-52"></a>中烦恼等四。<a id="a-53"></a>地狱即是苦。<a id="a-54"></a>烦恼即是烦恼。<a id="a-55"></a>业即是业体即是有。<a id="a-56"></a>例余道亦然。<a id="a-57"></a>智者深观三界下。<a id="a-58"></a>第三观三界皆苦。<a id="a-59"></a>然三界未必皆苦。<a id="a-5A"></a>唯三涂是苦。<a id="a-5B"></a>人天至第三禅皆乐。<a id="a-5C"></a>第四禅是舍。<a id="a-5D"></a>此且一边。<a id="a-5E"></a>若依如来初成道时。<a id="a-5F"></a>手指上下三界皆苦。<a id="a-5G"></a>智者若能下。<a id="a-5H"></a>第四观八苦智者深观下。<a id="a-5I"></a>第二观苦因。<a id="a-5J"></a>文云。<a id="a-5K"></a>苦因即爱无明者。<a id="a-5L"></a>小乘中业烦恼为苦因。<a id="a-5M"></a>大乘中即爱有无明为苦因。<a id="a-5N"></a>小乘业为苦本无明为旁。<a id="a-5O"></a>是故文云。<a id="a-5P"></a>爱为集谛皆用烦恼为苦本。<a id="a-5Q"></a>文云。<a id="a-5R"></a>爱无明有内外者。<a id="a-5S"></a>有二义。<a id="a-5T"></a>且出爱内外者。<a id="a-5U"></a>见外色境生心想著名为外爱。<a id="a-5V"></a>自心起染名为内爱。<a id="a-5W"></a>见他人身是外爱。<a id="a-5X"></a>见自己身是内爱。<a id="a-5Y"></a>无明者内心不了名内无明。<a id="a-5Z"></a>不别外事即外无明。<a id="a-5a"></a>文云。<a id="a-5b"></a>爱因缘取取因缘爱者。<a id="a-5c"></a>此如十二因缘。<a id="a-5d"></a>顺则爱缘取。<a id="a-5e"></a>逆则取缘爱。<a id="a-5f"></a>此二义者还是取爱互相因待。<a id="a-5g"></a>如无明缘行行缘无明。<a id="a-5h"></a>亦因亦果。<a id="a-5i"></a>三观果报。<a id="a-5j"></a>四智者下修道如文。<a id="a-5k"></a>迦葉白佛云何下。<a id="a-5l"></a>品中第二叹经。<a id="a-5m"></a>分文为三。<a id="a-5n"></a>一正就教叹。<a id="a-5o"></a>二就行叹。<a id="a-5p"></a>三就佛叹。<a id="a-5q"></a>初正难教。<a id="a-5r"></a>能生中道佛性遂使阐提还生善根。<a id="a-5s"></a>是故叹教。<a id="a-5t"></a>依教而行此行希有。<a id="a-5u"></a>是故叹行。<a id="a-5v"></a>佛是教主是故叹佛。<a id="a-5w"></a>此即叹三宝也。<a id="a-5x"></a>初教中文有二番问答。<a id="a-5y"></a>初问意者云何梵行之缘。<a id="a-5z"></a>此非正问梵行之体。<a id="a-60"></a>佛答一切法是此乃通答。<a id="a-61"></a>一切诸法皆能生行。<a id="a-62"></a>此文意在涅槃满教含一切法。<a id="a-63"></a>后义自现。<a id="a-64"></a>第二番问答正是叹经。<a id="a-65"></a>问意者经能生行云何通。<a id="a-66"></a>言一切法。<a id="a-67"></a>是佛答二。<a id="a-68"></a>先叹。<a id="a-69"></a>后答。<a id="a-6A"></a>答中意者只此涅槃是一切法。<a id="a-6B"></a>又二。<a id="a-6C"></a>先广举二十五譬。<a id="a-6D"></a>后善男子下结指涅槃叹此经也。<a id="a-6E"></a>第二十五中云割习气者。<a id="a-6F"></a>轻品同断。<a id="a-6G"></a>今断最轻无明以习气为言。<a id="a-6H"></a>若三藏通教皆先断正后断习。<a id="a-6I"></a>正是界内正习。<a id="a-6J"></a>若依别教先断界内正习。<a id="a-6K"></a>次断界外正。<a id="a-6L"></a>次断界外习。<a id="a-6M"></a>依圆教界内外正习一时同断。<a id="a-6N"></a>今文云。<a id="a-6O"></a>断习者。<a id="a-6P"></a>即是叹圆教同断之意非方便也如我先说下。<a id="a-6Q"></a>第二就行为叹为二。<a id="a-6R"></a>初明道品。<a id="a-6S"></a>次明十想。<a id="a-6T"></a>此有两义。<a id="a-6U"></a>一为行之要。<a id="a-6V"></a>二皆是大行。<a id="a-6W"></a>言行要者。<a id="a-6X"></a>菩萨应修六度四等为行之要。<a id="a-6Y"></a>何得以声闻道品十想为要。<a id="a-6Z"></a>此明道品取真解之位已上。<a id="a-6a"></a>十想取方便之位。<a id="a-6b"></a>此是似解。<a id="a-6c"></a>正观是入道宗。<a id="a-6d"></a>宁非要耶。<a id="a-6e"></a>又以大涅槃心修则非二乘法。<a id="a-6f"></a>言大行者欲摄众善。<a id="a-6g"></a>无非大士之所行故。<a id="a-6h"></a>初明道品于中为二。<a id="a-6i"></a>初正明道品体。<a id="a-6j"></a>次明道品因缘。<a id="a-6k"></a>初体又三。<a id="a-6l"></a>一明真解为是。<a id="a-6m"></a>二明有漏则非。<a id="a-6n"></a>三还结真是。<a id="a-6o"></a>庄严解道品云。<a id="a-6p"></a>三四是外凡所观。<a id="a-6q"></a>二五是内凡能观。<a id="a-6r"></a>八七是真圣作观。<a id="a-6s"></a>开善云不尔。<a id="a-6t"></a>三十七品通内外凡。<a id="a-6u"></a>三四二五并是内凡似解之观。<a id="a-6v"></a>八七皆是真圣观之。<a id="a-6w"></a>八正是见谛。<a id="a-6x"></a>七觉是思惟。<a id="a-6y"></a>观师弹庄严云。<a id="a-6z"></a>大品明三十七品是出世法。<a id="a-70"></a>云何三四是外凡。<a id="a-71"></a>弹开善云。<a id="a-72"></a>此文世第一法非净梵行。<a id="a-73"></a>三十七品是清净梵行。<a id="a-74"></a>云何外凡而能观之。<a id="a-75"></a>天台明道品多种。<a id="a-76"></a>具在止观道品文中。<a id="a-77"></a>庄严据约位道品。<a id="a-78"></a>开善据通修道品。<a id="a-79"></a>皆是一涂(云云)。<a id="a-7A"></a>就初明是有四。<a id="a-7B"></a>第一明三十七品为梵行之宗。<a id="a-7C"></a>若离如是下。<a id="a-7D"></a>第二明离道品则不得果。<a id="a-7E"></a>以是因缘下。<a id="a-7F"></a>第三结是。<a id="a-7G"></a>何以故下。<a id="a-7H"></a>第四释是之意。<a id="a-7I"></a>迦葉白佛有漏之法下。<a id="a-7J"></a>第二明非有四番问答。<a id="a-7K"></a>此初番问中明有漏善非。<a id="a-7L"></a>问意云。<a id="a-7M"></a>有漏之善亦资生无漏。<a id="a-7N"></a>何故不说以为梵行。<a id="a-7O"></a>答以其体是倒故。<a id="a-7P"></a>是故不得言是。<a id="a-7Q"></a>倒者不明有漏之善有常无常等倒。<a id="a-7R"></a>但既是有漏则有执心不能无得。<a id="a-7S"></a>故名为倒。<a id="a-7T"></a>迦葉白佛世第一法下。<a id="a-7U"></a>第二问答。<a id="a-7V"></a>问意欲举世法为难故先定义宗。<a id="a-7W"></a>佛言有漏者佛答。<a id="a-7X"></a>开善云。<a id="a-7Y"></a>五方便皆带取相实是有漏。<a id="a-7Z"></a>然又是相似无漏。<a id="a-7a"></a>但未能断漏。<a id="a-7b"></a>不摄无漏之异故言有漏。<a id="a-7c"></a>然其体实不执。<a id="a-7d"></a>故难文即云性非倒也。<a id="a-7e"></a>世尊虽是有漏下。<a id="a-7f"></a>第三问答正难。<a id="a-7g"></a>问意云。<a id="a-7h"></a>虽复谓为有漏而能生解体非颠倒。<a id="a-7i"></a>既其若是何故非梵行。<a id="a-7j"></a>佛答有二。<a id="a-7k"></a>此初言向无漏故不名倒者。<a id="a-7l"></a>明此观发无漏故不名倒。<a id="a-7m"></a>而自体有执。<a id="a-7n"></a>次又言世第一法唯是一心者。<a id="a-7o"></a>正取邻于苦忍为第一法。<a id="a-7p"></a>则唯一刹那心。<a id="a-7q"></a>今佛答意。<a id="a-7r"></a>明我说梵行本令众生发心相续。<a id="a-7s"></a>世法即唯一心是故不取。<a id="a-7t"></a>迦葉白佛众生五识下。<a id="a-7u"></a>第四问答。<a id="a-7v"></a>问中举五识为问文云。<a id="a-7w"></a>众生五识非是颠倒者诸解不同。<a id="a-7x"></a>有说识阴未有取相。<a id="a-7y"></a>或言识心有相。<a id="a-7z"></a>但轻后三心。<a id="a-80"></a>而今问家云。<a id="a-81"></a>五识非倒者。<a id="a-82"></a>谓但一往得境。<a id="a-83"></a>未分别三假参差之相。<a id="a-84"></a>故说非倒。<a id="a-85"></a>而复云非一心者。<a id="a-86"></a>如眼见色即心心相续若尔者不得不为梵行。<a id="a-87"></a>佛答云然是有漏复是颠倒。<a id="a-88"></a>故知识心已有取相。<a id="a-89"></a>又云体非真实非着想故倒。<a id="a-8A"></a>下文释云。<a id="a-8B"></a>生男女想乃至舍宅瓶衣等想者。<a id="a-8C"></a>识心未得男女形心瓶衣等解。<a id="a-8D"></a>此乃想心而有。<a id="a-8E"></a>此文者欲。<a id="a-8F"></a>明想时何故有执。<a id="a-8G"></a>正由前识心已着色声故生今想着。<a id="a-8H"></a>举果明因也。<a id="a-8I"></a>善男子三十七品下。<a id="a-8J"></a>第三结是也。<a id="a-8K"></a>善男子若有菩萨于三十七品下。<a id="a-8L"></a>第二明道品因缘即能知九义。<a id="a-8M"></a>九义即是道品之用。<a id="a-8N"></a>婆沙中明道品有九性。<a id="a-8O"></a>此则是性。<a id="a-8P"></a>若论其体各有所据。<a id="a-8Q"></a>言九性者。<a id="a-8R"></a>一戒。<a id="a-8S"></a>二定。<a id="a-8T"></a>三慧。<a id="a-8U"></a>四念。<a id="a-8V"></a>五信。<a id="a-8W"></a>六精进。<a id="a-8X"></a>七喜。<a id="a-8Y"></a>八猗。<a id="a-8Z"></a>九舍。<a id="a-8a"></a>约道品中惟三是戒。<a id="a-8b"></a>即正语业命。<a id="a-8c"></a>八种是定。<a id="a-8d"></a>四如意为四定。<a id="a-8e"></a>五定根。<a id="a-8f"></a>六定力。<a id="a-8g"></a>七定觉。<a id="a-8h"></a>八正定。<a id="a-8i"></a>九种是慧。<a id="a-8j"></a>四念处为四。<a id="a-8k"></a>慧根慧力为六。<a id="a-8l"></a>择法觉分为七。<a id="a-8m"></a>正见正思惟为九。<a id="a-8n"></a>四种是念。<a id="a-8o"></a>念根念力正念念觉分。<a id="a-8p"></a>两种是信。<a id="a-8q"></a>信根信力。<a id="a-8r"></a>八种是精进。<a id="a-8s"></a>四正勤为四。<a id="a-8t"></a>根力为六。<a id="a-8u"></a>正精进及精进觉分为八。<a id="a-8v"></a>所余各一。<a id="a-8w"></a>此文有五。<a id="a-8x"></a>一列名。<a id="a-8y"></a>二明体。<a id="a-8z"></a>三释义。<a id="a-90"></a>四约法。<a id="a-91"></a>五料简。<a id="a-92"></a>此第一列名。<a id="a-93"></a>然此九义即为三别。<a id="a-94"></a>初四是道品之因。<a id="a-95"></a>中三是道品之体。<a id="a-96"></a>后二是道品之果。<a id="a-97"></a>言前四因者。<a id="a-98"></a>根是欲欲发心求于菩提。<a id="a-99"></a>因是明无明。<a id="a-9A"></a>善因是明。<a id="a-9B"></a>恶因是无明。<a id="a-9C"></a>摄是收摄不令散失。<a id="a-9D"></a>增是善思惟思惟作善。<a id="a-9E"></a>所以此四是因。<a id="a-9F"></a>主是念。<a id="a-9G"></a>导是定。<a id="a-9H"></a>胜是慧。<a id="a-9I"></a>既云念定慧宁非是体。<a id="a-9J"></a>实是解脱即少分。<a id="a-9K"></a>毕竟即涅槃果。<a id="a-9L"></a>此二岂非是果。<a id="a-9M"></a>迦葉白佛下第二明体。<a id="a-9N"></a>先问。<a id="a-9O"></a>次答。<a id="a-9P"></a>答又二。<a id="a-9Q"></a>先赞问。<a id="a-9R"></a>次正答。<a id="a-9S"></a>答中云因名明触者。<a id="a-9T"></a>即善知识之缘。<a id="a-9U"></a>善男子善欲即是下。<a id="a-9V"></a>第三释九义即为九文。<a id="a-9W"></a>此先释欲为根本又。<a id="a-9X"></a>二先释。<a id="a-9Y"></a>次料简。<a id="a-9Z"></a>释中二。<a id="a-9a"></a>先答。<a id="a-9b"></a>次譬。<a id="a-9c"></a>次料简中有两番问答。<a id="a-9d"></a>世尊云何明触下第二释。<a id="a-9e"></a>触最有多句。<a id="a-9f"></a>以触无定。<a id="a-9g"></a>然则随有触对之义皆得说也。<a id="a-9h"></a>文云。<a id="a-9i"></a>因正命故得净根戒。<a id="a-9j"></a>前明正命已。<a id="a-9k"></a>是木叉。<a id="a-9l"></a>木叉云戒。<a id="a-9m"></a>此中又未明定共道共。<a id="a-9n"></a>何以知然。<a id="a-9o"></a>下文自云。<a id="a-9p"></a>因净根戒得乐寂静始是得定能善思惟。<a id="a-9q"></a>始是得慧既未明定慧。<a id="a-9r"></a>云何已有道定戒耶。<a id="a-9s"></a>而今得木叉竟。<a id="a-9t"></a>在道定前而说净根戒者。<a id="a-9u"></a>有二释。<a id="a-9v"></a>初云。<a id="a-9w"></a>前明正命是木叉戒正是坚持不犯。<a id="a-9x"></a>此复明净根者。<a id="a-9y"></a>更明此戒渐细乃能摄护五根不令起过。<a id="a-9z"></a>故谓净根。<a id="a-A0"></a>二云。<a id="a-A1"></a>不言净于五根。<a id="a-A2"></a>但菩萨自有信等诸根。<a id="a-A3"></a>戒有能生之义。<a id="a-A4"></a>即戒为根。<a id="a-A5"></a>此戒既净能生定慧等法。<a id="a-A6"></a>故谓净根戒。<a id="a-A7"></a>十住论。<a id="a-A8"></a>优婆塞戒经。<a id="a-A9"></a>并有净根之说。<a id="a-AA"></a>受名摄取下第三释摄受。<a id="a-AB"></a>前明观受。<a id="a-AC"></a>受是生烦恼之始摄取烦恼。<a id="a-AD"></a>今明受生道品。<a id="a-AE"></a>故还谓受为摄取。<a id="a-AF"></a>因善思惟下第四释增。<a id="a-AG"></a>谓因思惟故心解增进故名为增。<a id="a-AH"></a>其中先倡。<a id="a-AI"></a>次释。<a id="a-AJ"></a>若观能破下第五释念。<a id="a-AK"></a>有法譬合也。<a id="a-AL"></a>既入定已下第六释导。<a id="a-AM"></a>谓定能导生于智故有导名。<a id="a-AN"></a>是三十七品下第七释胜。<a id="a-AO"></a>有法譬合。<a id="a-AP"></a>意言慧能正断故名为胜。<a id="a-AQ"></a>虽因修习下第八释实。<a id="a-AR"></a>先举定伏非实。<a id="a-AS"></a>次正明智断是实。<a id="a-AT"></a>是三十七品下第九释毕竟。<a id="a-AU"></a>其中二。<a id="a-AV"></a>先明四沙门果犹非毕竟。<a id="a-AW"></a>后正明得大涅槃乃为究竟。<a id="a-AX"></a>而文言除断三十七品所行之事。<a id="a-AY"></a>谓得果之日因中有为诸慧悉舍。<a id="a-AZ"></a>复次善爱念。<a id="a-Aa"></a>心下。<a id="a-Ab"></a>第四明约法又三。<a id="a-Ac"></a>一约法。<a id="a-Ad"></a>二约人。<a id="a-Ae"></a>三就譬。<a id="a-Af"></a>此初就法明。<a id="a-Ag"></a>其中九法为三意。<a id="a-Ah"></a>前四是因。<a id="a-Ai"></a>中三是体。<a id="a-Aj"></a>后二是果。<a id="a-Ak"></a>复次欲者即发心下第二就人。<a id="a-Al"></a>此中九法为二。<a id="a-Am"></a>前四就因。<a id="a-An"></a>后五就果。<a id="a-Ao"></a>然因中通内凡。<a id="a-Ap"></a>果地通学与无学。<a id="a-Aq"></a>复次欲名为识下第三就譬。<a id="a-Ar"></a>此又三解。<a id="a-As"></a>一开善云。<a id="a-At"></a>此举十二因缘是九法之境。<a id="a-Au"></a>道品缘此境也。<a id="a-Av"></a>二者今之所用此是就譬明此。<a id="a-Aw"></a>九法次第如十二缘相生。<a id="a-Ax"></a>此九法亦尔。<a id="a-Ay"></a>次第相生。<a id="a-Az"></a>然此十二因缘有三事难解。<a id="a-B0"></a>一不具足。<a id="a-B1"></a>二识支重出。<a id="a-B2"></a>三不次第。<a id="a-B3"></a>所以不具者正为存略。<a id="a-B4"></a>而略行不略无明者。<a id="a-B5"></a>以无明是因缘根本。<a id="a-B6"></a>所以识支重出者。<a id="a-B7"></a>一正是识支。<a id="a-B8"></a>二谓触为识。<a id="a-B9"></a>所以不次第者。<a id="a-BA"></a>正欲明因缘轮转无穷不定次第。<a id="a-BB"></a>迦葉菩萨言根本因增下。<a id="a-BC"></a>第五料简。<a id="a-BD"></a>先问次答。<a id="a-BE"></a>答有五复次。<a id="a-BF"></a>初复次云根者初发可解。<a id="a-BG"></a>因者即是相似。<a id="a-BH"></a>是即初后两心相续不断。<a id="a-BI"></a>增者灭相似得相似者即灭前相似心。<a id="a-BJ"></a>更复得后相似之心。<a id="a-BK"></a>而但简三法。<a id="a-BL"></a>其中有三道之说。<a id="a-BM"></a>见道即见谛道修道即思惟道。<a id="a-BN"></a>唯除罗汉果。<a id="a-BO"></a>无学即罗汉。<a id="a-BP"></a>迦葉菩萨言如佛所说下。<a id="a-BQ"></a>第二就十想明行。<a id="a-BR"></a>先问次答。<a id="a-BS"></a>答中有三。<a id="a-BT"></a>初总标。<a id="a-BU"></a>次解释。<a id="a-BV"></a>三总结。<a id="a-BW"></a>此初总标十想次列。<a id="a-BX"></a>然论其体实是慧也。<a id="a-BY"></a>以想名说之。<a id="a-BZ"></a>初作观时未能明了想像其事。<a id="a-Ba"></a>后观成时从方便立名亦名为想。<a id="a-Bb"></a>若论其位则通浅深。<a id="a-Bc"></a>以其初习亦名十想。<a id="a-Bd"></a>大品中亦有十想。<a id="a-Be"></a>释论云。<a id="a-Bf"></a>初习名九想。<a id="a-Bg"></a>成就名十想。<a id="a-Bh"></a>名数大略与此是同。<a id="a-Bi"></a>但有两异。<a id="a-Bj"></a>一者大品剩有不净想断想。<a id="a-Bk"></a>二者大品无有多过罪想及无爱想。<a id="a-Bl"></a>其中离恶想即离解脱想。<a id="a-Bm"></a>尽想即灭想但此十想为二。<a id="a-Bn"></a>前六明观行。<a id="a-Bo"></a>后四明出离。<a id="a-Bp"></a>就前六为二。<a id="a-Bq"></a>初三是正观。<a id="a-Br"></a>谓苦无常无我。<a id="a-Bs"></a>后之三想相成而已。<a id="a-Bt"></a>古来二解。<a id="a-Bu"></a>一云。<a id="a-Bv"></a>别相主对以死想成无常。<a id="a-Bw"></a>不可乐想成苦。<a id="a-Bx"></a>厌离食想成无我。<a id="a-By"></a>言食厌成无我者。<a id="a-Bz"></a>然世间人于食生贪者。<a id="a-C0"></a>只由计我欲美其色故。<a id="a-C1"></a>佛知无我即不贪求精好饮食。<a id="a-C2"></a>故知厌食成无我想。<a id="a-C3"></a>不可乐成苦想者。<a id="a-C4"></a>所以瑞应经云。<a id="a-C5"></a>三界皆苦何可乐者。<a id="a-C6"></a>死想成无常者此最易见。<a id="a-C7"></a>以死故无常。<a id="a-C8"></a>言通相成者。<a id="a-C9"></a>只由食厌不可乐死故无我。<a id="a-CA"></a>亦只由食厌不可乐死故苦。<a id="a-CB"></a>由食厌不可乐死故无常。<a id="a-CC"></a>后四想者多过罪想通厌世间。<a id="a-CD"></a>离解脱想与灭想为异者三解。<a id="a-CE"></a>一云。<a id="a-CF"></a>断因尽为离。<a id="a-CG"></a>断果尽为灭。<a id="a-CH"></a>二云。<a id="a-CI"></a>分知为离。<a id="a-CJ"></a>全尽为灭。<a id="a-CK"></a>三云。<a id="a-CL"></a>伏惑为离。<a id="a-CM"></a>断除为灭。<a id="a-CN"></a>无爱想者。<a id="a-CO"></a>既离灭之后故心无爱着。<a id="a-CP"></a>文云称比丘义可知。<a id="a-CQ"></a>故下云称可沙门之相。<a id="a-CR"></a>迦葉言云何名为下。<a id="a-CS"></a>第二解释又三。<a id="a-CT"></a>初别解六想。<a id="a-CU"></a>次总叹六想。<a id="a-CV"></a>三略标。<a id="a-CW"></a>四想。<a id="a-CX"></a>此初先别解六想。<a id="a-CY"></a>无常为初。<a id="a-CZ"></a>先问。<a id="a-Ca"></a>次答。<a id="a-Cb"></a>答中六想自为六文初无常中二。<a id="a-Cc"></a>先标。<a id="a-Cd"></a>次释。<a id="a-Ce"></a>释中二。<a id="a-Cf"></a>先粗次细。<a id="a-Cg"></a>言二苦因者二解。<a id="a-Ch"></a>一云。<a id="a-Ci"></a>因内生内苦。<a id="a-Cj"></a>因外生外苦。<a id="a-Ck"></a>二云。<a id="a-Cl"></a>出在文中。<a id="a-Cm"></a>饥渴为内寒热为外。<a id="a-Cn"></a>言行六处者即是六尘。<a id="a-Co"></a>次修苦想下。<a id="a-Cp"></a>第二解苦想。<a id="a-Cq"></a>云深观此。<a id="a-Cr"></a>身即无常器者。<a id="a-Cs"></a>身中三苦八苦。<a id="a-Ct"></a>皆在身内故言苦器。<a id="a-Cu"></a>文又云。<a id="a-Cv"></a>无常故苦者。<a id="a-Cw"></a>数人云。<a id="a-Cx"></a>无常力切故苦。<a id="a-Cy"></a>若无常所逼则不苦。<a id="a-Cz"></a>论师云不尔。<a id="a-D0"></a>苦必无常。<a id="a-D1"></a>无常未必有苦。<a id="a-D2"></a>如一切草木亦无常而不苦。<a id="a-D3"></a>有情之类有苦必无常。<a id="a-D4"></a>三聚为色。<a id="a-D5"></a>与无记并皆无常而不苦。<a id="a-D6"></a>唯心一事是苦。<a id="a-D7"></a>从智者复观下。<a id="a-D8"></a>第三无我想可见。<a id="a-D9"></a>次明食厌想又三。<a id="a-DA"></a>初正明。<a id="a-DB"></a>次论义。<a id="a-DC"></a>三结成。<a id="a-DD"></a>文中云。<a id="a-DE"></a>四食揣正搏触思识者。<a id="a-DF"></a>揣只是今时人饭食。<a id="a-DG"></a>可分段故。<a id="a-DH"></a>触食即是依报。<a id="a-DI"></a>衣服卧具强软诸触。<a id="a-DJ"></a>思食是业食。<a id="a-DK"></a>识食只是意食。<a id="a-DL"></a>次明不可乐想如文。<a id="a-DM"></a>次明死想又二。<a id="a-DN"></a>初明大期之死。<a id="a-DO"></a>后明念念死又二。<a id="a-DP"></a>初问。<a id="a-DQ"></a>次答。<a id="a-DR"></a>文云。<a id="a-DS"></a>一息一眴四百生灭。<a id="a-DT"></a>成论云。<a id="a-DU"></a>一念六十生灭。<a id="a-DV"></a>问云何两文不相应耶。<a id="a-DW"></a>解有二意。<a id="a-DX"></a>一云。<a id="a-DY"></a>成论是小乘明无常。<a id="a-DZ"></a>犹奢所以六十生灭。<a id="a-Da"></a>经是大乘明无常。<a id="a-Db"></a>稍切故所以四百。<a id="a-Dc"></a>二云论云。<a id="a-Dd"></a>一念者此念短故但六十。<a id="a-De"></a>经云息者息长故有四百。<a id="a-Df"></a>智者具足下。<a id="a-Dg"></a>第二总叹六想。<a id="a-Dh"></a>明从六想得于七想。<a id="a-Di"></a>文云。<a id="a-Dj"></a>一常修想。<a id="a-Dk"></a>非观常境但常作此修故也。<a id="a-Dl"></a>乐修想作愿乐之音。<a id="a-Dm"></a>亦是恒乐欲修也。<a id="a-Dn"></a>若人具足如上六想下。<a id="a-Do"></a>第三略标四想。<a id="a-Dp"></a>文云。<a id="a-Dq"></a>能诃三界即是过罪想。<a id="a-Dr"></a>远离三界即离想。<a id="a-Ds"></a>灭除三界即灭想不生爱着即无爱想。<a id="a-Dt"></a>是名智者下第三总结。<a id="a-Du"></a>尔时迦葉下。<a id="a-Dv"></a>次偈叹中第三就佛为叹。<a id="a-Dw"></a>三十六行偈大分为三。<a id="a-Dx"></a>初两行总标。<a id="a-Dy"></a>次三十行正叹。<a id="a-Dz"></a>三四行结叹。<a id="a-E0"></a>灵味师云。<a id="a-E1"></a>师子吼叹佛大慈。<a id="a-E2"></a>此品叹佛大悲。<a id="a-E3"></a>今谓不尔。<a id="a-E4"></a>文中自言佛具一味大慈心。<a id="a-E5"></a>复云所谓慈心救世间。<a id="a-E6"></a>宁直大悲。<a id="a-E7"></a>今谓应如灵味。<a id="a-E8"></a>师子吼明佛性。<a id="a-E9"></a>即是大慈与乐。<a id="a-EA"></a>此品明阐提生善。<a id="a-EB"></a>即是大悲拔苦。<a id="a-EC"></a>别说若是。<a id="a-ED"></a>虽明大悲非无大慈。<a id="a-EE"></a>虽说大慈非无大悲。</p>
 </body>
</html>