<!doctype html>
<html id="z3IBWcu1Oi" data-ver="967">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第一下</h1>
  <h2 id="a2">序品下</h2>
  <p id="a3">三人中之龙去明位。<a id="a-4"></a>人中龙者出方便位。<a id="a-5"></a>位阶十地者住真实位。<a id="a-6"></a>安住不动者本际常寂。<a id="a-7"></a>方便现身者遍下地法界化益。<a id="a-8"></a>四其名曰下。<a id="a-9"></a>列名。<a id="a-A"></a>一恒沙众但列二人。<a id="a-B"></a>海德者如大集中海慧菩萨。<a id="a-C"></a>亦如下文大涅槃海八不思议。<a id="a-D"></a>从此立名名为海德(云云)。<a id="a-E"></a>无尽意者大集中此菩萨自说其名。<a id="a-F"></a>举八十种法门明无尽意(云云)。<a id="a-G"></a>五其心皆悉下叹德。<a id="a-H"></a>文为三先单叹上求。<a id="a-I"></a>次约四弘兼下化。<a id="a-J"></a>三结上求下化。<a id="a-K"></a>初文敬重者此约理论。<a id="a-L"></a>如下文云诸佛所师所谓法也。<a id="a-M"></a>大品云。<a id="a-N"></a>佛初成道观谁可敬无过般若。<a id="a-O"></a>我当敬重。<a id="a-P"></a>即其义也。<a id="a-Q"></a>安住者此约证论。<a id="a-R"></a>下文云一切众生及以诸佛悉皆安住秘密藏中。<a id="a-S"></a>即其义也。<a id="a-T"></a>深解者此约智论。<a id="a-U"></a>下文云。<a id="a-V"></a>能生菩萨深广智慧。<a id="a-W"></a>如函大盖大井深绠长。<a id="a-X"></a>即其义也。<a id="a-Y"></a>爱乐者约事行论。<a id="a-Z"></a>如下文云。<a id="a-a"></a>雪山八字不以为难。<a id="a-b"></a>日割三两未曾称苦。<a id="a-c"></a>即其义也。<a id="a-d"></a>守护者此约教论。<a id="a-e"></a>如下文中仙豫行诛觉德破阵。<a id="a-f"></a>即其义也。<a id="a-g"></a>诸菩萨上求心大至此如海。<a id="a-h"></a>略举五义以示其相。<a id="a-i"></a>次从善能随顺去。<a id="a-j"></a>叹下化德。<a id="a-k"></a>初总叹四弘。<a id="a-l"></a>次别叹。<a id="a-m"></a>菩萨已阶十地安住不动不证涅槃宁入生死。<a id="a-n"></a>忆本誓愿随顺世间以大悲随顺起两弘誓。<a id="a-o"></a>以大慈随顺起两弘誓。<a id="a-p"></a>即总叹意也。<a id="a-q"></a>次作是誓言去别叹。<a id="a-r"></a>未度者度别叹。<a id="a-s"></a>初誓已于过去持戒。<a id="a-t"></a>戒是罪垢对治。<a id="a-u"></a>以对治故垢缚得脱故。<a id="a-v"></a>言解未解者。<a id="a-w"></a>别叹第二誓。<a id="a-x"></a>绍三宝种者是法门无量。<a id="a-y"></a>别叹第三誓。<a id="a-z"></a>若言刻檀铸宝书修多罗剃头染衣。<a id="a-10"></a>此但事中相从三宝不绝。<a id="a-11"></a>若发菩提心名佛宝。<a id="a-12"></a>体解大道名法宝。<a id="a-13"></a>事理和融名僧宝。<a id="a-14"></a>此即理性三宝不绝。<a id="a-15"></a>小般若云。<a id="a-16"></a>经卷所在即有佛及尊重弟子。<a id="a-17"></a>下文云。<a id="a-18"></a>若知常住当知此家即为有佛。<a id="a-19"></a>以此而推三宝不绝。<a id="a-1A"></a>即是无量法门。<a id="a-1B"></a>于未来世去。<a id="a-1C"></a>是无上佛道誓愿成。<a id="a-1D"></a>别叹第四誓。<a id="a-1E"></a>三以大庄严去。<a id="a-1F"></a>是总结四弘。<a id="a-1G"></a>亦是双结上求下化故言大庄严。<a id="a-1H"></a>若作别结第四誓者。<a id="a-1I"></a>未来作佛相好严身。<a id="a-1J"></a>十力无畏以庄严心。<a id="a-1K"></a>名大庄严。<a id="a-1L"></a>大品多用六度三十七品以为庄严。<a id="a-1M"></a>小般若中以无庄严而为庄严。<a id="a-1N"></a>下文以六度福德十地智慧为二庄严。<a id="a-1O"></a>六成就下结又二。<a id="a-1P"></a>先总次别。<a id="a-1Q"></a>初总结上求下化福德智慧。<a id="a-1R"></a>次等观众生如一子下。<a id="a-1S"></a>即是别结下化四弘也。<a id="a-1T"></a>次亦于晨朝去。<a id="a-1U"></a>是奉光召。<a id="a-1V"></a>次举身毛竖去。<a id="a-1W"></a>是顺光召。<a id="a-1X"></a>存身意略口善及三障等。<a id="a-1Y"></a>显发去奉顺声召。<a id="a-1Z"></a>为诸众生去奉顺地动召。<a id="a-1a"></a>释如上(云云)。<a id="a-1b"></a>三二恒河沙下列杂众为三。<a id="a-1c"></a>初二十一众增数。<a id="a-1d"></a>次八众同数。<a id="a-1e"></a>三一众无数。<a id="a-1f"></a>初二恒河文为三(云云)。<a id="a-1g"></a>初所召中亦有数类名叹结。<a id="a-1h"></a>初二恒数也。<a id="a-1i"></a>非世所知故以恒量之。<a id="a-1j"></a>优婆塞下次类也。<a id="a-1k"></a>舍利弗毗昙云。<a id="a-1l"></a>离欲男女。<a id="a-1m"></a>正法华云。<a id="a-1n"></a>清信士女。<a id="a-1o"></a>大哀经云。<a id="a-1p"></a>勋士勋女。<a id="a-1q"></a>或云。<a id="a-1r"></a>善宿男女。<a id="a-1s"></a>虽有多种通名在家二众。<a id="a-1t"></a>若别说者形虽在俗元未婚娶常随如来。<a id="a-1u"></a>为二众者此是离欲二众。<a id="a-1v"></a>若曾婚娶今持五戒永断俗法则于佛法有功名曰勋士。<a id="a-1w"></a>若俗法不亏而持五戒加复八斋名善宿男女。<a id="a-1x"></a>复次直三归者名无分优婆塞。<a id="a-1y"></a>若一若二名少分。<a id="a-1z"></a>若三若四名多分。<a id="a-20"></a>若具持五名满分。<a id="a-21"></a>经言具足即是满分。<a id="a-22"></a>又具持五戒近求人天即无分。<a id="a-23"></a>兼畏生死。<a id="a-24"></a>若志求涅槃是少分。<a id="a-25"></a>若为众生是多分。<a id="a-26"></a>若知戒是法界摄一切法专为佛道是满分。<a id="a-27"></a>威仪具足者有威仪恒与礼俱。<a id="a-28"></a>恒与戒俱。<a id="a-29"></a>恒与无常俱。<a id="a-2A"></a>恒与慈悲俱。<a id="a-2B"></a>恒与实相俱。<a id="a-2C"></a>恒在首楞严定能种种示现。<a id="a-2D"></a>遍十界像。<a id="a-2E"></a>举足下足皆具佛法。<a id="a-2F"></a>淫舍酒肆无非正道。<a id="a-2G"></a>住佛威仪乃名具足。<a id="a-2H"></a>当知五戒与威仪有本有迹。<a id="a-2I"></a>能于本不动普现众迹。<a id="a-2J"></a>是名具足戒威仪。<a id="a-2K"></a>问优婆塞义若此声闻菩萨佛复云何。<a id="a-2L"></a>答义理必然未见名教。<a id="a-2M"></a>惑者不信。<a id="a-2N"></a>今试言之。<a id="a-2O"></a>四善根是无分。<a id="a-2P"></a>声闻初果是少分。<a id="a-2Q"></a>二三果是多分。<a id="a-2R"></a>无学是满分。<a id="a-2S"></a>又此四分若于大乘俱是无分。<a id="a-2T"></a>若断尘沙是少分。<a id="a-2U"></a>若断无明一两品是多分。<a id="a-2V"></a>若尽无明是满分。<a id="a-2W"></a>故法华云。<a id="a-2X"></a>我等今日真是声闻。<a id="a-2Y"></a>以佛道声令一切闻即多分声闻。<a id="a-2Z"></a>若干慧性地是无分菩萨。<a id="a-2a"></a>若八人至六地断惑与罗汉齐是少分。<a id="a-2b"></a>七地修方便道是多分。<a id="a-2c"></a>八地道观双流是满分。<a id="a-2d"></a>又三十心是无分。<a id="a-2e"></a>初地二地是少分。<a id="a-2f"></a>三地至九地是多分。<a id="a-2g"></a>十地是满分。<a id="a-2h"></a>又十信是无分。<a id="a-2i"></a>十住是少分。<a id="a-2j"></a>行向是多分。<a id="a-2k"></a>十地是满分。<a id="a-2l"></a>又通教十地别三十心是无分。<a id="a-2m"></a>别十地圆十住是少分。<a id="a-2n"></a>圆十行十回向是多分。<a id="a-2o"></a>圆十地是满分。<a id="a-2p"></a>一切众生皆有佛性而无见用即无分佛。<a id="a-2q"></a>初住初地能百界作佛即少分佛。<a id="a-2r"></a>二住二地已上是多分佛。<a id="a-2s"></a>妙觉是满分佛。<a id="a-2t"></a>以是义故。<a id="a-2u"></a>一一法门皆有权实本迹。<a id="a-2v"></a>即此义也。<a id="a-2w"></a>问蛣[蜣-儿+(鬼-((白-日)/田))]蝮虿义复云何。<a id="a-2x"></a>答夫一善法即有四分。<a id="a-2y"></a>例一恶法亦应如是。<a id="a-2z"></a>未见名教置而不论。<a id="a-30"></a>且就权者言之。<a id="a-31"></a>小菩萨所作是无分。<a id="a-32"></a>蝮虿初地初住所作是少分。<a id="a-33"></a>乃至十地十住等所作是多分。<a id="a-34"></a>如来所作是满分。<a id="a-35"></a>是故得有权实之众。<a id="a-36"></a>实召权请故称召请。<a id="a-37"></a>其名曰下。<a id="a-38"></a>三列名但列二人。<a id="a-39"></a>无垢称王者。<a id="a-3A"></a>或是维摩罗诘弹斥八千诃诘五百。<a id="a-3B"></a>即其人也。<a id="a-3C"></a>善德者或是父舍。<a id="a-3D"></a>设施会者。<a id="a-3E"></a>即其人也。<a id="a-3F"></a>即二恒之上首。<a id="a-3G"></a>深乐观察下。<a id="a-3H"></a>四叹德。<a id="a-3I"></a>先叹后结。<a id="a-3J"></a>叹有上求下化。<a id="a-3K"></a>从十三对治去。<a id="a-3L"></a>是叹上求。<a id="a-3M"></a>旧云。<a id="a-3N"></a>以苦为药治于乐病。<a id="a-3O"></a>常无常等亦复如是。<a id="a-3P"></a>今明此乃初教非今经意。<a id="a-3Q"></a>旧又云。<a id="a-3R"></a>此诸对治是六行观。<a id="a-3S"></a>引下文云。<a id="a-3T"></a>无常者即是生死。<a id="a-3U"></a>常者即大涅槃。<a id="a-3V"></a>无我者声闻缘觉。<a id="a-3W"></a>我者如来法身。<a id="a-3X"></a>苦者一切外道。<a id="a-3Y"></a>乐者谓大涅槃。<a id="a-3Z"></a>不净者有为诸法。<a id="a-3a"></a>净者。<a id="a-3b"></a>佛菩萨所有正法。<a id="a-3c"></a>而复料简此六行观前来未说。<a id="a-3d"></a>至第二卷方乃说之。<a id="a-3e"></a>于鸟喻中始明双游。<a id="a-3f"></a>不应以此叹优婆塞德。<a id="a-3g"></a>此是经家取后大意向前而叹。<a id="a-3h"></a>兴皇并云。<a id="a-3i"></a>诸比丘初来之时悉未是罗汉。<a id="a-3j"></a>经家将后悟无学向前叹之。<a id="a-3k"></a>比丘不然俗众岂尔。<a id="a-3l"></a>当知佛同行人久达斯观所以叹耳。<a id="a-3m"></a>又料拣一者药病相主可是对治六行双游岂是对治。<a id="a-3n"></a>解云。<a id="a-3o"></a>药病相主病去药存。<a id="a-3p"></a>是偏对治。<a id="a-3q"></a>六行双游互为药病。<a id="a-3r"></a>病去药亡。<a id="a-3s"></a>是圆对治。<a id="a-3t"></a>若尔者佛同行人久通六观叹则非疑余实行者复云何耶。<a id="a-3u"></a>权引于实亦得有之。<a id="a-3v"></a>如下文云。<a id="a-3w"></a>禀前教者以无常药对治常病。<a id="a-3x"></a>常病虽去复执无常。<a id="a-3y"></a>闻常住药破无常病。<a id="a-3z"></a>即是今教之所用。<a id="a-40"></a>下文三修以胜破劣。<a id="a-41"></a>即此义也。<a id="a-42"></a>二者元不禀前教以大涅槃次第而修。<a id="a-43"></a>先修无常治常。<a id="a-44"></a>次修常治无常。<a id="a-45"></a>破二十五有得二十五三昧。<a id="a-46"></a>住大涅槃。<a id="a-47"></a>是为大涅槃海。<a id="a-48"></a>渐渐转深。<a id="a-49"></a>是即备有两种对治。<a id="a-4A"></a>云何推一是前教一是后教说耶。<a id="a-4B"></a>三者复有一行是如来行。<a id="a-4C"></a>具足常无常亦常亦无常非常非无常。<a id="a-4D"></a>圆修六观双治常无常。<a id="a-4E"></a>更互药病病去药亡病治俱舍。<a id="a-4F"></a>所以称此为对治门。<a id="a-4G"></a>若论一行一切行如圣行明。<a id="a-4H"></a>若论双游如鸟喻说。<a id="a-4I"></a>诸优婆塞具此德行。<a id="a-4J"></a>前二犹浅后一则深。<a id="a-4K"></a>文云。<a id="a-4L"></a>深乐观察诸对治门。<a id="a-4M"></a>即叹第三意也。<a id="a-4N"></a>五十二众根性不同不出三种。<a id="a-4O"></a>权者同实引向涅槃。<a id="a-4P"></a>得入涅槃尚无一种。<a id="a-4Q"></a>况复三耶。<a id="a-4R"></a>则是真对治门义。<a id="a-4S"></a>亦是显发如来方便密教意。<a id="a-4T"></a>文中正叹权引于实若无实行权何所引。<a id="a-4U"></a>若无权者实无所轨。<a id="a-4V"></a>既叹于权亦旁叹实。<a id="a-4W"></a>云何判在前后教耶。<a id="a-4X"></a>若历句分别。<a id="a-4Y"></a>应言味俗为苦沈真为乐。<a id="a-4Z"></a>沈真为苦分别为乐。<a id="a-4a"></a>常我净等亦复如是。<a id="a-4b"></a>又沈空为苦大涅槃为乐。<a id="a-4c"></a>沈空为乐大涅槃为苦。<a id="a-4d"></a>乃至增上非增上亦复如是。<a id="a-4e"></a>问恒与常何异。<a id="a-4f"></a>答不从因缘为常。<a id="a-4g"></a>始终不异为恒。<a id="a-4h"></a>此等皆是二边之病互为药病。<a id="a-4i"></a>名之为门通入中道。<a id="a-4j"></a>非药非病亡边亡中。<a id="a-4k"></a>乐闻者。<a id="a-4l"></a>即前敬重大乘意也。<a id="a-4m"></a>如海纳流如空容色。<a id="a-4n"></a>能为他说者。<a id="a-4o"></a>知智在说巧智解深亦兼下化。<a id="a-4p"></a>齐此是以理为大乘意也。<a id="a-4q"></a>渴仰大乘者。<a id="a-4r"></a>即上安住充足。<a id="a-4s"></a>余渴仰者。<a id="a-4t"></a>意兼下化。<a id="a-4u"></a>善能摄取者。<a id="a-4v"></a>即上深解。<a id="a-4w"></a>爱乐如上约事。<a id="a-4x"></a>守护如上约教。<a id="a-4y"></a>善能随顺即叹下化。<a id="a-4z"></a>总别叹四弘誓愿。<a id="a-50"></a>具如上说。<a id="a-51"></a>以大庄严者结叹文也。<a id="a-52"></a>如上说。<a id="a-53"></a>悉能下五结如文。<a id="a-54"></a>次亦于晨朝下奉光召。<a id="a-55"></a>但明奉召之时即是见闻觉三召。<a id="a-56"></a>为欲阇毗是顺声召。<a id="a-57"></a>何者上文显发密教。<a id="a-58"></a>此云阇毗如何融会。<a id="a-59"></a>上出家众直言显发。<a id="a-5A"></a>此在家众因事表理。<a id="a-5B"></a>藉财通法。<a id="a-5C"></a>阇毗此言烧然。<a id="a-5D"></a>办香木者因然以显不然。<a id="a-5E"></a>寄灭以明不灭。<a id="a-5F"></a>显非灭非不灭。<a id="a-5G"></a>办供献食。<a id="a-5H"></a>因食以明不食。<a id="a-5I"></a>显非食非不食。<a id="a-5J"></a>则方便得开密教获愿是奉声召。<a id="a-5K"></a>香木有种种庄严者。<a id="a-5L"></a>因灭明不灭非灭非不灭。<a id="a-5M"></a>有种种妙法食。<a id="a-5N"></a>有三德六味。<a id="a-5O"></a>宝盖宝座悉皆严好。<a id="a-5P"></a>此表慈悲弘济。<a id="a-5Q"></a>理中亦具种种法门。<a id="a-5R"></a>从诸优婆塞各作是念去是顺动召。<a id="a-5S"></a>上云。<a id="a-5T"></a>为诸众生调伏因缘。<a id="a-5U"></a>此中明檀摄众生。<a id="a-5V"></a>令其调伏意同也。<a id="a-5W"></a>从是优婆塞等皆已安住去。<a id="a-5X"></a>是顺光召。<a id="a-5Y"></a>应蠲三障。<a id="a-5Z"></a>今但生三业之善。<a id="a-5a"></a>并如文。<a id="a-5b"></a>次从各各赍持去。<a id="a-5c"></a>是献供。<a id="a-5d"></a>亦成顺召之文。<a id="a-5e"></a>次三恒河众文为三(云云)。<a id="a-5f"></a>所召为四。<a id="a-5g"></a>谓数类名叹。<a id="a-5h"></a>初三恒是数。<a id="a-5i"></a>次优婆夷下是类。<a id="a-5j"></a>如上释。<a id="a-5k"></a>三寿德下列三人名。<a id="a-5l"></a>以寿为德即常等也。<a id="a-5m"></a>有人言。<a id="a-5n"></a>德鬘是胜鬘。<a id="a-5o"></a>胜鬘是王夫人类。<a id="a-5p"></a>不应在此。<a id="a-5q"></a>舍佉是三十二卵之母。<a id="a-5r"></a>从悉能堪任去。<a id="a-5s"></a>是叹德。<a id="a-5t"></a>叹文为两。<a id="a-5u"></a>一略叹上求下化。<a id="a-5v"></a>二广叹上求下化。<a id="a-5w"></a>初堪任护持即略叹上求。<a id="a-5x"></a>护者护正法之教。<a id="a-5y"></a>如上守护大乘。<a id="a-5z"></a>持者持于正法事理。<a id="a-60"></a>如上敬重大乘乃至爱乐大乘。<a id="a-61"></a>为度百千者弘誓缘由。<a id="a-62"></a>现为女身者弘誓所作。<a id="a-63"></a>故指此为略叹之文。<a id="a-64"></a>次从诃责家法去。<a id="a-65"></a>广叹上求下化。<a id="a-66"></a>还是广于护持之意。<a id="a-67"></a>于广叹中三。<a id="a-68"></a>先上求。<a id="a-69"></a>次下化。<a id="a-6A"></a>三双结上求下化。<a id="a-6B"></a>初上求文为二。<a id="a-6C"></a>初论事观。<a id="a-6D"></a>次结成功德。<a id="a-6E"></a>事观为二。<a id="a-6F"></a>初标事境。<a id="a-6G"></a>次出五门。<a id="a-6H"></a>初诃责家法者即观境也。<a id="a-6I"></a>若只以箕帚妇礼为家法者太局。<a id="a-6J"></a>若三界轮回为家法者太奢。<a id="a-6K"></a>今以五阴为家法果报。<a id="a-6L"></a>卷局笼槛系闭凡愚之所保养。<a id="a-6M"></a>圣贤之所鄙弃。<a id="a-6N"></a>故言诃责。<a id="a-6O"></a>次自观己身下。<a id="a-6P"></a>初是苦观。<a id="a-6Q"></a>四大相害诸虫复啑。<a id="a-6R"></a>四大互残身为苦薮。<a id="a-6S"></a>是身臭秽者是不净观。<a id="a-6T"></a>即五种不净也。<a id="a-6U"></a>贪欲缚者薄皮覆之谓之为净。<a id="a-6V"></a>缠着无已故名欲缚。<a id="a-6W"></a>死徇者究竟不净。<a id="a-6X"></a>九孔当流者自相不净。<a id="a-6Y"></a>如城去是空观。<a id="a-6Z"></a>瓦木土石假缘虚立。<a id="a-6a"></a>三毒恶鬼止住其中。<a id="a-6b"></a>外诳内谄是故名空。<a id="a-6c"></a>是身不坚者是无我观。<a id="a-6d"></a>是身无常者是无常观。<a id="a-6e"></a>粗细两观如文。<a id="a-6f"></a>次从宁以牛迹去。<a id="a-6g"></a>结其功德。<a id="a-6h"></a>结其事观合为七。<a id="a-6i"></a>一举譬结其事观。<a id="a-6j"></a>观知此身过患弥广。<a id="a-6k"></a>次举三三昧结其事观。<a id="a-6l"></a>道理深微。<a id="a-6m"></a>因缘者事观。<a id="a-6n"></a>即是内外推求检不可得故空。<a id="a-6o"></a>空无阴相亦无空相。<a id="a-6p"></a>以无相故所以无作。<a id="a-6q"></a>释论云。<a id="a-6r"></a>二乘缘真观三三昧。<a id="a-6s"></a>菩萨缘实相观三三昧(云云)。<a id="a-6t"></a>三举大乘结其事观。<a id="a-6u"></a>与修多罗合。<a id="a-6v"></a>四举能说结其上求不失下化事观。<a id="a-6w"></a>即是教他之法。<a id="a-6x"></a>五护持下举护持结其事观。<a id="a-6y"></a>即是理观不动本地。<a id="a-6z"></a>六毁訾下举其诃毁之事迹也。<a id="a-70"></a>即菩萨之本结其事观。<a id="a-71"></a>是愿力所为。<a id="a-72"></a>七结其事观即是正观。<a id="a-73"></a>能坏生死。<a id="a-74"></a>在文可见(云云)。<a id="a-75"></a>此意咸是优婆塞章对治之门。<a id="a-76"></a>男性刚直但论对治。<a id="a-77"></a>女性爱染故备五门。<a id="a-78"></a>五门同缘缘于实相。<a id="a-79"></a>即事而理是妙对治。<a id="a-7A"></a>于菩萨章中是深乐大乘。<a id="a-7B"></a>守护大乘与上同也。<a id="a-7C"></a>虽现女身实是菩萨。<a id="a-7D"></a>是上安住大乘。<a id="a-7E"></a>次从善能随顺去叹下化德。<a id="a-7F"></a>如上释(云云)。<a id="a-7G"></a>三以大庄严去。<a id="a-7H"></a>双结上求下化也。<a id="a-7I"></a>释如上(云云)。<a id="a-7J"></a>亦于晨朝者奉召也。<a id="a-7K"></a>各相谓言去是顺召。<a id="a-7L"></a>宜应者宜顺三召。<a id="a-7M"></a>献供敬仪(云云)。<a id="a-7N"></a>次四恒河众为二(云云)。<a id="a-7O"></a>所召有数类叹名。<a id="a-7P"></a>初四恒数也。<a id="a-7Q"></a>次毗舍离城等类也。<a id="a-7R"></a>毗舍离翻为好道。<a id="a-7S"></a>肇师翻广严。<a id="a-7T"></a>什师翻广博。<a id="a-7U"></a>皆是国巷华整从此得名。<a id="a-7V"></a>离车亦黎昌亦弥离楚夏不同。<a id="a-7W"></a>此云边地主。<a id="a-7X"></a>或云传集国政。<a id="a-7Y"></a>观师云。<a id="a-7Z"></a>其国义让。<a id="a-7a"></a>五百长者递为国主故言传集国政。<a id="a-7b"></a>罢政即出外为边地主(云云)。<a id="a-7c"></a>诸王眷属者是诸离车皆更互为王。<a id="a-7d"></a>即有皇枝外戚等还属王类。<a id="a-7e"></a>三为求正法下叹德为二。<a id="a-7f"></a>初叹后结。<a id="a-7g"></a>叹为二。<a id="a-7h"></a>初为求法故一句明上求。<a id="a-7i"></a>次三双是下化。<a id="a-7j"></a>一戒施。<a id="a-7k"></a>二折摄。<a id="a-7l"></a>三听说如文。<a id="a-7m"></a>文似下化而兼上求。<a id="a-7n"></a>次从皆悉成就去结如文。<a id="a-7o"></a>列名如文。<a id="a-7p"></a>二如是等各相谓言去。<a id="a-7q"></a>是顺召。<a id="a-7r"></a>若无奉召何得有顺。<a id="a-7s"></a>举顺即知有奉顺召。<a id="a-7t"></a>但明顺动召。<a id="a-7u"></a>余可知。<a id="a-7v"></a>次献供敬仪如文。<a id="a-7w"></a>七多罗树者。<a id="a-7x"></a>王性刚高不居物下佛力接之高七树也。<a id="a-7y"></a>或云只是随宜耳。<a id="a-7z"></a>次五恒大臣长者。<a id="a-80"></a>文为二。<a id="a-81"></a>所召顺召。<a id="a-82"></a>所召有数类叹名。<a id="a-83"></a>数类如文。<a id="a-84"></a>叹中有上求下化如文。<a id="a-85"></a>列名(云云)。<a id="a-86"></a>从所设供具去是顺召。<a id="a-87"></a>设具中因食开常是顺声召。<a id="a-88"></a>诣双树间是顺动召。<a id="a-89"></a>心怀忧恼是顺光召(云云)。<a id="a-8A"></a>次列舍离既言六倍胜。<a id="a-8B"></a>前应是六恒。<a id="a-8C"></a>但王数可数。<a id="a-8D"></a>但除阿阇一人。<a id="a-8E"></a>余者不须恒量。<a id="a-8F"></a>故数不言耳。<a id="a-8G"></a>文为三。<a id="a-8H"></a>所召奉召顺召。<a id="a-8I"></a>初所中有类有名。<a id="a-8J"></a>类中简阇王者。<a id="a-8K"></a>此王在后列名如文。<a id="a-8L"></a>严四兵去即是顺召。<a id="a-8M"></a>是诸王等是叹德。<a id="a-8N"></a>具有上求下化叹德。<a id="a-8O"></a>而不次第者显其无定。<a id="a-8P"></a>次亦于晨朝是奉召。<a id="a-8Q"></a>三持甘膳等是顺召。<a id="a-8R"></a>次七恒夫人众。<a id="a-8S"></a>上列当世夫人。<a id="a-8T"></a>此列寡嫔淑等。<a id="a-8U"></a>文为二。<a id="a-8V"></a>所召顺召。<a id="a-8W"></a>所召有数类名叹也。<a id="a-8X"></a>类中简世王。<a id="a-8Y"></a>又出本是三三昧迹为女仪。<a id="a-8Z"></a>悉是权类。<a id="a-8a"></a>列名如文。<a id="a-8b"></a>悉皆安住叹德也。<a id="a-8c"></a>上求下化悉如文。<a id="a-8d"></a>各相谓言者顺召如文。<a id="a-8e"></a>次八恒天女众文为三(云云)。<a id="a-8f"></a>所召有数类名叹。<a id="a-8g"></a>初如文。<a id="a-8h"></a>次天女类也。<a id="a-8i"></a>此中多是三光。<a id="a-8j"></a>已上四埵已下天女之类。<a id="a-8k"></a>三列名如文。<a id="a-8l"></a>四作如是言下叹德为三。<a id="a-8m"></a>先叹报得天眼所见。<a id="a-8n"></a>次是诸下叹上求。<a id="a-8o"></a>三善能下叹下化。<a id="a-8p"></a>初如文。<a id="a-8q"></a>次叹上求中。<a id="a-8r"></a>欲闻大乘是深解大乘。<a id="a-8s"></a>威仪具足是安住大乘。<a id="a-8t"></a>余如文。<a id="a-8u"></a>三善能随顺下。<a id="a-8v"></a>是下化。<a id="a-8w"></a>释如前。<a id="a-8x"></a>亦于晨朝者是奉召。<a id="a-8y"></a>各取天木香者是顺召。<a id="a-8z"></a>如文(云云)。<a id="a-90"></a>次九恒龙众亦为三(云云)。<a id="a-91"></a>所召。<a id="a-92"></a>有数类名。<a id="a-93"></a>奉召如文。<a id="a-94"></a>设诸供具下是顺召。<a id="a-95"></a>如文。<a id="a-96"></a>次十恒鬼神王众。<a id="a-97"></a>文为二。<a id="a-98"></a>所召有数类名。<a id="a-99"></a>此应是同名。<a id="a-9A"></a>后列者是正四王仁等速诣是顺召。<a id="a-9B"></a>供具如文(云云)。<a id="a-9C"></a>次二十恒鸟王增数至千亿恒沙鬼神至白湿王。<a id="a-9D"></a>但略列数语类出名而已。<a id="a-9E"></a>其中或有叹德皆可解。<a id="a-9F"></a>是为增数。<a id="a-9G"></a>前二十一众意从复有十万亿恒河沙天子风神雨神。<a id="a-9H"></a>是三众同数。<a id="a-9I"></a>复有二十恒沙象王至二十恒沙仙人凡五众同数。<a id="a-9J"></a>同数文竟。<a id="a-9K"></a>阎浮提中一切螽王者是无数众。<a id="a-9L"></a>第二列中间众。<a id="a-9M"></a>阎浮提是一边。<a id="a-9N"></a>无量世界是一边。<a id="a-9O"></a>其中间又为二。<a id="a-9P"></a>一结前列后。<a id="a-9Q"></a>二悲近召远。<a id="a-9R"></a>结前者结前三十四众。<a id="a-9S"></a>简出二众者有事有显。<a id="a-9T"></a>事者迦葉入灭定。<a id="a-9U"></a>定所持故不来。<a id="a-9V"></a>阿难为魔所罥故不来。<a id="a-9W"></a>有所显者迦葉为显不舍细戒故。<a id="a-9X"></a>迦葉最长子方持佛法。<a id="a-9Y"></a>佛若临灭应赦细戒。<a id="a-9Z"></a>告阿难言。<a id="a-9a"></a>我灭度后诸微细戒能持者善。<a id="a-9b"></a>不能者舍。<a id="a-9c"></a>迦葉后问何等是微细戒。<a id="a-9d"></a>阿难言不知。<a id="a-9e"></a>即诃阿难云。<a id="a-9f"></a>汝面受佛旨。<a id="a-9g"></a>今言不知。<a id="a-9h"></a>可舍不可舍。<a id="a-9i"></a>又为外道所讥。<a id="a-9j"></a>师所制戒灭后皆舍。<a id="a-9k"></a>复不可舍。<a id="a-9l"></a>迦葉若来宁得执正此事。<a id="a-9m"></a>阿难为显最后佛称叹付嘱显神咒力。<a id="a-9n"></a>阿难若来则不顾问亦不称叹。<a id="a-9o"></a>亦复不使文殊持咒解罥。<a id="a-9p"></a>二众不来其意显此。<a id="a-9q"></a>问佛令舍细戒迦葉不许。<a id="a-9r"></a>师弟相拒何也。<a id="a-9s"></a>答不然佛为利根随有利益。<a id="a-9t"></a>迦葉为钝根还令如故。<a id="a-9u"></a>故非违拒。<a id="a-9v"></a>次列后为三。<a id="a-9w"></a>初人天。<a id="a-9x"></a>次山神。<a id="a-9y"></a>三河海神。<a id="a-9z"></a>初文者。<a id="a-A0"></a>即是诸四天上下之人天也。<a id="a-A1"></a>经言中间。<a id="a-A2"></a>中间何所不收。<a id="a-A3"></a>文虽不云三天下及百亿四天下义推应有。<a id="a-A4"></a>何者他方远国尚复能来。<a id="a-A5"></a>东弗西瞿何缘不至。<a id="a-A6"></a>十方尚来。<a id="a-A7"></a>百亿四天何意不来。<a id="a-A8"></a>若推中间之言众最应多。<a id="a-A9"></a>唯可意知不可文载(云云)。<a id="a-AA"></a>次及诸山神下。<a id="a-AB"></a>他云山神山形此未必尔。<a id="a-AC"></a>树神示半身不作树形。<a id="a-AD"></a>山神不必为山形也。<a id="a-AE"></a>直是神道附山而已。<a id="a-AF"></a>先列众山。<a id="a-AG"></a>次谈其相。<a id="a-AH"></a>后明诣佛。<a id="a-AI"></a>海神亦尔。<a id="a-AJ"></a>如文。<a id="a-AK"></a>熙连者相传云。<a id="a-AL"></a>只跋提是熙连。<a id="a-AM"></a>今言不尔。<a id="a-AN"></a>跋提大熙连小。<a id="a-AO"></a>或言广四丈或八丈在城北。<a id="a-AP"></a>跋提在城南相去百里。<a id="a-AQ"></a>佛居其间涅槃。<a id="a-AR"></a>为散华所及。<a id="a-AS"></a>熙连未见翻。<a id="a-AT"></a>次其林变白下是悲近召远。<a id="a-AU"></a>已集者悲未集者召。<a id="a-AV"></a>又为二。<a id="a-AW"></a>先悲近次召远。<a id="a-AX"></a>初悲近者。<a id="a-AY"></a>凡现三相。<a id="a-AZ"></a>娑罗如前释。<a id="a-Aa"></a>此林荣茂忽然变白。<a id="a-Ab"></a>犹如白鹤。<a id="a-Ac"></a>林中有鹤。<a id="a-Ad"></a>当林变时与鹤无别。<a id="a-Ae"></a>此有所表。<a id="a-Af"></a>荣若定荣不应忽变。<a id="a-Ag"></a>枯若定枯不应如鹤。<a id="a-Ah"></a>枯既如鹤则枯非枯。<a id="a-Ai"></a>荣既忽变则荣非荣。<a id="a-Aj"></a>非荣非枯中间涅槃者。<a id="a-Ak"></a>表不生不灭而现生灭。<a id="a-Al"></a>双林一变随类各解。<a id="a-Am"></a>上达其本。<a id="a-An"></a>下悲其迹。<a id="a-Ao"></a>中根在悲达之间。<a id="a-Ap"></a>现病品云。<a id="a-Aq"></a>下愚凡见言必涅槃。<a id="a-Ar"></a>唯诸菩萨文殊师利等。<a id="a-As"></a>能知如来常住不变。<a id="a-At"></a>即此义也。<a id="a-Au"></a>次虚空堂阁绮饰分明者。<a id="a-Av"></a>表佛身相。<a id="a-Aw"></a>天上天下最为第一。<a id="a-Ax"></a>今身缘已谢。<a id="a-Ay"></a>无上智慧不复居御下士所悲。<a id="a-Az"></a>又堂本地架而今处空则空中有堂而雕文刻镂绮饰分明。<a id="a-B0"></a>不动不堕妙丽庄严表空中藏。<a id="a-B1"></a>具足无减中士所尚。<a id="a-B2"></a>又华堂严整光悦利益是其有也。<a id="a-B3"></a>高处虚空无人受用。<a id="a-B4"></a>是其无也。<a id="a-B5"></a>若有无事讫当收此空有。<a id="a-B6"></a>归非空有。<a id="a-B7"></a>此上士所达。<a id="a-B8"></a>下悲上达中士悲达季孟之间。<a id="a-B9"></a>三堂下多有流泉浴池者。<a id="a-BA"></a>表佛身口。<a id="a-BB"></a>赴下流出无量言教。<a id="a-BC"></a>犹如浴池。<a id="a-BD"></a>浴池有二。<a id="a-BE"></a>一能涤垢秽。<a id="a-BF"></a>二除热闷。<a id="a-BG"></a>表于佛教。<a id="a-BH"></a>能令客尘外尽无明内除。<a id="a-BI"></a>有妙莲华者。<a id="a-BJ"></a>表遵佛教。<a id="a-BK"></a>即是修因。<a id="a-BL"></a>因逾世果故引两处为喻。<a id="a-BM"></a>化缘将讫如堂高。<a id="a-BN"></a>举言教流润如清泉在池。<a id="a-BO"></a>论其本体非去非留。<a id="a-BP"></a>语其利益故言去留。<a id="a-BQ"></a>文云。<a id="a-BR"></a>咸睹如来涅槃之相者。<a id="a-BS"></a>一往是下士所见。<a id="a-BT"></a>若具足论应有上达下悲。<a id="a-BU"></a>具如前说。<a id="a-BV"></a>此之三相前后虽异而意同前。<a id="a-BW"></a>前以大声劝问。<a id="a-BX"></a>问则秘密教显如今堂下清泉流出利益多人。<a id="a-BY"></a>前面门放光五色遍照除三障生三善。<a id="a-BZ"></a>令立行升进如今高堂。<a id="a-Ba"></a>迥出去下陵空绮饰分明种种庄严。<a id="a-Bb"></a>校前动地动水表于翻倒见性。<a id="a-Bc"></a>今变林况鹤使不滞荣枯归中会。<a id="a-Bd"></a>极物之难悟。<a id="a-Be"></a>再更抵掌悲近召远。<a id="a-Bf"></a>相虽复异而意同前。<a id="a-Bg"></a>但再令开晓。<a id="a-Bh"></a>从四天王下即是召远。<a id="a-Bi"></a>若从前开文即第三召上界众。<a id="a-Bj"></a>凡有五章。<a id="a-Bk"></a>初欲界天。<a id="a-Bl"></a>先明四王。<a id="a-Bm"></a>即是类也。<a id="a-Bn"></a>各相谓言者奉召。<a id="a-Bo"></a>良由闻见声光即以天眼观他。<a id="a-Bp"></a>献供而自营办。<a id="a-Bq"></a>来至佛所即顺召也。<a id="a-Br"></a>释天但有所召顺召(云云)。<a id="a-Bs"></a>乃至第六天其间三天略不出之。<a id="a-Bt"></a>上至有顶此应是色顶。<a id="a-Bu"></a>加列大梵王如文。<a id="a-Bv"></a>料拣三顶(云云)。<a id="a-Bw"></a>前论佛力应彻三种顶。<a id="a-Bx"></a>此中论供具只明色顶(云云)。<a id="a-By"></a>次列修罗王舍脂父正报劣天依报相亚。<a id="a-Bz"></a>言光胜者此是大菩萨光故可言胜。<a id="a-C0"></a>次魔众魔名杀者。<a id="a-C1"></a>波旬名为恶中之恶。<a id="a-C2"></a>住六天顶为欲界主。<a id="a-C3"></a>文为三。<a id="a-C4"></a>一类数二开恩赦下。<a id="a-C5"></a>三办供上献。<a id="a-C6"></a>上献为两。<a id="a-C7"></a>一奉咒。<a id="a-C8"></a>二奉供佛受咒不受供。<a id="a-C9"></a>问魔既弊恶宁得好咒。<a id="a-CA"></a>答此咒是先佛之法偶尔得之。<a id="a-CB"></a>譬如有人在国遇宝还奉国王。<a id="a-CC"></a>他解。<a id="a-CD"></a>咒是鬼神名闻。<a id="a-CE"></a>名不得为害。<a id="a-CF"></a>如盗者伺财财主知名。<a id="a-CG"></a>觉唤其名盗则不行。<a id="a-CH"></a>次云咒是鬼神王名。<a id="a-CI"></a>若唤主名主劝其党亦不为害。<a id="a-CJ"></a>三云咒如霹雳鬼神畏威不敢为害。<a id="a-CK"></a>四云咒是密语如军中号相应即放不应则治。<a id="a-CL"></a>鬼神亦尔。<a id="a-CM"></a>顺况则护不顺头破。<a id="a-CN"></a>五云咒是佛敕无敢违者。<a id="a-CO"></a>有人弹云。<a id="a-CP"></a>咒是明咒大明咒无等等咒。<a id="a-CQ"></a>若是鬼名等。<a id="a-CR"></a>五云何令人得悟道果。<a id="a-CS"></a>今解不尔。<a id="a-CT"></a>若一向解不能契道。<a id="a-CU"></a>应作法门解之。<a id="a-CV"></a>诸烦恼是鬼名。<a id="a-CW"></a>无明是鬼王。<a id="a-CX"></a>善能破恶犹如霹雳。<a id="a-CY"></a>即事而真是为密语。<a id="a-CZ"></a>第一义谛为佛所敕。<a id="a-Ca"></a>依此法门必能得道。<a id="a-Cb"></a>又是通别四悉檀意。<a id="a-Cc"></a>前四别后一通。<a id="a-Cd"></a>此解无妨。<a id="a-Ce"></a>次大自在天即魔醯首罗。<a id="a-Cf"></a>居色界顶主大千界。<a id="a-Cg"></a>十地菩萨迹现其中。<a id="a-Ch"></a>若法华中列世界主梵天王者此意云何。<a id="a-Ci"></a>若言娑婆世界主者。<a id="a-Cj"></a>正是首罗。<a id="a-Ck"></a>若言尸弃大梵等者。<a id="a-Cl"></a>更举二禅等收三四禅梵王耳。<a id="a-Cm"></a>又云。<a id="a-Cn"></a>若言为世界主者。<a id="a-Co"></a>其实只领小千而已。<a id="a-Cp"></a>经家美之故言世界主。<a id="a-Cq"></a>私谓此是大千之中得为大千之主降此不得。<a id="a-Cr"></a>文为二。<a id="a-Cs"></a>一与同类是所召。<a id="a-Ct"></a>二献供是顺召如文。<a id="a-Cu"></a>次尔时东方下召他土众。<a id="a-Cv"></a>或云声光不至彼。<a id="a-Cw"></a>彼佛自遣命至此土。<a id="a-Cx"></a>若依前文光遍照此三千世界。<a id="a-Cy"></a>乃至十方亦复如是。<a id="a-Cz"></a>岂非光召。<a id="a-D0"></a>又彼佛遣文三召意足。<a id="a-D1"></a>香饭奉佛此光召也。<a id="a-D2"></a>往彼礼敬此动召也。<a id="a-D3"></a>请决所疑声召意也。<a id="a-D4"></a>文为二。<a id="a-D5"></a>初明一方。<a id="a-D6"></a>次例三方。<a id="a-D7"></a>东方为三双。<a id="a-D8"></a>初彼佛说此佛。<a id="a-D9"></a>此众见彼众。<a id="a-DA"></a>次此间大众以不思议不见而见。<a id="a-DB"></a>见彼无边身。<a id="a-DC"></a>无边身以不思议不来而来。<a id="a-DD"></a>三复以彼供奉此佛。<a id="a-DE"></a>此佛不受彼佛之供。<a id="a-DF"></a>如此三相还是经初三种之瑞。<a id="a-DG"></a>彼佛说此。<a id="a-DH"></a>此众见彼。<a id="a-DI"></a>即是声瑞。<a id="a-DJ"></a>此众见彼彼众来此。<a id="a-DK"></a>即动地瑞。<a id="a-DL"></a>彼供献此此佛不受。<a id="a-DM"></a>即是光瑞。<a id="a-DN"></a>初双中初彼佛说此佛。<a id="a-DO"></a>文为四。<a id="a-DP"></a>一明远近二彼佛说此。<a id="a-DQ"></a>三发来。<a id="a-DR"></a>四现瑞如文。<a id="a-DS"></a>次此众见彼众亦为四。<a id="a-DT"></a>一惊怖。<a id="a-DU"></a>二安慰。<a id="a-DV"></a>三见彼众。<a id="a-DW"></a>四唱苦哉。<a id="a-DX"></a>然大众见佛应生欢喜何以唱苦。<a id="a-DY"></a>闻彼佛说此佛应当入于涅槃。<a id="a-DZ"></a>还是前声瑞。<a id="a-Da"></a>觉地动战慓还是前地动瑞。<a id="a-Db"></a>见如镜之光还是前光瑞。<a id="a-Dc"></a>闻见是已彼佛为此作涅槃相是故唱苦。<a id="a-Dd"></a>问此众皆是佛同行人何因惊怖。<a id="a-De"></a>答今论实者意不在权。<a id="a-Df"></a>又十地位有上下品。<a id="a-Dg"></a>上品所作下品不知。<a id="a-Dh"></a>佛力所作佛借神力昆虫能知。<a id="a-Di"></a>不借神力则不能知。<a id="a-Dj"></a>此无边身承佛神力而现此瑞。<a id="a-Dk"></a>首罗惊怖复何所疑。<a id="a-Dl"></a>次第二双。<a id="a-Dm"></a>初从大众见无边身一一毛孔。<a id="a-Dn"></a>明此菩萨示不思议不见而见。<a id="a-Do"></a>明一毛道即是见小。<a id="a-Dp"></a>容七万八千城庄严巨丽即是见大。<a id="a-Dq"></a>然其身量同等虚空。<a id="a-Dr"></a>空非大小安可说。<a id="a-Ds"></a>尽而复不妨从彼而来。<a id="a-Dt"></a>巨细相容毛孔不阔城亦不小。<a id="a-Du"></a>复闻欢娱受乐之声。<a id="a-Dv"></a>复闻唱言苦哉之声。<a id="a-Dw"></a>复闻纯说大乘之声。<a id="a-Dx"></a>即是非苦非乐不相障阂。<a id="a-Dy"></a>菩萨所以现此事者。<a id="a-Dz"></a>表于今佛入般涅槃亦不可思议。<a id="a-E0"></a>次从尔时无边身菩萨与无量菩萨。<a id="a-E1"></a>是彼菩萨以不可思议不来而来。<a id="a-E2"></a>次第三双中初供佛。<a id="a-E3"></a>次不受如文。<a id="a-E4"></a>次例余三方悉如文。<a id="a-E5"></a>问身既无边此土他土俱在毛端。<a id="a-E6"></a>那忽从彼以来于此。<a id="a-E7"></a>是即彼边而来此边。<a id="a-E8"></a>此间大众见从彼来。<a id="a-E9"></a>即是此边见于彼边。<a id="a-EA"></a>旧云。<a id="a-EB"></a>少分无边故有来去。<a id="a-EC"></a>此不应尔。<a id="a-ED"></a>既言量同虚空。<a id="a-EE"></a>虚空岂有少分多分。<a id="a-EF"></a>既言少分则不同空。<a id="a-EG"></a>今明菩萨不思议色即边无边。<a id="a-EH"></a>无边即边。<a id="a-EI"></a>非边非无边。<a id="a-EJ"></a>边即无边量同虚空。<a id="a-EK"></a>无边即边自彼之此此见彼来。<a id="a-EL"></a>虽边无边非边非无边。<a id="a-EM"></a>而能边无边故称不可思议。<a id="a-EN"></a>若有定者非不思议。<a id="a-EO"></a>例如丈六梵不见顶。<a id="a-EP"></a>非见非不见。<a id="a-EQ"></a>能见能不见。<a id="a-ER"></a>譬如带镜身边身在镜里。<a id="a-ES"></a>里而非里。<a id="a-ET"></a>非里而里。<a id="a-EU"></a>又如日不下池水不上升而影现水。<a id="a-EV"></a>顽阂之色尚复难思。<a id="a-EW"></a>况不思议宁以情取。<a id="a-EX"></a>从娑罗双树去。<a id="a-EY"></a>大段第三结召请中二。<a id="a-EZ"></a>初结众集。<a id="a-Ea"></a>次结瑞相。<a id="a-Eb"></a>瑞本集众。<a id="a-Ec"></a>众既已集瑞亦随竟。<a id="a-Ed"></a>故须两结。<a id="a-Ee"></a>初结众集又为二。<a id="a-Ef"></a>先明其处不可思议。<a id="a-Eg"></a>次明其人不可思议。<a id="a-Eh"></a>初文者三十二由旬能容五十二众长旛大盖人无妨阂供具无伤。<a id="a-Ei"></a>又针锋微尘容无边身已不思议。<a id="a-Ej"></a>况受四方十方微尘无边身菩萨。<a id="a-Ek"></a>复有几许眷属。<a id="a-El"></a>供具人无障阂具无损伤。<a id="a-Em"></a>此是处不思议。<a id="a-En"></a>次人为四。<a id="a-Eo"></a>初从十方下结他方众集在针锋及阎浮者。<a id="a-Ep"></a>结此土众集在双树。<a id="a-Eq"></a>此是人不可思议。<a id="a-Er"></a>二简应集不集不应集而集。<a id="a-Es"></a>应集即迦葉等三众。<a id="a-Et"></a>不应集毒虫恶人恶鬼等三众。<a id="a-Eu"></a>此明集不集俱不可思议。<a id="a-Ev"></a>三明众集利益。<a id="a-Ew"></a>谓集不集众等起慈心。<a id="a-Ex"></a>集不集处等皆严净。<a id="a-Ey"></a>罗那婆神者是集众。<a id="a-Ez"></a>三千大千众生是不集众。<a id="a-F0"></a>又拣除慈不慈。<a id="a-F1"></a>不慈者一阐提是不生慈心。<a id="a-F2"></a>慈不慈者皆不思议。<a id="a-F3"></a>从尔时三千世界以佛力故下重明处。<a id="a-F4"></a>三千是众集处。<a id="a-F5"></a>十方世界是不集处。<a id="a-F6"></a>等皆严净如极乐土。<a id="a-F7"></a>故言十方亦复如是。<a id="a-F8"></a>以众集故致此利益。<a id="a-F9"></a>不集处不集众不发心尚不思议。<a id="a-FA"></a>况复如来示生示灭宁可思议。<a id="a-FB"></a>此是结众集竟。<a id="a-FC"></a>次从如来面门下结瑞相竟。<a id="a-FD"></a>从前至此总有九瑞。<a id="a-FE"></a>共成三意。<a id="a-FF"></a>但作一收。<a id="a-FG"></a>所以然者。<a id="a-FH"></a>声光及风皆从口出。<a id="a-FI"></a>若收光入口风声例然。<a id="a-FJ"></a>收声则息教。<a id="a-FK"></a>疑者问谁此表师去。<a id="a-FL"></a>收光则息照三障闇于道三业善不。<a id="a-FM"></a>生此表主去。<a id="a-FN"></a>收风则息神变颠倒无由得转此表亲去。<a id="a-FO"></a>大众见一解三见收声入口知必失师。<a id="a-FP"></a>是故呜呼而哭唱言不受人天供养此哭失。<a id="a-FQ"></a>由悲无法食见收光入口知必失主。<a id="a-FR"></a>是故哭言圣慧日光从今永灭。<a id="a-FS"></a>三障谁除三善谁发。<a id="a-FT"></a>见收风入口知必失亲。<a id="a-FU"></a>是故哭言法船沉没谁破无明此岸度到涅槃彼岸。<a id="a-FV"></a>三种之哭。<a id="a-FW"></a>哭主亲师。<a id="a-FX"></a>呜呼是意恸。<a id="a-FY"></a>号哭是口哀。<a id="a-FZ"></a>战动是身苦。<a id="a-Fa"></a>三业悲恋乃至于此。</p>
 </body>
</html>