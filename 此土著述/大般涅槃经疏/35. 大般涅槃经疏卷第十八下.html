<!doctype html>
<html id="z3KvtpP4fd" data-ver="1256">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十八下</h1>
  <h2 id="a2">陈如品之二</h2>
  <p id="a3"></p>
  <p id="a4">起卷是第六外道文为二。<a id="a-5"></a>初论义。<a id="a-6"></a>后归伏。<a id="a-7"></a>论义有二番。<a id="a-8"></a>初番问众生何法故起常无常等六十二见。<a id="a-9"></a>佛答。<a id="a-A"></a>不知色故起常无常。<a id="a-B"></a>乃至不知识故起常无常等。<a id="a-C"></a>夫言色者。<a id="a-D"></a>先业为因。<a id="a-E"></a>今世父母衣食为缘。<a id="a-F"></a>虚伪假合谓有定性。<a id="a-G"></a>所以能起常无常等。<a id="a-H"></a>乃至不知于识亦起诸见。<a id="a-I"></a>次番更问。<a id="a-J"></a>知何色知何识故不起诸见。<a id="a-K"></a>佛言。<a id="a-L"></a>知色但是因缘和合无主无我即无诸见。<a id="a-M"></a>乃至知识亦复如是。<a id="a-N"></a>梵志言唯愿为我下。<a id="a-O"></a>二是归伏。<a id="a-P"></a>文云。<a id="a-Q"></a>舍故等者。<a id="a-R"></a>故名无明与爱。<a id="a-S"></a>新名取有。<a id="a-T"></a>解者为二。<a id="a-U"></a>一云。<a id="a-V"></a>无明与爱是过去所以名故。<a id="a-W"></a>取有现在所以名新。<a id="a-X"></a>爱是现在那忽言故乃强解云由行得爱。<a id="a-Y"></a>此解不然。<a id="a-Z"></a>二云。<a id="a-a"></a>若据烦恼无明爱为新。<a id="a-b"></a>若据业者取有为故。<a id="a-c"></a>此亦不可。<a id="a-d"></a>取是烦恼那忽为新。<a id="a-e"></a>无明爱新那忽属业。<a id="a-f"></a>最为不可。<a id="a-g"></a>又一解云。<a id="a-h"></a>不须云过现及烦恼业。<a id="a-i"></a>但论无明与爱是起身本。<a id="a-j"></a>取从无明爱起即是枝末。<a id="a-k"></a>所以名新。<a id="a-l"></a>无前诸失。<a id="a-m"></a>上云。<a id="a-n"></a>无明为父贪爱为母。<a id="a-o"></a>若尊敬此死入无间。<a id="a-p"></a>又云。<a id="a-q"></a>生死本际凡有二种无明与爱此岂非故。<a id="a-r"></a>今约三世现在望过去无明。<a id="a-s"></a>是故。<a id="a-t"></a>未来望现在爱即是故。<a id="a-u"></a>与观师同又不失三世。<a id="a-v"></a>文云。<a id="a-w"></a>我今已得正法净眼。<a id="a-x"></a>或法眼净此应无异。<a id="a-y"></a>特是左右之异。<a id="a-z"></a>十五日后得罗汉者。<a id="a-10"></a>悟有早晚。<a id="a-11"></a>犊子梵志下。<a id="a-12"></a>第七外道文为三。<a id="a-13"></a>一缘起二论义。<a id="a-14"></a>三归伏。<a id="a-15"></a>亦以默然为缘起者。<a id="a-16"></a>不得例前表其儒雅。<a id="a-17"></a>是故徐详待三方答。<a id="a-18"></a>犊子言下二是论义。<a id="a-19"></a>此无自执但咨正义故因佛默。<a id="a-1A"></a>先问默意。<a id="a-1B"></a>次佛思。<a id="a-1C"></a>默意乃开问端。<a id="a-1D"></a>次犊子言下正论义。<a id="a-1E"></a>既无自执但问正义。<a id="a-1F"></a>于中二。<a id="a-1G"></a>先问法。<a id="a-1H"></a>次问人。<a id="a-1I"></a>初问法中二。<a id="a-1J"></a>先问。<a id="a-1K"></a>次佛答。<a id="a-1L"></a>答中又二。<a id="a-1M"></a>先许。<a id="a-1N"></a>次正答三种十种。<a id="a-1O"></a>于中先双释。<a id="a-1P"></a>次双结。<a id="a-1Q"></a>于释中云解脱欲者。<a id="a-1R"></a>此是无贪善根。<a id="a-1S"></a>次问能修善断惑之人者。<a id="a-1T"></a>其欲修习先访其人。<a id="a-1U"></a>若有高例我亦随修。<a id="a-1V"></a>此中但问出家。<a id="a-1W"></a>二众兼得。<a id="a-1X"></a>四众。<a id="a-1Y"></a>断一切有者。<a id="a-1Z"></a>此明罗汉即出家二众。<a id="a-1a"></a>得阿那含者。<a id="a-1b"></a>即问在家二众。<a id="a-1c"></a>度疑彼岸者。<a id="a-1d"></a>少分称得度。<a id="a-1e"></a>此中再明优婆塞者。<a id="a-1f"></a>有离欲者有妻子者。<a id="a-1g"></a>文云。<a id="a-1h"></a>受五欲乐而心无疑网者。<a id="a-1i"></a>是佛皆答非一二三乃至五百者何。<a id="a-1j"></a>如大品明大数五千分。<a id="a-1k"></a>然诸经中多明五百弟子。<a id="a-1l"></a>此是数方之言。<a id="a-1m"></a>从世尊我于今者乐说譬下。<a id="a-1n"></a>第三归伏。<a id="a-1o"></a>于中五。<a id="a-1p"></a>先请述。<a id="a-1q"></a>次佛许。<a id="a-1r"></a>三述己。<a id="a-1s"></a>四请出家。<a id="a-1t"></a>佛令四月试。<a id="a-1u"></a>优婆塞经明必四月。<a id="a-1v"></a>言四月者只是。<a id="a-1w"></a>一时。<a id="a-1x"></a>根性不同复不一种。<a id="a-1y"></a>闻不一种即求出家。<a id="a-1z"></a>五佛听出家。<a id="a-20"></a>出家后修行得益。<a id="a-21"></a>言二法者。<a id="a-22"></a>或言止观。<a id="a-23"></a>或定慧。<a id="a-24"></a>奢摩舍摩轻重音异。<a id="a-25"></a>报佛恩者。<a id="a-26"></a>依法修行是报佛恩。<a id="a-27"></a>纳衣梵志下。<a id="a-28"></a>第八外道。<a id="a-29"></a>此亦出家外道常服此纳。<a id="a-2A"></a>因衣名人。<a id="a-2B"></a>此间亦有麻襦。<a id="a-2C"></a>杯度之流。<a id="a-2D"></a>文为二。<a id="a-2E"></a>初论义。<a id="a-2F"></a>后归伏。<a id="a-2G"></a>论义又二。<a id="a-2H"></a>初执后破。<a id="a-2I"></a>初执者。<a id="a-2J"></a>开善分初文为八复次。<a id="a-2K"></a>一据烦恼。<a id="a-2L"></a>二据五大。<a id="a-2M"></a>三据镮钏。<a id="a-2N"></a>四据自性。<a id="a-2O"></a>五据五尘。<a id="a-2P"></a>六据五根。<a id="a-2Q"></a>七据小儿。<a id="a-2R"></a>八据有无。<a id="a-2S"></a>招提分此文为二。<a id="a-2T"></a>初难正义。<a id="a-2U"></a>后立邪义就初复二。<a id="a-2V"></a>一非业行。<a id="a-2W"></a>后难烦恼。<a id="a-2X"></a>观师分为四初一复次难因缘义。<a id="a-2Y"></a>次三复次立自性义。<a id="a-2Z"></a>三一复次重难正义。<a id="a-2a"></a>四三复次重立自性。<a id="a-2b"></a>但分文在人孰是孰非。<a id="a-2c"></a>且依观师诸师多云。<a id="a-2d"></a>纳衣正问众生之始三界流来。<a id="a-2e"></a>弘广问终咨决如来涅槃。<a id="a-2f"></a>问始是问流来。<a id="a-2g"></a>问终是问反出。<a id="a-2h"></a>观师据三文推之。<a id="a-2i"></a>一陈如若弘广云。<a id="a-2j"></a>若人来问常无常有始佛常默然。<a id="a-2k"></a>若纳衣问始佛何故答。<a id="a-2l"></a>二其初难。<a id="a-2m"></a>众生无量世中作善不善业。<a id="a-2n"></a>未来还得善不善报。<a id="a-2o"></a>此问行业因果。<a id="a-2p"></a>何关问始。<a id="a-2q"></a>三可中问于初流来者。<a id="a-2r"></a>佛答不去。<a id="a-2s"></a>何者界外初起一念流来。<a id="a-2t"></a>此之流来。<a id="a-2u"></a>复何处来。<a id="a-2v"></a>向前推之永不可得。<a id="a-2w"></a>知答不去。<a id="a-2x"></a>由不作此问故如来解释。<a id="a-2y"></a>纳衣正问因缘。<a id="a-2z"></a>爱阐生义。<a id="a-30"></a>恶因缘死见地狱时。<a id="a-31"></a>反更生爱而生其中。<a id="a-32"></a>善因缘死则见天堂。<a id="a-33"></a>而生爱者则生其中。<a id="a-34"></a>解此数论不同。<a id="a-35"></a>数人言。<a id="a-36"></a>于生阴前起爱润生。<a id="a-37"></a>有身有惑同在一时。<a id="a-38"></a>亦起爱心即便得身。<a id="a-39"></a>此即身先烦恼在后。<a id="a-3A"></a>论人云。<a id="a-3B"></a>于死阴后起爱润生。<a id="a-3C"></a>即烦恼在前身乃在后。<a id="a-3D"></a>初难因缘又两。<a id="a-3E"></a>初领旨而非。<a id="a-3F"></a>次难烦恼文又为四。<a id="a-3G"></a>一领旨。<a id="a-3H"></a>二双难。<a id="a-3I"></a>三别难。<a id="a-3J"></a>四总结。<a id="a-3K"></a>此下牒佛所说。<a id="a-3L"></a>烦恼与身故云领旨若因烦恼下。<a id="a-3M"></a>第二双难又三。<a id="a-3N"></a>先两定。<a id="a-3O"></a>次两难。<a id="a-3P"></a>三两结。<a id="a-3Q"></a>初两定可见。<a id="a-3R"></a>两难者。<a id="a-3S"></a>初云。<a id="a-3T"></a>若烦恼在先全未有身。<a id="a-3U"></a>那得烦恼。<a id="a-3V"></a>烦恼何处住。<a id="a-3W"></a>烦恼因谁生。<a id="a-3X"></a>若烦恼复因烦恼。<a id="a-3Y"></a>烦恼知不是先故言不可。<a id="a-3Z"></a>次难身在先者。<a id="a-3a"></a>则不从烦恼而得是身。<a id="a-3b"></a>身既不从烦恼。<a id="a-3c"></a>烦恼亦不因身。<a id="a-3d"></a>此俱不可。<a id="a-3e"></a>若言一时下三别难。<a id="a-3f"></a>既言因果不应一时。<a id="a-3g"></a>先后一时下。<a id="a-3h"></a>四是总结三义。<a id="a-3i"></a>三皆不可。<a id="a-3j"></a>故知诸法不从因缘。<a id="a-3k"></a>复次瞿昙坚是地性下。<a id="a-3l"></a>次立邪自性之义有三复次。<a id="a-3m"></a>彼明地性坚乃至空性无阂。<a id="a-3n"></a>体性如此非因缘成。<a id="a-3o"></a>五大既尔一切亦然。<a id="a-3p"></a>即自性义。<a id="a-3q"></a>复次世间之法有定用处。<a id="a-3r"></a>证成前义。<a id="a-3s"></a>在额名鬘等者。<a id="a-3t"></a>如此土严具。<a id="a-3u"></a>故初举工匠揆木为难。<a id="a-3v"></a>直者任床。<a id="a-3w"></a>曲者任机。<a id="a-3x"></a>复举五道为难。<a id="a-3y"></a>乃言。<a id="a-3z"></a>自性生地狱等。<a id="a-40"></a>又举陆龟生即入水。<a id="a-41"></a>海里蚶蛤谁之刻画。<a id="a-42"></a>三举贪欲。<a id="a-43"></a>一复次更难因缘前非佛旨。<a id="a-44"></a>后乃作难。<a id="a-45"></a>难有四意。<a id="a-46"></a>一难贪不对尘。<a id="a-47"></a>如人睡时亦不对尘而生欲贪。<a id="a-48"></a>二难小儿初生无所分别亦复生贪。<a id="a-49"></a>三难贤圣在于山林。<a id="a-4A"></a>虽离五尘亦复生贪。<a id="a-4B"></a>四难自有对尘贪对尘不贪。<a id="a-4C"></a>并是自性。<a id="a-4D"></a>第四有三复次重立邪义。<a id="a-4E"></a>初明五根不具而多财。<a id="a-4F"></a>五根虽具而少禄。<a id="a-4G"></a>根若不具则过去作恶。<a id="a-4H"></a>今生何以多财。<a id="a-4I"></a>若根具者过去行善。<a id="a-4J"></a>今生何以贫穷。<a id="a-4K"></a>并是性尔不关因缘。<a id="a-4L"></a>第二复次可见。<a id="a-4M"></a>第三复次举有无难。<a id="a-4N"></a>彼以虚空为有。<a id="a-4O"></a>兔角为无。<a id="a-4P"></a>谁作虚空之有。<a id="a-4Q"></a>谁使兔角令无。<a id="a-4R"></a>二事既然一切亦尔。<a id="a-4S"></a>皆是自性。<a id="a-4T"></a>佛言下答。<a id="a-4U"></a>以答望问略有三异。<a id="a-4V"></a>一有无。<a id="a-4W"></a>二郑重。<a id="a-4X"></a>三不次第。<a id="a-4Y"></a>言有无者。<a id="a-4Z"></a>前有四难为八复次。<a id="a-4a"></a>今但七复次。<a id="a-4b"></a>何故尔。<a id="a-4c"></a>佛答七难竟其即领解。<a id="a-4d"></a>是故不答第八难也。<a id="a-4e"></a>郑重者。<a id="a-4f"></a>重答第二难。<a id="a-4g"></a>何故尔。<a id="a-4h"></a>性是其宗故再破之。<a id="a-4i"></a>不次第者。<a id="a-4j"></a>第一答第二。<a id="a-4k"></a>第二答第三。<a id="a-4l"></a>第三答第四。<a id="a-4m"></a>第四答第一。<a id="a-4n"></a>第五重答第二。<a id="a-4o"></a>第六答第五。<a id="a-4p"></a>第七答第六。<a id="a-4q"></a>第八答第七。<a id="a-4r"></a>初答第二破立自性义者。<a id="a-4s"></a>彼以五大不从缘生。<a id="a-4t"></a>例一切法亦不从缘。<a id="a-4u"></a>佛逐破之。<a id="a-4v"></a>汝立五大不从缘生。<a id="a-4w"></a>是故名常。<a id="a-4x"></a>例一切法不从缘生。<a id="a-4y"></a>亦应是常。<a id="a-4z"></a>汝言用处下。<a id="a-50"></a>是第二答第三破其证义。<a id="a-51"></a>彼云。<a id="a-52"></a>镮钏无有因缘。<a id="a-53"></a>佛破云。<a id="a-54"></a>皆从因缘得名。<a id="a-55"></a>亦从因缘得义。<a id="a-56"></a>名鬘名缨。<a id="a-57"></a>此是从因得名。<a id="a-58"></a>匠为箭槊。<a id="a-59"></a>此从因得义。<a id="a-5A"></a>若性是箭无假工匠。<a id="a-5B"></a>况本是镮。<a id="a-5C"></a>今打为钏改钏为镮。<a id="a-5D"></a>向是曲者任机。<a id="a-5E"></a>熨机直为床。<a id="a-5F"></a>向时直者为床。<a id="a-5G"></a>今熨床曲为机。<a id="a-5H"></a>皆是因缘何性之有。<a id="a-5I"></a>汝言如龟陆生下。<a id="a-5J"></a>第三破彼第四复次。<a id="a-5K"></a>中有七事。<a id="a-5L"></a>为破七事。<a id="a-5M"></a>此即初事。<a id="a-5N"></a>何不入火[口*數]角。<a id="a-5O"></a>正反彼宗。<a id="a-5P"></a>若言诸法悉有自性下。<a id="a-5Q"></a>第二事。<a id="a-5R"></a>其上复次中全无此语。<a id="a-5S"></a>但言谁有教者。<a id="a-5T"></a>而今有此破者。<a id="a-5U"></a>既云利是性尔。<a id="a-5V"></a>钝亦如之。<a id="a-5W"></a>岂有教而长耶。<a id="a-5X"></a>若一切法有自性下。<a id="a-5Y"></a>第三事。<a id="a-5Z"></a>明婆罗门不应祠祀。<a id="a-5a"></a>世间语法有三下。<a id="a-5b"></a>第四事。<a id="a-5c"></a>明皆有造作之语宁是自然。<a id="a-5d"></a>若言诸法悉有自性下。<a id="a-5e"></a>第五事。<a id="a-5f"></a>纵则应定。<a id="a-5g"></a>若一切法有定性下。<a id="a-5h"></a>第六事。<a id="a-5i"></a>明既其无定则应从缘。<a id="a-5j"></a>汝说一切法下。<a id="a-5k"></a>第七事。<a id="a-5l"></a>明说喻故。<a id="a-5m"></a>故知无性。<a id="a-5n"></a>若使解则性解何劳为说。<a id="a-5o"></a>若不解者性自不解。<a id="a-5p"></a>虽复说喻无所成益。<a id="a-5q"></a>善男子汝言身为在先下。<a id="a-5r"></a>第四追破彼第一复次。<a id="a-5s"></a>但前难本有四。<a id="a-5t"></a>一领旨。<a id="a-5u"></a>二双难。<a id="a-5v"></a>三别难。<a id="a-5w"></a>四总结。<a id="a-5x"></a>今答不一一相对。<a id="a-5y"></a>但总答之。<a id="a-5z"></a>而此四意。<a id="a-60"></a>但正难中本来有三。<a id="a-61"></a>一者难身在先。<a id="a-62"></a>二难烦恼在先。<a id="a-63"></a>三烦恼与身一时。<a id="a-64"></a>别难中即无。<a id="a-65"></a>结难中有之。<a id="a-66"></a>今亦答三。<a id="a-67"></a>初答身在先难。<a id="a-68"></a>次答一时之难。<a id="a-69"></a>后答烦恼在先难。<a id="a-6A"></a>初又二。<a id="a-6B"></a>先双非。<a id="a-6C"></a>次正答三难。<a id="a-6D"></a>此下第一答身在先。<a id="a-6E"></a>然佛之本义说烦恼为身因。<a id="a-6F"></a>则彼应正难烦恼在先所以。<a id="a-6G"></a>又难身在先者。<a id="a-6H"></a>相对而来。<a id="a-6I"></a>非其本意。<a id="a-6J"></a>今欲答正先发遣旁。<a id="a-6K"></a>故先云。<a id="a-6L"></a>我无此说。<a id="a-6M"></a>汝义亦然。<a id="a-6N"></a>何忽难此本。<a id="a-6O"></a>欲难我还成我义。<a id="a-6P"></a>善男子一切众生下。<a id="a-6Q"></a>第二答一时之难。<a id="a-6R"></a>就文为三。<a id="a-6S"></a>初明一时。<a id="a-6T"></a>次明前后。<a id="a-6U"></a>第三更取意答。<a id="a-6V"></a>初言一时者。<a id="a-6W"></a>除彼所计之一时。<a id="a-6X"></a>若是其所解言一时者。<a id="a-6Y"></a>此则不可。<a id="a-6Z"></a>今言一时此是前后而一时。<a id="a-6a"></a>亦是一时而前后(云云)。<a id="a-6b"></a>第二文中言其前后者。<a id="a-6c"></a>此是一时中之前后。<a id="a-6d"></a>无前后异一时。<a id="a-6e"></a>亦无一时异前后。<a id="a-6f"></a>今只于一时义中说有前后。<a id="a-6g"></a>即烦恼为前。<a id="a-6h"></a>身属于后。<a id="a-6i"></a>烦恼是因身即是果。<a id="a-6j"></a>岂非因前果后。<a id="a-6k"></a>若如中论所明缘成由果。<a id="a-6l"></a>此有别意(云云)。<a id="a-6m"></a>私谓。<a id="a-6n"></a>诸大乘经云无始者。<a id="a-6o"></a>不独云身。<a id="a-6p"></a>不独烦恼。<a id="a-6q"></a>若一在前一则有始。<a id="a-6r"></a>今经从于对治化机以说。<a id="a-6s"></a>故云。<a id="a-6t"></a>要因烦恼故而得有身。<a id="a-6u"></a>仍带理说故。<a id="a-6v"></a>云虽无前后。<a id="a-6w"></a>虽是不尽之词。<a id="a-6x"></a>不尽是有余之说。<a id="a-6y"></a>故知实理却是权道之有余。<a id="a-6z"></a>实而言之。<a id="a-70"></a>非但过去言无先后。<a id="a-71"></a>只于现在烦恼为身。<a id="a-72"></a>而作因时亦无先后。<a id="a-73"></a>何以故。<a id="a-74"></a>因果无二色心体一。<a id="a-75"></a>三道三德一念无乖。<a id="a-76"></a>五阴五脱刹那理等。<a id="a-77"></a>贵在衲衣执破。<a id="a-78"></a>破已了性同空。<a id="a-79"></a>空无前后内外谁施。<a id="a-7A"></a>三十六轴唯从涅槃。<a id="a-7B"></a>五十二众咸成佛性。<a id="a-7C"></a>至此不了终归结缘。<a id="a-7D"></a>此两段只有二行。<a id="a-7E"></a>余经文是释疑之要也。<a id="a-7F"></a>从汝意若谓如人二眼下。<a id="a-7G"></a>第三更取意破。<a id="a-7H"></a>若言烦恼与身是一时者。<a id="a-7I"></a>不应前后。<a id="a-7J"></a>如牛二角左不因右右不因左。<a id="a-7K"></a>是事不尔。<a id="a-7L"></a>如炷与明是一时有。<a id="a-7M"></a>而要因炷有明。<a id="a-7N"></a>终不因明有炷。<a id="a-7O"></a>烦恼与身亦然。<a id="a-7P"></a>但炷是灯器因灯有明。<a id="a-7Q"></a>而云炷者但齐火烧者名炷。<a id="a-7R"></a>未烧之时不得名炷(云云)。<a id="a-7S"></a>明佛此义正是一时因果。<a id="a-7T"></a>旧说多谓此明众生之始是一时因果。<a id="a-7U"></a>今谓不然。<a id="a-7V"></a>此不明众生之始。<a id="a-7W"></a>但明众生用业得身必由烦恼。<a id="a-7X"></a>自有二种。<a id="a-7Y"></a>一者润业。<a id="a-7Z"></a>二者润生。<a id="a-7a"></a>若润业者身果为奢。<a id="a-7b"></a>今之所明正取润生。<a id="a-7c"></a>若依数解。<a id="a-7d"></a>正以生阴之初有染污识。<a id="a-7e"></a>为润生惑。<a id="a-7f"></a>即结一期果报。<a id="a-7g"></a>是为烦恼与身一时而有。<a id="a-7h"></a>于义为便。<a id="a-7i"></a>但今依后解。<a id="a-7j"></a>若灵味法师亦用生阴。<a id="a-7k"></a>云初起润生爱。<a id="a-7l"></a>极似数义。<a id="a-7m"></a>其余师并云。<a id="a-7n"></a>死阴之中起润生爱。<a id="a-7o"></a>得言一时因果者。<a id="a-7p"></a>此前迦葉章中云。<a id="a-7q"></a>由爱无明二因缘故得住寿命。<a id="a-7r"></a>十地经云。<a id="a-7s"></a>有漏有取心生热恼种子渐备。<a id="a-7t"></a>经云。<a id="a-7u"></a>有漏有取心生有漏种子。<a id="a-7v"></a>润生之惑虽在前起。<a id="a-7w"></a>而正由识。<a id="a-7x"></a>是有漏故润生之爱。<a id="a-7y"></a>所以结之是为取识。<a id="a-7z"></a>有漏已有即是一时因果之义。<a id="a-80"></a>故此义意微采灵味之说。<a id="a-81"></a>彼前难云。<a id="a-82"></a>若言一时义亦不可。<a id="a-83"></a>今答一时而有此义。<a id="a-84"></a>殊堪反于邪难故也。<a id="a-85"></a>故云汝意若谓如人二眼下。<a id="a-86"></a>正取彼意破之。<a id="a-87"></a>明虽俱是同时实有。<a id="a-88"></a>相因之义如炷之有明。<a id="a-89"></a>一时而有而复相因。<a id="a-8A"></a>汝意若谓身不在先下。<a id="a-8B"></a>第三答烦恼在前难又二。<a id="a-8C"></a>此先牒彼难。<a id="a-8D"></a>何以故下正破。<a id="a-8E"></a>但此中文有两家读之。<a id="a-8F"></a>一云。<a id="a-8G"></a>若以身先无因缘故名为无者此是牒于难。<a id="a-8H"></a>汝不应说者即是非之。<a id="a-8I"></a>汝不应作如此说一切皆有因缘者。<a id="a-8J"></a>还明一切法实有因缘。<a id="a-8K"></a>然不须如此分句。<a id="a-8L"></a>直云。<a id="a-8M"></a>汝不应说一切法有因缘也。<a id="a-8N"></a>然彼是自然之义无有因缘。<a id="a-8O"></a>而言汝不应说一切法有因缘者。<a id="a-8P"></a>然此三师外道。<a id="a-8Q"></a>云有二十五谛皆悉相生。<a id="a-8R"></a>即因缘义。<a id="a-8S"></a>而与佛因缘义异。<a id="a-8T"></a>佛法据过去为因现在得果。<a id="a-8U"></a>彼家直据现在一世相生以为因缘。<a id="a-8V"></a>又如勒叉婆有依谛主谛。<a id="a-8W"></a>如五大造五根。<a id="a-8X"></a>五大是主谛。<a id="a-8Y"></a>五根是依谛。<a id="a-8Z"></a>并是因缘。<a id="a-8a"></a>如火大造眼令能见色。<a id="a-8b"></a>色是火家之求那。<a id="a-8c"></a>亦如空大造耳可能闻声。<a id="a-8d"></a>声是耳家之求那(云云)。<a id="a-8e"></a>若言不见下。<a id="a-8f"></a>复取彼意破之。<a id="a-8g"></a>汝若言不见身因故不说者。<a id="a-8h"></a>今现见瓶从泥出何故不说。<a id="a-8i"></a>见故不说乃是违心。<a id="a-8j"></a>若见不见下。<a id="a-8k"></a>此明谁论汝见与不见。<a id="a-8l"></a>但云现论诸法皆从因缘。<a id="a-8m"></a>善男子若言一切诸法悉有自性下。<a id="a-8n"></a>第五重破第二五大性难。<a id="a-8o"></a>先且破其地大。<a id="a-8p"></a>佛翻其义酥蜡等物是彼家地。<a id="a-8q"></a>但酥蜡不定或时为水或时名地。<a id="a-8r"></a>是不定后更破之。<a id="a-8s"></a>白蜡等物举为五大(云云)。<a id="a-8t"></a>不言三大四大宁非因缘耶。<a id="a-8u"></a>此中两双。<a id="a-8v"></a>前谓汝义说有五大。<a id="a-8w"></a>后说有香为地有色为火。<a id="a-8x"></a>如论文香相品中明。<a id="a-8y"></a>卫世师义。<a id="a-8z"></a>不言香为水色为地。<a id="a-90"></a>宁非因缘耶。<a id="a-91"></a>后双者前谓汝义云从泥出瓶从缕得衣。<a id="a-92"></a>宁非因缘。<a id="a-93"></a>后谓汝义湿是水大。<a id="a-94"></a>假使由寒缘故冻。<a id="a-95"></a>汝犹随湿缘。<a id="a-96"></a>是水不随寒缘是地。<a id="a-97"></a>又水冻时不名为地。<a id="a-98"></a>故名为水。<a id="a-99"></a>何故波动时不名为风者。<a id="a-9A"></a>此是芰角并难。<a id="a-9B"></a>若例难者。<a id="a-9C"></a>应言水本流性冻时不流而尚名为水者。<a id="a-9D"></a>风本动性。<a id="a-9E"></a>应有物不动尚不名风。<a id="a-9F"></a>而今此文若作芰角并意者。<a id="a-9G"></a>水本流性。<a id="a-9H"></a>冻时不流尚为水者。<a id="a-9I"></a>风本动性。<a id="a-9J"></a>波既是动应名为风。<a id="a-9K"></a>波虽是动不得名风。<a id="a-9L"></a>水既不流不得名水。<a id="a-9M"></a>又解此是例难。<a id="a-9N"></a>如水本流遇寒因缘冻而不流。<a id="a-9O"></a>而犹随本为水。<a id="a-9P"></a>风本性动。<a id="a-9Q"></a>遇水因缘激而成波。<a id="a-9R"></a>应犹随本是风。<a id="a-9S"></a>若波动遂逐因缘成水。<a id="a-9T"></a>不名为风。<a id="a-9U"></a>冻时亦应逐因缘成地。<a id="a-9V"></a>地非是水。<a id="a-9W"></a>并意为水。<a id="a-9X"></a>本是流湿之性。<a id="a-9Y"></a>冻时无流。<a id="a-9Z"></a>守本湿性犹名为水者。<a id="a-9a"></a>风本动性风激成波。<a id="a-9b"></a>犹自名水不名风者。<a id="a-9c"></a>水冻成冰应名为地。<a id="a-9d"></a>水冻成冰守本湿性犹名水者。<a id="a-9e"></a>何异波动时守本动性应名为风。<a id="a-9f"></a>只为波动名水冻时名冻。<a id="a-9g"></a>所以得并。<a id="a-9h"></a>动是风大。<a id="a-9i"></a>水为浪时虽藉风为缘。<a id="a-9j"></a>犹随因属水。<a id="a-9k"></a>不随动为风。<a id="a-9l"></a>宁非因缘。<a id="a-9m"></a>汝言非因五尘下。<a id="a-9n"></a>第六破彼第五。<a id="a-9o"></a>明五尘但为外缘。<a id="a-9p"></a>复由觉观内因善恶。<a id="a-9q"></a>觉观即生贪嗔。<a id="a-9r"></a>汝言具足诸根下。<a id="a-9s"></a>第七破彼第六。<a id="a-9t"></a>明业因不同致果报参差。<a id="a-9u"></a>如汝所言世间小儿下。<a id="a-9v"></a>第八破第七。<a id="a-9w"></a>明儿有啼笑则知有缘。<a id="a-9x"></a>又不破第八者二解。<a id="a-9y"></a>开善旧云。<a id="a-9z"></a>第八是二种。<a id="a-A0"></a>无法无不从缘。<a id="a-A1"></a>则无劳破。<a id="a-A2"></a>二冶城云。<a id="a-A3"></a>此破七竟。<a id="a-A4"></a>彼便领解是故不破。<a id="a-A5"></a>梵志言若一切法下。<a id="a-A6"></a>此是第二归伏文为二。<a id="a-A7"></a>初作两问泛尔求解。<a id="a-A8"></a>次从唯愿为我去是正归伏。<a id="a-A9"></a>佛知根利。<a id="a-AA"></a>直说二边及与中间。<a id="a-AB"></a>彼即领悟。<a id="a-AC"></a>夫破义多方不唯一种。<a id="a-AD"></a>随病用药不定后前。<a id="a-AE"></a>若弃通从别须论次第。<a id="a-AF"></a>初起道树多用因缘破性。<a id="a-AG"></a>次用无常苦空以破因缘。<a id="a-AH"></a>次用体破析。<a id="a-AI"></a>次用分别破析体空。<a id="a-AJ"></a>次用中道破于二边。<a id="a-AK"></a>次用圆常破于偏渐。<a id="a-AL"></a>如此等义。<a id="a-AM"></a>遍乎经论。<a id="a-AN"></a>今大涅槃圆常极说。<a id="a-AO"></a>而用因缘破彼纳衣自性计者。<a id="a-AP"></a>盖随其病以此初药而后用之。<a id="a-AQ"></a>初后既然中间亦尔。<a id="a-AR"></a>于一切处以智方便。<a id="a-AS"></a>或随欲随宜随治随悟互用无失。<a id="a-AT"></a>而次第宛然。<a id="a-AU"></a>私谓。<a id="a-AV"></a>四悉义兼秘密不定。<a id="a-AW"></a>虽秘不定次第宛然。<a id="a-AX"></a>若得此意应具作所以使文义分明。<a id="a-AY"></a>因缘破性虽具经文。<a id="a-AZ"></a>更须悬作无常析空乃至圆常等义。<a id="a-Aa"></a>令法行成就。<a id="a-Ab"></a>节目显然皆与修多罗合。<a id="a-Ac"></a>此义若成。<a id="a-Ad"></a>破诸外道邪教邪执。<a id="a-Ae"></a>破一切内道正教正义。<a id="a-Af"></a>破一切小乘圣贤教行位理。<a id="a-Ag"></a>破一切大乘贤圣教行位理。<a id="a-Ah"></a>包括佛法尚尽。<a id="a-Ai"></a>况复执性外道耶。<a id="a-Aj"></a>于十仙文中一一须作具载。<a id="a-Ak"></a>则文烦故于纳衣章中略出此意。<a id="a-Al"></a>得斯问意将对前后。<a id="a-Am"></a>纵横用之(云云)。<a id="a-An"></a>复有婆罗门名弘广下。<a id="a-Ao"></a>第九外道文为二。<a id="a-Ap"></a>初论义。<a id="a-Aq"></a>后归伏。<a id="a-Ar"></a>彼无所执直问知心念不。<a id="a-As"></a>佛知其念故作异说。<a id="a-At"></a>其本有四念。<a id="a-Au"></a>佛亦作四句答者。<a id="a-Av"></a>涅槃是常。<a id="a-Aw"></a>有为无常。<a id="a-Ax"></a>曲即邪见。<a id="a-Ay"></a>直即八正。<a id="a-Az"></a>此四义者与其名同而意则异。<a id="a-B0"></a>故重问之。<a id="a-B1"></a>佛方为说即云。<a id="a-B2"></a>乞食是常。<a id="a-B3"></a>别请无常。<a id="a-B4"></a>曲是户蘥。<a id="a-B5"></a>直是帝幢。<a id="a-B6"></a>即是以所怀之事默以试佛。<a id="a-B7"></a>佛知其意乃跨节用所表之理而以答之。<a id="a-B8"></a>答过其表所以更请。<a id="a-B9"></a>然钥字应门里作。<a id="a-BA"></a>说文云。<a id="a-BB"></a>函钥下柱。<a id="a-BC"></a>今经中草下作。<a id="a-BD"></a>此乃草名。<a id="a-BE"></a>说文言雀麦也。<a id="a-BF"></a>后问八正能令灭尽。<a id="a-BG"></a>佛不答者。<a id="a-BH"></a>以此问意众生修道皆灭尽者。<a id="a-BI"></a>应无复众生。<a id="a-BJ"></a>然至理中众生无尽。<a id="a-BK"></a>是故不答。<a id="a-BL"></a>若有可尽即是有边。<a id="a-BM"></a>私谓。<a id="a-BN"></a>准文恐且约事。<a id="a-BO"></a>旧用此文谓弘广问终。<a id="a-BP"></a>善哉善哉下。<a id="a-BQ"></a>二此明归伏。<a id="a-BR"></a>其中发迹植因已久贤劫近成(云云)。<a id="a-BS"></a>灵味以此一人例九外道皆。<a id="a-BT"></a>并是权观。<a id="a-BU"></a>师不许。<a id="a-BV"></a>并云。<a id="a-BW"></a>若见一人发迹例九非实。<a id="a-BX"></a>亦可九人是实反例一人非权。<a id="a-BY"></a>但诸人直云证果不明是迹。<a id="a-BZ"></a>此人欲知城知道自作守门。<a id="a-Ba"></a>既发大心非为小事。<a id="a-Bb"></a>随文判之不须尽例。<a id="a-Bc"></a>尔时世尊下。<a id="a-Bd"></a>第十外道有人云。<a id="a-Be"></a>此章有三与前小异不止化外。<a id="a-Bf"></a>一为付嘱。<a id="a-Bg"></a>二为降魔。<a id="a-Bh"></a>三化须跋为付嘱者。<a id="a-Bi"></a>以说经竟须付嘱阿难。<a id="a-Bj"></a>为降魔者。<a id="a-Bk"></a>正法之障本由天魔。<a id="a-Bl"></a>今以咒降令法无壅。<a id="a-Bm"></a>为化须跋者。<a id="a-Bn"></a>前诸外道协邪难佛。<a id="a-Bo"></a>佛降伏竟。<a id="a-Bp"></a>须跋自恃不来。<a id="a-Bq"></a>顾命阿难唤来得道。<a id="a-Br"></a>今明不然。<a id="a-Bs"></a>皆化外道。<a id="a-Bt"></a>词异意同。<a id="a-Bu"></a>何者。<a id="a-Bv"></a>佛大慈无量非但当时破执。<a id="a-Bw"></a>亦使将来救邪。<a id="a-Bx"></a>所以顾命阿难付嘱流通。<a id="a-By"></a>阿难现为魔罥。<a id="a-Bz"></a>魔亦能罥。<a id="a-C0"></a>障未来故以神咒咒之。<a id="a-C1"></a>使二世无壅。<a id="a-C2"></a>须跋自很表将来背化。<a id="a-C3"></a>遣阿难往召表流通传法。<a id="a-C4"></a>故须跋来而得道。<a id="a-C5"></a>表于将来咸得归正。<a id="a-C6"></a>作此消文。<a id="a-C7"></a>化外义成。<a id="a-C8"></a>流通不失。<a id="a-C9"></a>就文为四。<a id="a-CA"></a>初顾命阿难。<a id="a-CB"></a>二更论义。<a id="a-CC"></a>三正命阿难。<a id="a-CD"></a>四兼化须跋。<a id="a-CE"></a>初文二。<a id="a-CF"></a>先问。<a id="a-CG"></a>次答。<a id="a-CH"></a>此下是问。<a id="a-CI"></a>欲为付嘱此经兼化须跋。<a id="a-CJ"></a>所以顾命阿难所在。<a id="a-CK"></a>陈如言下二答。<a id="a-CL"></a>文为二。<a id="a-CM"></a>初明众魔为乱。<a id="a-CN"></a>次明阿难受乱。<a id="a-CO"></a>先众魔乱中二。<a id="a-CP"></a>先众说为乱次。<a id="a-CQ"></a>神通为乱。<a id="a-CR"></a>初众说中云。<a id="a-CS"></a>毗伽罗那即是论文。<a id="a-CT"></a>亦言和伽罗那。<a id="a-CU"></a>梵音不同。<a id="a-CV"></a>然此中魔说。<a id="a-CW"></a>尽明佛法正义。<a id="a-CX"></a>不说魔邪之法。<a id="a-CY"></a>若说魔义念阿难解之。<a id="a-CZ"></a>然其常闻如来所说。<a id="a-Ca"></a>才闻异义即不信受。<a id="a-Cb"></a>若尔云何为乱。<a id="a-Cc"></a>解云。<a id="a-Cd"></a>或说十二因缘。<a id="a-Ce"></a>或说四缘。<a id="a-Cf"></a>复说四谛八谛等。<a id="a-Cg"></a>以为惑乱。<a id="a-Ch"></a>文云。<a id="a-Ci"></a>三观者有多种。<a id="a-Cj"></a>一云。<a id="a-Ck"></a>苦无常无我。<a id="a-Cl"></a>一云观阴入界。<a id="a-Cm"></a>亦云。<a id="a-Cn"></a>观三毒。<a id="a-Co"></a>言七方便者。<a id="a-Cp"></a>数人云。<a id="a-Cq"></a>不净观总别四念处并暖法顶忍世第一。<a id="a-Cr"></a>成论人云。<a id="a-Cs"></a>一者观色苦。<a id="a-Ct"></a>二观苦集。<a id="a-Cu"></a>三观苦灭。<a id="a-Cv"></a>四观苦道。<a id="a-Cw"></a>五观苦过。<a id="a-Cx"></a>六观苦出。<a id="a-Cy"></a>七观苦入。<a id="a-Cz"></a>约一切法皆尔。<a id="a-D0"></a>从世尊阿难比丘见是事已下。<a id="a-D1"></a>二明阿难受乱。<a id="a-D2"></a>而阿难得初果亲为佛侍。<a id="a-D3"></a>而今忽受众魔所乱。<a id="a-D4"></a>此有二义。<a id="a-D5"></a>一者迹中现受。<a id="a-D6"></a>表神咒功方能降魔。<a id="a-D7"></a>二者阿难既不在座。<a id="a-D8"></a>欲令如来顾问。<a id="a-D9"></a>文殊往复论其德业。<a id="a-DA"></a>堪为付嘱。<a id="a-DB"></a>河西解云。<a id="a-DC"></a>阿难所以为魔所恼凡有五义。<a id="a-DD"></a>一者陈如应是对扬化诸外道所以阿难不来在座。<a id="a-DE"></a>二者谓魔得度故示在彼。<a id="a-DF"></a>三者欲显阿难内德八事。<a id="a-DG"></a>四者欲令阿难往召须跋。<a id="a-DH"></a>五者欲折阿难高心。<a id="a-DI"></a>尔时文殊白佛下。<a id="a-DJ"></a>第二更论义释疑。<a id="a-DK"></a>复为二。<a id="a-DL"></a>初问。<a id="a-DM"></a>次答。<a id="a-DN"></a>问中复二初问。<a id="a-DO"></a>具出菩萨自能流通。<a id="a-DP"></a>从何因缘故下。<a id="a-DQ"></a>此问阿难何为独蒙顾问。<a id="a-DR"></a>尔时世尊告文殊言下二答。<a id="a-DS"></a>文为三。<a id="a-DT"></a>初具述本缘。<a id="a-DU"></a>次现前称叹。<a id="a-DV"></a>三正答二问。<a id="a-DW"></a>此初具述本缘。<a id="a-DX"></a>即是如来昔于僧中。<a id="a-DY"></a>命觅侍者之本缘(云云)。<a id="a-DZ"></a>文殊师利阿难下。<a id="a-Da"></a>第二现前称叹。<a id="a-Db"></a>若阿难在众岂得叹美。<a id="a-Dc"></a>又二。<a id="a-Dd"></a>前叹八事不可思议。<a id="a-De"></a>次叹希有。<a id="a-Df"></a>又云。<a id="a-Dg"></a>毗舍浮佛七佛之名。<a id="a-Dh"></a>定应如此脱。<a id="a-Di"></a>有本有舍浮者非。<a id="a-Dj"></a>从如汝所说下。<a id="a-Dk"></a>第三正答二问。<a id="a-Dl"></a>明菩萨虽能流通。<a id="a-Dm"></a>各有重任调伏眷属。<a id="a-Dn"></a>故不付嘱。<a id="a-Do"></a>阿难下果。<a id="a-Dp"></a>亲为侍者。<a id="a-Dq"></a>多闻最上。<a id="a-Dr"></a>所以付之。<a id="a-Ds"></a>长寿品初盛明声闻不堪菩萨堪受。<a id="a-Dt"></a>今付阿难不付菩萨。<a id="a-Du"></a>此有三义。<a id="a-Dv"></a>一者前诃实行故言不堪。<a id="a-Dw"></a>今明是权故言其堪。<a id="a-Dx"></a>二者对扬大法弘宣深理其即不堪。<a id="a-Dy"></a>于教文言受持章段其即堪能。<a id="a-Dz"></a>下文自云。<a id="a-E0"></a>若阿难所不知者。<a id="a-E1"></a>弘广菩萨自为宣说。<a id="a-E2"></a>深义正理即付菩萨。<a id="a-E3"></a>三者明声闻者自有与夺。<a id="a-E4"></a>夺故不堪与故言堪。<a id="a-E5"></a>文云。<a id="a-E6"></a>是吾弟者。<a id="a-E7"></a>此是从弟但欲论近。<a id="a-E8"></a>不复言从直云是吾之弟。<a id="a-E9"></a>所未闻者弘广菩萨当能流布者。<a id="a-EA"></a>此有三解。<a id="a-EB"></a>一冶城云。<a id="a-EC"></a>十外数中迹居第九。<a id="a-ED"></a>实是菩萨。<a id="a-EE"></a>是故佛言弘广菩萨自能流布。<a id="a-EF"></a>二者招提云。<a id="a-EG"></a>佛法之中大士。<a id="a-EH"></a>何[阿-可+昆]而忽取同外道名。<a id="a-EI"></a>谓能弘经言弘广者。<a id="a-EJ"></a>非据一人。<a id="a-EK"></a>但能弘通教化利益即是弘广。<a id="a-EL"></a>故大智论。<a id="a-EM"></a>结集法藏中具明其事。<a id="a-EN"></a>迦葉对阿难则出修多罗阿毗昙。<a id="a-EO"></a>对优波离出于毗尼。<a id="a-EP"></a>即是律藏。<a id="a-EQ"></a>若文殊师利与弥勒等对阿难出大乘藏。<a id="a-ER"></a>是则文殊弥勒即是弘广菩萨。<a id="a-ES"></a>第三解。<a id="a-ET"></a>既非外道又非通说。<a id="a-EU"></a>别有菩萨名为弘广。<a id="a-EV"></a>如言普贤文殊等之流。<a id="a-EW"></a>从文殊师利阿难比丘今在他处下。<a id="a-EX"></a>第三正命阿难。<a id="a-EY"></a>旧明三义。<a id="a-EZ"></a>而文中唯有降天魔。<a id="a-Ea"></a>唤须跋应有付教之事。<a id="a-Eb"></a>文少不来。<a id="a-Ec"></a>今就文有五。<a id="a-Ed"></a>一佛命文殊。<a id="a-Ee"></a>二如来说咒。<a id="a-Ef"></a>三文殊奉命。<a id="a-Eg"></a>四魔王发心。<a id="a-Eh"></a>五阿难致敬。<a id="a-Ei"></a>第一佛命文殊。<a id="a-Ej"></a>令其持咒以解阿难。<a id="a-Ek"></a>文云大陀罗尼者。<a id="a-El"></a>翻音不同。<a id="a-Em"></a>亦云总持。<a id="a-En"></a>亦云能持。<a id="a-Eo"></a>能持正法不失邪法不起。<a id="a-Ep"></a>故谓为持。<a id="a-Eq"></a>亦翻辩才。<a id="a-Er"></a>是梵音兼义。<a id="a-Es"></a>正翻为持。<a id="a-Et"></a>故其文云。<a id="a-Eu"></a>闻是持名。<a id="a-Ev"></a>其中令持咒人行于五事断辛等。<a id="a-Ew"></a>悉如文尔时世尊即便说之下。<a id="a-Ex"></a>二如来说咒。<a id="a-Ey"></a>咒之名义已如前解。<a id="a-Ez"></a>但咒中云若竭裨。<a id="a-F0"></a>经本不同。<a id="a-F1"></a>或作衣边。<a id="a-F2"></a>或为土边。<a id="a-F3"></a>今以衣边为正。<a id="a-F4"></a>而有二音。<a id="a-F5"></a>一徐爱音云此是卑音。<a id="a-F6"></a>今以为婢离反。<a id="a-F7"></a>然土边作亦有二音。<a id="a-F8"></a>又云婆岚弥。<a id="a-F9"></a>其字山下风。<a id="a-FA"></a>此本是携字。<a id="a-FB"></a>若作携音者字当作[山/(几@(上/土))]。<a id="a-FC"></a>说文云。<a id="a-FD"></a>从岚省从圭声。<a id="a-FE"></a>又赖绨之字或为第音。<a id="a-FF"></a>今为提音。<a id="a-FG"></a>说文云。<a id="a-FH"></a>厚缯也。<a id="a-FI"></a>然新金光明经陀罗尼净地品。<a id="a-FJ"></a>佛为十地菩萨说十篇咒。<a id="a-FK"></a>此之一咒即是彼经第十篇拥护十地。<a id="a-FL"></a>此咒正护第十地菩萨。<a id="a-FM"></a>若尔当知。<a id="a-FN"></a>阿难位行即高乃是十地菩萨。<a id="a-FO"></a>如来说咒而拥护之。<a id="a-FP"></a>彼经云。<a id="a-FQ"></a>得此咒者不畏毒蛇师子虎狼等。<a id="a-FR"></a>圆教一生既许超登十地。<a id="a-FS"></a>肉身未免如是等畏故咒护之。<a id="a-FT"></a>然阿难纵非此生始证本迹何殊。<a id="a-FU"></a>咒护之意思之可见。<a id="a-FV"></a>若不尔者菩萨断烦恼无复怖畏。<a id="a-FW"></a>今何得云得咒方乃免怖。<a id="a-FX"></a>故人多释。<a id="a-FY"></a>或云其事实是难知。<a id="a-FZ"></a>不可浅情所度。<a id="a-Fa"></a>而有一义。<a id="a-Fb"></a>法身之体而无所畏。<a id="a-Fc"></a>就应身为论此当示畏。<a id="a-Fd"></a>如来道登种觉尚有九恼。<a id="a-Fe"></a>况乃菩萨。<a id="a-Ff"></a>皆依前释。<a id="a-Fg"></a>尔时文殊受咒下。<a id="a-Fh"></a>第三文殊奉命。<a id="a-Fi"></a>魔王闻是下。<a id="a-Fj"></a>第四众魔发心。<a id="a-Fk"></a>文殊与阿难俱下。<a id="a-Fl"></a>第五明阿难致敬。<a id="a-Fm"></a>但古来咒文不译而有五义。<a id="a-Fn"></a>一是三宝名。<a id="a-Fo"></a>二四谛名。<a id="a-Fp"></a>三空境名。<a id="a-Fq"></a>四胜行名。<a id="a-Fr"></a>五鬼神名。<a id="a-Fs"></a>总此五义故称为总。<a id="a-Ft"></a>能持善不失。<a id="a-Fu"></a>持恶不生。<a id="a-Fv"></a>故名为持。<a id="a-Fw"></a>三宝名者。<a id="a-Fx"></a>请观音云。<a id="a-Fy"></a>南无佛陀达摩僧伽。<a id="a-Fz"></a>但三宝名种种不同。<a id="a-G0"></a>或当如此。<a id="a-G1"></a>所以摩竭大鱼闻三宝名即便合口。<a id="a-G2"></a>四谛名者。<a id="a-G3"></a>贤愚经中。<a id="a-G4"></a>闻四谛名鹦鹉生天。<a id="a-G5"></a>空理名者。<a id="a-G6"></a>真境无名无所不名。<a id="a-G7"></a>故闻此空名。<a id="a-G8"></a>即便悟道成圣断惑。<a id="a-G9"></a>胜行名者。<a id="a-GA"></a>大品言。<a id="a-GB"></a>般若波罗蜜是大明咒无上明咒。<a id="a-GC"></a>又请观音明六字章句。<a id="a-GD"></a>即六妙门。<a id="a-GE"></a>一数。<a id="a-GF"></a>二随。<a id="a-GG"></a>三止。<a id="a-GH"></a>四观。<a id="a-GI"></a>五还。<a id="a-GJ"></a>六净。<a id="a-GK"></a>鬼神名者。<a id="a-GL"></a>一者善神王名。<a id="a-GM"></a>二者恶神王名。<a id="a-GN"></a>佛告阿难是娑罗林外下。<a id="a-GO"></a>第四兼化须跋。<a id="a-GP"></a>文为三。<a id="a-GQ"></a>一缘起。<a id="a-GR"></a>二论义。<a id="a-GS"></a>三归伏。<a id="a-GT"></a>初缘起又三。<a id="a-GU"></a>一告阿难。<a id="a-GV"></a>二阿难奉命。<a id="a-GW"></a>三相随而来。<a id="a-GX"></a>初文须跋陀罗此有二翻。<a id="a-GY"></a>一云好贤。<a id="a-GZ"></a>二云善贤。<a id="a-Ga"></a>虽得五通未舍憍慢者。<a id="a-Gb"></a>慢是散心之惑。<a id="a-Gc"></a>既得上定应伏下惑。<a id="a-Gd"></a>而言未舍憍慢者。<a id="a-Ge"></a>数论两解。<a id="a-Gf"></a>若依数义。<a id="a-Gg"></a>慢从他使背上而起。<a id="a-Gh"></a>彼既得非想定。<a id="a-Gi"></a>即缘彼地而起慢也。<a id="a-Gj"></a>故言未舍憍慢。<a id="a-Gk"></a>若依论解。<a id="a-Gl"></a>慢是散心烦恼此实已伏。<a id="a-Gm"></a>非想一地犹有慢在。<a id="a-Gn"></a>且慢本自高。<a id="a-Go"></a>而彼得下定我心殊多。<a id="a-Gp"></a>以有我心故得名为未舍憍慢。<a id="a-Gq"></a>生一切智起涅槃想者。<a id="a-Gr"></a>此是须跋长存之想。<a id="a-Gs"></a>谓生一切智想及涅槃想。<a id="a-Gt"></a>又云。<a id="a-Gu"></a>其人爱心习犹未尽者。<a id="a-Gv"></a>可有二义。<a id="a-Gw"></a>一云。<a id="a-Gx"></a>此是善爱。<a id="a-Gy"></a>谓父慈子孝之爱。<a id="a-Gz"></a>此乃有烦恼爱故生此心。<a id="a-H0"></a>但生判属世中之善。<a id="a-H1"></a>而谓为习犹未尽者。<a id="a-H2"></a>未必便是习气。<a id="a-H3"></a>但明数起。<a id="a-H4"></a>此善其事既数数习不已。<a id="a-H5"></a>是故便云习犹未尽。<a id="a-H6"></a>二者此论烦恼之习。<a id="a-H7"></a>若烦恼习有二解。<a id="a-H8"></a>旧云。<a id="a-H9"></a>要永伏断方始起之。<a id="a-HA"></a>即是所用。<a id="a-HB"></a>二解。<a id="a-HC"></a>明凡夫所起之习。<a id="a-HD"></a>而言未尽者。<a id="a-HE"></a>以其得上地定伏于重惑。<a id="a-HF"></a>余轻者在故云习犹未尽。<a id="a-HG"></a>时须跋陀到已问讯下。<a id="a-HH"></a>二是论义。<a id="a-HI"></a>文为二。<a id="a-HJ"></a>初论业行。<a id="a-HK"></a>后论解脱。<a id="a-HL"></a>初业行者。<a id="a-HM"></a>即是世间解脱即出世间。<a id="a-HN"></a>具与佛论世出世二事。<a id="a-HO"></a>就前文为四。<a id="a-HP"></a>此下第一求听。<a id="a-HQ"></a>佛言。<a id="a-HR"></a>今正是时。<a id="a-HS"></a>第二佛许。<a id="a-HT"></a>瞿昙有诸沙门下。<a id="a-HU"></a>第三彼正问佛。<a id="a-HV"></a>四如来答。<a id="a-HW"></a>前二如文。<a id="a-HX"></a>第三问佛中。<a id="a-HY"></a>不云是其己义。<a id="a-HZ"></a>但言世间有诸沙门等皆作此说。<a id="a-Ha"></a>何故不自出己义宗。<a id="a-Hb"></a>此亦有意。<a id="a-Hc"></a>前来闻佛破诸外道所立之义。<a id="a-Hd"></a>所以今时不自立宗。<a id="a-He"></a>恐为佛破。<a id="a-Hf"></a>直举诸人所解问佛。<a id="a-Hg"></a>明一切善恶果报皆由本业。<a id="a-Hh"></a>无有现身起业及现因缘。<a id="a-Hi"></a>有业之义殊近正说。<a id="a-Hj"></a>但无现在因缘即便为邪。<a id="a-Hk"></a>只因过去之业能感苦乐二报。<a id="a-Hl"></a>若现在能修断苦乐报既能修道。<a id="a-Hm"></a>现在此身便得涅槃。<a id="a-Hn"></a>故云。<a id="a-Ho"></a>一切众生苦乐果报。<a id="a-Hp"></a>皆悉不由现在之业因在过去。<a id="a-Hq"></a>现在受果现在无因未来无果。<a id="a-Hr"></a>若有沙门下第四佛答。<a id="a-Hs"></a>文自为三。<a id="a-Ht"></a>初难彼邪说。<a id="a-Hu"></a>次责其邪师。<a id="a-Hv"></a>后为明正义。<a id="a-Hw"></a>此下先难彼邪说有四重假设。<a id="a-Hx"></a>皆立一彼一我相对。<a id="a-Hy"></a>文皆可见。<a id="a-Hz"></a>从我言仁者下。<a id="a-I0"></a>第二责彼邪师。<a id="a-I1"></a>文中言彼若见答富兰那。<a id="a-I2"></a>然须跋之师实是郁头蓝弗。<a id="a-I3"></a>故下文云。<a id="a-I4"></a>汝师郁头蓝弗利根聪明。<a id="a-I5"></a>而今言是富兰那者。<a id="a-I6"></a>是假设之词。<a id="a-I7"></a>兰那是六师之宗。<a id="a-I8"></a>其人邪见拨无实不说业行。<a id="a-I9"></a>但云假使是火师富兰那者。<a id="a-IA"></a>亦须并责。<a id="a-IB"></a>文云下苦因缘受中上苦不者。<a id="a-IC"></a>实论因果则下因得下果。<a id="a-ID"></a>亦有转障随缘不定。<a id="a-IE"></a>故言下因得中上苦上因得下果。<a id="a-IF"></a>可有转障。<a id="a-IG"></a>又云。<a id="a-IH"></a>能令乐业受苦果不者。<a id="a-II"></a>谓行善是乐业。<a id="a-IJ"></a>而转于地狱获报人中受果。<a id="a-IK"></a>即是乐业受乐果也。<a id="a-IL"></a>苦业受乐果者。<a id="a-IM"></a>即是为王除贼。<a id="a-IN"></a>此是苦业而得富贵。<a id="a-IO"></a>是苦业受乐果。<a id="a-IP"></a>令无苦无乐业作不受果者。<a id="a-IQ"></a>此非无起之业为无苦无乐。<a id="a-IR"></a>今以下善为舍受之因。<a id="a-IS"></a>即是无苦乐业随缘异故都不得报。<a id="a-IT"></a>故云不受果也。<a id="a-IU"></a>又文云。<a id="a-IV"></a>能令无报作定报不者。<a id="a-IW"></a>此非超然无报。<a id="a-IX"></a>正谓无定之报能令作定报不。<a id="a-IY"></a>仁者当知定有下。<a id="a-IZ"></a>第三正义。<a id="a-Ia"></a>仁者若以断业因缘力故下。<a id="a-Ib"></a>第二论解脱义。<a id="a-Ic"></a>此有五番。<a id="a-Id"></a>此初番也。<a id="a-Ie"></a>世尊我已先调伏心下。<a id="a-If"></a>第二述已自陈。<a id="a-Ig"></a>佛言汝今云何下。<a id="a-Ih"></a>第三重责。<a id="a-Ii"></a>世尊我先思惟下。<a id="a-Ij"></a>第四文云。<a id="a-Ik"></a>我先观欲是无常无乐无净者。<a id="a-Il"></a>然外道所观多作六行。<a id="a-Im"></a>谓苦粗障止妙离。<a id="a-In"></a>若佛法弟子作八行观。<a id="a-Io"></a>谓无常苦空无我不净如痈如创如毒如箭。<a id="a-Ip"></a>今此须跋亦作八观。<a id="a-Iq"></a>但例而为言。<a id="a-Ir"></a>应观欲界为无常无乐无我无净。<a id="a-Is"></a>而今独不言无我者。<a id="a-It"></a>以外道为我修禅令我出离无无我观。<a id="a-Iu"></a>然此须跋次第断三界烦恼。<a id="a-Iv"></a>得非想处谓为涅槃。<a id="a-Iw"></a>是先谓心。<a id="a-Ix"></a>佛言汝云何下。<a id="a-Iy"></a>第五如来重破。<a id="a-Iz"></a>汝虽言调心。<a id="a-J0"></a>而犹有计非想处而为涅槃。<a id="a-J1"></a>涅槃无想汝自计之。<a id="a-J2"></a>岂是调心。<a id="a-J3"></a>前断三界思惟烦恼。<a id="a-J4"></a>是除粗想。<a id="a-J5"></a>而复计有涅槃。<a id="a-J6"></a>是存细想。<a id="a-J7"></a>其中云汝师郁头蓝弗后退非想定作飞狸身。<a id="a-J8"></a>所以然者。<a id="a-J9"></a>此外道本欲界身得非想定。<a id="a-JA"></a>为众鸟所闹乃发誓愿。<a id="a-JB"></a>愿作飞狸残害鱼鸟。<a id="a-JC"></a>后时退定遂受此身。<a id="a-JD"></a>然其得定以为涅槃。<a id="a-JE"></a>生大邪见后堕无间是受恶身。<a id="a-JF"></a>世尊云何能断诸有下。<a id="a-JG"></a>第三归伏。<a id="a-JH"></a>文为三。<a id="a-JI"></a>一请说无想之法。<a id="a-JJ"></a>二时众得益。<a id="a-JK"></a>三须跋悟道。<a id="a-JL"></a>私谓。<a id="a-JM"></a>此悟道文少应如后分。<a id="a-JN"></a>此下请说无想之法又二。<a id="a-JO"></a>先请。<a id="a-JP"></a>次答。<a id="a-JQ"></a>答文自二。<a id="a-JR"></a>初略后广。<a id="a-JS"></a>此初略说实想者。<a id="a-JT"></a>若从境为名应言实相。<a id="a-JU"></a>若从智为名即云实想。<a id="a-JV"></a>想是智名。<a id="a-JW"></a>相是境名。<a id="a-JX"></a>须跋言云何下。<a id="a-JY"></a>第二更请广说。<a id="a-JZ"></a>于中先请。<a id="a-Ja"></a>次佛答。<a id="a-Jb"></a>答中文云。<a id="a-Jc"></a>随所灭处名真实想者。<a id="a-Jd"></a>此有二义。<a id="a-Je"></a>一者以真实智断诸烦恼。<a id="a-Jf"></a>故云随所灭处。<a id="a-Jg"></a>二以此空遣于俗有。<a id="a-Jh"></a>故言随所灭也。<a id="a-Ji"></a>又言。<a id="a-Jj"></a>名第一义谛第一义空者。<a id="a-Jk"></a>涅槃果上亦有此名。<a id="a-Jl"></a>如师子吼初说。<a id="a-Jm"></a>今文中则正明真空为第一义。<a id="a-Jn"></a>下智观故得声闻菩提。<a id="a-Jo"></a>中智得缘觉菩提者。<a id="a-Jp"></a>古来有解。<a id="a-Jq"></a>谓三乘异观。<a id="a-Jr"></a>今此文中明三乘同观第一义空。<a id="a-Js"></a>但智有下中成三乘别。<a id="a-Jt"></a>例如三兽度河得水深浅。<a id="a-Ju"></a>三乘同观中道深智即得无上菩提。<a id="a-Jv"></a>浅智但得辟支与声闻菩提。<a id="a-Jw"></a>说是法时十千菩萨下。<a id="a-Jx"></a>第二明时众得益。<a id="a-Jy"></a>文云。<a id="a-Jz"></a>得一生实相二生法界者。<a id="a-K0"></a>谓十地补处大士以为一生。<a id="a-K1"></a>九地则是二生。<a id="a-K2"></a>若具论者则如法华经损生义说。<a id="a-K3"></a>须跋陀罗下。<a id="a-K4"></a>第三明须跋悟道。<a id="a-K5"></a>应有正付嘱。<a id="a-K6"></a>而文来未尽。<a id="a-K7"></a>开善云。<a id="a-K8"></a>自斯已后几可哀伤。<a id="a-K9"></a>然皆已蒙作得度因缘。<a id="a-KA"></a>故如来灭后得道不一。<a id="a-KB"></a>今经教满足。<a id="a-KC"></a>唯宜自励脱复不遇没苦。<a id="a-KD"></a>如何居士请僧经云。<a id="a-KE"></a>涅槃后分更有烧身品起塔品嘱累品。<a id="a-KF"></a>此文三品不来。</p>
 </body>
</html>