<!doctype html>
<html id="z3KvdZV4fZ" data-ver="975">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十六下</h1>
  <h2 id="a2">迦葉品之三</h2>
  <p id="a3"></p>
  <p id="a4">起卷是第四辨行法又五。<a id="a-5"></a>一修行。<a id="a-6"></a>二通别。<a id="a-7"></a>三名体。<a id="a-8"></a>四人数。<a id="a-9"></a>五结住。<a id="a-A"></a>初文又四。<a id="a-B"></a>一不净观。<a id="a-C"></a>二念处观。<a id="a-D"></a>三因缘观。<a id="a-E"></a>四暖法观。<a id="a-F"></a>然得住人但具二方便。<a id="a-G"></a>何用四耶。<a id="a-H"></a>不净因缘是念暖前方便。<a id="a-I"></a>开则列四合只是念暖。<a id="a-J"></a>初又二。<a id="a-K"></a>先明缘起中。<a id="a-L"></a>云智不具足有五事者。<a id="a-M"></a>即前信戒施闻慧。<a id="a-N"></a>次正明四法。<a id="a-O"></a>而以不净当名。<a id="a-P"></a>若依杂心三度门。<a id="a-Q"></a>此中剩有着我多者说十八界依。<a id="a-R"></a>地持五度门。<a id="a-S"></a>则足因缘。<a id="a-T"></a>次如法行已下是念处观。<a id="a-U"></a>观有总别。<a id="a-V"></a>总深别浅(云云)。<a id="a-W"></a>得是观下第三因缘观。<a id="a-X"></a>如是观已下第四暖法观。<a id="a-Y"></a>通论前二方便亦皆得住。<a id="a-Z"></a>别论正据暖法。<a id="a-a"></a>空解成时决定不退名为住人。<a id="a-b"></a>次迦葉白下。<a id="a-c"></a>明通别料简暖法。<a id="a-d"></a>先问次答。<a id="a-e"></a>初问又二。<a id="a-f"></a>初问人通举暖触为问。<a id="a-g"></a>次引佛说为证。<a id="a-h"></a>佛答为二。<a id="a-i"></a>初非其问。<a id="a-j"></a>汝之所据非我所说。<a id="a-k"></a>次如是暖法下。<a id="a-l"></a>正答又二。<a id="a-m"></a>初明地别。<a id="a-n"></a>次明人别。<a id="a-o"></a>初地别者色有欲无。<a id="a-p"></a>次人别者我弟子有外道则无。<a id="a-q"></a>文云暖法以色有欲无。<a id="a-r"></a>仍作三义释之。<a id="a-s"></a>一多用色定发暖法观。<a id="a-t"></a>从多为言。<a id="a-u"></a>二据中间三界皆能发于暖法。<a id="a-v"></a>而色界居中言色界有。<a id="a-w"></a>三据胜处为语。<a id="a-x"></a>色发暖为易欲界为难。<a id="a-y"></a>色界虽有下。<a id="a-z"></a>第二明人别。<a id="a-10"></a>简除外道唯佛弟子。<a id="a-11"></a>外六行观者。<a id="a-12"></a>攀上胜妙出厌下苦粗重。<a id="a-13"></a>佛弟子十六行者。<a id="a-14"></a>即十六谛。<a id="a-15"></a>亦是苦法忍苦法智。<a id="a-16"></a>苦比忍苦比智等。<a id="a-17"></a>此中既未断惑。<a id="a-18"></a>只是十六谛观。<a id="a-19"></a>私谓。<a id="a-1A"></a>缘此谛观而修欣厌。<a id="a-1B"></a>是佛弟子亦修欣厌。<a id="a-1C"></a>若外道修唯约地也。<a id="a-1D"></a>迦葉白佛下。<a id="a-1E"></a>第三定名体。<a id="a-1F"></a>先问次答。<a id="a-1G"></a>问中二。<a id="a-1H"></a>先问名次问体。<a id="a-1I"></a>如文。<a id="a-1J"></a>佛答中先答后问。<a id="a-1K"></a>后答前问。<a id="a-1L"></a>初答体为二。<a id="a-1M"></a>初正答。<a id="a-1N"></a>次料简中。<a id="a-1O"></a>先问次答。<a id="a-1P"></a>初引佛明马师无信。<a id="a-1Q"></a>即是无暖。<a id="a-1R"></a>次佛答。<a id="a-1S"></a>我亦不取信心为暖。<a id="a-1T"></a>信是暖因。<a id="a-1U"></a>暖者从观四谛智生。<a id="a-1V"></a>言十六者。<a id="a-1W"></a>即四谛下之十六也。<a id="a-1X"></a>如汝所问。<a id="a-1Y"></a>何因缘下。<a id="a-1Z"></a>次答名又二。<a id="a-1a"></a>前正答。<a id="a-1b"></a>次重论。<a id="a-1c"></a>初又二。<a id="a-1d"></a>初牒暖略答。<a id="a-1e"></a>明从譬得名。<a id="a-1f"></a>次譬如下。<a id="a-1g"></a>第二广答又二。<a id="a-1h"></a>先譬次合如文。<a id="a-1i"></a>次重问答。<a id="a-1j"></a>初问中二。<a id="a-1k"></a>先领旨。<a id="a-1l"></a>次若是有为下正问。<a id="a-1m"></a>所言报得色五阴者。<a id="a-1n"></a>若依数师实用暖法得色界报。<a id="a-1o"></a>但不为受身为无漏业即是灭报。<a id="a-1p"></a>论师解。<a id="a-1q"></a>暖焦生死不复受报。<a id="a-1r"></a>但是色定得报故从之受名。<a id="a-1s"></a>佛答中二。<a id="a-1t"></a>先然其问。<a id="a-1u"></a>如是暖法下正答有三。<a id="a-1v"></a>法譬合。<a id="a-1w"></a>意同数解以想心为爱。<a id="a-1x"></a>爱故受生。<a id="a-1y"></a>厌故观行。<a id="a-1z"></a>为无漏相。<a id="a-20"></a>得暖法人下。<a id="a-21"></a>第四明人数。<a id="a-22"></a>言七十三者三解。<a id="a-23"></a>一庄严云。<a id="a-24"></a>欲界十善相应心名电光定。<a id="a-25"></a>时得时失故名电光。<a id="a-26"></a>此人名具烦恼性。<a id="a-27"></a>而不开品数。<a id="a-28"></a>若论方法。<a id="a-29"></a>定有九品。<a id="a-2A"></a>惑亦九品。<a id="a-2B"></a>以九定断九惑。<a id="a-2C"></a>足电光人合成十人。<a id="a-2D"></a>色界四禅无色三空。<a id="a-2E"></a>一一地中皆有九品惑九品定。<a id="a-2F"></a>七九六十三。<a id="a-2G"></a>足前十人合七十三。<a id="a-2H"></a>二开善云。<a id="a-2I"></a>无别电光异方法。<a id="a-2J"></a>亦无方法异电光。<a id="a-2K"></a>只电光定以对九惑而成九定。<a id="a-2L"></a>初一品定只是实法。<a id="a-2M"></a>未赖于假。<a id="a-2N"></a>犹与惑抗行未能伏惑。<a id="a-2O"></a>第二品定与初品定。<a id="a-2P"></a>作相续假共为力用。<a id="a-2Q"></a>方乃能伏初一品惑。<a id="a-2R"></a>第三品定伏第二品惑。<a id="a-2S"></a>乃至第九品定即伏第八品惑。<a id="a-2T"></a>余有欲界一品惑在牵于初禅。<a id="a-2U"></a>一品定起而共伏之。<a id="a-2V"></a>并四禅三空一一皆有九惑九定。<a id="a-2W"></a>乃至不用处第九品定伏第八品惑。<a id="a-2X"></a>犹余第九品惑在。<a id="a-2Y"></a>更将非想定来伏不用处第九品惑。<a id="a-2Z"></a>八九七十二。<a id="a-2a"></a>复取非想定足之合为七十三。<a id="a-2b"></a>引郁头蓝弗得非想定即其义也。<a id="a-2c"></a>此中云欲界初禅乃至无所有处。<a id="a-2d"></a>前文得非想定断不用处惑。<a id="a-2e"></a>皆是良证。<a id="a-2f"></a>三数人解者亦二不同。<a id="a-2g"></a>事障未来性障根本。<a id="a-2h"></a>一云。<a id="a-2i"></a>分为九品解。<a id="a-2j"></a>一品解对一品惑。<a id="a-2k"></a>复有十善相应心。<a id="a-2l"></a>即具烦恼性足前成十。<a id="a-2m"></a>具烦恼人与初品定共断一品惑。<a id="a-2n"></a>后去一品解对断一品惑。<a id="a-2o"></a>四禅三空一一九定九惑。<a id="a-2p"></a>亦成七十三人。<a id="a-2q"></a>第二解云。<a id="a-2r"></a>性障根本者。<a id="a-2s"></a>未来禅九品定断欲界九品惑。<a id="a-2t"></a>取欲界具烦恼性一人。<a id="a-2u"></a>足九品合成十人。<a id="a-2v"></a>如是八人皆有未来。<a id="a-2w"></a>二禅未来定断初禅九品惑。<a id="a-2x"></a>三禅未来九品定断第二禅九品惑。<a id="a-2y"></a>乃至非想未来定断不用处九品惑。<a id="a-2z"></a>亦得七十三人。<a id="a-30"></a>问前云暖是色界法。<a id="a-31"></a>何得通三界作七十三人。<a id="a-32"></a>答初学之人须依四禅。<a id="a-33"></a>据后利时则通三界。<a id="a-34"></a>又昔在凡夫外道。<a id="a-35"></a>曾得七十三定。<a id="a-36"></a>今入佛法中作暖法观。<a id="a-37"></a>如是等人下。<a id="a-38"></a>第五结得住人。<a id="a-39"></a>不复断善根不犯四重。<a id="a-3A"></a>是人二种下。<a id="a-3B"></a>合第四观方之人又二。<a id="a-3C"></a>前列观方人体。<a id="a-3D"></a>次更问答论初果义。<a id="a-3E"></a>初又二。<a id="a-3F"></a>此先牒前。<a id="a-3G"></a>次正合。<a id="a-3H"></a>初文者。<a id="a-3I"></a>牒前第二暂出还没人。<a id="a-3J"></a>若遇恶友即恒为此人。<a id="a-3K"></a>若遇善友则进为住人。<a id="a-3L"></a>复成观方。<a id="a-3M"></a>是故先。<a id="a-3N"></a>还论于前人。<a id="a-3O"></a>次观四方者下。<a id="a-3P"></a>第二出观方人体。<a id="a-3Q"></a>或谓从苦忍去至于初果方是此中人。<a id="a-3R"></a>文意不然。<a id="a-3S"></a>凡有五人。<a id="a-3T"></a>一顶法。<a id="a-3U"></a>二忍法。<a id="a-3V"></a>三世第一法。<a id="a-3W"></a>四苦忍至十五心。<a id="a-3X"></a>五初果至第十六心。<a id="a-3Y"></a>以此五人皆观四谛并名观方。<a id="a-3Z"></a>然前暖法亦观四方。<a id="a-3a"></a>且从得住立名。<a id="a-3b"></a>没观方义顶法已上方受其名明。<a id="a-3c"></a>此五位即为五章。<a id="a-3d"></a>文悉可见。<a id="a-3e"></a>但前二文皆云性是五阴。<a id="a-3f"></a>实论顶法唯是行阴。<a id="a-3g"></a>而言五者。<a id="a-3h"></a>以其未免阴之所盖。<a id="a-3i"></a>是故通以五阴为言。<a id="a-3j"></a>而能观四谛世第一法。<a id="a-3k"></a>言五根者。<a id="a-3l"></a>以最深胜近生真解显是根义。<a id="a-3m"></a>别本亦云阴。<a id="a-3n"></a>次得苦忍即是真解。<a id="a-3o"></a>缘一谛者得于平等真空一谛。<a id="a-3p"></a>师子吼中则以四方用譬四果。<a id="a-3q"></a>今譬四谛者各有所据。<a id="a-3r"></a>而婆沙云。<a id="a-3s"></a>东方是苦乃至北方为道。<a id="a-3t"></a>次迦葉白佛下。<a id="a-3u"></a>第二论义即初果义。<a id="a-3v"></a>三番问答。<a id="a-3w"></a>初番中先问有四。<a id="a-3x"></a>一问断惑。<a id="a-3y"></a>二问观方。<a id="a-3z"></a>三问名义。<a id="a-40"></a>四问譬喻。<a id="a-41"></a>见思共有九十八使。<a id="a-42"></a>见谛有八十八。<a id="a-43"></a>思惟有十。<a id="a-44"></a>八十八先尽。<a id="a-45"></a>但有十使故言轻也。<a id="a-46"></a>有经言须陀洹梦八十八头蛇死。<a id="a-47"></a>即表此意。<a id="a-48"></a>如四十里水者。<a id="a-49"></a>如池喻经(云云)。<a id="a-4A"></a>佛答四问为四。<a id="a-4B"></a>先答断惑之问为二。<a id="a-4C"></a>初正答。<a id="a-4D"></a>次明所为。<a id="a-4E"></a>初又二。<a id="a-4F"></a>先倡两章门。<a id="a-4G"></a>次释。<a id="a-4H"></a>初又二。<a id="a-4I"></a>一重章门。<a id="a-4J"></a>二摄一切烦恼章门。<a id="a-4K"></a>譬如下。<a id="a-4L"></a>次释两章门。<a id="a-4M"></a>先释摄章有譬有合。<a id="a-4N"></a>此三烦恼能摄一切。<a id="a-4O"></a>如王行多从世人但言王来王去。<a id="a-4P"></a>三是惑本遍摄诸惑。<a id="a-4Q"></a>何因缘下。<a id="a-4R"></a>次释初重章门。<a id="a-4S"></a>凡有五句。<a id="a-4T"></a>一常所起故。<a id="a-4U"></a>二微难识故。<a id="a-4V"></a>三难断除故。<a id="a-4W"></a>四为惑困故。<a id="a-4X"></a>五是三对治诸怨敌故。<a id="a-4Y"></a>初言常所起者。<a id="a-4Z"></a>恒存有我即是我见。<a id="a-4a"></a>皆信邪神即戒取。<a id="a-4b"></a>犹豫未了即疑心。<a id="a-4c"></a>次难识者。<a id="a-4d"></a>我见似正见。<a id="a-4e"></a>戒取似正戒。<a id="a-4f"></a>疑心似正解。<a id="a-4g"></a>三四可见。<a id="a-4h"></a>五是三对治。<a id="a-4i"></a>怨者我见乖见慧。<a id="a-4j"></a>戒取乖正戒。<a id="a-4k"></a>疑心乖正定。<a id="a-4l"></a>有诸众生下。<a id="a-4m"></a>第二明所为即是为引物故略言此三。<a id="a-4n"></a>若言断无量烦恼者。<a id="a-4o"></a>众生或当生于退意故不说多。<a id="a-4p"></a>次答观方又二。<a id="a-4q"></a>先牒问。<a id="a-4r"></a>次善男子下正答。<a id="a-4s"></a>答中言五根者。<a id="a-4t"></a>即信首五根。<a id="a-4u"></a>言诃内外烦恼者。<a id="a-4v"></a>以三毒为内。<a id="a-4w"></a>疑及诸见为外。<a id="a-4x"></a>次答第三名义又二。<a id="a-4y"></a>初正答。<a id="a-4z"></a>次重显。<a id="a-50"></a>初正答中二。<a id="a-51"></a>先牒问。<a id="a-52"></a>次正答。<a id="a-53"></a>中正答二。<a id="a-54"></a>先释修无漏名。<a id="a-55"></a>次二种下释逆流名。<a id="a-56"></a>流有二种。<a id="a-57"></a>一生死流。<a id="a-58"></a>须陀洹人即逆此流。<a id="a-59"></a>众生顺之。<a id="a-5A"></a>二者道流。<a id="a-5B"></a>须陀洹人顺入此流。<a id="a-5C"></a>小般若云。<a id="a-5D"></a>名为入流而无所入。<a id="a-5E"></a>次论义重显。<a id="a-5F"></a>初问通义。<a id="a-5G"></a>若逆流者后三果人亦皆逆流。<a id="a-5H"></a>尽名须陀洹不。<a id="a-5I"></a>佛答又二。<a id="a-5J"></a>初正答次明根别。<a id="a-5K"></a>初正答中二。<a id="a-5L"></a>先明下名通上。<a id="a-5M"></a>次明上名通下。<a id="a-5N"></a>下名通上又二。<a id="a-5O"></a>初明修无漏名通。<a id="a-5P"></a>次明逆流名通。<a id="a-5Q"></a>所以下名通上者。<a id="a-5R"></a>以初得故名须陀洹。<a id="a-5S"></a>后得者名斯陀含(云云)。<a id="a-5T"></a>须陀洹者亦名菩萨下。<a id="a-5U"></a>是第二上名通下又为二。<a id="a-5V"></a>初明菩萨名通下。<a id="a-5W"></a>次明佛名通下。<a id="a-5X"></a>佛只是觉能见理故。<a id="a-5Y"></a>今须陀洹觉知诸法断惑见理。<a id="a-5Z"></a>岂不名佛。<a id="a-5a"></a>是须陀洹下。<a id="a-5b"></a>第二明根别又二。<a id="a-5c"></a>先倡两根。<a id="a-5d"></a>次别释。<a id="a-5e"></a>别中释二。<a id="a-5f"></a>先释钝根。<a id="a-5g"></a>极钝七反生死乍减无出。<a id="a-5h"></a>钝中又有六五四三二也。<a id="a-5i"></a>次释利根。<a id="a-5j"></a>即生至第四果。<a id="a-5k"></a>次答第四譬喻又二。<a id="a-5l"></a>先牒问。<a id="a-5m"></a>次释于中二。<a id="a-5n"></a>标释。<a id="a-5o"></a>释中坚持者。<a id="a-5p"></a>如魔说五谛长者不信。<a id="a-5q"></a>是为坚持。<a id="a-5r"></a>迦葉白佛下。<a id="a-5s"></a>第二番先问次答。<a id="a-5t"></a>先问中有两定两结难。<a id="a-5u"></a>初两定如文。<a id="a-5v"></a>若先得道下结两难先结初难。<a id="a-5w"></a>若初得道则名须陀洹者。<a id="a-5x"></a>得苦忍真解亦应名须陀洹。<a id="a-5y"></a>不应名向(云云)。<a id="a-5z"></a>次结次难。<a id="a-60"></a>举外道昔断烦恼得上定伏下结。<a id="a-61"></a>后回心时齐所伏而断即成那含。<a id="a-62"></a>既是初果应名须陀洹。<a id="a-63"></a>佛答有二。<a id="a-64"></a>此答初难。<a id="a-65"></a>本以初果名须陀洹。<a id="a-66"></a>苦忍之时未得初果。<a id="a-67"></a>由是向故是故非也。<a id="a-68"></a>如汝所问下。<a id="a-69"></a>答后问又二。<a id="a-6A"></a>初牒问。<a id="a-6B"></a>后正答可见。<a id="a-6C"></a>迦葉言得阿那含下。<a id="a-6D"></a>第三番先问次答。<a id="a-6E"></a>问云那含亦具八智十六行。<a id="a-6F"></a>佛答又二。<a id="a-6G"></a>初明行异。<a id="a-6H"></a>次明境异。<a id="a-6I"></a>此先明行异。<a id="a-6J"></a>所言十六行即观十六谛。<a id="a-6K"></a>言有漏者即似解。<a id="a-6L"></a>有共不共者三解。<a id="a-6M"></a>一毗昙师云。<a id="a-6N"></a>前十五心共观。<a id="a-6O"></a>十六不共。<a id="a-6P"></a>一时并观苦。<a id="a-6Q"></a>观苦时只得观苦。<a id="a-6R"></a>不通余谛。<a id="a-6S"></a>乃至道。<a id="a-6T"></a>亦尔故言共。<a id="a-6U"></a>若得十六心一时独观十六谛者。<a id="a-6V"></a>故言不共。<a id="a-6W"></a>第二爱师言。<a id="a-6X"></a>有漏十六与凡夫共。<a id="a-6Y"></a>无漏十六不与凡共。<a id="a-6Z"></a>此解不然经本云。<a id="a-6a"></a>有漏有共有不共。<a id="a-6b"></a>何以无漏释之。<a id="a-6c"></a>第三河西云。<a id="a-6d"></a>以七方便中前三方便亦观十六。<a id="a-6e"></a>是则名共。<a id="a-6f"></a>后四方便则是不共。<a id="a-6g"></a>若初果次第行则备作七方便观。<a id="a-6h"></a>舍共得不共。<a id="a-6i"></a>若超越人但作后四方便仍证三果。<a id="a-6j"></a>故言不尔。<a id="a-6k"></a>无漏十六行亦有二种一向二得者。<a id="a-6l"></a>论家解云。<a id="a-6m"></a>初果前未有果故言舍向得果。<a id="a-6n"></a>那含前已有二果。<a id="a-6o"></a>超越者。<a id="a-6p"></a>虽不取证皆从中过故云不尔。<a id="a-6q"></a>若依数义。<a id="a-6r"></a>超越之人悬得那含。<a id="a-6s"></a>亦不从前二果而过。<a id="a-6t"></a>则从方便道入十六心。<a id="a-6u"></a>十五心是那含向。<a id="a-6v"></a>十六心证那含果。<a id="a-6w"></a>亦是舍向得果。<a id="a-6x"></a>解此不便。<a id="a-6y"></a>彼亦释云。<a id="a-6z"></a>若初果定尔那含不定。<a id="a-70"></a>若超越者亦尔。<a id="a-71"></a>次第者不尔。<a id="a-72"></a>既其不定故言不尔。<a id="a-73"></a>八智亦二者。<a id="a-74"></a>即四谛各有比现故为八。<a id="a-75"></a>非十智之八。<a id="a-76"></a>若依数师。<a id="a-77"></a>则向中但有七智。<a id="a-78"></a>果唯一智。<a id="a-79"></a>此亦不便。<a id="a-7A"></a>须陀洹人缘于四谛下。<a id="a-7B"></a>第二明境别。<a id="a-7C"></a>所言初果缘四谛那含缘一谛者。<a id="a-7D"></a>初果入道之初。<a id="a-7E"></a>方便之时具游十六行观。<a id="a-7F"></a>故备缘四谛。<a id="a-7G"></a>那含在思惟道。<a id="a-7H"></a>择法觉支随得一谛。<a id="a-7I"></a>为缘故言一谛。<a id="a-7J"></a>遍观己行者合第五譬。<a id="a-7K"></a>即是斯陀含果。<a id="a-7L"></a>若摄诸贤圣者即摄得那含向。<a id="a-7M"></a>复摄得斯陀含向并自地果。<a id="a-7N"></a>摄此三事何故摄阿那含向。<a id="a-7O"></a>那含本取观已即住。<a id="a-7P"></a>汝在向时犹行非住。<a id="a-7Q"></a>所以摄得。<a id="a-7R"></a>已上向属下果摄故。<a id="a-7S"></a>若得那含便名行已复住。<a id="a-7T"></a>例如罗汉内属那含果摄。<a id="a-7U"></a>若依此例。<a id="a-7V"></a>斯陀含向应属初果摄。<a id="a-7W"></a>而不然者。<a id="a-7X"></a>以初果但明正位不说进行。<a id="a-7Y"></a>又见思道异故不相摄。<a id="a-7Z"></a>今斯陀含果位则有一果两向。<a id="a-7a"></a>文云为断四惑三毒及慢者。<a id="a-7b"></a>乃应具言十使。<a id="a-7c"></a>以思惟道中五见及疑皆摄入慢。<a id="a-7d"></a>所以不述。<a id="a-7e"></a>文有二。<a id="a-7f"></a>先正合。<a id="a-7g"></a>次举譬帖。<a id="a-7h"></a>行已复住下。<a id="a-7i"></a>合第六譬阿那含人又四。<a id="a-7j"></a>第一章门。<a id="a-7k"></a>第二解释。<a id="a-7l"></a>第三简中灭。<a id="a-7m"></a>第四释复住。<a id="a-7n"></a>此初章门中又四。<a id="a-7o"></a>一列二人。<a id="a-7p"></a>二列五人。<a id="a-7q"></a>三列六人。<a id="a-7r"></a>四列七人。<a id="a-7s"></a>此初先列二人。<a id="a-7t"></a>即经生不经生。<a id="a-7u"></a>经生者即上行人。<a id="a-7v"></a>问依庄严即有十一那含。<a id="a-7w"></a>于九人中即更明信解与见得人。<a id="a-7x"></a>足成十一。<a id="a-7y"></a>开善师但云有九。<a id="a-7z"></a>又弹庄严云。<a id="a-80"></a>此简利钝非是二人。<a id="a-81"></a>今只问此文于九。<a id="a-82"></a>何故但出其七。<a id="a-83"></a>不言身证及转世人。<a id="a-84"></a>答有三义。<a id="a-85"></a>一者不言转世与身证者。<a id="a-86"></a>以转世人竟不出观故不说。<a id="a-87"></a>身证人乃入灭尽定。<a id="a-88"></a>大乘不说此定故无二人。<a id="a-89"></a>二者只是广略不同。<a id="a-8A"></a>三者身证与转世目足论所明。<a id="a-8B"></a>我大乘所无。<a id="a-8C"></a>行般涅槃复有二种下。<a id="a-8D"></a>第二释章门。<a id="a-8E"></a>上虽有四今但释两。<a id="a-8F"></a>先释二人。<a id="a-8G"></a>次释五人。<a id="a-8H"></a>六七两章门并略不释。<a id="a-8I"></a>此初释二人。<a id="a-8J"></a>于二人中第一现灭人。<a id="a-8K"></a>虽在章门前章已释。<a id="a-8L"></a>又现在身得那含已。<a id="a-8M"></a>亦更进修即得罗汉竟不灭此身。<a id="a-8N"></a>于现身上即得两果。<a id="a-8O"></a>极是利根。<a id="a-8P"></a>易解故不释。<a id="a-8Q"></a>但释上行之人。<a id="a-8R"></a>又二。<a id="a-8S"></a>初明生数。<a id="a-8T"></a>次辨行别。<a id="a-8U"></a>此即初文。<a id="a-8V"></a>言行般即上流。<a id="a-8W"></a>贪着色无色人也。<a id="a-8X"></a>或受二身者初禅死生二禅。<a id="a-8Y"></a>四身者遍四禅受生。<a id="a-8Z"></a>二身为利四身为钝。<a id="a-8a"></a>利钝亦不正关生数。<a id="a-8b"></a>今约多少明之。<a id="a-8c"></a>利根那含初禅死生二禅。<a id="a-8d"></a>即得罗汉果。<a id="a-8e"></a>钝人本从初禅生二禅不得罗汉。<a id="a-8f"></a>复更生三禅不得。<a id="a-8g"></a>已复生四禅。<a id="a-8h"></a>尔时始名得罗汉果。<a id="a-8i"></a>今约四禅故作此说。<a id="a-8j"></a>复有二种下。<a id="a-8k"></a>第二明行别。<a id="a-8l"></a>并言二种即是四句约进定两行有无。<a id="a-8m"></a>从欲色界众生有二业下。<a id="a-8n"></a>释第二五人章门即为五。<a id="a-8o"></a>此先释中阴灭人。<a id="a-8p"></a>何者是耶。<a id="a-8q"></a>即已离欲未及色界。<a id="a-8r"></a>于中即得阿罗汉果。<a id="a-8s"></a>又三。<a id="a-8t"></a>初明用业。<a id="a-8u"></a>二释中阴名。<a id="a-8v"></a>三明入灭。<a id="a-8w"></a>此初明用业中言二业者。<a id="a-8x"></a>业即散业。<a id="a-8y"></a>受生即上界定业。<a id="a-8z"></a>又舍欲界身下。<a id="a-90"></a>第二释中阴名。<a id="a-91"></a>在两生中间。<a id="a-92"></a>故私谓。<a id="a-93"></a>是于色界中阴而入涅槃。<a id="a-94"></a>既不受正生故言利根。<a id="a-95"></a>是中涅槃下。<a id="a-96"></a>第三明入灭之心。<a id="a-97"></a>言四种心者二解。<a id="a-98"></a>一云前两是那含果空有二心。<a id="a-99"></a>后两即罗汉果空有二心。<a id="a-9A"></a>一非学非无学者。<a id="a-9B"></a>即那含缘世谛心。<a id="a-9C"></a>二者学即那含缘真谛心。<a id="a-9D"></a>三无学即罗汉缘真谛心。<a id="a-9E"></a>四非学非无学即罗汉缘世谛心。<a id="a-9F"></a>以那含得灭即是罗汉果。<a id="a-9G"></a>就两故明之。<a id="a-9H"></a>二解云。<a id="a-9I"></a>此四句同就那含果上明之。<a id="a-9J"></a>一非学非无学即被导心。<a id="a-9K"></a>二学即缘真心。<a id="a-9L"></a>三无学即修旧心。<a id="a-9M"></a>四非学无学即失念心。<a id="a-9N"></a>有师云。<a id="a-9O"></a>此解不可。<a id="a-9P"></a>其见文云阿那含四心。<a id="a-9Q"></a>应言那含自有此四心。<a id="a-9R"></a>前解当理。<a id="a-9S"></a>初二心是那含。<a id="a-9T"></a>后两心是罗汉。<a id="a-9U"></a>问既其二果共四心者。<a id="a-9V"></a>何得云那含四心。<a id="a-9W"></a>解云。<a id="a-9X"></a>今云那含四心者。<a id="a-9Y"></a>此是带本为语。<a id="a-9Z"></a>此中是释中灭人。<a id="a-9a"></a>只灭已是罗汉。<a id="a-9b"></a>又言。<a id="a-9c"></a>一是二非还应两解。<a id="a-9d"></a>若前解者。<a id="a-9e"></a>则言罗汉两心是涅槃。<a id="a-9f"></a>那含两心非涅槃。<a id="a-9g"></a>罗汉得无余极果所以是涅槃。<a id="a-9h"></a>那含未得无余。<a id="a-9i"></a>非极果故非涅槃。<a id="a-9j"></a>若后解则世谛两心是。<a id="a-9k"></a>真谛两心非。<a id="a-9l"></a>更须释之。<a id="a-9m"></a>次释第二受身涅槃又二。<a id="a-9n"></a>初正释。<a id="a-9o"></a>次论义。<a id="a-9p"></a>此初正释。<a id="a-9q"></a>即生灭之人生初禅灭。<a id="a-9r"></a>次论义。<a id="a-9s"></a>先问次答。<a id="a-9t"></a>可见。<a id="a-9u"></a>次释第三行灭。<a id="a-9v"></a>常修行者即是钝根。<a id="a-9w"></a>言三昧者。<a id="a-9x"></a>慧心静故作三昧名。<a id="a-9y"></a>次释第四不行灭。<a id="a-9z"></a>不待自勤然后得灭故是利也。<a id="a-A0"></a>次释第五上流人又二。<a id="a-A1"></a>初单就色界。<a id="a-A2"></a>次遍就上二界。<a id="a-A3"></a>此即初文。<a id="a-A4"></a>所言得第四禅已退生初禅者。<a id="a-A5"></a>解云。<a id="a-A6"></a>实无圣人得上界定。<a id="a-A7"></a>生上界已退生下者。<a id="a-A8"></a>有此言者。<a id="a-A9"></a>以曾悬修得上定已而退故生下。<a id="a-AA"></a>非身在上界而退。<a id="a-AB"></a>又言以道流故上生者即是方便非实烦恼受生。<a id="a-AC"></a>是四禅下中。<a id="a-AD"></a>第二遍上二界。<a id="a-AE"></a>从此分流生于两界。<a id="a-AF"></a>乐论义者即生尼吒。<a id="a-AG"></a>乐三昧者生不用处。<a id="a-AH"></a>问自有人。<a id="a-AI"></a>从于初禅即生尼吒即得入灭。<a id="a-AJ"></a>复有人。<a id="a-AK"></a>生不用处方得入灭。<a id="a-AL"></a>有人。<a id="a-AM"></a>未至阿尼吒即灭。<a id="a-AN"></a>未至不用处即灭。<a id="a-AO"></a>此属何人。<a id="a-AP"></a>答云。<a id="a-AQ"></a>此属见得信解两人。<a id="a-AR"></a>不名上流。<a id="a-AS"></a>凡四义相对。<a id="a-AT"></a>初据乐定乐慧。<a id="a-AU"></a>二明修五差不修五差。<a id="a-AV"></a>三明乐寂静乐论义。<a id="a-AW"></a>四修熏禅不修熏禅。<a id="a-AX"></a>此之四义还成两意。<a id="a-AY"></a>第三成第一乐智慧乐三昧。<a id="a-AZ"></a>第四还成。<a id="a-Aa"></a>前有五差无差之异。<a id="a-Ab"></a>前三如文。<a id="a-Ac"></a>于第四中所言熏者二解。<a id="a-Ad"></a>一数师云两无漏心挟熏一有漏心。<a id="a-Ae"></a>二者论师云。<a id="a-Af"></a>以慈悲心而熏此定。<a id="a-Ag"></a>所以不释后两章门者。<a id="a-Ah"></a>前六人本加现灭人。<a id="a-Ai"></a>上章门已解现灭人竟。<a id="a-Aj"></a>故今不释。<a id="a-Ak"></a>前七人本加上行人。<a id="a-Al"></a>至无色处灭。<a id="a-Am"></a>上已兼释第五人竟。<a id="a-An"></a>故不须解。<a id="a-Ao"></a>迦葉白下。<a id="a-Ap"></a>第三论义料简中灭。<a id="a-Aq"></a>先问次答。<a id="a-Ar"></a>问中有二。<a id="a-As"></a>初问中灭既是利根。<a id="a-At"></a>何不现灭即得罗汉。<a id="a-Au"></a>二问何故欲界有中色界则无。<a id="a-Av"></a>佛答为二。<a id="a-Aw"></a>此答初问。<a id="a-Ax"></a>以三义故故不现灭。<a id="a-Ay"></a>一羸劣。<a id="a-Az"></a>二乏众缘。<a id="a-B0"></a>三喜作世俗忽务等事。<a id="a-B1"></a>余皆可见。<a id="a-B2"></a>初。<a id="a-B3"></a>如文。<a id="a-B4"></a>二乏众缘事出婆沙。<a id="a-B5"></a>彼云。<a id="a-B6"></a>天须菩提非今解空须菩提。<a id="a-B7"></a>如汝所问下。<a id="a-B8"></a>答第二问又二。<a id="a-B9"></a>初明缘别。<a id="a-BA"></a>次明根别。<a id="a-BB"></a>初缘别中又二。<a id="a-BC"></a>初明欲界多在缘。<a id="a-BD"></a>二明性勇健故色界中为无外诸苦所以不得。<a id="a-BE"></a>欲界既有外诸烦恼。<a id="a-BF"></a>以厌此故即修道品。<a id="a-BG"></a>名修为勇若依数解。<a id="a-BH"></a>上界全无初入道者。<a id="a-BI"></a>论师亦有同前云无。<a id="a-BJ"></a>或云上界亦有初入。<a id="a-BK"></a>故普曜经云。<a id="a-BL"></a>八万诸天得法眼净。<a id="a-BM"></a>是则上界亦证初果。<a id="a-BN"></a>而有此文者。<a id="a-BO"></a>以信法行人初在方便。<a id="a-BP"></a>可得出观上生。<a id="a-BQ"></a>故言得果。<a id="a-BR"></a>非元发始从凡至圣。<a id="a-BS"></a>次明根性勇健。<a id="a-BT"></a>次有三种下。<a id="a-BU"></a>明根不同如文。<a id="a-BV"></a>喻以[魚*昔]鱼下。<a id="a-BW"></a>第四释行已复住。<a id="a-BX"></a>到彼岸者合第七人。<a id="a-BY"></a>又有四人。<a id="a-BZ"></a>一罗汉。<a id="a-Ba"></a>二支佛。<a id="a-Bb"></a>三菩萨。<a id="a-Bc"></a>四佛。<a id="a-Bd"></a>前三皆分到。<a id="a-Be"></a>佛究竟到。<a id="a-Bf"></a>如恒河中下。<a id="a-Bg"></a>第三结譬又三。<a id="a-Bh"></a>初正结譬。<a id="a-Bi"></a>次明得失。<a id="a-Bj"></a>三辨同异还成前意。<a id="a-Bk"></a>初正结中又三。<a id="a-Bl"></a>一通结七人。<a id="a-Bm"></a>二更问答论义。<a id="a-Bn"></a>三偏结到彼岸人。<a id="a-Bo"></a>初文又两。<a id="a-Bp"></a>初结七人。<a id="a-Bq"></a>即见佛性人。<a id="a-Br"></a>次结七法。<a id="a-Bs"></a>法即佛性。<a id="a-Bt"></a>此初明七人悉皆不离佛性之水。<a id="a-Bu"></a>有譬有合。<a id="a-Bv"></a>是七众生下。<a id="a-Bw"></a>第二明七法即佛性。<a id="a-Bx"></a>一善。<a id="a-By"></a>二不善。<a id="a-Bz"></a>三方便。<a id="a-C0"></a>四解脱。<a id="a-C1"></a>五次第。<a id="a-C2"></a>六因。<a id="a-C3"></a>七果。<a id="a-C4"></a>前后可见。<a id="a-C5"></a>中间三者即婆沙三道。<a id="a-C6"></a>方便是似解。<a id="a-C7"></a>解脱是解脱道。<a id="a-C8"></a>次第是无阂道。<a id="a-C9"></a>故论文念处品云。<a id="a-CA"></a>如次无阂必生解脱。<a id="a-CB"></a>然此七法为佛性者。<a id="a-CC"></a>即有二意。<a id="a-CD"></a>一次第合上七人。<a id="a-CE"></a>二总合。<a id="a-CF"></a>次第合者。<a id="a-CG"></a>若善法即合第二人凡夫众生有少善根。<a id="a-CH"></a>不善者即合第一常没人。<a id="a-CI"></a>极重阐提无善可论。<a id="a-CJ"></a>故言不善。<a id="a-CK"></a>方便道者。<a id="a-CL"></a>即是第三得住人。<a id="a-CM"></a>具四念处暖法二方便也。<a id="a-CN"></a>若解脱道即合第四观方之人。<a id="a-CO"></a>从顶法去至十六心是真解脱人。<a id="a-CP"></a>故名解脱道。<a id="a-CQ"></a>次第道者即合第五观已行。<a id="a-CR"></a>从见谛道次入思惟得斯陀含。<a id="a-CS"></a>故云次第因者即是行已复住。<a id="a-CT"></a>未得罗汉始是那含故云因也。<a id="a-CU"></a>果者即是第七到彼岸人。<a id="a-CV"></a>罗汉中乘菩萨佛四人。<a id="a-CW"></a>二总合七人者。<a id="a-CX"></a>于前善恶两人故是河中常没及出已没。<a id="a-CY"></a>若因者即从得住至阿那含并皆是因。<a id="a-CZ"></a>果者即罗汉等四人尽皆是果前方便道者尽是因位。<a id="a-Ca"></a>迦葉菩萨言下。<a id="a-Cb"></a>第二论义为二番问答。<a id="a-Cc"></a>初问有二。<a id="a-Cd"></a>前问涅槃无因那得名果。<a id="a-Ce"></a>次问云何涅槃复名沙门果。<a id="a-Cf"></a>佛答为二。<a id="a-Cg"></a>先答初问。<a id="a-Ch"></a>次答后问。<a id="a-Ci"></a>此先答初问又二。<a id="a-Cj"></a>先明七果。<a id="a-Ck"></a>涅槃是远离果。<a id="a-Cl"></a>次明二因。<a id="a-Cm"></a>涅槃有了因。<a id="a-Cn"></a>泛论亦得义说不生名为生因。<a id="a-Co"></a>其实是了。<a id="a-Cp"></a>文云三解脱门能为烦恼作不生生因者。<a id="a-Cq"></a>令烦恼不生而善法得生。<a id="a-Cr"></a>即是义说三解脱了因而为生因。<a id="a-Cs"></a>而复能为涅槃作了因。<a id="a-Ct"></a>此即正义。<a id="a-Cu"></a>如汝所问下。<a id="a-Cv"></a>答其后问具于三义。<a id="a-Cw"></a>一断乏。<a id="a-Cx"></a>二乐静。<a id="a-Cy"></a>三上人。<a id="a-Cz"></a>迦葉言下。<a id="a-D0"></a>第二番问答。<a id="a-D1"></a>初问者更论前意。<a id="a-D2"></a>佛答云翻那即道。<a id="a-D3"></a>沙门名乏。<a id="a-D4"></a>断余乏。<a id="a-D5"></a>余道名八正道。<a id="a-D6"></a>即两非意。<a id="a-D7"></a>阿罗汉人下。<a id="a-D8"></a>第三偏结到彼岸四人又二。<a id="a-D9"></a>前结罗汉支佛。<a id="a-DA"></a>次结菩萨佛。<a id="a-DB"></a>初文者。<a id="a-DC"></a>问支佛是果属到彼岸。<a id="a-DD"></a>其向属何所摄答前既云那含向。<a id="a-DE"></a>属第五观已即行。<a id="a-DF"></a>本取住为第六。<a id="a-DG"></a>向中犹行那不属第五行人。<a id="a-DH"></a>亦是本果为第七人。<a id="a-DI"></a>向犹是因。<a id="a-DJ"></a>所以属第六行已复住。<a id="a-DK"></a>问本用得果为第七人。<a id="a-DL"></a>菩萨未得果。<a id="a-DM"></a>云何是第七人。<a id="a-DN"></a>答经中解云。<a id="a-DO"></a>何故为菩萨以行六波罗蜜。<a id="a-DP"></a>波罗蜜者翻度彼岸。<a id="a-DQ"></a>又十地是十波罗蜜。<a id="a-DR"></a>云何非度彼岸人。<a id="a-DS"></a>今谓此答未遣难。<a id="a-DT"></a>别有意也(云云)。<a id="a-DU"></a>是七众生不修身下。<a id="a-DV"></a>第二明得失又三。<a id="a-DW"></a>初更结中道不定。<a id="a-DX"></a>次正明得失。<a id="a-DY"></a>三总结大宗。<a id="a-DZ"></a>初文又四。<a id="a-Da"></a>此第一明没人。<a id="a-Db"></a>言七人皆不能修身戒心慧者。<a id="a-Dc"></a>四种果人正是能修。<a id="a-Dd"></a>云何不能。<a id="a-De"></a>解云。<a id="a-Df"></a>初皆不修。<a id="a-Dg"></a>后时佛菩萨修故得到彼岸。<a id="a-Dh"></a>阐提不能修。<a id="a-Di"></a>即不到彼岸。<a id="a-Dj"></a>佛性亦有亦无。<a id="a-Dk"></a>得此亦有亦无。<a id="a-Dl"></a>即是两破(云云)。<a id="a-Dm"></a>今谓不应作此解。<a id="a-Dn"></a>七人初皆未修。<a id="a-Do"></a>未修之时非是第七人。<a id="a-Dp"></a>修已方名第七人。<a id="a-Dq"></a>经文现云七人皆不能修。<a id="a-Dr"></a>云何言初初非第七人。<a id="a-Ds"></a>今明此是以别破通。<a id="a-Dt"></a>故七人皆不能修身戒心慧。<a id="a-Du"></a>此中以通涅槃为河。<a id="a-Dv"></a>明文在此不须致惑。<a id="a-Dw"></a>是七人中下。<a id="a-Dx"></a>第二明出人。<a id="a-Dy"></a>若有说言下。<a id="a-Dz"></a>第三明偏执不可。<a id="a-E0"></a>是七种人下。<a id="a-E1"></a>第四正明中道不定。<a id="a-E2"></a>或一人具七则始终为语。<a id="a-E3"></a>初虽作恶后渐修行。<a id="a-E4"></a>成第二三及以第七。<a id="a-E5"></a>或七人各一则当分为言。<a id="a-E6"></a>若人心口下。<a id="a-E7"></a>第二正明得失又二。<a id="a-E8"></a>初单明失。<a id="a-E9"></a>次双明得失。<a id="a-EA"></a>初又二。<a id="a-EB"></a>先就三法明失。<a id="a-EC"></a>次结于失。<a id="a-ED"></a>初为三。<a id="a-EE"></a>初就阐提。<a id="a-EF"></a>次就圣道。<a id="a-EG"></a>三就佛性。<a id="a-EH"></a>定皆不可。<a id="a-EI"></a>是故我于契经下。<a id="a-EJ"></a>第二结失义又四。<a id="a-EK"></a>初倡二人能谤。<a id="a-EL"></a>若信心下。<a id="a-EM"></a>第二倡信慧互无。<a id="a-EN"></a>不信之人下。<a id="a-EO"></a>第三结皆是谤。<a id="a-EP"></a>是故我说下。<a id="a-EQ"></a>第四结互无。<a id="a-ER"></a>若有说言下。<a id="a-ES"></a>第二双明得失又二。<a id="a-ET"></a>先就阐提成佛不成佛。<a id="a-EU"></a>次就众生有佛性无佛性。<a id="a-EV"></a>各有三句。<a id="a-EW"></a>初三者前两是谤。<a id="a-EX"></a>后一不谤。<a id="a-EY"></a>何故尔各据一边取有取无。<a id="a-EZ"></a>故两句成谤。<a id="a-Ea"></a>若以从容中道之解。<a id="a-Eb"></a>故一句不谤。<a id="a-Ec"></a>有人云。<a id="a-Ed"></a>阐提不舍恶心即得成佛。<a id="a-Ee"></a>是谤义。<a id="a-Ef"></a>复言阐提只即此身不得成佛。<a id="a-Eg"></a>于异身中乃得成佛。<a id="a-Eh"></a>复是谤义。<a id="a-Ei"></a>有人云。<a id="a-Ej"></a>阐提改恶修善。<a id="a-Ek"></a>善心相续不断。<a id="a-El"></a>即非谤义。<a id="a-Em"></a>佛性义亦尔。<a id="a-En"></a>有人云。<a id="a-Eo"></a>众生有佛性。<a id="a-Ep"></a>身中已有相好常乐具足。<a id="a-Eq"></a>断惑即得者。<a id="a-Er"></a>亦是谤义。<a id="a-Es"></a>若言众生全无佛性亦名为谤。<a id="a-Et"></a>今时有说。<a id="a-Eu"></a>当果佛性则堕此中。<a id="a-Ev"></a>后之三句。<a id="a-Ew"></a>初二是谤后一不谤如文。<a id="a-Ex"></a>夫佛性者不名下。<a id="a-Ey"></a>第三总结大宗又四。<a id="a-Ez"></a>一明佛性之理。<a id="a-F0"></a>未得菩提下。<a id="a-F1"></a>二明约法因中说果。<a id="a-F2"></a>三引证明如来或因中说果果中说因。<a id="a-F3"></a>是名如来下。<a id="a-F4"></a>四结随自意语。<a id="a-F5"></a>迦葉菩萨言下。<a id="a-F6"></a>第三明异同又三。<a id="a-F7"></a>初明佛性同虚空。<a id="a-F8"></a>次明异虚空。<a id="a-F9"></a>三破外道执虚空佛性。<a id="a-FA"></a>言同异者。<a id="a-FB"></a>肇云。<a id="a-FC"></a>为好同者说同。<a id="a-FD"></a>虽同而异。<a id="a-FE"></a>为好异者说异。<a id="a-FF"></a>虽异而同。<a id="a-FG"></a>前明佛性有同虚空不同虚空。<a id="a-FH"></a>此乃法王正典有同不同破外道。<a id="a-FI"></a>虚空者此乃破世性眼所见之虚空。<a id="a-FJ"></a>初明同义。<a id="a-FK"></a>先问次答。<a id="a-FL"></a>答中有三。<a id="a-FM"></a>先明佛性同虚空非三世摄。<a id="a-FN"></a>次明同虚空非内非外。<a id="a-FO"></a>三明同虚空无挂阂。<a id="a-FP"></a>初文广明三世相待。<a id="a-FQ"></a>是无故不得有三世。<a id="a-FR"></a>三世既无。<a id="a-FS"></a>虚空即不为三世所摄。<a id="a-FT"></a>文云虚空无故非三世摄。<a id="a-FU"></a>其相如何。<a id="a-FV"></a>空只是无无即是常。<a id="a-FW"></a>佛性是有而复是常。<a id="a-FX"></a>故三世所不摄。<a id="a-FY"></a>虚空是无而常。<a id="a-FZ"></a>亦非世摄。<a id="a-Fa"></a>问若尔即应佛性是有不为世摄。<a id="a-Fb"></a>何因云常非三世耶。<a id="a-Fc"></a>解云。<a id="a-Fd"></a>佛性不全有故不云有。<a id="a-Fe"></a>又虚空无故非内外下。<a id="a-Ff"></a>第二佛性同空非内非外。<a id="a-Fg"></a>如世间中下。<a id="a-Fh"></a>第三佛性同虚空无挂阂。<a id="a-Fi"></a>不复细开。</p>
 </body>
</html>