<!doctype html>
<html id="z3IBWdY1P8" data-ver="1278">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十五下</h1>
  <h2 id="a2">迦葉品之一</h2>
  <p id="a3">此是善始发问。<a id="a-4"></a>今欲令终是故更请。<a id="a-5"></a>前随义题品。<a id="a-6"></a>今从人立名。<a id="a-7"></a>故云迦葉。<a id="a-8"></a>迦葉如前说。<a id="a-9"></a>开善用此答安乐性问。<a id="a-A"></a>地师为慈光善巧住持分。<a id="a-B"></a>河西兴皇同为佛性门。<a id="a-C"></a>今明。<a id="a-D"></a>第五涅槃用此经初后通论佛性。<a id="a-E"></a>此品与前有何同异。<a id="a-F"></a>异略为五。<a id="a-G"></a>一义用异。<a id="a-H"></a>前品明中道佛性义。<a id="a-I"></a>为菩提种子。<a id="a-J"></a>今品明佛性胜用。<a id="a-K"></a>能摄极恶阐提偏邪外道。<a id="a-L"></a>二因果异。<a id="a-M"></a>前品明因性在因不在果。<a id="a-N"></a>果性在果不在因。<a id="a-O"></a>此品明一切恶阴皆是佛性。<a id="a-P"></a>此即因性。<a id="a-Q"></a>从恶五阴生善五阴。<a id="a-R"></a>此亦果性。<a id="a-S"></a>又云。<a id="a-T"></a>佛性有三世有非三世。<a id="a-U"></a>圣人果性通三世不通三世。<a id="a-V"></a>由来解果性。<a id="a-W"></a>通三世是应身佛性。<a id="a-X"></a>不通三世是法身佛性。<a id="a-Y"></a>此不然。<a id="a-Z"></a>只说果性通于因果。<a id="a-a"></a>何须分应法两身。<a id="a-b"></a>若善五阴佛性通因果。<a id="a-c"></a>因中佛性即三世摄。<a id="a-d"></a>果佛性即非三世。<a id="a-e"></a>三开合异。<a id="a-f"></a>前品生死河合四果离三乘。<a id="a-g"></a>此品涅槃河离四果合三乘。<a id="a-h"></a>四通别异。<a id="a-i"></a>前品通明五种佛性。<a id="a-j"></a>天人六道皆有佛性。<a id="a-k"></a>此品专明正因佛性。<a id="a-l"></a>阐提由正因故还生善根。<a id="a-m"></a>前品别据万善了因佛性。<a id="a-n"></a>今品通据善恶皆是佛性。<a id="a-o"></a>故云。<a id="a-p"></a>善根人有阐提人无。<a id="a-q"></a>阐提人有善根人无。<a id="a-r"></a>五者前品对告一人。<a id="a-s"></a>今品再对迦葉。<a id="a-t"></a>诸异乃多。<a id="a-u"></a>起品初明用异。<a id="a-v"></a>从初意立章故言涅槃用。<a id="a-w"></a>就文为二。<a id="a-x"></a>初明摄恶。<a id="a-y"></a>后明摄邪。<a id="a-z"></a>就摄恶中二。<a id="a-10"></a>先明佛性用。<a id="a-11"></a>二叹经。<a id="a-12"></a>初明用又二。<a id="a-13"></a>先明断善。<a id="a-14"></a>后明生善。<a id="a-15"></a>以虚妄力故断善。<a id="a-16"></a>以佛性力故生善。<a id="a-17"></a>旧解云。<a id="a-18"></a>作恶生善两人更递然不相关。<a id="a-19"></a>又一师云。<a id="a-1A"></a>只是一人。<a id="a-1B"></a>前颠倒故起恶。<a id="a-1C"></a>后遇知识故生善。<a id="a-1D"></a>今明不然。<a id="a-1E"></a>或是一人或是多人。<a id="a-1F"></a>如河中七种即是多人。<a id="a-1G"></a>若一人始没乃至成佛即是一人。<a id="a-1H"></a>旧云。<a id="a-1I"></a>生善有接识义。<a id="a-1J"></a>众生从界外无明识窟中。<a id="a-1K"></a>始起一品无明而来未起四住。<a id="a-1L"></a>有佛接去即得成佛。<a id="a-1M"></a>此义大妨。<a id="a-1N"></a>设有此经亦是一时改恶为缘。<a id="a-1O"></a>若无此经全不堪依。<a id="a-1P"></a>若言必须起五住竟方能改恶作善。<a id="a-1Q"></a>亦无一经定作此说。<a id="a-1R"></a>设有此经亦以一时为缘而已。<a id="a-1S"></a>若尔任恶极而任运被接。<a id="a-1T"></a>何须修道。<a id="a-1U"></a>与八万劫得道何异。<a id="a-1V"></a>若言从识窟中来者。<a id="a-1W"></a>即是从无明中来。<a id="a-1X"></a>云何言始起一品无明。<a id="a-1Y"></a>若未起惑应在别处。<a id="a-1Z"></a>若从窟中来始起一品而被接者。<a id="a-1a"></a>自后起品乃至四住何不被接。<a id="a-1b"></a>若无明窟中既被接。<a id="a-1c"></a>四住窟中何不接之。<a id="a-1d"></a>故是难信。<a id="a-1e"></a>若尔并不须修。<a id="a-1f"></a>上数破此义。<a id="a-1g"></a>若佛性力任得菩提不须修者。<a id="a-1h"></a>正破于此。<a id="a-1i"></a>旧言。<a id="a-1j"></a>善星无发迹处是实恶人。<a id="a-1k"></a>是义不然。<a id="a-1l"></a>虽未见经义推是权。<a id="a-1m"></a>何者。<a id="a-1n"></a>佛两弟两子各行善恶。<a id="a-1o"></a>阿难为善调达作恶悉皆是权。<a id="a-1p"></a>今罗云为善善星作恶。<a id="a-1q"></a>例知是权。<a id="a-1r"></a>断善文为三。<a id="a-1s"></a>一明断善人。<a id="a-1t"></a>二明断善相。<a id="a-1u"></a>三明断善见。<a id="a-1v"></a>断善人者即善星是。<a id="a-1w"></a>断善相者不定根性是。<a id="a-1x"></a>闻不定教执成定解。<a id="a-1y"></a>断善见者。<a id="a-1z"></a>分别推求诸法道理。<a id="a-20"></a>初就人中二。<a id="a-21"></a>先问。<a id="a-22"></a>次答。<a id="a-23"></a>问为二。<a id="a-24"></a>先缘起。<a id="a-25"></a>次正问。<a id="a-26"></a>缘起中二。<a id="a-27"></a>先明佛有能化之德。<a id="a-28"></a>次明善星有可化之缘。<a id="a-29"></a>就佛又二。<a id="a-2A"></a>初内有慈悲。<a id="a-2B"></a>二外有方便。<a id="a-2C"></a>初文者怜即大慈悯即大悲。<a id="a-2D"></a>次不调能调下。<a id="a-2E"></a>有七句即外方便。<a id="a-2F"></a>善星比丘下。<a id="a-2G"></a>第二明有可化之机又二。<a id="a-2H"></a>初明是子即罗云庶兄此缘则重。<a id="a-2I"></a>次出家之后是有信戒。<a id="a-2J"></a>受持十二部经是慧。<a id="a-2K"></a>坏欲界结获得四禅是定。<a id="a-2L"></a>具足三德岂非因深。<a id="a-2M"></a>次云何如来下正问。<a id="a-2N"></a>先作两难。<a id="a-2O"></a>后作两结。<a id="a-2P"></a>初难何故记是恶人。<a id="a-2Q"></a>后难何故不先为说法。<a id="a-2R"></a>初又二。<a id="a-2S"></a>初难何故记是阐提即恶因。<a id="a-2T"></a>次难何故地狱劫住是恶果。<a id="a-2U"></a>如来何故下。<a id="a-2V"></a>是第二难与佛缘重何不先为说法。<a id="a-2W"></a>如来世尊下结两难。<a id="a-2X"></a>云何得名有大慈悯下结初难。<a id="a-2Y"></a>佛有慈悲云何名为厮下劫住。<a id="a-2Z"></a>既为厮下当知佛无慈悲。<a id="a-2a"></a>次有大方便下结后难。<a id="a-2b"></a>佛既不先为其说法。<a id="a-2c"></a>云何名为有大方便。<a id="a-2d"></a>若有方便应为说法。<a id="a-2e"></a>佛答中不答缘起但答两难两结。<a id="a-2f"></a>先答后。<a id="a-2g"></a>后答前。<a id="a-2h"></a>前答后中凡七譬。<a id="a-2i"></a>前六譬明缘有浅深故说有次第。<a id="a-2j"></a>后一譬明佛心平等等说无偏。<a id="a-2k"></a>前六譬中例有三。<a id="a-2l"></a>一举譬问。<a id="a-2m"></a>二述事奉答。<a id="a-2n"></a>三合譬作解。<a id="a-2o"></a>何以有此三之次第。<a id="a-2p"></a>解云。<a id="a-2q"></a>如佛初为提谓文鳞瞽龙说人天五戒。<a id="a-2r"></a>次赴鹿苑为二乘人转四谛法。<a id="a-2s"></a>后明方等教诸菩萨。<a id="a-2t"></a>自是一涂约小为初。<a id="a-2u"></a>若初成佛道以舍那教。<a id="a-2v"></a>初照山王。<a id="a-2w"></a>次照平地。<a id="a-2x"></a>此复一涂约大为初。<a id="a-2y"></a>今此文意包括始终。<a id="a-2z"></a>以山王为初。<a id="a-30"></a>文鳞为中。<a id="a-31"></a>双林为后。<a id="a-32"></a>然第三子虽复极恶以体同故。<a id="a-33"></a>是故须教。<a id="a-34"></a>下田虽瘠以家业故是故不废。<a id="a-35"></a>下器虽破防急用故。<a id="a-36"></a>下病虽必死以亲属故。<a id="a-37"></a>下马虽老以代倦故。<a id="a-38"></a>下人虽卑以等施故。<a id="a-39"></a>前六譬中虽差别答义兼无差。<a id="a-3A"></a>意犹未显。<a id="a-3B"></a>第七譬中文转分明。<a id="a-3C"></a>举师子王不重象轻兔俱尽壮势。<a id="a-3D"></a>譬佛不厚善薄恶等运大悲。<a id="a-3E"></a>若巨细而观象不足兔有余。<a id="a-3F"></a>若量力而观象须疾兔须徐。<a id="a-3G"></a>兽王不尔等一无殊。<a id="a-3H"></a>就缘而观菩萨教深细声闻教浅近。<a id="a-3I"></a>阐提教世间佛不二。<a id="a-3J"></a>三大悲平等我于一时住王城下。<a id="a-3K"></a>二追答记彼之问。<a id="a-3L"></a>问有二句。<a id="a-3M"></a>初答阐提。<a id="a-3N"></a>次答记意。<a id="a-3O"></a>初答阐提自谓有信慧定。<a id="a-3P"></a>尽非其问不许有之。<a id="a-3Q"></a>明无信又三。<a id="a-3R"></a>一不信佛是无所畏人。<a id="a-3S"></a>我于一时在迦尸下。<a id="a-3T"></a>二明不信佛是无妄语人。<a id="a-3U"></a>我于一时与善星下。<a id="a-3V"></a>三明不信佛是无嫉妒人。<a id="a-3W"></a>初文者。<a id="a-3X"></a>汝言出家表其有信。<a id="a-3Y"></a>今以三事显其无信。<a id="a-3Z"></a>第二佛行时足离地四寸。<a id="a-3a"></a>千辐印文常现迹中人皆欲见。<a id="a-3b"></a>其常灭之既不能灭。<a id="a-3c"></a>取死蚯蚓置佛迹中。<a id="a-3d"></a>令无量人起践害想(云云)。<a id="a-3e"></a>第三文者。<a id="a-3f"></a>夫人鬼报别而宛然相见。<a id="a-3g"></a>詶往问答岂实恶人所能为也。<a id="a-3h"></a>验知是权(云云)。<a id="a-3i"></a>善星虽复读诵下。<a id="a-3j"></a>二明其无慧。<a id="a-3k"></a>但得文字不解其义是则非慧。<a id="a-3l"></a>亲近恶友下。<a id="a-3m"></a>第三明无定又二。<a id="a-3n"></a>初明虽得后失故言无定。<a id="a-3o"></a>次退禅下总结起邪所以记之。<a id="a-3p"></a>善男子汝若不信下。<a id="a-3q"></a>第二答其前问记意又二。<a id="a-3r"></a>先明记意。<a id="a-3s"></a>次明不可治。<a id="a-3t"></a>初文者。<a id="a-3u"></a>以其必入故我记之。<a id="a-3v"></a>显必入相故往见之。<a id="a-3w"></a>见佛起恶即入地狱必入明矣。<a id="a-3x"></a>往善星所者。<a id="a-3y"></a>或谓举往事。<a id="a-3z"></a>或难思力不动而往(云云)。<a id="a-40"></a>善男子善星虽入佛法下。<a id="a-41"></a>二答不可治人。<a id="a-42"></a>由彼放逸故不可治悯之而已。<a id="a-43"></a>有法譬合。<a id="a-44"></a>合中二番各二。<a id="a-45"></a>皆先正合。<a id="a-46"></a>次以譬帖合。<a id="a-47"></a>我后昔来下二答其两结。<a id="a-48"></a>初答先结无慈悲心又二。<a id="a-49"></a>先正答次。<a id="a-4A"></a>料简。<a id="a-4B"></a>初正答中有法譬合。<a id="a-4C"></a>二更问答料简。<a id="a-4D"></a>于中二。<a id="a-4E"></a>先问。<a id="a-4F"></a>次答。<a id="a-4G"></a>答中二。<a id="a-4H"></a>先正答。<a id="a-4I"></a>次善男子下引昔显实。<a id="a-4J"></a>于中引目连记事非全不着。<a id="a-4K"></a>但见前两不见后接。<a id="a-4L"></a>但见头白不见体骏(云云)。<a id="a-4M"></a>如来不尔。<a id="a-4N"></a>是故无二。<a id="a-4O"></a>善星比丘常为无量下。<a id="a-4P"></a>答后方便之结。<a id="a-4Q"></a>明我令其恒在左右不令远去。<a id="a-4R"></a>恐其为恶云何是无方便。<a id="a-4S"></a>第五解力即是欲力。<a id="a-4T"></a>知众生欲解也。<a id="a-4U"></a>世尊一阐提辈下。<a id="a-4V"></a>第二断善之相文为三。<a id="a-4W"></a>初正明断善。<a id="a-4X"></a>二明根性不定故断善。<a id="a-4Y"></a>三明说教不定故断善。<a id="a-4Z"></a>初有五番问答。<a id="a-4a"></a>初番先问。<a id="a-4b"></a>次佛答。<a id="a-4c"></a>中以断善根故所以无善。<a id="a-4d"></a>依数人解。<a id="a-4e"></a>阐提起恶邪无阂断此善根。<a id="a-4f"></a>如无漏无阂道断烦恼。<a id="a-4g"></a>若尔当知毕竟不复生善。<a id="a-4h"></a>云何能得还生善根。<a id="a-4i"></a>是义不然。<a id="a-4j"></a>阐提身中有重恶障善不并兴。<a id="a-4k"></a>名此被障善不得生。<a id="a-4l"></a>后恶稍灭善复得生。<a id="a-4m"></a>故言还生善根。<a id="a-4n"></a>问阐提为有善可断无善可断。<a id="a-4o"></a>答具有两义。<a id="a-4p"></a>其曾作善后遇恶友断灭此善。<a id="a-4q"></a>故言有善可断。<a id="a-4r"></a>无善可断者。<a id="a-4s"></a>向时作恶全未有善。<a id="a-4t"></a>而恶业将灭善业应生。<a id="a-4u"></a>而复起障善不得起。<a id="a-4v"></a>名无善可断。<a id="a-4w"></a>文云。<a id="a-4x"></a>众生悉有信等五根阐提永断者。<a id="a-4y"></a>相承释云。<a id="a-4z"></a>理内众生有信等五根。<a id="a-50"></a>理外颠倒虚妄故无信等五根。<a id="a-51"></a>此义不然。<a id="a-52"></a>只此理外亦有信等。<a id="a-53"></a>阐提既是理外。<a id="a-54"></a>起恶断此五根。<a id="a-55"></a>但作恶众生既有佛性应生五根。<a id="a-56"></a>而即事未有义说应有。<a id="a-57"></a>故云。<a id="a-58"></a>一切众生悉有。<a id="a-59"></a>文云。<a id="a-5A"></a>杀阐提无罪杀蚊螘有罪者。<a id="a-5B"></a>阐提有重恶在身杀之无罪。<a id="a-5C"></a>蚊螘无重恶故杀之有罪。<a id="a-5D"></a>文云。<a id="a-5E"></a>施畜生得百倍报。<a id="a-5F"></a>施一阐提得千倍报者。<a id="a-5G"></a>阐提过去五戒感人。<a id="a-5H"></a>施之福重。<a id="a-5I"></a>畜生先世恶业感此畜身。<a id="a-5J"></a>施之福轻。<a id="a-5K"></a>世尊一阐提者下。<a id="a-5L"></a>第二番问答。<a id="a-5M"></a>问中定宗答可见。<a id="a-5N"></a>世尊一切众生下。<a id="a-5O"></a>第三番问答。<a id="a-5P"></a>问中明阐提不断未来云何断善。<a id="a-5Q"></a>佛答断有二种。<a id="a-5R"></a>一现灭。<a id="a-5S"></a>二障未来。<a id="a-5T"></a>若现起恶善法不生。<a id="a-5U"></a>故是现灭。<a id="a-5V"></a>既现作恶复遮未来。<a id="a-5W"></a>善不得起。<a id="a-5X"></a>故断未来。<a id="a-5Y"></a>亦具断三世。<a id="a-5Z"></a>过去作恶而复不悔即无复善。<a id="a-5a"></a>未来复有还生善义。<a id="a-5b"></a>但自微弱不能救之。<a id="a-5c"></a>世尊一阐提辈下。<a id="a-5d"></a>第四番问答。<a id="a-5e"></a>明不断佛性。<a id="a-5f"></a>佛性是善此善不断名不断性。<a id="a-5g"></a>又佛性是常实不可断。<a id="a-5h"></a>所言如世间众生我性佛性者。<a id="a-5i"></a>三解。<a id="a-5j"></a>一云。<a id="a-5k"></a>借外道我以之为譬。<a id="a-5l"></a>都无邪我故三世不摄。<a id="a-5m"></a>真我是常三世不摄。<a id="a-5n"></a>二云不尔。<a id="a-5o"></a>只是世间众生我性即是佛性。<a id="a-5p"></a>是佛性故三世不摄。<a id="a-5q"></a>三云。<a id="a-5r"></a>即是真我。<a id="a-5s"></a>语势牵令佛性是常。<a id="a-5t"></a>后文云。<a id="a-5u"></a>佛性未来。<a id="a-5v"></a>前云。<a id="a-5w"></a>非三世摄。<a id="a-5x"></a>两语相违。<a id="a-5y"></a>今须会通。<a id="a-5z"></a>前云。<a id="a-60"></a>三世所不摄者。<a id="a-61"></a>就佛性体。<a id="a-62"></a>后言。<a id="a-63"></a>未来约众生修。<a id="a-64"></a>一切众生未来当得清净之身。<a id="a-65"></a>故言未来。<a id="a-66"></a>迦葉言佛性下。<a id="a-67"></a>第五番问答。<a id="a-68"></a>初问佛性。<a id="a-69"></a>次问阐提。<a id="a-6A"></a>初问者。<a id="a-6B"></a>佛性既其三世不摄。<a id="a-6C"></a>云何言未来。<a id="a-6D"></a>如来若言下。<a id="a-6E"></a>次问阐提。<a id="a-6F"></a>若言阐提全无善法。<a id="a-6G"></a>何以得有怜爱等心。<a id="a-6H"></a>若有此心即是有善。<a id="a-6I"></a>佛言下答先答。<a id="a-6J"></a>初问又二。<a id="a-6K"></a>先答问。<a id="a-6L"></a>次论义。<a id="a-6M"></a>初答中二。<a id="a-6N"></a>先叹问。<a id="a-6O"></a>次正答。<a id="a-6P"></a>性非三世约未来得故言未来。<a id="a-6Q"></a>故下举例说因为果说果为因。<a id="a-6R"></a>佛性亦尔。<a id="a-6S"></a>云未来者因中说果。<a id="a-6T"></a>言食及触者。<a id="a-6U"></a>食可见。<a id="a-6V"></a>触名不同。<a id="a-6W"></a>或以识为触。<a id="a-6X"></a>或根为触今具二义。<a id="a-6Y"></a>故论云。<a id="a-6Z"></a>触不定故。<a id="a-6a"></a>故无别法。<a id="a-6b"></a>若意识在缘名触。<a id="a-6c"></a>此触在识。<a id="a-6d"></a>若言眼识眼触。<a id="a-6e"></a>此触在想。<a id="a-6f"></a>今言见色名触。<a id="a-6g"></a>此谓识心以之为触。<a id="a-6h"></a>色是前尘能生识触。<a id="a-6i"></a>故谓色为触。<a id="a-6j"></a>亦因中说果。<a id="a-6k"></a>世尊下第二论义。<a id="a-6l"></a>先问。<a id="a-6m"></a>次答。<a id="a-6n"></a>问因前生果性既非三世。<a id="a-6o"></a>云何言众生有。<a id="a-6p"></a>佛答性非内外犹如虚空。<a id="a-6q"></a>而诸众生定有此性。<a id="a-6r"></a>文云。<a id="a-6s"></a>悉皆有之。<a id="a-6t"></a>如汝所言下答。<a id="a-6u"></a>次问初牒问非之。<a id="a-6v"></a>何以故下正答。<a id="a-6w"></a>有法譬合。<a id="a-6x"></a>法说。<a id="a-6y"></a>虽有孝慈等善文云皆是邪业。<a id="a-6z"></a>虽有见闻皆是无记。<a id="a-70"></a>既无正善皆名邪恶。<a id="a-71"></a>取业求业者。<a id="a-72"></a>对翻于善。<a id="a-73"></a>善中先生善欲。<a id="a-74"></a>次生善思。<a id="a-75"></a>今以取业对善欲。<a id="a-76"></a>求业对善思。<a id="a-77"></a>虽皆言善犹是无记。<a id="a-78"></a>次举譬云。<a id="a-79"></a>如诃梨勒味唯是苦。<a id="a-7A"></a>色香非苦。<a id="a-7B"></a>然前难阐提岂得无善。<a id="a-7C"></a>其有怜爱即名为善。<a id="a-7D"></a>故佛答云。<a id="a-7E"></a>悉是邪恶。<a id="a-7F"></a>庄严云。<a id="a-7G"></a>无出世善有怜爱善。<a id="a-7H"></a>光宅云。<a id="a-7I"></a>设有怜爱并无记性。<a id="a-7J"></a>不名善性。<a id="a-7K"></a>如棋书等是工巧无记。<a id="a-7L"></a>开善云。<a id="a-7M"></a>断善作恶。<a id="a-7N"></a>设有怜爱并属恶邪。<a id="a-7O"></a>何得有善。<a id="a-7P"></a>观师同。<a id="a-7Q"></a>开善云。<a id="a-7R"></a>重恶居身。<a id="a-7S"></a>如种苦瓠根叶悉苦。<a id="a-7T"></a>合如文。<a id="a-7U"></a>善男子如来具足下。<a id="a-7V"></a>第二明根性不定。<a id="a-7W"></a>或恶或善。<a id="a-7X"></a>又二。<a id="a-7Y"></a>初正明不定。<a id="a-7Z"></a>后更问答论义。<a id="a-7a"></a>初又二。<a id="a-7b"></a>初明不定。<a id="a-7c"></a>次断善根。<a id="a-7d"></a>初明不定又三。<a id="a-7e"></a>一知不定根二出不定相。<a id="a-7f"></a>三结不定。<a id="a-7g"></a>初如文。<a id="a-7h"></a>次文者。<a id="a-7i"></a>数习则利转下为中上。<a id="a-7j"></a>不习则钝转上为中下。<a id="a-7k"></a>三结如文(云云)。<a id="a-7l"></a>以无定故下。<a id="a-7m"></a>二明不定故。<a id="a-7n"></a>故断善根又三。<a id="a-7o"></a>初明不定断善。<a id="a-7p"></a>次明若定则不尔。<a id="a-7q"></a>三是故下证不定。<a id="a-7r"></a>迦葉白佛下第二论义(云云)。<a id="a-7s"></a>问可见。<a id="a-7t"></a>佛答为二。<a id="a-7u"></a>初就善星答。<a id="a-7v"></a>后就余人答。<a id="a-7w"></a>非但知善星根性。<a id="a-7x"></a>亦知余人根性。<a id="a-7y"></a>初又三。<a id="a-7z"></a>初明其居王位即能破灭。<a id="a-80"></a>善星若不下。<a id="a-81"></a>二明出家不出家俱能断善。<a id="a-82"></a>出家增其敬长。<a id="a-83"></a>读诵修定等善具如上说。<a id="a-84"></a>若我不听下。<a id="a-85"></a>三结知根力。<a id="a-86"></a>次佛观众生下。<a id="a-87"></a>约余人为答又二。<a id="a-88"></a>初明不定。<a id="a-89"></a>次辨升沈。<a id="a-8A"></a>初又二。<a id="a-8B"></a>有断善生善。<a id="a-8C"></a>初断善又三。<a id="a-8D"></a>一正断善。<a id="a-8E"></a>次何以故下出断善之行。<a id="a-8F"></a>三以是因缘下结其断善。<a id="a-8G"></a>次如来复知下二明生善。<a id="a-8H"></a>有法譬合。<a id="a-8I"></a>法可见。<a id="a-8J"></a>譬中。<a id="a-8K"></a>泉譬佛性。<a id="a-8L"></a>村譬阴身。<a id="a-8M"></a>热渴譬苦逼。<a id="a-8N"></a>欲往譬求乐心。<a id="a-8O"></a>边智者譬佛菩萨。<a id="a-8P"></a>合譬中二。<a id="a-8Q"></a>先合。<a id="a-8R"></a>次结知根力。<a id="a-8S"></a>尔时世尊取地少土下。<a id="a-8T"></a>二明升沈不同沈多升寡又三。<a id="a-8U"></a>初举事问。<a id="a-8V"></a>次领旨奉答。<a id="a-8W"></a>三合又三。<a id="a-8X"></a>初就果合。<a id="a-8Y"></a>次就因合。<a id="a-8Z"></a>三结知根力。<a id="a-8a"></a>迦葉白佛如来具足下。<a id="a-8b"></a>第三明说教不定。<a id="a-8c"></a>佛照根不同说教则异。<a id="a-8d"></a>众生不达根教之殊。<a id="a-8e"></a>执成争论能断善根。<a id="a-8f"></a>为二。<a id="a-8g"></a>先问。<a id="a-8h"></a>次答。<a id="a-8i"></a>初问为三。<a id="a-8j"></a>一明知根。<a id="a-8k"></a>二明执争。<a id="a-8l"></a>三结问。<a id="a-8m"></a>何故作不定说致令起争。<a id="a-8n"></a>初明知根亦应知。<a id="a-8o"></a>过去特是略尔。<a id="a-8p"></a>如是众生下次明执争。<a id="a-8q"></a>因兹广出争论之相。<a id="a-8r"></a>开善云。<a id="a-8s"></a>二十争论。<a id="a-8t"></a>冶城云二十一争论(云云)。<a id="a-8u"></a>三如其如来下结难(云云)。<a id="a-8v"></a>次答中佛具答三问。<a id="a-8w"></a>此卷内答前两问。<a id="a-8x"></a>后卷初答第三问。<a id="a-8y"></a>答初为二。<a id="a-8z"></a>初正明说教不定。<a id="a-90"></a>次广明不定法。<a id="a-91"></a>初文为四。<a id="a-92"></a>一明理深难解。<a id="a-93"></a>二出愚智两人。<a id="a-94"></a>三明须不定说。<a id="a-95"></a>四结知根力即四悉意。<a id="a-96"></a>初言理深者。<a id="a-97"></a>非六凡识所知。<a id="a-98"></a>唯圣智能解故是理深。<a id="a-99"></a>此第一义意。<a id="a-9A"></a>次愚智中又二。<a id="a-9B"></a>先出智。<a id="a-9C"></a>次出愚。<a id="a-9D"></a>初智人闻有知无闻无知有。<a id="a-9E"></a>闻有无知非有无。<a id="a-9F"></a>一二等亦如是。<a id="a-9G"></a>次愚人闻有执有以拒无。<a id="a-9H"></a>闻无是无而非有。<a id="a-9I"></a>闻亦有无以封双存。<a id="a-9J"></a>闻俱弃而着两舍。<a id="a-9K"></a>面闻尚然。<a id="a-9L"></a>末世转尤斯由不解。<a id="a-9M"></a>对治悉意。<a id="a-9N"></a>三如来所有下须说不定。<a id="a-9O"></a>此总据不定。<a id="a-9P"></a>有法譬合。<a id="a-9Q"></a>初法者。<a id="a-9R"></a>为度众生须说不定。<a id="a-9S"></a>本令得益。<a id="a-9T"></a>不令其执不定为争。<a id="a-9U"></a>次譬中如医用药元为差病。<a id="a-9V"></a>终不愿其服药成病。<a id="a-9W"></a>合譬中为国土封疆不同岂可一类。<a id="a-9X"></a>一类则无益国土者。<a id="a-9Y"></a>如多寒国用毛褥着皮。<a id="a-9Z"></a>靴时节者。<a id="a-9a"></a>饥馑时乞唯得肉食。<a id="a-9b"></a>为他语者。<a id="a-9c"></a>如九住言不见十住言少见。<a id="a-9d"></a>为人者。<a id="a-9e"></a>随人根性。<a id="a-9f"></a>此即为人意也。<a id="a-9g"></a>四结知根力。<a id="a-9h"></a>即世界意(云云)。<a id="a-9i"></a>有一经文无结应是遗漏。<a id="a-9j"></a>于一名下。<a id="a-9k"></a>二广出不定法又三。<a id="a-9l"></a>初正明不定法。<a id="a-9m"></a>次引证。<a id="a-9n"></a>三结非二乘所知。<a id="a-9o"></a>初文又二。<a id="a-9p"></a>初名义不定。<a id="a-9q"></a>后广略不定。<a id="a-9r"></a>初名义中二。<a id="a-9s"></a>初列章门次解释。<a id="a-9t"></a>初列中列三章门如经。<a id="a-9u"></a>若欲对明应有六句。<a id="a-9v"></a>对一名说无量名。<a id="a-9w"></a>应云对无量名说一名。<a id="a-9x"></a>对一义说无量名。<a id="a-9y"></a>应云对无量义说一名。<a id="a-9z"></a>对无量义说无量名。<a id="a-A0"></a>应云对无量名说无量义。<a id="a-A1"></a>今文略举一边。<a id="a-A2"></a>云何一名下释出。<a id="a-A3"></a>先释三章门。<a id="a-A4"></a>后重释第二门。<a id="a-A5"></a>释初章举涅槃一名具含众名。<a id="a-A6"></a>大亮云。<a id="a-A7"></a>涅槃八味之都名众德之总称。<a id="a-A8"></a>意在于此。<a id="a-A9"></a>而诸师种种翻涅槃者。<a id="a-AA"></a>亦只因此而生争论。<a id="a-AB"></a>次释一义说无量名。<a id="a-AC"></a>举帝释释者与前何异。<a id="a-AD"></a>前寄法后寄人下重释。<a id="a-AE"></a>中复寄五阴者此寄果法。<a id="a-AF"></a>亦是一义而复多名。<a id="a-AG"></a>种种分别令易解故。<a id="a-AH"></a>河西翻婆蹉婆为好严饰。<a id="a-AI"></a>昔好衣布施今报得丽服。<a id="a-AJ"></a>富阑陀罗翻为调伏诸根明。<a id="a-AK"></a>天帝外以丽服严容。<a id="a-AL"></a>内以善法调意。<a id="a-AM"></a>摩佉婆翻为无胜。<a id="a-AN"></a>无过超诸天故。<a id="a-AO"></a>因陀罗翻为光明。<a id="a-AP"></a>光明最胜。<a id="a-AQ"></a>千眼者一时知千义断千事。<a id="a-AR"></a>金刚者身相坚固。<a id="a-AS"></a>三释无量义说无量名者。<a id="a-AT"></a>就如来万德具足释之。<a id="a-AU"></a>即是无量义。<a id="a-AV"></a>一义一名即是无量名。<a id="a-AW"></a>八智有三解。<a id="a-AX"></a>一云。<a id="a-AY"></a>常等无常等八。<a id="a-AZ"></a>二云。<a id="a-Aa"></a>四谛各有法比为八。<a id="a-Ab"></a>数人就欲界论法。<a id="a-Ac"></a>色无色为比。<a id="a-Ad"></a>论家就现在论法。<a id="a-Ae"></a>过未为比。<a id="a-Af"></a>三云。<a id="a-Ag"></a>优婆塞戒经有八智。<a id="a-Ah"></a>七如梵行中七善法。<a id="a-Ai"></a>足一知根。<a id="a-Aj"></a>四复有一义下。<a id="a-Ak"></a>重释。<a id="a-Al"></a>第二章门。<a id="a-Am"></a>前约帝释止就善义有无量名。<a id="a-An"></a>名不通恶。<a id="a-Ao"></a>为显斯意重约五阴。<a id="a-Ap"></a>此是有漏。<a id="a-Aq"></a>复名颠倒。<a id="a-Ar"></a>阴是苦谛境为念处所观。<a id="a-As"></a>观色不净受苦想行无我识无常。<a id="a-At"></a>复名四念处。<a id="a-Au"></a>但除色阴余四阴即是四识住处。<a id="a-Av"></a>阴通内外故名四食。<a id="a-Aw"></a>能通名道因。<a id="a-Ax"></a>于实法。<a id="a-Ay"></a>有假名时故云时。<a id="a-Az"></a>体即无相名第一义。<a id="a-B0"></a>三修即身戒心烦恼者。<a id="a-B1"></a>正在行阴。<a id="a-B2"></a>解脱者即有为解脱。<a id="a-B3"></a>亦名十二因缘者。<a id="a-B4"></a>即以五阴为因缘体。<a id="a-B5"></a>亦名三乘者。<a id="a-B6"></a>能成三乘之身。<a id="a-B7"></a>余皆可解不复释(云云)。<a id="a-B8"></a>善男子如来世尊下。<a id="a-B9"></a>第二明广略不定为三。<a id="a-BA"></a>初列四章门。<a id="a-BB"></a>次云何下释出。<a id="a-BC"></a>三结。<a id="a-BD"></a>释中云。<a id="a-BE"></a>世谛为第一义者。<a id="a-BF"></a>阿之言无若之言智。<a id="a-BG"></a>谓其得无生智此即约世谛说第一义谛。<a id="a-BH"></a>余可意推。<a id="a-BI"></a>三是故随人下结又二。<a id="a-BJ"></a>先结不定。<a id="a-BK"></a>次我若当于下。<a id="a-BL"></a>结知根力又二。<a id="a-BM"></a>初明佛知有智人下。<a id="a-BN"></a>明非浅识所知。<a id="a-BO"></a>次何以故下。<a id="a-BP"></a>明为人不定。<a id="a-BQ"></a>不为五人说五种法者。<a id="a-BR"></a>不用对治但用为人。<a id="a-BS"></a>只教悭人戒忍禅慧自能行施。<a id="a-BT"></a>破戒之人令禅慧等自能持戒。<a id="a-BU"></a>是故我先下。<a id="a-BV"></a>第二引证。<a id="a-BW"></a>广略说法下。<a id="a-BX"></a>第三结非二乘所知。<a id="a-BY"></a>善男子如汝所言下。<a id="a-BZ"></a>第二答第二执争之问又二。<a id="a-Ba"></a>先略答。<a id="a-Bb"></a>次广答。<a id="a-Bc"></a>初略中言第五解力。<a id="a-Bd"></a>亦云欲力。<a id="a-Be"></a>是知众生欲解之法。<a id="a-Bf"></a>文又云是二力者。<a id="a-Bg"></a>由第四力名根力。<a id="a-Bh"></a>第五名解力。<a id="a-Bi"></a>以成二力。<a id="a-Bj"></a>善男子若言如来下。<a id="a-Bk"></a>第二广答中。<a id="a-Bl"></a>明佛赴缘异说众生不解致成争论。<a id="a-Bm"></a>凡二十一条。<a id="a-Bn"></a>一是涅槃不涅槃。<a id="a-Bo"></a>须解异部。<a id="a-Bp"></a>菩萨婆多。<a id="a-Bq"></a>据事明毕竟涅槃。<a id="a-Br"></a>昙无德及僧祇。<a id="a-Bs"></a>据理云不毕竟涅槃。<a id="a-Bt"></a>古来评云。<a id="a-Bu"></a>婆多非而短。<a id="a-Bv"></a>无德是而长。<a id="a-Bw"></a>皆失佛意。<a id="a-Bx"></a>文云。<a id="a-By"></a>若言如来毕竟涅槃不毕竟涅槃。<a id="a-Bz"></a>同是争论不得我意。<a id="a-C0"></a>云何评之妄判长短。<a id="a-C1"></a>河西云。<a id="a-C2"></a>毕竟是断不毕竟是常。<a id="a-C3"></a>言断常者岂是断常。<a id="a-C4"></a>乃是非断非常能断能常。<a id="a-C5"></a>言断不违常言常不违断。<a id="a-C6"></a>断常不相异断常俱圆满。<a id="a-C7"></a>观师云。<a id="a-C8"></a>佛赴机说何得是非则失佛意。<a id="a-C9"></a>如医治病授药不同。<a id="a-CA"></a>弟子不解妄执失旨。<a id="a-CB"></a>此初争论又二。<a id="a-CC"></a>初章门。<a id="a-CD"></a>次解释。<a id="a-CE"></a>释中又二。<a id="a-CF"></a>初释执定涅槃。<a id="a-CG"></a>次释执不定涅槃。<a id="a-CH"></a>前文又二。<a id="a-CI"></a>先释。<a id="a-CJ"></a>次结。<a id="a-CK"></a>初文者佛为五事说涅槃。<a id="a-CL"></a>一为诸仙。<a id="a-CM"></a>二为力士。<a id="a-CN"></a>三为纯陀。<a id="a-CO"></a>四为须跋。<a id="a-CP"></a>五为世王。<a id="a-CQ"></a>先为诸仙者。<a id="a-CR"></a>然仙生香山而言展转者。<a id="a-CS"></a>从于诸天转至山上仙人住处皆得罗汉。<a id="a-CT"></a>有权有实。<a id="a-CU"></a>破其保常故说无常。<a id="a-CV"></a>拘尸那下第二为力士。<a id="a-CW"></a>有一工巧下第三为纯陀。<a id="a-CX"></a>王舍城下第四为须跋。<a id="a-CY"></a>罗阅只下第五为世王。<a id="a-CZ"></a>失通堕而不死者以余势故。<a id="a-Ca"></a>频婆娑罗王亦云瓶沙。<a id="a-Cb"></a>国曰摩伽陀。<a id="a-Cc"></a>亦云摩竭提。<a id="a-Cd"></a>罗阅只此翻王舍城。<a id="a-Ce"></a>后总结可解。<a id="a-Cf"></a>菩萨二种下。<a id="a-Cg"></a>第二释执定不涅槃又二。<a id="a-Ch"></a>先释。<a id="a-Ci"></a>次结。<a id="a-Cj"></a>初文者。<a id="a-Ck"></a>为假名菩萨言不涅槃。<a id="a-Cl"></a>真实菩萨即不言涅槃及非涅槃。<a id="a-Cm"></a>此菩萨能知如来非常。<a id="a-Cn"></a>非无常。<a id="a-Co"></a>岂偏作常无常解。<a id="a-Cp"></a>善男子有诸众生下。<a id="a-Cq"></a>第二争论明有我无我者。<a id="a-Cr"></a>须善异部意。<a id="a-Cs"></a>数人宗萨婆多纯明无我。<a id="a-Ct"></a>破诸外道谓之邪我。<a id="a-Cu"></a>无假名我一向明无。<a id="a-Cv"></a>虽明无我终了无我无常。<a id="a-Cw"></a>而得入道不同外道。<a id="a-Cx"></a>论人同昙无德明有假我。<a id="a-Cy"></a>破诸外道即阴离阴。<a id="a-Cz"></a>有相续假我因成假我。<a id="a-D0"></a>复言实法念念迁灭。<a id="a-D1"></a>无复假名相续假我因成假我。<a id="a-D2"></a>复言实法念念灭故无我。<a id="a-D3"></a>假名相续不断故有我。<a id="a-D4"></a>又云。<a id="a-D5"></a>真谛无我世谛有我。<a id="a-D6"></a>此即一向明有我义。<a id="a-D7"></a>而此二家不得佛意故成争论。<a id="a-D8"></a>招提解云。<a id="a-D9"></a>此之二文明我无我者以破两病。<a id="a-DA"></a>言有我者破邪见无我不言假我。<a id="a-DB"></a>言无我者破即离我。<a id="a-DC"></a>常见之人直说无我亦不言假。<a id="a-DD"></a>真谛难云。<a id="a-DE"></a>若我无我破我无我者。<a id="a-DF"></a>有此理不理中。<a id="a-DG"></a>若不得有我无我者。<a id="a-DH"></a>亦应不得用我无我破病。<a id="a-DI"></a>更并生死之中既用我无我破病。<a id="a-DJ"></a>涅槃中亦应用常无常破病。<a id="a-DK"></a>若涅槃唯有常不得有无常者。<a id="a-DL"></a>生死中唯得是无我不得有我。<a id="a-DM"></a>若中论云。<a id="a-DN"></a>诸佛或说我或说于无我。<a id="a-DO"></a>诸法实相中无我无非我。<a id="a-DP"></a>应将此意例诸争论。<a id="a-DQ"></a>就文为二。<a id="a-DR"></a>先明有我。<a id="a-DS"></a>次明无我。<a id="a-DT"></a>初又二前明相续假我以破邪见无我。<a id="a-DU"></a>次又我一时下。<a id="a-DV"></a>明因成我又二。<a id="a-DW"></a>初正明因成。<a id="a-DX"></a>次明因成所成。<a id="a-DY"></a>初文者文云。<a id="a-DZ"></a>我者即性。<a id="a-Da"></a>旧有二解。<a id="a-Db"></a>一云。<a id="a-Dc"></a>是佛性之性。<a id="a-Dd"></a>引前文云。<a id="a-De"></a>二十五有有我不耶(云云)。<a id="a-Df"></a>二还以假名性为我性。<a id="a-Dg"></a>性即是体体即因成。<a id="a-Dh"></a>三假之中唯因成是体续待是用。<a id="a-Di"></a>内谓四阴外谓四大。<a id="a-Dj"></a>十二缘者色心之总名。<a id="a-Dk"></a>众生者假名性也。<a id="a-Dl"></a>此等成身即因成假。<a id="a-Dm"></a>若为其作佛性义者。<a id="a-Dn"></a>众生具为五阴所成。<a id="a-Do"></a>佛性正约众生。<a id="a-Dp"></a>身内五阴实法性也。<a id="a-Dq"></a>心界者五阴中心王也。<a id="a-Dr"></a>功德业行下。<a id="a-Ds"></a>次明因成所成。<a id="a-Dt"></a>业行即因。<a id="a-Du"></a>自在天即果。<a id="a-Dv"></a>修因得果。<a id="a-Dw"></a>言自在者。<a id="a-Dx"></a>不止但标欲自在天。<a id="a-Dy"></a>总语诸天升举自在。<a id="a-Dz"></a>世者余四趣也。<a id="a-E0"></a>复于异时下。<a id="a-E1"></a>第二明无我又二。<a id="a-E2"></a>先佛说。<a id="a-E3"></a>后起执。<a id="a-E4"></a>初为三。<a id="a-E5"></a>一假问。<a id="a-E6"></a>二假答。<a id="a-E7"></a>三观无我得益。<a id="a-E8"></a>问为三。<a id="a-E9"></a>一问名云何名我。<a id="a-EA"></a>二问体谁是我。<a id="a-EB"></a>三问何缘故我。<a id="a-EC"></a>我时即为下二假答。<a id="a-ED"></a>答为三。<a id="a-EE"></a>初总大意答。<a id="a-EF"></a>次别答。<a id="a-EG"></a>三结无益。<a id="a-EH"></a>大意为二。<a id="a-EI"></a>先举章门。<a id="a-EJ"></a>次释出。<a id="a-EK"></a>如汝所问下二别答三问。<a id="a-EL"></a>大意已足。<a id="a-EM"></a>何须别答。<a id="a-EN"></a>然总论无我。<a id="a-EO"></a>次答别假名假体假因缘。<a id="a-EP"></a>初答假名中而言期者。<a id="a-EQ"></a>河西云。<a id="a-ER"></a>如人期契应期而来即是合义。<a id="a-ES"></a>不应期者是不合义。<a id="a-ET"></a>五阴和合即成假名故是期义。<a id="a-EU"></a>次举业以答体问。<a id="a-EV"></a>次举爱以答缘问。<a id="a-EW"></a>业正能成果故是体义。<a id="a-EX"></a>爱是烦恼润生于业复是缘义。<a id="a-EY"></a>譬如二手下三结无又四。<a id="a-EZ"></a>一明假名故有即先譬。<a id="a-Ea"></a>次合二手能出声。<a id="a-Eb"></a>其声譬体相拍譬爱。<a id="a-Ec"></a>比丘一切下。<a id="a-Ed"></a>第二明即离皆无。<a id="a-Ee"></a>诸外道下第三简也。<a id="a-Ef"></a>文云。<a id="a-Eg"></a>终不离阴者。<a id="a-Eh"></a>外道起于即离之计。<a id="a-Ei"></a>此中云。<a id="a-Ej"></a>离阴无是处者。<a id="a-Ek"></a>云何解此为两。<a id="a-El"></a>一云。<a id="a-Em"></a>元本皆计即阴是我。<a id="a-En"></a>无计离阴于草木计我。<a id="a-Eo"></a>佛破即阴无我。<a id="a-Ep"></a>即更计离阴有我。<a id="a-Eq"></a>今此中存破。<a id="a-Er"></a>故云若离阴有我无有是处。<a id="a-Es"></a>二云。<a id="a-Et"></a>佛法小乘亦有计即阴我义。<a id="a-Eu"></a>所以破之。<a id="a-Ev"></a>亦不得计离阴有我。<a id="a-Ew"></a>一切众生下。<a id="a-Ex"></a>第四结无我。<a id="a-Ey"></a>尔时多有下。<a id="a-Ez"></a>第三观无我得益。<a id="a-F0"></a>当时说此会机得益。<a id="a-F1"></a>后执成争(云云)。<a id="a-F2"></a>善男子我于经中下。<a id="a-F3"></a>第三有中阴无中阴争论。<a id="a-F4"></a>婆沙云。<a id="a-F5"></a>育多提色婆说。<a id="a-F6"></a>地受生定有中阴。<a id="a-F7"></a>毗婆阇婆云。<a id="a-F8"></a>定无中阴。<a id="a-F9"></a>萨婆多亦言定有。<a id="a-FA"></a>论家亦云有。<a id="a-FB"></a>举业利钝如[矛*(替-曰+貝)]矛离手。<a id="a-FC"></a>恶业强者直入地狱。<a id="a-FD"></a>善业强者径生人天。<a id="a-FE"></a>并无中阴。<a id="a-FF"></a>文中前说定有有三复次。<a id="a-FG"></a>后说定无有四复次。<a id="a-FH"></a>若说有中阴即有六有。<a id="a-FI"></a>又六有者只是六道。<a id="a-FJ"></a>佛为帝释别开修罗。<a id="a-FK"></a>修罗只是鬼道则但五而不六。<a id="a-FL"></a>善男子复说有退下。<a id="a-FM"></a>第四争论。<a id="a-FN"></a>数人明无漏有退。<a id="a-FO"></a>如初果见谛一向无退。<a id="a-FP"></a>入思惟中二果用等智断惑即有退义。<a id="a-FQ"></a>罗汉无漏理应不退。<a id="a-FR"></a>前两果退牵罗汉退。<a id="a-FS"></a>举沙井喻。<a id="a-FT"></a>上下有甎中间有沙。<a id="a-FU"></a>中沙既颓上去到下。<a id="a-FV"></a>论家云。<a id="a-FW"></a>无漏不退。<a id="a-FX"></a>但禅定退修得欲界电光之定。<a id="a-FY"></a>此定难捉有时退失名之为退。<a id="a-FZ"></a>无漏无退文中。<a id="a-Fa"></a>先明退。<a id="a-Fb"></a>次执无退。<a id="a-Fc"></a>初退又三。<a id="a-Fd"></a>法譬合。<a id="a-Fe"></a>法又三。<a id="a-Ff"></a>先通明比丘退。<a id="a-Fg"></a>二别明罗汉。<a id="a-Fh"></a>三通举六人。<a id="a-Fi"></a>初通明中二。<a id="a-Fj"></a>先通明。<a id="a-Fk"></a>次明退缘有五因缘。<a id="a-Fl"></a>次复有二种下。<a id="a-Fm"></a>是别明罗汉又二。<a id="a-Fn"></a>初直云罗汉有退。<a id="a-Fo"></a>次别举瞿坻即是死想罗汉。<a id="a-Fp"></a>我复或说下。<a id="a-Fq"></a>三通举六人。<a id="a-Fr"></a>一退。<a id="a-Fs"></a>二不退。<a id="a-Ft"></a>三慧。<a id="a-Fu"></a>四俱。<a id="a-Fv"></a>五时。<a id="a-Fw"></a>六不时。<a id="a-Fx"></a>时钝好退不时利不退。<a id="a-Fy"></a>次善男子下举譬。<a id="a-Fz"></a>三烦恼亦尔下是合譬。<a id="a-G0"></a>因缘者即外恶缘。<a id="a-G1"></a>而罗汉下二正明不退。<a id="a-G2"></a>内无恶因外不能乱所以无退。<a id="a-G3"></a>善男子我经中下。<a id="a-G4"></a>第五争论。<a id="a-G5"></a>明佛身有为无为。<a id="a-G6"></a>萨婆多说有为。<a id="a-G7"></a>僧祇说无为。<a id="a-G8"></a>成论两说。<a id="a-G9"></a>绝言故无。<a id="a-GA"></a>为寄言故有为。<a id="a-GB"></a>应身有为真身无为。<a id="a-GC"></a>文中先明有为。<a id="a-GD"></a>次明无为。<a id="a-GE"></a>善男子我经中说十二因缘下第六争论。<a id="a-GF"></a>先明执。<a id="a-GG"></a>次解释。<a id="a-GH"></a>初文者。<a id="a-GI"></a>萨婆多执因缘是有为。<a id="a-GJ"></a>僧祇说是无为。<a id="a-GK"></a>言有为者。<a id="a-GL"></a>谓三世因果轮转无穷宁非有为。<a id="a-GM"></a>言无为者。<a id="a-GN"></a>十二因缘理是无为。<a id="a-GO"></a>虽因果无常而其理无为。<a id="a-GP"></a>初执文中二。<a id="a-GQ"></a>先执有。<a id="a-GR"></a>为次执无为。<a id="a-GS"></a>次解释中。<a id="a-GT"></a>先唱章门。<a id="a-GU"></a>次释。<a id="a-GV"></a>初句云。<a id="a-GW"></a>不从缘生。<a id="a-GX"></a>谓未来十二支者。<a id="a-GY"></a>然未来但有生死两支云何言十二耶。<a id="a-GZ"></a>即事未有轮转必然。<a id="a-Ga"></a>虽不从缘十二义足。<a id="a-Gb"></a>岂非无为。<a id="a-Gc"></a>用此一句证是无为。<a id="a-Gd"></a>余三句便来。<a id="a-Ge"></a>释第二句云。<a id="a-Gf"></a>从缘生非十二者。<a id="a-Gg"></a>即是罗汉已坏三因复无生死。<a id="a-Gh"></a>即是已破十二缘竟。<a id="a-Gi"></a>而此身五阴从十二缘得(云云)。<a id="a-Gj"></a>释后两句可见(云云)。<a id="a-Gk"></a>我经中说一切众生下。<a id="a-Gl"></a>第七争论心常无常。<a id="a-Gm"></a>萨婆多云。<a id="a-Gn"></a>心无相续即是无常。<a id="a-Go"></a>僧祇云。<a id="a-Gp"></a>心有相续即是常义。<a id="a-Gq"></a>成论用萨婆提义。<a id="a-Gr"></a>心有相续即是常也。<a id="a-Gs"></a>文为二。<a id="a-Gt"></a>先执心常。<a id="a-Gu"></a>次执无常。<a id="a-Gv"></a>初执常云。<a id="a-Gw"></a>四大散坏是身破灭。<a id="a-Gx"></a>作善业者心即上行即生好处。<a id="a-Gy"></a>还将此心至于好处。<a id="a-Gz"></a>岂非常义。<a id="a-H0"></a>作恶亦尔。<a id="a-H1"></a>我经中说下。<a id="a-H2"></a>第八争论五欲障道不障道。<a id="a-H3"></a>萨婆多云障道。<a id="a-H4"></a>僧祇云不障。<a id="a-H5"></a>成论有障不障。<a id="a-H6"></a>皆有其义。<a id="a-H7"></a>我经中说远离下。<a id="a-H8"></a>第九争论世第一在欲界通三界。<a id="a-H9"></a>若萨婆多云。<a id="a-HA"></a>色界四根本禅能发世第一法。<a id="a-HB"></a>昙无德人云。<a id="a-HC"></a>色欲两界通发五方便。<a id="a-HD"></a>无有论明无色界发五方便者。<a id="a-HE"></a>唯犊子部云三界并发。<a id="a-HF"></a>在凡夫时已作等智断惑至无色界。<a id="a-HG"></a>而后时更修无漏断惑至无色界。<a id="a-HH"></a>仍前所断即发方便故云三界并发。<a id="a-HI"></a>文中为三。<a id="a-HJ"></a>即各执一界。<a id="a-HK"></a>我经中说四种施下。<a id="a-HL"></a>第十争论施通三业不通三业。<a id="a-HM"></a>成论云。<a id="a-HN"></a>唯在意地。<a id="a-HO"></a>以舍财相应思为正体。<a id="a-HP"></a>亦以身口畅之。<a id="a-HQ"></a>毗昙用萨婆多云。<a id="a-HR"></a>施定三业但意地善故身口亦善。<a id="a-HS"></a>文为二。<a id="a-HT"></a>先执在意。<a id="a-HU"></a>次通五阴。<a id="a-HV"></a>明四句施主信因果等并是意地后明色力等是身辨是口命是意。<a id="a-HW"></a>我于一时下。<a id="a-HX"></a>第十一争论有三无为无三无为。<a id="a-HY"></a>然诸部中不见计无三无为者。<a id="a-HZ"></a>何有此文。<a id="a-Ha"></a>此亦有意。<a id="a-Hb"></a>若成论人云。<a id="a-Hc"></a>三无为既同是无为宁有异体。<a id="a-Hd"></a>此即是计无三无为。<a id="a-He"></a>数人计三无为别有异体。<a id="a-Hf"></a>既言三种岂无异体。<a id="a-Hg"></a>此即计有三无为义。<a id="a-Hh"></a>我又一时为跋波下。<a id="a-Hi"></a>第十二争论有造色无造色。<a id="a-Hj"></a>毗昙定有。<a id="a-Hk"></a>因四大故有形显等色。<a id="a-Hl"></a>成论则无。<a id="a-Hm"></a>文即为二。<a id="a-Hn"></a>初明有者又为二。<a id="a-Ho"></a>初明能造之四大。<a id="a-Hp"></a>譬如因镜下。<a id="a-Hq"></a>第二出青黄等是所造色。<a id="a-Hr"></a>轻重涩滑是所造之触。<a id="a-Hs"></a>次明无造。<a id="a-Ht"></a>文极略不广者。<a id="a-Hu"></a>以就事为言多因四大则有造义。<a id="a-Hv"></a>故不广明无。<a id="a-Hw"></a>往昔一时下。<a id="a-Hx"></a>第十三争论有无作色无无作色。<a id="a-Hy"></a>萨婆多定云无作有色。<a id="a-Hz"></a>成论昙无德定云无作非色。<a id="a-I0"></a>僧祇总云无作不可言有色无色。<a id="a-I1"></a>文中先执有色。<a id="a-I2"></a>非异色因果者。<a id="a-I3"></a>异色是心。<a id="a-I4"></a>言无作不为心作因又不作心果。<a id="a-I5"></a>故知是色。<a id="a-I6"></a>河西云。<a id="a-I7"></a>不生余色。<a id="a-I8"></a>文亦二。<a id="a-I9"></a>先明有。<a id="a-IA"></a>次明无。<a id="a-IB"></a>我于经中下。<a id="a-IC"></a>第十四争论明有心数无心数。<a id="a-ID"></a>萨婆多别有异体心数一时俱起。<a id="a-IE"></a>僧祇说无心数。<a id="a-IF"></a>佛陀提婆无异体起。<a id="a-IG"></a>亦相次前起为心。<a id="a-IH"></a>后起为数。<a id="a-II"></a>成论同之。<a id="a-IJ"></a>就文为二。<a id="a-IK"></a>前明无心数。<a id="a-IL"></a>次明有心数。<a id="a-IM"></a>就明无中二。<a id="a-IN"></a>先举圣人十二因缘。<a id="a-IO"></a>次正明凡夫十二因缘。<a id="a-IP"></a>于中又二。<a id="a-IQ"></a>先明后即前。<a id="a-IR"></a>次明前生后。<a id="a-IS"></a>既其相即即是一也。<a id="a-IT"></a>故无心数。<a id="a-IU"></a>初文可细寻之。<a id="a-IV"></a>从受因缘下。<a id="a-IW"></a>二明前生后须细寻。<a id="a-IX"></a>释此中言受。<a id="a-IY"></a>或谓以未来生支为受非今世支。<a id="a-IZ"></a>我于经中作如是说下。<a id="a-Ia"></a>二执有心数。<a id="a-Ib"></a>亦具约五阴十二缘明其相可见。<a id="a-Ic"></a>虽复相生而不相即。<a id="a-Id"></a>故是别有心数不同。<a id="a-Ie"></a>我或时说下。<a id="a-If"></a>第十五争论明五有六有。<a id="a-Ig"></a>余部多说五道。<a id="a-Ih"></a>唯犊子部说有六道。<a id="a-Ii"></a>释论亦言有六。<a id="a-Ij"></a>然修罗一道婆娑二释。<a id="a-Ik"></a>一云天摄。<a id="a-Il"></a>二云鬼摄。<a id="a-Im"></a>言一有者通是一有为。<a id="a-In"></a>私谓通是二十五有中一有。<a id="a-Io"></a>所言通者如下三趣。<a id="a-Ip"></a>亦只通为一有。<a id="a-Iq"></a>不同人天各离为多有。<a id="a-Ir"></a>即人四天十七。<a id="a-Is"></a>二即因果善恶。<a id="a-It"></a>三即三界。<a id="a-Iu"></a>四即四生。<a id="a-Iv"></a>五即五道。<a id="a-Iw"></a>六即六道。<a id="a-Ix"></a>七即七识处。<a id="a-Iy"></a>河西云。<a id="a-Iz"></a>色无色足五道为七。<a id="a-J0"></a>八即八福。<a id="a-J1"></a>河西云。<a id="a-J2"></a>色无色足六道为八福。<a id="a-J3"></a>此不应然。<a id="a-J4"></a>三涂云何是福。<a id="a-J5"></a>九即九众生。<a id="a-J6"></a>居二十五有等。<a id="a-J7"></a>河西云。<a id="a-J8"></a>九即八禅及欲界。<a id="a-J9"></a>我往一时下。<a id="a-JA"></a>第十六争论五戒八戒具受不具受。<a id="a-JB"></a>萨婆多具受乃得。<a id="a-JC"></a>成论不具亦得。<a id="a-JD"></a>如优婆塞戒经云。<a id="a-JE"></a>直受三归未受一戒。<a id="a-JF"></a>即名无分优婆塞。<a id="a-JG"></a>如是二分多分满分。<a id="a-JH"></a>又人师解云。<a id="a-JI"></a>并受五但持一二名一二分(云云)。<a id="a-JJ"></a>文为二。<a id="a-JK"></a>先明五戒不具。<a id="a-JL"></a>次明八戒具。<a id="a-JM"></a>但是互出。<a id="a-JN"></a>我于经中下。<a id="a-JO"></a>第十七明犯重失不失。<a id="a-JP"></a>四卷毗昙有犯重舍即是失。<a id="a-JQ"></a>故毗昙云。<a id="a-JR"></a>调御戒律仪有五时舍。<a id="a-JS"></a>一邪见增。<a id="a-JT"></a>二法灭尽。<a id="a-JU"></a>三命根断。<a id="a-JV"></a>四犯重禁。<a id="a-JW"></a>五罢道时。<a id="a-JX"></a>若杂心毗昙更增损之。<a id="a-JY"></a>但是薉戒除法、<a id="a-JZ"></a>灭尽及犯重禁并言不舍。<a id="a-Ja"></a>二根生时不入僧数。<a id="a-Jb"></a>又非尼摄。<a id="a-Jc"></a>余部多言不失。<a id="a-Jd"></a>文为二。<a id="a-Je"></a>初执定失。<a id="a-Jf"></a>次执不失。<a id="a-Jg"></a>到道即真无漏。<a id="a-Jh"></a>示道即相似无漏。<a id="a-Ji"></a>受道即持戒。<a id="a-Jj"></a>污道即犯戒。<a id="a-Jk"></a>我于经下。<a id="a-Jl"></a>第十八明一乘三乘。<a id="a-Jm"></a>诸部之中无此计。<a id="a-Jn"></a>何者一三皆是大乘所说非其境界。<a id="a-Jo"></a>所以无此。<a id="a-Jp"></a>文云。<a id="a-Jq"></a>一乘一道一因等。<a id="a-Jr"></a>并云。<a id="a-Js"></a>不解我意者。<a id="a-Jt"></a>法华明解一乘一道。<a id="a-Ju"></a>即知三乘同还一理。<a id="a-Jv"></a>即是此乘何得言非。<a id="a-Jw"></a>解云。<a id="a-Jx"></a>前文亦云。<a id="a-Jy"></a>能得常住二子不堕恶道。<a id="a-Jz"></a>此那更云。<a id="a-K0"></a>执常不解佛意。<a id="a-K1"></a>何异执一乘一道不解佛意耶。<a id="a-K2"></a>又若言三乘同归一乘得成佛者。<a id="a-K3"></a>大论何故问云。<a id="a-K4"></a>声闻人成佛不成佛。<a id="a-K5"></a>论主答云。<a id="a-K6"></a>此事非论义者所知。<a id="a-K7"></a>若尔岂可得言同归一理为定是耶。<a id="a-K8"></a>文中二。<a id="a-K9"></a>初明皆得佛道即是一乘。<a id="a-KA"></a>后明不得即是三乘。<a id="a-KB"></a>言罗汉二种现在未来者。<a id="a-KC"></a>现在正断未来不生。<a id="a-KD"></a>我经中下。<a id="a-KE"></a>第十九明佛性离众生即众生。<a id="a-KF"></a>诸部亦无。<a id="a-KG"></a>并是近代所计即离。<a id="a-KH"></a>当果与真神即是离众生有。<a id="a-KI"></a>心及众生即众生有。<a id="a-KJ"></a>并不得佛意。<a id="a-KK"></a>文中二。<a id="a-KL"></a>先举六事及三文明离。<a id="a-KM"></a>后说众生即是佛性。<a id="a-KN"></a>以是因缘下。<a id="a-KO"></a>第二十犯四重人有佛性无佛性。<a id="a-KP"></a>开善云。<a id="a-KQ"></a>二十者此还属第十九佛性即离之义。<a id="a-KR"></a>若冶城云二十一。<a id="a-KS"></a>此是第二十何故属前。<a id="a-KT"></a>前云即众生离众生。<a id="a-KU"></a>此中云作五逆犯重佛性有无。<a id="a-KV"></a>云何是同故为异。<a id="a-KW"></a>我于处处下。<a id="a-KX"></a>第二十一有十方佛无十方佛。<a id="a-KY"></a>萨婆多明无。<a id="a-KZ"></a>僧祇明有。<a id="a-Ka"></a>成实一世界则无。<a id="a-Kb"></a>多世界则有。</p>
 </body>
</html>