<!doctype html>
<html id="z3IBWdZ1P9" data-ver="1010">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a3">大般涅槃经疏卷第十六上</h1>
  <h2 id="a4">迦葉品之二</h2>
  <p id="a5"></p>
  <p id="a6">起卷詶其第三结问。<a id="a-7"></a>如来善知根性。<a id="a-8"></a>何故作不定说使其争论。<a id="a-9"></a>文为二。<a id="a-A"></a>初叹理深。<a id="a-B"></a>次简疑执。<a id="a-C"></a>初叹又二。<a id="a-D"></a>初明不定之说。<a id="a-E"></a>是佛境界故是理深。<a id="a-F"></a>非佛故作不定相违之说。<a id="a-G"></a>令其争论。<a id="a-H"></a>由其不达所以执争。<a id="a-I"></a>若人于是下。<a id="a-J"></a>次诫劝又二。<a id="a-K"></a>先劝生疑。<a id="a-L"></a>次诫勿执。<a id="a-M"></a>闻不定说而生疑者必牵于解。<a id="a-N"></a>是故有劝。<a id="a-O"></a>若闻不定执之为是必成惑本。<a id="a-P"></a>是故有诫。<a id="a-Q"></a>初文者。<a id="a-R"></a>夫疑是解津复是惑本。<a id="a-S"></a>若十使中疑者是见疑。<a id="a-T"></a>此疑非解津不能破惑。<a id="a-U"></a>如须弥山者。<a id="a-V"></a>一云。<a id="a-W"></a>烦恼高广如须弥之隆阔。<a id="a-X"></a>疑能破之。<a id="a-Y"></a>又云。<a id="a-Z"></a>烦恼磐固如须弥之安峙疑能拔之。<a id="a-a"></a>故以为喻。<a id="a-b"></a>迦葉白佛下。<a id="a-c"></a>二简疑执为二。<a id="a-d"></a>前两番问执。<a id="a-e"></a>后四番问疑。<a id="a-f"></a>前两番各有问答如文。<a id="a-g"></a>后问意者。<a id="a-h"></a>未见涅槃那忽疑之为有为无。<a id="a-i"></a>佛答。<a id="a-j"></a>生死名苦涅槃非苦。<a id="a-k"></a>其必因苦以疑。<a id="a-l"></a>非苦定有非苦能断苦耶。<a id="a-m"></a>第二番举现事问疑。<a id="a-n"></a>若见苦疑非苦者。<a id="a-o"></a>人见初果应疑堕苦。<a id="a-p"></a>佛答中四。<a id="a-q"></a>初责斯乃定义不合疑之。<a id="a-r"></a>我唯定说此果不堕未尝说堕。<a id="a-s"></a>亦如言佛定一切智。<a id="a-t"></a>何得于定生不定疑。<a id="a-u"></a>次何以故下。<a id="a-v"></a>出疑心相以显不疑。<a id="a-w"></a>中有三譬。<a id="a-x"></a>并云。<a id="a-y"></a>先见后疑。<a id="a-z"></a>三一切众生先见二物下。<a id="a-10"></a>结定疑执。<a id="a-11"></a>四何以故下。<a id="a-12"></a>释出疑由。<a id="a-13"></a>次第三番问有二。<a id="a-14"></a>先问涅槃。<a id="a-15"></a>次问浊水。<a id="a-16"></a>如此事理并未曾见而亦生疑。<a id="a-17"></a>何必先见后生疑耶。<a id="a-18"></a>佛答。<a id="a-19"></a>亦先想度涅槃生死。<a id="a-1A"></a>生死是所治涅槃是能治。<a id="a-1B"></a>故使比度能治为有为无。<a id="a-1C"></a>汝意若谓下。<a id="a-1D"></a>答后浊水又二。<a id="a-1E"></a>先牒问非之。<a id="a-1F"></a>次何以故下正答。<a id="a-1G"></a>将余先见有浅有深。<a id="a-1H"></a>以疑此中深之与浅。<a id="a-1I"></a>次第四番问答如文。<a id="a-1J"></a>迦葉白佛下。<a id="a-1K"></a>大段第三明断善之见又三。<a id="a-1L"></a>一更出其人。<a id="a-1M"></a>二明起见。<a id="a-1N"></a>三能断善根。<a id="a-1O"></a>前已出善星。<a id="a-1P"></a>今更出者。<a id="a-1Q"></a>将明起见。<a id="a-1R"></a>故更举人。<a id="a-1S"></a>离是四事下。<a id="a-1T"></a>第二出其起见文为四。<a id="a-1U"></a>一有六复次明无施业。<a id="a-1V"></a>二六复次明无父母。<a id="a-1W"></a>三三复次明无因果。<a id="a-1X"></a>四九复次明无圣人。<a id="a-1Y"></a>夫福从缘生。<a id="a-1Z"></a>施受缘合自能生福。<a id="a-1a"></a>如种良田天雨地水因缘具足则能生芽。<a id="a-1b"></a>岂容施贫还得贫报。<a id="a-1c"></a>贫是劣果施得胜报。<a id="a-1d"></a>不应种谷而变为稗。<a id="a-1e"></a>田瘠收少置而不论。<a id="a-1f"></a>私谓。<a id="a-1g"></a>若施贫得贫应下种于地冬收水土。<a id="a-1h"></a>若起见断善。<a id="a-1i"></a>断善起见者。<a id="a-1j"></a>多在阎浮。<a id="a-1k"></a>三洲柔弱。<a id="a-1l"></a>诸天着乐。<a id="a-1m"></a>地狱苦重皆无刚决。<a id="a-1n"></a>故少此心。<a id="a-1o"></a>初六复次中。<a id="a-1p"></a>先一复次以子果相似以明无因。<a id="a-1q"></a>第二复次能施所受财物皆无。<a id="a-1r"></a>第三复次施与前人。<a id="a-1s"></a>前人得物作善作恶。<a id="a-1t"></a>作恶既其不资施主善亦不资。<a id="a-1u"></a>若有施主施其利刀令杀前人。<a id="a-1v"></a>此恶宁不资于施主。<a id="a-1w"></a>第四复次施既施物。<a id="a-1x"></a>物既无记。<a id="a-1y"></a>焉得善果。<a id="a-1z"></a>第五复次作不可见。<a id="a-20"></a>推施由意意不可见。<a id="a-21"></a>施岂可见但见于善恶之果。<a id="a-22"></a>第六复次无作无受。<a id="a-23"></a>若为过去亡者修福。<a id="a-24"></a>何处有人而受此福。<a id="a-25"></a>无父无母下。<a id="a-26"></a>第二六复次明无父母如文。<a id="a-27"></a>第三三复次明无因果。<a id="a-28"></a>第二文中云。<a id="a-29"></a>行善死生三恶行恶者死生天人。<a id="a-2A"></a>解云。<a id="a-2B"></a>皆由临终一念善恶。<a id="a-2C"></a>而堕而升。<a id="a-2D"></a>余未偿者终不败亡。<a id="a-2E"></a>以现生后三世分别理则可思。<a id="a-2F"></a>余悉可见。<a id="a-2G"></a>第四九复次悉如文。<a id="a-2H"></a>作是观时下。<a id="a-2I"></a>第三能断善根又为二。<a id="a-2J"></a>初明断善。<a id="a-2K"></a>次料简利钝。<a id="a-2L"></a>悉如文。<a id="a-2M"></a>问阐提昔有智慧习因应有习果。<a id="a-2N"></a>何以断善。<a id="a-2O"></a>答但有世智无出世智。<a id="a-2P"></a>以世智慧断出世善。<a id="a-2Q"></a>亦能断于清升善根。<a id="a-2R"></a>世间此例其实不少。<a id="a-2S"></a>昔徐仆射理人甚善。<a id="a-2T"></a>为上虞令犯事不闲答问。<a id="a-2U"></a>如天柱瑜极解深义不晓世语。<a id="a-2V"></a>此上智人闇于世事。<a id="a-2W"></a>而是阐提虽有世智。<a id="a-2X"></a>何必能知出世之法(云云)。<a id="a-2Y"></a>迦葉白佛下。<a id="a-2Z"></a>是大段中第二明生善。<a id="a-2a"></a>文为三。<a id="a-2b"></a>初双明中道生善。<a id="a-2c"></a>二单明中道。<a id="a-2d"></a>三单明生善。<a id="a-2e"></a>初有五番问答。<a id="a-2f"></a>亦可为三。<a id="a-2g"></a>初一番明生善时节。<a id="a-2h"></a>次一番明不断佛性。<a id="a-2i"></a>三三番因性生善。<a id="a-2j"></a>初番问如文。<a id="a-2k"></a>佛答中二。<a id="a-2l"></a>先明时节。<a id="a-2m"></a>次明生善。<a id="a-2n"></a>初文者。<a id="a-2o"></a>利人初入钝者后出。<a id="a-2p"></a>道理应有中根之人。<a id="a-2q"></a>在中生善在狱受苦。<a id="a-2r"></a>无暇能生。<a id="a-2s"></a>是故不说。<a id="a-2t"></a>善有三种下。<a id="a-2u"></a>更对生善而论断善。<a id="a-2v"></a>但断现善不断过未。<a id="a-2w"></a>由有此善令善得生。<a id="a-2x"></a>又三。<a id="a-2y"></a>先唱三世。<a id="a-2z"></a>次释。<a id="a-30"></a>三结。<a id="a-31"></a>释中二。<a id="a-32"></a>过去之善。<a id="a-33"></a>善已隐伏不可得断。<a id="a-34"></a>因虽灭尽果未熟者。<a id="a-35"></a>未来未起复不可断。<a id="a-36"></a>三是故不名下双结又二。<a id="a-37"></a>初明过未世不可断。<a id="a-38"></a>次明现善可断。<a id="a-39"></a>初文者。<a id="a-3A"></a>过未二世皆不可断。<a id="a-3B"></a>过去即结过去不断。<a id="a-3C"></a>又言果字即结未来不断。<a id="a-3D"></a>次断三世下。<a id="a-3E"></a>正明断三世因者。<a id="a-3F"></a>正断现在善因。<a id="a-3G"></a>现善因灭即无当善。<a id="a-3H"></a>当善不起义说为断。<a id="a-3I"></a>既无现未。<a id="a-3J"></a>过去亦息义说为断。<a id="a-3K"></a>即是具断三世之善。<a id="a-3L"></a>习因既尽亦不能牵三世习果。<a id="a-3M"></a>第二番问答明佛性不断。<a id="a-3N"></a>问为二。<a id="a-3O"></a>初问佛性是三世不。<a id="a-3P"></a>次问佛性是可断不。<a id="a-3Q"></a>初先领旨。<a id="a-3R"></a>次定宗。<a id="a-3S"></a>后结难。<a id="a-3T"></a>于定宗中有四问。<a id="a-3U"></a>即是通别三世结难。<a id="a-3V"></a>但难别三世义。<a id="a-3W"></a>初难云。<a id="a-3X"></a>若过去者。<a id="a-3Y"></a>佛性若常即非过去。<a id="a-3Z"></a>云何乃言过去断耶。<a id="a-3a"></a>若未来者即有两难。<a id="a-3b"></a>一难令非未来。<a id="a-3c"></a>二难令在未来。<a id="a-3d"></a>佛性既常。<a id="a-3e"></a>常非未来。<a id="a-3f"></a>若非未来者。<a id="a-3g"></a>未来皆当得三菩提。<a id="a-3h"></a>岂非未来。<a id="a-3i"></a>现在亦两难。<a id="a-3j"></a>初难令非现在。<a id="a-3k"></a>以其常故。<a id="a-3l"></a>二难令是现在。<a id="a-3m"></a>何者性既可见宁非现在。<a id="a-3n"></a>如来亦说下。<a id="a-3o"></a>第二问可断不可断又二。<a id="a-3p"></a>先举六事。<a id="a-3q"></a>次方正问。<a id="a-3r"></a>初之六事为问缘起六义二解。<a id="a-3s"></a>一云是了因。<a id="a-3t"></a>二谓正因。<a id="a-3u"></a>望下法性即是九地佛性故其数相应。<a id="a-3v"></a>若断善根下。<a id="a-3w"></a>第二正问中三问。<a id="a-3x"></a>初问阐提若有佛性不应断善。<a id="a-3y"></a>此从六事中第四佛性是生善。<a id="a-3z"></a>若无佛性下。<a id="a-40"></a>第二问若断佛性云何说言一切悉有。<a id="a-41"></a>此从六中第六可见生。<a id="a-42"></a>既一切可见云何断耶。<a id="a-43"></a>若言佛性下。<a id="a-44"></a>第三问悬取答意难。<a id="a-45"></a>若谓往时等有后自被断者。<a id="a-46"></a>则亦有亦断。<a id="a-47"></a>云何言常此从六中第一常生。<a id="a-48"></a>佛答为二。<a id="a-49"></a>初唱四章门。<a id="a-4A"></a>次解释。<a id="a-4B"></a>释中先解三门。<a id="a-4C"></a>仍重释分别。<a id="a-4D"></a>后方释置。<a id="a-4E"></a>释前三答即为三。<a id="a-4F"></a>文就重释分别答正用遣问。<a id="a-4G"></a>所以重释前答后问。<a id="a-4H"></a>后答前问。<a id="a-4I"></a>初答后问有四。<a id="a-4J"></a>一从如来十力下举佛性七事。<a id="a-4K"></a>次举后身六事。<a id="a-4L"></a>若七若六皆是答之缘由。<a id="a-4M"></a>如汝先问下三正牒问。<a id="a-4N"></a>其问有三。<a id="a-4O"></a>今牒初问。<a id="a-4P"></a>亦有如来下正答。<a id="a-4Q"></a>初明虽有而无。<a id="a-4R"></a>后明虽无而有。<a id="a-4S"></a>即通答前三。<a id="a-4T"></a>如来佛性非过去下。<a id="a-4U"></a>第二追答前三世问。<a id="a-4V"></a>前问佛性是常。<a id="a-4W"></a>则非三世佛今答之。<a id="a-4X"></a>先分别如来九八五住等佛性不同。<a id="a-4Y"></a>然断善人悉皆有此七种六种等性。<a id="a-4Z"></a>未来当得故不得言非三世。<a id="a-4a"></a>法当相即非三世所摄。<a id="a-4b"></a>而未来得复云未来。<a id="a-4c"></a>文为五。<a id="a-4d"></a>一如来及后身佛性。<a id="a-4e"></a>二九住佛性。<a id="a-4f"></a>三八住至六住佛性。<a id="a-4g"></a>四五住至初住佛性。<a id="a-4h"></a>五结其所问。<a id="a-4i"></a>初又四。<a id="a-4j"></a>一如来性则非三世。<a id="a-4k"></a>二后身性则有三世。<a id="a-4l"></a>现在少见未来全见。<a id="a-4m"></a>三重明如来因是三世果有是非。<a id="a-4n"></a>若善五阴犹是三世。<a id="a-4o"></a>若菩提果则非三世。<a id="a-4p"></a>四重明后身皆是三世可见。<a id="a-4q"></a>九住下。<a id="a-4r"></a>第二九住六事。<a id="a-4s"></a>但言可见与前为异。<a id="a-4t"></a>八住下。<a id="a-4u"></a>第三明八住至六住。<a id="a-4v"></a>但有五事不与常名。<a id="a-4w"></a>五住下。<a id="a-4x"></a>第四明五住至初住。<a id="a-4y"></a>但有五事言善不善异前后身六事。<a id="a-4z"></a>言少见者。<a id="a-50"></a>其位既高能得少见。<a id="a-51"></a>随分见性故言少见。<a id="a-52"></a>九地至初地其位既下未能见性。<a id="a-53"></a>当应得见故言可见。<a id="a-54"></a>五地至初地言善不善者。<a id="a-55"></a>善有修不修义。<a id="a-56"></a>修得是善不修不善。<a id="a-57"></a>并云。<a id="a-58"></a>亦应真不真。<a id="a-59"></a>解云。<a id="a-5A"></a>真实是佛性体不有而已有。<a id="a-5B"></a>即真实只为此真。<a id="a-5C"></a>所以有于善不善异。<a id="a-5D"></a>旧解。<a id="a-5E"></a>六地般若现前有时失念。<a id="a-5F"></a>失念不善不失是善。<a id="a-5G"></a>问后身与九地同有六事。<a id="a-5H"></a>六事之中同有常之一事。<a id="a-5I"></a>八地至初地同有五事。<a id="a-5J"></a>何故无常一事。<a id="a-5K"></a>人解云。<a id="a-5L"></a>后身位高九地位下。<a id="a-5M"></a>故长有常。<a id="a-5N"></a>仍未遣难。<a id="a-5O"></a>故更并五地至初地。<a id="a-5P"></a>位下同有无常一事。<a id="a-5Q"></a>后身望佛亦应无常。<a id="a-5R"></a>有人答云。<a id="a-5S"></a>佛随自意语不可强分别。<a id="a-5T"></a>难亦未去。<a id="a-5U"></a>问后身有常净何意无我乐。<a id="a-5V"></a>答菩萨常具二慧。<a id="a-5W"></a>化物故言常。<a id="a-5X"></a>境智俱明故言净。<a id="a-5Y"></a>真是对伪实是待虚。<a id="a-5Z"></a>无恶名善。<a id="a-5a"></a>分见故少。<a id="a-5b"></a>无八自在是故无我。<a id="a-5c"></a>有报身在是故无乐。<a id="a-5d"></a>今谓此解非圆后当别释。<a id="a-5e"></a>是五种六种下。<a id="a-5f"></a>五结詶前问。<a id="a-5g"></a>若有说言下释置答。<a id="a-5h"></a>先正释。<a id="a-5i"></a>后明问答。<a id="a-5j"></a>置答有二。<a id="a-5k"></a>置而不答。<a id="a-5l"></a>是置答。<a id="a-5m"></a>反质答之。<a id="a-5n"></a>亦是置答。<a id="a-5o"></a>私云。<a id="a-5p"></a>以置为答名为置答。<a id="a-5q"></a>迦葉白佛下。<a id="a-5r"></a>是第三明因于佛性而生善者。<a id="a-5s"></a>为三番问答。<a id="a-5t"></a>初明因果性。<a id="a-5u"></a>次正明因性生善。<a id="a-5v"></a>三释疑。<a id="a-5w"></a>初番问意言。<a id="a-5x"></a>如来果性非三世摄。<a id="a-5y"></a>可是佛性因中因果是三世者。<a id="a-5z"></a>何名佛性。<a id="a-60"></a>佛答为二。<a id="a-61"></a>先正答。<a id="a-62"></a>次结性为惑隐。<a id="a-63"></a>初为三。<a id="a-64"></a>一分别因果二性有是三世有非三世。<a id="a-65"></a>次出因果性体。<a id="a-66"></a>三引证。<a id="a-67"></a>初又二。<a id="a-68"></a>初明因果章门。<a id="a-69"></a>次则解释。<a id="a-6A"></a>初章门中。<a id="a-6B"></a>所言五阴有因果者。<a id="a-6C"></a>五阴之中惑业为因。<a id="a-6D"></a>善阴是果。<a id="a-6E"></a>因中二乘即是三世。<a id="a-6F"></a>若大菩提则非三世。<a id="a-6G"></a>前文云。<a id="a-6H"></a>如来未得菩提时因性即是过去。<a id="a-6I"></a>未来果性不尔。<a id="a-6J"></a>有是过未有非过未。<a id="a-6K"></a>今至此中方始解释。<a id="a-6L"></a>次释因者。<a id="a-6M"></a>一切无明烦恼结业恶五阴者。<a id="a-6N"></a>因佛性也。<a id="a-6O"></a>从于无明烦恼等生善五阴者。<a id="a-6P"></a>即是果性。<a id="a-6Q"></a>恶法五阴一向因性善五阴者。<a id="a-6R"></a>即通因果。<a id="a-6S"></a>因即三世果非三世。<a id="a-6T"></a>前文云。<a id="a-6U"></a>果性亦三世亦非三世。<a id="a-6V"></a>有人解云。<a id="a-6W"></a>应身果性是三世。<a id="a-6X"></a>法身果性非三世。<a id="a-6Y"></a>善男子一切无明下。<a id="a-6Z"></a>第二出因果体为二。<a id="a-6a"></a>初出因体。<a id="a-6b"></a>次出果体。<a id="a-6c"></a>初文者欲明中道性即诸法。<a id="a-6d"></a>若约烦恼即名为因。<a id="a-6e"></a>从无明行下。<a id="a-6f"></a>第二出果体又二。<a id="a-6g"></a>初明善阴果性通因。<a id="a-6h"></a>即是四果十地之果即是三世。<a id="a-6i"></a>次明阴果唯在于果即非三世。<a id="a-6j"></a>是故我于经中下。<a id="a-6k"></a>第三引证又二。<a id="a-6l"></a>初证因有法譬合。<a id="a-6m"></a>是故我说下。<a id="a-6n"></a>二证果亦有法譬合。<a id="a-6o"></a>就果中备有因中之果及菩提果。<a id="a-6p"></a>现在烦恼下。<a id="a-6q"></a>第二结性为惑隐。<a id="a-6r"></a>还明中道而被惑覆。<a id="a-6s"></a>又为三。<a id="a-6t"></a>法譬合。<a id="a-6u"></a>迦葉白佛五种六种下。<a id="a-6v"></a>第二番正明因性生善。<a id="a-6w"></a>先问。<a id="a-6x"></a>次答。<a id="a-6y"></a>问中先牒前七六五佛性。<a id="a-6z"></a>次正问中意既在未来。<a id="a-70"></a>云何。<a id="a-71"></a>言有而能生善。<a id="a-72"></a>佛答为三。<a id="a-73"></a>一双譬。<a id="a-74"></a>二双合。<a id="a-75"></a>三双结。<a id="a-76"></a>初又二。<a id="a-77"></a>先举过去业故现受乐报。<a id="a-78"></a>次举未来业未生故终不生果。<a id="a-79"></a>有现在烦恼下。<a id="a-7A"></a>二双合又二。<a id="a-7B"></a>初一句合前过去业现在乐果。<a id="a-7C"></a>即合现在。<a id="a-7D"></a>以烦恼故能令断善。<a id="a-7E"></a>必由过去。<a id="a-7F"></a>今言现在烦恼者。<a id="a-7G"></a>本是过去今来现在。<a id="a-7H"></a>次若无烦恼下。<a id="a-7I"></a>合第二譬未来业未生终不生果。<a id="a-7J"></a>即合未来佛性因缘故能生善根。<a id="a-7K"></a>是故断善根人下。<a id="a-7L"></a>三双结如文。<a id="a-7M"></a>迦葉言未来云何下。<a id="a-7N"></a>第三番释疑。<a id="a-7O"></a>疑云。<a id="a-7P"></a>未来未有云何生善。<a id="a-7Q"></a>佛答又二。<a id="a-7R"></a>先譬。<a id="a-7S"></a>次合。<a id="a-7T"></a>初文先举灯日譬。<a id="a-7U"></a>若铿然固执灯日未出不能破闇。<a id="a-7V"></a>若因缘假名灯日未生亦能破闇。<a id="a-7W"></a>次佛性亦尔下。<a id="a-7X"></a>合众生皆有未来之善能生佛性。<a id="a-7Y"></a>迦葉白佛若言五阴下。<a id="a-7Z"></a>第二单明中道为成生善众生若无中道之理何能生善。<a id="a-7a"></a>由有佛性依持建立。<a id="a-7b"></a>文为三。<a id="a-7c"></a>一明非内非外中道。<a id="a-7d"></a>二非有非无中道。<a id="a-7e"></a>三约诸法广明中道。<a id="a-7f"></a>亦得言前两正明中道体。<a id="a-7g"></a>后一广明中道用。<a id="a-7h"></a>初文两番问答。<a id="a-7i"></a>初番如文。<a id="a-7j"></a>次番先迦葉自申非是我意专为利物。<a id="a-7k"></a>佛答有六复次。<a id="a-7l"></a>一就解惑明中。<a id="a-7m"></a>二约内外道明中。<a id="a-7n"></a>三就果内外明中。<a id="a-7o"></a>四就内外因缘明中。<a id="a-7p"></a>五就内外行明中。<a id="a-7q"></a>六就身内外明中。<a id="a-7r"></a>六中为二。<a id="a-7s"></a>初一略明大意故约解惑。<a id="a-7t"></a>后五广此非内非外。<a id="a-7u"></a>初略明又三。<a id="a-7v"></a>一标是中道。<a id="a-7w"></a>二释。<a id="a-7x"></a>三结。<a id="a-7y"></a>此初标。<a id="a-7z"></a>善男子我为众生下。<a id="a-80"></a>第二释总明为物。<a id="a-81"></a>非内者非内六根。<a id="a-82"></a>非外者非外六尘。<a id="a-83"></a>但后五别为破两执。<a id="a-84"></a>是故如来下第三结。<a id="a-85"></a>私谓。<a id="a-86"></a>此之一经大分五章皆称涅槃。<a id="a-87"></a>涅槃只是佛性。<a id="a-88"></a>即三而一即正因性。<a id="a-89"></a>即一而三即三德性。<a id="a-8A"></a>今明。<a id="a-8B"></a>众生有佛性者备此二义。<a id="a-8C"></a>章安至此称为中道。<a id="a-8D"></a>岂有无真俗之中名佛性耶。<a id="a-8E"></a>是故佛性中道。<a id="a-8F"></a>佛性咸遍。<a id="a-8G"></a>故上下文。<a id="a-8H"></a>多处论遍。<a id="a-8I"></a>所以至此云非内非外。<a id="a-8J"></a>言双非者。<a id="a-8K"></a>不唯双非复应双是。<a id="a-8L"></a>故下诸文云亦内亦外。<a id="a-8M"></a>若无双是云何言遍。<a id="a-8N"></a>故文斥云。<a id="a-8O"></a>凡夫众生或言佛性在五阴中。<a id="a-8P"></a>如器中果及如虚空。<a id="a-8Q"></a>世言佛性唯有情者。<a id="a-8R"></a>如器中果耳。<a id="a-8S"></a>尚未能计犹如虚空。<a id="a-8T"></a>安能晓了非内非外。<a id="a-8U"></a>况经文自释。<a id="a-8V"></a>根尘合故乃名中道。<a id="a-8W"></a>根尘合者岂非体一。<a id="a-8X"></a>岂非相即。<a id="a-8Y"></a>岂非性遍。<a id="a-8Z"></a>岂同器果。<a id="a-8a"></a>今问墙壁为是根耶。<a id="a-8b"></a>为是尘耶。<a id="a-8c"></a>为二合耶。<a id="a-8d"></a>为双非耶。<a id="a-8e"></a>若双非者亦非五阴。<a id="a-8f"></a>何但墙壁。<a id="a-8g"></a>哀哉世人。<a id="a-8h"></a>苦哉讲者。<a id="a-8i"></a>请细将六门以括一部。<a id="a-8j"></a>愿以一部统收一期。<a id="a-8k"></a>释迦以望十方三世理无二。<a id="a-8l"></a>是事弗毫差。<a id="a-8m"></a>所失不轻。<a id="a-8n"></a>故勤勤耳。<a id="a-8o"></a>复次下。<a id="a-8p"></a>第二广明中道有五复次。<a id="a-8q"></a>皆明非内非外。<a id="a-8r"></a>于中二。<a id="a-8s"></a>初一复次先出二执。<a id="a-8t"></a>次四复次正结中道。<a id="a-8u"></a>善男子众生佛性非有非无下。<a id="a-8v"></a>第二文二。<a id="a-8w"></a>一明宗。<a id="a-8x"></a>二广破执。<a id="a-8y"></a>初明宗又三。<a id="a-8z"></a>先明非有非无。<a id="a-90"></a>次明亦有亦无。<a id="a-91"></a>三结非有非无。<a id="a-92"></a>初又三。<a id="a-93"></a>先倡两非。<a id="a-94"></a>次释两非。<a id="a-95"></a>三结两非。<a id="a-96"></a>次亦有亦无文为三。<a id="a-97"></a>双倡。<a id="a-98"></a>双释。<a id="a-99"></a>双结。<a id="a-9A"></a>倡释如文。<a id="a-9B"></a>有无下结。<a id="a-9C"></a>是故佛说下三结两非如文。<a id="a-9D"></a>善男子若有人问下。<a id="a-9E"></a>二广破乖中之执。<a id="a-9F"></a>多寄譬文。<a id="a-9G"></a>文为三。<a id="a-9H"></a>初种子譬破次乳酪譬破。<a id="a-9I"></a>三举盐碱譬破。<a id="a-9J"></a>初种子中三。<a id="a-9K"></a>譬合结。<a id="a-9L"></a>私谓合文为二。<a id="a-9M"></a>先示。<a id="a-9N"></a>次释。<a id="a-9O"></a>初示中言众生别有佛性。<a id="a-9P"></a>是义不然。<a id="a-9Q"></a>次释云。<a id="a-9R"></a>众生即性性即众生。<a id="a-9S"></a>既非内外。<a id="a-9T"></a>又亦内外。<a id="a-9U"></a>内外不二。<a id="a-9V"></a>亦可云。<a id="a-9W"></a>色即佛性佛性即色。<a id="a-9X"></a>故前第二复次以相好为外。<a id="a-9Y"></a>力无畏等为内。<a id="a-9Z"></a>若色等无相好亦无。<a id="a-9a"></a>下三复次准此可知。<a id="a-9b"></a>次乳酪譬中二。<a id="a-9c"></a>先正作乳譬。<a id="a-9d"></a>次更为乳作生识譬。<a id="a-9e"></a>初又三。<a id="a-9f"></a>先正定中道。<a id="a-9g"></a>次破偏执。<a id="a-9h"></a>三结就性理。<a id="a-9i"></a>初正定中。<a id="a-9j"></a>先问。<a id="a-9k"></a>次答。<a id="a-9l"></a>答中为三。<a id="a-9m"></a>初定。<a id="a-9n"></a>二结假说亦有亦无。<a id="a-9o"></a>三释。<a id="a-9p"></a>善男子二破偏执。<a id="a-9q"></a>亦应双破有无。<a id="a-9r"></a>今但破有。<a id="a-9s"></a>文为三。<a id="a-9t"></a>初作因果同时互出难。<a id="a-9u"></a>次明因中有果例并难。<a id="a-9v"></a>三明果中有因例并难。<a id="a-9w"></a>初明乳酪既其同时亦应酥醍醐等一时而出。<a id="a-9x"></a>以同时故是故更责。<a id="a-9y"></a>若不时出谁作次第。<a id="a-9z"></a>善男子若有下。<a id="a-A0"></a>第二因中有果难又二。<a id="a-A1"></a>先作例并。<a id="a-A2"></a>次难不例。<a id="a-A3"></a>初例并者。<a id="a-A4"></a>乳是酪因而能出酪。<a id="a-A5"></a>水草乳因亦应生乳(云云)。<a id="a-A6"></a>次何以故下不例。<a id="a-A7"></a>善男子若言乳中下。<a id="a-A8"></a>第三果中有因例并难。<a id="a-A9"></a>言例并者。<a id="a-AA"></a>乳为酪因酪为乳果。<a id="a-AB"></a>乳为酪因因中有果者。<a id="a-AC"></a>酪为乳果果应有因。<a id="a-AD"></a>其中又二。<a id="a-AE"></a>先正难。<a id="a-AF"></a>次结难。<a id="a-AG"></a>于中二。<a id="a-AH"></a>先结本无。<a id="a-AI"></a>次结非有非无。<a id="a-AJ"></a>善男子是故如来下。<a id="a-AK"></a>第三结性理又二。<a id="a-AL"></a>先结离偏。<a id="a-AM"></a>后结中道。<a id="a-AN"></a>次善男子四事和合下。<a id="a-AO"></a>二举生识譬为譬。<a id="a-AP"></a>作譬又二。<a id="a-AQ"></a>先正举生识譬。<a id="a-AR"></a>次乳中酪性下。<a id="a-AS"></a>还以乳酪合譬又二。<a id="a-AT"></a>初正合。<a id="a-AU"></a>次破执。<a id="a-AV"></a>破执又二。<a id="a-AW"></a>先牒执。<a id="a-AX"></a>次正破。<a id="a-AY"></a>破中二。<a id="a-AZ"></a>先两章门。<a id="a-Aa"></a>次释章门。<a id="a-Ab"></a>初一异因异果。<a id="a-Ac"></a>是初章门。<a id="a-Ad"></a>次非一因生一切果。<a id="a-Ae"></a>非一切果从一因生。<a id="a-Af"></a>是第二章门。<a id="a-Ag"></a>如是四事下。<a id="a-Ah"></a>二释两章门。<a id="a-Ai"></a>先释后章。<a id="a-Aj"></a>然眼识者但生眼证。<a id="a-Ak"></a>即不能生耳鼻等识。<a id="a-Al"></a>岂是一因生一切果。<a id="a-Am"></a>乳能生酪亦复如是。<a id="a-An"></a>必待众缘。<a id="a-Ao"></a>众缘生者即是无。<a id="a-Ap"></a>后释前章门。<a id="a-Aq"></a>初释非一因生一切果。<a id="a-Ar"></a>非一切果从一因生章门。<a id="a-As"></a>如文。<a id="a-At"></a>次是故我于下。<a id="a-Au"></a>追释前异因异果章门。<a id="a-Av"></a>因生故计有。<a id="a-Aw"></a>因灭故计无。<a id="a-Ax"></a>有灭不灭即异因异果。<a id="a-Ay"></a>善男子如盐下。<a id="a-Az"></a>第三举盐碱破又二。<a id="a-B0"></a>初正举譬。<a id="a-B1"></a>次更破执。<a id="a-B2"></a>破执为二。<a id="a-B3"></a>先牒执。<a id="a-B4"></a>次破执。<a id="a-B5"></a>初牒中凡牒二执。<a id="a-B6"></a>一牒盐中有碱执。<a id="a-B7"></a>二牒种子中有四大执。<a id="a-B8"></a>次盐性亦尔下。<a id="a-B9"></a>正破二执又二。<a id="a-BA"></a>先破不碱中有碱。<a id="a-BB"></a>次破四大。<a id="a-BC"></a>初破又二。<a id="a-BD"></a>先非。<a id="a-BE"></a>次何以故下正破又二。<a id="a-BF"></a>先责难。<a id="a-BG"></a>次例余物。<a id="a-BH"></a>正责难意者。<a id="a-BI"></a>若盐置不碱而碱者。<a id="a-BJ"></a>当知即无本性。<a id="a-BK"></a>本来无碱而今碱者。<a id="a-BL"></a>岂非本无。<a id="a-BM"></a>次并之。<a id="a-BN"></a>将一升盐置多水中失本碱性。<a id="a-BO"></a>而水中又无碱性。<a id="a-BP"></a>既两处皆无。<a id="a-BQ"></a>何有碱性。<a id="a-BR"></a>次例一切皆尔。<a id="a-BS"></a>若言外四大下。<a id="a-BT"></a>二破四大。<a id="a-BU"></a>即破其后执亦二。<a id="a-BV"></a>先破。<a id="a-BW"></a>后例(云云)。<a id="a-BX"></a>如我所说十二部下。<a id="a-BY"></a>第三约诸法广明中道。<a id="a-BZ"></a>亦云明用为三。<a id="a-Ba"></a>一依理起教用。<a id="a-Bb"></a>二明修因趣果用。<a id="a-Bc"></a>三习解除惑用。<a id="a-Bd"></a>初教用中又二。<a id="a-Be"></a>先标。<a id="a-Bf"></a>次释。<a id="a-Bg"></a>释中又二。<a id="a-Bh"></a>初通明三语。<a id="a-Bi"></a>次别明自意语。<a id="a-Bj"></a>初又两。<a id="a-Bk"></a>一就昔教明三语。<a id="a-Bl"></a>次就今教明三语。<a id="a-Bm"></a>初昔教中具解三语为三文。<a id="a-Bn"></a>初随自者。<a id="a-Bo"></a>如诸比丘各说身因佛亦自说。<a id="a-Bp"></a>即随自意语。<a id="a-Bq"></a>如长者称幻佛随其说幻。<a id="a-Br"></a>即随他意语。<a id="a-Bs"></a>随自他意可知(云云)。<a id="a-Bt"></a>善男子如我下。<a id="a-Bu"></a>二就今教明三语。<a id="a-Bv"></a>文亦自三如文。<a id="a-Bw"></a>善男子如来或时下。<a id="a-Bx"></a>次别明随自意为三。<a id="a-By"></a>初广略随自意。<a id="a-Bz"></a>次明七种随自意。<a id="a-C0"></a>三明有无随自意。<a id="a-C1"></a>初文者就一法即略。<a id="a-C2"></a>就无量法即广。<a id="a-C3"></a>次七种又二。<a id="a-C4"></a>先列次释。<a id="a-C5"></a>释中自为七文。<a id="a-C6"></a>初因中说果者。<a id="a-C7"></a>行善见天人行恶见地狱是也。<a id="a-C8"></a>次果中说因者。<a id="a-C9"></a>见贫知悭见富知施是也。<a id="a-CA"></a>余五如文。<a id="a-CB"></a>三如来复有下。<a id="a-CC"></a>明有无随自意为三。<a id="a-CD"></a>一正明有无。<a id="a-CE"></a>二明众生不解。<a id="a-CF"></a>三作四句分别。<a id="a-CG"></a>就有无又二。<a id="a-CH"></a>初就如来佛性有无。<a id="a-CI"></a>二明阐提佛性有无。<a id="a-CJ"></a>初明如来又二。<a id="a-CK"></a>初明有无。<a id="a-CL"></a>次类例释。<a id="a-CM"></a>初又二。<a id="a-CN"></a>初明无所有。<a id="a-CO"></a>次明有所无。<a id="a-CP"></a>初文者。<a id="a-CQ"></a>十力无畏等并是无有而有。<a id="a-CR"></a>次明有所无者。<a id="a-CS"></a>不善无记一切烦恼等并是昔有今无。<a id="a-CT"></a>次如有无善不善下。<a id="a-CU"></a>举二十二双法双类前二事。<a id="a-CV"></a>有漏无漏者。<a id="a-CW"></a>有漏类有所无。<a id="a-CX"></a>无漏类无所有。<a id="a-CY"></a>世间类有所无。<a id="a-CZ"></a>非世间类无所有。<a id="a-Ca"></a>下去皆尔。<a id="a-Cb"></a>次一阐提佛性下。<a id="a-Cc"></a>是明阐提佛性有无。<a id="a-Cd"></a>皆悉反上如来有无。<a id="a-Ce"></a>如来有善阐提即无。<a id="a-Cf"></a>如来无恶阐提即有(云云)。<a id="a-Cg"></a>我虽说下。<a id="a-Ch"></a>次明众生不解如来是语又二。<a id="a-Ci"></a>初正出不解。<a id="a-Cj"></a>次引昔证。<a id="a-Ck"></a>初文有二。<a id="a-Cl"></a>初不解。<a id="a-Cm"></a>次举深况浅。<a id="a-Cn"></a>深行菩萨尚自不了。<a id="a-Co"></a>况复浅人。<a id="a-Cp"></a>次我往一时下引证。<a id="a-Cq"></a>佛说世谛声闻不解者。<a id="a-Cr"></a>二解。<a id="a-Cs"></a>一云。<a id="a-Ct"></a>世谛种别事关业行。<a id="a-Cu"></a>因果深隐故难解。<a id="a-Cv"></a>二云。<a id="a-Cw"></a>应身为世谛故二乘不了。<a id="a-Cx"></a>问佛于何处说世谛五百不解。<a id="a-Cy"></a>一云。<a id="a-Cz"></a>华严中说五百聋哑。<a id="a-D0"></a>二云。<a id="a-D1"></a>外国经多度此者少(云云)。<a id="a-D2"></a>天台大师解此别有所关(云云)。<a id="a-D3"></a>或有佛性下。<a id="a-D4"></a>第三四句分别此为二。<a id="a-D5"></a>先正约四句。<a id="a-D6"></a>次劝分别。<a id="a-D7"></a>旧解者。<a id="a-D8"></a>阐提人有。<a id="a-D9"></a>有于恶邪境界性。<a id="a-DA"></a>善根人有。<a id="a-DB"></a>有万善了因亦名缘因。<a id="a-DC"></a>二人俱有并有正性。<a id="a-DD"></a>或众生性。<a id="a-DE"></a>俱无者。<a id="a-DF"></a>无果果果性。<a id="a-DG"></a>河西云。<a id="a-DH"></a>阐提有有恶五阴不善性。<a id="a-DI"></a>善根人有有善五阴善性。<a id="a-DJ"></a>二人俱有者。<a id="a-DK"></a>俱有无记五阴性。<a id="a-DL"></a>俱无者。<a id="a-DM"></a>俱无妙绝涅槃果性。<a id="a-DN"></a>此与旧语异意同。<a id="a-DO"></a>兴皇释此从一句至七句。<a id="a-DP"></a>一句只是中道。<a id="a-DQ"></a>二句是如来阐提佛性。<a id="a-DR"></a>若有若无。<a id="a-DS"></a>三句是三种语。<a id="a-DT"></a>佛自语阐提有性。<a id="a-DU"></a>他语阐提无性。<a id="a-DV"></a>自他语亦有亦无。<a id="a-DW"></a>四句是此中四句。<a id="a-DX"></a>七句是七众生。<a id="a-DY"></a>前二人是恶后五人是善。<a id="a-DZ"></a>复作三种释。<a id="a-Da"></a>一总就诸义。<a id="a-Db"></a>二就理内外。<a id="a-Dc"></a>三单就理内通。<a id="a-Dd"></a>就诸义者。<a id="a-De"></a>理非善恶而有善恶二用。<a id="a-Df"></a>善根人有有善用。<a id="a-Dg"></a>阐提人有有恶用。<a id="a-Dh"></a>俱有者各有一边。<a id="a-Di"></a>俱无者各无一边。<a id="a-Dj"></a>次就理内外者。<a id="a-Dk"></a>佛性本非得无得。<a id="a-Dl"></a>约缘故有得无得。<a id="a-Dm"></a>理外阐提是有得。<a id="a-Dn"></a>理内是无得。<a id="a-Do"></a>善根人有无得之性。<a id="a-Dp"></a>阐提有有得之性。<a id="a-Dq"></a>俱有俱无如上说。<a id="a-Dr"></a>次单约理内。<a id="a-Ds"></a>阐提即是善星。<a id="a-Dt"></a>善根人即是罗云。<a id="a-Du"></a>此是顺逆二化。<a id="a-Dv"></a>阐提有逆化不善之性。<a id="a-Dw"></a>善根人有顺化善法之性。<a id="a-Dx"></a>俱有俱无如上说。<a id="a-Dy"></a>谓此为能解难解之说。<a id="a-Dz"></a>今明。<a id="a-E0"></a>欲依此文作四句者。<a id="a-E1"></a>阐提人有但有于没。<a id="a-E2"></a>善根人有但有于出。<a id="a-E3"></a>二人俱有俱在恒河。<a id="a-E4"></a>二人俱无俱不到岸。<a id="a-E5"></a>欲思作者亦应无量。<a id="a-E6"></a>略出如此(云云)。<a id="a-E7"></a>又约三谛者。<a id="a-E8"></a>阐提人有者世谛恶因。<a id="a-E9"></a>善根人有者出世善因。<a id="a-EA"></a>二人俱有俱有世谛果报之身。<a id="a-EB"></a>二人俱。<a id="a-EC"></a>无俱无中道因果。<a id="a-ED"></a>次我诸下劝分别如文。<a id="a-EE"></a>如恒河中下。<a id="a-EF"></a>第二修因趣果。<a id="a-EG"></a>用亦是约譬明中道有譬合结。<a id="a-EH"></a>譬说二。<a id="a-EI"></a>先总次别。<a id="a-EJ"></a>举七众生不同而佛性是一。<a id="a-EK"></a>如是微妙下合譬。<a id="a-EL"></a>具合前品以河譬生死。<a id="a-EM"></a>今以河譬涅槃。<a id="a-EN"></a>初合总如文。<a id="a-EO"></a>次常没者下合别譬。<a id="a-EP"></a>合初常没阐提为四。<a id="a-EQ"></a>初合背善。<a id="a-ER"></a>次作是念下合其向恶。<a id="a-ES"></a>三如恶法住下合住恶。<a id="a-ET"></a>四是人具足下合是断善人。<a id="a-EU"></a>我虽复说下。<a id="a-EV"></a>合第二暂出还没人亦四。<a id="a-EW"></a>初起行背理。<a id="a-EX"></a>即是为有修善。<a id="a-EY"></a>次何故名没下。<a id="a-EZ"></a>是第二释出没义。<a id="a-Ea"></a>是人虽信下。<a id="a-Eb"></a>第三明行不具足。<a id="a-Ec"></a>出还没下。<a id="a-Ed"></a>第四别出其人就行不具足又二。<a id="a-Ee"></a>初正出五事。<a id="a-Ef"></a>次结。<a id="a-Eg"></a>初五事者。<a id="a-Eh"></a>一信不具。<a id="a-Ei"></a>二戒不足。<a id="a-Ej"></a>三闻。<a id="a-Ek"></a>四施。<a id="a-El"></a>五慧信。<a id="a-Em"></a>可见。<a id="a-En"></a>第二戒中言威仪戒者。<a id="a-Eo"></a>内无实德外扬廉俭欲人恭敬。<a id="a-Ep"></a>从戒戒者。<a id="a-Eq"></a>内外相称不为人事。<a id="a-Er"></a>但求实利而持戒者。<a id="a-Es"></a>谓从戒戒也。<a id="a-Et"></a>求戒者。<a id="a-Eu"></a>求三有也。<a id="a-Ev"></a>舍戒者。<a id="a-Ew"></a>舍三有也。<a id="a-Ex"></a>第三闻中云信六部不信六部者。<a id="a-Ey"></a>河西云。<a id="a-Ez"></a>修多罗。<a id="a-F0"></a>祇夜。<a id="a-F1"></a>毗伽罗。<a id="a-F2"></a>优陀那。<a id="a-F3"></a>伊帝目多伽。<a id="a-F4"></a>优波提舍。<a id="a-F5"></a>此六显现易解故信。<a id="a-F6"></a>余六深隐难解故不信。<a id="a-F7"></a>复有人言。<a id="a-F8"></a>但于十二中信六不信六。<a id="a-F9"></a>余者可见。<a id="a-FA"></a>是人不具下第二结。<a id="a-FB"></a>第二之人下。<a id="a-FC"></a>第三合得住之人。<a id="a-FD"></a>准理应言第三。<a id="a-FE"></a>那云是第二人耶。<a id="a-FF"></a>解云。<a id="a-FG"></a>此第二人习行应得作第三人。<a id="a-FH"></a>故言第二。<a id="a-FI"></a>师子品通五方便三十心皆是得住。<a id="a-FJ"></a>今此中但据初得位且据小乘。<a id="a-FK"></a>即前二方便念处暖法。<a id="a-FL"></a>若作七方便即前四方便。<a id="a-FM"></a>从顶法忍法已上至初果便属观方人。<a id="a-FN"></a>若据大乘则通三十心为观方人。<a id="a-FO"></a>登地已上属到彼岸。<a id="a-FP"></a>文为四。<a id="a-FQ"></a>一本起。<a id="a-FR"></a>二出其人。<a id="a-FS"></a>三明得住。<a id="a-FT"></a>四辨行法。<a id="a-FU"></a>前三在此卷末。<a id="a-FV"></a>今第一明本起。<a id="a-FW"></a>因前第二为今第三。<a id="a-FX"></a>或改为第三者非。<a id="a-FY"></a>我佛法中下第二出其人。<a id="a-FZ"></a>应出似解之人。<a id="a-Fa"></a>而今身子目连并是真解者。<a id="a-Fb"></a>旧有二义。<a id="a-Fc"></a>一云此第三人位通上至罗汉。<a id="a-Fd"></a>所以通举其人。<a id="a-Fe"></a>二者取其昔。<a id="a-Ff"></a>初是似解人修得入真。<a id="a-Fg"></a>今仍本似位所以列之。<a id="a-Fh"></a>云何为住下。<a id="a-Fi"></a>第三明得住。<a id="a-Fj"></a>问涅槃河中四人同得涅槃。<a id="a-Fk"></a>罗汉支佛菩萨佛。<a id="a-Fl"></a>生死河中唯佛一人。<a id="a-Fm"></a>是第七人余三未度。<a id="a-Fn"></a>有人解云。<a id="a-Fo"></a>涅槃河中三乘同得涅槃。<a id="a-Fp"></a>所以皆是第七人。<a id="a-Fq"></a>生死河中四果未免生死河。<a id="a-Fr"></a>故不得度也。<a id="a-Fs"></a>罗汉后虽无生而犹有此生在。<a id="a-Ft"></a>故是不度。<a id="a-Fu"></a>所以得涅槃未必免生死。<a id="a-Fv"></a>度生死已必得涅槃(云云)。<a id="a-Fw"></a>今评此解解语似去其理未明。<a id="a-Fx"></a>今更问。<a id="a-Fy"></a>涅槃河中四人同得涅槃者。<a id="a-Fz"></a>四人同见佛性不。<a id="a-G0"></a>彼若答云同见性者。<a id="a-G1"></a>此殊不见理。<a id="a-G2"></a>若答不同见者。<a id="a-G3"></a>亦不同得涅槃。<a id="a-G4"></a>那忽前文同为第七。<a id="a-G5"></a>既同第七有见性不见性者。<a id="a-G6"></a>故知涅槃有异生死不同。<a id="a-G7"></a>今观经意。<a id="a-G8"></a>生死河者亘于变易。<a id="a-G9"></a>唯佛得度余悉河中。<a id="a-GA"></a>涅槃河者专在分段。<a id="a-GB"></a>通于四人即小乘七人。<a id="a-GC"></a>故释论云。<a id="a-GD"></a>阿罗汉地名为佛地。<a id="a-GE"></a>又迦葉共佛同解脱床。<a id="a-GF"></a>即是其义。<a id="a-GG"></a>通别互举适悦时宜。<a id="a-GH"></a>不可定执。</p>
 </body>
</html>