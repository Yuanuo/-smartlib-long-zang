<!doctype html>
<html id="z3IBWdU1P5" data-ver="1062">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十四上</h1>
  <h2 id="a2">师子吼品之二</h2>
  <p id="a3">起卷是第二劝修。<a id="a-4"></a>初劝修后论义。<a id="a-5"></a>上云十住闻见至佛眼见。<a id="a-6"></a>若欲闻见眼见。<a id="a-7"></a>应当受持十二部经。<a id="a-8"></a>故有劝修。<a id="a-9"></a>师子吼言下。<a id="a-A"></a>第二论义。<a id="a-B"></a>六番问答。<a id="a-C"></a>初一番明见义。<a id="a-D"></a>中间四番明能见之行。<a id="a-E"></a>后一结成。<a id="a-F"></a>初文者先问次答。<a id="a-G"></a>初问文者。<a id="a-H"></a>上云如来妙绝凡夫。<a id="a-I"></a>云何见闻是故兴问。<a id="a-J"></a>次善男子下答中二。<a id="a-K"></a>初明实不可知。<a id="a-L"></a>次若欲观察下。<a id="a-M"></a>明亦有可知。<a id="a-N"></a>上就究竟证为眼见。<a id="a-O"></a>分证为闻见。<a id="a-P"></a>今约凡夫修习中取闻见。<a id="a-Q"></a>得道力强眼见。<a id="a-R"></a>色身则弱。<a id="a-S"></a>上德王品说。<a id="a-T"></a>见佛初生出家不达妙本。<a id="a-U"></a>悉是曲见。<a id="a-V"></a>今睹如来生行七步。<a id="a-W"></a>知是方便则得见佛。<a id="a-X"></a>各有所据不得一槩。<a id="a-Y"></a>于中三。<a id="a-Z"></a>先标章。<a id="a-a"></a>次解释三结。<a id="a-b"></a>初标如文。<a id="a-c"></a>就解释文有六番。<a id="a-d"></a>初身口二业。<a id="a-e"></a>次形声两胜。<a id="a-f"></a>三身通心通。<a id="a-g"></a>四受身说。<a id="a-h"></a>法五身口忍。<a id="a-i"></a>六身形声说。<a id="a-j"></a>前五可见。<a id="a-k"></a>第六文中。<a id="a-l"></a>于闻见文末。<a id="a-m"></a>云为梵王说中道者。<a id="a-n"></a>约显露教。<a id="a-o"></a>说四谛五人得初果。<a id="a-p"></a>约密教。<a id="a-q"></a>说中道无量菩萨。<a id="a-r"></a>得无生忍乃至补处。<a id="a-s"></a>又钝根闻生灭四谛。<a id="a-t"></a>中根闻无生四谛。<a id="a-u"></a>则不闻说中道。<a id="a-v"></a>利根闻说无量无作四谛。<a id="a-w"></a>即说中道。<a id="a-x"></a>明中道有五番。<a id="a-y"></a>或双舍论中道。<a id="a-z"></a>或相成论中道。<a id="a-10"></a>或双照论中道。<a id="a-11"></a>私云。<a id="a-12"></a>两舍是两教。<a id="a-13"></a>相成是别教双照是圆教。<a id="a-14"></a>在文可寻。<a id="a-15"></a>如来心相下第三结成如文。<a id="a-16"></a>尔时师子吼下。<a id="a-17"></a>第二有四番问答。<a id="a-18"></a>明能见之行。<a id="a-19"></a>初番先问次答。<a id="a-1A"></a>问又二。<a id="a-1B"></a>先举僧宝问。<a id="a-1C"></a>次举佛说难。<a id="a-1D"></a>初文者即四依人问。<a id="a-1E"></a>心是内本行是外迹。<a id="a-1F"></a>言初二种者。<a id="a-1G"></a>以初二滥后二故不可知。<a id="a-1H"></a>如佛所说下。<a id="a-1I"></a>第二正举佛难。<a id="a-1J"></a>直置僧宝尚已难知。<a id="a-1K"></a>况乃如来。<a id="a-1L"></a>但见色身闻说法。<a id="a-1M"></a>云何依此二事知是如来。<a id="a-1N"></a>佛答又二。<a id="a-1O"></a>先答僧次答佛。<a id="a-1P"></a>初答僧为三。<a id="a-1Q"></a>一结问。<a id="a-1R"></a>以难知下。<a id="a-1S"></a>次以四缘故知。<a id="a-1T"></a>具足四事下。<a id="a-1U"></a>三结成可知。<a id="a-1V"></a>戒有二种下。<a id="a-1W"></a>第二答佛问。<a id="a-1X"></a>复有六番。<a id="a-1Y"></a>初番持戒究竟不究竟。<a id="a-1Z"></a>复有二种下。<a id="a-1a"></a>第二番为利不为利。<a id="a-1b"></a>后四番悉如文可寻。<a id="a-1c"></a>师子吼言下。<a id="a-1d"></a>是次番问答。<a id="a-1e"></a>前云持菩萨戒得见佛性。<a id="a-1f"></a>为作要求。<a id="a-1g"></a>为不要求。<a id="a-1h"></a>要求者是市易法。<a id="a-1i"></a>若不要求行而无愿。<a id="a-1j"></a>未知云何故有此问。<a id="a-1k"></a>佛答有两。<a id="a-1l"></a>初发起十四句。<a id="a-1m"></a>法性自尔而相邻接。<a id="a-1n"></a>任运法尔非作要求。<a id="a-1o"></a>若心不悔持戒不浅。<a id="a-1p"></a>次持戒下。<a id="a-1q"></a>心任运成得见佛性。<a id="a-1r"></a>住大涅槃(云云)。<a id="a-1s"></a>第三番问答。<a id="a-1t"></a>问中又三。<a id="a-1u"></a>先领旨。<a id="a-1v"></a>次作难。<a id="a-1w"></a>三结。<a id="a-1x"></a>初如文。<a id="a-1y"></a>次难中。<a id="a-1z"></a>初难戒是众行之本。<a id="a-20"></a>有果而无因。<a id="a-21"></a>应是真是常。<a id="a-22"></a>涅槃居在诸行之末。<a id="a-23"></a>有因而无果。<a id="a-24"></a>应是无常。<a id="a-25"></a>后偏结一边可见(云云)。<a id="a-26"></a>佛答先叹。<a id="a-27"></a>次答。<a id="a-28"></a>叹中为三。<a id="a-29"></a>一叹因深。<a id="a-2A"></a>二叹持力。<a id="a-2B"></a>三诫听。<a id="a-2C"></a>初如文。<a id="a-2D"></a>次文中善得时长释迦日短者。<a id="a-2E"></a>以缘宜故也。<a id="a-2F"></a>例如日月灯明。<a id="a-2G"></a>六十小劫此间食顷(云云)。<a id="a-2H"></a>二佛答。<a id="a-2I"></a>初答持戒无因之问。<a id="a-2J"></a>有法譬合。<a id="a-2K"></a>法中为二。<a id="a-2L"></a>一唱有因。<a id="a-2M"></a>二遮无尽。<a id="a-2N"></a>初有因者。<a id="a-2O"></a>以听法善友等。<a id="a-2P"></a>为作戒因。<a id="a-2Q"></a>从信心因于听法下。<a id="a-2R"></a>二遮恐无穷之难。<a id="a-2S"></a>故指二法互为因果。<a id="a-2T"></a>次譬如下凡举三譬。<a id="a-2U"></a>初为遮无穷作譬。<a id="a-2V"></a>诸师多言。<a id="a-2W"></a>尼干净行不以瓶着地。<a id="a-2X"></a>三木为拒以支一瓶。<a id="a-2Y"></a>瓶由拒立拒藉瓶成。<a id="a-2Z"></a>二梁武云。<a id="a-2a"></a>尼干口啖牛粪身裸秽根。<a id="a-2b"></a>有何净行而可称耶。<a id="a-2c"></a>拒者。<a id="a-2d"></a>今之渴乌取水者是。<a id="a-2e"></a>亦名辘轳。<a id="a-2f"></a>井上施之更互上下。<a id="a-2g"></a>即是互为因果之义。<a id="a-2h"></a>而言尼乾者。<a id="a-2i"></a>指其家有此拒。<a id="a-2j"></a>次举十二因缘譬。<a id="a-2k"></a>若克定三世譬。<a id="a-2l"></a>此不便取轮回不穷。<a id="a-2m"></a>更互义成。<a id="a-2n"></a>三举小乘中八相为譬。<a id="a-2o"></a>大生直名为生。<a id="a-2p"></a>小生言生生。<a id="a-2q"></a>成论人破毗昙大小生义。<a id="a-2r"></a>解此文云。<a id="a-2s"></a>一期之寿是大生。<a id="a-2t"></a>念念生灭是小生。<a id="a-2u"></a>由一期有念念。<a id="a-2v"></a>由念念有一期。<a id="a-2w"></a>解文不了。<a id="a-2x"></a>而复不许用毗昙义。<a id="a-2y"></a>此不应然。<a id="a-2z"></a>破立适时借譬何爽。<a id="a-30"></a>私谓。<a id="a-31"></a>古人以一期与念念更互相生。<a id="a-32"></a>何以不得然不及刹那。<a id="a-33"></a>八相只一刹那。<a id="a-34"></a>是生是生生。<a id="a-35"></a>故一刹那中。<a id="a-36"></a>大相是因小相是因因。<a id="a-37"></a>小相是果大相是果果。<a id="a-38"></a>是则更互为因更互为果。<a id="a-39"></a>如一信心。<a id="a-3A"></a>即此信心是听法心。<a id="a-3B"></a>即听法心是于信心。<a id="a-3C"></a>虽同一念而更互相因。<a id="a-3D"></a>既互相因即互成果。<a id="a-3E"></a>信心听法下合譬。<a id="a-3F"></a>答前初难。<a id="a-3G"></a>明戒有因。<a id="a-3H"></a>从是果非因下答后难。<a id="a-3I"></a>明涅槃是果而无因答。<a id="a-3J"></a>后又三。<a id="a-3K"></a>初唱两章门。<a id="a-3L"></a>一是果。<a id="a-3M"></a>二非因。<a id="a-3N"></a>次何故名果下。<a id="a-3O"></a>释是果章门。<a id="a-3P"></a>是出世果故言上果。<a id="a-3Q"></a>是习果故故是沙门。<a id="a-3R"></a>婆罗门果是佛果故。<a id="a-3S"></a>故言断生死是绝待果故故言无烦恼。<a id="a-3T"></a>烦恼名过过者。<a id="a-3U"></a>体是死因。<a id="a-3V"></a>一过复得苦果。<a id="a-3W"></a>故言过过。<a id="a-3X"></a>又无明能迷理。<a id="a-3Y"></a>复能障智故是过过从涅槃无因下。<a id="a-3Z"></a>二释非因章门。<a id="a-3a"></a>无生灭者无世间因。<a id="a-3b"></a>无所作者无报因。<a id="a-3c"></a>非有为者无生因。<a id="a-3d"></a>常不变等三句。<a id="a-3e"></a>是无相待因。<a id="a-3f"></a>三善男子下。<a id="a-3g"></a>结无因义。<a id="a-3h"></a>次第四番问答。<a id="a-3i"></a>问为三。<a id="a-3j"></a>初领旨仰非。<a id="a-3k"></a>次举六无为难。<a id="a-3l"></a>三结。<a id="a-3m"></a>次毕竟无但是语势。<a id="a-3n"></a>非是正意。<a id="a-3o"></a>正取有时无故为难。<a id="a-3p"></a>言有因者。<a id="a-3q"></a>有习因了因。<a id="a-3r"></a>言无因者。<a id="a-3s"></a>无生因报因。<a id="a-3t"></a>故举有时无以之为难。<a id="a-3u"></a>如池沼之雨旱。<a id="a-3v"></a>如日月之笼散。<a id="a-3w"></a>因之有无。<a id="a-3x"></a>似同于此。<a id="a-3y"></a>少无者。<a id="a-3z"></a>以少故无非是全无。<a id="a-40"></a>不受无者。<a id="a-41"></a>只是不受为无。<a id="a-42"></a>非无彼法不受恶亦如是。<a id="a-43"></a>不对亦尔。<a id="a-44"></a>后之三无。<a id="a-45"></a>俱是互无之意。<a id="a-46"></a>三结如文。<a id="a-47"></a>佛答为二。<a id="a-48"></a>先明无因。<a id="a-49"></a>次明有因。<a id="a-4A"></a>初答无因为三。<a id="a-4B"></a>先非五就一。<a id="a-4C"></a>次六喻并非。<a id="a-4D"></a>三结无因。<a id="a-4E"></a>初非五就一者。<a id="a-4F"></a>汝以毕竟无以为正难。<a id="a-4G"></a>尚不全是有少分是。<a id="a-4H"></a>是故就之。<a id="a-4I"></a>况以五喻宁得会耶。<a id="a-4J"></a>次并非六喻。<a id="a-4K"></a>六是世法。<a id="a-4L"></a>不可对于出世之法。<a id="a-4M"></a>而复重非毕竟无者。<a id="a-4N"></a>以其堕断无我无我所。<a id="a-4O"></a>故与涅槃乖。<a id="a-4P"></a>涅槃有我故重说之。<a id="a-4Q"></a>三善男子下。<a id="a-4R"></a>结意如文。<a id="a-4S"></a>是因非果下。<a id="a-4T"></a>二答涅槃是因而非于果。<a id="a-4U"></a>文为二。<a id="a-4V"></a>初标章次释。<a id="a-4W"></a>标者。<a id="a-4X"></a>明涅槃是因以佛性为因。<a id="a-4Y"></a>即是了因。<a id="a-4Z"></a>复简出非因即非生因。<a id="a-4a"></a>标其非果非沙门小果。<a id="a-4b"></a>前云沙门果者。<a id="a-4c"></a>指佛果为沙门婆罗门果。<a id="a-4d"></a>因有二种下。<a id="a-4e"></a>释文为三。<a id="a-4f"></a>一明有生了二因。<a id="a-4g"></a>二举三譬譬之。<a id="a-4h"></a>三三番举法门合之。<a id="a-4i"></a>合中悉用亲为生因疏为了因。<a id="a-4j"></a>此虽明不可思议之法。<a id="a-4k"></a>略须分别。<a id="a-4l"></a>前一番事理相对。<a id="a-4m"></a>六度是事为生因。<a id="a-4n"></a>佛性是理为了因。<a id="a-4o"></a>次定散相对。<a id="a-4p"></a>后横竖相对(云云)。<a id="a-4q"></a>而初文中云菩提者。<a id="a-4r"></a>此欲明因取果。<a id="a-4s"></a>又举果成因。<a id="a-4t"></a>问涅槃无因而义说生因了因。<a id="a-4u"></a>亦应义说生了二果。<a id="a-4v"></a>答了因所成即是了果。<a id="a-4w"></a>生因所出即是生果。<a id="a-4x"></a>何不得并别有二果。<a id="a-4y"></a>生果即是无常。<a id="a-4z"></a>了果即是于常。<a id="a-50"></a>世人谓屈。<a id="a-51"></a>此并此乃不思议法门。<a id="a-52"></a>何所不得。<a id="a-53"></a>且用首楞严通之譬如术人于众前死。<a id="a-54"></a>得财物已而复还生。<a id="a-55"></a>今经二鸟双游即是其义。<a id="a-56"></a>近是下。<a id="a-57"></a>文云佛身二种一常二无常(云云)。<a id="a-58"></a>师子吼下。<a id="a-59"></a>第三有一番问答。<a id="a-5A"></a>结成本宗。<a id="a-5B"></a>此问从前眼见闻见如来佛性生。<a id="a-5C"></a>夫佛性之性绝色非色。<a id="a-5D"></a>云何可见。<a id="a-5E"></a>佛答此为二者。<a id="a-5F"></a>皆悉再答悉开两意。<a id="a-5G"></a>故有可见不可见。<a id="a-5H"></a>如文。<a id="a-5I"></a>佛性非内非外下。<a id="a-5J"></a>是品中第二大段。<a id="a-5K"></a>前作佛性说。<a id="a-5L"></a>此作中道说。<a id="a-5M"></a>文为三。<a id="a-5N"></a>一略标中道。<a id="a-5O"></a>二广破边执。<a id="a-5P"></a>三结叹佛性。<a id="a-5Q"></a>初标中道有三句。<a id="a-5R"></a>初句云非内非外者旧解云。<a id="a-5S"></a>不定在众生身内。<a id="a-5T"></a>故言非内。<a id="a-5U"></a>复不离众生。<a id="a-5V"></a>即此识神而得成佛。<a id="a-5W"></a>故言非外。<a id="a-5X"></a>观师解云。<a id="a-5Y"></a>非在众生身内故言非内。<a id="a-5Z"></a>亦不在众生身外故言非外。<a id="a-5a"></a>今皆不然。<a id="a-5b"></a>旧说取舍如步屈虫。<a id="a-5c"></a>次说如鸟除二翅。<a id="a-5d"></a>何者。<a id="a-5e"></a>众生五阴是因缘生法。<a id="a-5f"></a>即是空不在俗谛故非外。<a id="a-5g"></a>此法即假不在真谛故非内。<a id="a-5h"></a>此法即中故不俱在二谛。<a id="a-5i"></a>此法遍一切处故不独在中道谛。<a id="a-5j"></a>此法不可思议。<a id="a-5k"></a>不纵不横不并不别。<a id="a-5l"></a>岂作单能说之。<a id="a-5m"></a>上文云。<a id="a-5n"></a>一切觉者名为佛性。<a id="a-5o"></a>诸师单说。<a id="a-5p"></a>非一切觉则非佛性。<a id="a-5q"></a>不名中道。<a id="a-5r"></a>三点具足名一切觉。<a id="a-5s"></a>是名佛性乃是中道。<a id="a-5t"></a>只以即空非外不在俗谛。<a id="a-5u"></a>只依此意任运破诸师所说。<a id="a-5v"></a>标第二句。<a id="a-5w"></a>云虽非内外而不失坏。<a id="a-5x"></a>此还成上意。<a id="a-5y"></a>旧云。<a id="a-5z"></a>非外故不失。<a id="a-60"></a>非内故不坏。<a id="a-61"></a>若定在外应东西散失。<a id="a-62"></a>若定在内应同于死身有臭坏。<a id="a-63"></a>故言非失非坏。<a id="a-64"></a>观师云。<a id="a-65"></a>其本无成所以不坏。<a id="a-66"></a>其本无得所以非失。<a id="a-67"></a>今明。<a id="a-68"></a>二师解初句未成。<a id="a-69"></a>释后句无托。<a id="a-6A"></a>此句释成上非内非外。<a id="a-6B"></a>而复即中故言不坏。<a id="a-6C"></a>而复双照故言不失。<a id="a-6D"></a>标第三句。<a id="a-6E"></a>云故名众生悉有者。<a id="a-6F"></a>观师云。<a id="a-6G"></a>虽非内外亦不有无。<a id="a-6H"></a>而假名为有。<a id="a-6I"></a>今相。<a id="a-6J"></a>释上不失不坏。<a id="a-6K"></a>即遍一切处故名悉有。<a id="a-6L"></a>师子吼言下。<a id="a-6M"></a>第二广破边执文为二。<a id="a-6N"></a>先破因中有果执成上非内。<a id="a-6O"></a>次破因中无果执成上非外。<a id="a-6P"></a>此执若除不失不坏。<a id="a-6Q"></a>佛性中道悉皆可解。<a id="a-6R"></a>就破因中有果更为四。<a id="a-6S"></a>一据佛教。<a id="a-6T"></a>二据世情。<a id="a-6U"></a>三据缘因。<a id="a-6V"></a>四据正因。<a id="a-6W"></a>初据教者。<a id="a-6X"></a>近据前文。<a id="a-6Y"></a>故名一切众生悉有佛性。<a id="a-6Z"></a>远据前品贫女宝藏力士额珠。<a id="a-6a"></a>此皆内有宁言非内。<a id="a-6b"></a>世情者。<a id="a-6c"></a>世人求酪取乳求油取麻。<a id="a-6d"></a>若无油酪人何故取。<a id="a-6e"></a>举缘因者。<a id="a-6f"></a>内若无正何须外缘。<a id="a-6g"></a>如谷无芽不须水土。<a id="a-6h"></a>举正因者。<a id="a-6i"></a>由外有缘使正得生。<a id="a-6j"></a>此皆据于因中有果。<a id="a-6k"></a>显众生中悉有佛性。<a id="a-6l"></a>性应在内。<a id="a-6m"></a>就初据教有六番问答。<a id="a-6n"></a>初引品初及如来性品为问。<a id="a-6o"></a>佛答明乳即是空故不定说有。<a id="a-6p"></a>但言酪从乳生。<a id="a-6q"></a>乳即是假故从因缘有。<a id="a-6r"></a>如文。<a id="a-6s"></a>第二番问答。<a id="a-6t"></a>问一切法各有时节。<a id="a-6u"></a>乳中有酪待时而生。<a id="a-6v"></a>如谷有芽春来方出。<a id="a-6w"></a>佛答为三。<a id="a-6x"></a>初作即空夺破。<a id="a-6y"></a>故言乳时无酪。<a id="a-6z"></a>二作纵答。<a id="a-70"></a>如其有者何故不得二种名字。<a id="a-71"></a>如文。<a id="a-72"></a>三从因有二种下。<a id="a-73"></a>更示乳即是假。<a id="a-74"></a>是故言有。<a id="a-75"></a>第三番问答。<a id="a-76"></a>若乳无酪何不从角而生。<a id="a-77"></a>此举非因作难。<a id="a-78"></a>佛一往纵答角亦生酪。<a id="a-79"></a>第四番问答。<a id="a-7A"></a>即取此为难。<a id="a-7B"></a>求酪之人何不取角。<a id="a-7C"></a>佛答乳是正因是故取之。<a id="a-7D"></a>角是缘因是故不取。<a id="a-7E"></a>第五番举非果为难。<a id="a-7F"></a>佛先纵答。<a id="a-7G"></a>乳亦生树如文。<a id="a-7H"></a>次则夺答。<a id="a-7I"></a>若一因生者可得如难。<a id="a-7J"></a>须两因乃生乳。<a id="a-7K"></a>非树之正因。<a id="a-7L"></a>因缘各异何得生树。<a id="a-7M"></a>寻文可见。<a id="a-7N"></a>第六番问答。<a id="a-7O"></a>直问众生佛性复有几因。<a id="a-7P"></a>佛答亦具二因。<a id="a-7Q"></a>正谓众生。<a id="a-7R"></a>缘谓六度。<a id="a-7S"></a>庄严家据此文。<a id="a-7T"></a>明假名是正因佛性。<a id="a-7U"></a>观师不用云缘因。<a id="a-7V"></a>不但唯有六度。<a id="a-7W"></a>复有境界及道品等。<a id="a-7X"></a>皆是缘因。<a id="a-7Y"></a>正因何得但是假名。<a id="a-7Z"></a>亦有五阴及心神等。<a id="a-7a"></a>今明。<a id="a-7b"></a>庄严览阴成众生此据外。<a id="a-7c"></a>观师取五阴此即据内。<a id="a-7d"></a>岂可然耶。<a id="a-7e"></a>上文云。<a id="a-7f"></a>佛性非内非外不失不坏。<a id="a-7g"></a>今谓众生是正因时。<a id="a-7h"></a>众生假名。<a id="a-7i"></a>为定在内为定在外。<a id="a-7j"></a>内外求不可得。<a id="a-7k"></a>还是非内非外。<a id="a-7l"></a>虽非内外而有六度。<a id="a-7m"></a>生其阴躯则不失不坏。<a id="a-7n"></a>一切众生悉有于阴。<a id="a-7o"></a>还是向义不应余解。<a id="a-7p"></a>虽作此消文可更思之。<a id="a-7q"></a>师子吼言我今定知下。<a id="a-7r"></a>二据世情执有为难。<a id="a-7s"></a>佛答为二。<a id="a-7t"></a>初正破执。<a id="a-7u"></a>次示正义。<a id="a-7v"></a>初文二。<a id="a-7w"></a>初作三番。<a id="a-7x"></a>次更重破。<a id="a-7y"></a>初三番者。<a id="a-7z"></a>初番问取乳不取水据乳有酪为问。<a id="a-80"></a>佛答为二。<a id="a-81"></a>先非问。<a id="a-82"></a>次并难。<a id="a-83"></a>初如文。<a id="a-84"></a>次难中云汝言求酪取乳不取水者。<a id="a-85"></a>并云如人求面而取于刀。<a id="a-86"></a>不举镜者欲作横竖并之。<a id="a-87"></a>又镜亦得为刀。<a id="a-88"></a>仙人孙博。<a id="a-89"></a>屈刀为镜伸镜为刀(云云)。<a id="a-8A"></a>第二番即执刀有面为问。<a id="a-8B"></a>佛答。<a id="a-8C"></a>若定有面何故颠倒竖长横短。<a id="a-8D"></a>若有己面何故狭长。<a id="a-8E"></a>实不狭长而见狭长。<a id="a-8F"></a>若因己面见他面者。<a id="a-8G"></a>何故不见驴马面。<a id="a-8H"></a>第三番仍并通。<a id="a-8I"></a>佛并眼光到刀中则见己面像。<a id="a-8J"></a>不见驴马面像。<a id="a-8K"></a>又眼光到刀中。<a id="a-8L"></a>同刀竖而长。<a id="a-8M"></a>同刀之横阔。<a id="a-8N"></a>是故见之。<a id="a-8O"></a>佛答为三。<a id="a-8P"></a>一夺破光实不到。<a id="a-8Q"></a>二纵破假到则多过。<a id="a-8R"></a>三结夺。<a id="a-8S"></a>初夺如文。<a id="a-8T"></a>光若到下。<a id="a-8U"></a>纵破有四过。<a id="a-8V"></a>一若光到火火应烧眼。<a id="a-8W"></a>眼既不烧知光不到火。<a id="a-8X"></a>二若光到远那忽生疑。<a id="a-8Y"></a>三光若到者不应见水精中物。<a id="a-8Z"></a>水精阂眼不见外物。<a id="a-8a"></a>渊中鱼石水应阂眼。<a id="a-8b"></a>眼何得到。<a id="a-8c"></a>四光若不到能见者。<a id="a-8d"></a>何故不见壁外。<a id="a-8e"></a>若见壁外应见外物。<a id="a-8f"></a>是故下第三结夺。<a id="a-8g"></a>善男子下二重破。<a id="a-8h"></a>上未委悉故更重破。<a id="a-8i"></a>文亦为三。<a id="a-8j"></a>一纵二夺三结诃。<a id="a-8k"></a>初纵为三。<a id="a-8l"></a>一应责酪驹。<a id="a-8m"></a>二应坏子孙。<a id="a-8n"></a>三应含五丈。<a id="a-8o"></a>其既举世情为执。<a id="a-8p"></a>佛亦用世情破之。<a id="a-8q"></a>若乳有酪。<a id="a-8r"></a>卖乳之人应责酪直。<a id="a-8s"></a>纵若有酪亦应五味一时。<a id="a-8t"></a>若无醍醐那独有酪。<a id="a-8u"></a>卖草马者应责驹直。<a id="a-8v"></a>驹复有驹驹驹无己。<a id="a-8w"></a>如其不然知马无驹。<a id="a-8x"></a>世人为子骋妻。<a id="a-8y"></a>妻若有子不得名女。<a id="a-8z"></a>女则无子有子非女。<a id="a-90"></a>若女有子子复有孙。<a id="a-91"></a>孙孙无穷。<a id="a-92"></a>一腹所生并是兄弟。<a id="a-93"></a>世岂然乎。<a id="a-94"></a>如其不然知女无子。<a id="a-95"></a>子中有树应具五丈。<a id="a-96"></a>已是亭亭云外交柯接叶布濩八方。<a id="a-97"></a>如其不然知子无树。<a id="a-98"></a>乳色味异下二是夺破。<a id="a-99"></a>色异者乳白酪黄。<a id="a-9A"></a>味异者乳甜酪酢。<a id="a-9B"></a>果异者乳治热酪治冷。<a id="a-9C"></a>既无此等云何有酪。<a id="a-9D"></a>譬如服酥下。<a id="a-9E"></a>第三结诃。<a id="a-9F"></a>明当服酥今已患臭。<a id="a-9G"></a>亦当明当醪渜今已饱饫得酪食。<a id="a-9H"></a>用何有是事。<a id="a-9I"></a>譬如有人下。<a id="a-9J"></a>第二示正义文为四。<a id="a-9K"></a>一举譬示正义。<a id="a-9L"></a>二引偈证。<a id="a-9M"></a>三下约众生。<a id="a-9N"></a>四高推佛境。<a id="a-9O"></a>初举三譬又二。<a id="a-9P"></a>先譬次合。<a id="a-9Q"></a>初譬中示于无性假缘而有。<a id="a-9R"></a>譬如文。<a id="a-9S"></a>一切诸法下合譬。<a id="a-9T"></a>以是义故下。<a id="a-9U"></a>第二引偈证成。<a id="a-9V"></a>但取初二句证无性足。<a id="a-9W"></a>若定有性不应本无而今有。<a id="a-9X"></a>亦不应本有而今无。<a id="a-9Y"></a>本有应常有。<a id="a-9Z"></a>本无应常无。<a id="a-9a"></a>既其不定。<a id="a-9b"></a>云何而言乳有酪性。<a id="a-9c"></a>下二句相仍而来。<a id="a-9d"></a>此偈是第四出。<a id="a-9e"></a>以证今义。<a id="a-9f"></a>若诸众生下。<a id="a-9g"></a>第三约众生。<a id="a-9h"></a>身空以示正义。<a id="a-9i"></a>自有法譬合。<a id="a-9j"></a>重譬如文。<a id="a-9k"></a>众生佛性诸佛境界下。<a id="a-9l"></a>第四高推在佛如文观上经文。<a id="a-9m"></a>纵夺破竟明佛性即空。<a id="a-9n"></a>次举三譬明佛性是假。<a id="a-9o"></a>次引偈证佛性即空即假。<a id="a-9p"></a>次明众生身空。<a id="a-9q"></a>譬于佛性遍一切处。<a id="a-9r"></a>引诸佛境界明佛性即中。<a id="a-9s"></a>观文甚会。<a id="a-9t"></a>亦与上文佛性名为第一义空。<a id="a-9u"></a>空名智慧等。<a id="a-9v"></a>义甚相应。<a id="a-9w"></a>私谓。<a id="a-9x"></a>章安依经具知佛性遍一切处。<a id="a-9y"></a>而未肯彰言。<a id="a-9z"></a>以为时人尚未信。<a id="a-A0"></a>有安示其遍。<a id="a-A1"></a>佛性既具空等三义即三谛。<a id="a-A2"></a>是则一切诸法无非三谛。<a id="a-A3"></a>无非佛性。<a id="a-A4"></a>若不尔者。<a id="a-A5"></a>如何得云众生身中有于虚空。<a id="a-A6"></a>众生既有余处岂无。<a id="a-A7"></a>余处若无不名虚空。<a id="a-A8"></a>思之思之。<a id="a-A9"></a>师子吼下。<a id="a-AA"></a>第三据缘能发因中之果。<a id="a-AB"></a>若都无者何用缘耶。<a id="a-AC"></a>又有五番问答。<a id="a-AD"></a>初番问意。<a id="a-AE"></a>若乳无酪性何用缘因。<a id="a-AF"></a>虚空无性不俟二因。<a id="a-AG"></a>答如文。<a id="a-AH"></a>第二番转缘因作了因名。<a id="a-AI"></a>问中有三譬。<a id="a-AJ"></a>次引乳譬合如文。<a id="a-AK"></a>佛答为四。<a id="a-AL"></a>一明性即是了因。<a id="a-AM"></a>二明了应自了。<a id="a-AN"></a>三应能两了。<a id="a-AO"></a>四举正因为决。<a id="a-AP"></a>初言性即是了者了本了。<a id="a-AQ"></a>其令出若己有性。<a id="a-AR"></a>性自是了何须他了。<a id="a-AS"></a>乳已有酪性性自是了。<a id="a-AT"></a>何须酵渜而了出之。<a id="a-AU"></a>次若是了因下。<a id="a-AV"></a>正言酵渜为了。<a id="a-AW"></a>应能自了。<a id="a-AX"></a>若不自了何能为乳而作了因。<a id="a-AY"></a>初若自了者。<a id="a-AZ"></a>应能自了而出于酪。<a id="a-Aa"></a>不须了乳令乳出酪。<a id="a-Ab"></a>若言了因有二下。<a id="a-Ac"></a>第三应能两了。<a id="a-Ad"></a>只酵渜自能了出于酪。<a id="a-Ae"></a>复能了乳出酪。<a id="a-Af"></a>若有二者下。<a id="a-Ag"></a>第四举正为决。<a id="a-Ah"></a>欲明酵渜能两了者。<a id="a-Ai"></a>乳亦应能作于两正。<a id="a-Aj"></a>自作酪正复为酵渜作正。<a id="a-Ak"></a>第三番问意。<a id="a-Al"></a>前虽四难正执。<a id="a-Am"></a>第三自了了他故。<a id="a-An"></a>言我共八人者。<a id="a-Ao"></a>如数他为七己足为八。<a id="a-Ap"></a>此是自数他数。<a id="a-Aq"></a>他亦如是自了了他。<a id="a-Ar"></a>佛答为二。<a id="a-As"></a>先破执二示正义。<a id="a-At"></a>初破又二。<a id="a-Au"></a>初破若尔则非了因。<a id="a-Av"></a>次何以故下释。<a id="a-Aw"></a>夫智能自数己色。<a id="a-Ax"></a>复数他色。<a id="a-Ay"></a>色不能自数数他。<a id="a-Az"></a>了因如色何能自了复能了他。<a id="a-B0"></a>别有一法自了了他故言了因即非了因。<a id="a-B1"></a>一切众生下。<a id="a-B2"></a>第二示正义。<a id="a-B3"></a>欲明非本定有藉缘能有。<a id="a-B4"></a>第四番更复转难还引佛言。<a id="a-B5"></a>明有乳有酪故知是有。<a id="a-B6"></a>佛答为二。<a id="a-B7"></a>先泛举三答。<a id="a-B8"></a>转答即随问答。<a id="a-B9"></a>默答即置答。<a id="a-BA"></a>疑答即不定答。<a id="a-BB"></a>后正用转答如文。<a id="a-BC"></a>师子吼下。<a id="a-BD"></a>第五番不许当有之说。<a id="a-BE"></a>故设此难问为二。<a id="a-BF"></a>先仰非次正问为三。<a id="a-BG"></a>法譬合。<a id="a-BH"></a>佛答为二。<a id="a-BI"></a>先譬次合。<a id="a-BJ"></a>譬为四。<a id="a-BK"></a>一明过去有。<a id="a-BL"></a>二明未来有。<a id="a-BM"></a>三重明过去有。<a id="a-BN"></a>四重明未来有。<a id="a-BO"></a>未来有即是当有。<a id="a-BP"></a>答问即足。<a id="a-BQ"></a>而复更明过去者。<a id="a-BR"></a>当由异部不同众计非一。<a id="a-BS"></a>萨婆多计三世皆有。<a id="a-BT"></a>曾有当有正有。<a id="a-BU"></a>昙无德计过去未来是无。<a id="a-BV"></a>唯现在为有。<a id="a-BW"></a>已上破有竟。<a id="a-BX"></a>今若用之。<a id="a-BY"></a>但是假名随俗之用。<a id="a-BZ"></a>且法王所为。<a id="a-Ba"></a>岂可以人情测。<a id="a-Bb"></a>前云种橘芽甜熟酢。<a id="a-Bc"></a>后之酢味本在前甜。<a id="a-Bd"></a>证过去有。<a id="a-Be"></a>今时此橘初酢后甜者。<a id="a-Bf"></a>或是国土物异。<a id="a-Bg"></a>或是取烂熟时为后。<a id="a-Bh"></a>此时味酢。<a id="a-Bi"></a>众生佛性下合譬。<a id="a-Bj"></a>正明当有即众生当得。<a id="a-Bk"></a>师子吼下。<a id="a-Bl"></a>第四据正因执有。<a id="a-Bm"></a>凡四问答。<a id="a-Bn"></a>初番又四。<a id="a-Bo"></a>一法二譬三合四结。<a id="a-Bp"></a>初法中言正因佛性者。<a id="a-Bq"></a>即中道正性。<a id="a-Br"></a>尼拘陀下举譬又四。<a id="a-Bs"></a>一正举譬。<a id="a-Bt"></a>二旁举瞿昙姓。<a id="a-Bu"></a>三合譬。<a id="a-Bv"></a>四犹如下。<a id="a-Bw"></a>以譬帖姓为难。<a id="a-Bx"></a>难意。<a id="a-By"></a>若尼拘陀子无树性者。<a id="a-Bz"></a>云何得名尼拘陀子。<a id="a-C0"></a>应名佉陀罗子。<a id="a-C1"></a>乳无酪性亦不名乳。<a id="a-C2"></a>应别生余事。<a id="a-C3"></a>佛性亦复下。<a id="a-C4"></a>合佛答为二。<a id="a-C5"></a>初举八事不可见。<a id="a-C6"></a>尼拘陀子若有树性何故不见。<a id="a-C7"></a>次若言细障下。<a id="a-C8"></a>更破二事又二。<a id="a-C9"></a>先总非。<a id="a-CA"></a>次何以故下正破。<a id="a-CB"></a>破中又二。<a id="a-CC"></a>先破细次破障。<a id="a-CD"></a>初破细者。<a id="a-CE"></a>夫树相甚粗何得不见。<a id="a-CF"></a>若本细者后不应大。<a id="a-CG"></a>后若大者初亦应大。<a id="a-CH"></a>次破障者。<a id="a-CI"></a>若尼拘陀子障尼拘陀树不可见者。<a id="a-CJ"></a>障常应障常不可见。<a id="a-CK"></a>第二番问答。<a id="a-CL"></a>问中还举两因。<a id="a-CM"></a>了因了无正云何无耶。<a id="a-CN"></a>良以了细成大所以可见。<a id="a-CO"></a>佛答有五重。<a id="a-CP"></a>一明本有本无皆不须了。<a id="a-CQ"></a>若尼拘陀下。<a id="a-CR"></a>二举非果为难。<a id="a-CS"></a>难于本无。<a id="a-CT"></a>尼拘陀子本无尼拘陀树粗相者。<a id="a-CU"></a>亦无佉陀罗之粗相。<a id="a-CV"></a>何故不生佉陀罗树。<a id="a-CW"></a>若细下三难粗应可见。<a id="a-CX"></a>四举烧相为并。<a id="a-CY"></a>若树树本有性后生树者。<a id="a-CZ"></a>亦应本有烧相后时可烧。<a id="a-Ca"></a>子性被烧不应生树。<a id="a-Cb"></a>五更取意破其先生后灭。<a id="a-Cc"></a>文举一切法生灭一时。<a id="a-Cd"></a>且就尼拘陀子生灭一时者。<a id="a-Ce"></a>云何先生而后方灭。<a id="a-Cf"></a>既生灭一时。<a id="a-Cg"></a>遂得先生后灭。<a id="a-Ch"></a>亦应先灭后生。<a id="a-Ci"></a>第三番问答。<a id="a-Cj"></a>举非因为问。<a id="a-Ck"></a>等是无性何不出油。<a id="a-Cl"></a>次佛云。<a id="a-Cm"></a>亦得出油。<a id="a-Cn"></a>压子汁出汁即是油。<a id="a-Co"></a>第四更问。<a id="a-Cp"></a>亦应得称为胡麻油。<a id="a-Cq"></a>佛答随缘各异受名不同。<a id="a-Cr"></a>不得名麻油。<a id="a-Cs"></a>得名尼拘陀油。<a id="a-Ct"></a>众生佛性亦尔。<a id="a-Cu"></a>众生中有佛性。<a id="a-Cv"></a>草木中无佛性。<a id="a-Cw"></a>而有草木等性。<a id="a-Cx"></a>师子吼言下。<a id="a-Cy"></a>第二破因中无果执既非外义。<a id="a-Cz"></a>唯一番问答问为三。<a id="a-D0"></a>一领旨二正难三结叹。<a id="a-D1"></a>领旨仰非者。<a id="a-D2"></a>领无果之旨不复致疑。<a id="a-D3"></a>因中既其不得有果。<a id="a-D4"></a>众生之中亦无佛性。<a id="a-D5"></a>此义可信。<a id="a-D6"></a>众生即执定无为实。<a id="a-D7"></a>既其定无不复得言一切有性。<a id="a-D8"></a>故云是义不然。<a id="a-D9"></a>不然者岂非执无。<a id="a-DA"></a>何以故下。<a id="a-DB"></a>第二正难又二。<a id="a-DC"></a>先难次答。<a id="a-DD"></a>初文凡作七番。<a id="a-DE"></a>一据业行。<a id="a-DF"></a>二据断善。<a id="a-DG"></a>三据发心。<a id="a-DH"></a>四据退转不退转。<a id="a-DI"></a>五据修万行六度。<a id="a-DJ"></a>六据退万行。<a id="a-DK"></a>七据僧宝。<a id="a-DL"></a>初就行业为难者。<a id="a-DM"></a>人天无性但有业缘。<a id="a-DN"></a>五戒得人十善得天。<a id="a-DO"></a>天得作人人得作天。<a id="a-DP"></a>菩萨亦尔。<a id="a-DQ"></a>但以业缘而得成佛。<a id="a-DR"></a>非谓佛性。<a id="a-DS"></a>次就断善作难者。<a id="a-DT"></a>若众生有性善。<a id="a-DU"></a>不可断堕于地狱。<a id="a-DV"></a>以佛性力应止地狱。<a id="a-DW"></a>夫佛性是常。<a id="a-DX"></a>常何可断。<a id="a-DY"></a>既断于善即知无常。<a id="a-DZ"></a>若无常者则无佛性。<a id="a-Da"></a>三据初发心难者。<a id="a-Db"></a>若本有性应本发心。<a id="a-Dc"></a>心既始发知本无性。<a id="a-Dd"></a>又佛性无发发则非性。<a id="a-De"></a>四据退不退为难者。<a id="a-Df"></a>若本有性不应毗跋致。<a id="a-Dg"></a>只应阿毗跋致。<a id="a-Dh"></a>唯应不退不应有退。<a id="a-Di"></a>既其有退知无佛性。<a id="a-Dj"></a>五据万行难者。<a id="a-Dk"></a>若本有性何须万行。<a id="a-Dl"></a>修万行者知无佛性。<a id="a-Dm"></a>六据退万行为难者。<a id="a-Dn"></a>佛性是常何得有退。<a id="a-Do"></a>既见三恶而有退者。<a id="a-Dp"></a>知无佛性。<a id="a-Dq"></a>七据三宝为难者。<a id="a-Dr"></a>如佛所说三宝是常。<a id="a-Ds"></a>僧既是常只应常住。<a id="a-Dt"></a>何得进修令后成佛。<a id="a-Du"></a>进修则无常无常故无性。<a id="a-Dv"></a>何故云一切众生悉有。<a id="a-Dw"></a>次佛言下正答七难。<a id="a-Dx"></a>但不次第。<a id="a-Dy"></a>第一答第一业行问。<a id="a-Dz"></a>第二答第三发心问。<a id="a-E0"></a>第三答第六退转万行问。<a id="a-E1"></a>第四答第二断善问。<a id="a-E2"></a>第五答第五万行问。<a id="a-E3"></a>第六答第七僧宝问。<a id="a-E4"></a>第七答第四退不退问。<a id="a-E5"></a>此答第一问。<a id="a-E6"></a>止有八字具答。<a id="a-E7"></a>问意举人天由业不关佛性。<a id="a-E8"></a>亦应由业致佛不关佛性佛答。<a id="a-E9"></a>人天不须佛性。<a id="a-EA"></a>只由于业致有往反。<a id="a-EB"></a>不关佛性。<a id="a-EC"></a>佛性常故作佛亦常。<a id="a-ED"></a>知有佛性。<a id="a-EE"></a>汝言下第二超答第三发心。<a id="a-EF"></a>先牒问次正答。<a id="a-EG"></a>汝言何故有退下。<a id="a-EH"></a>第三超答第六退转万行。<a id="a-EI"></a>明实无退只是迟得谓之为退。<a id="a-EJ"></a>而不答万行。<a id="a-EK"></a>为下答可酬之。<a id="a-EL"></a>此菩提心实非佛性下。<a id="a-EM"></a>第四追答第二断善问明菩提心非佛性。<a id="a-EN"></a>阐提不发菩提心。<a id="a-EO"></a>而佛性不断。<a id="a-EP"></a>善男子汝言下。<a id="a-EQ"></a>第五答第五万行之问为二。<a id="a-ER"></a>一正答二更取意难。<a id="a-ES"></a>前无此言。<a id="a-ET"></a>一解云。<a id="a-EU"></a>前应有此问翻者脱落。<a id="a-EV"></a>二解云。<a id="a-EW"></a>本无此问直是取意。<a id="a-EX"></a>善男子汝言僧宝下。<a id="a-EY"></a>第六答第七问有四。<a id="a-EZ"></a>复次初有二种和合。<a id="a-Ea"></a>次十二部经和合。<a id="a-Eb"></a>三十二因缘和合。<a id="a-Ec"></a>四诸佛和合。<a id="a-Ed"></a>皆明僧常。<a id="a-Ee"></a>乃是一体之僧非今事僧。<a id="a-Ef"></a>善男子汝言众生若有佛性下。<a id="a-Eg"></a>第七追答第四退不退问。<a id="a-Eh"></a>文为二。<a id="a-Ei"></a>先牒问诫听。<a id="a-Ej"></a>次正答其难。<a id="a-Ek"></a>云若有佛性。<a id="a-El"></a>岂合跋致阿跋致异。<a id="a-Em"></a>答文为四。<a id="a-En"></a>一明退转行。<a id="a-Eo"></a>二明不退愿。<a id="a-Ep"></a>三双明退不退两人。<a id="a-Eq"></a>四重明不退行。<a id="a-Er"></a>佛答意者。<a id="a-Es"></a>不关佛性有退不退。<a id="a-Et"></a>只由志愿强弱不同致退不退。<a id="a-Eu"></a>虽退非失迟得名退。<a id="a-Ev"></a>初论退行又为四。<a id="a-Ew"></a>一明十三法。<a id="a-Ex"></a>二明六法。<a id="a-Ey"></a>三明五法。<a id="a-Ez"></a>四明二法。<a id="a-F0"></a>初十三法如文。<a id="a-F1"></a>次六法中有营世务者。<a id="a-F2"></a>出家学道经营俗法巨有所妨。<a id="a-F3"></a>言俗法者。<a id="a-F4"></a>真修之外皆名为俗。<a id="a-F5"></a>春秋中。<a id="a-F6"></a>臧文仲有三不仁。<a id="a-F7"></a>使妾编蒲席卖为外邦所弹。<a id="a-F8"></a>曰汝国之大夫失德。<a id="a-F9"></a>与百姓争利。<a id="a-FA"></a>俗人尚诫贪。<a id="a-FB"></a>况驱驰耕贩。<a id="a-FC"></a>必应休道。<a id="a-FD"></a>设使弹诃何足以言。<a id="a-FE"></a>又句句应论观慧。<a id="a-FF"></a>文烦不书得意自在。<a id="a-FG"></a>夫观解者。<a id="a-FH"></a>非但执来运斤名为俗务。<a id="a-FI"></a>坐驰五尘六欲即是世务。<a id="a-FJ"></a>又专念空无相愿亦是世务。<a id="a-FK"></a>又念苍生涂炭慈悲慰拔亦是世务。<a id="a-FL"></a>若能无念念于无念。<a id="a-FM"></a>非念非无念。<a id="a-FN"></a>一心中觉方非世务。<a id="a-FO"></a>私谓。<a id="a-FP"></a>如大师释经。<a id="a-FQ"></a>句句之中依文消竟。<a id="a-FR"></a>即句句观解于文非要。<a id="a-FS"></a>但为法行者随语起观。<a id="a-FT"></a>故处处明。<a id="a-FU"></a>二云何下第二明不退之愿。<a id="a-FV"></a>愿作心师有二解。<a id="a-FW"></a>一云。<a id="a-FX"></a>只是前后两心。<a id="a-FY"></a>前心起恶后心随流者。<a id="a-FZ"></a>此非心师。<a id="a-Fa"></a>前心起恶后心能止。<a id="a-Fb"></a>是则心师。<a id="a-Fc"></a>二解。<a id="a-Fd"></a>以假人制心不随心作。<a id="a-Fe"></a>所作假人人是心师。<a id="a-Ff"></a>今明太近。<a id="a-Fg"></a>上文云。<a id="a-Fh"></a>诸佛所师所谓法也。<a id="a-Fi"></a>心缘于法法为心师。<a id="a-Fj"></a>深浅自在。<a id="a-Fk"></a>善男子不可以下。<a id="a-Fl"></a>第三双明退不退。<a id="a-Fm"></a>两人正酬其问。<a id="a-Fn"></a>有譬有合如文。<a id="a-Fo"></a>师子吼下。<a id="a-Fp"></a>第四重明不退之行。<a id="a-Fq"></a>先问次答。<a id="a-Fr"></a>通论六度皆是不退之行。<a id="a-Fs"></a>今趣举三十二相业。<a id="a-Ft"></a>约求佛心。<a id="a-Fu"></a>便上文明百福成一相。<a id="a-Fv"></a>今文或一业成一相。<a id="a-Fw"></a>或多业得多相。<a id="a-Fx"></a>此就相似因果为语。<a id="a-Fy"></a>一业一相多业多相。<a id="a-Fz"></a>示因果不差。<a id="a-G0"></a>佛实有四牙。<a id="a-G1"></a>而文但二牙者。<a id="a-G2"></a>二牙大二牙白。<a id="a-G3"></a>两白为一两大为一。<a id="a-G4"></a>故言二牙。<a id="a-G5"></a>又一解。<a id="a-G6"></a>若论牙则有四。<a id="a-G7"></a>若论边则有二。<a id="a-G8"></a>今明二边牙故言二牙。<a id="a-G9"></a>善男子一切众生下。<a id="a-GA"></a>第三结叹佛性。<a id="a-GB"></a>此文具五种佛性。<a id="a-GC"></a>众生即正因。<a id="a-GD"></a>诸佛境界即果性果果性。<a id="a-GE"></a>业果即了因佛性。<a id="a-GF"></a>即境界性。<a id="a-GG"></a>又一解。<a id="a-GH"></a>众生是正因。<a id="a-GI"></a>诸佛境界是境界性。<a id="a-GJ"></a>业是了因性。<a id="a-GK"></a>果是果性。<a id="a-GL"></a>果果性后佛性是总结章耳。<a id="a-GM"></a>又一解。<a id="a-GN"></a>一切众生明凡夫。<a id="a-GO"></a>诸佛明圣人。<a id="a-GP"></a>业即是因性因因性。<a id="a-GQ"></a>果即是果性果果性。<a id="a-GR"></a>佛性即正因性。<a id="a-GS"></a>下总结四法即指此为四。<a id="a-GT"></a>皆称不可思议者。<a id="a-GU"></a>不可以定相取。<a id="a-GV"></a>即一性是五性。<a id="a-GW"></a>五性即一性。<a id="a-GX"></a>非一五性而一五性。<a id="a-GY"></a>不纵横不并别。<a id="a-GZ"></a>如是乃名不可思议。<a id="a-Ga"></a>若得此意望上两番破义。<a id="a-Gb"></a>无性即有性。<a id="a-Gc"></a>有性即无性。<a id="a-Gd"></a>非有性非无性。<a id="a-Ge"></a>而有性而无性。<a id="a-Gf"></a>即是非内非外。<a id="a-Gg"></a>虽非内外而不失坏。<a id="a-Gh"></a>名诸众生悉有佛性。<a id="a-Gi"></a>若失此意全非秘藏之宗。<a id="a-Gj"></a>文理抗行焉释涅槃。<a id="a-Gk"></a>文云四法者。<a id="a-Gl"></a>众生诸佛境界业果是为四法。<a id="a-Gm"></a>文云众生烦恼覆障故常者。<a id="a-Gn"></a>只名此为常。<a id="a-Go"></a>以其烦恼起故是常。<a id="a-Gp"></a>又一解云。<a id="a-Gq"></a>只众生中有佛性之理。<a id="a-Gr"></a>是故名常。<a id="a-Gs"></a>今谓此解浅近常义亦不成。<a id="a-Gt"></a>众生烦恼障覆即是常者。<a id="a-Gu"></a>众生是生死。<a id="a-Gv"></a>生死即涅槃。<a id="a-Gw"></a>烦恼即菩提。<a id="a-Gx"></a>既言即是宁不是常。<a id="a-Gy"></a>问果果了因万善如何是常。<a id="a-Gz"></a>一解云。<a id="a-H0"></a>能了佛性故云是常。<a id="a-H1"></a>今谓此不然皆不可思议。<a id="a-H2"></a>不可思议故常。<a id="a-H3"></a>明文在兹何劳余解。<a id="a-H4"></a>不可思议故常。<a id="a-H5"></a>此是圆义。<a id="a-H6"></a>无常覆障破无常已得受乐故。<a id="a-H7"></a>此是别义(云云)</p>
 </body>
</html>