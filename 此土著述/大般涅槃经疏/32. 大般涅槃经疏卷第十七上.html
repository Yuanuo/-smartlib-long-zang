<!doctype html>
<html id="z3KvigS4fa" data-ver="608">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十七上</h1>
  <h2 id="a2">迦葉品之四</h2>
  <p id="a3"></p>
  <p id="a4">迦葉白下。<a id="a-5"></a>第二明异虚空义。<a id="a-6"></a>又两番问答。<a id="a-7"></a>此初番问者。<a id="a-8"></a>正言佛性涅槃虚空等并非三世。<a id="a-9"></a>虚空非三世而名为无。<a id="a-A"></a>涅槃非三世而名为常。<a id="a-B"></a>同无三世何不同有。<a id="a-C"></a>佛答为三。<a id="a-D"></a>一章门。<a id="a-E"></a>二解释。<a id="a-F"></a>三结酬。<a id="a-G"></a>先唱章门如文。<a id="a-H"></a>云何名下次释三门皆有所以。<a id="a-I"></a>涅槃等三为利益故相待而说。<a id="a-J"></a>空无利益故无相待。<a id="a-K"></a>但得是无不名为常。<a id="a-L"></a>私谓言利益者。<a id="a-M"></a>只为将护末代权机者。<a id="a-N"></a>不宜闻于生死是涅槃。<a id="a-O"></a>二乘是如来。<a id="a-P"></a>瓦砾是佛性。<a id="a-Q"></a>忽有机缘不可不说。<a id="a-R"></a>但依下答其言有归。<a id="a-S"></a>法华已说岂可固违。<a id="a-T"></a>故经云世间相常住。<a id="a-U"></a>世间之言岂过五阴国土等耶。<a id="a-V"></a>况阴界入色大小两乘不唯正报。<a id="a-W"></a>一切世间下第三结酬。<a id="a-X"></a>以虚空无待故所以名无。<a id="a-Y"></a>涅槃有待故名为常。<a id="a-Z"></a>问涅槃对非涅槃。<a id="a-a"></a>虚空亦对非虚空。<a id="a-b"></a>何故非待。<a id="a-c"></a>解云。<a id="a-d"></a>欲互显故。<a id="a-e"></a>涅槃本绝而名为待。<a id="a-f"></a>虚空本待而名为绝。<a id="a-g"></a>涅槃相待故得是有明是妙有。<a id="a-h"></a>虚空绝待故得是无明是妙无。<a id="a-i"></a>此即不例。<a id="a-j"></a>后番迦葉因佛上答即设并云。<a id="a-k"></a>如来向云涅槃有对是故名有。<a id="a-l"></a>虚空无对即是无者。<a id="a-m"></a>四大无对亦应是无。<a id="a-n"></a>四大无对而是有者。<a id="a-o"></a>虚空无对亦应是有。<a id="a-p"></a>此文不易。<a id="a-q"></a>故一切世间无非四大对。<a id="a-r"></a>犹名四大有者。<a id="a-s"></a>一切世间凡所有物。<a id="a-t"></a>皆是四大即皆是有。<a id="a-u"></a>无非四大对于四大。<a id="a-v"></a>虽复作并佛竟不答。<a id="a-w"></a>但牒虚空以对涅槃。<a id="a-x"></a>问何故不答亦有深意。<a id="a-y"></a>迦葉本云。<a id="a-z"></a>四大无对是故名有。<a id="a-10"></a>虚空亦应无对是有。<a id="a-11"></a>今明四大虽无外计非四大来对于四大。<a id="a-12"></a>而四大中自有相对。<a id="a-13"></a>如地水等各自相对。<a id="a-14"></a>而虚空中更无有物自相对者。<a id="a-15"></a>所以是无。<a id="a-16"></a>此并虚出故佛不答。<a id="a-17"></a>佛答有三。<a id="a-18"></a>初牒问非之。<a id="a-19"></a>何以故下二释。<a id="a-1A"></a>明涅槃有十五句所以有。<a id="a-1B"></a>虚空无十五句故所以无。<a id="a-1C"></a>若有离于下。<a id="a-1D"></a>第三正答有五句。<a id="a-1E"></a>先明虚空若有应同四大有三世摄。<a id="a-1F"></a>如世人说下。<a id="a-1G"></a>第二明虚空若有应同心数。<a id="a-1H"></a>自有三句。<a id="a-1I"></a>虚空若同下。<a id="a-1J"></a>第三明若有待者是三世摄。<a id="a-1K"></a>若三世摄下。<a id="a-1L"></a>第四明应是四阴但同四阴。<a id="a-1M"></a>除色一事余名四阴。<a id="a-1N"></a>四阴非见虚空亦然。<a id="a-1O"></a>阴三世摄空亦然耶。<a id="a-1P"></a>是故离四阴下。<a id="a-1Q"></a>第五结非有。<a id="a-1R"></a>此意正明法。<a id="a-1S"></a>若是有可论相待。<a id="a-1T"></a>空既是无无何所待。<a id="a-1U"></a>复次诸外道言下。<a id="a-1V"></a>第三破外道计空又二。<a id="a-1W"></a>初正破执。<a id="a-1X"></a>次结同异。<a id="a-1Y"></a>就正破又二。<a id="a-1Z"></a>先别破八执。<a id="a-1a"></a>次总举五大例破。<a id="a-1b"></a>初别破八执。<a id="a-1c"></a>一破空是光明。<a id="a-1d"></a>二破空是住处。<a id="a-1e"></a>三破空是次第。<a id="a-1f"></a>四破空在三处。<a id="a-1g"></a>五破空是可作。<a id="a-1h"></a>六破空在无阂处。<a id="a-1i"></a>七双破两执。<a id="a-1j"></a>八重破空是住处。<a id="a-1k"></a>初破空是光明者。<a id="a-1l"></a>数家亦谓二十一色空属明色。<a id="a-1m"></a>于中又二。<a id="a-1n"></a>先牒执。<a id="a-1o"></a>次破之。<a id="a-1p"></a>文云亦可说言虚空是常者。<a id="a-1q"></a>具足应云亦不可说是常。<a id="a-1r"></a>文中略故而无不字。<a id="a-1s"></a>虚空虽无不可说常。<a id="a-1t"></a>终是无常。<a id="a-1u"></a>但此外道不解空义云空是色。<a id="a-1v"></a>乃是空中容于光色。<a id="a-1w"></a>何得乃言空是色耶。<a id="a-1x"></a>言亦可者应言不可。<a id="a-1y"></a>语略故尔。<a id="a-1z"></a>复有人言下。<a id="a-20"></a>第二破空是住处。<a id="a-21"></a>亦先牒次破三结。<a id="a-22"></a>光宅云。<a id="a-23"></a>既言真谛有重数。<a id="a-24"></a>亦言虚空有处所。<a id="a-25"></a>如东西二室一满一空。<a id="a-26"></a>当知有处。<a id="a-27"></a>亦同此破。<a id="a-28"></a>复有说言下。<a id="a-29"></a>第三破空是次第。<a id="a-2A"></a>言次第者。<a id="a-2B"></a>如箫管中及门向内。<a id="a-2C"></a>数人云。<a id="a-2D"></a>窗内见于外间之空。<a id="a-2E"></a>先于第一窗棂中见。<a id="a-2F"></a>复于第二第三中见。<a id="a-2G"></a>此是次第。<a id="a-2H"></a>亦先牒次破。<a id="a-2I"></a>若复说言下。<a id="a-2J"></a>第四破空在于三处。<a id="a-2K"></a>即有三计。<a id="a-2L"></a>亦二。<a id="a-2M"></a>先牒。<a id="a-2N"></a>次破彼计。<a id="a-2O"></a>一云空还在空处有中无空。<a id="a-2P"></a>二云空在有处无处无空。<a id="a-2Q"></a>三云在有无处如湿烂物当烂。<a id="a-2R"></a>未烂即名有空。<a id="a-2S"></a>破执如文。<a id="a-2T"></a>如说虚空可作下。<a id="a-2U"></a>第五破空是作法。<a id="a-2V"></a>亦先牒执。<a id="a-2W"></a>次破之。<a id="a-2X"></a>今时数论等各计。<a id="a-2Y"></a>穿地斫树等悉皆得空。<a id="a-2Z"></a>并是作空世间人说下。<a id="a-2a"></a>第六破无阂处。<a id="a-2b"></a>先牒执。<a id="a-2c"></a>次破彼执。<a id="a-2d"></a>于中二。<a id="a-2e"></a>初具不具下先两句定。<a id="a-2f"></a>次若具下难。<a id="a-2g"></a>只问无阂处为空者。<a id="a-2h"></a>此空为具足容十方空为。<a id="a-2i"></a>不具足容十方空耶。<a id="a-2j"></a>若具十方虚空者。<a id="a-2k"></a>当知十方无有虚空。<a id="a-2l"></a>若不并著者亦是此有彼无。<a id="a-2m"></a>若有人说下。<a id="a-2n"></a>第七双破两执。<a id="a-2o"></a>一执空与有并。<a id="a-2p"></a>二执虚空在于物中。<a id="a-2q"></a>先牒两执。<a id="a-2r"></a>二俱不然下。<a id="a-2s"></a>正破先总倡不然。<a id="a-2t"></a>次何以故下。<a id="a-2u"></a>双破两执又二。<a id="a-2v"></a>前破空与有并。<a id="a-2w"></a>次破器中。<a id="a-2x"></a>初文又二。<a id="a-2y"></a>先作三章门。<a id="a-2z"></a>次次第解释。<a id="a-30"></a>三章门者。<a id="a-31"></a>一异业合如飞鸟集树。<a id="a-32"></a>唯鸟来栖树树不来栖鸟。<a id="a-33"></a>亦如物来合空空不来合物。<a id="a-34"></a>二二业共合如两羊相触。<a id="a-35"></a>空亦合物物亦合空。<a id="a-36"></a>三已合共合如二双指合者。<a id="a-37"></a>物用与物已合。<a id="a-38"></a>物只是体用是物家。<a id="a-39"></a>动用此二事体用已合。<a id="a-3A"></a>空用与空已合。<a id="a-3B"></a>空即是空体用即是空。<a id="a-3C"></a>所容受用。<a id="a-3D"></a>此体用已合复更以物合空。<a id="a-3E"></a>如两指先已合后更两两共合。<a id="a-3F"></a>若言异业下。<a id="a-3G"></a>次释上三章。<a id="a-3H"></a>先释第一文自有三。<a id="a-3I"></a>一无常难。<a id="a-3J"></a>二常难。<a id="a-3K"></a>三亦常无常难。<a id="a-3L"></a>今初先作无常难中。<a id="a-3M"></a>言一是物业即是动业。<a id="a-3N"></a>二虚空业即是空业。<a id="a-3O"></a>言空业合物空则无常。<a id="a-3P"></a>物既无常而空与其合。<a id="a-3Q"></a>岂不无常。<a id="a-3R"></a>若物来合空物则不遍者。<a id="a-3S"></a>此既合彼应随空亦遍。<a id="a-3T"></a>复应物随空是常。<a id="a-3U"></a>百论中或心神等觉以觉等神破(云云)。<a id="a-3V"></a>然今在言小异而其还于此执。<a id="a-3W"></a>正言物既不遍云何合空。<a id="a-3X"></a>言则是无常者。<a id="a-3Y"></a>空亦无常耶。<a id="a-3Z"></a>若言虚空是常下。<a id="a-3a"></a>第二作常难又二。<a id="a-3b"></a>先牒执非之。<a id="a-3c"></a>次正难。<a id="a-3d"></a>难意并之令并无常。<a id="a-3e"></a>若言虚空亦常无常下。<a id="a-3f"></a>第三作常无常难。<a id="a-3g"></a>彼意或言。<a id="a-3h"></a>合物之空自是无常。<a id="a-3i"></a>不合物空恒自是常。<a id="a-3j"></a>云亦常无常者。<a id="a-3k"></a>今直难云无有是处。<a id="a-3l"></a>谓法相中无有一法半常半无常者。<a id="a-3m"></a>若共业合下。<a id="a-3n"></a>释第二章门又二。<a id="a-3o"></a>此初牒执非之。<a id="a-3p"></a>何以故下正破。<a id="a-3q"></a>言若空与业合业亦应遍者。<a id="a-3r"></a>谓空体与用合用亦应遍。<a id="a-3s"></a>若空用遍则应遍与物合不得更有离物之空。<a id="a-3t"></a>不应说有合与不合。<a id="a-3u"></a>若言已合共合下。<a id="a-3v"></a>释第三章门又二。<a id="a-3w"></a>此先牒章门非之。<a id="a-3x"></a>何以故下正破。<a id="a-3y"></a>其中有法譬合言先无后有者。<a id="a-3z"></a>谓空之与物先时不合后时方合。<a id="a-40"></a>则是本无今有。<a id="a-41"></a>应是无常。<a id="a-42"></a>然此唯破后合不破前合。<a id="a-43"></a>所以然者。<a id="a-44"></a>前空体与空业用。<a id="a-45"></a>物体与物业用。<a id="a-46"></a>不有则已有则俱时。<a id="a-47"></a>岂可得言先时无合后时方合。<a id="a-48"></a>而浅识者谓空是体有。<a id="a-49"></a>若来时方有空用。<a id="a-4A"></a>物亦如是体移动时方有动用。<a id="a-4B"></a>只此前合亦是本无今有。<a id="a-4C"></a>破则应云无常。<a id="a-4D"></a>只此先无今有。<a id="a-4E"></a>破者即具破于前后二合。<a id="a-4F"></a>正破后双合。<a id="a-4G"></a>旁破前单合。<a id="a-4H"></a>若言虚空在物下。<a id="a-4I"></a>破其后执明空在物中又三。<a id="a-4J"></a>初牒执非之。<a id="a-4K"></a>次正难。<a id="a-4L"></a>后结句。<a id="a-4M"></a>此初牒执非之。<a id="a-4N"></a>何以故下正难又二。<a id="a-4O"></a>初作理责。<a id="a-4P"></a>次作并难。<a id="a-4Q"></a>初又为三。<a id="a-4R"></a>此初正责。<a id="a-4S"></a>若言有器空在器中者。<a id="a-4T"></a>本无器时空在何处。<a id="a-4U"></a>若有住处下。<a id="a-4V"></a>第二难应有多空。<a id="a-4W"></a>未有器时已有一空。<a id="a-4X"></a>后有器时复有一空。<a id="a-4Y"></a>宁非多空。<a id="a-4Z"></a>如其多者下。<a id="a-4a"></a>第三结过。<a id="a-4b"></a>凡结三过。<a id="a-4c"></a>一不得言常。<a id="a-4d"></a>谓先是无器之空今是有器之空。<a id="a-4e"></a>宁得是常。<a id="a-4f"></a>二者不得言一。<a id="a-4g"></a>可解。<a id="a-4h"></a>三者不得言遍。<a id="a-4i"></a>有器时空非无器时空。<a id="a-4j"></a>空宁得遍。<a id="a-4k"></a>若使虚空离空有住下。<a id="a-4l"></a>第二并难。<a id="a-4m"></a>若谓无器时空离有器时空而有住处者。<a id="a-4n"></a>物亦离空而有住处。<a id="a-4o"></a>是故当知下。<a id="a-4p"></a>第三结句可见。<a id="a-4q"></a>若有说言指住下。<a id="a-4r"></a>第八重破空是住处。<a id="a-4s"></a>亦先牒次破。<a id="a-4t"></a>所言指住处者。<a id="a-4u"></a>若言即指一切住处为虚空住处。<a id="a-4v"></a>既有四方。<a id="a-4w"></a>方若异者空应四方随空住处。<a id="a-4x"></a>有法若从因缘下。<a id="a-4y"></a>第二总结举五大住例破可寻。<a id="a-4z"></a>虚空无故非是过去下。<a id="a-50"></a>破外道执中次结同异。<a id="a-51"></a>所言同者。<a id="a-52"></a>涅槃虚空同无三世。<a id="a-53"></a>所言异者涅槃是常虚空是无。<a id="a-54"></a>又三。<a id="a-55"></a>初明空非三世。<a id="a-56"></a>次举兔角亦非。<a id="a-57"></a>是故我说下。<a id="a-58"></a>三结同异。<a id="a-59"></a>善男子我终不与下。<a id="a-5A"></a>明用中第三习解。<a id="a-5B"></a>除惑之用亦言无争之用。<a id="a-5C"></a>何以除惑。<a id="a-5D"></a>已得中道观故能去之。<a id="a-5E"></a>若无此观何由能断。<a id="a-5F"></a>大分为二。<a id="a-5G"></a>先明如来习解已满故不与世争。<a id="a-5H"></a>二明诸菩萨等观解除惑。<a id="a-5I"></a>前文又三。<a id="a-5J"></a>一观解。<a id="a-5K"></a>二论义。<a id="a-5L"></a>三结成不争之用。<a id="a-5M"></a>此即初文。<a id="a-5N"></a>世间智人体中道理双说有无。<a id="a-5O"></a>佛亦如是不违彼说。<a id="a-5P"></a>复是由佛得中道故故与物和。<a id="a-5Q"></a>所以不争。<a id="a-5R"></a>岂非中道观解之用。<a id="a-5S"></a>世间愚人所述乖理不当法相。<a id="a-5T"></a>言有言无违于佛旨如与佛争。<a id="a-5U"></a>况世间人。<a id="a-5V"></a>迦葉菩萨言下。<a id="a-5W"></a>第二论义有四番问答。<a id="a-5X"></a>此初番先问次答。<a id="a-5Y"></a>答中有三。<a id="a-5Z"></a>初唱十法。<a id="a-5a"></a>次列十法。<a id="a-5b"></a>三结不争。<a id="a-5c"></a>倡结二文之中皆有沾字。<a id="a-5d"></a>须作点音。<a id="a-5e"></a>次第二番问答论世智所说有无。<a id="a-5f"></a>问可见。<a id="a-5g"></a>答中定于法体又二。<a id="a-5h"></a>先明有。<a id="a-5i"></a>次明无。<a id="a-5j"></a>次第三番问中二。<a id="a-5k"></a>先正作相违之问。<a id="a-5l"></a>次结佛有颠倒。<a id="a-5m"></a>答中明不相违各有所据。<a id="a-5n"></a>众生之色从烦恼生故色是无。<a id="a-5o"></a>佛色不然故得是有。<a id="a-5p"></a>次第四问答明色常无常相。<a id="a-5q"></a>问含二意。<a id="a-5r"></a>一问云何色阴从烦恼生而是无常。<a id="a-5s"></a>二问云何色不从烦恼生而得是常。<a id="a-5t"></a>答中具明二义。<a id="a-5u"></a>今问中略故但举色从烦恼生是无常一边。<a id="a-5v"></a>佛答有三。<a id="a-5w"></a>一明观与不观为常无常之本。<a id="a-5x"></a>二正明常无常果。<a id="a-5y"></a>三结所属之人。<a id="a-5z"></a>初文又二。<a id="a-60"></a>初总明观与不观。<a id="a-61"></a>次单明观者。<a id="a-62"></a>亦可云先略后广。<a id="a-63"></a>广中唯明一义。<a id="a-64"></a>前文又四。<a id="a-65"></a>此即一明生三漏是所观境。<a id="a-66"></a>智者应当下二出能观人。<a id="a-67"></a>如人将盲下三出不能观者。<a id="a-68"></a>有四种人下。<a id="a-69"></a>第四双举二人。<a id="a-6A"></a>前二如文。<a id="a-6B"></a>第三文中不观之人。<a id="a-6C"></a>人譬三漏。<a id="a-6D"></a>盲譬众生。<a id="a-6E"></a>棘譬恶道。<a id="a-6F"></a>欲明三漏牵诸众生令堕三恶。<a id="a-6G"></a>纵出恶道法身破坏。<a id="a-6H"></a>法身破坏故三身尽坏。<a id="a-6I"></a>四双结两人中有四句。<a id="a-6J"></a>前二即是观不观者。<a id="a-6K"></a>后二即是任业之人。<a id="a-6L"></a>若人能观下。<a id="a-6M"></a>第二单出能观人又二。<a id="a-6N"></a>先单出人。<a id="a-6O"></a>次广明其人又二。<a id="a-6P"></a>初总后别。<a id="a-6Q"></a>总中又二。<a id="a-6R"></a>此初正明观漏。<a id="a-6S"></a>有六句。<a id="a-6T"></a>复作是念下。<a id="a-6U"></a>二明其自能勤修。<a id="a-6V"></a>亦有五句。<a id="a-6W"></a>是故我于下。<a id="a-6X"></a>第二别明观漏亦二。<a id="a-6Y"></a>初正明观漏。<a id="a-6Z"></a>次明能自勤修。<a id="a-6a"></a>前文有三。<a id="a-6b"></a>此初先观因有法譬合。<a id="a-6c"></a>有智之人下。<a id="a-6d"></a>次观果报。<a id="a-6e"></a>观果报已下。<a id="a-6f"></a>三观于轻重。<a id="a-6g"></a>智者若知下。<a id="a-6h"></a>二明自能勤修。<a id="a-6i"></a>亦有法譬合。<a id="a-6j"></a>有人能知烦恼下。<a id="a-6k"></a>二正明常无常果又二。<a id="a-6l"></a>先明不从烦恼生则得常果。<a id="a-6m"></a>次明从烦恼生得无常果。<a id="a-6n"></a>知烦恼烦恼因下。<a id="a-6o"></a>三结所属人又二。<a id="a-6p"></a>先结得常果者即是如来。<a id="a-6q"></a>次明得无常果者是凡夫。<a id="a-6r"></a>世间智者下。<a id="a-6s"></a>第三还结成不争之用。<a id="a-6t"></a>迦葉白佛下。<a id="a-6u"></a>第二明菩萨除惑。<a id="a-6v"></a>即是诸菩萨等习此观解离诸结漏。<a id="a-6w"></a>若无中道力用云何能令惑使俱尽。<a id="a-6x"></a>又四。<a id="a-6y"></a>一观漏体。<a id="a-6z"></a>二观漏因。<a id="a-70"></a>三观漏果。<a id="a-71"></a>四结观智。<a id="a-72"></a>初观漏体有三番问答。<a id="a-73"></a>此初文先问三漏之体。<a id="a-74"></a>佛答中三漏为三。<a id="a-75"></a>初明欲漏又三。<a id="a-76"></a>一出体。<a id="a-77"></a>二引证。<a id="a-78"></a>三结名初出体。<a id="a-79"></a>内恶觉观即内心。<a id="a-7A"></a>因于外缘即是外境。<a id="a-7B"></a>是故我昔下第二引证。<a id="a-7C"></a>此偈出出耀经。<a id="a-7D"></a>佛将阿难共行。<a id="a-7E"></a>见一女人将儿汲水。<a id="a-7F"></a>见一男子遂生染心瞻目不已。<a id="a-7G"></a>因系儿颈内儿井中。<a id="a-7H"></a>乃说偈自责云。<a id="a-7I"></a>欲欲我知汝根本。<a id="a-7J"></a>意以思想生。<a id="a-7K"></a>我不思想汝。<a id="a-7L"></a>则汝不得生。<a id="a-7M"></a>说者或小不同。<a id="a-7N"></a>但明三漏两处不同。<a id="a-7O"></a>前德王品以欲界一切烦恼除无明是欲漏。<a id="a-7P"></a>上二界烦恼除无明是有漏。<a id="a-7Q"></a>总三界无明是无明漏。<a id="a-7R"></a>今文所明以欲界中爱为欲漏。<a id="a-7S"></a>上二界爱为有漏。<a id="a-7T"></a>无明与我见合为无明漏。<a id="a-7U"></a>是故一切下。<a id="a-7V"></a>第三结名。<a id="a-7W"></a>次明有漏中亦三。<a id="a-7X"></a>初出漏体。<a id="a-7Y"></a>次简异欲漏。<a id="a-7Z"></a>三结名。<a id="a-7a"></a>次明无明漏中又二。<a id="a-7b"></a>初出体。<a id="a-7c"></a>次明能生诸漏。<a id="a-7d"></a>此初一行余出体。<a id="a-7e"></a>从无明即一切下。<a id="a-7f"></a>第二明能生诸漏。<a id="a-7g"></a>文有三。<a id="a-7h"></a>倡释结。<a id="a-7i"></a>迦葉言如来下。<a id="a-7j"></a>第二番问答。<a id="a-7k"></a>先问何以异说。<a id="a-7l"></a>如是二法下佛答有三。<a id="a-7m"></a>初倡两章门。<a id="a-7n"></a>一互因果。<a id="a-7o"></a>二互增长。<a id="a-7p"></a>不善思惟下。<a id="a-7q"></a>第二释章门。<a id="a-7r"></a>先释互为因果。<a id="a-7s"></a>其能生长下释增长。<a id="a-7t"></a>如子生牙下第三譬结。<a id="a-7u"></a>迦葉白佛下。<a id="a-7v"></a>第三番问答。<a id="a-7w"></a>问意言佛前说第三漏云是无明。<a id="a-7x"></a>今复云何从无明生。<a id="a-7y"></a>佛言如我所说下。<a id="a-7z"></a>佛答又三。<a id="a-80"></a>先倡有两无明。<a id="a-81"></a>若说无明下。<a id="a-82"></a>第二释两无明又二。<a id="a-83"></a>先明无明漏是内无明。<a id="a-84"></a>次解从生是外漏内心不了。<a id="a-85"></a>是一无明而外复生烦恼是外无明。<a id="a-86"></a>若说无明漏下。<a id="a-87"></a>第三结两果。<a id="a-88"></a>言无明漏名无始终者。<a id="a-89"></a>谓得无始无终果。<a id="a-8A"></a>十二因缘无明最初。<a id="a-8B"></a>而能生于行识等果。<a id="a-8C"></a>如是因缘三世轮转名无始终。<a id="a-8D"></a>若得中观能焦因缘成有始终。<a id="a-8E"></a>翻彼生死归涅槃终。<a id="a-8F"></a>从无明生阴入等者。<a id="a-8G"></a>谓从无明生于诸漏亦招阴果。<a id="a-8H"></a>迦葉白佛下。<a id="a-8I"></a>第二观漏因有两番问答。<a id="a-8J"></a>此即初问。<a id="a-8K"></a>智者当观下。<a id="a-8L"></a>佛答有四。<a id="a-8M"></a>此初明外因。<a id="a-8N"></a>何缘转下作中下。<a id="a-8O"></a>第二明内因。<a id="a-8P"></a>菩萨作是观时下。<a id="a-8Q"></a>第三明为观得道。<a id="a-8R"></a>是故我于下。<a id="a-8S"></a>第四引证。<a id="a-8T"></a>迦葉言众生一身下。<a id="a-8U"></a>次番问答。<a id="a-8V"></a>初问。<a id="a-8W"></a>次如一器中下佛答。<a id="a-8X"></a>先譬次合。<a id="a-8Y"></a>初譬中言如一器者譬一神明。<a id="a-8Z"></a>有种种子者譬成就诸惑。<a id="a-8a"></a>得雨各生者。<a id="a-8b"></a>谓得取相各自相生。<a id="a-8c"></a>若取好相生贪。<a id="a-8d"></a>取恶相生嗔。<a id="a-8e"></a>次合譬云。<a id="a-8f"></a>爱因缘故生烦恼者。<a id="a-8g"></a>还复取相名之为爱。<a id="a-8h"></a>或复说爱未必明取相。<a id="a-8i"></a>迦葉言下。<a id="a-8j"></a>第三观漏果亦两问答。<a id="a-8k"></a>此初问答中又二。<a id="a-8l"></a>先明报果。<a id="a-8m"></a>次明习果。<a id="a-8n"></a>就报果中有三种苦及三无常者二解。<a id="a-8o"></a>一云。<a id="a-8p"></a>三苦即苦苦行苦坏苦。<a id="a-8q"></a>三无常者一生灭二流动三大期。<a id="a-8r"></a>二云。<a id="a-8s"></a>此谓三界为三苦。<a id="a-8t"></a>三无常者即是三界皆无常也。<a id="a-8u"></a>迦葉言佛有无漏下。<a id="a-8v"></a>第二番简无漏果报。<a id="a-8w"></a>问中有二。<a id="a-8x"></a>初略次广初略问又三。<a id="a-8y"></a>一倡有无漏果。<a id="a-8z"></a>二明智者断果。<a id="a-90"></a>三问断无漏果不。<a id="a-91"></a>诸得道人下。<a id="a-92"></a>第二广问亦三。<a id="a-93"></a>此初倡有无漏之果。<a id="a-94"></a>如其智者下。<a id="a-95"></a>第二明云何言断。<a id="a-96"></a>如其断者下。<a id="a-97"></a>第三问云何言有。<a id="a-98"></a>问意云。<a id="a-99"></a>有有漏果复有无漏果。<a id="a-9A"></a>圣人若当断无漏果者。<a id="a-9B"></a>云何能得圣人果报。<a id="a-9C"></a>然佛答有二意。<a id="a-9D"></a>一云当体为言。<a id="a-9E"></a>即无漏无有果报。<a id="a-9F"></a>今言有者是因中说果。<a id="a-9G"></a>佛答有三。<a id="a-9H"></a>初举因果互说。<a id="a-9I"></a>次明无漏无果。<a id="a-9J"></a>三明无烦恼果。<a id="a-9K"></a>前文三句。<a id="a-9L"></a>初倡如来有两种说。<a id="a-9M"></a>如世间人下。<a id="a-9N"></a>第二明世人之说。<a id="a-9O"></a>我亦如是下。<a id="a-9P"></a>第三出如来之说。<a id="a-9Q"></a>言身从心至梵天边者。<a id="a-9R"></a>是因中说果。<a id="a-9S"></a>谓色界为身初禅之定为心。<a id="a-9T"></a>定是意业所以名心。<a id="a-9U"></a>所以常谓色界为心。<a id="a-9V"></a>生身是为定心。<a id="a-9W"></a>心实非身。<a id="a-9X"></a>但能得身故名为身。<a id="a-9Y"></a>即是因中说果果中说因。<a id="a-9Z"></a>可见。<a id="a-9a"></a>一切圣人下。<a id="a-9b"></a>第二明无漏无果。<a id="a-9c"></a>果谓三界中但以漏业得报。<a id="a-9d"></a>故云无无漏果。<a id="a-9e"></a>下句复云无漏果者。<a id="a-9f"></a>此是因中说果。<a id="a-9g"></a>因此无漏能得佛果。<a id="a-9h"></a>因实非果。<a id="a-9i"></a>能得果故名因为果。<a id="a-9j"></a>有智之人下。<a id="a-9k"></a>第三明无烦恼果又二。<a id="a-9l"></a>初明断惑。<a id="a-9m"></a>次智者下明修道。<a id="a-9n"></a>圣道者下第四结观智。</p>
 </body>
</html>