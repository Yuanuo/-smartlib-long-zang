<!doctype html>
<html id="z3IBWdO1P1" data-ver="1217">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十二上</h1>
  <h2 id="a2">德王品之二</h2>
  <p id="a3">起卷德王问。<a id="a-4"></a>若犯重下第二明违因。<a id="a-5"></a>于中为三。<a id="a-6"></a>谓问答领解。<a id="a-7"></a>冶城为六问。<a id="a-8"></a>开善为五问。<a id="a-9"></a>只是三意。<a id="a-A"></a>初两问四罪。<a id="a-B"></a>次两问一阐提。<a id="a-C"></a>三一问不定。<a id="a-D"></a>初问四罪者。<a id="a-E"></a>若有佛性不应堕地狱。<a id="a-F"></a>如其退落佛性不持。<a id="a-G"></a>第二问。<a id="a-H"></a>若有佛性。<a id="a-I"></a>云何复言无常乐我净。<a id="a-J"></a>若无四德岂有佛性。<a id="a-K"></a>第三问。<a id="a-L"></a>阐提断善应断佛性。<a id="a-M"></a>第四问。<a id="a-N"></a>不断佛性何名阐提。<a id="a-O"></a>第五问。<a id="a-P"></a>四罪与阐提等不定还生善根。<a id="a-Q"></a>涅槃不定还成凡夫。<a id="a-R"></a>难文小广。<a id="a-S"></a>入涅槃已若还出者。<a id="a-T"></a>圣还成凡。<a id="a-U"></a>若尔佛无四德。<a id="a-V"></a>若不尔者阐提亦无成佛之义。<a id="a-W"></a>前难令涅槃无常。<a id="a-X"></a>佛答非无常。<a id="a-Y"></a>此中作不定难。<a id="a-Z"></a>一切不定则一切无常。<a id="a-a"></a>则涅槃亦是一切之限亦应无常。<a id="a-b"></a>此难难一切人悉令皆转(云云)。<a id="a-c"></a>佛答为两。<a id="a-d"></a>先叹问。<a id="a-e"></a>次答问。<a id="a-f"></a>初叹问为四。<a id="a-g"></a>一叹现德。<a id="a-h"></a>二叹往因。<a id="a-i"></a>三叹所问超逾人天。<a id="a-j"></a>四诫听许说。<a id="a-k"></a>如文。<a id="a-l"></a>善男子一阐提下。<a id="a-m"></a>正答为三。<a id="a-n"></a>一答第五不定问。<a id="a-o"></a>第二答第三断善问。<a id="a-p"></a>即兼答第一第二罪人问。<a id="a-q"></a>第三重答第五不定问。<a id="a-r"></a>兼答第四问。<a id="a-s"></a>初答第五中三。<a id="a-t"></a>先标。<a id="a-u"></a>次答。<a id="a-v"></a>三结。<a id="a-w"></a>从如汝所言下。<a id="a-x"></a>第二正答第三有三番。<a id="a-y"></a>一约内外。<a id="a-z"></a>二约漏无漏。<a id="a-10"></a>三约常无常。<a id="a-11"></a>佛性中道。<a id="a-12"></a>非此二边故不可断。<a id="a-13"></a>人天是善。<a id="a-14"></a>三涂是恶。<a id="a-15"></a>凡法为外。<a id="a-16"></a>圣法为内。<a id="a-17"></a>世间是漏。<a id="a-18"></a>出世无漏。<a id="a-19"></a>有为无常。<a id="a-1A"></a>无为是常。<a id="a-1B"></a>佛性悉非此之两边。<a id="a-1C"></a>故不可断。<a id="a-1D"></a>若是断者下。<a id="a-1E"></a>兼答第一第二罪人问。<a id="a-1F"></a>彼虽作罪终不断性。<a id="a-1G"></a>明罪不定。<a id="a-1H"></a>以不定故得三菩提。<a id="a-1I"></a>本取断已名一阐提。<a id="a-1J"></a>性非已得云何可断。<a id="a-1K"></a>既非定有岂能遮堕。<a id="a-1L"></a>答第一问。<a id="a-1M"></a>若非定有遣第二问。<a id="a-1N"></a>又断已得方名阐提。<a id="a-1O"></a>今性非已得亦遣第四问。<a id="a-1P"></a>犯四重下。<a id="a-1Q"></a>第三重答第五问为三。<a id="a-1R"></a>初泛明不定。<a id="a-1S"></a>二广明不定。<a id="a-1T"></a>三结不定。<a id="a-1U"></a>初文又四。<a id="a-1V"></a>一明恶人不定。<a id="a-1W"></a>二明诸法不定。<a id="a-1X"></a>三明善人不定。<a id="a-1Y"></a>四明如来不定。<a id="a-1Z"></a>此即恶人不定也。<a id="a-1a"></a>色与色相下第二明诸法不定。<a id="a-1b"></a>有法譬初法如文。<a id="a-1c"></a>次譬中凡三譬三合如文。<a id="a-1d"></a>而言亦有定相谓常乐我净者。<a id="a-1e"></a>为其前难不定云如来入已亦应出圣成凡即无常乐。<a id="a-1f"></a>今答不尔。<a id="a-1g"></a>无定之中亦有定相。<a id="a-1h"></a>谓如来常乐我净。<a id="a-1i"></a>故言亦有定相。<a id="a-1j"></a>须陀洹下第三明善人不定。<a id="a-1k"></a>如来今于下第四明如来不定。<a id="a-1l"></a>方便道中如来不定。<a id="a-1m"></a>法身本地定不为凡是名为定。<a id="a-1n"></a>二端不可得烧者。<a id="a-1o"></a>两解。<a id="a-1p"></a>一云衬身譬本地。<a id="a-1q"></a>在外譬迹应。<a id="a-1r"></a>此二不灭。<a id="a-1s"></a>二云衬身譬佛智观机。<a id="a-1t"></a>在外譬神通应物。<a id="a-1u"></a>物机无穷故神通不尽。<a id="a-1v"></a>是故不烧。<a id="a-1w"></a>衬音者非应言亲音。<a id="a-1x"></a>此衣在里名为衬衣。<a id="a-1y"></a>善男子当知如来下。<a id="a-1z"></a>第二广明不定。<a id="a-20"></a>旧解诸句。<a id="a-21"></a>作一存一亡。<a id="a-22"></a>非鬼至亡法身。<a id="a-23"></a>非非鬼至存应身。<a id="a-24"></a>今谓法应两分还是定义岂是不定。<a id="a-25"></a>兴皇云。<a id="a-26"></a>非鬼法身不定。<a id="a-27"></a>法身则亡非亡。<a id="a-28"></a>非非鬼应身不定。<a id="a-29"></a>应身则存非存。<a id="a-2A"></a>存非存能鬼能非鬼。<a id="a-2B"></a>亡非亡能非鬼能鬼。<a id="a-2C"></a>今谓皆未免定。<a id="a-2D"></a>何者鬼定能非鬼。<a id="a-2E"></a>非鬼定能鬼。<a id="a-2F"></a>虽言不定亦名为定。<a id="a-2G"></a>今明鬼即非鬼。<a id="a-2H"></a>亦即非鬼非非鬼。<a id="a-2I"></a>非鬼即鬼。<a id="a-2J"></a>亦即非鬼非非鬼。<a id="a-2K"></a>非鬼非非鬼亦即鬼非鬼。<a id="a-2L"></a>是一即三是三即一。<a id="a-2M"></a>无一无三一三不定。<a id="a-2N"></a>斯则真不定义。<a id="a-2O"></a>余句例然。<a id="a-2P"></a>今先唱章门。<a id="a-2Q"></a>次解释。<a id="a-2R"></a>凡二十章门。<a id="a-2S"></a>但解十六不释四门。<a id="a-2T"></a>于第九短非短门中。<a id="a-2U"></a>云现三尺身者。<a id="a-2V"></a>河西云。<a id="a-2W"></a>其家无儿。<a id="a-2X"></a>产一子长三尺而死。<a id="a-2Y"></a>父母悲苦失性。<a id="a-2Z"></a>佛现儿像。<a id="a-2a"></a>父母见子还得本心。<a id="a-2b"></a>谓儿言。<a id="a-2c"></a>我言汝死汝何处来。<a id="a-2d"></a>答言从死处来。<a id="a-2e"></a>因缘暂会。<a id="a-2f"></a>身属众缘。<a id="a-2g"></a>四大假合。<a id="a-2h"></a>遍观众缘。<a id="a-2i"></a>何者是身种种说法。<a id="a-2j"></a>惑心即断。<a id="a-2k"></a>便现三尺佛身光明色相。<a id="a-2l"></a>长者得阿那含。<a id="a-2m"></a>非漏非无漏是第十六章而最在后释。<a id="a-2n"></a>何故尔。<a id="a-2o"></a>佛欲广释此章。<a id="a-2p"></a>故留在后。<a id="a-2q"></a>又私谓诸门之中。<a id="a-2r"></a>若漏无漏凡夫闻之多易解故。<a id="a-2s"></a>又二。<a id="a-2t"></a>初明非有漏。<a id="a-2u"></a>其文极广。<a id="a-2v"></a>后明非无漏其文甚少。<a id="a-2w"></a>广略相望亦应可见。<a id="a-2x"></a>初非有漏文为二。<a id="a-2y"></a>先明三漏。<a id="a-2z"></a>后明七漏。<a id="a-30"></a>问何不取三界烦恼为三漏。<a id="a-31"></a>而取色无色为有漏。<a id="a-32"></a>通取无明为无明漏。<a id="a-33"></a>答佛说无定。<a id="a-34"></a>或转三漏以为四流。<a id="a-35"></a>然作三漏者欲重故独为。<a id="a-36"></a>一色无色小轻故合为一。<a id="a-37"></a>无明是根本通共为一。<a id="a-38"></a>但数家称为漏落生死。<a id="a-39"></a>论家称为漏失道理。<a id="a-3A"></a>今经意者只是烦恼则名为漏。<a id="a-3B"></a>复次一切凡夫下。<a id="a-3C"></a>第二明七漏。<a id="a-3D"></a>一见。<a id="a-3E"></a>二思惟。<a id="a-3F"></a>三根四恶。<a id="a-3G"></a>五亲近。<a id="a-3H"></a>六受。<a id="a-3I"></a>七念。<a id="a-3J"></a>前两是漏体。<a id="a-3K"></a>后五是漏缘。<a id="a-3L"></a>见是利使。<a id="a-3M"></a>思是钝使。<a id="a-3N"></a>根是内五根。<a id="a-3O"></a>恶是外恶法。<a id="a-3P"></a>近是恶人。<a id="a-3Q"></a>受是受取色欲等法。<a id="a-3R"></a>念是昼夜念念不断。<a id="a-3S"></a>今文无思漏。<a id="a-3T"></a>又恶漏作离漏名。<a id="a-3U"></a>能离是道。<a id="a-3V"></a>所离是恶。<a id="a-3W"></a>初解见漏中应具十使。<a id="a-3X"></a>但举疑见者。<a id="a-3Y"></a>欲明贪嗔痴慢四使通于见思五见及疑。<a id="a-3Z"></a>但在见谛思惟门中。<a id="a-3a"></a>则为慢摄。<a id="a-3b"></a>文又二。<a id="a-3c"></a>先广明疑心。<a id="a-3d"></a>后别明见使。<a id="a-3e"></a>疑乃非见。<a id="a-3f"></a>但疑见相关故言疑见。<a id="a-3g"></a>生六种心者具列诸见。<a id="a-3h"></a>庄严云。<a id="a-3i"></a>只是五见开边为断常故言六。<a id="a-3j"></a>开善云。<a id="a-3k"></a>决定有我。<a id="a-3l"></a>决定无我。<a id="a-3m"></a>未是六数。<a id="a-3n"></a>但总唱决定。<a id="a-3o"></a>从我见我一下即是六数。<a id="a-3p"></a>一我见我。<a id="a-3q"></a>二我见无我。<a id="a-3r"></a>三无我见我。<a id="a-3s"></a>四我作。<a id="a-3t"></a>五我受。<a id="a-3u"></a>六我知。<a id="a-3v"></a>所言六者。<a id="a-3w"></a>一于假我计有真我。<a id="a-3x"></a>故言我见我。<a id="a-3y"></a>二于假我上计无此我。<a id="a-3z"></a>故言我见无我。<a id="a-40"></a>三于阴身上计有真我。<a id="a-41"></a>故言无我见我。<a id="a-42"></a>我作下三种。<a id="a-43"></a>即十六知见中三。<a id="a-44"></a>河西以决定有无为二。<a id="a-45"></a>我见我者。<a id="a-46"></a>本计有我。<a id="a-47"></a>入定之时见妙光明。<a id="a-48"></a>犹如日月。<a id="a-49"></a>即以所见证定有我。<a id="a-4A"></a>故言我见我。<a id="a-4B"></a>我见无我者。<a id="a-4C"></a>计现有我过未无我。<a id="a-4D"></a>即断见外道。<a id="a-4E"></a>无我见我。<a id="a-4F"></a>谓诸有情悉无有我。<a id="a-4G"></a>离五阴外别见有我。<a id="a-4H"></a>如麻麦等。<a id="a-4I"></a>我作我受者。<a id="a-4J"></a>谓始终常有。<a id="a-4K"></a>即是常见。<a id="a-4L"></a>谓我能作因。<a id="a-4M"></a>我能受果。<a id="a-4N"></a>及以能知。<a id="a-4O"></a>从凡夫不能善摄下。<a id="a-4P"></a>三释根漏又三。<a id="a-4Q"></a>一明凡夫因根起漏。<a id="a-4R"></a>二明菩萨不尔。<a id="a-4S"></a>三结如来无漏。<a id="a-4T"></a>凡夫如文。<a id="a-4U"></a>菩萨下二明虽复因根不起诸漏。<a id="a-4V"></a>行苦者二解。<a id="a-4W"></a>一云。<a id="a-4X"></a>即三苦中之行苦。<a id="a-4Y"></a>此若最通二云。<a id="a-4Z"></a>行是无常苦但是报。<a id="a-4a"></a>不得为一。<a id="a-4b"></a>言二十五里者譬二十五有。<a id="a-4c"></a>钵譬色心。<a id="a-4d"></a>油譬于戒。<a id="a-4e"></a>不弃一滴譬不犯一戒。<a id="a-4f"></a>王譬佛。<a id="a-4g"></a>臣譬行人。<a id="a-4h"></a>拔刀在后譬于无常。<a id="a-4i"></a>如来拔出下。<a id="a-4j"></a>第三结如来无漏也。<a id="a-4k"></a>复有离漏下。<a id="a-4l"></a>第四释恶漏。<a id="a-4m"></a>当体名恶。<a id="a-4n"></a>从治道名离。<a id="a-4o"></a>又二。<a id="a-4p"></a>先明能离之道。<a id="a-4q"></a>后明所离之恶。<a id="a-4r"></a>初又二。<a id="a-4s"></a>先明菩萨修行。<a id="a-4t"></a>后引昔证今。<a id="a-4u"></a>初文有五种法师。<a id="a-4v"></a>而言一经于耳七劫不堕者。<a id="a-4w"></a>前名字功德品云。<a id="a-4x"></a>若闻常住二字生生不堕者。<a id="a-4y"></a>闻有多种。<a id="a-4z"></a>若深能思惟如说行者即生生不堕。<a id="a-50"></a>若不能深思惟行者只得少益。<a id="a-51"></a>八魔者。<a id="a-52"></a>旧云。<a id="a-53"></a>无常等四各有其因。<a id="a-54"></a>是为八魔。<a id="a-55"></a>又一解。<a id="a-56"></a>烦恼等四及无常等四为八。<a id="a-57"></a>善男子我念过去下。<a id="a-58"></a>第二引昔证今。<a id="a-59"></a>于中有偈。<a id="a-5A"></a>旧解。<a id="a-5B"></a>上半明果下半辨因。<a id="a-5C"></a>证涅槃是果。<a id="a-5D"></a>至心听是因。<a id="a-5E"></a>果中有得离二事。<a id="a-5F"></a>证涅槃是得。<a id="a-5G"></a>永断是离。<a id="a-5H"></a>因亦有二。<a id="a-5I"></a>至心是修行。<a id="a-5J"></a>无量乐是得果。<a id="a-5K"></a>言得乐果者。<a id="a-5L"></a>非常乐果。<a id="a-5M"></a>乃是行因得因中之乐果。<a id="a-5N"></a>有人评之。<a id="a-5O"></a>比太近局全无所以。<a id="a-5P"></a>若只有此事何能卖身。<a id="a-5Q"></a>复云何闻此而得成佛。<a id="a-5R"></a>观师云。<a id="a-5S"></a>偈意无量不可得尽。<a id="a-5T"></a>所该甚广义味无竭。<a id="a-5U"></a>且出十义。<a id="a-5V"></a>一三宝。<a id="a-5W"></a>二四谛。<a id="a-5X"></a>三三德。<a id="a-5Y"></a>四四德。<a id="a-5Z"></a>五生不生等四句。<a id="a-5a"></a>六本有今无偈。<a id="a-5b"></a>七雪山偈。<a id="a-5c"></a>八四悉檀意。<a id="a-5d"></a>九中论偈。<a id="a-5e"></a>十四种佛性。<a id="a-5f"></a>所言偈含三宝者。<a id="a-5g"></a>只如来证涅槃。<a id="a-5h"></a>此一句。<a id="a-5i"></a>即是佛法三宝。<a id="a-5j"></a>能证之人是如来。<a id="a-5k"></a>即是佛宝。<a id="a-5l"></a>所证之法是涅槃。<a id="a-5m"></a>即名法宝。<a id="a-5n"></a>永断一句只是助语。<a id="a-5o"></a>若能至心即是僧宝。<a id="a-5p"></a>能至心听即是秉行之众。<a id="a-5q"></a>岂非僧宝。<a id="a-5r"></a>但此一句亦得两望。<a id="a-5s"></a>至心亦得是法宝。<a id="a-5t"></a>至期何处即是听法。<a id="a-5u"></a>今且属僧。<a id="a-5v"></a>得无量乐亦是助句。<a id="a-5w"></a>明三宝者只是两句。<a id="a-5x"></a>且置两句。<a id="a-5y"></a>言四谛者。<a id="a-5z"></a>不取谛义但取行证。<a id="a-60"></a>证此法者佛证涅槃。<a id="a-61"></a>即是证灭。<a id="a-62"></a>何故知尔。<a id="a-63"></a>涅槃翻灭岂非灭谛。<a id="a-64"></a>永断于生死。<a id="a-65"></a>即是除集集是烦恼及以结业。<a id="a-66"></a>今生死亦是烦恼及以结业。<a id="a-67"></a>若能至心听。<a id="a-68"></a>即是道谛。<a id="a-69"></a>由至心听故即证道。<a id="a-6A"></a>常得无量乐即是苦谛。<a id="a-6B"></a>何以故。<a id="a-6C"></a>苦果既遣便获乐报。<a id="a-6D"></a>三三德者。<a id="a-6E"></a>即是摩醯首罗三目。<a id="a-6F"></a>亦是伊字三点。<a id="a-6G"></a>如来证涅槃。<a id="a-6H"></a>即法身德。<a id="a-6I"></a>永断于生死。<a id="a-6J"></a>即解脱德。<a id="a-6K"></a>至心听。<a id="a-6L"></a>即般若德。<a id="a-6M"></a>更须一一释之。<a id="a-6N"></a>四依品中明三德者。<a id="a-6O"></a>一法身。<a id="a-6P"></a>二解脱。<a id="a-6Q"></a>三般若。<a id="a-6R"></a>四相品中不尔。<a id="a-6S"></a>一者涅槃。<a id="a-6T"></a>二者解脱。<a id="a-6U"></a>三者般若。<a id="a-6V"></a>即取涅槃代法身。<a id="a-6W"></a>今此中既云涅槃者岂非法身。<a id="a-6X"></a>永断生死是解脱者。<a id="a-6Y"></a>有生死即有累不脱。<a id="a-6Z"></a>今既断除。<a id="a-6a"></a>即是无累宁非解脱。<a id="a-6b"></a>至心听即是般若者。<a id="a-6c"></a>由听法故能生智慧。<a id="a-6d"></a>智慧既生宁非般若。<a id="a-6e"></a>不至心者容可不生。<a id="a-6f"></a>今既至心听即能生智。<a id="a-6g"></a>复得法乐自娱。<a id="a-6h"></a>非复世间之乐。<a id="a-6i"></a>言四德者。<a id="a-6j"></a>即常乐我净。<a id="a-6k"></a>如来证涅槃即常德。<a id="a-6l"></a>问为将如来为常。<a id="a-6m"></a>涅槃为常。<a id="a-6n"></a>今明人法皆常。<a id="a-6o"></a>故前文云。<a id="a-6p"></a>以法常故。<a id="a-6q"></a>人亦是常。<a id="a-6r"></a>永断即净德。<a id="a-6s"></a>生死是可恶不净充盈。<a id="a-6t"></a>既除不净便得净法。<a id="a-6u"></a>岂非净德。<a id="a-6v"></a>至心听即我德。<a id="a-6w"></a>由我能听。<a id="a-6x"></a>无我谁听。<a id="a-6y"></a>常得无量乐自是乐德。<a id="a-6z"></a>亦云复是重明常德。<a id="a-70"></a>生不生等四句者。<a id="a-71"></a>前已委悉解竟。<a id="a-72"></a>今不复释(云云)应本有今无偈者。<a id="a-73"></a>如来证涅槃。<a id="a-74"></a>即本无今有。<a id="a-75"></a>未证涅槃。<a id="a-76"></a>即是本无。<a id="a-77"></a>今既证竟。<a id="a-78"></a>即是今有。<a id="a-79"></a>永断生死。<a id="a-7A"></a>即是本有今无。<a id="a-7B"></a>如来未断生死之时。<a id="a-7C"></a>由有烦恼。<a id="a-7D"></a>即本有义。<a id="a-7E"></a>既证法身无复烦恼。<a id="a-7F"></a>岂非今无。<a id="a-7G"></a>下之两句不可分张。<a id="a-7H"></a>只此三世是无有是处。<a id="a-7I"></a>故直合是三世有法无有是处。<a id="a-7J"></a>何者是三世法耶。<a id="a-7K"></a>只证此法涅槃常果。<a id="a-7L"></a>即是三世无有是处。<a id="a-7M"></a>雪山偈者。<a id="a-7N"></a>文小交加须善分别。<a id="a-7O"></a>上半不应此中文义。<a id="a-7P"></a>但取下半。<a id="a-7Q"></a>而复不全应。<a id="a-7R"></a>今四句但应今两句。<a id="a-7S"></a>生灭灭已。<a id="a-7T"></a>即是永断于生死。<a id="a-7U"></a>寂灭为乐。<a id="a-7V"></a>即是常得无量乐。<a id="a-7W"></a>此两偈相望互有所无。<a id="a-7X"></a>此偈望彼。<a id="a-7Y"></a>即无诸行无常是生灭法。<a id="a-7Z"></a>彼偈望此。<a id="a-7a"></a>即无如来证涅槃。<a id="a-7b"></a>若能至心听。<a id="a-7c"></a>亦应四悉。<a id="a-7d"></a>如来证涅槃。<a id="a-7e"></a>即第一义。<a id="a-7f"></a>有时说涅槃为第一义。<a id="a-7g"></a>永断于生死即对治。<a id="a-7h"></a>论中云。<a id="a-7i"></a>以三观治三漏。<a id="a-7j"></a>今正断生死岂非对治。<a id="a-7k"></a>若能至心听。<a id="a-7l"></a>即是世界。<a id="a-7m"></a>世界之中。<a id="a-7n"></a>或言有我或言无我。<a id="a-7o"></a>皆当至心领受此我无我。<a id="a-7p"></a>常得无量乐即各各为人。<a id="a-7q"></a>论中云。<a id="a-7r"></a>一法分为两种说之。<a id="a-7s"></a>为计我者即说无我。<a id="a-7t"></a>计无我者即说有我。<a id="a-7u"></a>着苦说乐执乐说苦。<a id="a-7v"></a>今此为除计无常苦者故。<a id="a-7w"></a>明常乐等法。<a id="a-7x"></a>中论偈者。<a id="a-7y"></a>因缘所生法。<a id="a-7z"></a>即如来证涅槃。<a id="a-80"></a>涅槃只是因缘之法。<a id="a-81"></a>若非因缘即成性义。<a id="a-82"></a>我说即是空是永断生死。<a id="a-83"></a>既断生死故得是空。<a id="a-84"></a>亦名为假名者。<a id="a-85"></a>即是至心听。<a id="a-86"></a>若有假我方能听受。<a id="a-87"></a>亦是中道义。<a id="a-88"></a>即是常得无量乐。<a id="a-89"></a>中道即是非有非无。<a id="a-8A"></a>亦是非常非无常。<a id="a-8B"></a>结之为常。<a id="a-8C"></a>无苦无乐结为大乐。<a id="a-8D"></a>今此常乐。<a id="a-8E"></a>即是中道之常乐也。<a id="a-8F"></a>四种佛性者。<a id="a-8G"></a>除正因性。<a id="a-8H"></a>但取果果因因四缘佛性。<a id="a-8I"></a>如来证涅槃即是果果性。<a id="a-8J"></a>故下文云。<a id="a-8K"></a>果果者。<a id="a-8L"></a>谓大涅槃。<a id="a-8M"></a>永断生死即因因性。<a id="a-8N"></a>下文云。<a id="a-8O"></a>因因者。<a id="a-8P"></a>十二因缘所生之法。<a id="a-8Q"></a>亦断十二因缘烦恼尽者生观智解。<a id="a-8R"></a>岂非因因。<a id="a-8S"></a>至心听者。<a id="a-8T"></a>即了因性。<a id="a-8U"></a>三十七品六度四等。<a id="a-8V"></a>并是了因。<a id="a-8W"></a>常得无量乐是菩提果。<a id="a-8X"></a>以常乐故岂非果性。<a id="a-8Y"></a>观师云。<a id="a-8Z"></a>聊尔思惟即便得此十科大义。<a id="a-8a"></a>是故当知。<a id="a-8b"></a>其理无量非可述尽。<a id="a-8c"></a>前梵行中言痛。<a id="a-8d"></a>此中云不痛。<a id="a-8e"></a>旧解云。<a id="a-8f"></a>只是浅深(云云)。<a id="a-8g"></a>次明所离之恶。<a id="a-8h"></a>谓恶象恶马诸恶兽等能害人者。<a id="a-8i"></a>能生恶念动身口恶。<a id="a-8j"></a>恶城恶舍无情之物。<a id="a-8k"></a>何能为恶。<a id="a-8l"></a>如在边城持弓执箭警柝遏道。<a id="a-8m"></a>岂不生人杀害心耶。<a id="a-8n"></a>恶舍亦尔。<a id="a-8o"></a>此是恶缘。<a id="a-8p"></a>恶知识者。<a id="a-8q"></a>甘谈诈媚巧言令色。<a id="a-8r"></a>牵人作恶是故须离。<a id="a-8s"></a>次释第五亲近漏如文。<a id="a-8t"></a>复次一切凡夫下。<a id="a-8u"></a>第六释受漏。<a id="a-8v"></a>文云。<a id="a-8w"></a>觉觉即受也。<a id="a-8x"></a>圣行品云。<a id="a-8y"></a>受为觉相。<a id="a-8z"></a>因三受后起三烦恼。<a id="a-90"></a>故名受漏。<a id="a-91"></a>其中复释沙门等名。<a id="a-92"></a>皆有多义不可定执。<a id="a-93"></a>此中六难与上纯陀有异。<a id="a-94"></a>上以檀为难。<a id="a-95"></a>哀叹品以罗汉果为难。<a id="a-96"></a>此中以怖心为难。<a id="a-97"></a>何故三处辨难。<a id="a-98"></a>而五同一异。<a id="a-99"></a>纯陀品对俗故云最后檀难。<a id="a-9A"></a>哀叹对道故罗汉难。<a id="a-9B"></a>此中通对著有凡夫故怖心难。</p>
  <p data-pb></p>
  <h2 id="a9C">德王品之三</h2>
  <p id="a9D">卷释第七念漏。<a id="a-9E"></a>又二。<a id="a-9F"></a>先明漏相。<a id="a-9G"></a>次明菩萨无漏。<a id="a-9H"></a>能断念漏。<a id="a-9I"></a>行心邪念为漏。<a id="a-9J"></a>理应具三受中生念漏。<a id="a-9K"></a>今偏据苦中生念漏起贪嗔等过。<a id="a-9L"></a>菩萨下。<a id="a-9M"></a>第二明菩萨无漏又三。<a id="a-9N"></a>法譬结。<a id="a-9O"></a>初少许法说。<a id="a-9P"></a>正明菩萨思惟能断念漏。<a id="a-9Q"></a>凡夫愚人不能思惟令其漏灭。<a id="a-9R"></a>从譬如有王下。<a id="a-9S"></a>第二譬说。<a id="a-9T"></a>为二。<a id="a-9U"></a>先譬次合。<a id="a-9V"></a>初譬者。<a id="a-9W"></a>说之不同。<a id="a-9X"></a>或七八九。<a id="a-9Y"></a>望下合文应是八譬。<a id="a-9Z"></a>一四蛇。<a id="a-9a"></a>二五旃陀罗。<a id="a-9b"></a>三诈亲。<a id="a-9c"></a>四聚落。<a id="a-9d"></a>五六贼。<a id="a-9e"></a>六大河。<a id="a-9f"></a>七草筏。<a id="a-9g"></a>八到岸。<a id="a-9h"></a>束八为三。<a id="a-9i"></a>初六譬道缘。<a id="a-9j"></a>次一譬修道。<a id="a-9k"></a>后一譬得果。<a id="a-9l"></a>初言王者三解。<a id="a-9m"></a>一云。<a id="a-9n"></a>佛说众生身中四大。<a id="a-9o"></a>二云。<a id="a-9p"></a>无明能构众生四大之身。<a id="a-9q"></a>三云。<a id="a-9r"></a>此经诠众生四大。<a id="a-9s"></a>各相违害譬之如蛇。<a id="a-9t"></a>箧譬一身。<a id="a-9u"></a>养食譬摩洗。<a id="a-9v"></a>准法者。<a id="a-9w"></a>依所作恶品有轻重。<a id="a-9x"></a>戮之都市者。<a id="a-9y"></a>断善根绝慧命。<a id="a-9z"></a>其事显然故云都市。<a id="a-A0"></a>切令者。<a id="a-A1"></a>敦恶莫作诫善奉行。<a id="a-A2"></a>逃走者。<a id="a-A3"></a>若得真解彰显而去。<a id="a-A4"></a>今初伏惑故言逃走。<a id="a-A5"></a>次王时复遣下。<a id="a-A6"></a>五旃陀罗用譬五阴。<a id="a-A7"></a>刀譬无常苦。<a id="a-A8"></a>回顾者。<a id="a-A9"></a>欣涅槃为逃走。<a id="a-AA"></a>厌生死为回顾。<a id="a-AB"></a>三是时五人下诈亲譬。<a id="a-AC"></a>藏刀者。<a id="a-AD"></a>以虚妄我覆于无我。<a id="a-AE"></a>妄乐覆苦。<a id="a-AF"></a>密遣一人一人譬爱。<a id="a-AG"></a>五阴行心。<a id="a-AH"></a>有此贪爱能惑众生。<a id="a-AI"></a>故言诈亲。<a id="a-AJ"></a>四其人不信下聚落譬。<a id="a-AK"></a>譬于五根。<a id="a-AL"></a>五根即是识所栖。<a id="a-AM"></a>托如人居聚落。<a id="a-AN"></a>[(止-├+乍)*瓦]器者。<a id="a-AO"></a>旧云。<a id="a-AP"></a>是重口罂譬五根重。<a id="a-AQ"></a>沓字书为洪音。<a id="a-AR"></a>既不见人即人空。<a id="a-AS"></a>求物不得即法空。<a id="a-AT"></a>坐地者安心空境。<a id="a-AU"></a>五闻空中声下六贼譬。<a id="a-AV"></a>譬于六尘能劫善财。<a id="a-AW"></a>空声譬于闻佛教中说有六尘。<a id="a-AX"></a>夜来者。<a id="a-AY"></a>无明闇心蔽此六尘。<a id="a-AZ"></a>六路值一河下。<a id="a-Aa"></a>譬遇惑流。<a id="a-Ab"></a>但诸众生恒在烦恼。<a id="a-Ac"></a>那忽云值。<a id="a-Ad"></a>然都未修道则不知惑过。<a id="a-Ae"></a>今始研心知其为阂。<a id="a-Af"></a>故名为值。<a id="a-Ag"></a>断常冲击譬之漂急。<a id="a-Ah"></a>乏戒定慧故无船筏。<a id="a-Ai"></a>七即取种种下。<a id="a-Aj"></a>筏譬修道。<a id="a-Ak"></a>运手动足譬道用。<a id="a-Al"></a>筏不可依。<a id="a-Am"></a>虑善微弱不能胜济。<a id="a-An"></a>身倚者。<a id="a-Ao"></a>心依此善截流而去。<a id="a-Ap"></a>草木譬众善法。<a id="a-Aq"></a>两手譬权实二智。<a id="a-Ar"></a>两足譬戒定二善。<a id="a-As"></a>八即达彼岸下。<a id="a-At"></a>譬得涅槃果。<a id="a-Au"></a>在此在流多有所畏。<a id="a-Av"></a>既度到果必无所怖。<a id="a-Aw"></a>次合八譬。<a id="a-Ax"></a>初合四蛇。<a id="a-Ay"></a>即是四大。<a id="a-Az"></a>大有内外。<a id="a-B0"></a>内身四大正合四蛇。<a id="a-B1"></a>四大共造眼根合见毒。<a id="a-B2"></a>共造身根合触毒。<a id="a-B3"></a>共造鼻根合气毒。<a id="a-B4"></a>共造舌根合啮毒。<a id="a-B5"></a>次合五旃陀如文。<a id="a-B6"></a>三合诈亲。<a id="a-B7"></a>亲只是爱。<a id="a-B8"></a>爱能谀讇诱害众生。<a id="a-B9"></a>但前三心不能生爱。<a id="a-BA"></a>唯行心中能生亲爱。<a id="a-BB"></a>然此五阴尽能为恶。<a id="a-BC"></a>但起爱取要在行心。<a id="a-BD"></a>故云一怨。<a id="a-BE"></a>文云。<a id="a-BF"></a>怨诈亲者有始有终。<a id="a-BG"></a>爱心不尔。<a id="a-BH"></a>无始无终。<a id="a-BI"></a>复有二义。<a id="a-BJ"></a>一者如十二缘。<a id="a-BK"></a>犹如车轮。<a id="a-BL"></a>无有始终。<a id="a-BM"></a>爱心亦尔。<a id="a-BN"></a>无有始终。<a id="a-BO"></a>然十二缘。<a id="a-BP"></a>复有始终。<a id="a-BQ"></a>即无明为始。<a id="a-BR"></a>老死为终。<a id="a-BS"></a>言无始终义者。<a id="a-BT"></a>求爱来处永不可得。<a id="a-BU"></a>即无始义。<a id="a-BV"></a>去处无从复是无终。<a id="a-BW"></a>次合第四空聚落者。<a id="a-BX"></a>即内六入。<a id="a-BY"></a>外世间聚人所住处。<a id="a-BZ"></a>无人故空。<a id="a-Ba"></a>六根即是我之栖托。<a id="a-Bb"></a>求不可得故空。<a id="a-Bc"></a>如人望舍。<a id="a-Bd"></a>谓内有人比至进觅都不见有。<a id="a-Be"></a>菩萨亦尔。<a id="a-Bf"></a>观于六根皆空无我。<a id="a-Bg"></a>但此六入即为六根。<a id="a-Bh"></a>并外六尘内外十二。<a id="a-Bi"></a>六根亦名六情。<a id="a-Bj"></a>亦云六识。<a id="a-Bk"></a>根以能生为义。<a id="a-Bl"></a>情从生识得名。<a id="a-Bm"></a>然六根无情。<a id="a-Bn"></a>识即有情。<a id="a-Bo"></a>从能受名故云六情。<a id="a-Bp"></a>识取和会。<a id="a-Bq"></a>根尘和会故能生识。<a id="a-Br"></a>次合第五六贼。<a id="a-Bs"></a>即是六尘。<a id="a-Bt"></a>贼从外来劫人资财。<a id="a-Bu"></a>六尘之贼劫人善法。<a id="a-Bv"></a>但此六尘生三种法四事能生细烦恼者名为四微。<a id="a-Bw"></a>所生者粗故名四大。<a id="a-Bx"></a>言四事者。<a id="a-By"></a>色香味触。<a id="a-Bz"></a>四大各四。<a id="a-C0"></a>亦不具四。<a id="a-C1"></a>五事生者名为五欲。<a id="a-C2"></a>言五事者。<a id="a-C3"></a>足一声尘。<a id="a-C4"></a>六事生者即名六尘。<a id="a-C5"></a>尘是滓累之名。<a id="a-C6"></a>次合第六一河。<a id="a-C7"></a>河是烦恼。<a id="a-C8"></a>但此关二河六河。<a id="a-C9"></a>不暇并述。<a id="a-CA"></a>有生死河涅槃河善法河佛性河(云云)。<a id="a-CB"></a>但此经中三河不同。<a id="a-CC"></a>师子中明生死河。<a id="a-CD"></a>迦葉中明涅槃河。<a id="a-CE"></a>此中明烦恼河。<a id="a-CF"></a>既至河上取草为筏下。<a id="a-CG"></a>合第七譬戒定智慧以为三品。<a id="a-CH"></a>到于彼岸下。<a id="a-CI"></a>合第八到彼岸。<a id="a-CJ"></a>譬常乐涅槃。<a id="a-CK"></a>云何如来非无漏下。<a id="a-CL"></a>第二释非无漏。<a id="a-CM"></a>半句文云。<a id="a-CN"></a>如来常行有漏者。<a id="a-CO"></a>数人云。<a id="a-CP"></a>有漏无漏逐境为判。<a id="a-CQ"></a>若缘漏境名为有漏。<a id="a-CR"></a>缘无漏境即名无漏。<a id="a-CS"></a>此中明如来有漏。<a id="a-CT"></a>似数人解。<a id="a-CU"></a>何故尔。<a id="a-CV"></a>文云。<a id="a-CW"></a>如来常行有漏。<a id="a-CX"></a>有漏即是二十五有。<a id="a-CY"></a>故知是从二十五有境为名。<a id="a-CZ"></a>论人从心何时逐境。<a id="a-Ca"></a>我体清净无烦恼时。<a id="a-Cb"></a>虽缘漏境心不成漏。<a id="a-Cc"></a>此之两解为斗争本。<a id="a-Cd"></a>此中具明如来非有漏非无漏。<a id="a-Ce"></a>非有漏者。<a id="a-Cf"></a>乃明如来无复诸漏。<a id="a-Cg"></a>非无漏者。<a id="a-Ch"></a>明佛犹有漏。<a id="a-Ci"></a>此漏无漏。<a id="a-Cj"></a>欲明佛是非有漏非无漏漏无漏双非。<a id="a-Ck"></a>何曾云是有漏无漏。<a id="a-Cl"></a>善男子以是因缘下。<a id="a-Cm"></a>第三结不定。<a id="a-Cn"></a>尔时德王下。<a id="a-Co"></a>第三领解(云云)。<a id="a-Cp"></a>如佛上说下。<a id="a-Cq"></a>第二德王更请答上果问者。<a id="a-Cr"></a>前问既远故重牒之。<a id="a-Cs"></a>就上第二双问因缘中。<a id="a-Ct"></a>先双答因果。<a id="a-Cu"></a>次别答因果。<a id="a-Cv"></a>别答中如来既广答因竟。<a id="a-Cw"></a>今德王更腾果问。<a id="a-Cx"></a>文为二。<a id="a-Cy"></a>先腾果问。<a id="a-Cz"></a>尔时佛赞下。<a id="a-D0"></a>第二如来答。<a id="a-D1"></a>又二。<a id="a-D2"></a>一叹问。<a id="a-D3"></a>二正答。<a id="a-D4"></a>初但叹问。<a id="a-D5"></a>即有二意。<a id="a-D6"></a>一叹其有忆持不忘。<a id="a-D7"></a>既经长时。<a id="a-D8"></a>犹忆前问。<a id="a-D9"></a>能请佛答故。<a id="a-DA"></a>是得念总持之力。<a id="a-DB"></a>二者此涅槃中多有所含。<a id="a-DC"></a>汝今并欲而总持之。<a id="a-DD"></a>是故复云得念总持。<a id="a-DE"></a>如世人言下。<a id="a-DF"></a>第二正答又二。<a id="a-DG"></a>一者举大小相对。<a id="a-DH"></a>是就相待义答。<a id="a-DI"></a>二者就绝待义答其大涅槃问。<a id="a-DJ"></a>初明相待即有十对。<a id="a-DK"></a>绝待义者。<a id="a-DL"></a>如下文中。<a id="a-DM"></a>譬如虚空。<a id="a-DN"></a>不因小空名为大空。<a id="a-DO"></a>涅槃亦尔。<a id="a-DP"></a>不因小相名为大相。<a id="a-DQ"></a>就相待中先举十对。<a id="a-DR"></a>以为十譬。<a id="a-DS"></a>次合合中为两。<a id="a-DT"></a>先总合。<a id="a-DU"></a>次别举譬帖合。<a id="a-DV"></a>总合又两。<a id="a-DW"></a>先列大小两章门。<a id="a-DX"></a>次云何涅槃下释两章先释小。<a id="a-DY"></a>次释大。<a id="a-DZ"></a>初释小又二。<a id="a-Da"></a>先举五事。<a id="a-Db"></a>少分有灭苦之义。<a id="a-Dc"></a>名为涅槃。<a id="a-Dd"></a>非大涅槃。<a id="a-De"></a>若凡夫人下。<a id="a-Df"></a>第二举断伏之灭。<a id="a-Dg"></a>名为涅槃。<a id="a-Dh"></a>先出凡圣两章门。<a id="a-Di"></a>次释中二。<a id="a-Dj"></a>先释次释成。<a id="a-Dk"></a>初从或因世俗下释上凡夫。<a id="a-Dl"></a>或因圣道下释上声闻。<a id="a-Dm"></a>世俗即是外道。<a id="a-Dn"></a>得禅伏惑之人。<a id="a-Do"></a>圣道即是小乘。<a id="a-Dp"></a>断惑之人。<a id="a-Dq"></a>何以故下。<a id="a-Dr"></a>二释成上两。<a id="a-Ds"></a>还生烦恼即释凡夫。<a id="a-Dt"></a>有习气者即释小乘。<a id="a-Du"></a>次文中具出习气之义。<a id="a-Dv"></a>通论十使皆有习气。<a id="a-Dw"></a>如舍利难陀毕陵伽等(云云)。<a id="a-Dx"></a>今偏就我见明习。<a id="a-Dy"></a>无我无乐唯有常净。<a id="a-Dz"></a>无我乐者。<a id="a-E0"></a>此是与其常净。<a id="a-E1"></a>夺则皆无常乐我净。<a id="a-E2"></a>常乐我净下。<a id="a-E3"></a>此三句合十二字。<a id="a-E4"></a>释上大涅槃章门。<a id="a-E5"></a>善男子譬如下。<a id="a-E6"></a>第二举譬帖合。<a id="a-E7"></a>上有十譬。<a id="a-E8"></a>今但别合七。<a id="a-E9"></a>余三则兼合。<a id="a-EA"></a>王城地三事共一合。<a id="a-EB"></a>此三事相兼。<a id="a-EC"></a>王即有城。<a id="a-ED"></a>城即有地。<a id="a-EE"></a>义势相随。<a id="a-EF"></a>人天又共合。<a id="a-EG"></a>于别合中。<a id="a-EH"></a>先合海。<a id="a-EI"></a>次合河。<a id="a-EJ"></a>三合山。<a id="a-EK"></a>摩诃那伽钵建提者。<a id="a-EL"></a>大论云。<a id="a-EM"></a>大龙大象天中力士。<a id="a-EN"></a>梁武翻为极牡。<a id="a-EO"></a>随小王下。<a id="a-EP"></a>第四并合三譬。<a id="a-EQ"></a>大王大城等也。<a id="a-ER"></a>四种兵下。<a id="a-ES"></a>第五合前第七众生大众生譬。<a id="a-ET"></a>若有人能下。<a id="a-EU"></a>六并合前人大人天大天两譬。<a id="a-EV"></a>普示众生一实下。<a id="a-EW"></a>七合前有道大道。<a id="a-EX"></a>大名不可思议下。<a id="a-EY"></a>第二释大涅槃。<a id="a-EZ"></a>即绝待释又二。<a id="a-Ea"></a>先总次别。<a id="a-Eb"></a>初总释又二。<a id="a-Ec"></a>初明不可说次可说。<a id="a-Ed"></a>次别释中但约三德不言常者二义。<a id="a-Ee"></a>一云。<a id="a-Ef"></a>前开宗广明常竟。<a id="a-Eg"></a>故略不言。<a id="a-Eh"></a>二云。<a id="a-Ei"></a>名字品云。<a id="a-Ej"></a>所言大者名之为常。<a id="a-Ek"></a>此更明大不复言常。<a id="a-El"></a>就三德中亦各有二。<a id="a-Em"></a>初大我中二者。<a id="a-En"></a>先不可思议释大。<a id="a-Eo"></a>次多因缘释大。<a id="a-Ep"></a>即可说不可说也。<a id="a-Eq"></a>今文中云。<a id="a-Er"></a>有大我故名大涅槃。<a id="a-Es"></a>又云。<a id="a-Et"></a>涅槃无我。<a id="a-Eu"></a>旧有二解。<a id="a-Ev"></a>一云。<a id="a-Ew"></a>无我者绝名冥真故。<a id="a-Ex"></a>涅槃无我。<a id="a-Ey"></a>俗谛寄名故。<a id="a-Ez"></a>涅槃有我。<a id="a-F0"></a>二云。<a id="a-F1"></a>无我者涅槃中无我者无生死妄我。<a id="a-F2"></a>有我者有常乐之我。<a id="a-F3"></a>观师难此二解。<a id="a-F4"></a>若绝名冥真名无我者。<a id="a-F5"></a>亦应绝名冥真名为无常。<a id="a-F6"></a>彼解云。<a id="a-F7"></a>不得无常涅槃是常故。<a id="a-F8"></a>以冥真四绝名为无我。<a id="a-F9"></a>更并冥真四绝故无常(云云)。<a id="a-FA"></a>难次家云。<a id="a-FB"></a>既言无生死中我。<a id="a-FC"></a>亦应无生死中常。<a id="a-FD"></a>彼即反难。<a id="a-FE"></a>生死中何处有常。<a id="a-FF"></a>即应反问。<a id="a-FG"></a>生死中何得有知。<a id="a-FH"></a>彼若解云。<a id="a-FI"></a>生死无真我。<a id="a-FJ"></a>而有假我者。<a id="a-FK"></a>又并无凝然常有相续常。<a id="a-FL"></a>若尔非但无生死之我。<a id="a-FM"></a>亦无生死之常。<a id="a-FN"></a>并之无穷。<a id="a-FO"></a>八自在者。<a id="a-FP"></a>一一多。<a id="a-FQ"></a>二小大。<a id="a-FR"></a>三轻重。<a id="a-FS"></a>四色心。<a id="a-FT"></a>五根。<a id="a-FU"></a>六得。<a id="a-FV"></a>七说。<a id="a-FW"></a>八见。<a id="a-FX"></a>如文。<a id="a-FY"></a>复次譬如宝藏下。<a id="a-FZ"></a>第二释多因缘故名大我。<a id="a-Fa"></a>次大乐又二。<a id="a-Fb"></a>一明不可说大乐。<a id="a-Fc"></a>次世间下。<a id="a-Fd"></a>明多因缘大乐。<a id="a-Fe"></a>初文释四乐于中。<a id="a-Ff"></a>初乐之中有三。<a id="a-Fg"></a>复次明无苦无乐之乐。<a id="a-Fh"></a>二大寂静下。<a id="a-Fi"></a>即是明无喧无静。<a id="a-Fj"></a>名大寂静名之为乐。<a id="a-Fk"></a>三一切下。<a id="a-Fl"></a>释非知非无知。<a id="a-Fm"></a>乃名大知名之为乐。<a id="a-Fn"></a>四释身不坏者。<a id="a-Fo"></a>即是非生死非涅槃之身。<a id="a-Fp"></a>是故不坏名为大乐。<a id="a-Fq"></a>次世间名字下。<a id="a-Fr"></a>第二释有因缘。<a id="a-Fs"></a>还对无缘以之为释。<a id="a-Ft"></a>故分有因无因二文释之。<a id="a-Fu"></a>先明有因缘。<a id="a-Fv"></a>次辨无因缘。<a id="a-Fw"></a>涅槃即同无有因缘。<a id="a-Fx"></a>还是前绝待之意。<a id="a-Fy"></a>初有因缘中。<a id="a-Fz"></a>云迦迦者乌声。<a id="a-G0"></a>究究者鸡声。<a id="a-G1"></a>怛怛者雉声。<a id="a-G2"></a>次无因缘中。<a id="a-G3"></a>云曼陀等者。<a id="a-G4"></a>河西云。<a id="a-G5"></a>曼陀婆者。<a id="a-G6"></a>梵本一音二物。<a id="a-G7"></a>一者高座敞堂。<a id="a-G8"></a>二者药汤。<a id="a-G9"></a>而出经者言殿堂饮浆。<a id="a-GA"></a>萨婆车多云。<a id="a-GB"></a>似马芹一音二名。<a id="a-GC"></a>坻罗婆夷是燕雀亦一音二名。<a id="a-GD"></a>次有法不可称量下。<a id="a-GE"></a>第三就不可量释净。<a id="a-GF"></a>初释中文多因缘。<a id="a-GG"></a>但是文略。<a id="a-GH"></a>次以纯净故名为大。<a id="a-GI"></a>后释净义。<a id="a-GJ"></a>凡举四净义如文。<a id="a-GK"></a>善男子是名下。<a id="a-GL"></a>大章第三总结也。</p>
  <h2 id="aGM">德王品之四上</h2>
  <p id="aGN">起卷明第二功德。<a id="a-GO"></a>他释十德各各论体。<a id="a-GP"></a>谓初功德以五事为体。<a id="a-GQ"></a>此功德以五通为体。<a id="a-GR"></a>今云不尔。<a id="a-GS"></a>此文云。<a id="a-GT"></a>以得大涅槃威神力故。<a id="a-GU"></a>当知十功德皆以涅槃为其体。<a id="a-GV"></a>随事分别种种不同体应根本。<a id="a-GW"></a>义从枝末而言十德。<a id="a-GX"></a>五通者。<a id="a-GY"></a>皆约无分别中而论分别。<a id="a-GZ"></a>若十若五。<a id="a-Ga"></a>旧云。<a id="a-Gb"></a>初功德深第二功德浅。<a id="a-Gc"></a>此不应尔。<a id="a-Gd"></a>上以四句开拓人谓为深。<a id="a-Ge"></a>此中直说人谓为浅。<a id="a-Gf"></a>若欲开此为四句者。<a id="a-Gg"></a>不得得。<a id="a-Gh"></a>得不得。<a id="a-Gi"></a>不得不得。<a id="a-Gj"></a>得得。<a id="a-Gk"></a>余章亦尔。<a id="a-Gl"></a>何浅之有(云云)。<a id="a-Gm"></a>旧云。<a id="a-Gn"></a>大乘异小。<a id="a-Go"></a>唯佛乃具漏尽。<a id="a-Gp"></a>菩萨乃是因人。<a id="a-Gq"></a>故但五通不说漏尽。<a id="a-Gr"></a>此乃一往以因让果。<a id="a-Gs"></a>若具足论唯佛世尊有真天眼。<a id="a-Gt"></a>不以二相见诸佛国。<a id="a-Gu"></a>他心宿命究竟在佛。<a id="a-Gv"></a>菩萨既其分得五通。<a id="a-Gw"></a>何以不云分得无漏。<a id="a-Gx"></a>今此文中虽列五章六通意足。<a id="a-Gy"></a>旧用不得而得是总标五通。<a id="a-Gz"></a>今云不尔。<a id="a-H0"></a>不得得者得大涅槃。<a id="a-H1"></a>大涅槃者中道佛性非漏非无漏之无漏。<a id="a-H2"></a>故文中非外道即非漏。<a id="a-H3"></a>非二乘即非无漏。<a id="a-H4"></a>而言得大涅槃。<a id="a-H5"></a>即非漏非无漏之无漏释云。<a id="a-H6"></a>所谓神通者。<a id="a-H7"></a>不如小乘十八变化之神通。<a id="a-H8"></a>神名天心。<a id="a-H9"></a>通名慧性。<a id="a-HA"></a>天然之慧即是中道。<a id="a-HB"></a>无二边漏名大涅槃。<a id="a-HC"></a>指此而为无漏通也。<a id="a-HD"></a>私谓验此十德皆证。<a id="a-HE"></a>初文既有知于略藏。<a id="a-HF"></a>岂有不能分证六通。<a id="a-HG"></a>故知德文皆悉互通为辨。<a id="a-HH"></a>不别而别故十相不同。<a id="a-HI"></a>别而不别同一涅槃。<a id="a-HJ"></a>是故对地亦应无失。<a id="a-HK"></a>况复十地义通圆别。<a id="a-HL"></a>别而不别圆义也。<a id="a-HM"></a>不别而别别义也。<a id="a-HN"></a>若依此意。<a id="a-HO"></a>以此十德中之法门。<a id="a-HP"></a>一一皆挟十地。<a id="a-HQ"></a>带圆法门作通别释。<a id="a-HR"></a>弥益其美。<a id="a-HS"></a>此则与经部会。<a id="a-HT"></a>与五时会。<a id="a-HU"></a>与诸教会。<a id="a-HV"></a>与逗机会。<a id="a-HW"></a>就文为四。<a id="a-HX"></a>初标。<a id="a-HY"></a>次列章门。<a id="a-HZ"></a>三解释。<a id="a-Ha"></a>四结。<a id="a-Hb"></a>二列六。<a id="a-Hc"></a>名既异小乘。<a id="a-Hd"></a>当知六通不与彼共。<a id="a-He"></a>文中解释一一简出。<a id="a-Hf"></a>列名虽异今指此文亦名六通。<a id="a-Hg"></a>不得而得即漏尽通。<a id="a-Hh"></a>不闻而闻即天耳通。<a id="a-Hi"></a>不见而见即天眼通。<a id="a-Hj"></a>不至而至即如意通。<a id="a-Hk"></a>不知而知即他心宿命二通。<a id="a-Hl"></a>三解释文即为五。<a id="a-Hm"></a>然列章与解释小不次第。<a id="a-Hn"></a>缘宜不同是故耳。<a id="a-Ho"></a>就初不得得章为三。<a id="a-Hp"></a>一标。<a id="a-Hq"></a>二简显。<a id="a-Hr"></a>三结。<a id="a-Hs"></a>标者即标神通。<a id="a-Ht"></a>神是大涅槃天然之理。<a id="a-Hu"></a>此理融通自在无阂。<a id="a-Hv"></a>故称神通。<a id="a-Hw"></a>其名虽同其理永别。<a id="a-Hx"></a>故简除凡小。<a id="a-Hy"></a>显出中道。<a id="a-Hz"></a>圆具自在。<a id="a-I0"></a>故知漏尽方名神通。<a id="a-I1"></a>从通有二种去是简显。<a id="a-I2"></a>即为二。<a id="a-I3"></a>标释。<a id="a-I4"></a>释中二。<a id="a-I5"></a>一简非。<a id="a-I6"></a>二显是。<a id="a-I7"></a>初简非中。<a id="a-I8"></a>即简出外道二乘如文。<a id="a-I9"></a>显是为两。<a id="a-IA"></a>一明一心中神通圆满具足如文。<a id="a-IB"></a>二显身心自在具足。<a id="a-IC"></a>就其体圆自在明其用妙。<a id="a-ID"></a>就自在天又二。<a id="a-IE"></a>先简出不自在。<a id="a-IF"></a>次明自在。<a id="a-IG"></a>第三结文可解。<a id="a-IH"></a>复次所现身相下。<a id="a-II"></a>二释不至至章门。<a id="a-IJ"></a>即是身通文为三。<a id="a-IK"></a>一明远到。<a id="a-IL"></a>二简异二乘。<a id="a-IM"></a>三明自在如文。<a id="a-IN"></a>复次善男子下。<a id="a-IO"></a>三释不闻而闻。<a id="a-IP"></a>即是天耳通文为二。<a id="a-IQ"></a>初释次论义。<a id="a-IR"></a>释文为四。<a id="a-IS"></a>一修。<a id="a-IT"></a>二得。<a id="a-IU"></a>三简。<a id="a-IV"></a>四无著。<a id="a-IW"></a>前二如文。<a id="a-IX"></a>第三文中。<a id="a-IY"></a>云复转修习得异耳根者。<a id="a-IZ"></a>明其修得皆异小外。<a id="a-Ia"></a>转修即是大涅槃心。<a id="a-Ib"></a>无阂自在之修。<a id="a-Ic"></a>又虽闻音声无音声想。<a id="a-Id"></a>是名转修。<a id="a-Ie"></a>得异耳根者不与小共。<a id="a-If"></a>第四无著中。<a id="a-Ig"></a>云主相依相者。<a id="a-Ih"></a>不同外道陀骠求那。<a id="a-Ii"></a>不作果相等者。<a id="a-Ij"></a>不以禅定为因神通为果。<a id="a-Ik"></a>简异于小。<a id="a-Il"></a>余文可见。<a id="a-Im"></a>尔时光明下。<a id="a-In"></a>第二论义。<a id="a-Io"></a>有二番问答。<a id="a-Ip"></a>初问为两。<a id="a-Iq"></a>一领旨仰非。<a id="a-Ir"></a>何以故下作两难。<a id="a-Is"></a>一难善声。<a id="a-It"></a>二难恶声。<a id="a-Iu"></a>皆作定难。<a id="a-Iv"></a>佛答为二。<a id="a-Iw"></a>初叹问。<a id="a-Ix"></a>次正答。<a id="a-Iy"></a>答又二。<a id="a-Iz"></a>初总答。<a id="a-J0"></a>次别答。<a id="a-J1"></a>就初总复二。<a id="a-J2"></a>初皆不定。<a id="a-J3"></a>次复明定。<a id="a-J4"></a>还是不定中之定。<a id="a-J5"></a>初有二重。<a id="a-J6"></a>皆先法。<a id="a-J7"></a>次举譬后结。<a id="a-J8"></a>次如汝言下。<a id="a-J9"></a>别答为两。<a id="a-JA"></a>初答善声。<a id="a-JB"></a>次答恶声。<a id="a-JC"></a>欲明原由恶心不关恶声。<a id="a-JD"></a>世尊声若无定下。<a id="a-JE"></a>第二番问答。<a id="a-JF"></a>先问次答如文。<a id="a-JG"></a>善男子下。<a id="a-JH"></a>四释不见而见。<a id="a-JI"></a>是天眼通文为六。<a id="a-JJ"></a>一修。<a id="a-JK"></a>二得。<a id="a-JL"></a>三简。<a id="a-JM"></a>四不着。<a id="a-JN"></a>五明异知。<a id="a-JO"></a>六结。<a id="a-JP"></a>此有数番。<a id="a-JQ"></a>明知非是后知乃借知明见。<a id="a-JR"></a>后结文乃借天眼文助结以不共故。<a id="a-JS"></a>善男子云何下。<a id="a-JT"></a>五释不知而知。<a id="a-JU"></a>即是他心宿命两通。<a id="a-JV"></a>文为四。<a id="a-JW"></a>一知他心。<a id="a-JX"></a>二知宿命。<a id="a-JY"></a>三重明他心。<a id="a-JZ"></a>四以是义故下结。<a id="a-Ja"></a>初他心又二。<a id="a-Jb"></a>先知他心。<a id="a-Jc"></a>次知佛性(云云)</p>
 </body>
</html>