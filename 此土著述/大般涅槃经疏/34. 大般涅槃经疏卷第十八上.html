<!doctype html>
<html id="z3KvqMd4fc" data-ver="1105">
 <head>
  <meta charset="utf-8">
  <meta author="章安顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经疏卷第十八上</h1>
  <h2 id="a2">憍陈如品之一</h2>
  <p id="a3"></p>
  <p id="a4">憍陈如翻火器。<a id="a-5"></a>姓也。<a id="a-6"></a>阿若翻无知。<a id="a-7"></a>名也。<a id="a-8"></a>其义甚多。<a id="a-9"></a>且出四意。<a id="a-A"></a>在先得道是最初上座。<a id="a-B"></a>左面右面前佛灭度。<a id="a-C"></a>持法领法于今未来。<a id="a-D"></a>耆年长德为最后座首。<a id="a-E"></a>佛欲善始令终故对其人。<a id="a-F"></a>二初转法轮最先对之布衍甘露。<a id="a-G"></a>后转法轮复更对之以开秘藏。<a id="a-H"></a>三本行理外最初翻邪。<a id="a-I"></a>今因其人最后破外。<a id="a-J"></a>四初对之令五人见谛。<a id="a-K"></a>后对之令十仙见理以是义故从人得名。<a id="a-L"></a>若作付法对陈如者。<a id="a-M"></a>若领受言教应在阿难。<a id="a-N"></a>若住持绍继应在迦葉。<a id="a-O"></a>弘阐大旨应在文殊。<a id="a-P"></a>而诸大弟子。<a id="a-Q"></a>或已灭度。<a id="a-R"></a>或复未来。<a id="a-S"></a>耆年长德见佛始终。<a id="a-T"></a>必藉上座堪任付嘱。<a id="a-U"></a>故对告之流通遗命。<a id="a-V"></a>开善云。<a id="a-W"></a>翻经未尽只有序正。<a id="a-X"></a>正又为三。<a id="a-Y"></a>初开宗略说。<a id="a-Z"></a>二辨宗广说。<a id="a-a"></a>此品是第三摄邪归正说。<a id="a-b"></a>光宅云。<a id="a-c"></a>翻虽未尽三段且足。<a id="a-d"></a>此品即是流通段也。<a id="a-e"></a>又云此品答第三十七。<a id="a-f"></a>今欲问诸阴而我无智慧。<a id="a-g"></a>兴皇云。<a id="a-h"></a>若是答问得前少意失后诸文。<a id="a-i"></a>若言流通得命阿难文。<a id="a-j"></a>又失其余。<a id="a-k"></a>若评诸师各得一意。<a id="a-l"></a>若引昙无谶言此经义足而文未尽。<a id="a-m"></a>若引居士请僧经云三品未来。<a id="a-n"></a>又引下文命阿难则有二事。<a id="a-o"></a>一令化须跋。<a id="a-p"></a>二应付嘱。<a id="a-q"></a>命化已竟未见付嘱。<a id="a-r"></a>当知未尽。<a id="a-s"></a>言有流通者。<a id="a-t"></a>一摄邪归正流通。<a id="a-u"></a>二付嘱流通。<a id="a-v"></a>虽无付嘱之文。<a id="a-w"></a>而有摄邪故言有流通分。<a id="a-x"></a>今明此品。<a id="a-y"></a>犹是涅槃用。<a id="a-z"></a>其义则宽。<a id="a-10"></a>现在有摄邪摄恶之用。<a id="a-11"></a>将来有救恶救邪之用。<a id="a-12"></a>欲为正说流通两涂。<a id="a-13"></a>皆得欲作翻。<a id="a-14"></a>尽不尽二义无妨。<a id="a-15"></a>今明涅槃用。<a id="a-16"></a>前品是摄恶用。<a id="a-17"></a>此品是摄邪用。<a id="a-18"></a>就文为二。<a id="a-19"></a>第一结正观行。<a id="a-1A"></a>第二破诸邪说。<a id="a-1B"></a>修行之要莫过此两。<a id="a-1C"></a>正观是自行上求。<a id="a-1D"></a>破邪是利他下化。<a id="a-1E"></a>正观是行善。<a id="a-1F"></a>破邪是止善。<a id="a-1G"></a>正观是解生。<a id="a-1H"></a>破邪是惑灭。<a id="a-1I"></a>正观是智德。<a id="a-1J"></a>破邪是断德。<a id="a-1K"></a>即四悉意。<a id="a-1L"></a>初明正观又二。<a id="a-1M"></a>第一正辨观行。<a id="a-1N"></a>第二总结褒贬。<a id="a-1O"></a>此初双明常无常观。<a id="a-1P"></a>皆凭阴为境。<a id="a-1Q"></a>不论余法者总有四义。<a id="a-1R"></a>一化道始终。<a id="a-1S"></a>二随物所宜。<a id="a-1T"></a>三结一经首末。<a id="a-1U"></a>四诸法初后。<a id="a-1V"></a>一化道始终者。<a id="a-1W"></a>法华云。<a id="a-1X"></a>昔于波罗柰转四谛法轮。<a id="a-1Y"></a>分别说诸法五众之生灭五众即五阴。<a id="a-1Z"></a>生灭即无常。<a id="a-1a"></a>今入涅槃还灭五无常。<a id="a-1b"></a>得五皆常。<a id="a-1c"></a>二随所宜者可见。<a id="a-1d"></a>三言结一经首末者。<a id="a-1e"></a>此经开宗。<a id="a-1f"></a>便言我今施汝常命色力。<a id="a-1g"></a>今最后经还结此意。<a id="a-1h"></a>辨五阴是常。<a id="a-1i"></a>欲明命色安辨即是五阴。<a id="a-1j"></a>四言结诸法始终者。<a id="a-1k"></a>凡观行之体。<a id="a-1l"></a>无不先以五阴为始种智为终。<a id="a-1m"></a>故大品等经。<a id="a-1n"></a>多言色空受想等空乃至种智。<a id="a-1o"></a>五阴即其始。<a id="a-1p"></a>涅槃即其终。<a id="a-1q"></a>略其中间。<a id="a-1r"></a>他解色是阂法。<a id="a-1s"></a>心是缘法。<a id="a-1t"></a>佛无阂无缘故无色心。<a id="a-1u"></a>若有色者。<a id="a-1v"></a>应覆之以屋着之以衣。<a id="a-1w"></a>所言色者。<a id="a-1x"></a>辨智明净譬之于色。<a id="a-1y"></a>今明此解违经。<a id="a-1z"></a>经云因灭是色获得常色。<a id="a-20"></a>亦应灭于阂色获无阂色。<a id="a-21"></a>亦应灭于缘心获无缘心。<a id="a-22"></a>何得犹存缘心。<a id="a-23"></a>复呼缘心而为色耶。<a id="a-24"></a>若以色譬智慧。<a id="a-25"></a>受想行识复譬何等。<a id="a-26"></a>岂可以小乘牛迹乘于大海。<a id="a-27"></a>又一师云。<a id="a-28"></a>据实论之佛无色心。<a id="a-29"></a>引经云。<a id="a-2A"></a>尔时过意界住在智业中。<a id="a-2B"></a>虽引此经还成自害。<a id="a-2C"></a>智业是何岂非佛心。<a id="a-2D"></a>又言凡夫名阴佛岂然乎。<a id="a-2E"></a>佛名五分何者阴名盖覆。<a id="a-2F"></a>佛无盖覆故非是阴。<a id="a-2G"></a>例如因名万行果名万德。<a id="a-2H"></a>此亦违经。<a id="a-2I"></a>经云。<a id="a-2J"></a>获得常色受想行识亦复如是。<a id="a-2K"></a>岂非常阴常色心耶。<a id="a-2L"></a>上文云。<a id="a-2M"></a>我今施汝常命色力安无阂辨。<a id="a-2N"></a>即常住阴覆盖法界。<a id="a-2O"></a>何所妨害而言非阴。<a id="a-2P"></a>夫法身者非常阴非无常阴。<a id="a-2Q"></a>界入亦尔。<a id="a-2R"></a>而能常阴能无常阴。<a id="a-2S"></a>此中正对陈如说于前义。<a id="a-2T"></a>破无常色获得常色。<a id="a-2U"></a>即常色阴云何违经言无色阴。<a id="a-2V"></a>若作圆说即无常色仍是常色。<a id="a-2W"></a>受等亦尔即无常阴是于常阴。<a id="a-2X"></a>界入亦尔。<a id="a-2Y"></a>虽别圆二种同明常阴常界入等。<a id="a-2Z"></a>二结成褒贬。<a id="a-2a"></a>其文可见。<a id="a-2b"></a>因此破邪。<a id="a-2c"></a>尔时外道下。<a id="a-2d"></a>第二破邪又二。<a id="a-2e"></a>初缘起。<a id="a-2f"></a>次正破。<a id="a-2g"></a>就缘起中二。<a id="a-2h"></a>初谋议。<a id="a-2i"></a>次求佛角力。<a id="a-2j"></a>谋议有五番可见。<a id="a-2k"></a>尔时多有下次欲求角力。<a id="a-2l"></a>尔时众中阇提下第二正破。<a id="a-2m"></a>十仙即为十章。<a id="a-2n"></a>此是其一。<a id="a-2o"></a>阇提首那宗迦毗罗。<a id="a-2p"></a>执因有果因果同时。<a id="a-2q"></a>故百论云。<a id="a-2r"></a>迦毗罗弟子诵僧佉经二十五谛。<a id="a-2s"></a>今此具出故知是也。<a id="a-2t"></a>此章为二。<a id="a-2u"></a>一论义二归伏论。<a id="a-2v"></a>义为四。<a id="a-2w"></a>一定义宗。<a id="a-2x"></a>二受定。<a id="a-2y"></a>三正难。<a id="a-2z"></a>四通释。<a id="a-30"></a>初定宗者。<a id="a-31"></a>我闻瞿昙涅槃常者。<a id="a-32"></a>为定尔不。<a id="a-33"></a>次答如是如是。<a id="a-34"></a>即是受定。<a id="a-35"></a>然涅槃何曾定是常无常。<a id="a-36"></a>亦常亦无常。<a id="a-37"></a>非常非无常耶。<a id="a-38"></a>欲以常破之故言如是如是。<a id="a-39"></a>婆罗门言下第三正难又三。<a id="a-3A"></a>先非佛义。<a id="a-3B"></a>次正难。<a id="a-3C"></a>三取意结。<a id="a-3D"></a>初如文。<a id="a-3E"></a>次正难中有五难。<a id="a-3F"></a>不出两意。<a id="a-3G"></a>初四难同令无常。<a id="a-3H"></a>后一难非但无常亦无乐净我。<a id="a-3I"></a>初明修无常想得常涅槃。<a id="a-3J"></a>不应无常因得于常果。<a id="a-3K"></a>旧当此难。<a id="a-3L"></a>彼云涅槃是果。<a id="a-3M"></a>修于习因还生习果。<a id="a-3N"></a>涅槃之果既其是常。<a id="a-3O"></a>复以何等为此常因。<a id="a-3P"></a>乃至我净亦复如是。<a id="a-3Q"></a>彼若答言我之涅槃自是常果。<a id="a-3R"></a>堕自然义(云云)。<a id="a-3S"></a>瞿昙又说解脱欲贪下。<a id="a-3T"></a>第二难明解脱欲贪得于涅槃。<a id="a-3U"></a>所脱欲贪既无常者。<a id="a-3V"></a>能脱涅槃亦是无常。<a id="a-3W"></a>此难最拙。<a id="a-3X"></a>瞿昙又说从因故生天下。<a id="a-3Y"></a>第三直明从因生故故是无常。<a id="a-3Z"></a>涅槃是果即从因。<a id="a-3a"></a>生不得是常。<a id="a-3b"></a>瞿昙亦说色从缘生下。<a id="a-3c"></a>第四开作两难。<a id="a-3d"></a>若涅槃即阴。<a id="a-3e"></a>阴既无常涅槃亦尔。<a id="a-3f"></a>若离五阴与五阴异。<a id="a-3g"></a>犹如虚空即不可得。<a id="a-3h"></a>云何众生能得涅槃。<a id="a-3i"></a>瞿昙亦说从因生下。<a id="a-3j"></a>第五难明涅槃既是无常不得是常者。<a id="a-3k"></a>何但无常亦无乐净我。<a id="a-3l"></a>若瞿昙说亦常无常下。<a id="a-3m"></a>第三取意结。<a id="a-3n"></a>难意云。<a id="a-3o"></a>佛见难常既不可通。<a id="a-3p"></a>恐佛移宗向亦常亦无常。<a id="a-3q"></a>即成二语。<a id="a-3r"></a>若二语者即不名佛。<a id="a-3s"></a>佛言下第四通释文为二。<a id="a-3t"></a>初答正难。<a id="a-3u"></a>次答结难。<a id="a-3v"></a>初文又二。<a id="a-3w"></a>初答第一难。<a id="a-3x"></a>次答第三难。<a id="a-3y"></a>所以不答余三难者。<a id="a-3z"></a>其难涅槃令是无常。<a id="a-40"></a>故余从例。<a id="a-41"></a>不答第二所断欲贪者。<a id="a-42"></a>欲贪无常云何能令断亦无常。<a id="a-43"></a>不答第四者。<a id="a-44"></a>涅槃是常何论即离。<a id="a-45"></a>不答第五者。<a id="a-46"></a>涅槃是常宁无乐净。<a id="a-47"></a>今先答初难。<a id="a-48"></a>佛先问之令出彼义。<a id="a-49"></a>其向拒抗不出其义。<a id="a-4A"></a>佛因余难遂出其义。<a id="a-4B"></a>我性是常。<a id="a-4C"></a>大等诸法何妨无常。<a id="a-4D"></a>若尔即是能生之因是常。<a id="a-4E"></a>所生之果无常。<a id="a-4F"></a>佛便并通。<a id="a-4G"></a>如汝法中因常果无常者。<a id="a-4H"></a>何妨我法因是无常而果是常(云云)。<a id="a-4I"></a>此二十五谛与百论中有同有异。<a id="a-4J"></a>总为三。<a id="a-4K"></a>一者名异体同。<a id="a-4L"></a>论云。<a id="a-4M"></a>从冥生觉从觉生我心。<a id="a-4N"></a>此中云。<a id="a-4O"></a>从性生大从大生慢。<a id="a-4P"></a>即是名异体同者。<a id="a-4Q"></a>冥是八万劫外冥然不知。<a id="a-4R"></a>此中言性是万法性。<a id="a-4S"></a>冥伏在于八万劫外不可得知。<a id="a-4T"></a>论云。<a id="a-4U"></a>觉者即是觉知八万劫事。<a id="a-4V"></a>此中言大只是能大。<a id="a-4W"></a>觉知慢我易见。<a id="a-4X"></a>二者名体俱同。<a id="a-4Y"></a>即是五大五尘五情五业。<a id="a-4Z"></a>并心平等。<a id="a-4a"></a>三名体俱异者。<a id="a-4b"></a>论云。<a id="a-4c"></a>神我为主即是一根。<a id="a-4d"></a>此云。<a id="a-4e"></a>染粗黑者亦是一根。<a id="a-4f"></a>此即大异染粗黑三云何为一。<a id="a-4g"></a>解云。<a id="a-4h"></a>三不并起。<a id="a-4i"></a>贪等后前随取其一足二十四。<a id="a-4j"></a>问此阇提既其宗于迦毗罗义。<a id="a-4k"></a>何故不同。<a id="a-4l"></a>解云。<a id="a-4m"></a>当佛世时不见三师但见其徒。<a id="a-4n"></a>其徒改本故说不同有染等异。<a id="a-4o"></a>如庄严云。<a id="a-4p"></a>佛果无有续待因成三假。<a id="a-4q"></a>后招提琰是彼学士。<a id="a-4r"></a>即改云佛果无因成。<a id="a-4s"></a>不妨有续待。<a id="a-4t"></a>开善云。<a id="a-4u"></a>二谛同体。<a id="a-4v"></a>后龙光是其学士。<a id="a-4w"></a>即改二谛各各有体(云云)。<a id="a-4x"></a>五业中云男女二根。<a id="a-4y"></a>论以大小便为二根。<a id="a-4z"></a>各有所据。<a id="a-50"></a>论就一体。<a id="a-51"></a>经就二人(云云)。<a id="a-52"></a>但此性谛。<a id="a-53"></a>或谓即是神我。<a id="a-54"></a>或谓是冥初。<a id="a-55"></a>皆有其义。<a id="a-56"></a>冥初据二十五谛之初。<a id="a-57"></a>以是冥谛。<a id="a-58"></a>又言是常乃是神我。<a id="a-59"></a>未测何异。<a id="a-5A"></a>于中云从慢生十六法者。<a id="a-5B"></a>此未即生一十六法。<a id="a-5C"></a>无有染黑粗三。<a id="a-5D"></a>一时而起随从其一生。<a id="a-5E"></a>此不定故先不说言。<a id="a-5F"></a>十六法者。<a id="a-5G"></a>即是五大。<a id="a-5H"></a>五知根。<a id="a-5I"></a>五业根。<a id="a-5J"></a>心平等根。<a id="a-5K"></a>列五根名。<a id="a-5L"></a>乃云触者谓身为触。<a id="a-5M"></a>问平等根者论家所明意识以托五根起者为五知根。<a id="a-5N"></a>心既遍缘故名平等。<a id="a-5O"></a>文言是二十五法皆性生者。<a id="a-5P"></a>其实性生二十四法。<a id="a-5Q"></a>能所合数故二十五。<a id="a-5R"></a>准彼义者性即是常所生无常。<a id="a-5S"></a>佛以彼义而并通。<a id="a-5T"></a>云何妨我义因是无常而果是常。<a id="a-5U"></a>从汝等法中有二因不下。<a id="a-5V"></a>第二答彼第三难。<a id="a-5W"></a>亦先一一核出彼义。<a id="a-5X"></a>文言了因所了即同了不者。<a id="a-5Y"></a>谓了因所了之果。<a id="a-5Z"></a>必与了同不。<a id="a-5a"></a>如灯是了因。<a id="a-5b"></a>了出瓶盆之果。<a id="a-5c"></a>此之了因与瓶盆等了果同不。<a id="a-5d"></a>彼云不同。<a id="a-5e"></a>何故尔。<a id="a-5f"></a>如灯名了因。<a id="a-5g"></a>因人息之火灭。<a id="a-5h"></a>岂令瓶灭。<a id="a-5i"></a>涅槃亦尔。<a id="a-5j"></a>虽从了出涅槃果常。<a id="a-5k"></a>汝不得云从因生果即是无常。<a id="a-5l"></a>若答汝义既有二因。<a id="a-5m"></a>了因所了之果。<a id="a-5n"></a>不同能了之因。<a id="a-5o"></a>我亦如是。<a id="a-5p"></a>此之涅槃从了因有。<a id="a-5q"></a>了因无常涅槃果常。<a id="a-5r"></a>是故如来所说有二下。<a id="a-5s"></a>第二破其取意结难。<a id="a-5t"></a>明佛无二言随根说法。<a id="a-5u"></a>有时说有有时说无。<a id="a-5v"></a>意欲令解中道正法。<a id="a-5w"></a>宁是二语。<a id="a-5x"></a>后文更取眼色生识。<a id="a-5y"></a>释所说意。<a id="a-5z"></a>佛之二语为了一语者。<a id="a-60"></a>谓眼色虽二而同生识。<a id="a-61"></a>识是一故。<a id="a-62"></a>故言一语。<a id="a-63"></a>从婆罗门言下。<a id="a-64"></a>二归伏又六。<a id="a-65"></a>一请。<a id="a-66"></a>二说。<a id="a-67"></a>三述。<a id="a-68"></a>四印。<a id="a-69"></a>五归。<a id="a-6A"></a>六许。<a id="a-6B"></a>初更请佛说。<a id="a-6C"></a>尔时世尊下。<a id="a-6D"></a>二佛即答。<a id="a-6E"></a>云苦谛者。<a id="a-6F"></a>亦二亦一。<a id="a-6G"></a>乃至道谛亦复如是。<a id="a-6H"></a>此有二解。<a id="a-6I"></a>一爱法师云。<a id="a-6J"></a>以实法苦乐为二。<a id="a-6K"></a>而相续道中终以苦识研成此乐。<a id="a-6L"></a>故是一义。<a id="a-6M"></a>故言亦二亦一。<a id="a-6N"></a>道谛例尔。<a id="a-6O"></a>又有师解。<a id="a-6P"></a>佛说四真谛。<a id="a-6Q"></a>首那因此四谛悟道。<a id="a-6R"></a>不应只是相续假义。<a id="a-6S"></a>所以有此文者。<a id="a-6T"></a>如大品差别品中。<a id="a-6U"></a>善吉问佛。<a id="a-6V"></a>为以苦谛得度。<a id="a-6W"></a>为以苦智乃至道智得度。<a id="a-6X"></a>佛答云。<a id="a-6Y"></a>不以苦谛苦智乃至道智。<a id="a-6Z"></a>我说四谛平等名为得道。<a id="a-6a"></a>又云。<a id="a-6b"></a>四谛平等即是涅槃。<a id="a-6c"></a>是则苦谛是境。<a id="a-6d"></a>苦智是智。<a id="a-6e"></a>世谛道中有境智二。<a id="a-6f"></a>若见无生则不见有境智之别。<a id="a-6g"></a>皆是一相故亦二亦一。<a id="a-6h"></a>婆罗门言下三述。<a id="a-6i"></a>言苦谛一切凡夫是二圣人是一者。<a id="a-6j"></a>若依爱师宁解此文。<a id="a-6k"></a>后用凡夫分别故见有境智之二。<a id="a-6l"></a>圣忘境智皆是一真故言圣一。<a id="a-6m"></a>四印。<a id="a-6n"></a>五归。<a id="a-6o"></a>如文。</p>
  <p id="a6p"></p>
  <h2 id="a6q">陈如品之一</h2>
  <p id="a6r"></p>
  <p id="a6s">六许。<a id="a-6t"></a>佛告陈如听其出家者。<a id="a-6u"></a>陈如是最后付嘱。<a id="a-6v"></a>汝既上座须知僧事。<a id="a-6w"></a>得罗汉果者。<a id="a-6x"></a>若依开善此皆现迹。<a id="a-6y"></a>若依庄严实得罗汉。<a id="a-6z"></a>以佛神力说法之功。<a id="a-70"></a>即令此人从凡入圣。<a id="a-71"></a>极为奇特。<a id="a-72"></a>但前文明已得正见。<a id="a-73"></a>此中复言出家之后方得罗汉。<a id="a-74"></a>故知前明正见。<a id="a-75"></a>难测浅深。<a id="a-76"></a>亦可始得初果。<a id="a-77"></a>亦可只是方便。<a id="a-78"></a>是故今方得罗汉果。<a id="a-79"></a>私谓回邪入正即是正见。<a id="a-7A"></a>何论入位之浅深耶。<a id="a-7B"></a>婆私吒下第二人。<a id="a-7C"></a>此是优楼僧佉学徒。<a id="a-7D"></a>文亦有二。<a id="a-7E"></a>初论义。<a id="a-7F"></a>后明归伏。<a id="a-7G"></a>论义有四番。<a id="a-7H"></a>前二文各有问答可寻。<a id="a-7I"></a>然问佛涅槃常耶。<a id="a-7J"></a>佛亦答言如是。<a id="a-7K"></a>至论涅槃何曾定常。<a id="a-7L"></a>复问无烦恼为涅槃耶。<a id="a-7M"></a>佛亦答如是。<a id="a-7N"></a>佛何曾云。<a id="a-7O"></a>无烦恼为涅槃耶。<a id="a-7P"></a>前文不云已断烦恼为涅槃。<a id="a-7Q"></a>但以不生烦恼为涅槃。<a id="a-7R"></a>今对此外道宜作此说。<a id="a-7S"></a>为其是计断见之人。<a id="a-7T"></a>但第三番所举四无意以灭无为难。<a id="a-7U"></a>若法灭无云何复有常乐。<a id="a-7V"></a>未生即是未来之无。<a id="a-7W"></a>灭无即是过去之无。<a id="a-7X"></a>佛答云同于互无。<a id="a-7Y"></a>此亦对于外道故说。<a id="a-7Z"></a>若论正理非全互无。<a id="a-7a"></a>所以然者。<a id="a-7b"></a>本以牛马互无名为互无。<a id="a-7c"></a>今明生死之中本有涅槃。<a id="a-7d"></a>是故正理非全互无。<a id="a-7e"></a>其中第四番彼仍复难。<a id="a-7f"></a>若是互无亦应无常。<a id="a-7g"></a>虽牛中无马而言有马。<a id="a-7h"></a>马中无牛亦尔。<a id="a-7i"></a>牛马终是本无今有。<a id="a-7j"></a>涅槃亦尔。<a id="a-7k"></a>涅槃中无生死。<a id="a-7l"></a>而有涅槃者即是本无今有。<a id="a-7m"></a>亦是无常。<a id="a-7n"></a>佛今若之。<a id="a-7o"></a>虽同互无而复不同为异无。<a id="a-7p"></a>中有三种无。<a id="a-7q"></a>一是互无。<a id="a-7r"></a>二是先无后有。<a id="a-7s"></a>三已有还无。<a id="a-7t"></a>当知涅槃同是异无。<a id="a-7u"></a>即无此三事。<a id="a-7v"></a>是故常乐。<a id="a-7w"></a>文中有三。<a id="a-7x"></a>此先法说。<a id="a-7y"></a>次举。<a id="a-7z"></a>三病。<a id="a-80"></a>三药为譬。<a id="a-81"></a>三举譬明果。<a id="a-82"></a>次文中云。<a id="a-83"></a>蜜能治冷。<a id="a-84"></a>依医者说。<a id="a-85"></a>蜜性乃冷。<a id="a-86"></a>是土宜异不必皆尔。<a id="a-87"></a>又譬中云。<a id="a-88"></a>三种病中无三种药。<a id="a-89"></a>三种药中无三种病者。<a id="a-8A"></a>旧以此文证无同体。<a id="a-8B"></a>若使慧中得有无明药乃有病。<a id="a-8C"></a>乖于此说然庄严旧解。<a id="a-8D"></a>明无漏中实有有无之惑。<a id="a-8E"></a>此言无者但无取相等惑。<a id="a-8F"></a>若招提解。<a id="a-8G"></a>以真无漏实不得报。<a id="a-8H"></a>无劳说于无明以入解体。<a id="a-8I"></a>而胜鬘中说。<a id="a-8J"></a>无明住地缘无漏业为因者。<a id="a-8K"></a>此说相似无漏及被导无漏。<a id="a-8L"></a>不言真无漏。<a id="a-8M"></a>婆私吒言。<a id="a-8N"></a>如来为我说常无常下。<a id="a-8O"></a>第二归伏。<a id="a-8P"></a>其文云。<a id="a-8Q"></a>色是无常解脱色常者。<a id="a-8R"></a>有二解。<a id="a-8S"></a>一者色既无常。<a id="a-8T"></a>我解脱色则无复色。<a id="a-8U"></a>故所以常。<a id="a-8V"></a>二云。<a id="a-8W"></a>解脱即色。<a id="a-8X"></a>色即是常。<a id="a-8Y"></a>故前文云。<a id="a-8Z"></a>获得解脱常住之色。<a id="a-8a"></a>后。<a id="a-8b"></a>解为胜。<a id="a-8c"></a>此中寄陈如忏悔文。<a id="a-8d"></a>言祢瞿昙姓者。<a id="a-8e"></a>旧为祢音。<a id="a-8f"></a>谓彼呼汝为祢。<a id="a-8g"></a>故言祢瞿昙姓。<a id="a-8h"></a>今依冶城西房从法师说为苨音。<a id="a-8i"></a>但翻此在北。<a id="a-8j"></a>北人多云苨。<a id="a-8k"></a>亦云祢我之音。<a id="a-8l"></a>大集经中亦用此字。<a id="a-8m"></a>彼经即是人旁作尔。<a id="a-8n"></a>文云。<a id="a-8o"></a>瞿昙姓者。<a id="a-8p"></a>若佛弟子称佛为瞿昙。<a id="a-8q"></a>如前现病品偈中。<a id="a-8r"></a>云瞿昙大圣德愿起演说法者。<a id="a-8s"></a>此谓称叹之词。<a id="a-8t"></a>明佛虽复七世已来释种王世。<a id="a-8u"></a>而其本族起自瞿昙大姓。<a id="a-8v"></a>世胄殊远非始今日。<a id="a-8w"></a>若外道意称瞿昙者。<a id="a-8x"></a>此不论德直以姓为言。<a id="a-8y"></a>此是经略之谓。<a id="a-8z"></a>如世人言。<a id="a-90"></a>不呼人位但呼姓者。<a id="a-91"></a>遂为轻略。<a id="a-92"></a>又云。<a id="a-93"></a>我亦不能久住毒身今欲入灭者。<a id="a-94"></a>谓本有神通即得圣果。<a id="a-95"></a>用边际智故入涅槃。<a id="a-96"></a>前文云。<a id="a-97"></a>得阿罗汉施三衣者。<a id="a-98"></a>准理得罗汉已具足。<a id="a-99"></a>衣钵今言无者。<a id="a-9A"></a>若善来罗汉即有三衣。<a id="a-9B"></a>既自得罗汉。<a id="a-9C"></a>是故须衣。<a id="a-9D"></a>又此人本是出家外道不俟剃发。<a id="a-9E"></a>何以知之。<a id="a-9F"></a>前文阇提。<a id="a-9G"></a>云婆罗门。<a id="a-9H"></a>今婆私吒。<a id="a-9I"></a>但言梵志。<a id="a-9J"></a>梵志即是出家外道。<a id="a-9K"></a>所以更须施其应器。<a id="a-9L"></a>尔时众中复有先尼。<a id="a-9M"></a>是第三外道。<a id="a-9N"></a>外道先尼非止一人。<a id="a-9O"></a>今此非是前卷先尼。<a id="a-9P"></a>如佛弟子中同名迦葉者众。<a id="a-9Q"></a>此章有四。<a id="a-9R"></a>一缘起。<a id="a-9S"></a>二破执。<a id="a-9T"></a>三论义。<a id="a-9U"></a>四归伏。<a id="a-9V"></a>然佛说不定。<a id="a-9W"></a>自有先明正义使外道得解。<a id="a-9X"></a>自有先须默然待彼立义。<a id="a-9Y"></a>然后破之以申正理。<a id="a-9Z"></a>今宜先默然。<a id="a-9a"></a>故三问不答。<a id="a-9b"></a>然不答凡有三义。<a id="a-9c"></a>一者根缘所宜虽复不答是默然答。<a id="a-9d"></a>二者定问有无皆是邪意。<a id="a-9e"></a>故大论中有十四难佛皆不答。<a id="a-9f"></a>有边无边有常无常如去不如去等。<a id="a-9g"></a>所以不答。<a id="a-9h"></a>三者佛欲对彼自立之义。<a id="a-9i"></a>出其纲宗然后乃破。<a id="a-9j"></a>如来上答恒被彼难竟未得破所以默然。<a id="a-9k"></a>有此三意。<a id="a-9l"></a>先尼言若一切众生下。<a id="a-9m"></a>第二破执。<a id="a-9n"></a>其中有二。<a id="a-9o"></a>先立宗。<a id="a-9p"></a>次正破。<a id="a-9q"></a>此下是立宗。<a id="a-9r"></a>凡有三义。<a id="a-9s"></a>一者立我是遍。<a id="a-9t"></a>二者立我是一。<a id="a-9u"></a>三者立我是作者。<a id="a-9v"></a>我即众生士夫寿命。<a id="a-9w"></a>我既被破人及士夫众生自去。<a id="a-9x"></a>作者知者既被破已。<a id="a-9y"></a>起者即是作者之类亦皆被破。<a id="a-9z"></a>今问外计。<a id="a-A0"></a>为是即阴为是离阴。<a id="a-A1"></a>今谓计我是作者者。<a id="a-A2"></a>作即行阴计行为我。<a id="a-A3"></a>若计是知者见者。<a id="a-A4"></a>并是计即阴为我。<a id="a-A5"></a>其计我是作者。<a id="a-A6"></a>所作之业虽复不同。<a id="a-A7"></a>而同是作者。<a id="a-A8"></a>佛言先尼下。<a id="a-A9"></a>第二明正破有二。<a id="a-AA"></a>初正破前三。<a id="a-AB"></a>次别破。<a id="a-AC"></a>余三见者知者受者。<a id="a-AD"></a>就初文为三。<a id="a-AE"></a>初破遍。<a id="a-AF"></a>次破一。<a id="a-AG"></a>后破作。<a id="a-AH"></a>初有四番。<a id="a-AI"></a>此初第一先定彼义。<a id="a-AJ"></a>佛言若我周遍下。<a id="a-AK"></a>第二正破。<a id="a-AL"></a>明若我遍者应在五道。<a id="a-AM"></a>何须修善欲受天报离恶道耶。<a id="a-AN"></a>恶与生天我应常在不须修善。<a id="a-AO"></a>先尼言。<a id="a-AP"></a>我有二种。<a id="a-AQ"></a>一作身我。<a id="a-AR"></a>二常身我者。<a id="a-AS"></a>先尼本计常身之我。<a id="a-AT"></a>为被破故转成二我。<a id="a-AU"></a>佛言如汝说我下。<a id="a-AV"></a>第三佛更逐破。<a id="a-AW"></a>若常身我在作身中。<a id="a-AX"></a>作身无常。<a id="a-AY"></a>常身之我亦应无常。<a id="a-AZ"></a>若常身我不在作身则非遍义。<a id="a-Aa"></a>先尼因此更举舍譬。<a id="a-Ab"></a>舍主譬常身。<a id="a-Ac"></a>舍譬作身。<a id="a-Ad"></a>舍既被烧主即出去。<a id="a-Ae"></a>如作身无常常身即去。<a id="a-Af"></a>佛言如汝说我下。<a id="a-Ag"></a>第四便逐破之。<a id="a-Ah"></a>明常身我既其遍。<a id="a-Ai"></a>在常即无常在常此常。<a id="a-Aj"></a>在无常中宁不无常。<a id="a-Ak"></a>如是遍在色与非色。<a id="a-Al"></a>在非色既即非色。<a id="a-Am"></a>在色宁得不即是色。<a id="a-An"></a>舍与主异。<a id="a-Ao"></a>有烧不烧。<a id="a-Ap"></a>不得俱明。<a id="a-Aq"></a>舍主可尔。<a id="a-Ar"></a>常身作身此则不然。<a id="a-As"></a>何以得云作身无常我即出去。<a id="a-At"></a>今当问汝。<a id="a-Au"></a>出何处去。<a id="a-Av"></a>常身既常。<a id="a-Aw"></a>常体恒遍。<a id="a-Ax"></a>出无去处。<a id="a-Ay"></a>汝意若谓一切众生下。<a id="a-Az"></a>第二次破一义凡有八番。<a id="a-B0"></a>此下初番。<a id="a-B1"></a>我既是一。<a id="a-B2"></a>父我子我。<a id="a-B3"></a>二我何异。<a id="a-B4"></a>次先尼救云。<a id="a-B5"></a>谓一人一我。<a id="a-B6"></a>非一切人同共一我。<a id="a-B7"></a>故有父子二我不同。<a id="a-B8"></a>此即破竟便转义宗。<a id="a-B9"></a>佛言若言一人下。<a id="a-BA"></a>第二佛便逐破。<a id="a-BB"></a>若一人一我。<a id="a-BC"></a>我有众多则不名常。<a id="a-BD"></a>先尼若言。<a id="a-BE"></a>一切众生业报应同。<a id="a-BF"></a>汝言一人各一我者。<a id="a-BG"></a>我既是遍无处不有。<a id="a-BH"></a>如张人我亦来在于王人我中。<a id="a-BI"></a>王人之我亦来在于张人我中。<a id="a-BJ"></a>若尔者。<a id="a-BK"></a>我既互通即无愚智。<a id="a-BL"></a>亦无贵贱。<a id="a-BM"></a>亦如天得我既在佛得眼见。<a id="a-BN"></a>佛得之我亦在天得。<a id="a-BO"></a>佛得之我既因眼见。<a id="a-BP"></a>天得之我亦应因佛得眼见。<a id="a-BQ"></a>天得佛得是人名也先尼救云。<a id="a-BR"></a>我遍一切法。<a id="a-BS"></a>而诸法不相遍。<a id="a-BT"></a>故天得佛得二作不同。<a id="a-BU"></a>佛言法与非法下。<a id="a-BV"></a>第三佛复逐破。<a id="a-BW"></a>法与非法非业作耶。<a id="a-BX"></a>以定先尼。<a id="a-BY"></a>或释先尼所计我是作者。<a id="a-BZ"></a>业字应作我字。<a id="a-Ba"></a>义则可然。<a id="a-Bb"></a>不须改字。<a id="a-Bc"></a>随下文业字。<a id="a-Bd"></a>既计我是作者。<a id="a-Be"></a>所言业作即是我作。<a id="a-Bf"></a>次先尼答可见。<a id="a-Bg"></a>佛言法非法下第四又破。<a id="a-Bh"></a>既同是我作故。<a id="a-Bi"></a>天得作时即佛得作。<a id="a-Bj"></a>二作既同报应不异。<a id="a-Bk"></a>下举业平等果亦应同。<a id="a-Bl"></a>次先尼举灯明救。<a id="a-Bm"></a>佛言汝说灯明下。<a id="a-Bn"></a>第五逐破彼譬。<a id="a-Bo"></a>明在炷边复照于堂。<a id="a-Bp"></a>譬有边表之处。<a id="a-Bq"></a>我亦应有眼识处所。<a id="a-Br"></a>我既遍于法与非法。<a id="a-Bs"></a>法与非法亦应遍我。<a id="a-Bt"></a>是则相与俱遍。<a id="a-Bu"></a>先尼言。<a id="a-Bv"></a>汝引灯喻下。<a id="a-Bw"></a>复救于譬。<a id="a-Bx"></a>善男子我所引喻者则是非喻下。<a id="a-By"></a>第六又破彼譬。<a id="a-Bz"></a>如是喻者则是非喻。<a id="a-C0"></a>故知灯明不得喻我。<a id="a-C1"></a>若喻我者。<a id="a-C2"></a>则于彼不吉于佛为吉。<a id="a-C3"></a>先尼言。<a id="a-C4"></a>汝先责我又救明佛亦不平。<a id="a-C5"></a>佛言如我不平下。<a id="a-C6"></a>第七明我之不平破。<a id="a-C7"></a>汝不平令汝得平。<a id="a-C8"></a>即是我平同诸圣人。<a id="a-C9"></a>得平等者始是大平。<a id="a-CA"></a>先尼救云。<a id="a-CB"></a>一切众生平等有我。<a id="a-CC"></a>即是我平。<a id="a-CD"></a>汝亦说言下。<a id="a-CE"></a>第八佛更逐破平等之义。<a id="a-CF"></a>既言当受五道之身。<a id="a-CG"></a>我岂得等。<a id="a-CH"></a>汝意若谓我是作者下。<a id="a-CI"></a>第三破作者有六。<a id="a-CJ"></a>善男子此初文者约受苦破。<a id="a-CK"></a>若我是作者。<a id="a-CL"></a>那自作苦。<a id="a-CM"></a>若苦非我作。<a id="a-CN"></a>一切诸法应非我作。<a id="a-CO"></a>众生苦乐下。<a id="a-CP"></a>第二明忧喜。<a id="a-CQ"></a>汝说我常下。<a id="a-CR"></a>第三明有十时。<a id="a-CS"></a>若我作者下。<a id="a-CT"></a>第四明有盛衰。<a id="a-CU"></a>众生亦有盛衰。<a id="a-CV"></a>众生既即我。<a id="a-CW"></a>我应盛衰。<a id="a-CX"></a>岂是常邪我若作者下。<a id="a-CY"></a>第五明不应利钝。<a id="a-CZ"></a>那得此人于书利于棋钝。<a id="a-Ca"></a>彼人于棋利于书钝。<a id="a-Cb"></a>余例皆尔。<a id="a-Cc"></a>我若作者下。<a id="a-Cd"></a>第六明汝自说无我而疑我有无。<a id="a-Ce"></a>汝意若谓离眼有见下。<a id="a-Cf"></a>第二破余三义。<a id="a-Cg"></a>故言别破。<a id="a-Ch"></a>此中有三。<a id="a-Ci"></a>初破见者。<a id="a-Cj"></a>次破受者。<a id="a-Ck"></a>三破知者。<a id="a-Cl"></a>初破见者。<a id="a-Cm"></a>自复有三。<a id="a-Cn"></a>此初正破。<a id="a-Co"></a>若谓离眼有见者。<a id="a-Cp"></a>此谓我是能见。<a id="a-Cq"></a>卫世师执神使智知而神异。<a id="a-Cr"></a>知此义同。<a id="a-Cs"></a>僧佉所计。<a id="a-Ct"></a>神即能知故言离眼有见。<a id="a-Cu"></a>是义不然。<a id="a-Cv"></a>若离眼有我。<a id="a-Cw"></a>而能见者何须此眼。<a id="a-Cx"></a>若离我见用眼能见者。<a id="a-Cy"></a>如言华能烧村。<a id="a-Cz"></a>但因华裹火掷在屋上。<a id="a-D0"></a>故云华烧者。<a id="a-D1"></a>神因眼见亦复如是。<a id="a-D2"></a>终是眼见神不能见。<a id="a-D3"></a>先尼言下。<a id="a-D4"></a>第二救云。<a id="a-D5"></a>如人执镰则能刈草。<a id="a-D6"></a>譬我因眼则能见色。<a id="a-D7"></a>就正义中乃是假我。<a id="a-D8"></a>令眼能见必无实我。<a id="a-D9"></a>须因眼见。<a id="a-DA"></a>善男子镰人各异下。<a id="a-DB"></a>第三重破。<a id="a-DC"></a>镰人不同可得刈草。<a id="a-DD"></a>若离根外无别有我故不为例。<a id="a-DE"></a>汝意若谓身作我受下。<a id="a-DF"></a>第二破受者。<a id="a-DG"></a>是我身作即是我作下乃自显。<a id="a-DH"></a>先尼言我有二种下。<a id="a-DI"></a>第三破知者是我于中有二此先明执。<a id="a-DJ"></a>佛言善男子所言知者下正破。<a id="a-DK"></a>我因智知同华喻坏者。<a id="a-DL"></a>还是前义。<a id="a-DM"></a>华能裹火。<a id="a-DN"></a>火能烧屋名华烧者。<a id="a-DO"></a>神虽能知而复更用智为知者。<a id="a-DP"></a>终是智自能知神不能知。<a id="a-DQ"></a>前已破竟。<a id="a-DR"></a>故言同华喻坏。<a id="a-DS"></a>佛法正义亦有假我御智知义。<a id="a-DT"></a>但不同实我因智知能。<a id="a-DU"></a>先尼言若无我者下。<a id="a-DV"></a>第三论义。<a id="a-DW"></a>上佛句句破先尼义。<a id="a-DX"></a>邪义既除。<a id="a-DY"></a>今更与佛共论此义。<a id="a-DZ"></a>为定有我定无我耶。<a id="a-Da"></a>一者亦是难佛无有我义。<a id="a-Db"></a>二者复立我义难佛无我义。<a id="a-Dc"></a>佛义不立有我义显。<a id="a-Dd"></a>自有五番。<a id="a-De"></a>此先尼第一问。<a id="a-Df"></a>若无我者谁能忆念。<a id="a-Dg"></a>佛答。<a id="a-Dh"></a>若以忆故知有我者。<a id="a-Di"></a>今以忘故知应无我。<a id="a-Dj"></a>汝以有念证有我者。<a id="a-Dk"></a>既有忘失证知无我。<a id="a-Dl"></a>若暂时忆显有我者。<a id="a-Dm"></a>亦应暂忘显无有我。<a id="a-Dn"></a>我既自在云何念恶而不念善。<a id="a-Do"></a>又云。<a id="a-Dp"></a>念所不念正在定中。<a id="a-Dq"></a>应当思惟忆念定境。<a id="a-Dr"></a>何故更缘其余事耶。<a id="a-Ds"></a>又云。<a id="a-Dt"></a>不念所念者。<a id="a-Du"></a>正作恶时复存善法。<a id="a-Dv"></a>既其有我何得不定。<a id="a-Dw"></a>先尼谁见谁闻下第二问。<a id="a-Dx"></a>若无我者谁能见闻。<a id="a-Dy"></a>佛答意者。<a id="a-Dz"></a>根尘和合故有见闻。<a id="a-E0"></a>实不由我而能见闻。<a id="a-E1"></a>自举二譬。<a id="a-E2"></a>先尼言若无我者下。<a id="a-E3"></a>第三问意以名责之。<a id="a-E4"></a>云何名为我见我闻。<a id="a-E5"></a>世人并云。<a id="a-E6"></a>我见我闻我苦乐忧喜等。<a id="a-E7"></a>佛答有二意。<a id="a-E8"></a>一者却反还之言我见闻。<a id="a-E9"></a>知有我者如他作罪。<a id="a-EA"></a>云不见闻亦应无我。<a id="a-EB"></a>次如四兵下。<a id="a-EC"></a>复举假名合我见闻。<a id="a-ED"></a>先尼言如汝所说下。<a id="a-EE"></a>第四更问。<a id="a-EF"></a>若内外和合者谁出声耶。<a id="a-EG"></a>佛即答言。<a id="a-EH"></a>因无明者即是因十二因缘和合成身。<a id="a-EI"></a>以有身故觉劝动风。<a id="a-EJ"></a>风击唇舌出声说我。<a id="a-EK"></a>如大论云。<a id="a-EL"></a>风名阿优陀。<a id="a-EM"></a>触脐而上去。<a id="a-EN"></a>至牙齿唇舌鼓动故出声。<a id="a-EO"></a>风铃热铁亦复如是。<a id="a-EP"></a>先尼言如瞿昙说下第五问。<a id="a-EQ"></a>明若随理者全无有我。<a id="a-ER"></a>如来何缘得有常乐。<a id="a-ES"></a>由有我故有常等法。<a id="a-ET"></a>若无我者何得此法。<a id="a-EU"></a>佛答意者。<a id="a-EV"></a>得常我者须灭身后尔乃得之。<a id="a-EW"></a>岂即此身得常我耶。<a id="a-EX"></a>先尼言唯愿大慈下。<a id="a-EY"></a>第四归伏。<a id="a-EZ"></a>复有四番。<a id="a-Ea"></a>此初请佛说。<a id="a-Eb"></a>佛广为说。<a id="a-Ec"></a>因说慢义欲弹斥彼本慢之心。<a id="a-Ed"></a>先尼言如是如是下。<a id="a-Ee"></a>第二领旨如来因此重说又二。<a id="a-Ef"></a>先诫。<a id="a-Eg"></a>次说言非自非他非众生者。<a id="a-Eh"></a>明法与众生同一平等。<a id="a-Ei"></a>先尼言我已解已下。<a id="a-Ej"></a>第三自获得解。<a id="a-Ek"></a>如来因更责出其相。<a id="a-El"></a>世尊所言色者下。<a id="a-Em"></a>第四出己所解又二。<a id="a-En"></a>先自述。<a id="a-Eo"></a>次佛命善来得慧眼净。<a id="a-Ep"></a>言法眼者即是初果。<a id="a-Eq"></a>言慧眼净是第四果。<a id="a-Er"></a>但其与佛言论之时已得初果。<a id="a-Es"></a>后命善来得第四果。<a id="a-Et"></a>外道众中复有姓迦葉下。<a id="a-Eu"></a>第四外道文为三。<a id="a-Ev"></a>初缘起。<a id="a-Ew"></a>次论义。<a id="a-Ex"></a>后归伏。<a id="a-Ey"></a>此初三问皆默以为缘起。<a id="a-Ez"></a>是故不答。<a id="a-F0"></a>如来欲令彼出己义。<a id="a-F1"></a>梵志复言下。<a id="a-F2"></a>第二论义。<a id="a-F3"></a>自有五番。<a id="a-F4"></a>此初彼先立义。<a id="a-F5"></a>明身异命异。<a id="a-F6"></a>如人舍身未及后身受中阴时。<a id="a-F7"></a>尔时身命异先身命。<a id="a-F8"></a>非因所得。<a id="a-F9"></a>次善男子我说身命下。<a id="a-FA"></a>如来破明万法从缘。<a id="a-FB"></a>不但身命诸法悉然。<a id="a-FC"></a>阴死之时此命假缘续其中阴。<a id="a-FD"></a>梵志复言我见世间下。<a id="a-FE"></a>第二番出彼立义。<a id="a-FF"></a>彼明有法不从缘生。<a id="a-FG"></a>如来复责梵志。<a id="a-FH"></a>言我见大火下。<a id="a-FI"></a>第三彼因立事。<a id="a-FJ"></a>言凡明绝焰是不从缘。<a id="a-FK"></a>如来复破明亦从缘。<a id="a-FL"></a>其中榛木之字。<a id="a-FM"></a>或以为臻音。<a id="a-FN"></a>或以为愁申反。<a id="a-FO"></a>今以臻音为正。<a id="a-FP"></a>诗云。<a id="a-FQ"></a>树之榛栗。<a id="a-FR"></a>传云。<a id="a-FS"></a>榛栗枣羞。<a id="a-FT"></a>说文云。<a id="a-FU"></a>榛以梓实如小栗。<a id="a-FV"></a>梵志言绝焰去时下。<a id="a-FW"></a>第四重申明不因薪炭。<a id="a-FX"></a>佛即破之明因风而至。<a id="a-FY"></a>瞿昙若人舍身下。<a id="a-FZ"></a>第五复出彼难。<a id="a-Fa"></a>明两身中间谁为因缘。<a id="a-Fb"></a>佛即答言。<a id="a-Fc"></a>终以烦恼而为其缘言有因缘。<a id="a-Fd"></a>身即是命命即是身。<a id="a-Fe"></a>此据一期果报。<a id="a-Ff"></a>一业所得有因缘故。<a id="a-Fg"></a>身异命异者。<a id="a-Fh"></a>据色心连持谓之为命。<a id="a-Fi"></a>五阴名身。<a id="a-Fj"></a>其义异也。<a id="a-Fk"></a>梵志言唯愿为我下。<a id="a-Fl"></a>第三归伏又有三番。<a id="a-Fm"></a>此初请说。<a id="a-Fn"></a>次佛答又二。<a id="a-Fo"></a>先答次牒。<a id="a-Fp"></a>计之亦名印述世尊我已知已下。<a id="a-Fq"></a>第二领解。<a id="a-Fr"></a>次佛重征。<a id="a-Fs"></a>次世尊火即烦恼下。<a id="a-Ft"></a>第三委陈已解。<a id="a-Fu"></a>经五日已得罗汉果者说其证果。<a id="a-Fv"></a>赊促机悟早晚。<a id="a-Fw"></a>外道众中复有富那下。<a id="a-Fx"></a>第五外道。<a id="a-Fy"></a>彼之所执即是边见。<a id="a-Fz"></a>虽有其执恐有屈滞不敢述之。<a id="a-G0"></a>故且举问。<a id="a-G1"></a>就文有二。<a id="a-G2"></a>初论义。<a id="a-G3"></a>后归伏。<a id="a-G4"></a>此初论义自有四番。<a id="a-G5"></a>此即初番举六十二见问。<a id="a-G6"></a>六十二见有二解一云。<a id="a-G7"></a>身见边见共六十二。<a id="a-G8"></a>何者身见五十六。<a id="a-G9"></a>边见有六。<a id="a-GA"></a>约于五阴各有四执。<a id="a-GB"></a>即色离色。<a id="a-GC"></a>亦即亦离。<a id="a-GD"></a>不即不离。<a id="a-GE"></a>余四例然。<a id="a-GF"></a>则为二十。<a id="a-GG"></a>欲界色界则为四十。<a id="a-GH"></a>无色无色但说四阴。<a id="a-GI"></a>四四十六。<a id="a-GJ"></a>故知身见有五十六。<a id="a-GK"></a>边见六者。<a id="a-GL"></a>谓三界中各有断常。<a id="a-GM"></a>以足身见成六十二。<a id="a-GN"></a>故大品云。<a id="a-GO"></a>譬如我见摄六十二见。<a id="a-GP"></a>二直就边见。<a id="a-GQ"></a>自六十二。<a id="a-GR"></a>现在世中即色为我则色灭我断。<a id="a-GS"></a>离色为我则色灭我常。<a id="a-GT"></a>亦即亦离。<a id="a-GU"></a>亦断亦常。<a id="a-GV"></a>不即不离。<a id="a-GW"></a>则不断不常。<a id="a-GX"></a>四阴亦然则我二十。<a id="a-GY"></a>去来例然。<a id="a-GZ"></a>则成六十。<a id="a-Ga"></a>虽有六十不出断常。<a id="a-Gb"></a>故以断常而标其首。<a id="a-Gc"></a>为六十二。<a id="a-Gd"></a>今文中云。<a id="a-Ge"></a>常无常者则是过去。<a id="a-Gf"></a>有边无边则据未来。<a id="a-Gg"></a>此言边者。<a id="a-Gh"></a>非谓阔陜竖论分际。<a id="a-Gi"></a>故是彼边。<a id="a-Gj"></a>如去不如去者。<a id="a-Gk"></a>据佛灭后乃计如来。<a id="a-Gl"></a>即色涅槃毕竟永灭。<a id="a-Gm"></a>此是如去。<a id="a-Gn"></a>若身不灭是不如去亦如去亦不如去等(云云)。<a id="a-Go"></a>足前成六十。<a id="a-Gp"></a>复云。<a id="a-Gq"></a>是身是命即常见。<a id="a-Gr"></a>身异命异即断见。<a id="a-Gs"></a>合成六十二见。<a id="a-Gt"></a>而此文云。<a id="a-Gu"></a>如来灭后者。<a id="a-Gv"></a>他人不见此。<a id="a-Gw"></a>既不许约如来作二十计。<a id="a-Gx"></a>即自解云。<a id="a-Gy"></a>我如色来。<a id="a-Gz"></a>即如色去。<a id="a-H0"></a>不如色去。<a id="a-H1"></a>故云如去不如去。<a id="a-H2"></a>佛即答之。<a id="a-H3"></a>我不作此说。<a id="a-H4"></a>梵志言今者见何罪过下。<a id="a-H5"></a>第二问。<a id="a-H6"></a>此有何过而不为说。<a id="a-H7"></a>佛答明此是见取之过故不作说。<a id="a-H8"></a>瞿昙若见如是罪过下。<a id="a-H9"></a>第三问如来何所见。<a id="a-HA"></a>着何所说耶。<a id="a-HB"></a>佛答之。<a id="a-HC"></a>先遣见着之言。<a id="a-HD"></a>后明就见能说。<a id="a-HE"></a>瞿昙云何下。<a id="a-HF"></a>第四重责见说。<a id="a-HG"></a>佛乃广答又二。<a id="a-HH"></a>先正答。<a id="a-HI"></a>后更反责以出其相。<a id="a-HJ"></a>富那言请说一喻下。<a id="a-HK"></a>第二归伏。<a id="a-HL"></a>譬云如大村外者。<a id="a-HM"></a>此譬佛果涅槃。<a id="a-HN"></a>有娑罗林者。<a id="a-HO"></a>有人譬金刚心。<a id="a-HP"></a>今譬众生心。<a id="a-HQ"></a>中有一树者譬佛性。<a id="a-HR"></a>足一百年者是一数之圆名。<a id="a-HS"></a>譬中道佛性圆满端正。<a id="a-HT"></a>文云。<a id="a-HU"></a>一树先林而生。<a id="a-HV"></a>一树既譬佛性。<a id="a-HW"></a>可云佛性在众生前。<a id="a-HX"></a>无众生而已。<a id="a-HY"></a>有众生即有佛性。<a id="a-HZ"></a>今何以云先林而生。<a id="a-Ha"></a>若言佛性众生有先有后。<a id="a-Hb"></a>若共若离皆悉不可。<a id="a-Hc"></a>并须破之。<a id="a-Hd"></a>性执破已方得假说有前有后。<a id="a-He"></a>此之前后则不相乖。<a id="a-Hf"></a>既不相乖乍可义说佛性在前。<a id="a-Hg"></a>何以故。<a id="a-Hh"></a>佛性本有。<a id="a-Hi"></a>以本有故故义云。<a id="a-Hj"></a>先即不失理。<a id="a-Hk"></a>林主修治者。<a id="a-Hl"></a>即修持人。<a id="a-Hm"></a>其树陈朽皮肤悉脱者。<a id="a-Hn"></a>譬烦恼诸恶一切都尽。<a id="a-Ho"></a>唯真实在即是万德。</p>
 </body>
</html>