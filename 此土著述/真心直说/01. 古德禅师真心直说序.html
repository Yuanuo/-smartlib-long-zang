<!doctype html>
<html id="z3IBXT61mO" data-ver="48">
 <head>
  <meta charset="utf-8">
  <meta author="知讷">
  <meta library="龙藏">
  <meta catalog="此土著述">
  <meta period="高丽">
 </head>
 <body>
  <h1 id="a1">古德禅师真心直说序</h1>
  <p id="a2">或曰。<a id="a-3"></a>祖师妙道可得知乎。<a id="a-4"></a>曰古不云乎。<a id="a-5"></a>道不属知。<a id="a-6"></a>不属不知。<a id="a-7"></a>知是妄想。<a id="a-8"></a>不知是无计。<a id="a-9"></a>若真达不疑之地。<a id="a-A"></a>犹如太虚宽廓。<a id="a-B"></a>岂可强是非耶。<a id="a-C"></a>或曰。<a id="a-D"></a>然则诸祖出世无益群生耶。<a id="a-E"></a>曰佛祖出头无法与人。<a id="a-F"></a>只要众生自见本性。<a id="a-G"></a>华严云。<a id="a-H"></a>知一切法即心自性。<a id="a-I"></a>成就慧身不由他悟。<a id="a-J"></a>是故佛祖不令人泥著文字。<a id="a-K"></a>只要休歇见自本心。<a id="a-L"></a>所以德山入门便棒。<a id="a-M"></a>临济入门便喝。<a id="a-N"></a>已是探头太过。<a id="a-O"></a>何更立语言哉。<a id="a-P"></a>或曰。<a id="a-Q"></a>昔闻马鸣造起。<a id="a-R"></a>信。<a id="a-S"></a>六祖演坛经。<a id="a-T"></a>黄梅传般若。<a id="a-U"></a>皆是渐次为人岂独无方便于法可乎。<a id="a-V"></a>曰妙高顶上从来不许商量。<a id="a-W"></a>第二峰头诸祖略容话会。<a id="a-X"></a>或曰。<a id="a-Y"></a>敢祈第二峰头略垂方便耶。<a id="a-Z"></a>曰然哉是言也。<a id="a-a"></a>奈何大道玄旷非有非无。<a id="a-b"></a>真心幽微绝思绝议。<a id="a-c"></a>故不得其门而入者。<a id="a-d"></a>虽检五千之藏教。<a id="a-e"></a>不以为多洞晓真心者。<a id="a-f"></a>但出一言之拟比。<a id="a-g"></a>早是剩法矣。<a id="a-h"></a>今不惜眉毛。<a id="a-i"></a>谨书数章。<a id="a-j"></a>发明真心。<a id="a-k"></a>以为入道之基渐也。<a id="a-l"></a>是为序。</p>
 </body>
</html>