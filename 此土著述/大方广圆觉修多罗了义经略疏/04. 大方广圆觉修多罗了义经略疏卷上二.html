<!doctype html>
<html id="z3IBWxr1bE" data-ver="2583">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广圆觉修多罗了义经略疏卷上二</h1>
  <p id="a2">自下大段。<a id="a-3"></a>第二令依解修行随根证入。<a id="a-4"></a>谓创因法镜照心。<a id="a-5"></a>顿能信解。<a id="a-6"></a>至于长久修证。<a id="a-7"></a>则节级不同。<a id="a-8"></a>良以障有浅深根有利钝。<a id="a-9"></a>习气厚薄心行依违故须处处随根引令得出。<a id="a-A"></a>然其修证阶降虽殊。<a id="a-B"></a>必籍本因。<a id="a-C"></a>故云依解。<a id="a-D"></a>前则信解。<a id="a-E"></a>此则行证故华严一部亦唯此四矣。<a id="a-F"></a>文中二。<a id="a-G"></a>初征释用心。<a id="a-H"></a>后广明行相。<a id="a-I"></a>所以然者。<a id="a-J"></a>以悟修之理一异难明意实相符言而似反。<a id="a-K"></a>故须征释令解用心。<a id="a-L"></a>然后随性随缘。<a id="a-M"></a>广为明其行相。<a id="a-N"></a>今初征释文中大科四段不异初门。<a id="a-O"></a>申请中三亦同前列。<a id="a-P"></a>今初进问威仪。</p>
  <p id="aQ">于是普贤菩萨在大众中。<a id="a-R"></a>即从座起。<a id="a-S"></a>顶礼佛足右绕三匝。<a id="a-T"></a>长跪叉手而白佛言　普贤是行中之体故。<a id="a-U"></a>标首为下所依总别观门不离此故。<a id="a-V"></a>二圣表法已具前文。<a id="a-W"></a>次正陈中文四。<a id="a-X"></a>一就当根征起。</p>
  <p id="aY">大悲世尊。<a id="a-Z"></a>愿为此会诸菩萨众。<a id="a-a"></a>及为末世一切众生修大乘者。<a id="a-b"></a>闻此圆觉清净境界。<a id="a-c"></a>云何修行　信解圆觉即是当根。<a id="a-d"></a>虽达天真未明缘起。<a id="a-e"></a>大士悲悯接下垂方。<a id="a-f"></a>反覆征问用心解行如何契合。<a id="a-g"></a>二问解行相违。<a id="a-h"></a>于中复二。<a id="a-i"></a>一幻幻何修问。</p>
  <p id="aj">世尊。<a id="a-k"></a>若彼众生　指前当根。</p>
  <p id="al">知如幻者身心亦幻(解也)云何以幻还修于幻　行也。<a id="a-m"></a>谓一切如幻正解方成。<a id="a-n"></a>幻法非真复何修习。<a id="a-o"></a>故解与行进退相违。<a id="a-p"></a>征释用心实由斯矣。<a id="a-q"></a>此问从前知是空华即无轮转等文而来。<a id="a-r"></a>意云。<a id="a-s"></a>身心既如幻。<a id="a-t"></a>能知亦是幻。<a id="a-u"></a>将幻还除幻。<a id="a-v"></a>幻幻何穷尽幻者谓世有幻法。<a id="a-w"></a>依草木等幻作人畜。<a id="a-x"></a>宛似往来动作之相。<a id="a-y"></a>须臾法谢还成草木。<a id="a-z"></a>然诸经教幻喻偏多。<a id="a-10"></a>良以五天此术颇众。<a id="a-11"></a>见闻既审法理易明。<a id="a-12"></a>及传此方翻成难晓。<a id="a-13"></a>今依古师解华严如幻之文。<a id="a-14"></a>法喻各开五法。<a id="a-15"></a>喻中五者。<a id="a-16"></a>如结一巾幻作。<a id="a-17"></a>一马。<a id="a-18"></a>一所依巾。<a id="a-19"></a>二幻师术法。<a id="a-1A"></a>三所幻马。<a id="a-1B"></a>四马有即无。<a id="a-1C"></a>五痴执为马。<a id="a-1D"></a>法中五者。<a id="a-1E"></a>一真性。<a id="a-1F"></a>二心识。<a id="a-1G"></a>三依他起。<a id="a-1H"></a>四我法即空。<a id="a-1I"></a>五迷执我法。<a id="a-1J"></a>下诸幻喻皆仿此知。<a id="a-1K"></a>二断灭谁修问。</p>
  <p id="a1L">若诸幻性一切尽灭则无有心。<a id="a-1M"></a>谁为修行。<a id="a-1N"></a>云何复说修行如幻　此问亦从前拂迹中来。<a id="a-1O"></a>谓若以幻故一切皆空。<a id="a-1P"></a>能所总无。<a id="a-1Q"></a>遣谁修习。<a id="a-1R"></a>云何复说修行如幻。<a id="a-1S"></a>金刚三昧亦云。<a id="a-1T"></a>众生之心性本空寂。<a id="a-1U"></a>空寂之心体无色相。<a id="a-1V"></a>云何修习得本空心。<a id="a-1W"></a>三遮不修之失。</p>
  <p id="a1X">若诸众生本不修行。<a id="a-1Y"></a>于生死中常居幻化。<a id="a-1Z"></a>曾不了知如幻境界。<a id="a-1a"></a>令妄想心云何解脱　意恐惑者又云。<a id="a-1b"></a>一切如幻无不是空。<a id="a-1c"></a>觉性无生本来清净。<a id="a-1d"></a>知之即已何有修行。<a id="a-1e"></a>故此遮云。<a id="a-1f"></a>本空本不修。<a id="a-1g"></a>多生生死苦。<a id="a-1h"></a>今空今不修。<a id="a-1i"></a>云何则脱苦。<a id="a-1j"></a>不了如幻境界者。<a id="a-1k"></a>未达缘起事相也。<a id="a-1l"></a>从来不达事妄想不解脱。<a id="a-1m"></a>今还不了知。<a id="a-1n"></a>如何得解脱。<a id="a-1o"></a>溺斯意者近代尤多。<a id="a-1p"></a>但恃天真不观力用。<a id="a-1q"></a>四请修之方便。</p>
  <p id="a1r">愿为末世一切众生。<a id="a-1s"></a>作何方便渐次修习。<a id="a-1t"></a>令诸众生永离诸幻　上。<a id="a-1u"></a>遮不修之失。<a id="a-1v"></a>已知决定应修故。<a id="a-1w"></a>问对治之门。<a id="a-1x"></a>如何永离诸幻。<a id="a-1y"></a>论云。<a id="a-1z"></a>若人唯。<a id="a-20"></a>念真如。<a id="a-21"></a>不以方便种种熏修。<a id="a-22"></a>终无得净。<a id="a-23"></a>对于暂离故言永离。<a id="a-24"></a>谓初观一体虽觉全真。<a id="a-25"></a>后遇八风纷然起妄。<a id="a-26"></a>行如穷子。<a id="a-27"></a>解似电光。<a id="a-28"></a>何法修治。<a id="a-29"></a>永除病本。<a id="a-2A"></a>然经云。<a id="a-2B"></a>一切众生作何方便。<a id="a-2C"></a>两句之间文意断绝。<a id="a-2D"></a>译之太略。<a id="a-2E"></a>应添分别演说等言。<a id="a-2F"></a>意则连续。<a id="a-2G"></a>达者详焉。<a id="a-2H"></a>后亦频尔。<a id="a-2I"></a>此下三唱经文。<a id="a-2J"></a>仿前科段。</p>
  <p id="a2K">作是语已。<a id="a-2L"></a>五体投地。<a id="a-2M"></a>如是三请终而复始。<a id="a-2N"></a>尔时世尊告普贤菩萨言。<a id="a-2O"></a>善哉善哉。<a id="a-2P"></a>善男子。<a id="a-2Q"></a>汝等乃能为诸菩萨及末世众生。<a id="a-2R"></a>修习菩萨如幻三昧　此云正受。<a id="a-2S"></a>由达身心如幻。<a id="a-2T"></a>则冥本觉真如。<a id="a-2U"></a>如镜受影非受非拒。<a id="a-2V"></a>故名正受。</p>
  <p id="a2W">方便渐次令诸众生得离诸幻。<a id="a-2X"></a>汝今谛听。<a id="a-2Y"></a>当为汝说。<a id="a-2Z"></a>时普贤菩萨奉教欢喜。<a id="a-2a"></a>及诸大众默然而听　正说长行中四。<a id="a-2b"></a>一标幻从觉生以为义本。<a id="a-2c"></a>二明幻尽觉满。<a id="a-2d"></a>以释前疑。<a id="a-2e"></a>三令离幻显觉。<a id="a-2f"></a>正示用心。<a id="a-2g"></a>四辨幻觉不俱。<a id="a-2h"></a>结酬其请。<a id="a-2i"></a>今初第一云义本者。<a id="a-2j"></a>以普贤但征修幻。<a id="a-2k"></a>不问幻之所生。<a id="a-2l"></a>佛说生于觉心。<a id="a-2m"></a>未为正答所问。<a id="a-2n"></a>且要标之为本。<a id="a-2o"></a>凭之显幻尽觉圆。<a id="a-2p"></a>故得修幻义成。<a id="a-2q"></a>幻尽元非断灭。<a id="a-2r"></a>故论云。<a id="a-2s"></a>自性清净心因无明风动。<a id="a-2t"></a>乃至无明灭智性不坏。<a id="a-2u"></a>如风止动灭湿性不坏等。</p>
  <p id="a2v">善男子。<a id="a-2w"></a>一切众生种种幻化　有漏五蕴十二处十八界等。<a id="a-2x"></a>偈云。<a id="a-2y"></a>幻无明故。</p>
  <p id="a2z">皆生　诸有漏法皆从性净真心而生也。<a id="a-30"></a>依真起妄故。</p>
  <p id="a31">如来　此心虽凡圣同依。<a id="a-32"></a>唯佛圆证故。<a id="a-33"></a>约佛标之。</p>
  <p id="a34">圆　离相故。</p>
  <p id="a35">觉　非空故。</p>
  <p id="a36">妙　染而不染故。</p>
  <p id="a37">心　中实神解故。<a id="a-38"></a>梵云干栗驮。<a id="a-39"></a>是坚实之心也。<a id="a-3A"></a>不同缘虑集起之义。<a id="a-3B"></a>言皆生者。<a id="a-3C"></a>本觉心体为因。<a id="a-3D"></a>根本不觉为缘生三细业识为因境界为缘生六粗。<a id="a-3E"></a>故楞伽云。<a id="a-3F"></a>大慧。<a id="a-3G"></a>不思议熏不思议变是现识因。<a id="a-3H"></a>取种种尘。<a id="a-3I"></a>及无始妄想熏。<a id="a-3J"></a>是分别事识因。<a id="a-3K"></a>是知诸法皆无自体。<a id="a-3L"></a>无自体故。<a id="a-3M"></a>必假所依。<a id="a-3N"></a>依圆觉心而生起也。<a id="a-3O"></a>如幻马无体必依于巾。<a id="a-3P"></a>巾喻真心。<a id="a-3Q"></a>马即蕴界。<a id="a-3R"></a>配前五法本末应知。<a id="a-3S"></a>问既真能生妄。<a id="a-3T"></a>真是妄源。<a id="a-3U"></a>何故前云无明无体。<a id="a-3V"></a>答妄托真起说真为源。<a id="a-3W"></a>现且迷真真本无妄。<a id="a-3X"></a>如二月托本月而起。<a id="a-3Y"></a>说本月为起二之依。<a id="a-3Z"></a>本月实无二轮。<a id="a-3a"></a>即是二无其体。<a id="a-3b"></a>故经说种种生于觉心。<a id="a-3c"></a>不是心生种种。<a id="a-3d"></a>然诸经论俱说万法一心三界唯识。<a id="a-3e"></a>宗途有异。<a id="a-3f"></a>学者罕知。<a id="a-3g"></a>今约五教略彰其别。<a id="a-3h"></a>一愚法声闻教。<a id="a-3i"></a>假说一心。<a id="a-3j"></a>谓实有外境。<a id="a-3k"></a>但由心造业之所感故。<a id="a-3l"></a>二大乘权教。<a id="a-3m"></a>明异熟赖耶名为一心。<a id="a-3n"></a>遮无境故。<a id="a-3o"></a>三大乘实教。<a id="a-3p"></a>说如来藏以为一心。<a id="a-3q"></a>理无二故。<a id="a-3r"></a>四一乘顿教。<a id="a-3s"></a>泯绝染净但是一心。<a id="a-3t"></a>破诸数故。<a id="a-3u"></a>五一乘圆教。<a id="a-3v"></a>总该万有即是一心。<a id="a-3w"></a>理事本末无别异故。<a id="a-3x"></a>此上五教后后转深。<a id="a-3y"></a>后必收前。<a id="a-3z"></a>前不摄后。<a id="a-40"></a>然皆说一心。<a id="a-41"></a>有斯异者。<a id="a-42"></a>盖以经随机说论逐经通。<a id="a-43"></a>人随论执。<a id="a-44"></a>致令末代固守浅权。<a id="a-45"></a>今本末会通。<a id="a-46"></a>令五门皆显诠旨。<a id="a-47"></a>相对复为三门。<a id="a-48"></a>初约所诠。<a id="a-49"></a>逆次顺法从四至一展转起末。<a id="a-4A"></a>谓本唯非染非净。<a id="a-4B"></a>一法界心。<a id="a-4C"></a>由不觉之名。<a id="a-4D"></a>如来藏与生灭合成阿梨耶识。<a id="a-4E"></a>复由执此为我法故。<a id="a-4F"></a>转起余七成八种识。<a id="a-4G"></a>各由识体起能见分。<a id="a-4H"></a>由能见故似外境现。<a id="a-4I"></a>执取此现为定实故。<a id="a-4J"></a>造种种别业共业。<a id="a-4K"></a>故内感自身。<a id="a-4L"></a>外感器界一切诸法。<a id="a-4M"></a>二约能诠。<a id="a-4N"></a>顺文逆法从一至四展转穷本。<a id="a-4O"></a>谓佛对下劣根性未能顿达万法所起根本者。<a id="a-4P"></a>且言从业所感。<a id="a-4Q"></a>此则初声闻教。<a id="a-4R"></a>次为机稍胜者。<a id="a-4S"></a>说能所感。<a id="a-4T"></a>一切唯识展转乃至唯一真心名顿教等。<a id="a-4U"></a>皆由根有胜劣故。<a id="a-4V"></a>令说有浅深。<a id="a-4W"></a>若执前前即迷后后。<a id="a-4X"></a>始终通会方尽其源。<a id="a-4Y"></a>三能诠所诠逆顺本末皆无障碍。<a id="a-4Z"></a>由称法性直谭不逐机宜异说故。<a id="a-4a"></a>即圆教也。<a id="a-4b"></a>唯心之义经论所宗。<a id="a-4c"></a>迷之则触向面墙。<a id="a-4d"></a>解之则万法临镜。<a id="a-4e"></a>况此标为义本。<a id="a-4f"></a>如何不尽源流。<a id="a-4g"></a>达者审之。<a id="a-4h"></a>勿嫌具列。<a id="a-4i"></a>此下第二明幻尽觉满。<a id="a-4j"></a>以释前疑。<a id="a-4k"></a>然上说幻从觉生。<a id="a-4l"></a>染缘起也。<a id="a-4m"></a>此明幻尽觉满。<a id="a-4n"></a>净缘起也。<a id="a-4o"></a>故论云。<a id="a-4p"></a>有四种法薰习义故。<a id="a-4q"></a>染法净法起不断绝。<a id="a-4r"></a>染法者。<a id="a-4s"></a>以依真如法故有于无明。<a id="a-4t"></a>无明熏习真如故则有妄心。<a id="a-4u"></a>妄心熏习无明。<a id="a-4v"></a>不了真如法故。<a id="a-4w"></a>不觉念起现妄境界。<a id="a-4x"></a>妄境界染法缘故。<a id="a-4y"></a>即熏习妄心。<a id="a-4z"></a>令其念着造种种业。<a id="a-50"></a>受于一切身心等苦。<a id="a-51"></a>故胜鬘云。<a id="a-52"></a>不染而染。<a id="a-53"></a>法身不增不减经云。<a id="a-54"></a>法身流转五道。<a id="a-55"></a>名曰众生。<a id="a-56"></a>华严云。<a id="a-57"></a>心如工画师等。<a id="a-58"></a>净缘起者。<a id="a-59"></a>论云。<a id="a-5A"></a>以有真如法故。<a id="a-5B"></a>熏习无明。<a id="a-5C"></a>则令妄心厌生死苦乐求涅槃。<a id="a-5D"></a>以厌求故。<a id="a-5E"></a>即熏习真如。<a id="a-5F"></a>自信已信知心妄动无前境界。<a id="a-5G"></a>修远离法。<a id="a-5H"></a>种种方便起随顺行。<a id="a-5I"></a>不取不念。<a id="a-5J"></a>乃至久远熏习力故。<a id="a-5K"></a>无明则灭。<a id="a-5L"></a>无明灭故心无有起。<a id="a-5M"></a>境界随灭。<a id="a-5N"></a>心相皆尽。<a id="a-5O"></a>名得涅槃成自然业。<a id="a-5P"></a>然净缘起翻前染缘。<a id="a-5Q"></a>缘无自性。<a id="a-5R"></a>染净俱融合法界性。<a id="a-5S"></a>起唯性起故无断尽。<a id="a-5T"></a>如华严说。<a id="a-5U"></a>依此方名幻尽觉满。<a id="a-5V"></a>文中分三。<a id="a-5W"></a>一举喻该释前文。<a id="a-5X"></a>二法合唯谭本义。<a id="a-5Y"></a>三兼拂同幻之觉。<a id="a-5Z"></a>今初。</p>
  <p id="a5a">犹如。<a id="a-5b"></a>空华从空而有　喻前义本。<a id="a-5c"></a>谓空中毕竟实无起灭。<a id="a-5d"></a>但以眼翳空里见华。<a id="a-5e"></a>既翳时华依空现故。<a id="a-5f"></a>言从空而有。<a id="a-5g"></a>如圆觉妙性毕境无生但以心迷性中见妄。<a id="a-5h"></a>既迷时妄依觉现故。<a id="a-5i"></a>言生于觉也。</p>
  <p id="a5j">幻华虽灭空性不坏　正喻此段释疑之文。<a id="a-5k"></a>谓翳差则见华灭于空中。<a id="a-5l"></a>华虽灭而空常在。<a id="a-5m"></a>然华生时不生。<a id="a-5n"></a>灭时不灭。<a id="a-5o"></a>有翳有差见生见灭。<a id="a-5p"></a>二法合唯谭本义。</p>
  <p id="a5q">众生幻心还依幻灭　谓此幻心由智了达方得除灭。<a id="a-5r"></a>所了是幻能了亦幻。<a id="a-5s"></a>则前疑云幻幻何修。<a id="a-5t"></a>今答意云。<a id="a-5u"></a>不妨以幻除幻。<a id="a-5v"></a>又前云。<a id="a-5w"></a>幻尽断灭。<a id="a-5x"></a>次下答云。</p>
  <p id="a5y">诸幻尽灭觉心不动　此乃能所双亡即契圆觉。<a id="a-5z"></a>其犹波因水起波灭水存。<a id="a-60"></a>幻从觉生幻灭觉满。<a id="a-61"></a>三兼拂同幻之觉。<a id="a-62"></a>拂有三重。</p>
  <p id="a63">依幻。<a id="a-64"></a>说觉亦名为幻　拂觉妄之觉也。<a id="a-65"></a>对缘而起故亦是幻。</p>
  <p id="a66">若说有觉犹未离幻　恐修习者作是念言。<a id="a-67"></a>对妄之觉则名为幻。<a id="a-68"></a>不对妄者本有之觉则非虚幻。<a id="a-69"></a>若起此心起则如幻。</p>
  <p id="a6A">说无觉者。<a id="a-6B"></a>亦复如是　若谓二觉俱无即名真者。<a id="a-6C"></a>此意居然如幻。<a id="a-6D"></a>举要而言。<a id="a-6E"></a>起心动念言妄言真无非幻也。<a id="a-6F"></a>相蹑起念。<a id="a-6G"></a>势极三重。</p>
  <p id="a6H">是故幻灭名为不动　若泯绝无寄。<a id="a-6I"></a>分别不生。<a id="a-6J"></a>圆觉真心自然显现。<a id="a-6K"></a>元无幻化。<a id="a-6L"></a>故言不动。<a id="a-6M"></a>三令离幻显觉。<a id="a-6N"></a>正示用心。<a id="a-6O"></a>即答前请问修习之意也。<a id="a-6P"></a>前不疑合修不修。<a id="a-6Q"></a>但于修中疑用心违妨一向但请如何修行离幻。<a id="a-6R"></a>兼已自遮不修之失。<a id="a-6S"></a>故前段释疑了。<a id="a-6T"></a>此段正示用心。<a id="a-6U"></a>后段即会通。<a id="a-6V"></a>方便渐次之语。<a id="a-6W"></a>既令离幻修行。<a id="a-6X"></a>便已通得不修之失疑也。<a id="a-6Y"></a>故无别答之文。<a id="a-6Z"></a>文中三。<a id="a-6a"></a>谓法喻合。<a id="a-6b"></a>法中二。<a id="a-6c"></a>初展转离幻。</p>
  <p id="a6d">善男子。<a id="a-6e"></a>一切菩萨及末世众生　标指当机。</p>
  <p id="a6f">应当　诫劝之辞也。<a id="a-6g"></a>展转四重。</p>
  <p id="a6h">远离一切幻化虚妄境界　一离诸幻境。</p>
  <p id="a6i">由坚执持远离心故。<a id="a-6j"></a>心如幻者亦复远离　二离离幻之心。<a id="a-6k"></a>言如幻者。<a id="a-6l"></a>简非幻心。</p>
  <p id="a6m">远离为幻亦复远离　三遣离幻之离。</p>
  <p id="a6n">离远离幻亦复远离　四遣离离之离。<a id="a-6o"></a>亦可一离妄二离觉三遣离四遣遣。<a id="a-6p"></a>皆言远离者有二。<a id="a-6q"></a>一止二观。<a id="a-6r"></a>止离者。<a id="a-6s"></a>休心息意水不追攀。<a id="a-6t"></a>如人遇怨不应共处。<a id="a-6u"></a>观离者。<a id="a-6v"></a>虚妄之法体性皆空。<a id="a-6w"></a>如梦枷锁寤则已离。<a id="a-6x"></a>故下文云知幻即离。<a id="a-6y"></a>后密显真觉。</p>
  <p id="a6z">得无所离即除诸幻　梦中见梦。<a id="a-70"></a>转转觉于前非。<a id="a-71"></a>直到寤时所见方实。<a id="a-72"></a>故云尔也。<a id="a-73"></a>无所离者。<a id="a-74"></a>有其二意。<a id="a-75"></a>一则冥于真觉。<a id="a-76"></a>真觉则不可离。<a id="a-77"></a>二则到真觉之中。<a id="a-78"></a>自然无如上节节之幻可离故。<a id="a-79"></a>荷泽云。<a id="a-7A"></a>妄起即觉。<a id="a-7B"></a>妄灭觉灭。<a id="a-7C"></a>觉妄俱灭即是真如。<a id="a-7D"></a>二喻。</p>
  <p id="a7E">譬如钻火两木相因火出。<a id="a-7F"></a>木尽灰飞烟灭　如有一段干木。<a id="a-7G"></a>以一木燧钻之火出。<a id="a-7H"></a>还将却烧二木。<a id="a-7I"></a>木火既尽烟自然灭。<a id="a-7J"></a>既成灰烬任运飞散。<a id="a-7K"></a>不同二木形质为碍。<a id="a-7L"></a>如次四节以配于法。<a id="a-7M"></a>木段喻所修幻妄。<a id="a-7N"></a>木燧喻能修幻智。<a id="a-7O"></a>烟喻离。<a id="a-7P"></a>灰喻遣。<a id="a-7Q"></a>经文先云灰飞。<a id="a-7R"></a>译之倒也。<a id="a-7S"></a>定合是烟先灭余灰飞散。<a id="a-7T"></a>喻中阙于显觉。<a id="a-7U"></a>盖文略尔。<a id="a-7V"></a>前法后合悉。<a id="a-7W"></a>皆具有。<a id="a-7X"></a>若欲具之。<a id="a-7Y"></a>应以地唯圆觉。<a id="a-7Z"></a>由前木等本从地出。<a id="a-7a"></a>烧灭总尽唯有地存。<a id="a-7b"></a>如种种幻化生于圆觉妙心。<a id="a-7c"></a>幻化数重遣尽圆觉元来不动。<a id="a-7d"></a>二合。</p>
  <p id="a7e">以幻修幻亦复如是。<a id="a-7f"></a>诸幻虽尽不入断灭　上三句正合喻之现文。<a id="a-7g"></a>下一句兼前密显真觉。<a id="a-7h"></a>四辨幻觉不俱结酬其请。</p>
  <p id="a7i">善男子。<a id="a-7j"></a>知幻即离不作方便。<a id="a-7k"></a>离幻即觉亦无渐次　前云作何方便渐次修习。<a id="a-7l"></a>令诸众生永离诸幻。<a id="a-7m"></a>故佛示用心竟。<a id="a-7n"></a>结答不作方便亦无渐次。<a id="a-7o"></a>如是乃能永离诸幻。<a id="a-7p"></a>会通问中之文也。<a id="a-7q"></a>但能知之是幻己名为离。<a id="a-7r"></a>但得离幻即元是觉。<a id="a-7s"></a>更无阶级渐变为觉。<a id="a-7t"></a>如人梦见身疮问医求药。<a id="a-7u"></a>寤来既知是梦。<a id="a-7v"></a>更欲作何方便。<a id="a-7w"></a>若待方便修之渐离。<a id="a-7x"></a>即是实法。<a id="a-7y"></a>何幻名化。<a id="a-7z"></a>若执实有还是妄计。<a id="a-80"></a>何名修行。<a id="a-81"></a>故云尔。</p>
  <p id="a82">一切菩萨及末世众生。<a id="a-83"></a>依此修行。<a id="a-84"></a>如是乃能永离诸幻　结成真离。<a id="a-85"></a>亦是通结前用心之文。<a id="a-86"></a>第二偈讽中四段。<a id="a-87"></a>依次重讽长行。<a id="a-88"></a>科文全同。<a id="a-89"></a>不烦重写。</p>
  <p id="a8A">尔时世尊欲重宣此义。<a id="a-8B"></a>而说偈言　且标举也。<a id="a-8C"></a>下文仿此。</p>
  <p id="a8D">普贤汝当知　　一切诸众生　　无始幻无明</p>
  <p id="a8E">皆从诸如来　　圆觉心建立</p>
  <p id="a8F">标指生。<a id="a-8G"></a>无明之言长无偈有。</p>
  <p id="a8H">犹如虚空华　　依空而有相　　空华若复灭</p>
  <p id="a8I">虚空本不动　　幻从诸觉生　　幻灭觉圆满</p>
  <p id="a8J">觉心不动故</p>
  <p id="a8K">展转拂迹长有偈无。</p>
  <p id="a8L">若彼诸菩萨　　及末世众生　　常应远离幻</p>
  <p id="a8M">诸幻悉皆离　　如木中生火　　木尽火还灭</p>
  <p id="a8N">长离偈合。<a id="a-8O"></a>又法合及密显真觉。<a id="a-8P"></a>长有偈无。</p>
  <p id="a8Q">觉则无渐次　　方便亦如是</p>
  <p id="a8R">其结酬之文长有偈无。<a id="a-8S"></a>征释用心竟。</p>
  <p id="a8T">自下大文。<a id="a-8U"></a>第二广明行相。<a id="a-8V"></a>有九问答。<a id="a-8W"></a>类束为三。<a id="a-8X"></a>初四问答通明观行。<a id="a-8Y"></a>上根修证。<a id="a-8Z"></a>次四问答别明观行。<a id="a-8a"></a>中根修证。<a id="a-8b"></a>后一问答道场加行。<a id="a-8c"></a>下根修证。<a id="a-8d"></a>然此三门前前不假后后。<a id="a-8e"></a>后后必蹑前前。<a id="a-8f"></a>初中四。<a id="a-8g"></a>一开示观门同佛。<a id="a-8h"></a>二征释迷悟始终。<a id="a-8i"></a>三深究轮回之根。<a id="a-8j"></a>四略分修证之位。<a id="a-8k"></a>就初门中文四文三皆同前也。<a id="a-8l"></a>今初进问威仪。</p>
  <p id="a8m">于是普眼菩萨在大众中。<a id="a-8n"></a>即从座起。<a id="a-8o"></a>顶礼佛足右绕三匝。<a id="a-8p"></a>长跪叉手而白佛言　义亦同上。<a id="a-8q"></a>次陈词句中三。<a id="a-8r"></a>一举法请。</p>
  <p id="a8s">大悲世尊。<a id="a-8t"></a>愿为此会诸菩萨众。<a id="a-8u"></a>及为末世一切众生。<a id="a-8v"></a>演说菩萨修行渐次　标请修行渐次者。<a id="a-8w"></a>由普贤所问幽深。<a id="a-8x"></a>如来称理而答。<a id="a-8y"></a>先欲消除心病。<a id="a-8z"></a>然后万行俱修。<a id="a-90"></a>或有闻前说云知幻即离不作方便亦无渐次。<a id="a-91"></a>谓言知之即已都不假修。<a id="a-92"></a>普眼欲使教法圆足。<a id="a-93"></a>请问起行之门。<a id="a-94"></a>故佛令持戒宴坐恒作是念等。<a id="a-95"></a>展转乃至观行成就也。</p>
  <p id="a96">云何　此下皆别列也。</p>
  <p id="a97">思惟　观察真妄即思慧也。</p>
  <p id="a98">云何住持　悟得妙境安住其中持之不失。<a id="a-99"></a>即修慧也。<a id="a-9A"></a>下伫听佛说。<a id="a-9B"></a>生闻慧也。<a id="a-9C"></a>从凡入圣必假三慧。<a id="a-9D"></a>故普眼为众咨求。<a id="a-9E"></a>上皆问智也。<a id="a-9F"></a>此下问悲云。</p>
  <p id="a9G">众生未悟。<a id="a-9H"></a>作何方便。<a id="a-9I"></a>普令开悟　此同法华。<a id="a-9J"></a>欲令众生开示悟入。<a id="a-9K"></a>以开摄示。<a id="a-9L"></a>以悟摄入。<a id="a-9M"></a>以开示约能化悟入约所化故。<a id="a-9N"></a>约今经者。<a id="a-9O"></a>此后佛答全用先所显示如来净圆觉心为本。<a id="a-9P"></a>以观人法二空。<a id="a-9Q"></a>及灭影像。<a id="a-9R"></a>无边虚空觉所显发。<a id="a-9S"></a>觉圆明故显心清净。<a id="a-9T"></a>乃至等同诸佛。<a id="a-9U"></a>即是普令开悟也。<a id="a-9V"></a>二反显请。</p>
  <p id="a9W">世尊。<a id="a-9X"></a>若彼众生无正方便及正思惟。<a id="a-9Y"></a>闻佛如来说此三昧。<a id="a-9Z"></a>心生迷闷。<a id="a-9a"></a>即于圆觉不能悟入　反明得闻佛说方便思惟即开悟也。<a id="a-9b"></a>言闻此三昧者。<a id="a-9c"></a>是前离幻法门也。<a id="a-9d"></a>故佛前云。<a id="a-9e"></a>汝能修习如幻三昧。<a id="a-9f"></a>三结牒请。</p>
  <p id="a9g">愿兴慈悲。<a id="a-9h"></a>为我等辈及末世众生。<a id="a-9i"></a>假说方便　言假说者。<a id="a-9j"></a>以觉性本圆妄法本寂实无所修。<a id="a-9k"></a>但以初悟之人迷习难为顿息。<a id="a-9l"></a>是以请于无修之中假说修习方便。<a id="a-9m"></a>下三唱仿前。</p>
  <p id="a9n">作是语已。<a id="a-9o"></a>五体投地。<a id="a-9p"></a>如是三请终而复始。<a id="a-9q"></a>尔时世尊告普眼菩萨言。<a id="a-9r"></a>善哉善哉。<a id="a-9s"></a>善男子。<a id="a-9t"></a>汝等乃能为诸菩萨。<a id="a-9u"></a>及末世众生。<a id="a-9v"></a>问于如来修行渐次思惟住持。<a id="a-9w"></a>乃至假说种种方便。<a id="a-9x"></a>汝今谛听。<a id="a-9y"></a>当为汝说。<a id="a-9z"></a>时普眼菩萨奉教欢喜。<a id="a-A0"></a>及诸大众默然而听　第四正说。<a id="a-A1"></a>长行中四。<a id="a-A2"></a>一起行方便。<a id="a-A3"></a>二观行成就。<a id="a-A4"></a>三顿同佛境。<a id="a-A5"></a>四结牒问词。<a id="a-A6"></a>今初。</p>
  <p id="aA7">善男子。<a id="a-A8"></a>彼新学菩萨及末世众生。<a id="a-A9"></a>欲求如来净圆觉心　标指当机。</p>
  <p id="aAA">应当正念远离诸幻　指前征释离幻。<a id="a-AB"></a>以为起行之本。<a id="a-AC"></a>若执法定实。<a id="a-AD"></a>即观行不成。<a id="a-AE"></a>故须蹑前为方便矣正念者。<a id="a-AF"></a>则无念也。<a id="a-AG"></a>故智论云。<a id="a-AH"></a>有念是魔业。<a id="a-AI"></a>无念是法印。<a id="a-AJ"></a>论云。<a id="a-AK"></a>离念相者等虚空界。<a id="a-AL"></a>又云。<a id="a-AM"></a>一切众生不名为觉。<a id="a-AN"></a>以从本已来念念相续未曾离念。<a id="a-AO"></a>故知无念是正念也。<a id="a-AP"></a>然正念与离幻反覆相成。<a id="a-AQ"></a>由离幻故正念。<a id="a-AR"></a>正念故离幻。<a id="a-AS"></a>何以故。<a id="a-AT"></a>外存有法则内起缘念。<a id="a-AU"></a>内有缘念则外见有法。<a id="a-AV"></a>由此双指在诸行初。<a id="a-AW"></a>第二观行成就文二。<a id="a-AX"></a>初戒定。</p>
  <p id="aAY">先依如来奢摩他行　奢摩他此云止。<a id="a-AZ"></a>止是定义。<a id="a-Aa"></a>下文释云。<a id="a-Ab"></a>至静为行。<a id="a-Ac"></a>定有浅深。<a id="a-Ad"></a>故标如来简非粗浅邪小之定。<a id="a-Ae"></a>若乱心持戒。<a id="a-Af"></a>不堪入此观门。<a id="a-Ag"></a>故先定后戒。<a id="a-Ah"></a>亦可文虽先后修无先后。</p>
  <p id="aAi">坚持禁戒　一向绝缘的不拟犯。<a id="a-Aj"></a>名曰坚持。<a id="a-Ak"></a>防禁根门诫约身口。<a id="a-Al"></a>故名禁戒。<a id="a-Am"></a>戒品虽多统为三聚。<a id="a-An"></a>一摄律仪。<a id="a-Ao"></a>二摄善法。<a id="a-Ap"></a>三摄众生。<a id="a-Aq"></a>今意说律仪。<a id="a-Ar"></a>义通余二。<a id="a-As"></a>律仪戒者。<a id="a-At"></a>谓十无尽。<a id="a-Au"></a>取要而言。<a id="a-Av"></a>即唯四重。<a id="a-Aw"></a>此四清净则一切枝叶不生。</p>
  <p id="aAx">安处徒众　即同行同见人也。<a id="a-Ay"></a>行业既同。<a id="a-Az"></a>互相雕琢迭共商量。<a id="a-B0"></a>为长道缘。<a id="a-B1"></a>故须安处。<a id="a-B2"></a>故宝积经七十二云。<a id="a-B3"></a>得人身者。<a id="a-B4"></a>彼应依善知识听三世佛平等法。<a id="a-B5"></a>闻已应发勤精进。<a id="a-B6"></a>依城邑聚落。<a id="a-B7"></a>与大众共居具四部处。<a id="a-B8"></a>更互相疑论量佛法。<a id="a-B9"></a>学问难答。<a id="a-BA"></a>三世佛法平等得现在前。<a id="a-BB"></a>解一切法无有自性。<a id="a-BC"></a>修此解故烦恼渐除。</p>
  <p id="aBD">宴坐静室　宴默也。<a id="a-BE"></a>坐为摄身。<a id="a-BF"></a>身住则心安。<a id="a-BG"></a>心闲则境寂。<a id="a-BH"></a>欲住身心故须静室。<a id="a-BI"></a>静室处众岂不相违。<a id="a-BJ"></a>此有二释。<a id="a-BK"></a>一根性不同。<a id="a-BL"></a>故或多昏沉籍众策。<a id="a-BM"></a>发或多掉举宜自息。<a id="a-BN"></a>缘非为一人而行二事。<a id="a-BO"></a>二定慧等学故。<a id="a-BP"></a>谓圆通观行。<a id="a-BQ"></a>要止观相资。<a id="a-BR"></a>须依善友。<a id="a-BS"></a>或同见同行终日议论法门。<a id="a-BT"></a>无令用心差错。<a id="a-BU"></a>差之毫厘失之千里。<a id="a-BV"></a>故净名云。<a id="a-BW"></a>不必是坐为宴坐也。<a id="a-BX"></a>虽同众住。<a id="a-BY"></a>不妨在自房室。<a id="a-BZ"></a>初中后夜或除论法转读。<a id="a-Ba"></a>便须静坐思惟闻思修慧圆明。<a id="a-Bb"></a>岂但申申夭夭故无违也。<a id="a-Bc"></a>此依定持戒处众静坐答住持问。<a id="a-Bd"></a>二观慧文二。<a id="a-Be"></a>初明二空观。<a id="a-Bf"></a>后明法界观。<a id="a-Bg"></a>初二空者。<a id="a-Bh"></a>众生旷劫漂沈。<a id="a-Bi"></a>或堕邪小不成种智者。<a id="a-Bj"></a>良由二障。<a id="a-Bk"></a>一障不断由于二执。<a id="a-Bl"></a>欲除二执必假二空。<a id="a-Bm"></a>故于法界文前。<a id="a-Bn"></a>先作二空观智。<a id="a-Bo"></a>执亡障尽。<a id="a-Bp"></a>即圣性现前应用尘沙。<a id="a-Bq"></a>名之为佛。<a id="a-Br"></a>文中二。<a id="a-Bs"></a>一破执。<a id="a-Bt"></a>二显理。<a id="a-Bu"></a>初中二。<a id="a-Bv"></a>一我空。<a id="a-Bw"></a>二法空。<a id="a-Bx"></a>我空又二。<a id="a-By"></a>一观身无我。<a id="a-Bz"></a>二观心无我。<a id="a-C0"></a>夫计我者。<a id="a-C1"></a>既皆因五蕴。<a id="a-C2"></a>五蕴自相唯身与心。<a id="a-C3"></a>今且大段开之。<a id="a-C4"></a>然始别别分析。<a id="a-C5"></a>如此驰逐妄计何逃。<a id="a-C6"></a>若约身为总。<a id="a-C7"></a>则色心为别。<a id="a-C8"></a>今约我为总。<a id="a-C9"></a>故身心为别也。<a id="a-CA"></a>今初观身。<a id="a-CB"></a>身为诸爱根本。<a id="a-CC"></a>了之虚妄。<a id="a-CD"></a>则一切烦恼自除。<a id="a-CE"></a>如其耽着。<a id="a-CF"></a>则起无量过患。<a id="a-CG"></a>故净名因疾广说无常苦空无我。<a id="a-CH"></a>劝令患厌。<a id="a-CI"></a>涅槃喻以四蛇亦令舍离。<a id="a-CJ"></a>金光明经智度论皆云背恩。<a id="a-CK"></a>文中二。<a id="a-CL"></a>初寻伺观。<a id="a-CM"></a>后如实观。<a id="a-CN"></a>先因寻求伺察。<a id="a-CO"></a>方见如实之理故。<a id="a-CP"></a>今初。</p>
  <p id="aCQ">恒作是念　行住坐卧一切时中。<a id="a-CR"></a>当如是观也。</p>
  <p id="aCS">我今此身　执受既坚故遍观也。</p>
  <p id="aCT">四大和合　坚湿暖动假和合也。<a id="a-CU"></a>故宝积经云。<a id="a-CV"></a>此身生时。<a id="a-CW"></a>与其父母四大种性。<a id="a-CX"></a>一类歌罗逻身。<a id="a-CY"></a>若唯地大无水界者。<a id="a-CZ"></a>譬如有人握干麨灰终不和合。<a id="a-Ca"></a>若唯水界无地界者。<a id="a-Cb"></a>譬如油水无有坚实即便流散。<a id="a-Cc"></a>若唯地水无火界者。<a id="a-Cd"></a>譬如夏月阴处肉团无日光照即便烂坏。<a id="a-Ce"></a>若唯地水火无风界者。<a id="a-Cf"></a>则不增长。<a id="a-Cg"></a>净名亦云。<a id="a-Ch"></a>四大合故假名为身。<a id="a-Ci"></a>四大无主身亦无我。<a id="a-Cj"></a>故此经文还分四大各归来处。</p>
  <p id="aCk">所谓发毛爪齿。<a id="a-Cl"></a>皮肉筋骨。<a id="a-Cm"></a>髓脑垢色。<a id="a-Cn"></a>皆归于地　坚碍为地。</p>
  <p id="aCo">唾涕脓血。<a id="a-Cp"></a>津液涎沫。<a id="a-Cq"></a>痰泪精气。<a id="a-Cr"></a>大小便利。<a id="a-Cs"></a>皆归于水　润湿为水。</p>
  <p id="aCt">暖气归火　可知。<a id="a-Cu"></a>然气是四大之本。<a id="a-Cv"></a>不唯是风。<a id="a-Cw"></a>故水火大中亦云气也。</p>
  <p id="aCx">动转归风　净名云。<a id="a-Cy"></a>是身无作风力所转。<a id="a-Cz"></a>谓迷性起心。<a id="a-D0"></a>心运风力转余三大。<a id="a-D1"></a>而有动作。<a id="a-D2"></a>作无自性。<a id="a-D3"></a>故云无也。<a id="a-D4"></a>四大皆云归者。<a id="a-D5"></a>此身既合四大所成。<a id="a-D6"></a>今推身无主故还归四大。</p>
  <p id="aD7">四大各离　正观之时各有所归。<a id="a-D8"></a>即名为离。<a id="a-D9"></a>不说命终方名为离。<a id="a-DA"></a>故庵提遮女了义经说生死义云。<a id="a-DB"></a>若能明知地水火风四缘毕竟未曾自得有所和合以为生义。<a id="a-DC"></a>若知地水火风毕竟不自得有所散是为死义。<a id="a-DD"></a>此意正明即合而散即散而合。<a id="a-DE"></a>故合散之文。<a id="a-DF"></a>皆为不自得。</p>
  <p id="aDG">今者妄身当在何处　且地有形碍而沉滞。<a id="a-DH"></a>风无形碍而轻举。<a id="a-DI"></a>敌体相违。<a id="a-DJ"></a>水火亦互相陵夺。<a id="a-DK"></a>故知四大相违各各差别。<a id="a-DL"></a>未审我身属于何大。<a id="a-DM"></a>若总相属。<a id="a-DN"></a>即是四我。<a id="a-DO"></a>若总不属。<a id="a-DP"></a>即应离四别有我身。<a id="a-DQ"></a>故云尔也。<a id="a-DR"></a>后如实观。</p>
  <p id="aDS">即知此身毕竟无体。<a id="a-DT"></a>和合为相。<a id="a-DU"></a>实同幻化　谓因前寻伺。<a id="a-DV"></a>见如实之理。<a id="a-DW"></a>定知四大非我。<a id="a-DX"></a>但约和合假名为身。<a id="a-DY"></a>亦无实体。<a id="a-DZ"></a>智论十四问云。<a id="a-Da"></a>若自身无我而计我者。<a id="a-Db"></a>他身无我亦应计我。<a id="a-Dc"></a>答亦有人。<a id="a-Dd"></a>于他物中计我。<a id="a-De"></a>如外道坐禅入地观时见地即是我。<a id="a-Df"></a>水火风空识亦如是。<a id="a-Dg"></a>又如有人远行独宿空舍。<a id="a-Dh"></a>夜见一鬼擎一死尸来。<a id="a-Di"></a>复有一鬼来争等。<a id="a-Dj"></a>又秖缘计我而为自身。<a id="a-Dk"></a>即以余身为他故生难也。<a id="a-Dl"></a>后观心无我。<a id="a-Dm"></a>夫心无自相。<a id="a-Dn"></a>托境方生。<a id="a-Do"></a>境性本空。<a id="a-Dp"></a>由心故现。<a id="a-Dq"></a>根尘和合。<a id="a-Dr"></a>似有缘心。<a id="a-Ds"></a>内外推之。<a id="a-Dt"></a>何是其体。<a id="a-Du"></a>长轮生死。<a id="a-Dv"></a>由不了心。<a id="a-Dw"></a>苟能了之圆觉自现。<a id="a-Dx"></a>故首楞云。<a id="a-Dy"></a>狂性自歇。<a id="a-Dz"></a>歇即菩提。<a id="a-E0"></a>胜净妙明。<a id="a-E1"></a>不从人得。<a id="a-E2"></a>文中二。<a id="a-E3"></a>一寻伺观。</p>
  <p id="aE4">四缘(四大)假合妄。<a id="a-E5"></a>有六根　四大和合成于一色。<a id="a-E6"></a>于此色上方有六根。<a id="a-E7"></a>离此色身根元无体。<a id="a-E8"></a>各分四大。<a id="a-E9"></a>色尚不存。<a id="a-EA"></a>窍穴六根更何依附。</p>
  <p id="aEB">六根四大中外合成　四大为中。<a id="a-EC"></a>六根为外。<a id="a-ED"></a>内外和合假成此身。</p>
  <p id="aEE">妄有缘气于中积聚。<a id="a-EF"></a>似有缘相假名为心　由依四大六根和合成身。<a id="a-EG"></a>即有六尘妄现。<a id="a-EH"></a>由此内外根尘。<a id="a-EI"></a>引起妄心缘虑不绝。<a id="a-EJ"></a>念念生灭刹那不停。<a id="a-EK"></a>缘合即有。<a id="a-EL"></a>缘散即无。<a id="a-EM"></a>推其自体了不可得。<a id="a-EN"></a>故曰假名为心。<a id="a-EO"></a>此虚妄心虽假缘生。<a id="a-EP"></a>不离真心气分。<a id="a-EQ"></a>故曰缘气。<a id="a-ER"></a>言似者。<a id="a-ES"></a>明非实有。<a id="a-ET"></a>缘相者。<a id="a-EU"></a>缘虑之相。<a id="a-EV"></a>后如实观。</p>
  <p id="aEW">善男子。<a id="a-EX"></a>此虚妄心。<a id="a-EY"></a>若无六尘。<a id="a-EZ"></a>则不能有。<a id="a-Ea"></a>四大分解。<a id="a-Eb"></a>无尘可得。<a id="a-Ec"></a>于中缘(四缘)尘(六尘)各归散灭　心托六尘。<a id="a-Ed"></a>尘依四大。<a id="a-Ee"></a>四大无体六尘即空。<a id="a-Ef"></a>故云散灭。</p>
  <p id="aEg">毕竟无有缘心可见　缘尘既灭心体即空。<a id="a-Eh"></a>故决判云。<a id="a-Ei"></a>毕竟无有。<a id="a-Ej"></a>言缘心者。<a id="a-Ek"></a>则前缘气之心也。<a id="a-El"></a>问无尘可得。<a id="a-Em"></a>下三句亦说法空。<a id="a-En"></a>何得一向判属人空。<a id="a-Eo"></a>答此指缘尘各散正显心空。<a id="a-Ep"></a>故结云无心可见。<a id="a-Eq"></a>身之与心总属我执。<a id="a-Er"></a>第二法空。</p>
  <p id="aEs">善男子。<a id="a-Et"></a>彼之众生幻身灭故。<a id="a-Eu"></a>幻心亦灭。<a id="a-Ev"></a>幻心灭故。<a id="a-Ew"></a>幻尘亦灭　前于身心之中推求无我。<a id="a-Ex"></a>故名我空。<a id="a-Ey"></a>此则身心及境一一自空。<a id="a-Ez"></a>故名法空。<a id="a-F0"></a>然身等本空非今始灭。<a id="a-F1"></a>故经云。<a id="a-F2"></a>色即是空非色灭空。<a id="a-F3"></a>但以迷时执有。<a id="a-F4"></a>今执尽始无。<a id="a-F5"></a>义言灭也。</p>
  <p id="aF6">幻尘灭故。<a id="a-F7"></a>幻灭亦灭　有遍计之情即见幻生。<a id="a-F8"></a>有观察之智即见幻灭。<a id="a-F9"></a>对幻生故则言幻灭。<a id="a-FA"></a>对情执故则言智慧。<a id="a-FB"></a>对待之法皆属缘生。<a id="a-FC"></a>缘生则无相。<a id="a-FD"></a>故皆云灭。<a id="a-FE"></a>般若心经云。<a id="a-FF"></a>无眼界乃至无智亦无得。<a id="a-FG"></a>楞伽云。<a id="a-FH"></a>一切法如幻远离于心识。<a id="a-FI"></a>智不得有无而兴大悲心。<a id="a-FJ"></a>大文第二显理。<a id="a-FK"></a>即二空所显真如理也由前执尽故此理现。<a id="a-FL"></a>如云散月出尘尽镜明。<a id="a-FM"></a>非谓无云便名为月。<a id="a-FN"></a>但于无云之处而见月矣。<a id="a-FO"></a>非谓无幻便是真如。<a id="a-FP"></a>但于无幻之处见真理矣。<a id="a-FQ"></a>文中二。<a id="a-FR"></a>初法。</p>
  <p id="aFS">幻灭灭故(蹑前)非幻不灭　正显也。<a id="a-FT"></a>显圆觉性本净圆明独体全真不因修得。<a id="a-FU"></a>众幻虽灭自性常存不假缘生。<a id="a-FV"></a>故云非幻。<a id="a-FW"></a>金刚三昧经云若得空心心不幻化。<a id="a-FX"></a>然对前妄尽释云真如。<a id="a-FY"></a>若以本宗但名圆觉。<a id="a-FZ"></a>后喻。</p>
  <p id="aFa">譬如磨镜垢尽明现　虽云磨镜。<a id="a-Fb"></a>却是磨尘。<a id="a-Fc"></a>所言修道秖是遣妄。<a id="a-Fd"></a>夫镜性本明非从外得。<a id="a-Fe"></a>尘复则隐。<a id="a-Ff"></a>磨之则显。<a id="a-Fg"></a>隐显虽殊明性不异。<a id="a-Fh"></a>今谓。<a id="a-Fi"></a>人执法执是垢。<a id="a-Fj"></a>寻伺如实是磨。<a id="a-Fk"></a>真心本觉是明人法二空是现。<a id="a-Fl"></a>自下大文第二明法界观也。<a id="a-Fm"></a>文二。<a id="a-Fn"></a>初印前显后。<a id="a-Fo"></a>二拂迹入玄。<a id="a-Fp"></a>二圆彰法界。<a id="a-Fq"></a>初中谓印前二空显后圆通法界。<a id="a-Fr"></a>文中又二。<a id="a-Fs"></a>初标。</p>
  <p id="aFt">善男子当知。<a id="a-Fu"></a>身心皆为幻垢　此印前也。<a id="a-Fv"></a>幻谓虚幻无有实体垢谓尘垢坌污为名。<a id="a-Fw"></a>由迷幻相执取系着。<a id="a-Fx"></a>坌污净心故云幻垢。<a id="a-Fy"></a>诸佛菩萨虽有身心。<a id="a-Fz"></a>由了如幻不取于相。<a id="a-G0"></a>无坌污义故非垢。<a id="a-G1"></a>由了幻空故非幻。</p>
  <p id="aG2">垢相永灭十方清净　此显后也。<a id="a-G3"></a>根尘诸法十方法界普清净也。<a id="a-G4"></a>此由身心垢翳妄执自他故成局碍。<a id="a-G5"></a>今既我空法寂。<a id="a-G6"></a>何所不通。<a id="a-G7"></a>后释文二。<a id="a-G8"></a>初喻。</p>
  <p id="aG9">善男子　由珠镜二事所喻不同。<a id="a-GA"></a>故复标告。</p>
  <p id="aGB">譬如清净摩尼宝珠映于五色。<a id="a-GC"></a>随方各现。<a id="a-GD"></a>诸愚痴者见彼摩尼实有五色　谓摩尼体性莹净绝瑕都无色相。<a id="a-GE"></a>由性净故。<a id="a-GF"></a>一切色相对则现中。<a id="a-GG"></a>青黄赤白黑五色各各随方而现。<a id="a-GH"></a>然此一喻亦喻印前亦喻显后。<a id="a-GI"></a>言印前者。<a id="a-GJ"></a>五色喻五道。<a id="a-GK"></a>随方喻随业。<a id="a-GL"></a>愚人不了珠体。<a id="a-GM"></a>但见全是青黄。<a id="a-GN"></a>既是青黄则不见珠体。<a id="a-GO"></a>故华严云。<a id="a-GP"></a>凡夫见诸法。<a id="a-GQ"></a>但随诸相转。<a id="a-GR"></a>不了法无性。<a id="a-GS"></a>以是不见佛。<a id="a-GT"></a>若以三性配者。<a id="a-GU"></a>摩尼喻圆成实性。<a id="a-GV"></a>即前所显之理也。<a id="a-GW"></a>现色喻依他起性。<a id="a-GX"></a>即前幻也。<a id="a-GY"></a>愚人定见青黄。<a id="a-GZ"></a>喻遍计所执性。<a id="a-Ga"></a>即前尘垢也。<a id="a-Gb"></a>若远即前身心等相。<a id="a-Gc"></a>以此文印定前文之义。<a id="a-Gd"></a>故指前也。<a id="a-Ge"></a>言显后者然此圆珠由彼愚人执其定色。<a id="a-Gf"></a>所以破色因配三性以印前文。<a id="a-Gg"></a>然但无计执之人。<a id="a-Gh"></a>即此珠种种之色一一清净一一同体。<a id="a-Gi"></a>悉是圆珠妙用应现。<a id="a-Gj"></a>无体可破。<a id="a-Gk"></a>以喻后文十方法界一切清净圆满不动交参无碍。<a id="a-Gl"></a>故言显后。<a id="a-Gm"></a>然前之境喻但一面明。<a id="a-Gn"></a>又云因磨而现。<a id="a-Go"></a>表二空之理破执方显。<a id="a-Gp"></a>对执得名。<a id="a-Gq"></a>今摩尼珠本净本明十方俱照。<a id="a-Gr"></a>以显后法界之宗也。<a id="a-Gs"></a>后法。</p>
  <p id="aGt">善男子。<a id="a-Gu"></a>圆觉净性现于身心。<a id="a-Gv"></a>随类各应　即前种种幻化生于觉心也。<a id="a-Gw"></a>义如彼释。</p>
  <p id="aGx">彼愚痴者说净圆觉。<a id="a-Gy"></a>实有如是身心自相　显圆觉虽现非其定实。<a id="a-Gz"></a>故云愚说。<a id="a-H0"></a>论云。<a id="a-H1"></a>一切染法所不能染。<a id="a-H2"></a>智体不动。<a id="a-H3"></a>具足无漏熏众生故。</p>
  <p id="aH4">亦复如是　合前喻也。<a id="a-H5"></a>余义喻中以具对释。<a id="a-H6"></a>详之可知。<a id="a-H7"></a>第二拂迹入玄。</p>
  <p id="aH8">由此不能远于幻化。<a id="a-H9"></a>是故我说身心幻垢对离幻垢。<a id="a-HA"></a>说名菩萨　此上先说迹之所以然。<a id="a-HB"></a>其迹也相蹑而起。<a id="a-HC"></a>亦相蹑而拂本。<a id="a-HD"></a>以众生妄执幻化故。<a id="a-HE"></a>佛说云幻垢。<a id="a-HF"></a>众生依教离垢故。<a id="a-HG"></a>复说名菩萨。<a id="a-HH"></a>此下正拂其迹云。</p>
  <p id="aHI">垢尽　幻垢如珠中之色。<a id="a-HJ"></a>达之本无故云尽也。</p>
  <p id="aHK">对除　所离之垢既无。<a id="a-HL"></a>对离之智何立。</p>
  <p id="aHM">即无对垢及说名者　者字贯通两句。<a id="a-HN"></a>谓对垢者菩萨也。<a id="a-HO"></a>说名者佛也。<a id="a-HP"></a>既无对治之智。<a id="a-HQ"></a>何有起智之人。<a id="a-HR"></a>深浅之执本无。<a id="a-HS"></a>何有说教之者。<a id="a-HT"></a>故俱无也。<a id="a-HU"></a>对机之佛亦不可得方见法身。<a id="a-HV"></a>法身说经义在斯矣。<a id="a-HW"></a>然上人法各三。<a id="a-HX"></a>三对六只尽是所拂之迹也。<a id="a-HY"></a>谓法有执垢离垢及与名数。<a id="a-HZ"></a>人有众生菩萨及佛。<a id="a-Ha"></a>问曰。<a id="a-Hb"></a>人自有差法本无异。<a id="a-Hc"></a>何说三名。<a id="a-Hd"></a>答克体虽无。<a id="a-He"></a>义说即有。<a id="a-Hf"></a>为对人法各分能所故也。<a id="a-Hg"></a>第三圆彰法界。<a id="a-Hh"></a>文二。<a id="a-Hi"></a>初一真法界。<a id="a-Hj"></a>后三重法界。<a id="a-Hk"></a>言一真者。<a id="a-Hl"></a>未明理事不说有空。<a id="a-Hm"></a>直指本觉灵源也。<a id="a-Hn"></a>下对诸法圆泯圆收。<a id="a-Ho"></a>方说三重等别。<a id="a-Hp"></a>今初。</p>
  <p id="aHq">善男子。<a id="a-Hr"></a>此菩萨及末世众生　标告及指当根所证者。<a id="a-Hs"></a>为欲进显不思议境界。<a id="a-Ht"></a>境界殊前故。<a id="a-Hu"></a>却蹑前功用明其得入。<a id="a-Hv"></a>所以发起后之文势。</p>
  <p id="aHw">证得诸幻　观行成就。</p>
  <p id="aHx">灭影像故　依他亦泯。</p>
  <p id="aHy">尔时便得无方清净　约身为主外见东西。<a id="a-Hz"></a>我相既无更何方所。</p>
  <p id="aI0">无边虚空觉所显发　然虚空离识亦非实有。<a id="a-I1"></a>故首楞云。<a id="a-I2"></a>若有一人发真归源。<a id="a-I3"></a>十方虚空一时销殒。<a id="a-I4"></a>谓迷情所覆觉处见空。<a id="a-I5"></a>尘影既销空元是觉。<a id="a-I6"></a>显谓空销觉现。<a id="a-I7"></a>发谓妄尽心开。<a id="a-I8"></a>翻覆观之俱无边际。<a id="a-I9"></a>首楞又云。<a id="a-IA"></a>闻复医根除。<a id="a-IB"></a>尘销觉圆净。<a id="a-IC"></a>净极光通达。<a id="a-ID"></a>寂照含虚空。<a id="a-IE"></a>却来观世间。<a id="a-IF"></a>犹如梦中事。<a id="a-IG"></a>是知空有双绝。<a id="a-IH"></a>但是觉心。<a id="a-II"></a>独鉴明明灵知不昧。<a id="a-IJ"></a>后三重法界者。<a id="a-IK"></a>一真空绝相观。<a id="a-IL"></a>二理事无碍观。<a id="a-IM"></a>三周遍含容观。<a id="a-IN"></a>此中义意全同华严法界观门三重行相。<a id="a-IO"></a>故依彼科之。<a id="a-IP"></a>今初第一真空观者。<a id="a-IQ"></a>彼观门中有四句。<a id="a-IR"></a>谓会色归空观。<a id="a-IS"></a>明空即色观。<a id="a-IT"></a>上二皆简情显解三空色无碍观。<a id="a-IU"></a>解终趣行。<a id="a-IV"></a>四泯绝无寄观。<a id="a-IW"></a>行起解绝。<a id="a-IX"></a>今经文二。<a id="a-IY"></a>一色相空净。<a id="a-IZ"></a>二空色同如。<a id="a-Ia"></a>今初经文皆云清净者。<a id="a-Ib"></a>谓由前二空观门简情显解。<a id="a-Ic"></a>次拂迹灭影。<a id="a-Id"></a>同于行起解绝。<a id="a-Ie"></a>故皆清净为真空矣。<a id="a-If"></a>故智论云。<a id="a-Ig"></a>毕竟空即是毕竟清净。<a id="a-Ih"></a>清净与空皆绝相义。<a id="a-Ii"></a>若就心说。<a id="a-Ij"></a>即如净名经。<a id="a-Ik"></a>妄想是垢。<a id="a-Il"></a>无妄想是净等。<a id="a-Im"></a>故云清净。<a id="a-In"></a>文中七。<a id="a-Io"></a>一内身根识。</p>
  <p id="aIp">觉圆明故　蹑前显清净之因也。<a id="a-Iq"></a>由拂泯等故得圆明。</p>
  <p id="aIr">显心清净　比迷觉心心中执法。<a id="a-Is"></a>今见法性法即皆空。<a id="a-It"></a>故云清净。<a id="a-Iu"></a>如人不识珠体但执青黄。<a id="a-Iv"></a>若见摩尼即色清净。<a id="a-Iw"></a>七段之中皆同此也。<a id="a-Ix"></a>然展转蹑前以显清净者。<a id="a-Iy"></a>义如后释。<a id="a-Iz"></a>今且销释法数名体。<a id="a-J0"></a>心者总相明其我心。<a id="a-J1"></a>即赖耶体。<a id="a-J2"></a>成唯识论说第八识种种别名。<a id="a-J3"></a>于中有四种名。<a id="a-J4"></a>通一切位。<a id="a-J5"></a>心即一也。<a id="a-J6"></a>迷时由执藏及能所藏。<a id="a-J7"></a>故名赖耶。<a id="a-J8"></a>今观智成就觉性圆明。<a id="a-J9"></a>故但云心。<a id="a-JA"></a>没赖耶名矣。<a id="a-JB"></a>心既清净同无垢识。<a id="a-JC"></a>故此下文顿同佛境。</p>
  <p id="aJD">心清净故　牒前也。<a id="a-JE"></a>下皆准前。</p>
  <p id="aJF">见尘清净　下闻觉等例此皆云尘也。<a id="a-JG"></a>谓由我心计执故。<a id="a-JH"></a>见一切色相。<a id="a-JI"></a>由执相故即见等是尘。<a id="a-JJ"></a>不单说外色等名尘。<a id="a-JK"></a>亦不独说根识名尘。<a id="a-JL"></a>根尘识三自有文故。<a id="a-JM"></a>寻此见尘等体。<a id="a-JN"></a>还是我执之心。<a id="a-JO"></a>但以就取相生过之处。<a id="a-JP"></a>而别立名。<a id="a-JQ"></a>又亦不离根境识三而别有体。<a id="a-JR"></a>知五蕴之法与蕴中之我非别非同。</p>
  <p id="aJS">见清净故　但牒见字不言尘者。<a id="a-JT"></a>足显即见是尘非外尘也。<a id="a-JU"></a>闻等亦然。</p>
  <p id="aJV">眼根清净　下余五亦例此也。<a id="a-JW"></a>六皆名根者。<a id="a-JX"></a>识所依故。<a id="a-JY"></a>能发识故。<a id="a-JZ"></a>前五各从自种生自现行。<a id="a-Ja"></a>四大所造净色为体。<a id="a-Jb"></a>意根即第七识。<a id="a-Jc"></a>由此攀外起意识故。</p>
  <p id="aJd">根清净故。<a id="a-Je"></a>眼识清净　下余五亦例此也。<a id="a-Jf"></a>皆云识者。<a id="a-Jg"></a>随六根境种类异故。<a id="a-Jh"></a>由具五义随根立名。<a id="a-Ji"></a>一依根之识。<a id="a-Jj"></a>非由境色识定生故。<a id="a-Jk"></a>如盲不见等二根所发。<a id="a-Jl"></a>识由根变异识必变。<a id="a-Jm"></a>异如眼根损见青为黄。<a id="a-Jn"></a>非色坏时而识坏也。<a id="a-Jo"></a>三属根之识。<a id="a-Jp"></a>由识种子随逐于根而得生故。<a id="a-Jq"></a>非色种子识种随也。<a id="a-Jr"></a>四助根之识。<a id="a-Js"></a>由根合识。<a id="a-Jt"></a>识所领受令根损益。<a id="a-Ju"></a>非境界也。<a id="a-Jv"></a>五如根之识。<a id="a-Jw"></a>根识二法俱有情数。<a id="a-Jx"></a>非彼色法定是有情。<a id="a-Jy"></a>根五胜义故说依根。<a id="a-Jz"></a>若依起信皆名意识。<a id="a-K0"></a>此六皆依意所起故。<a id="a-K1"></a>意之识故。<a id="a-K2"></a>故彼释生灭因缘云。<a id="a-K3"></a>所谓众生依心意意识转故。<a id="a-K4"></a>心即梨耶自体。<a id="a-K5"></a>意即五意。<a id="a-K6"></a>以梨耶二义中有不觉义故。<a id="a-K7"></a>不觉而起。<a id="a-K8"></a>能见能现能取境界起念相续。<a id="a-K9"></a>意识者。<a id="a-KA"></a>即此相续识。<a id="a-KB"></a>依诸凡夫取着转深。<a id="a-KC"></a>计我我所。<a id="a-KD"></a>种种妄执随事攀缘。<a id="a-KE"></a>分别六尘名为意识。<a id="a-KF"></a>亦名分离识。<a id="a-KG"></a>又复说云名分别事识。</p>
  <p id="aKH">识清净故。<a id="a-KI"></a>闻尘清净。<a id="a-KJ"></a>闻清净故。<a id="a-KK"></a>耳根清净。<a id="a-KL"></a>根清净故。<a id="a-KM"></a>耳识清净。<a id="a-KN"></a>识清净故。<a id="a-KO"></a>觉尘清净。<a id="a-KP"></a>如是乃至鼻舌身意亦复如是　上皆释竟。<a id="a-KQ"></a>然八识中不言第七者。<a id="a-KR"></a>义当见闻等尘也。<a id="a-KS"></a>以七合第八。<a id="a-KT"></a>名见等尘。<a id="a-KU"></a>故瑜伽云。<a id="a-KV"></a>赖耶识起必二识相应。<a id="a-KW"></a>又七合第六。<a id="a-KX"></a>名见等尘。<a id="a-KY"></a>以意识缘外境时。<a id="a-KZ"></a>必内依末那为染污根方得生起故。<a id="a-Ka"></a>故上引论云。<a id="a-Kb"></a>即依此相续识。<a id="a-Kc"></a>乃至名为意识故。<a id="a-Kd"></a>论及此经所列无别末那。<a id="a-Ke"></a>楞伽亦尔。<a id="a-Kf"></a>皆由第七计内为我合于转相。<a id="a-Kg"></a>计外我所合于事识。<a id="a-Kh"></a>若不连前带后。<a id="a-Ki"></a>则显示心数相蹑生起。<a id="a-Kj"></a>义不便故。<a id="a-Kk"></a>二外境六尘。</p>
  <p id="aKl">善男子。<a id="a-Km"></a>根清净故。<a id="a-Kn"></a>色尘清净。<a id="a-Ko"></a>色清净故。<a id="a-Kp"></a>声尘清净。<a id="a-Kq"></a>香味触法亦复如是　六皆名尘者。<a id="a-Kr"></a>坌污心识故。<a id="a-Ks"></a>约凡夫说也。<a id="a-Kt"></a>亦云六境。<a id="a-Ku"></a>此通凡圣。<a id="a-Kv"></a>言色等者。<a id="a-Kw"></a>眼等所取故。<a id="a-Kx"></a>色有通别。<a id="a-Ky"></a>今即别也。<a id="a-Kz"></a>谓唯眼所取。<a id="a-L0"></a>有见有对变碍之相。<a id="a-L1"></a>最粗显故。<a id="a-L2"></a>声等可知。<a id="a-L3"></a>唯意所取法尘一境通于一切。<a id="a-L4"></a>三内外四大。</p>
  <p id="aL5">善男子。<a id="a-L6"></a>六尘清净故。<a id="a-L7"></a>地大清净。<a id="a-L8"></a>地清净故。<a id="a-L9"></a>水大清净。<a id="a-LA"></a>火大风大亦复如是　即于根尘不取发识牵心之义。<a id="a-LB"></a>直取四大之体也。<a id="a-LC"></a>宝积经说四大各二。<a id="a-LD"></a>谓内及外。<a id="a-LE"></a>地界二者。<a id="a-LF"></a>内谓自他身内所有坚者。<a id="a-LG"></a>谓发毛等。<a id="a-LH"></a>外谓身外所有坚者。<a id="a-LI"></a>谓土木等。<a id="a-LJ"></a>水界二者。<a id="a-LK"></a>身内润性泪汗等。<a id="a-LL"></a>身外润性雨露等。<a id="a-LM"></a>火界二者。<a id="a-LN"></a>身内热体热相能消饮食等。<a id="a-LO"></a>身外热体热相能成熟等。<a id="a-LP"></a>风界二者。<a id="a-LQ"></a>身内风体风名速疾住四支等。<a id="a-LR"></a>身外风体动转等。<a id="a-LS"></a>四世间诸法。</p>
  <p id="aLT">善男子。<a id="a-LU"></a>四大清净故(牒前)十二处　六根六尘是生识处。<a id="a-LV"></a>处是生门义故。<a id="a-LW"></a>亦名为人。<a id="a-LX"></a>意识常昏根尘相入故。</p>
  <p id="aLY">十八界　六根门中根识尘三各有分界故。<a id="a-LZ"></a>亦是因义。<a id="a-La"></a>种族义故。<a id="a-Lb"></a>前为六二。<a id="a-Lc"></a>解者息于业因。<a id="a-Ld"></a>此是六三。<a id="a-Le"></a>观之治于我执。<a id="a-Lf"></a>兼之五蕴即具三科。<a id="a-Lg"></a>大小乘宗无不约此以明诸义。<a id="a-Lh"></a>前说妄认四大身心。<a id="a-Li"></a>及云中外合成等。<a id="a-Lj"></a>即五蕴义。<a id="a-Lk"></a>故此略之。</p>
  <p id="aLl">二十五有清净　四洲四趣四禅四空无想净居梵王六欲为二十五有。<a id="a-Lm"></a>此皆是有。<a id="a-Ln"></a>各约实报非正智摄故。<a id="a-Lo"></a>然梵王在初禅。<a id="a-Lp"></a>无想净居在第四禅。<a id="a-Lq"></a>四禅位中别举此者。<a id="a-Lr"></a>梵王有见。<a id="a-Ls"></a>外道无想。<a id="a-Lt"></a>净居唯圣。<a id="a-Lu"></a>异余天故。<a id="a-Lv"></a>五出世诸法。</p>
  <p id="aLw">彼清净故　想牒前世间诸法也。</p>
  <p id="aLx">十力　然如来唯一诸法实相智力。<a id="a-Ly"></a>此力有十种用故说为十。<a id="a-Lz"></a>总名力者。<a id="a-M0"></a>能摧怨敌故。<a id="a-M1"></a>不可屈伏故。<a id="a-M2"></a>一知是处非处。<a id="a-M3"></a>谓总知一切诸法因缘果报。<a id="a-M4"></a>则降伏无因恶因。<a id="a-M5"></a>知人可度不可。<a id="a-M6"></a>二知过现未来善等三种业及顺现等三报。<a id="a-M7"></a>知所度有障无障。<a id="a-M8"></a>三知诸禅解脱三昧垢净。<a id="a-M9"></a>及知依此所得诸果。<a id="a-MA"></a>四知信等五根上中下。<a id="a-MB"></a>五知种种欲乐。<a id="a-MC"></a>令舍不净增净。<a id="a-MD"></a>六知一三五乘贪嗔痴等种种性欲。<a id="a-ME"></a>知即时异时谁可度不可等。<a id="a-MF"></a>七知一切道至处。<a id="a-MG"></a>八知宿住。<a id="a-MH"></a>九知死此生彼。<a id="a-MI"></a>即天眼智也。<a id="a-MJ"></a>独此从所依得名。<a id="a-MK"></a>十知自解脱无疑。<a id="a-ML"></a>亦知众生漏尽涅槃。<a id="a-MM"></a>然佛力无量。<a id="a-MN"></a>度人因缘故但说十足辨其事。</p>
  <p id="aMO">四无所畏　一正知一切法。<a id="a-MP"></a>谓佛诚言我是一切正智人等。<a id="a-MQ"></a>二尽诸漏及习。<a id="a-MR"></a>言我漏尽等。<a id="a-MS"></a>三说一切障道法。<a id="a-MT"></a>四说出苦道。<a id="a-MU"></a>佛作诚言说此四法。<a id="a-MV"></a>决定无畏。</p>
  <p id="aMW">四无碍智　智缘四境无拘碍故。<a id="a-MX"></a>一法。<a id="a-MY"></a>如说地水火风等。<a id="a-MZ"></a>二义。<a id="a-Ma"></a>如坚湿暖动等。<a id="a-Mb"></a>三辞谓得彼方言以说地等。<a id="a-Mc"></a>四于三种智中乐说。<a id="a-Md"></a>上依智论。<a id="a-Me"></a>若约华严则初二异此。<a id="a-Mf"></a>谓一知自相。<a id="a-Mg"></a>二知别相。<a id="a-Mh"></a>又一知自性。<a id="a-Mi"></a>二知生灭。<a id="a-Mj"></a>又一法智。<a id="a-Mk"></a>二比智。<a id="a-Ml"></a>又一知一相。<a id="a-Mm"></a>二知蕴界等。<a id="a-Mn"></a>又一知一乘平等性。<a id="a-Mo"></a>二知诸乘差别性。<a id="a-Mp"></a>后二则同。<a id="a-Mq"></a>谓辞则说于法义。<a id="a-Mr"></a>乐说乃辞中别义。</p>
  <p id="aMs">佛十八不共法　力等二乘有分。<a id="a-Mt"></a>此无分故。<a id="a-Mu"></a>一二三如次配身口念无失。<a id="a-Mv"></a>四无异想。<a id="a-Mw"></a>五无不定心。<a id="a-Mx"></a>六无不知已舍。<a id="a-My"></a>七欲。<a id="a-Mz"></a>八精进。<a id="a-N0"></a>九念。<a id="a-N1"></a>十慧。<a id="a-N2"></a>十一解脱。<a id="a-N3"></a>十二解脱知见。<a id="a-N4"></a>上六皆云无减。<a id="a-N5"></a>十三四五一切身口意业随智慧行。<a id="a-N6"></a>十六七八以智慧知过未现在通达无碍。<a id="a-N7"></a>问无见顶相等亦无与共。<a id="a-N8"></a>云何不说。<a id="a-N9"></a>答此十八中但说智慧功德。<a id="a-NA"></a>不说自然果报法。<a id="a-NB"></a>上从力等。<a id="a-NC"></a>至此四科全依智论。</p>
  <p id="aND">三十七助道品　助谓资助。<a id="a-NE"></a>助正道故。<a id="a-NF"></a>道即是因。<a id="a-NG"></a>所谓止观。<a id="a-NH"></a>品即是类。<a id="a-NI"></a>正因类故。<a id="a-NJ"></a>亦云菩提分。<a id="a-NK"></a>分亦因义。<a id="a-NL"></a>三十七者。<a id="a-NM"></a>谓四念处四正勤四神足五根五力七菩提分八正道分。<a id="a-NN"></a>然但以十法为体。<a id="a-NO"></a>谓精进定慧各八。<a id="a-NP"></a>念四。<a id="a-NQ"></a>戒三。<a id="a-NR"></a>信二。<a id="a-NS"></a>轻安喜舍思惟各一。<a id="a-NT"></a>初四念者。<a id="a-NU"></a>一观身五种不净。<a id="a-NV"></a>谓种子住处自相自性究竟。<a id="a-NW"></a>二观三受皆苦。<a id="a-NX"></a>谓苦乐舍。<a id="a-NY"></a>三观心念念无常。<a id="a-NZ"></a>四观诸法无我。<a id="a-Na"></a>此对治凡夫四倒也。<a id="a-Nb"></a>又观身毕竟空。<a id="a-Nc"></a>观受内外空。<a id="a-Nd"></a>观心无所有。<a id="a-Ne"></a>观法但有名。<a id="a-Nf"></a>此对治二乘四倒也。<a id="a-Ng"></a>四正勤者。<a id="a-Nh"></a>四念处火。<a id="a-Ni"></a>若得勤风则无所不烧。<a id="a-Nj"></a>故次办之。<a id="a-Nk"></a>精进为体故总名勤。<a id="a-Nl"></a>异外道勤故名为正。<a id="a-Nm"></a>虽是一勤。<a id="a-Nn"></a>随义分四。<a id="a-No"></a>一未生之恶遏令不生。<a id="a-Np"></a>二已生之恶断令不续。<a id="a-Nq"></a>三未生善令生。<a id="a-Nr"></a>四已生善令广。<a id="a-Ns"></a>四神足者。<a id="a-Nt"></a>欲勤心观。<a id="a-Nu"></a>欲谓乐欲。<a id="a-Nv"></a>勤谓无间。<a id="a-Nw"></a>心谓定也。<a id="a-Nx"></a>专一境性。<a id="a-Ny"></a>观谓慧也内自拣择。<a id="a-Nz"></a>以勤过散乱智火微弱故须定制。<a id="a-O0"></a>即所欲自在。<a id="a-O1"></a>神即神通。<a id="a-O2"></a>足即是定。<a id="a-O3"></a>由出世法最胜自在。<a id="a-O4"></a>欲等四定能证此故。<a id="a-O5"></a>名为神足。<a id="a-O6"></a>亦名如意足。<a id="a-O7"></a>所欲如心故。<a id="a-O8"></a>五根者。<a id="a-O9"></a>信进念定慧。<a id="a-OA"></a>此五通生出世间法。<a id="a-OB"></a>由前三科此不可拔故。<a id="a-OC"></a>前三至此总得名根。<a id="a-OD"></a>五力者。<a id="a-OE"></a>即前五根增长。<a id="a-OF"></a>魔梵等不能屈伏。<a id="a-OG"></a>又能损灭不信等障。<a id="a-OH"></a>故名为力。<a id="a-OI"></a>七觉者。<a id="a-OJ"></a>谓念是所依支。<a id="a-OK"></a>由系念故。<a id="a-OL"></a>令诸善法皆不忘失。<a id="a-OM"></a>择法是自体支。<a id="a-ON"></a>觉自相故。<a id="a-OO"></a>精进是出离支。<a id="a-OP"></a>由此势力能到所到故。<a id="a-OQ"></a>喜是利益支。<a id="a-OR"></a>由心勇悦身调适故。<a id="a-OS"></a>轻安定舍皆不染污支。<a id="a-OT"></a>能除粗重故。<a id="a-OU"></a>依定转依故。<a id="a-OV"></a>行舍平等永舍贪忧。<a id="a-OW"></a>故七皆云觉支也。<a id="a-OX"></a>虽一刹那七法俱起。<a id="a-OY"></a>而随行相各说功能。<a id="a-OZ"></a>八正道者。<a id="a-Oa"></a>谓正见是分别支。<a id="a-Ob"></a>依前所证真实简择故。<a id="a-Oc"></a>下七亦一一云正。<a id="a-Od"></a>思惟是诲示他支。<a id="a-Oe"></a>如其所证方便安立。<a id="a-Of"></a>思惟名义发语言故。<a id="a-Og"></a>下三皆是令他信支。<a id="a-Oh"></a>谓语者。<a id="a-Oi"></a>善依所证问答决择。<a id="a-Oj"></a>令他信有见清净故。<a id="a-Ok"></a>业是身业。<a id="a-Ol"></a>进止正行具足。<a id="a-Om"></a>令他信有戒清净故。<a id="a-On"></a>命者。<a id="a-Oo"></a>如法乞求依圣种住离五邪命。<a id="a-Op"></a>精进是净烦恼障支。<a id="a-Oq"></a>由此永离一切结故。<a id="a-Or"></a>念是净随烦恼障支。<a id="a-Os"></a>由不忘失。<a id="a-Ot"></a>正止举相。<a id="a-Ou"></a>永不容受沉掉等故。<a id="a-Ov"></a>定是能净最胜功德障支。<a id="a-Ow"></a>由此引发神通等无量胜功德故。<a id="a-Ox"></a>上之七类次第者。<a id="a-Oy"></a>谓闻法已先当念持。<a id="a-Oz"></a>次即勤修。<a id="a-P0"></a>勤故摄心调柔。<a id="a-P1"></a>柔故信等成根。<a id="a-P2"></a>根增为力。<a id="a-P3"></a>七觉分别。<a id="a-P4"></a>八正正行。<a id="a-P5"></a>总已喻显。<a id="a-P6"></a>法性如地。<a id="a-P7"></a>念处如种子。<a id="a-P8"></a>正勤为种植。<a id="a-P9"></a>神足如抽芽。<a id="a-PA"></a>五根如生根。<a id="a-PB"></a>五力如茎叶增长。<a id="a-PC"></a>开七觉华。<a id="a-PD"></a>结八正果。</p>
  <p id="aPE">清净　通言力等皆清净也。</p>
  <p id="aPF">如是乃至　超越多法。<a id="a-PG"></a>谓三身四智五眼六通地度果向缘谛处定等。</p>
  <p id="aPH">八万四千　然法门广说无量无边。<a id="a-PI"></a>今齐此结数者。<a id="a-PJ"></a>对治尘劳故。<a id="a-PK"></a>尘劳即有八万四千。<a id="a-PL"></a>一一对翻即皆净法故。<a id="a-PM"></a>染与净数无增减故。<a id="a-PN"></a>论云不觉念起见诸境界。<a id="a-PO"></a>故说无明乃至具有过恒沙等妄染之义。<a id="a-PP"></a>对此义故心性无动。<a id="a-PQ"></a>即有过恒沙等诸净功德相义示现。</p>
  <p id="aPR">陀罗尼　得总持菩萨。<a id="a-PS"></a>于一一法中。<a id="a-PT"></a>持一切法故。</p>
  <p id="aPU">门　从一一法中。<a id="a-PV"></a>入一切法故。</p>
  <p id="aPW">一切清净　总结也。<a id="a-PX"></a>问世出世法二相有殊。<a id="a-PY"></a>如何此经皆云清净。<a id="a-PZ"></a>答前已说之。<a id="a-Pa"></a>今复更释。<a id="a-Pb"></a>谓若凡圣对治。<a id="a-Pc"></a>即胜劣全殊。<a id="a-Pd"></a>若称法界而观一种。<a id="a-Pe"></a>总是幻化。<a id="a-Pf"></a>皆从缘起无自体故。<a id="a-Pg"></a>如有一镜现种种杂秽瓦砾。<a id="a-Ph"></a>复有一镜现种种胜妙珍宝。<a id="a-Pi"></a>痴孩不了贵贱悬殊。<a id="a-Pj"></a>智者达之一无差异。<a id="a-Pk"></a>观智圆明心识净者。<a id="a-Pl"></a>亦复如是。<a id="a-Pm"></a>见世出世若圣若凡。<a id="a-Pn"></a>一切皆空。<a id="a-Po"></a>空是觉体。<a id="a-Pp"></a>故下文云。<a id="a-Pq"></a>见佛世界犹如空华。<a id="a-Pr"></a>生死涅槃犹如昨梦。<a id="a-Ps"></a>秖缘称理平等。<a id="a-Pt"></a>所以名曰圣人如其重圣轻凡欣真厌妄。<a id="a-Pu"></a>纵令修习。<a id="a-Pv"></a>岂证真源。<a id="a-Pw"></a>然上从觉圆明故。<a id="a-Px"></a>展转蹑前相由。<a id="a-Py"></a>以显世出世间诸法清净。<a id="a-Pz"></a>至此五段历法备周。<a id="a-Q0"></a>余六七两段。<a id="a-Q1"></a>但是结通他身他界。<a id="a-Q2"></a>更无别义。<a id="a-Q3"></a>五段相由者。<a id="a-Q4"></a>谓心本清净。<a id="a-Q5"></a>由不觉故名赖耶识。<a id="a-Q6"></a>相应于意复曰见尘。<a id="a-Q7"></a>起于现行有根识境。<a id="a-Q8"></a>中有能造故说四大。<a id="a-Q9"></a>由是具足处界诸有有漏之法。<a id="a-QA"></a>对治此等有修有证。<a id="a-QB"></a>复成无漏因行果德。<a id="a-QC"></a>今既觉了圆明故。<a id="a-QD"></a>心意识及所变等展转清净。<a id="a-QE"></a>皮之不存毛无所附。<a id="a-QF"></a>然无漏法若约人修证。<a id="a-QG"></a>则先因后果。<a id="a-QH"></a>今据法本末。<a id="a-QI"></a>故先果后因。<a id="a-QJ"></a>亦如论中根本灭故粗染随灭。<a id="a-QK"></a>六自他正报。</p>
  <p id="aQL">善男子。<a id="a-QM"></a>一切实相　然凡所有相皆是虚妄。<a id="a-QN"></a>从缘生故。<a id="a-QO"></a>会缘入实即为实相。<a id="a-QP"></a>故智论云。<a id="a-QQ"></a>照色等空即名为实相。<a id="a-QR"></a>性空实理离于颠倒非虚伪故于空见空亦名颠倒于空无著乃是实法。<a id="a-QS"></a>是实相者即是非相。<a id="a-QT"></a>是故如来说名实相。<a id="a-QU"></a>无迁无变究竟常住。<a id="a-QV"></a>无量义经云。<a id="a-QW"></a>如是无相不相不相无相是名实相。</p>
  <p id="aQX">性清净故　此实相从本已来自性清净。<a id="a-QY"></a>一切妄法所不能染。<a id="a-QZ"></a>比迷似染。<a id="a-Qa"></a>今悟本净名性清净。</p>
  <p id="aQb">一身清净　由前悟得根识尘大世出世间诸法皆归实相清净。<a id="a-Qc"></a>方始成就此人。<a id="a-Qd"></a>一身清净故诸段清净。<a id="a-Qe"></a>皆牒前文。<a id="a-Qf"></a>唯此独指实相。<a id="a-Qg"></a>以为净之所以。</p>
  <p id="aQh">一身清净故。<a id="a-Qi"></a>多身清净　既于自身证实相理。<a id="a-Qj"></a>亦见一切众生同一清净实相。<a id="a-Qk"></a>以观一切众生不取于相同圆觉性故。<a id="a-Ql"></a>志公云。<a id="a-Qm"></a>以我身空诸法空。<a id="a-Qn"></a>千品万类悉皆同。<a id="a-Qo"></a>又下文云。<a id="a-Qp"></a>圆觉普照寂灭无二。<a id="a-Qq"></a>始知众生本来成佛。</p>
  <p id="aQr">多身清净故。<a id="a-Qs"></a>如是乃至十方众生圆觉清净　以般若正智遍观众生。<a id="a-Qt"></a>菩提涅槃无漏智性本来具足也。<a id="a-Qu"></a>此乃一人悟性。<a id="a-Qv"></a>知一切众生本性清净。<a id="a-Qw"></a>非谓一人修道多人成佛。<a id="a-Qx"></a>七一多依报。</p>
  <p id="aQy">善男子。<a id="a-Qz"></a>一世界清净故。<a id="a-R0"></a>多世界清净。<a id="a-R1"></a>多世界清净故。<a id="a-R2"></a>如是乃至尽于虚空圆裹三世　国土净秽皆由自心。<a id="a-R3"></a>众生劫烧我土安隐。<a id="a-R4"></a>羸髻鹙子二相不同。<a id="a-R5"></a>案地宝严坐莲无异。<a id="a-R6"></a>况乃心冥觉性。<a id="a-R7"></a>识智无生。<a id="a-R8"></a>身土依真。<a id="a-R9"></a>染净俱泯。<a id="a-RA"></a>廓通法界。<a id="a-RB"></a>清净湛然。<a id="a-RC"></a>圆谓圆遍虚空。<a id="a-RD"></a>裹谓含裹三世。<a id="a-RE"></a>三世者竖极。<a id="a-RF"></a>虚空者横周也。</p>
  <p id="aRG">一切　横竖总该。</p>
  <p id="aRH">平等　本末味同。</p>
  <p id="aRI">清净　都结七段。</p>
  <p id="aRJ">不动　冥于一如。<a id="a-RK"></a>然上七段悟时既相蹑清净。<a id="a-RL"></a>迷时亦相蹑垢染。<a id="a-RM"></a>应云。<a id="a-RN"></a>觉不明故令心不净。<a id="a-RO"></a>心不净故见尘不净。<a id="a-RP"></a>见尘不净故眼根不净。<a id="a-RQ"></a>如是乃至一多世界不净。<a id="a-RR"></a>文势及义意对经可知。<a id="a-RS"></a>第二空色同如前之七段。<a id="a-RT"></a>即空色无碍。<a id="a-RU"></a>此当泯绝无寄。<a id="a-RV"></a>彼观云。<a id="a-RW"></a>动念即乖法体。<a id="a-RX"></a>反显法体本不动也。</p>
  <p id="aRY">善男子。<a id="a-RZ"></a>虚空如是平等不动　蹑前起后也。<a id="a-Ra"></a>由前云尽于虚空平等清净。<a id="a-Rb"></a>即知相尽同空。<a id="a-Rc"></a>空既本无生灭动摇。<a id="a-Rd"></a>当知诸法亦本不生亦不待灭。<a id="a-Re"></a>一一当体如如不动。</p>
  <p id="aRf">当知觉性平等不动　然一切法唯依觉性生灭动转。<a id="a-Rg"></a>诸法既尽虚空皆不动故。<a id="a-Rh"></a>则觉性不动也。<a id="a-Ri"></a>如波不起水则湛然不动。<a id="a-Rj"></a>理齐故言平等。<a id="a-Rk"></a>故法华云。<a id="a-Rl"></a>是法住法位。<a id="a-Rm"></a>世间相常住。<a id="a-Rn"></a>法句经云。<a id="a-Ro"></a>诸法从本来无是亦无非。<a id="a-Rp"></a>是非相寂灭。<a id="a-Rq"></a>本来无所动。<a id="a-Rr"></a>然诸法与觉性平等。<a id="a-Rs"></a>未名理事无碍法界者。<a id="a-Rt"></a>夫理事无碍。<a id="a-Ru"></a>要须多事全同一理而寂然。<a id="a-Rv"></a>一理全成多事而迁变。<a id="a-Rw"></a>即动即静即静即动。<a id="a-Rx"></a>生灭广陜一切皆尔。<a id="a-Ry"></a>翻覆无碍。<a id="a-Rz"></a>今但一向不动。<a id="a-S0"></a>但是摄色等事同真空理。<a id="a-S1"></a>故唯名真空观。</p>
  <p id="aS2">四大不动故。<a id="a-S3"></a>当知觉性平等不动。<a id="a-S4"></a>如是乃至八万四千陀罗尼门平等不动。<a id="a-S5"></a>当知觉性平等不动　还如前七段历诸法门。<a id="a-S6"></a>经恐文繁略标首末。<a id="a-S7"></a>义兼中间故云乃至。<a id="a-S8"></a>后段乃至之言亦例此知。<a id="a-S9"></a>第二理事无碍法界。</p>
  <p id="aSA">善男子。<a id="a-SB"></a>觉性遍满清净不动。<a id="a-SC"></a>圆无际故。<a id="a-SD"></a>当知六根遍满法界。<a id="a-SE"></a>根遍满故。<a id="a-SF"></a>当知六尘遍满法界。<a id="a-SG"></a>尘遍满故。<a id="a-SH"></a>当知四大遍满法界。<a id="a-SI"></a>如是乃至陀罗尼门遍满法界　据法界观此有十门。<a id="a-SJ"></a>一理遍于事。<a id="a-SK"></a>二事遍于理。<a id="a-SL"></a>三依理成事。<a id="a-SM"></a>四事能显理。<a id="a-SN"></a>五以理夺事。<a id="a-SO"></a>六事能隐理。<a id="a-SP"></a>七真理即事。<a id="a-SQ"></a>八事法即理。<a id="a-SR"></a>九真理非事。<a id="a-SS"></a>十事法非理。<a id="a-ST"></a>今言遍满法界者。<a id="a-SU"></a>正是第二门行相。<a id="a-SV"></a>兼于余门义理。<a id="a-SW"></a>谓此即理之诸法与理不异故。<a id="a-SX"></a>一一自遍法界。<a id="a-SY"></a>不同前门没体摄归理中。<a id="a-SZ"></a>故此名理事无碍也。<a id="a-Sa"></a>既遍法界。<a id="a-Sb"></a>即知动静无碍一一周遍。<a id="a-Sc"></a>言觉性圆无际故当知六根遍满者。<a id="a-Sd"></a>由前门已显六根等与觉性平等。<a id="a-Se"></a>平等者。<a id="a-Sf"></a>即无分毫之异也。<a id="a-Sg"></a>即与觉性不异。<a id="a-Sh"></a>觉性圆无际故。<a id="a-Si"></a>当知六根亦圆无际。<a id="a-Sj"></a>故遍满法界。<a id="a-Sk"></a>若言不遍满即是有际。<a id="a-Sl"></a>有际即与觉性成异。<a id="a-Sm"></a>异则乖于前门。<a id="a-Sn"></a>故蹑前云。<a id="a-So"></a>圆无际故。<a id="a-Sp"></a>故首楞云。<a id="a-Sq"></a>性见觉明觉精明见。<a id="a-Sr"></a>清净本然周遍法界。<a id="a-Ss"></a>六尘已下皆例前知。<a id="a-St"></a>第三周遍含容观。<a id="a-Su"></a>即事事无碍也。<a id="a-Sv"></a>谓随举一尘即遍一切法中。<a id="a-Sw"></a>又含一切法在自尘中。<a id="a-Sx"></a>一尘既尔。<a id="a-Sy"></a>一切法皆然。<a id="a-Sz"></a>故云周遍含容。</p>
  <p id="aT0">善男子。<a id="a-T1"></a>由彼妙觉性遍满故　举所依性。<a id="a-T2"></a>为事事遍满无碍之所由也。</p>
  <p id="aT3">根性尘性　此是各指根尘自性。<a id="a-T4"></a>非谓泯根摄尘归于一性。</p>
  <p id="aT5">无坏无杂。<a id="a-T6"></a>根尘无坏故。<a id="a-T7"></a>如是乃至陀罗尼门　谓根之与尘皆是事法。<a id="a-T8"></a>例前七段。<a id="a-T9"></a>事事皆然。<a id="a-TA"></a>故云乃至等也。</p>
  <p id="aTB">无坏无杂　便就喻释。</p>
  <p id="aTC">如百千灯光照一室。<a id="a-TD"></a>其光遍满无坏无杂　如一灯光已满一室。<a id="a-TE"></a>更有一灯。<a id="a-TF"></a>光亦全满。<a id="a-TG"></a>百千灯光一一如是。<a id="a-TH"></a>各不相坏。<a id="a-TI"></a>亦不浑杂。<a id="a-TJ"></a>室中之空喻于法界。<a id="a-TK"></a>灯之光相喻以根尘。<a id="a-TL"></a>谓一灯光容多光相。<a id="a-TM"></a>即一光相遍多光中。<a id="a-TN"></a>一一皆然重重无尽。<a id="a-TO"></a>前七段事法一一例此可见。<a id="a-TP"></a>含容周遍斯之谓欤。<a id="a-TQ"></a>所以然者。<a id="a-TR"></a>唯是真心所现。<a id="a-TS"></a>皆如幻梦影像故。<a id="a-TT"></a>与所依性非一非异故。<a id="a-TU"></a>故得遍多入一摄一容多等也。<a id="a-TV"></a>大文第三顿同佛境。<a id="a-TW"></a>于中三。<a id="a-TX"></a>一用心同。<a id="a-TY"></a>二见境同。<a id="a-TZ"></a>三称实同。<a id="a-Ta"></a>初中二。<a id="a-Tb"></a>一法。</p>
  <p id="aTc">善男子。<a id="a-Td"></a>觉成就故　总指圆彰法界已下之文。<a id="a-Te"></a>由斯故得同佛境界。</p>
  <p id="aTf">当知菩萨不与法缚。<a id="a-Tg"></a>不求法脱。<a id="a-Th"></a>不厌生死不爱涅槃。<a id="a-Ti"></a>不敬持戒。<a id="a-Tj"></a>不憎毁禁。<a id="a-Tk"></a>不重久习。<a id="a-Tl"></a>不轻初学。<a id="a-Tm"></a>何以故。<a id="a-Tn"></a>一切觉故　于四对法无胜劣心。<a id="a-To"></a>如佛于三念之境。<a id="a-Tp"></a>故言同也。<a id="a-Tq"></a>同之所由。<a id="a-Tr"></a>经自征释云。<a id="a-Ts"></a>由一切觉故。<a id="a-Tt"></a>故论云。<a id="a-Tu"></a>所言觉义者。<a id="a-Tv"></a>谓心体离念。<a id="a-Tw"></a>今则离前与求厌爱敬憎重轻等八念也。<a id="a-Tx"></a>举八境者。<a id="a-Ty"></a>显于心也。<a id="a-Tz"></a>喻云光无憎爱。<a id="a-U0"></a>后云修习此心故。<a id="a-U1"></a>二喻。</p>
  <p id="aU2">譬如眼光晓了前境。<a id="a-U3"></a>其光圆满得无憎爱。<a id="a-U4"></a>何以故。<a id="a-U5"></a>光体无二无憎爱故　光即眼识现量所得。<a id="a-U6"></a>故无憎爱。<a id="a-U7"></a>首楞云。<a id="a-U8"></a>其目周视。<a id="a-U9"></a>但如镜中无别分析。<a id="a-UA"></a>汝识于中次第标指。<a id="a-UB"></a>云其目者。<a id="a-UC"></a>意取眼识。<a id="a-UD"></a>云汝识者。<a id="a-UE"></a>即是意识。<a id="a-UF"></a>亦可但随凡俗情见以目瞳为光。<a id="a-UG"></a>如法华云。<a id="a-UH"></a>梵王是众生父。<a id="a-UI"></a>二见境同。</p>
  <p id="aUJ">善男子。<a id="a-UK"></a>此菩萨及末世众生。<a id="a-UL"></a>修习此心得成就者　近结八境安心。<a id="a-UM"></a>远结观行成就。</p>
  <p id="aUN">于此无修亦无成就　泯前心迹起后依正。<a id="a-UO"></a>凡圣平等之文。<a id="a-UP"></a>若不泯之。<a id="a-UQ"></a>则虽无憎敬。<a id="a-UR"></a>尚见持毁等。<a id="a-US"></a>故须泯之。<a id="a-UT"></a>方同佛见。<a id="a-UU"></a>自此已下正显其同。</p>
  <p id="aUV">圆觉普照寂灭无二　由自心已空但是觉照。<a id="a-UW"></a>宁有凡圣差别之二焉。<a id="a-UX"></a>冥一如之无心。<a id="a-UY"></a>即万物之恒寂故。<a id="a-UZ"></a>普照是用。<a id="a-Ua"></a>寂灭是体。<a id="a-Ub"></a>佛之所极极于寂照。<a id="a-Uc"></a>故缨络经说等觉照寂妙觉寂照。<a id="a-Ud"></a>今云同佛。<a id="a-Ue"></a>是等觉义。<a id="a-Uf"></a>故云普照寂灭。<a id="a-Ug"></a>金光明经摄大乘论皆说佛果无别色声功德。<a id="a-Uh"></a>唯如如及如如智独存。<a id="a-Ui"></a>三种世间融无碍故。<a id="a-Uj"></a>世界即器世间。<a id="a-Uk"></a>众生即有情世间。<a id="a-Ul"></a>成佛即智正觉世间也。</p>
  <p id="aUm">于中　即于寂照中也。<a id="a-Un"></a>圆无际故。</p>
  <p id="aUo">百千万亿　此方下数。</p>
  <p id="aUp">阿僧祇　此云无数。<a id="a-Uq"></a>是华严十大数中之首。<a id="a-Ur"></a>经论多用故此举之。<a id="a-Us"></a>十者。<a id="a-Ut"></a>谓阿僧祇。<a id="a-Uu"></a>无量。<a id="a-Uv"></a>无边。<a id="a-Uw"></a>无等。<a id="a-Ux"></a>不可数。<a id="a-Uy"></a>不可称。<a id="a-Uz"></a>不可思。<a id="a-V0"></a>不可量。<a id="a-V1"></a>不可说。<a id="a-V2"></a>不可说不可说也。</p>
  <p id="aV3">不可说　大数第九。</p>
  <p id="aV4">恒河沙　谓恒河中所有沙也。<a id="a-V5"></a>此河从阿耨池东面流出。<a id="a-V6"></a>初出象口周四十里。<a id="a-V7"></a>金沙混流。<a id="a-V8"></a>沙细如面。<a id="a-V9"></a>细故数多也。</p>
  <p id="aVA">诸佛世界　上僧祇等算此世界之数也。<a id="a-VB"></a>谓有百千万亿僧祇等数之河。<a id="a-VC"></a>一一河中一沙为一界。<a id="a-VD"></a>以显世界如是多矣。<a id="a-VE"></a>然此中意者。<a id="a-VF"></a>直至尽虚空遍法界所有世界。<a id="a-VG"></a>不是算其数量。<a id="a-VH"></a>为欲引机造无边境故。<a id="a-VI"></a>假增积多数尔。<a id="a-VJ"></a>然净秽等土皆佛统之。<a id="a-VK"></a>故云佛界。</p>
  <p id="aVL">犹如空华　缘无自性全体即真。<a id="a-VM"></a>真性夺之无余。<a id="a-VN"></a>故得相皆虚幻。<a id="a-VO"></a>如前理夺事门中说。<a id="a-VP"></a>亦如善财求法。<a id="a-VQ"></a>展转至摩耶等处。<a id="a-VR"></a>会缘入实得愿智幻解脱门。<a id="a-VS"></a>见一切世界皆如幻住。</p>
  <p id="aVT">乱起乱灭　此有三意。<a id="a-VU"></a>一者一切世界皆依妄念。<a id="a-VV"></a>念既刹那不住。<a id="a-VW"></a>界亦起灭不停。<a id="a-VX"></a>二者华严云。<a id="a-VY"></a>染污众生住故。<a id="a-VZ"></a>世界成染污。<a id="a-Va"></a>大福众生住故成染净。<a id="a-Vb"></a>信解菩萨住故成净染等。<a id="a-Vc"></a>三者成坏相也。<a id="a-Vd"></a>然成住坏空。<a id="a-Ve"></a>各虽二十增减。<a id="a-Vf"></a>而世界无量无数故。<a id="a-Vg"></a>总观起灭缤纷。<a id="a-Vh"></a>问然佛化土许可如斯。<a id="a-Vi"></a>自受用中如何起灭。<a id="a-Vj"></a>答依实教所明。<a id="a-Vk"></a>无形为净土。<a id="a-Vl"></a>生公云。<a id="a-Vm"></a>佛有形累托土以居。<a id="a-Vn"></a>佛是常住法身。<a id="a-Vo"></a>何须国土。<a id="a-Vp"></a>故华严云依真而住非国土。<a id="a-Vq"></a>此经云。<a id="a-Vr"></a>入于大光明藏。<a id="a-Vs"></a>余义已如前辨。<a id="a-Vt"></a>问法华云。<a id="a-Vu"></a>我此土安隐。<a id="a-Vv"></a>天人常充满。<a id="a-Vw"></a>复云何通。<a id="a-Vx"></a>答彼据理即事门。<a id="a-Vy"></a>此约理夺事门。<a id="a-Vz"></a>二皆无碍。</p>
  <p id="aW0">不即不离　明此世界不即圆觉亦不离圆觉。<a id="a-W1"></a>如华与空。<a id="a-W2"></a>如金与器。<a id="a-W3"></a>由不离故觉性。<a id="a-W4"></a>夺之成空华。<a id="a-W5"></a>由不即故。<a id="a-W6"></a>世界不妨有起灭。</p>
  <p id="aW7">无缚无脱　文通上下。<a id="a-W8"></a>上则由世界无净秽故。<a id="a-W9"></a>下以众生本成佛故。</p>
  <p id="aWA">始知众生本来成佛　始知即始觉。<a id="a-WB"></a>观行成就方能知故。<a id="a-WC"></a>本成即本觉。<a id="a-WD"></a>知与不知本是佛故。<a id="a-WE"></a>佛是究竟觉。<a id="a-WF"></a>始之与本非二觉故。</p>
  <p id="aWG">生死涅槃犹如昨梦　亦无始觉之异。<a id="a-WH"></a>四相本来同一觉故。<a id="a-WI"></a>又寂灭无二。<a id="a-WJ"></a>是自觉。<a id="a-WK"></a>世界及众生。<a id="a-WL"></a>是觉他。<a id="a-WM"></a>成佛二字及生涅如梦。<a id="a-WN"></a>是觉满。<a id="a-WO"></a>成就是满义故。<a id="a-WP"></a>动寂双亡方圆满故。<a id="a-WQ"></a>然说生本成佛。<a id="a-WR"></a>唯是圆觉华严。<a id="a-WS"></a>余成义含不的指注。<a id="a-WT"></a>但以语惊凡听理越常情。<a id="a-WU"></a>佛既罕言。<a id="a-WV"></a>愚夫多谤。<a id="a-WW"></a>今详教理略举六门。<a id="a-WX"></a>一者小乘有部。<a id="a-WY"></a>唯悉达太子一生成佛。<a id="a-WZ"></a>余皆无分。<a id="a-Wa"></a>二者大乘始教。<a id="a-Wb"></a>三无数劫行位满足方得成佛。<a id="a-Wc"></a>三者终教。<a id="a-Wd"></a>相尽性显名成正觉。<a id="a-We"></a>四华严说。<a id="a-Wf"></a>十信位满初发心住即成正觉。<a id="a-Wg"></a>五者顿教。<a id="a-Wh"></a>一念悟时即名为佛。<a id="a-Wi"></a>六者圆教。<a id="a-Wj"></a>本来成佛。<a id="a-Wk"></a>故华严云。<a id="a-Wl"></a>如来成正觉时。<a id="a-Wm"></a>于其身中普见一切众生成正觉。<a id="a-Wn"></a>乃至普见一切众生入涅槃。<a id="a-Wo"></a>皆同一性。<a id="a-Wp"></a>所谓无性。<a id="a-Wq"></a>又云。<a id="a-Wr"></a>菩萨摩诃萨应知自心念念常有佛成正觉。<a id="a-Ws"></a>何以故。<a id="a-Wt"></a>诸佛如来不离此心成正觉故。<a id="a-Wu"></a>如自心一切众生心亦复如是。<a id="a-Wv"></a>悉有如来成正觉。<a id="a-Ww"></a>今经文者。<a id="a-Wx"></a>若约观成方能知之。<a id="a-Wy"></a>即当四五两门。<a id="a-Wz"></a>若约所知。<a id="a-X0"></a>众生本来皆佛。<a id="a-X1"></a>则唯第六。<a id="a-X2"></a>三称实同。<a id="a-X3"></a>称法界真实性故。</p>
  <p id="aX4">善男子。<a id="a-X5"></a>如昨梦故　蹑前也。<a id="a-X6"></a>由见生死涅槃如梦。<a id="a-X7"></a>即称圆觉实性同佛境也。<a id="a-X8"></a>此有二意。<a id="a-X9"></a>一但有能依之梦。<a id="a-XA"></a>必有所依之人。<a id="a-XB"></a>梦是人之神游。<a id="a-XC"></a>亦见闻之气分。<a id="a-XD"></a>无别体故。<a id="a-XE"></a>二但了梦体空无。<a id="a-XF"></a>即证自身真实。<a id="a-XG"></a>迷自身者。<a id="a-XH"></a>由执梦故。<a id="a-XI"></a>大梦之境必有大觉之明故。<a id="a-XJ"></a>当知下有四节。<a id="a-XK"></a>初总明称实云。</p>
  <p id="aXL">当知生死及与涅槃无起无灭　迷时生死无起涅槃无灭。<a id="a-XM"></a>悟时非灭却生死发起涅槃。<a id="a-XN"></a>称体而观都无起灭。</p>
  <p id="aXO">无来无去　圣法非新来。<a id="a-XP"></a>凡心非灭去。<a id="a-XQ"></a>又直言体。<a id="a-XR"></a>无起灭来去不约圣凡。<a id="a-XS"></a>二别指能所云。</p>
  <p id="aXT">其所证者无得无失。<a id="a-XU"></a>无取无舍　所证之境非得真失妄舍粗取妙。</p>
  <p id="aXV">其能证者无作无止。<a id="a-XW"></a>无任无灭　能证之心都无分别。<a id="a-XX"></a>离于四病。<a id="a-XY"></a>三双泯能所云。</p>
  <p id="aXZ">于此证中无能无所。<a id="a-Xa"></a>毕竟无证。<a id="a-Xb"></a>亦无证者　故华严云。<a id="a-Xc"></a>若有见正觉解脱离诸漏不着一切世。<a id="a-Xd"></a>彼非证道眼。<a id="a-Xe"></a>四总结称实云。</p>
  <p id="aXf">一切法性平等不坏　可知四结牒问辞。</p>
  <p id="aXg">善男子。<a id="a-Xh"></a>彼诸菩萨如是修行。<a id="a-Xi"></a>如是渐次。<a id="a-Xj"></a>如是思惟。<a id="a-Xk"></a>如是住持。<a id="a-Xl"></a>如是方便。<a id="a-Xm"></a>如是开悟。<a id="a-Xn"></a>求如是法亦不迷闷　可知偈中唯三。<a id="a-Xo"></a>略于第一起行方便。<a id="a-Xp"></a>故初讽观行成就二。<a id="a-Xq"></a>余二如次全同长行。</p>
  <p id="aXr">尔时世尊欲重宣此义。<a id="a-Xs"></a>而说偈言　且标举也。</p>
  <p id="aXt">普眼汝当知　　一切诸众生</p>
  <p id="aXu">身心皆如幻　　身相属四大</p>
  <p id="aXv">心性归六尘　　四大体各离</p>
  <p id="aXw">谁为和合者</p>
  <p id="aXx">二空观也　　如是渐修行</p>
  <p id="aXy">一切悉清净　　不动遍法界</p>
  <p id="aXz">法界观也长广偈略。</p>
  <p id="aY0">无作止任灭　　亦无能证者</p>
  <p id="aY1">一切佛世界　　犹如虚空华</p>
  <p id="aY2">三世悉平等　　毕竟无来去</p>
  <p id="aY3">初发心菩萨　　及末世众生</p>
  <p id="aY4">欲求入佛道　　应如是修习</p>
  <p id="aY5">第二征释迷悟始终文四初三今初。</p>
  <p id="aY6">于是金刚藏菩萨在大众中。<a id="a-Y7"></a>即从座起。<a id="a-Y8"></a>顶礼佛足右绕三匝。<a id="a-Y9"></a>长跪叉手而白佛言　可知。<a id="a-YA"></a>二正陈辞句中三。<a id="a-YB"></a>一庆其所悟。</p>
  <p id="aYC">大悲世尊。<a id="a-YD"></a>善为一切诸菩萨众。<a id="a-YE"></a>宣扬如来圆觉清净大陀罗尼因地法行　此是一切行位根本。<a id="a-YF"></a>后必蹑前故重指也。</p>
  <p id="aYG">渐次方便与诸众生开发蒙昧。<a id="a-YH"></a>在会法众承佛慈诲。<a id="a-YI"></a>幻翳朗然慧目清净　可知。<a id="a-YJ"></a>二难其所疑。</p>
  <p id="aYK">世尊。<a id="a-YL"></a>若诸众生本来成佛　蹑前段文为此疑本。</p>
  <p id="aYM">何故复有一切无明　疑谓真能生妄。</p>
  <p id="aYN">若诸无明众生本有。<a id="a-YO"></a>何因缘故。<a id="a-YP"></a>如来复说本来成佛　疑谓说妄为真。</p>
  <p id="aYQ">十方异生本成佛道。<a id="a-YR"></a>后起无明。<a id="a-YS"></a>一切如来何时复生一切烦恼　牒而纵之。<a id="a-YT"></a>责无穷过也。<a id="a-YU"></a>此上三难者。<a id="a-YV"></a>意云。<a id="a-YW"></a>本来是佛烦恼何生。<a id="a-YX"></a>若无生中妄生起者。<a id="a-YY"></a>如来成佛同本无生。<a id="a-YZ"></a>无生之中还应妄起。<a id="a-Ya"></a>成佛义等生否应齐。<a id="a-Yb"></a>齐生即果佛何尊。<a id="a-Yc"></a>齐否即因违现事。<a id="a-Yd"></a>进退不可。<a id="a-Ye"></a>故有斯云。<a id="a-Yf"></a>三结请通释。</p>
  <p id="aYg">惟愿不舍无遮大慈。<a id="a-Yh"></a>为诸菩萨开秘密藏　据此三难诸典无文。<a id="a-Yi"></a>唯佛了知登地方受。<a id="a-Yj"></a>今乃请宣成教普示末世凡夫。<a id="a-Yk"></a>故曰无遮。<a id="a-Yl"></a>开秘密藏。<a id="a-Ym"></a>秘谓非器不传。<a id="a-Yn"></a>密谓覆相而说。</p>
  <p id="aYo">及为末世一切众生　秘藏如不开柜。<a id="a-Yp"></a>密藏则一法含多。<a id="a-Yq"></a>今请不简末世则开秘藏。<a id="a-Yr"></a>显了而谈则开密藏。</p>
  <p id="aYs">得闻如是修多罗教了义法门　由此标于经目。</p>
  <p id="aYt">永断疑　通论疑者。<a id="a-Yu"></a>于诸谛理犹豫为性。<a id="a-Yv"></a>能障信心善品为业。<a id="a-Yw"></a>别显则五盖。<a id="a-Yx"></a>中疑有三。<a id="a-Yy"></a>一疑自。<a id="a-Yz"></a>谓己不能入理。<a id="a-Z0"></a>二疑师。<a id="a-Z1"></a>谓彼不能善教。<a id="a-Z2"></a>三疑法。<a id="a-Z3"></a>谓于所学为令出离为不出离。<a id="a-Z4"></a>如有病人疑自疑医疑药病终不愈。<a id="a-Z5"></a>今三疑中即疑法也。<a id="a-Z6"></a>此疑复有已起未起。<a id="a-Z7"></a>今皆含之。<a id="a-Z8"></a>刚藏为他请问令永断故。<a id="a-Z9"></a>然断疑方便者。<a id="a-ZA"></a>若疑境界令悟唯心。<a id="a-ZB"></a>若疑法性令观无得。<a id="a-ZC"></a>余皆例知。</p>
  <p id="aZD">悔　悔是不定之法。<a id="a-ZE"></a>悔善则恶。<a id="a-ZF"></a>悔恶则善故。<a id="a-ZG"></a>今请永断。<a id="a-ZH"></a>即属恶也。<a id="a-ZI"></a>然入道人若未通决生佛同异。<a id="a-ZJ"></a>则或用功多时反自疑悔。<a id="a-ZK"></a>下三唱仿前。</p>
  <p id="aZL">作是语已。<a id="a-ZM"></a>五体投地。<a id="a-ZN"></a>如是三请终而复始。<a id="a-ZO"></a>尔时世尊告金刚藏菩萨言。<a id="a-ZP"></a>善哉善哉。<a id="a-ZQ"></a>善男子。<a id="a-ZR"></a>汝等乃能为诸菩萨。<a id="a-ZS"></a>及末世众生。<a id="a-ZT"></a>问于如来甚深秘密究竟方便　秘密有二。<a id="a-ZU"></a>一如来之密藏。<a id="a-ZV"></a>谓一乘如来知见。<a id="a-ZW"></a>佛于渐教门中久默斯要故。<a id="a-ZX"></a>故云究竟方便。<a id="a-ZY"></a>下答云妙觉圆照离于华翳等是也。<a id="a-ZZ"></a>二如来即秘密。<a id="a-Za"></a>由证密藏能所无二故。<a id="a-Zb"></a>三业业具皆秘密也。<a id="a-Zc"></a>身密谓非色现色。<a id="a-Zd"></a>如摩尼等。<a id="a-Ze"></a>语密于一言中演无边法海。<a id="a-Zf"></a>如谷响等。<a id="a-Zg"></a>意密无心成事等。<a id="a-Zh"></a>二义之中经显所证矣。</p>
  <p id="aZi">是诸菩萨最上教诲了义大乘。<a id="a-Zj"></a>能使十方修学菩萨。<a id="a-Zk"></a>及诸末世一切众生。<a id="a-Zl"></a>得决定信　则顿同佛境。<a id="a-Zm"></a>义当信根成就初发心住。<a id="a-Zn"></a>今但通决疑难以成前义。</p>
  <p id="aZo">永断疑悔。<a id="a-Zp"></a>汝今谛听。<a id="a-Zq"></a>当为汝说。<a id="a-Zr"></a>时金刚藏菩萨奉教欢喜。<a id="a-Zs"></a>及诸大众默然而听　第四正说长行四。<a id="a-Zt"></a>一反覆起疑之本二喻释现起之疑。<a id="a-Zu"></a>三显浅难造深。<a id="a-Zv"></a>四结问不当理。<a id="a-Zw"></a>初中又三。<a id="a-Zx"></a>一总指轮回。<a id="a-Zy"></a>二真随妄转。<a id="a-Zz"></a>三结指前疑。<a id="a-a0"></a>今初。</p>
  <p id="aa1">善男子。<a id="a-a2"></a>一切世界　总指情器也。<a id="a-a3"></a>无著金刚论以四蕴为世界故。<a id="a-a4"></a>若不约情何成轮回。<a id="a-a5"></a>次下六对办其轮回。<a id="a-a6"></a>谓但住有为即属轮回心也。</p>
  <p id="aa7">始(创变)终(极证)生　新新而起。</p>
  <p id="aa8">灭　念念落谢。</p>
  <p id="aa9">前(过去)后(去来)有(住劫)无(空劫)聚(成劫)散(坏劫)起(现行)止(调伏)念念相续　情界器界皆依妄念。<a id="a-aA"></a>既所依不断故。<a id="a-aB"></a>能依亦然。</p>
  <p id="aaC">循环往复　器界空已复成。<a id="a-aD"></a>情界灭已复生。<a id="a-aE"></a>惑业袭习报应纶轮。<a id="a-aF"></a>尘沙劫波莫之遏绝。<a id="a-aG"></a>上二句正示轮回之相。</p>
  <p id="aaH">种种取舍皆是轮回　取谓取着。<a id="a-aI"></a>执我我所。<a id="a-aJ"></a>舍谓厌离。<a id="a-aK"></a>厌苦所依。<a id="a-aL"></a>又于根身则厌苦粗障为舍。<a id="a-aM"></a>欣净妙离为取。<a id="a-aN"></a>于器界则厌此娑婆为舍。<a id="a-aO"></a>欣彼极乐为取。<a id="a-aP"></a>若取若舍种种不同。<a id="a-aQ"></a>皆是颠倒妄心变现轮回之相。<a id="a-aR"></a>故论云。<a id="a-aS"></a>一切分别即分别自心。<a id="a-aT"></a>心不见心无相可得。<a id="a-aU"></a>首楞云。<a id="a-aV"></a>自心取自心。<a id="a-aW"></a>非幻成幻法。<a id="a-aX"></a>二真随妄转文三。<a id="a-aY"></a>一法。</p>
  <p id="aaZ">未出轮回而辨圆觉。<a id="a-aa"></a>彼圆觉性即同流转。<a id="a-ab"></a>若免轮回无有是处　能观是轮回之心故。<a id="a-ac"></a>所观圆觉亦尔。<a id="a-ad"></a>如梦见实物物亦是梦故。<a id="a-ae"></a>二喻。</p>
  <p id="aaf">譬如动目能摇湛水　由目数动。<a id="a-ag"></a>湛水如波摇。</p>
  <p id="aah">又如定眼由回转火　次眼识迟钝。<a id="a-ai"></a>旋火成轮相。</p>
  <p id="aaj">云驶月运舟行岸移。<a id="a-ak"></a>亦复如是　想之可见三合。</p>
  <p id="aal">善男子。<a id="a-am"></a>诸旋未息　眼目云舟也。<a id="a-an"></a>喻生死垢心。</p>
  <p id="aao">彼物先住尚不可得　水火月岸也。<a id="a-ap"></a>喻圆觉。</p>
  <p id="aaq">何况轮转生死。<a id="a-ar"></a>垢心曾未清净。<a id="a-as"></a>观佛圆觉而不旋复　正合也。<a id="a-at"></a>三结指前疑。</p>
  <p id="aau">是故汝等便生三惑　即前三种疑也。<a id="a-av"></a>据此结文的指。<a id="a-aw"></a>即知定是先责起疑之本末是答难。<a id="a-ax"></a>若是偏答三中之一难。<a id="a-ay"></a>即不合总结三惑。<a id="a-az"></a>智者详焉。<a id="a-b0"></a>然虽非正答。<a id="a-b1"></a>已是标举建立答义之势。<a id="a-b2"></a>意令息如上之念。<a id="a-b3"></a>即前疑早合自亡。<a id="a-b4"></a>况复空华金矿分明晓喻。<a id="a-b5"></a>二喻释现起之疑文二。<a id="a-b6"></a>一空中华无起灭喻。<a id="a-b7"></a>二金中矿不重生喻。<a id="a-b8"></a>初中三。<a id="a-b9"></a>一喻释。<a id="a-bA"></a>二法合。<a id="a-bB"></a>三结成。<a id="a-bC"></a>今初曲分为二。<a id="a-bD"></a>初翳差华亡喻。<a id="a-bE"></a>后空不生华喻。</p>
  <p id="abF">善男子。<a id="a-bG"></a>譬如幻翳妄见空华。<a id="a-bH"></a>幻翳若除。<a id="a-bI"></a>不可说言此翳已灭。<a id="a-bJ"></a>何时更起一切诸翳　谓不知华因翳有。<a id="a-bK"></a>妄执从空而生。<a id="a-bL"></a>不知迷真故妄生。<a id="a-bM"></a>横执真能生妄。<a id="a-bN"></a>既得翳差都不见华。<a id="a-bO"></a>闻说从翳而生。<a id="a-bP"></a>又执何时更翳。<a id="a-bQ"></a>以喻比来迷倒妄见轮回。<a id="a-bR"></a>因闻普眼法门。<a id="a-bS"></a>了悟根尘清净。<a id="a-bT"></a>闻道因除迷心故得清净不是新得妙门。<a id="a-bU"></a>又执早晚更迷。<a id="a-bV"></a>犹如何时更翳。<a id="a-bW"></a>问翳差之者。<a id="a-bX"></a>或有他时更生。<a id="a-bY"></a>不必的定永无。<a id="a-bZ"></a>如何以此为喻。<a id="a-ba"></a>答夫喻者。<a id="a-bb"></a>但取当日一席之事。<a id="a-bc"></a>不说终身。<a id="a-bd"></a>但以愚人晨。<a id="a-be"></a>旦见华食时眼差。<a id="a-bf"></a>见华乱生乱灭。<a id="a-bg"></a>谓言翳亦速起速停。<a id="a-bh"></a>念念候之。<a id="a-bi"></a>故云不可。<a id="a-bj"></a>故诸经论喻释佛云如大梦觉。<a id="a-bk"></a>岂可难云睡起梦觉何妨明夜更睡还梦。<a id="a-bl"></a>若如是难岂识喻焉。</p>
  <p id="abm">何以故。<a id="a-bn"></a>翳华二法非相待故　翳不与华期。<a id="a-bo"></a>华不随翳生。<a id="a-bp"></a>但翳故妄见。<a id="a-bq"></a>非华实生。<a id="a-br"></a>二法各不相知。<a id="a-bs"></a>况复一空一有。<a id="a-bt"></a>故云不相待也。<a id="a-bu"></a>纵使心迷生死亦寂。<a id="a-bv"></a>但缘迷故妄似死生。<a id="a-bw"></a>众生本自不生。<a id="a-bx"></a>幻华毕竟不起。<a id="a-by"></a>莫将翳待。<a id="a-bz"></a>莫以迷求。<a id="a-c0"></a>刚藏问目正似此也。<a id="a-c1"></a>下空华喻云。</p>
  <p id="ac2">亦如空华灭于空时。<a id="a-c3"></a>不可说言虚空何时更起空华。<a id="a-c4"></a>何以故。<a id="a-c5"></a>空本无华非起灭故　此喻前已含释。<a id="a-c6"></a>文易可知。<a id="a-c7"></a>二法合。</p>
  <p id="ac8">生死涅槃同于起灭。<a id="a-c9"></a>妙觉圆照离于华翳　迷见生死似华起。<a id="a-cA"></a>悟得涅槃似华灭。<a id="a-cB"></a>言圆觉离华离翳。<a id="a-cC"></a>则双拂生死无明。<a id="a-cD"></a>虚空非暂有无。<a id="a-cE"></a>觉性何关迷悟。<a id="a-cF"></a>众生既如华起。<a id="a-cG"></a>约谁更难无明。<a id="a-cH"></a>无明生死既空。<a id="a-cI"></a>何责本来成佛。<a id="a-cJ"></a>空华终不再起。<a id="a-cK"></a>果位何得还迷。<a id="a-cL"></a>由己计度不休。<a id="a-cM"></a>见他觉性流转。<a id="a-cN"></a>若如是解顿遣三疑。<a id="a-cO"></a>三疑钩锁连环。<a id="a-cP"></a>不是三科别答。<a id="a-cQ"></a>下金矿喻即唯答佛不再迷。<a id="a-cR"></a>此疑过深。<a id="a-cS"></a>故重喻也。<a id="a-cT"></a>三结成。</p>
  <p id="acU">善男子。<a id="a-cV"></a>当知虚空非是暂有。<a id="a-cW"></a>亦非暂无。<a id="a-cX"></a>况复如来圆觉随顺。<a id="a-cY"></a>而为虚空平等本性　虚空世法尚不同华起灭。<a id="a-cZ"></a>况如来随顺圆觉湛然真常是虚空之体性邪。<a id="a-ca"></a>觉为空性者。<a id="a-cb"></a>佛顶云。<a id="a-cc"></a>空生大觉中。<a id="a-cd"></a>又云。<a id="a-ce"></a>寂照含虚空。<a id="a-cf"></a>复言平等者。<a id="a-cg"></a>然圆觉虽是虚空之性。<a id="a-ch"></a>而冥合不分。<a id="a-ci"></a>周遍法界无分无限无别能依所依。<a id="a-cj"></a>故云平等。<a id="a-ck"></a>此意云。<a id="a-cl"></a>空在觉中空尚常寂。<a id="a-cm"></a>况觉为空性。<a id="a-cn"></a>岂增减耶。<a id="a-co"></a>喻犹不及故云况复。<a id="a-cp"></a>后金矿喻。</p>
  <p id="acq">善男子。<a id="a-cr"></a>如销金矿。<a id="a-cs"></a>金非销有　金在矿中销矿金现。<a id="a-ct"></a>非销始有。<a id="a-cu"></a>若因销有。<a id="a-cv"></a>销顽石等亦应得金。<a id="a-cw"></a>故知虽假炉冶销镕。<a id="a-cx"></a>金性要须本有既已成金。<a id="a-cy"></a>不重为矿。</p>
  <p id="acz">经无穷时金性不坏　此明在矿则隐出矿则显隐显虽殊金性本来平等。</p>
  <p id="ad0">不应说言本非成就　释成金性本有也。</p>
  <p id="ad1">如来圆觉亦复如是　法合也矿喻烦恼。<a id="a-d2"></a>金喻觉性。<a id="a-d3"></a>炼出洁净即有晶光。<a id="a-d4"></a>及能随匠随模。<a id="a-d5"></a>作佛等像或种种器。<a id="a-d6"></a>喻佛三身也。<a id="a-d7"></a>然此一喻唯答佛不再迷之难。<a id="a-d8"></a>前就圆悟之理生佛俱是本真。<a id="a-d9"></a>以成普眼段中众生本来成佛之义故举空华元来不起非后始灭。<a id="a-dA"></a>法合云。<a id="a-dB"></a>生死涅槃同于起灭。<a id="a-dC"></a>所以俱通三难。<a id="a-dD"></a>今就不坏因果之相。<a id="a-dE"></a>故说销矿出金。<a id="a-dF"></a>华则始终本无。<a id="a-dG"></a>矿则因销始尽。<a id="a-dH"></a>意云。<a id="a-dI"></a>圆顿之理虽齐。<a id="a-dJ"></a>迷悟不妨成异。<a id="a-dK"></a>既有多生习障。<a id="a-dL"></a>还须背习显真。<a id="a-dM"></a>真显则究竟清净。<a id="a-dN"></a>若但用前喻。<a id="a-dO"></a>即拨无迷悟因果之相。<a id="a-dP"></a>便成邪见若但用此喻。<a id="a-dQ"></a>即成众生觉性本来不净。<a id="a-dR"></a>失真常理。<a id="a-dS"></a>亦成邪见。<a id="a-dT"></a>道理微妙一喻难齐。<a id="a-dU"></a>故说两事。<a id="a-dV"></a>是知此喻唯答第三难也。<a id="a-dW"></a>三显浅难造深文二。<a id="a-dX"></a>初所造离念。</p>
  <p id="adY">善男子。<a id="a-dZ"></a>一切如来妙圆觉心　先标觉心为宗。<a id="a-da"></a>后方拂迹者。<a id="a-db"></a>明非断灭。<a id="a-dc"></a>但离所拂非无觉心。<a id="a-dd"></a>拂有三节。</p>
  <p id="ade">本无菩提及与涅槃　拂转依之名也。<a id="a-df"></a>由转烦恼生死故曰菩提涅槃。<a id="a-dg"></a>体虽即真名因妄得。</p>
  <p id="adh">亦无成佛及不成佛。<a id="a-di"></a>无妄轮回及非轮回　此。<a id="a-dj"></a>两节皆双拂对待。<a id="a-dk"></a>圆觉性中都无。<a id="a-dl"></a>此事若有少见则迷圆觉。<a id="a-dm"></a>故华严云。<a id="a-dn"></a>于法若有见此则未为见。<a id="a-do"></a>若无有见者如是乃见佛。<a id="a-dp"></a>二能造带情文四。<a id="a-dq"></a>一举胜彰劣。<a id="a-dr"></a>二举喻显情。<a id="a-ds"></a>二诫息妄心。<a id="a-dt"></a>四重彰妄义。<a id="a-du"></a>今初文有两对。<a id="a-dv"></a>初小圣理智对。</p>
  <p id="adw">善男子。<a id="a-dx"></a>但诸声闻所圆境界。<a id="a-dy"></a>身心语言皆悉断灭　沈空滞寂灰身灭智。</p>
  <p id="adz">终不能至彼之亲证所现涅槃　若未入灭即有余涅槃。<a id="a-e0"></a>若已入灭即无余涅槃。<a id="a-e1"></a>下第二凡心真觉对。</p>
  <p id="ae2">何况能以有思惟心　种种计度。</p>
  <p id="ae3">测度如来圆觉境界　此上两对意云。<a id="a-e4"></a>小圣真智尚不能亲到小圣之理。<a id="a-e5"></a>况凡心劣于前智。<a id="a-e6"></a>真觉又超前理。<a id="a-e7"></a>转转悬隔何能造耶。<a id="a-e8"></a>如百寮尚畏宰相百姓岂亲天子。<a id="a-e9"></a>此正同金刚经四果之人尚无心言我证得四果岂。<a id="a-eA"></a>如来有定法得阿耨菩提耶。<a id="a-eB"></a>二举喻显情。</p>
  <p id="aeC">如取萤火烧须弥山。<a id="a-eD"></a>终不能着　举喻也。<a id="a-eE"></a>此下显情。</p>
  <p id="aeF">以轮回心生轮回见。<a id="a-eG"></a>入于如来大寂灭海。<a id="a-eH"></a>终不能至　即知前举胜此举喻。<a id="a-eI"></a>并是显分别心不能证觉。<a id="a-eJ"></a>密讥前三种翻覆疑难。<a id="a-eK"></a>前云有思惟心。<a id="a-eL"></a>即是此云以轮回心。<a id="a-eM"></a>前云圆觉境界。<a id="a-eN"></a>即是此云大寂灭海。<a id="a-eO"></a>可深照之。<a id="a-eP"></a>三诫息妄心。</p>
  <p id="aeQ">是故我说。<a id="a-eR"></a>一切菩萨及末世众生。<a id="a-eS"></a>先断无始轮回根本　指前未出轮回等文也若远指即文殊章先断无明。<a id="a-eT"></a>或指余经皆如是说。<a id="a-eU"></a>四重彰妄义文二。<a id="a-eV"></a>一无实体。</p>
  <p id="aeW">善男子。<a id="a-eX"></a>有作思惟从有心起　举能起之根识有。<a id="a-eY"></a>心者识也。<a id="a-eZ"></a>起者心所也。</p>
  <p id="aea">皆是六尘妄想缘气　举能牵之尘境。</p>
  <p id="aeb">非实心体　实心无念故。</p>
  <p id="aec">已如空华。<a id="a-ed"></a>用此思惟辨于佛境。<a id="a-ee"></a>犹如空华复结空果。<a id="a-ef"></a>展转妄想无有是处　纵实有思惟。<a id="a-eg"></a>思惟尚不能证觉。<a id="a-eh"></a>何况此心早已如于空华。<a id="a-ei"></a>自无其体。<a id="a-ej"></a>向上更欲求证。<a id="a-ek"></a>何异空华结果。<a id="a-el"></a>故言展转妄想。<a id="a-em"></a>二无胜用。</p>
  <p id="aen">善男子。<a id="a-eo"></a>虚妄浮心多诸巧见。<a id="a-ep"></a>不能成就圆觉方便　从第一核疑之本。<a id="a-eq"></a>兼此第三一段。<a id="a-er"></a>大意总是责问者滞情分别过患。<a id="a-es"></a>所以其中此节最亲。<a id="a-et"></a>因前三番之疑便都指但是浮心巧见总不能证觉。<a id="a-eu"></a>四结问不当理。</p>
  <p id="aev">如是分别非为正问　乍看连次之经。<a id="a-ew"></a>即似唯结巧见之文。<a id="a-ex"></a>细详其义乃都结第三一段。<a id="a-ey"></a>问前赞善哉。<a id="a-ez"></a>此责非正。<a id="a-f0"></a>何也。<a id="a-f1"></a>答前赞者美其起教。<a id="a-f2"></a>此责者显其实理。<a id="a-f3"></a>此一段疑最障修证。<a id="a-f4"></a>若不征起。<a id="a-f5"></a>末世长迷征有斯益。<a id="a-f6"></a>故前赞也。<a id="a-f7"></a>刚藏所征意在佛责。<a id="a-f8"></a>故知责此之过。<a id="a-f9"></a>始彰征起有功。<a id="a-fA"></a>乍看似前后乖违。<a id="a-fB"></a>细详乃始终符合。<a id="a-fC"></a>可审玩味。<a id="a-fD"></a>妙在斯焉。<a id="a-fE"></a>偈中四段。<a id="a-fF"></a>前三全同长行。<a id="a-fG"></a>后二句全别。</p>
  <p id="afH">尔时世尊欲重宣此义。<a id="a-fI"></a>而说偈言。</p>
  <p id="afJ">金刚藏当知　　如来寂灭性</p>
  <p id="afK">未曾有终始　　若以轮回心</p>
  <p id="afL">思惟即旋复　　但至轮回际</p>
  <p id="afM">不能入佛海</p>
  <p id="afN">长行先举妄相。<a id="a-fO"></a>偈文先标实性。</p>
  <p id="afP">如销金矿　　金非销故有</p>
  <p id="afQ">虽复本来金　　终以销成就</p>
  <p id="afR">一成真金体　　不复重为矿</p>
  <p id="afS">略不颂空华。<a id="a-fT"></a>影在后段故。</p>
  <p id="afU">生死与涅槃　　凡夫及诸佛</p>
  <p id="afV">同为空华相</p>
  <p id="afW">所造离念良由长行华无起灭。<a id="a-fX"></a>喻中结文与此段同。<a id="a-fY"></a>故此亦取空华之喻。<a id="a-fZ"></a>意该前后。</p>
  <p id="afa">思惟犹幻化　　何况诘虚妄</p>
  <p id="afb">能造带情。</p>
  <p id="afc">若能了此心　　然后求圆觉</p>
  <p id="afd">此第四一段是依解起行也。<a id="a-fe"></a>与长行第四互有互无。</p>
 </body>
</html>