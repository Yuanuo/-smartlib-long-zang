<!doctype html>
<html id="z3IBWxk1bB" data-ver="173">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广圆觉修多罗了义经略疏序</h1>
  <p id="a2">金紫光禄大夫守中书侍郎尚书门下平章事充集贤殿大学士裴休撰</p>
  <p id="a3">夫血气之属必有知。<a id="a-4"></a>凡有知者必同体。<a id="a-5"></a>所谓真净明妙虚彻灵通。<a id="a-6"></a>卓然而独存者也。<a id="a-7"></a>是众生之本源。<a id="a-8"></a>故曰心地。<a id="a-9"></a>是诸佛之所得。<a id="a-A"></a>故曰菩提。<a id="a-B"></a>交彻融摄。<a id="a-C"></a>故曰法界。<a id="a-D"></a>寂静常乐。<a id="a-E"></a>故曰涅槃。<a id="a-F"></a>不浊不漏。<a id="a-G"></a>故曰清净。<a id="a-H"></a>不妄不变。<a id="a-I"></a>故曰真如。<a id="a-J"></a>离过绝非。<a id="a-K"></a>故曰佛性。<a id="a-L"></a>护善遮恶。<a id="a-M"></a>故曰总持。<a id="a-N"></a>隐覆含摄。<a id="a-O"></a>故曰如来藏。<a id="a-P"></a>超越玄閟。<a id="a-Q"></a>故曰密严国。<a id="a-R"></a>统众德而大备。<a id="a-S"></a>烁群昏而独照。<a id="a-T"></a>故曰圆觉。<a id="a-U"></a>其实皆一心也。<a id="a-V"></a>背之则凡。<a id="a-W"></a>顺之则圣。<a id="a-X"></a>迷之则生死始。<a id="a-Y"></a>悟之则轮回息。<a id="a-Z"></a>亲而求之。<a id="a-a"></a>则止观定慧。<a id="a-b"></a>推而广之。<a id="a-c"></a>则六度万行。<a id="a-d"></a>引而为智。<a id="a-e"></a>然后为正智。<a id="a-f"></a>依而为因。<a id="a-g"></a>然后为正因。<a id="a-h"></a>其实皆一法也。<a id="a-i"></a>终日圆觉。<a id="a-j"></a>而未尝圆觉者凡夫也。<a id="a-k"></a>欲证圆而未极圆觉者菩萨也。<a id="a-l"></a>具足圆觉。<a id="a-m"></a>而住持圆觉者如来也。<a id="a-n"></a>离圆觉无六道。<a id="a-o"></a>舍圆觉无三乘。<a id="a-p"></a>非圆觉无如来。<a id="a-q"></a>泯圆觉无真法。<a id="a-r"></a>其实皆一道也。<a id="a-s"></a>三世诸佛之所证。<a id="a-t"></a>盖证此也。<a id="a-u"></a>如来为一大事出现。<a id="a-v"></a>盖为此也。<a id="a-w"></a>三藏十二部一切修多罗。<a id="a-x"></a>盖诠此也。<a id="a-y"></a>然如来垂教。<a id="a-z"></a>指法有显密。<a id="a-10"></a>立义有广略乘时有先后。<a id="a-11"></a>当机有深浅。<a id="a-12"></a>非上根圆智。<a id="a-13"></a>其孰能大通之。<a id="a-14"></a>故如来于光明藏。<a id="a-15"></a>与十二大士。<a id="a-16"></a>密说而显演。<a id="a-17"></a>潜通而广被。<a id="a-18"></a>以印定其法。<a id="a-19"></a>为一切经之宗也。<a id="a-1A"></a>圭峰禅师。<a id="a-1B"></a>得法于荷泽嫡孙南印上足道圆和尚。<a id="a-1C"></a>一日随众僧。<a id="a-1D"></a>斋于州民任灌家。<a id="a-1E"></a>居下位以次受经。<a id="a-1F"></a>遇圆觉了义。<a id="a-1G"></a>卷未终轴。<a id="a-1H"></a>感悟流涕。<a id="a-1I"></a>归以所悟告其师。<a id="a-1J"></a>师抚之曰。<a id="a-1K"></a>汝当大弘圆顿之教。<a id="a-1L"></a>此经诸佛授汝耳。<a id="a-1M"></a>禅师既佩南宗密印。<a id="a-1N"></a>受圆觉悬记。<a id="a-1O"></a>于是阅大藏经律。<a id="a-1P"></a>通唯识起信等论。<a id="a-1Q"></a>然后顿辔于华严法界。<a id="a-1R"></a>宴坐于圆觉妙场。<a id="a-1S"></a>究一雨之所沾。<a id="a-1T"></a>穷五教之殊致。<a id="a-1U"></a>乃为之疏解。<a id="a-1V"></a>凡大疏三卷。<a id="a-1W"></a>大钞十三卷。<a id="a-1X"></a>略疏两卷。<a id="a-1Y"></a>小钞六卷。<a id="a-1Z"></a>道场修证仪一十八卷。<a id="a-1a"></a>并行于世。<a id="a-1b"></a>其叙教也圆。<a id="a-1c"></a>其见法也彻。<a id="a-1d"></a>其释义也端如析薪。<a id="a-1e"></a>其入观也明若秉烛。<a id="a-1f"></a>其辞也极于理而已。<a id="a-1g"></a>不虚骋。<a id="a-1h"></a>其文也扶于教而已。<a id="a-1i"></a>不苟饰。<a id="a-1j"></a>不以其所长病人。<a id="a-1k"></a>故无排斥之说。<a id="a-1l"></a>不以其未至盖人。<a id="a-1m"></a>故无胸臆之论。<a id="a-1n"></a>荡荡然实十二部经之眼目。<a id="a-1o"></a>三十五祖之骨髓。<a id="a-1p"></a>生灵之大本。<a id="a-1q"></a>三世之达道。<a id="a-1r"></a>后世虽有作者。<a id="a-1s"></a>不能过矣。<a id="a-1t"></a>其四依之一乎。<a id="a-1u"></a>或净土之亲闻乎。<a id="a-1v"></a>何尽其义味如此也。<a id="a-1w"></a>或曰。<a id="a-1x"></a>道无形。<a id="a-1y"></a>视者莫能睹。<a id="a-1z"></a>道无方。<a id="a-20"></a>行者莫能至。<a id="a-21"></a>况文字乎。<a id="a-22"></a>在性之而已。<a id="a-23"></a>岂区区数万言而可诠之哉。<a id="a-24"></a>对曰。<a id="a-25"></a>噫是不足以语道也。<a id="a-26"></a>前不云乎。<a id="a-27"></a>统众德而大备。<a id="a-28"></a>烁群昏而独照者。<a id="a-29"></a>圆觉也。<a id="a-2A"></a>盖圆觉能出一切法。<a id="a-2B"></a>一切法未尝离圆觉。<a id="a-2C"></a>今夫经律论三藏之文。<a id="a-2D"></a>传于中国者五千余卷。<a id="a-2E"></a>其所诠者何也。<a id="a-2F"></a>戒定慧而已。<a id="a-2G"></a>修戒定慧而求者何也。<a id="a-2H"></a>圆觉而已。<a id="a-2I"></a>圆觉一法也。<a id="a-2J"></a>张万行而求之者何。<a id="a-2K"></a>众生之根器异也。<a id="a-2L"></a>然则大藏皆圆觉之经。<a id="a-2M"></a>此疏乃大藏之疏也。<a id="a-2N"></a>罗五千轴之文。<a id="a-2O"></a>而以数卷之疏通之。<a id="a-2P"></a>岂不至简哉。<a id="a-2Q"></a>何言其繁也。<a id="a-2R"></a>及其断言语之道。<a id="a-2S"></a>息思想之心。<a id="a-2T"></a>忘能所灭影像。<a id="a-2U"></a>然后为得也。<a id="a-2V"></a>固不在诠表耳。<a id="a-2W"></a>呜呼。<a id="a-2X"></a>生灵之所以往来者。<a id="a-2Y"></a>六道也。<a id="a-2Z"></a>鬼神沈幽愁之苦。<a id="a-2a"></a>鸟兽怀獝[狂-王+戊]之悲。<a id="a-2b"></a>修多方嗔。<a id="a-2c"></a>诸天正乐。<a id="a-2d"></a>可以整心虑趣菩提。<a id="a-2e"></a>唯人道为能耳。<a id="a-2f"></a>人而不为。<a id="a-2g"></a>吾末如之何也已矣。<a id="a-2h"></a>休常游禅师之阃域。<a id="a-2i"></a>受禅师之显诀。<a id="a-2j"></a>无以自效。<a id="a-2k"></a>辄直赞其法。<a id="a-2l"></a>而普告大众耳。<a id="a-2m"></a>其他备乎本序云。</p>
 </body>
</html>