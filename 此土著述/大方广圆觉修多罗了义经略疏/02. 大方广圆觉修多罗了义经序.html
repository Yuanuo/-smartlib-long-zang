<!doctype html>
<html id="z3IBWxn1bC" data-ver="172">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大方广圆觉修多罗了义经序</h1>
  <h2 id="a2">唐终南山草堂寺沙门宗密述</h2>
  <p id="a3">元亨利贞干之德也。<a id="a-4"></a>始于一气。<a id="a-5"></a>常乐我净佛之德也。<a id="a-6"></a>本乎一心。<a id="a-7"></a>专一气而致柔。<a id="a-8"></a>修一心而成道。<a id="a-9"></a>心也者。<a id="a-A"></a>冲虚妙粹炳焕灵明。<a id="a-B"></a>无去无来。<a id="a-C"></a>冥通三际。<a id="a-D"></a>非中非外。<a id="a-E"></a>洞彻十方。<a id="a-F"></a>不灭不生。<a id="a-G"></a>岂四山之可害。<a id="a-H"></a>离性离相。<a id="a-I"></a>奚五色之能盲。<a id="a-J"></a>处生死流。<a id="a-K"></a>骊珠独耀于沧海。<a id="a-L"></a>踞涅槃岸。<a id="a-M"></a>桂轮孤朗于碧天。<a id="a-N"></a>大矣哉。<a id="a-O"></a>万法资始也。<a id="a-P"></a>万法虚伪。<a id="a-Q"></a>缘会而生。<a id="a-R"></a>生法本无。<a id="a-S"></a>一切唯识。<a id="a-T"></a>识如幻梦。<a id="a-U"></a>但是一心。<a id="a-V"></a>心寂而知。<a id="a-W"></a>目之圆觉。<a id="a-X"></a>弥满清净中不容他。<a id="a-Y"></a>故德用无边。<a id="a-Z"></a>皆同一性。<a id="a-a"></a>性起为相。<a id="a-b"></a>境智历然。<a id="a-c"></a>相得性融。<a id="a-d"></a>身心廓尔。<a id="a-e"></a>方之海印。<a id="a-f"></a>越彼太虚。<a id="a-g"></a>恢恢焉晃晃焉。<a id="a-h"></a>迥出思议之表也。<a id="a-i"></a>我佛证此。<a id="a-j"></a>愍物迷之。<a id="a-k"></a>再叹奇哉。<a id="a-l"></a>三思大事。<a id="a-m"></a>既全十力。<a id="a-n"></a>能摧树下魔军。<a id="a-o"></a>爰起四心。<a id="a-p"></a>欲示宅中宝藏。<a id="a-q"></a>然迷头舍父。<a id="a-r"></a>悟有易难故。<a id="a-s"></a>仙苑觉场。<a id="a-t"></a>教兴顿渐。<a id="a-u"></a>渐设五时之异。<a id="a-v"></a>空有迭彰。<a id="a-w"></a>顿无二谛之殊。<a id="a-x"></a>幽灵绝待。<a id="a-y"></a>今此经者。<a id="a-z"></a>顿之类欤。<a id="a-10"></a>故如来入寂光土。<a id="a-11"></a>凡圣一源现受用身。<a id="a-12"></a>主伴同会。<a id="a-13"></a>曼殊大士创问本起之因。<a id="a-14"></a>薄伽至尊。<a id="a-15"></a>首提究竟之果。<a id="a-16"></a>照斯真体灭彼梦形。<a id="a-17"></a>知无我人。<a id="a-18"></a>谁受轮转。<a id="a-19"></a>种种幻化生于觉心。<a id="a-1A"></a>幻尽觉圆。<a id="a-1B"></a>心通法遍心本是佛。<a id="a-1C"></a>由念起而漂沈。<a id="a-1D"></a>岸实不移。<a id="a-1E"></a>因舟行而鹜骤。<a id="a-1F"></a>顿除妄宰。<a id="a-1G"></a>空不生华。<a id="a-1H"></a>渐竭爱源。<a id="a-1I"></a>金无重矿。<a id="a-1J"></a>理绝修证。<a id="a-1K"></a>智似阶差。<a id="a-1L"></a>觉前前非。<a id="a-1M"></a>名后后位。<a id="a-1N"></a>况妄忘起灭。<a id="a-1O"></a>德等圆明者焉。<a id="a-1P"></a>然出厩良驹。<a id="a-1Q"></a>已摇鞭影。<a id="a-1R"></a>埋尘大宝。<a id="a-1S"></a>须设治方。<a id="a-1T"></a>故三观澄明。<a id="a-1U"></a>真假俱入。<a id="a-1V"></a>诸轮绮互。<a id="a-1W"></a>单复圆修。<a id="a-1X"></a>四相潜神。<a id="a-1Y"></a>非觉违拒。<a id="a-1Z"></a>四病出体。<a id="a-1a"></a>心华发明。<a id="a-1b"></a>复令长中下期克念摄念而加行。<a id="a-1c"></a>别遍互习业障惑。<a id="a-1d"></a>障而消亡。<a id="a-1e"></a>成就慧身。<a id="a-1f"></a>静极觉遍。<a id="a-1g"></a>百千世界佛境现前。<a id="a-1h"></a>是以闻五种名。<a id="a-1i"></a>超刹宝施福。<a id="a-1j"></a>说半偈义。<a id="a-1k"></a>胜河沙小乘。<a id="a-1l"></a>实由无法不持无机不被者也。<a id="a-1m"></a>噫巴歌和众。<a id="a-1n"></a>似量腾于猿心。<a id="a-1o"></a>雪曲应稀。<a id="a-1p"></a>了义匿于龙藏。<a id="a-1q"></a>宗密[髟/石]专鲁诰。<a id="a-1r"></a>冠讨竺坟。<a id="a-1s"></a>俱溺筌罤。<a id="a-1t"></a>唯味糠粕。<a id="a-1u"></a>幸于涪上。<a id="a-1v"></a>针芥相投。<a id="a-1w"></a>禅遇南宗。<a id="a-1x"></a>教逢斯典。<a id="a-1y"></a>一言之下。<a id="a-1z"></a>心地开通。<a id="a-20"></a>一轴之中。<a id="a-21"></a>义天朗耀。<a id="a-22"></a>顷以道非常道。<a id="a-23"></a>诸行无常。<a id="a-24"></a>今知心是佛心。<a id="a-25"></a>定当作佛。<a id="a-26"></a>然佛称种智。<a id="a-27"></a>修假多闻。<a id="a-28"></a>故复行诣百城。<a id="a-29"></a>坐探群籍。<a id="a-2A"></a>讲虽滥泰。<a id="a-2B"></a>学且师安。<a id="a-2C"></a>叨沐犹吾之纳。<a id="a-2D"></a>谬当真子之印。<a id="a-2E"></a>再逢亲友。<a id="a-2F"></a>弥感佛恩。<a id="a-2G"></a>久慨孤贫。<a id="a-2H"></a>将陈法施。<a id="a-2I"></a>采集般若。<a id="a-2J"></a>纶贯华严。<a id="a-2K"></a>提挈毗尼。<a id="a-2L"></a>发明唯识。<a id="a-2M"></a>然医方万品。<a id="a-2N"></a>宜选对治。<a id="a-2O"></a>海宝千般。<a id="a-2P"></a>先求如意。<a id="a-2Q"></a>观夫文富义博。<a id="a-2R"></a>诚让杂华。<a id="a-2S"></a>指体投机。<a id="a-2T"></a>无偕圆觉。<a id="a-2U"></a>故参详诸论。<a id="a-2V"></a>反复百家。<a id="a-2W"></a>以利其器。<a id="a-2X"></a>方为疏解。<a id="a-2Y"></a>冥心圣旨。<a id="a-2Z"></a>极思研精。<a id="a-2a"></a>义备性相。<a id="a-2b"></a>禅兼顿渐。<a id="a-2c"></a>勒成三卷。<a id="a-2d"></a>以传强学。<a id="a-2e"></a>然上中下品。<a id="a-2f"></a>根欲性殊。<a id="a-2g"></a>今将法彼曲成。<a id="a-2h"></a>从其易简。<a id="a-2i"></a>更搜精要。<a id="a-2j"></a>直注本经。<a id="a-2k"></a>庶即事即心。<a id="a-2l"></a>日益日损者矣。</p>
 </body>
</html>