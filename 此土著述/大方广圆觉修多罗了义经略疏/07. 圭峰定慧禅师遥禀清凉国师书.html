<!doctype html>
<html id="z3IBWxx1bH" data-ver="296">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">圭峰定慧禅师遥禀清凉国师书</h1>
  <p id="a2">(宗密)庆以天幸窃禀。</p>
  <p id="a3">和尚华严疏文。<a id="a-4"></a>虽乖礼足且解生焉。<a id="a-5"></a>(宗密)恨以累有事故。<a id="a-6"></a>不获早赴起居。<a id="a-7"></a>下情伏增惶惧。<a id="a-8"></a>既未系目。<a id="a-9"></a>敢自陈心。<a id="a-A"></a>若不粗述本缘。<a id="a-B"></a>宁表诚素。<a id="a-C"></a>欲书实语。<a id="a-D"></a>恐尘渎视听。<a id="a-E"></a>进退无已。<a id="a-F"></a>伏惟照恕幸甚。<a id="a-G"></a>(宗密)本巴江一贱士。<a id="a-H"></a>志好道而不好艺。<a id="a-I"></a>纵游艺而必欲根乎道。<a id="a-J"></a>自龆年洎弱冠。<a id="a-K"></a>虽则诗书是业。<a id="a-L"></a>每觉无归。<a id="a-M"></a>而复傍求释宗。<a id="a-N"></a>薄似有寄。<a id="a-O"></a>决知业缘之报。<a id="a-P"></a>如影响应乎形声。<a id="a-Q"></a>遂止荤茹。<a id="a-R"></a>考经论。<a id="a-S"></a>亲禅德。<a id="a-T"></a>狎名僧。<a id="a-U"></a>庄居屡置法筵。<a id="a-V"></a>素服滥尝覆讲。<a id="a-W"></a>但以学亏极教。<a id="a-X"></a>悟匪圆宗。<a id="a-Y"></a>不造心源。<a id="a-Z"></a>惑情宛在。<a id="a-a"></a>后遇遂州大云寺圆和尚法门。<a id="a-b"></a>即荷泽之裔也。<a id="a-c"></a>言下相契师资道合。<a id="a-d"></a>一心皎如万德斯备。<a id="a-e"></a>既知世业事艺本不相关。<a id="a-f"></a>方始落[髟/米]披缁服勤敬事。<a id="a-g"></a>习气损之又损。<a id="a-h"></a>觉智百炼百精。<a id="a-i"></a>然于身心因果。<a id="a-j"></a>犹怀漠漠。<a id="a-k"></a>色空之理。<a id="a-l"></a>未即于心。<a id="a-m"></a>遂屡咨参方蒙授与。<a id="a-n"></a>终南大师华严法界观门。<a id="a-o"></a>佛法宝藏。<a id="a-p"></a>从此顿彰。<a id="a-q"></a>同志四人琢磨数载。<a id="a-r"></a>一句中理论则通宵未休。<a id="a-s"></a>一事中义旨则尘沙莫算。<a id="a-t"></a>达水常湿宁疑波湛之殊。<a id="a-u"></a>悟镜恒明不惊影像之变。<a id="a-v"></a>净刹秽土非坏非成。<a id="a-w"></a>诸佛众生何起何灭。<a id="a-x"></a>由是念包三世同时互促互延尘与十方。<a id="a-y"></a>全体相即相入多生。<a id="a-z"></a>谬计反覆枉受于沉沦。<a id="a-10"></a>今日正观始觉元同于大用。<a id="a-11"></a>然后所显境界。<a id="a-12"></a>离情则随照分明能诠大经。<a id="a-13"></a>配文则难为通会。<a id="a-14"></a>章句浩博因果重叠。<a id="a-15"></a>理虽一味势变多端。<a id="a-16"></a>差别义门囡尽血脉。<a id="a-17"></a>不知科段意莫连环。<a id="a-18"></a>纵使历诸讲场。<a id="a-19"></a>不添已悟。<a id="a-1A"></a>名相繁杂。<a id="a-1B"></a>难契自心(宗密)谓言章疏例只如斯。<a id="a-1C"></a>遂休心传教。<a id="a-1D"></a>适志游方。<a id="a-1E"></a>但以终南观门为助缘。<a id="a-1F"></a>以离情顺智为自力照融。<a id="a-1G"></a>通法界而栖托。<a id="a-1H"></a>指事理悬说。<a id="a-1I"></a>为利他以梦幻身心游影像世界。<a id="a-1J"></a>神冥妙境智历义门。<a id="a-1K"></a>跋涉江山至于襄汉。<a id="a-1L"></a>于恢觉寺遇灵峰阇梨。<a id="a-1M"></a>即和尚门下一哲人也。<a id="a-1N"></a>寝疾数月渐至羸极。<a id="a-1O"></a>相见三日才通其情。<a id="a-1P"></a>愿以同声之分经及疏钞。<a id="a-1Q"></a>悉蒙授与。<a id="a-1R"></a>议论未周奄然迁逝。<a id="a-1S"></a>斯则夙缘法会忍死待来。<a id="a-1T"></a>若见若闻无不叹讶(宗密)渴逢甘露贫遇摩尼。<a id="a-1U"></a>腾跃之心手捧而舞。<a id="a-1V"></a>遂于此山返关绝迹。<a id="a-1W"></a>忘餐辍寝。<a id="a-1X"></a>夙夜披寻。<a id="a-1Y"></a>以疏通经。<a id="a-1Z"></a>以钞释疏。<a id="a-1a"></a>寻文而性离。<a id="a-1b"></a>照理而情忘。<a id="a-1c"></a>偶之于心会之于教。<a id="a-1d"></a>穷本究末宗途皎如。<a id="a-1e"></a>一生余疑荡如瑕翳。<a id="a-1f"></a>曾所习义。<a id="a-1g"></a>于此大通。<a id="a-1h"></a>外境内心豁然无隔。<a id="a-1i"></a>诚所谓太阳升而六合朗耀。<a id="a-1j"></a>巨海湛而万象昭彰。<a id="a-1k"></a>妙德妙智而顿开。<a id="a-1l"></a>普贤普行而齐现。<a id="a-1m"></a>五周四分一部之网在纲。<a id="a-1n"></a>六相十玄三乘之流会海。<a id="a-1o"></a>义则色空同于中道。<a id="a-1p"></a>教则权实融于圆宗。<a id="a-1q"></a>理则体用即寂。<a id="a-1r"></a>而性相宛然。<a id="a-1s"></a>智则凡圣混同。<a id="a-1t"></a>而因果不坏。<a id="a-1u"></a>显随缘而不变。<a id="a-1v"></a>弘经则理趣周圆。<a id="a-1w"></a>指幻而识真。<a id="a-1x"></a>修观则禅心使旷。<a id="a-1y"></a>荡九会经文无不契心。<a id="a-1z"></a>由斯可谓契经矣。<a id="a-20"></a>使一真心地无不印经。<a id="a-21"></a>由斯可谓心印矣。<a id="a-22"></a>是知执三藏文者。<a id="a-23"></a>诚为失道。<a id="a-24"></a>局一性义者。<a id="a-25"></a>犹未圆通。<a id="a-26"></a>想夫斯流固宜绝分。<a id="a-27"></a>声闻聋瞽谅不虚哉。<a id="a-28"></a>(宗密)未遇疏前。<a id="a-29"></a>每览古今著述。<a id="a-2A"></a>在理或当。<a id="a-2B"></a>所恨不知和会。<a id="a-2C"></a>禅宗天台多约止观。<a id="a-2D"></a>美则美矣。<a id="a-2E"></a>且义势展转滋蔓。<a id="a-2F"></a>不直示众生自心行相。<a id="a-2G"></a>虽分明入处犹历渐次。<a id="a-2H"></a>岂如问明释文殊偈。<a id="a-2I"></a>印灵知而心识顿袪。<a id="a-2J"></a>悬谈开分齐章。<a id="a-2K"></a>显真空而相用繁起。<a id="a-2L"></a>起不异性故。<a id="a-2M"></a>事事融通。<a id="a-2N"></a>通而互收故。<a id="a-2O"></a>重重无尽。<a id="a-2P"></a>悟此则全同佛果。<a id="a-2Q"></a>方是圆因。<a id="a-2R"></a>随缘造修无非称体。<a id="a-2S"></a>开顿渐禅要。<a id="a-2T"></a>可以此为楷模。<a id="a-2U"></a>传权实教门。<a id="a-2V"></a>可以此为轨范。<a id="a-2W"></a>药得雪山善见。<a id="a-2X"></a>群疾俱消。<a id="a-2Y"></a>宝获沧海摩尼。<a id="a-2Z"></a>千珍随念。<a id="a-2a"></a>况悬文卷半。<a id="a-2b"></a>诸义尽包。<a id="a-2c"></a>备核源流。<a id="a-2d"></a>遍穷名体。<a id="a-2e"></a>然后融成本部。<a id="a-2f"></a>全拣全收。<a id="a-2g"></a>苟能精之。<a id="a-2h"></a>已领百家之文义。<a id="a-2i"></a>少功多获。<a id="a-2j"></a>要在兹焉。<a id="a-2k"></a>凡曰释流孰不可习。<a id="a-2l"></a>(宗密)夙生多幸同种善根。<a id="a-2m"></a>遇如是经逢如是疏。<a id="a-2n"></a>顷于王膳未敢即餐。<a id="a-2o"></a>今得明文印决。<a id="a-2p"></a>心意泰然。<a id="a-2q"></a>誓愿生生尽命弘阐。<a id="a-2r"></a>当时便被僧尼徒众。<a id="a-2s"></a>因请赞扬务自温习。<a id="a-2t"></a>课虚顺命。<a id="a-2u"></a>但依文配读而已。<a id="a-2v"></a>讵足以发明于人。<a id="a-2w"></a>为显圆宗多惊抚掌。<a id="a-2x"></a>爰有宿机坚种闻即禀承。<a id="a-2y"></a>从始洎终可数十人。<a id="a-2z"></a>誓愿修学。<a id="a-30"></a>盖兹疏文玄妙。<a id="a-31"></a>传之不虚。<a id="a-32"></a>岂以微才能感如是。<a id="a-33"></a>襄阳讲罢。<a id="a-34"></a>暂往东都。<a id="a-35"></a>礼祖师塔。<a id="a-36"></a>便拟驰赴。<a id="a-37"></a>拜觐盖缘夏逼。<a id="a-38"></a>且止永穆寺。<a id="a-39"></a>襄阳徒众迤逦访寻。<a id="a-3A"></a>再邀第二遍讲。<a id="a-3B"></a>复闻兹经遂允众请许。<a id="a-3C"></a>终悬疏却赴上都。<a id="a-3D"></a>今月七日才毕。<a id="a-3E"></a>听徒泰恭遂断一臂云。<a id="a-3F"></a>自庆所逢之法。<a id="a-3G"></a>玄妙难思。<a id="a-3H"></a>用表恳诚。<a id="a-3I"></a>厥愿修学。<a id="a-3J"></a>此乃和尚道威德洽。<a id="a-3K"></a>教令将行。<a id="a-3L"></a>门下宗枝有斯精苦。<a id="a-3M"></a>伊且割截支体伤断筋骨。<a id="a-3N"></a>都无痛恼。<a id="a-3O"></a>神色宛然。<a id="a-3P"></a>自初至今身心仍旧。<a id="a-3Q"></a>若道若俗无不异之。<a id="a-3R"></a>观智之功感应昭著。<a id="a-3S"></a>时台省询验。<a id="a-3T"></a>事迹分明。<a id="a-3U"></a>留守崇敬大经已申中书门下。<a id="a-3V"></a>据伊本意。<a id="a-3W"></a>岂尽显扬。<a id="a-3X"></a>然发起门亦藉旌表。<a id="a-3Y"></a>沿伊手疮未愈。<a id="a-3Z"></a>官司牒寺委令将养。<a id="a-3a"></a>未便游行。<a id="a-3b"></a>以此礼觐转见迟违。<a id="a-3c"></a>下情无任伏增惶惧。<a id="a-3d"></a>谨差听徒僧玄圭智辉。<a id="a-3e"></a>先具申述(宗密)才微语拙领悟难陈。<a id="a-3f"></a>伏乞慈悲特赐摄受幸甚。<a id="a-3g"></a>不备学徒(宗密)惶恐百拜上。</p>
  <p id="a3h">华严疏主清凉国师大和尚。</p>
  <p id="a3i">唐元和六年辛卯岁九月十三日在东都上清凉国师诲答。</p>
  <p id="a3j">十月十二日玄圭智辉至。<a id="a-3k"></a>得汝书。<a id="a-3l"></a>遥伸师敬。<a id="a-3m"></a>备述行迹。<a id="a-3n"></a>领大教之玄趣。<a id="a-3o"></a>说传赞事诚感凄然。<a id="a-3p"></a>心纳矣。<a id="a-3q"></a>吾自传扬。<a id="a-3r"></a>或面言心授。<a id="a-3s"></a>或展转分照盈于异域。<a id="a-3t"></a>然仲尼倾盖伯牙辍弦。<a id="a-3u"></a>亦藉形声矣。<a id="a-3v"></a>不面而传得旨系表。<a id="a-3w"></a>意犹吾心未知有也。<a id="a-3x"></a>非凭圣力必藉夙因。<a id="a-3y"></a>当自慰尔。<a id="a-3z"></a>转轮真子可以喻也。<a id="a-40"></a>泰恭断臂重法情至。<a id="a-41"></a>加其恳祷。<a id="a-42"></a>然半偈忘躯一句投火。<a id="a-43"></a>教有文矣。<a id="a-44"></a>意存身外有重法之宝尔。<a id="a-45"></a>宜诫之。<a id="a-46"></a>后学勿使效之。<a id="a-47"></a>当断其情虑。<a id="a-48"></a>勿断其形骸。<a id="a-49"></a>当断其妄心。<a id="a-4A"></a>无斩其肢分。<a id="a-4B"></a>则浅识异学安其所不惊视。<a id="a-4C"></a>苟俗无发肤之诫。<a id="a-4D"></a>则玄化不广而自博矣。<a id="a-4E"></a>汝当笃志幽趣。<a id="a-4F"></a>傥得一面印所悬解。<a id="a-4G"></a>复何嘉焉。<a id="a-4H"></a>如忽缘阻。<a id="a-4I"></a>但当心契玄极。<a id="a-4J"></a>岂山河形声所能隔哉。<a id="a-4K"></a>勉之不多云。<a id="a-4L"></a>老僧澄观付。</p>
  <p id="a4M">宗密法子收。</p>
  <p id="a4N">十月二十三日学徒(宗密)裁书再拜。</p>
  <p id="a4O">本讲华严疏主。<a id="a-4P"></a>玄圭智辉回。<a id="a-4Q"></a>伏奉诲示。<a id="a-4R"></a>纳所微悟。<a id="a-4S"></a>许厕法席。<a id="a-4T"></a>顶戴奉持不任忻惧。<a id="a-4U"></a>多惭陋质。<a id="a-4V"></a>未效勤劳。<a id="a-4W"></a>空呈寸心。<a id="a-4X"></a>坐蒙收采自惊侥幸。<a id="a-4Y"></a>喜极成悲。<a id="a-4Z"></a>伏蒙慈愿弘深降斯过分。<a id="a-4a"></a>一经印决顿觉光辉。<a id="a-4b"></a>学流进功时辈增仰。<a id="a-4c"></a>幸甚。<a id="a-4d"></a>(宗密)便欲奔赴给侍。<a id="a-4e"></a>缘泰恭臂疮未愈。<a id="a-4f"></a>慎风不敢冒路。<a id="a-4g"></a>再三涕泣。<a id="a-4h"></a>愿侍随行念伊迹苦。<a id="a-4i"></a>不忍弃遗。<a id="a-4j"></a>伏惟照察。<a id="a-4k"></a>不备学徒(宗密)再拜上。</p>
  <p id="a4l">本讲华严疏主。</p>
 </body>
</html>