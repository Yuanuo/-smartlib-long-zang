<!doctype html>
<html id="z3IBWgP1QC" data-ver="131">
 <head>
  <meta charset="utf-8">
  <meta author="慧立">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐大慈恩寺三藏法师传序</h1>
  <h2 id="a2">唐沙门释彦悰述</h2>
  <p id="a3">恭惟。<a id="a-4"></a>释迦氏之临忍土也。<a id="a-5"></a>始演八正。<a id="a-6"></a>启三宝以黜群邪之典。<a id="a-7"></a>由是佛教行焉。<a id="a-8"></a>方等一乘圆宗十地。<a id="a-9"></a>谓之大法。<a id="a-A"></a>言真筌也。<a id="a-B"></a>化城垢服济鹿驰羊。<a id="a-C"></a>谓之小学。<a id="a-D"></a>言权旨也。<a id="a-E"></a>至于禅戒咒术厥趣万途。<a id="a-F"></a>而灭惑利生其归一揆。<a id="a-G"></a>是故历代英圣仰而宝之。<a id="a-H"></a>八会之经谓之为本根其义也。<a id="a-I"></a>三转之法谓之为末枝其义也。<a id="a-J"></a>暨夫天雨四花地现六动。<a id="a-K"></a>解其髻宝示以衣珠。<a id="a-L"></a>借一以破三摄末归本者也。<a id="a-M"></a>付法藏传曰。<a id="a-N"></a>圣者阿难能诵持如来所有法藏。<a id="a-O"></a>如瓶泻水置之异器。<a id="a-P"></a>即谓释尊一代四十九年应物逗机适时之教也。<a id="a-Q"></a>逮提河辍润坚林晦影。<a id="a-R"></a>邃旨冲宗于焉殆绝。<a id="a-S"></a>我先昆迦葉属五棺已掩千氎将焚。<a id="a-T"></a>痛天人眼灭苍生莫救。<a id="a-U"></a>故召诸圣众集结微言。<a id="a-V"></a>考绳墨以立定门。<a id="a-W"></a>即贯华而开律部。<a id="a-X"></a>据优波提舍以之为论。<a id="a-Y"></a>剖析空有显别断常。<a id="a-Z"></a>示之以因修。<a id="a-a"></a>明之以果证。<a id="a-b"></a>足以贻范当代轨训将来。<a id="a-c"></a>归向之徒并遵其义。<a id="a-d"></a>及王秦奉使考日光而求佛。<a id="a-e"></a>腾兰应请策练影以通经。<a id="a-f"></a>厥后易首抽肠之宾。<a id="a-g"></a>播美于天外。<a id="a-h"></a>篆叶结鬘之奥。<a id="a-i"></a>译粹于区中。<a id="a-j"></a>然至赜至神。<a id="a-k"></a>思虑者。<a id="a-l"></a>或迷其性相。<a id="a-m"></a>唯恍唯忽。<a id="a-n"></a>言谈者。<a id="a-o"></a>有昧其是非。<a id="a-p"></a>况去圣既遥来教多阙。<a id="a-q"></a>殊途竞轸别路扬镳而已哉。<a id="a-r"></a>法师悬弭诞辰。<a id="a-s"></a>室表空生之应。<a id="a-t"></a>佩觿登岁。<a id="a-u"></a>心符妙德之诚。<a id="a-v"></a>以爱海无出要之津。<a id="a-w"></a>觉地有栖神之宅。<a id="a-x"></a>故削发矫翰翔集二空。<a id="a-y"></a>异县他山载驰千里。<a id="a-z"></a>每慨古贤之得本行本鱼鲁致乖。<a id="a-10"></a>痛先匠之闻疑传疑豕亥斯惑。<a id="a-11"></a>窃惟。<a id="a-12"></a>音乐树下必存金石之响。<a id="a-13"></a>五天竺内想具百篇之义。<a id="a-14"></a>遂发愤忘食履崄若夷。<a id="a-15"></a>轻万死以涉葱河。<a id="a-16"></a>重一言而之柰苑。<a id="a-17"></a>鹫山猴沼仰胜迹以瞻奇。<a id="a-18"></a>鹿野仙城访遗编于蠹简。<a id="a-19"></a>春秋寒暑一十七年。<a id="a-1A"></a>耳目见闻百三十国。<a id="a-1B"></a>扬我皇之盛烈。<a id="a-1C"></a>振彼后之权豪。<a id="a-1D"></a>偃异学之高輶。<a id="a-1E"></a>拔同师之巨帜。<a id="a-1F"></a>名王拜首胜侣摩肩。<a id="a-1G"></a>万古风猷一人而已。<a id="a-1H"></a>法师于彼国所获大小二乘三藏梵本等。<a id="a-1I"></a>总有六百五十六部。<a id="a-1J"></a>并载以巨象并诸邮骏。<a id="a-1K"></a>蒙霜犯雪。<a id="a-1L"></a>自天祐以元亨。<a id="a-1M"></a>阳苦阴淫。<a id="a-1N"></a>假皇威而利涉。<a id="a-1O"></a>粤以贞观十有九祀达于上京。<a id="a-1P"></a>道俗迎之阗城溢郭。<a id="a-1Q"></a>锵锵济济亦一期之盛也。<a id="a-1R"></a>及谒见天子劳问殷勤。<a id="a-1S"></a>爰命有司瞾令宣译。<a id="a-1T"></a>人百敬奉难以具言。<a id="a-1U"></a>至如氏族簪缨捐亲入道。<a id="a-1V"></a>游践远迩中外赞扬。<a id="a-1W"></a>示息化以归真。<a id="a-1X"></a>同薪尽而火灭。<a id="a-1Y"></a>若斯之类则备乎兹传也。<a id="a-1Z"></a>传本五卷魏国西寺前沙门慧立所述。<a id="a-1a"></a>立俗姓赵。<a id="a-1b"></a>豳国公刘人。<a id="a-1c"></a>隋起居郎司隶从事毅之子。<a id="a-1d"></a>博考儒释雅善篇章。<a id="a-1e"></a>妙辩云飞溢思泉涌。<a id="a-1f"></a>加以直词正色不惮威严。<a id="a-1g"></a>赴水蹈火无所屈挠。<a id="a-1h"></a>睹三藏之学行。<a id="a-1i"></a>瞩三藏之形仪。<a id="a-1j"></a>钻之仰之弥坚弥远。<a id="a-1k"></a>因修撰其事以贻终古。<a id="a-1l"></a>乃削[葶-丁+呆]云毕。<a id="a-1m"></a>虑遗诸美遂藏之地府。<a id="a-1n"></a>代莫得闻。<a id="a-1o"></a>尔后役思缠痾气悬钟漏。<a id="a-1p"></a>乃顾命门徒。<a id="a-1q"></a>掘以启之。<a id="a-1r"></a>将出而卒。<a id="a-1s"></a>门人等哀恸荒鲠悲不自胜。<a id="a-1t"></a>而此传流离分散他所。<a id="a-1u"></a>累载搜购近乃获全。<a id="a-1v"></a>因命余以序之。<a id="a-1w"></a>迫余以次之。<a id="a-1x"></a>余抚己缺然拒而不应。<a id="a-1y"></a>因又谓余曰。<a id="a-1z"></a>佛法之事岂预俗徒。<a id="a-20"></a>况乃当仁苦为辞让。<a id="a-21"></a>余再怀惭退沉吟久之。<a id="a-22"></a>执纸操翰汍澜腷臆。<a id="a-23"></a>方乃参犬羊以虎豹。<a id="a-24"></a>糅瓦石以琳璆。<a id="a-25"></a>错综本文笺为十卷。<a id="a-26"></a>庶后之览者无或嗤焉。</p>
 </body>
</html>