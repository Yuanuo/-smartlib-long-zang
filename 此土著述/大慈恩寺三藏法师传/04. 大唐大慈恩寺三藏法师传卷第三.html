<!doctype html>
<html id="z3IBWgU1QF" data-ver="1140">
 <head>
  <meta charset="utf-8">
  <meta author="慧立">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐大慈恩寺三藏法师传卷第三</h1>
  <p id="a2">起阿踰陀国终伊烂拏国。</p>
  <p id="a3">自此东南行六百余里渡殑伽河。<a id="a-4"></a>南至阿踰陀国(中印度)。<a id="a-5"></a>寺百余所。<a id="a-6"></a>僧徒数千人。<a id="a-7"></a>大小乘兼学。<a id="a-8"></a>大城中有故伽蓝。<a id="a-9"></a>是伐苏槃度菩萨(唐言世亲。<a id="a-A"></a>旧曰婆薮槃豆。<a id="a-B"></a>译为天亲讹也)于此制大小乘论。<a id="a-C"></a>及为众讲处。<a id="a-D"></a>城西北四五里临殑伽河岸。<a id="a-E"></a>大伽蓝中有窣堵波。<a id="a-F"></a>高二百余尺。<a id="a-G"></a>无忧王所建。<a id="a-H"></a>佛昔三月说法处。<a id="a-I"></a>其傍又有过去四佛经行处。<a id="a-J"></a>城西南五六里有故伽蓝。<a id="a-K"></a>是阿僧伽菩萨说法处。<a id="a-L"></a>菩萨夜升睹史多天。<a id="a-M"></a>于慈氏菩萨所受瑜伽论庄严大乘论中边分别论。<a id="a-N"></a>昼则下天为众说法。<a id="a-O"></a>阿僧伽亦名无著。<a id="a-P"></a>即健陀逻国人也。<a id="a-Q"></a>佛灭度后一千年中出现于世。<a id="a-R"></a>从弥沙塞部出家。<a id="a-S"></a>后信大乘。<a id="a-T"></a>弟世亲菩萨于说一切有部出家。<a id="a-U"></a>后信大乘。<a id="a-V"></a>兄弟皆禀明圣之器。<a id="a-W"></a>含著述之才。<a id="a-X"></a>广造诸论解释大乘。<a id="a-Y"></a>为印度宗匠。<a id="a-Z"></a>如摄大乘论显扬圣教对法唯识俱舍论等。<a id="a-a"></a>皆其笔也。<a id="a-b"></a>法师自阿踰陀国礼圣迹。<a id="a-c"></a>顺殑伽河。<a id="a-d"></a>与八十余人同船东下欲向阿耶穆佉国。<a id="a-e"></a>行可百余里。<a id="a-f"></a>其河两岸皆是阿输迦林非常深茂。<a id="a-g"></a>于林中两岸各有十余船贼。<a id="a-h"></a>鼓棹迎流一时而出。<a id="a-i"></a>船中惊扰投河者数人。<a id="a-j"></a>贼遂拥船向岸。<a id="a-k"></a>令诸人解脱衣服搜求珍宝。<a id="a-l"></a>然彼群贼素事突伽天神。<a id="a-m"></a>每于秋中觅一人质状端美。<a id="a-n"></a>杀取肉血用以祠之。<a id="a-o"></a>以祈嘉福。<a id="a-p"></a>见法师仪容伟丽体骨当之。<a id="a-q"></a>相顾而喜曰。<a id="a-r"></a>我等祭神时欲将过不能得人。<a id="a-s"></a>今此沙门形貌淑美。<a id="a-t"></a>杀用祠之岂非吉也。<a id="a-u"></a>法师报。<a id="a-v"></a>以奘秽陋之身得充祠祭。<a id="a-w"></a>实非敢惜。<a id="a-x"></a>但以远来意者欲礼菩提树像耆阇崛山。<a id="a-y"></a>并请问经法。<a id="a-z"></a>此心未遂。<a id="a-10"></a>檀越杀之恐非吉也。<a id="a-11"></a>船上诸人皆共同请。<a id="a-12"></a>亦有愿以身代。<a id="a-13"></a>贼皆不许。<a id="a-14"></a>于是贼帅遣人取水。<a id="a-15"></a>于花林中除地设坛和泥涂扫。<a id="a-16"></a>令两人拔刀牵法师上坛欲即挥刃。<a id="a-17"></a>法师颜无有惧。<a id="a-18"></a>贼皆惊异。<a id="a-19"></a>既知不免。<a id="a-1A"></a>语贼。<a id="a-1B"></a>愿赐少时莫相逼恼。<a id="a-1C"></a>使我安心欢喜取灭。<a id="a-1D"></a>法师乃专心睹史多宫念慈氏菩萨。<a id="a-1E"></a>愿得生彼。<a id="a-1F"></a>恭敬供养受瑜伽师地论。<a id="a-1G"></a>听闻妙法成就通慧。<a id="a-1H"></a>还来下生教化此人。<a id="a-1I"></a>令修胜行舍诸恶业。<a id="a-1J"></a>及广宣诸法利安一切。<a id="a-1K"></a>于是礼十方佛正念而坐。<a id="a-1L"></a>注心慈氏无复异缘。<a id="a-1M"></a>于心想中若似登苏迷卢山。<a id="a-1N"></a>越一二三天见睹史多宫慈氏菩萨处妙宝台天众围绕。<a id="a-1O"></a>此时身心欢喜。<a id="a-1P"></a>亦不知在坛不忆有贼。<a id="a-1Q"></a>同伴诸人发声号哭。<a id="a-1R"></a>须臾之间黑风四起折树飞沙。<a id="a-1S"></a>河流涌浪船舫漂覆。<a id="a-1T"></a>贼徒大骇。<a id="a-1U"></a>问同伴曰。<a id="a-1V"></a>沙门从何处来。<a id="a-1W"></a>名字何等。<a id="a-1X"></a>报曰。<a id="a-1Y"></a>从支那国来求法者此也。<a id="a-1Z"></a>诸君若杀得无量罪。<a id="a-1a"></a>且观风波之状。<a id="a-1b"></a>天神已嗔。<a id="a-1c"></a>宜急忏悔。<a id="a-1d"></a>贼惧相率忏谢稽首归依。<a id="a-1e"></a>时亦不觉。<a id="a-1f"></a>贼以手触。<a id="a-1g"></a>尔乃开目谓贼曰。<a id="a-1h"></a>时至耶。<a id="a-1i"></a>贼曰。<a id="a-1j"></a>不敢害师。<a id="a-1k"></a>愿受忏悔。<a id="a-1l"></a>法师受其礼谢。<a id="a-1m"></a>为说杀盗邪祠诸不善业。<a id="a-1n"></a>未来当受无间之苦。<a id="a-1o"></a>何为电光朝露少时之身。<a id="a-1p"></a>作阿僧企耶长时苦种。<a id="a-1q"></a>贼等叩头谢曰。<a id="a-1r"></a>某等妄想颠倒为所不应为事所不应事。<a id="a-1s"></a>若不逢师福德感动冥只。<a id="a-1t"></a>何以得闻启诲。<a id="a-1u"></a>请从今日已去即断此业。<a id="a-1v"></a>愿师证明。<a id="a-1w"></a>于是递相劝告。<a id="a-1x"></a>收诸劫具总投河流。<a id="a-1y"></a>所夺衣资各还本主。<a id="a-1z"></a>并受五戒。<a id="a-20"></a>风波还静。<a id="a-21"></a>贼众欢喜顶礼辞别。<a id="a-22"></a>同伴敬叹转异于常。<a id="a-23"></a>远近闻者莫不嗟怪。<a id="a-24"></a>非求法殷重何以致兹。<a id="a-25"></a>从此东行三百余里。<a id="a-26"></a>渡殑伽河。<a id="a-27"></a>北至阿耶穆佉国(中印度)。<a id="a-28"></a>从此东南行七百余里渡殑伽河南阎牟那河。<a id="a-29"></a>北至钵罗耶伽国(中印度)。<a id="a-2A"></a>城西南瞻博迦花林中有窣堵波。<a id="a-2B"></a>无忧王所造。<a id="a-2C"></a>是佛昔降外道处。<a id="a-2D"></a>其侧有伽蓝。<a id="a-2E"></a>是提婆菩萨作广百论挫小乘外道处。<a id="a-2F"></a>大城东两河交处。<a id="a-2G"></a>其西有墠周十四五里土地平正。<a id="a-2H"></a>自古已来诸王豪族仁慈惠施皆至于此。<a id="a-2I"></a>因号其处为大施场。<a id="a-2J"></a>今戒日王亦继斯轨。<a id="a-2K"></a>五年积财七十五日散施。<a id="a-2L"></a>上从三宝下至孤穷无不悉施。<a id="a-2M"></a>从此西南入大林多逢恶兽野象。<a id="a-2N"></a>经五百余里至憍赏弥国(旧曰俱睒弥讹。<a id="a-2O"></a>中印度)。<a id="a-2P"></a>伽蓝十余所。<a id="a-2Q"></a>僧徒三百余人。<a id="a-2R"></a>城内故宫中有大精舍。<a id="a-2S"></a>高六十余尺。<a id="a-2T"></a>有刻檀佛像上悬石盖。<a id="a-2U"></a>邬陀衍那王(唐言出爱。<a id="a-2V"></a>旧云优填王讹)之所造也。<a id="a-2W"></a>昔如来在忉利天经夏为母说法。<a id="a-2X"></a>王思慕乃请目连。<a id="a-2Y"></a>将巧工升天观佛尊颜容止。<a id="a-2Z"></a>还以紫檀雕刻以像真容。<a id="a-2a"></a>世尊下来时像迎佛即此也。<a id="a-2b"></a>城南有故宅是瞿史罗(旧曰瞿师罗讹)长者故居也。<a id="a-2c"></a>城南不远有故伽蓝。<a id="a-2d"></a>即长者之园地。<a id="a-2e"></a>中有窣堵波。<a id="a-2f"></a>高二百余尺。<a id="a-2g"></a>无忧王所造。<a id="a-2h"></a>次东南重阁。<a id="a-2i"></a>是世亲造唯识论处。<a id="a-2j"></a>次东庵没罗林有故基。<a id="a-2k"></a>是无著菩萨作显扬论处。<a id="a-2l"></a>从此东行五百余里至鞞索迦国。<a id="a-2m"></a>伽蓝二十余所。<a id="a-2n"></a>僧三千许人。<a id="a-2o"></a>学小乘正量部。<a id="a-2p"></a>东南道左有大伽蓝。<a id="a-2q"></a>是昔提婆设摩阿罗汉造识身足论说无我人。<a id="a-2r"></a>瞿波阿罗汉作圣教要实论说有我人。<a id="a-2s"></a>因此法执遂深诤论。<a id="a-2t"></a>又是护法菩萨七日中摧伏小乘一百论师处。<a id="a-2u"></a>其侧又有如来六年说法处。<a id="a-2v"></a>有一树高七十余尺。<a id="a-2w"></a>昔佛因净齿弃其余枝。<a id="a-2x"></a>遂植根繁茂至今。<a id="a-2y"></a>邪见之徒数来残伐。<a id="a-2z"></a>随伐随生荣茂如本。<a id="a-30"></a>从此东北行五百余里至室罗伐悉底国(旧曰舍卫讹也)。<a id="a-31"></a>周六千余里。<a id="a-32"></a>伽蓝数百。<a id="a-33"></a>僧徒数千。<a id="a-34"></a>并学正量部。<a id="a-35"></a>佛在时钵罗斯那恃多(唐言胜军旧曰波斯匿讹)王所居都也。<a id="a-36"></a>城内有王殿故基。<a id="a-37"></a>次东不远有故基上建窣堵波。<a id="a-38"></a>胜军王为佛造大讲堂处。<a id="a-39"></a>次复有塔。<a id="a-3A"></a>是佛姨母钵罗阇钵底(唐言生主。<a id="a-3B"></a>旧曰波阇波提讹也)比丘尼精舍。<a id="a-3C"></a>次东有塔是苏达多(唐言乐施。<a id="a-3D"></a>旧曰须达讹也)故宅。<a id="a-3E"></a>宅侧有大窣堵波。<a id="a-3F"></a>是鸯窭利摩罗(旧曰央崛摩罗讹也)舍邪之处。<a id="a-3G"></a>城南五六里有逝多林(唐曰言胜林。<a id="a-3H"></a>旧曰只陀讹也)。<a id="a-3I"></a>即给孤独园也。<a id="a-3J"></a>昔为伽蓝今已颓毁。<a id="a-3K"></a>东门左右各建石柱。<a id="a-3L"></a>高七十余尺。<a id="a-3M"></a>无忧王所立诸屋并尽。<a id="a-3N"></a>独一塼室在。<a id="a-3O"></a>中有金像。<a id="a-3P"></a>昔佛升天为母说法。<a id="a-3Q"></a>胜军王心生恋慕。<a id="a-3R"></a>闻出爱王刻檀为像因造此也。<a id="a-3S"></a>伽蓝后不远。<a id="a-3T"></a>是外道梵志杀妇谤佛处。<a id="a-3U"></a>伽蓝东百余步有大深坑。<a id="a-3V"></a>是提婆达多以毒药害佛。<a id="a-3W"></a>生身入地狱处。<a id="a-3X"></a>其南复有大坑。<a id="a-3Y"></a>瞿伽梨比丘谤佛生身入地狱处。<a id="a-3Z"></a>坑南八百余步。<a id="a-3a"></a>是战遮婆罗门女谤佛生身入地狱处。<a id="a-3b"></a>凡此三坑窥不见底。<a id="a-3c"></a>伽蓝东七十余步有精舍高大。<a id="a-3d"></a>中有佛像东面坐。<a id="a-3e"></a>如来昔共外道论议处。<a id="a-3f"></a>次东有天祠量等精舍。<a id="a-3g"></a>日光移转天祠影不及精舍。<a id="a-3h"></a>精舍影常覆天祠。<a id="a-3i"></a>次东三四里有窣堵波。<a id="a-3j"></a>是舍利子与外道论议处。<a id="a-3k"></a>大城西北六十余里有故城。<a id="a-3l"></a>是贤劫中人寿二万岁时。<a id="a-3m"></a>迦葉波佛父城也。<a id="a-3n"></a>城南是佛成正觉已初见父处。<a id="a-3o"></a>城北有塔。<a id="a-3p"></a>塔有迦葉波佛全身舍利。<a id="a-3q"></a>并无忧王所立。<a id="a-3r"></a>从此东南行八百余里。<a id="a-3s"></a>至劫比罗伐窣堵国(旧曰迦毗罗卫国)。<a id="a-3t"></a>国周四千余里。<a id="a-3u"></a>都城十余里并皆颓毁。<a id="a-3v"></a>宫城周十五里。<a id="a-3w"></a>垒塼而成极牢固。<a id="a-3x"></a>内有故基。<a id="a-3y"></a>净饭王之正殿。<a id="a-3z"></a>上建精舍。<a id="a-40"></a>中作王像。<a id="a-41"></a>次北有故基。<a id="a-42"></a>是摩耶夫人之寝殿。<a id="a-43"></a>上建精舍。<a id="a-44"></a>中作夫人之像。<a id="a-45"></a>其侧有精舍。<a id="a-46"></a>是释迦菩萨降神母胎处。<a id="a-47"></a>中作菩萨降生之像。<a id="a-48"></a>上坐部云。<a id="a-49"></a>菩萨以嗢怛罗頞娑荼月三十日夜降神母胎。<a id="a-4A"></a>当此五月十五日。<a id="a-4B"></a>诸部则以此二十三日。<a id="a-4C"></a>当此五月八日。<a id="a-4D"></a>东北有窣堵波。<a id="a-4E"></a>阿私陀仙相太子处。<a id="a-4F"></a>于城左右有太子共诸释种捔力处。<a id="a-4G"></a>又有太子乘马踰城处。<a id="a-4H"></a>及先于四门见老病死及沙门。<a id="a-4I"></a>厌离世间回驾处。<a id="a-4J"></a>从此东行荒林五百余里至蓝摩国(中印度)。<a id="a-4K"></a>居人稀少。<a id="a-4L"></a>故城东南有塼窣堵波。<a id="a-4M"></a>高五十余尺。<a id="a-4N"></a>如来涅槃后。<a id="a-4O"></a>此国先王分得舍利还而造也。<a id="a-4P"></a>每放光明。<a id="a-4Q"></a>其侧有龙池。<a id="a-4R"></a>龙数变身为人绕塔行道。<a id="a-4S"></a>野象衔花常来供养。<a id="a-4T"></a>其侧不远有伽蓝。<a id="a-4U"></a>以沙弥知寺任。<a id="a-4V"></a>相传昔有苾刍招命同学远来礼拜。<a id="a-4W"></a>见野象衔花安置塔前。<a id="a-4X"></a>复以牙芟草以鼻洒水。<a id="a-4Y"></a>众见无不感叹。<a id="a-4Z"></a>有一苾刍便舍大戒。<a id="a-4a"></a>愿留供养。<a id="a-4b"></a>谓众人曰。<a id="a-4c"></a>象是畜生犹知敬塔献花洒扫。<a id="a-4d"></a>我居人类依佛出家。<a id="a-4e"></a>岂可目睹荒残不供事也。<a id="a-4f"></a>即辞众住结宇疏池种花植果。<a id="a-4g"></a>虽涉寒暑不以劳惓。<a id="a-4h"></a>邻国闻之各舍财宝共建伽蓝仍即屈知僧务。<a id="a-4i"></a>自此相承遂为故事矣。<a id="a-4j"></a>沙弥伽蓝东大林中行百余里有窣堵波。<a id="a-4k"></a>无忧王所建。<a id="a-4l"></a>是太子踰城至此解宝衣天冠髻珠付阐铎迦(旧曰车匿讹)还处也。<a id="a-4m"></a>及剃发皆有塔记出此林已至拘尸那揭罗国。<a id="a-4n"></a>处极荒梗。<a id="a-4o"></a>城内东北隅有窣堵波。<a id="a-4p"></a>无忧王所建。<a id="a-4q"></a>准陀故宅(旧曰纯陀讹)。<a id="a-4r"></a>宅中有井。<a id="a-4s"></a>将营献供时凿也。<a id="a-4t"></a>水犹澄映。<a id="a-4u"></a>城西北三四里渡阿恃多伐底河(唐言无胜。<a id="a-4v"></a>旧曰阿利跋提河讹)。<a id="a-4w"></a>河侧不远至娑罗林。<a id="a-4x"></a>其树似槲而皮青叶白甚光润。<a id="a-4y"></a>四双齐高。<a id="a-4z"></a>即如来涅槃处也。<a id="a-50"></a>有大甎精舍。<a id="a-51"></a>中有如来涅槃之像。<a id="a-52"></a>北首而卧。<a id="a-53"></a>傍有大窣堵波高二百余尺。<a id="a-54"></a>无忧王所造。<a id="a-55"></a>又立石柱记佛涅槃事。<a id="a-56"></a>不书年月。<a id="a-57"></a>相传云。<a id="a-58"></a>佛处世八十年。<a id="a-59"></a>以吠舍佉月后半十五日入涅槃。<a id="a-5A"></a>当此二月十五日。<a id="a-5B"></a>说一切有部复云。<a id="a-5C"></a>佛以迦剌底迦月后半入涅槃。<a id="a-5D"></a>当此九月八日。<a id="a-5E"></a>自涅槃已来。<a id="a-5F"></a>或云千二百岁或千三百或千五百。<a id="a-5G"></a>或云过九百未满千年。<a id="a-5H"></a>又如来坐金棺为母说法。<a id="a-5I"></a>出臂问阿难。<a id="a-5J"></a>现足示迦葉。<a id="a-5K"></a>香木焚身八王分骨。<a id="a-5L"></a>皆有塔记。<a id="a-5M"></a>从此复大林中经五百余里至婆罗痆斯国(音女点反)。<a id="a-5N"></a>国周四千余里。<a id="a-5O"></a>都城西临殑伽河。<a id="a-5P"></a>长十余里。<a id="a-5Q"></a>广五六里。<a id="a-5R"></a>伽蓝三十余所僧二千余人。<a id="a-5S"></a>学小乘一切有部。<a id="a-5T"></a>渡婆罗痆斯河东北行十余里。<a id="a-5U"></a>至鹿野伽蓝。<a id="a-5V"></a>台观连云长廊四合。<a id="a-5W"></a>僧徒一千五百人。<a id="a-5X"></a>学小乘正量部。<a id="a-5Y"></a>大院内有精舍。<a id="a-5Z"></a>高百余尺。<a id="a-5a"></a>石阶甎龛层级百数。<a id="a-5b"></a>皆隐起黄金佛像。<a id="a-5c"></a>室中有鋀石佛像。<a id="a-5d"></a>量等如来身作转法轮状。<a id="a-5e"></a>精舍东南有石窣堵波。<a id="a-5f"></a>无忧王所建。<a id="a-5g"></a>高百余尺。<a id="a-5h"></a>前有石柱。<a id="a-5i"></a>高七十余尺。<a id="a-5j"></a>是佛初转法轮处。<a id="a-5k"></a>其侧有梅怛丽(唐言慈氏。<a id="a-5l"></a>旧曰弥勒讹也)菩萨受记处。<a id="a-5m"></a>次西有窣堵波。<a id="a-5n"></a>是佛昔为护明菩萨。<a id="a-5o"></a>于贤劫中人寿二万岁时。<a id="a-5p"></a>迦葉波佛所受记处。<a id="a-5q"></a>释迦受记南有过去四佛经行处长五十余步高七尺。<a id="a-5r"></a>以青石积成。<a id="a-5s"></a>上有四佛经行之像。<a id="a-5t"></a>伽蓝西有如来澡浴池。<a id="a-5u"></a>又有涤器池。<a id="a-5v"></a>又有浣衣池。<a id="a-5w"></a>并神龙守护无人秽触。<a id="a-5x"></a>池侧有窣堵波。<a id="a-5y"></a>佛修菩萨行时。<a id="a-5z"></a>为六牙白象施猎师牙处。<a id="a-60"></a>又为鸟时。<a id="a-61"></a>与猕猴白象约尼拘律树定长幼巡行化人处。<a id="a-62"></a>又作鹿王。<a id="a-63"></a>又度憍陈如等五人处。<a id="a-64"></a>从此顺殑伽河流。<a id="a-65"></a>东行三百余里至战主国。<a id="a-66"></a>从此东北渡殑伽河。<a id="a-67"></a>行百四五十里。<a id="a-68"></a>至吠舍厘国(旧曰毗舍离讹)。<a id="a-69"></a>国周五千余里。<a id="a-6A"></a>土壤良沃多庵没罗果茂遮果。<a id="a-6B"></a>都城荒毁。<a id="a-6C"></a>故基周六七十里。<a id="a-6D"></a>居人甚少。<a id="a-6E"></a>宫城西北五六里有一伽蓝。<a id="a-6F"></a>旁有窣堵波。<a id="a-6G"></a>是佛昔说毗摩罗诘经处。<a id="a-6H"></a>次东北三四里有窣堵波。<a id="a-6I"></a>是毗摩罗诘故宅。<a id="a-6J"></a>其宅尚多灵异。<a id="a-6K"></a>去此不远有一室。<a id="a-6L"></a>积石所作。<a id="a-6M"></a>是无垢称现疾说法处。<a id="a-6N"></a>其侧亦有宝积故宅。<a id="a-6O"></a>庵摩罗女故宅。<a id="a-6P"></a>次北三四里有窣堵波。<a id="a-6Q"></a>是佛将往拘尸那国般涅槃。<a id="a-6R"></a>天人随从伫立处。<a id="a-6S"></a>次西复有佛最后观吠舍厘处。<a id="a-6T"></a>次南又有庵摩罗女持园施佛处。<a id="a-6U"></a>又有佛许魔王涅槃处。<a id="a-6V"></a>从吠舍厘南境去殑伽河百余里到吠多补罗城。<a id="a-6W"></a>得菩萨藏经。<a id="a-6X"></a>又南渡殑伽河至摩揭陀国(旧曰摩伽陀讹)。<a id="a-6Y"></a>周五千余里。<a id="a-6Z"></a>俗土崇学重贤。<a id="a-6a"></a>伽蓝五十余所。<a id="a-6b"></a>僧万余人。<a id="a-6c"></a>多大乘学。<a id="a-6d"></a>河南有故城。<a id="a-6e"></a>周七十余里。<a id="a-6f"></a>虽复荒颓犹有稃灕。<a id="a-6g"></a>昔人寿无量岁时。<a id="a-6h"></a>号拘苏摩补罗城(唐言香花宫城)。<a id="a-6i"></a>王宫多花。<a id="a-6j"></a>故致此号。<a id="a-6k"></a>复至人寿数千岁时。<a id="a-6l"></a>更名波吒厘子城(旧曰熙连弗邑讹)。<a id="a-6m"></a>复约波吒厘树为名。<a id="a-6n"></a>至佛涅槃后第一百年有阿输迦王(唐言无忧王旧曰阿育王。<a id="a-6o"></a>讹也)。<a id="a-6p"></a>即频毗娑罗王(唐言影坚)之曾孙也。<a id="a-6q"></a>自王舍城迁都来此。<a id="a-6r"></a>年代[窪-圭+帚]远今唯故基。<a id="a-6s"></a>伽蓝数百存者二三。<a id="a-6t"></a>故宫北临殑伽河为小城。<a id="a-6u"></a>城有千余家。<a id="a-6v"></a>宫北有石柱。<a id="a-6w"></a>高数十尺。<a id="a-6x"></a>无忧王作地狱处。<a id="a-6y"></a>法师在小城停七日巡礼圣迹。<a id="a-6z"></a>地狱南有窣堵波。<a id="a-70"></a>即八万四千之一也。<a id="a-71"></a>王以人功建立。<a id="a-72"></a>中有如来舍利一斗。<a id="a-73"></a>每放神光。<a id="a-74"></a>次有精舍。<a id="a-75"></a>舍中有如来所履石。<a id="a-76"></a>石上有佛双迹。<a id="a-77"></a>长一尺八寸。<a id="a-78"></a>广六寸。<a id="a-79"></a>两足下有千辐轮相。<a id="a-7A"></a>十指端有万字花文及瓶鱼等。<a id="a-7B"></a>皎然明着。<a id="a-7C"></a>是如来将入涅槃。<a id="a-7D"></a>发吠舍厘至此。<a id="a-7E"></a>于河南岸大方石上立。<a id="a-7F"></a>顾谓阿难。<a id="a-7G"></a>此是吾最后。<a id="a-7H"></a>望金刚座及王舍城所留之迹也。<a id="a-7I"></a>精舍北有石柱高三十余尺。<a id="a-7J"></a>书记无忧王三以赡部洲施佛法僧。<a id="a-7K"></a>三以珍宝赎嗣也。<a id="a-7L"></a>故城东南有屈吒阿滥摩(唐言鸡园)僧伽蓝故基。<a id="a-7M"></a>无忧王所造。<a id="a-7N"></a>是召千僧四事供养处。<a id="a-7O"></a>是等圣迹凡停七日礼拜方遍。<a id="a-7P"></a>又西南行六七由旬至低罗磔迦寺。<a id="a-7Q"></a>寺有三藏数十人。<a id="a-7R"></a>闻法师至皆出迎引。<a id="a-7S"></a>从此又南行百余里到菩提树。<a id="a-7T"></a>树垣垒甎高峻极固。<a id="a-7U"></a>东西长南北稍狭。<a id="a-7V"></a>正门东对尼连禅河。<a id="a-7W"></a>南门接大花池。<a id="a-7X"></a>西带崄固。<a id="a-7Y"></a>北门通大伽蓝。<a id="a-7Z"></a>其内圣迹连接。<a id="a-7a"></a>或精舍。<a id="a-7b"></a>或窣堵波。<a id="a-7c"></a>并诸王大臣豪富长者。<a id="a-7d"></a>慕圣营造用为旌记。<a id="a-7e"></a>正中有金刚座。<a id="a-7f"></a>贤劫初成。<a id="a-7g"></a>与大地俱起。<a id="a-7h"></a>据三千大千之中。<a id="a-7i"></a>下极金轮上齐地际。<a id="a-7j"></a>金刚所成。<a id="a-7k"></a>周百余步。<a id="a-7l"></a>言金刚者取其坚固难坏能沮万物。<a id="a-7m"></a>若不依本际则地不能停。<a id="a-7n"></a>若不以金刚为座。<a id="a-7o"></a>则无地堪发金刚定。<a id="a-7p"></a>今欲降魔成道必居于此。<a id="a-7q"></a>若于余地地便倾昃。<a id="a-7r"></a>故贤劫千佛皆就此焉。<a id="a-7s"></a>又成道之处。<a id="a-7t"></a>亦曰道场。<a id="a-7u"></a>世界倾摇独此不动。<a id="a-7v"></a>一二百年来众生薄福。<a id="a-7w"></a>往菩提树不见金刚座。<a id="a-7x"></a>佛涅槃后。<a id="a-7y"></a>诸国王以两躯观自在菩萨像。<a id="a-7z"></a>南北标界。<a id="a-80"></a>东向而坐。<a id="a-81"></a>相传此菩萨身没不现佛法当尽。<a id="a-82"></a>今南边菩萨已没至胸。<a id="a-83"></a>其菩提树即毕钵罗树也。<a id="a-84"></a>佛在时高数百尺。<a id="a-85"></a>比频为恶王诛伐今可五丈余。<a id="a-86"></a>佛坐其下成无上等觉。<a id="a-87"></a>因谓菩提树。<a id="a-88"></a>树茎黄白枝叶青润。<a id="a-89"></a>秋冬不凋。<a id="a-8A"></a>唯至如来涅槃日。<a id="a-8B"></a>其叶顿落。<a id="a-8C"></a>经宿还生如本。<a id="a-8D"></a>每至是日诸国王与臣僚共集树下。<a id="a-8E"></a>以乳灌洗然灯散花。<a id="a-8F"></a>收叶而去。<a id="a-8G"></a>法师至礼菩提树及慈氏菩萨所作成道时像。<a id="a-8H"></a>至诚瞻仰讫五体投地。<a id="a-8I"></a>悲哀懊恼自伤叹言。<a id="a-8J"></a>佛成道时不知漂沦何趣。<a id="a-8K"></a>今于像季方乃至斯。<a id="a-8L"></a>缅惟业障一何深重。<a id="a-8M"></a>悲泪盈目。<a id="a-8N"></a>时逢众僧解夏远近辐凑数千人。<a id="a-8O"></a>观者无不鸣噎。<a id="a-8P"></a>其处一踰缮那圣迹充满。<a id="a-8Q"></a>停八九日礼拜方遍。<a id="a-8R"></a>至第十日那烂陀寺众差四大德来迎。<a id="a-8S"></a>即与同去。<a id="a-8T"></a>行可七踰缮那至寺庄。<a id="a-8U"></a>庄是尊者目连本生之村。<a id="a-8V"></a>至庄食须臾。<a id="a-8W"></a>更有二百余僧。<a id="a-8X"></a>与千余檀越将幢盖花香复来迎引。<a id="a-8Y"></a>赞叹围绕入那烂陀。<a id="a-8Z"></a>既至合众都集。<a id="a-8a"></a>法师共相见讫。<a id="a-8b"></a>于上座头别安床命法师坐。<a id="a-8c"></a>徒众亦坐。<a id="a-8d"></a>坐讫遣维那击犍稚唱。<a id="a-8e"></a>法师住寺。<a id="a-8f"></a>寺中一切僧所畜用法物道具。<a id="a-8g"></a>咸皆共同。<a id="a-8h"></a>仍差二十人非老非少闲解经律威仪齐整者。<a id="a-8i"></a>将法师参正法藏。<a id="a-8j"></a>即戒贤法师也。<a id="a-8k"></a>众共尊重不斥其名号为正法藏。<a id="a-8l"></a>于是随众入谒。<a id="a-8m"></a>既见方事师资务尽其敬。<a id="a-8n"></a>依彼仪式膝行肘步。<a id="a-8o"></a>呜足顶礼问讯赞叹讫。<a id="a-8p"></a>法藏令广敷床座命法师及诸僧坐。<a id="a-8q"></a>坐讫问法师从何处来。<a id="a-8r"></a>报曰。<a id="a-8s"></a>从支那国来欲依师学瑜伽论。<a id="a-8t"></a>闻已啼泣。<a id="a-8u"></a>唤弟子佛陀跋陀罗(唐言觉贤)。<a id="a-8v"></a>即法藏之侄也。<a id="a-8w"></a>年七十余博通经论善于言谈。<a id="a-8x"></a>法藏语曰。<a id="a-8y"></a>汝可为众说我三年前病恼因缘。<a id="a-8z"></a>觉贤闻已啼泣扪泪而说昔缘云。<a id="a-90"></a>和上昔患风病。<a id="a-91"></a>每发手足拘急如火烧刀刺之痛。<a id="a-92"></a>乍发乍息。<a id="a-93"></a>凡二十余载。<a id="a-94"></a>去三年前。<a id="a-95"></a>苦痛尤甚。<a id="a-96"></a>厌恶此身欲不食取尽。<a id="a-97"></a>于夜中梦三天人。<a id="a-98"></a>一黄金色。<a id="a-99"></a>二琉璃色。<a id="a-9A"></a>三白银色。<a id="a-9B"></a>形貌端正仪服轻明。<a id="a-9C"></a>来问和上曰。<a id="a-9D"></a>汝欲弃此身耶。<a id="a-9E"></a>经云。<a id="a-9F"></a>说身有苦不说厌离于身。<a id="a-9G"></a>汝于过去曾作国王。<a id="a-9H"></a>多惚众生故招此报。<a id="a-9I"></a>今宜观省宿愆至诚忏悔。<a id="a-9J"></a>于苦安忍勤宣经论。<a id="a-9K"></a>自当销灭。<a id="a-9L"></a>直尔厌身。<a id="a-9M"></a>苦终不尽。<a id="a-9N"></a>和上闻已至诚礼拜。<a id="a-9O"></a>其金色人指碧色者。<a id="a-9P"></a>语和上曰。<a id="a-9Q"></a>汝识不。<a id="a-9R"></a>此是观自在菩萨。<a id="a-9S"></a>又指银色曰。<a id="a-9T"></a>此是慈氏菩萨。<a id="a-9U"></a>和上即礼拜慈氏问曰。<a id="a-9V"></a>戒贤常愿生于尊处。<a id="a-9W"></a>不知得不。<a id="a-9X"></a>报曰。<a id="a-9Y"></a>汝广传正法后当得生。<a id="a-9Z"></a>金色者自言。<a id="a-9a"></a>我是曼殊室利菩萨。<a id="a-9b"></a>我等见汝空欲舍身不为利益。<a id="a-9c"></a>故来劝汝当依我语显扬正法瑜伽论等遍及未闻。<a id="a-9d"></a>汝身即渐安隐勿忧不差。<a id="a-9e"></a>有支那国僧。<a id="a-9f"></a>乐通大法欲就汝学。<a id="a-9g"></a>汝可待教之。<a id="a-9h"></a>法藏闻已。<a id="a-9i"></a>礼拜报曰。<a id="a-9j"></a>敬依尊教。<a id="a-9k"></a>言已不见。<a id="a-9l"></a>自尔已来和上所苦瘳除。<a id="a-9m"></a>僧众闻者莫不称叹希有。<a id="a-9n"></a>法师得亲承斯记悲喜不能自胜。<a id="a-9o"></a>更礼谢曰。<a id="a-9p"></a>若如所说。<a id="a-9q"></a>玄奘当尽力听习。<a id="a-9r"></a>愿尊慈悲摄受诲教。<a id="a-9s"></a>法藏又问。<a id="a-9t"></a>法师汝在路几年。<a id="a-9u"></a>答三年。<a id="a-9v"></a>既与昔梦符同。<a id="a-9w"></a>种种诲喻令法师欢喜。<a id="a-9x"></a>以申师弟之情。<a id="a-9y"></a>言讫辞出。<a id="a-9z"></a>向幼日王院安置于觉贤房第四重阁。<a id="a-A0"></a>七日供养已更安置上房。<a id="a-A1"></a>在护法菩萨房北加诸供给。<a id="a-A2"></a>日得赡步罗果一百二十枚。<a id="a-A3"></a>槟榔子二十颗。<a id="a-A4"></a>豆蔻二十颗。<a id="a-A5"></a>龙脑香一两。<a id="a-A6"></a>供大人米一升其米大于乌豆。<a id="a-A7"></a>作饭香鲜。<a id="a-A8"></a>余米不及。<a id="a-A9"></a>唯摩揭陀国有此粳米。<a id="a-AA"></a>余处更无。<a id="a-AB"></a>独供国王及多闻大德故号为供大人米月给油三升酥乳等。<a id="a-AC"></a>随日取足。<a id="a-AD"></a>净人一人婆罗门一人免诸僧事行乘象舆。<a id="a-AE"></a>那烂陀寺主客万僧预此供给。<a id="a-AF"></a>添法师合有十人。<a id="a-AG"></a>其游践殊方见礼如此。<a id="a-AH"></a>那烂陀寺者此云施无厌寺。<a id="a-AI"></a>耆旧相传。<a id="a-AJ"></a>此伽蓝南庵没罗园中有池。<a id="a-AK"></a>池有龙名那烂陀。<a id="a-AL"></a>傍建伽蓝。<a id="a-AM"></a>故以为号。<a id="a-AN"></a>又云。<a id="a-AO"></a>是如来昔行菩萨道时。<a id="a-AP"></a>为大国王建都此地。<a id="a-AQ"></a>怜愍孤穷常行惠舍物。<a id="a-AR"></a>念其恩故号其处为施无厌也。<a id="a-AS"></a>地本庵没罗长者园。<a id="a-AT"></a>五百商人以十亿金钱买以施佛。<a id="a-AU"></a>佛于此处三月说法。<a id="a-AV"></a>商人多有证果。<a id="a-AW"></a>佛涅槃后此国先王铄伽罗阿迭多(唐言帝日)敬恋佛故造此伽蓝。<a id="a-AX"></a>王崩后其子佛陀鞠多王(唐言觉护)纂承鸿业。<a id="a-AY"></a>次南又造伽蓝。<a id="a-AZ"></a>至子怛他揭多王(唐言如来)次东又造伽蓝。<a id="a-Aa"></a>至子婆罗阿迭多(唐言幼日)。<a id="a-Ab"></a>次东北又建伽蓝。<a id="a-Ac"></a>后见圣僧从此支那国往赴其供。<a id="a-Ad"></a>心生欢喜舍位出家。<a id="a-Ae"></a>其子伐阇罗(唐言金刚)嗣位。<a id="a-Af"></a>次北又建伽蓝。<a id="a-Ag"></a>其后中印度王。<a id="a-Ah"></a>于侧又造伽蓝。<a id="a-Ai"></a>如是六帝相承各加营造。<a id="a-Aj"></a>又以甎垒其外合为一寺。<a id="a-Ak"></a>都建一门。<a id="a-Al"></a>庭序别开。<a id="a-Am"></a>中分八院。<a id="a-An"></a>宝台星列琼楼岳峙。<a id="a-Ao"></a>观竦烟中。<a id="a-Ap"></a>殿飞霞上。<a id="a-Aq"></a>生风云于户牖。<a id="a-Ar"></a>交日月于轩檐。<a id="a-As"></a>加以渌水逶迤青莲菡萏。<a id="a-At"></a>羯尼花树晖焕其间。<a id="a-Au"></a>庵没罗林森疏其外。<a id="a-Av"></a>诸院僧室皆四重。<a id="a-Aw"></a>重阁虬栋虹梁绣栌。<a id="a-Ax"></a>朱柱雕楹镂槛玉础文[木*((奐-大)/比)]。<a id="a-Ay"></a>甍接瑶晖榱连绳彩。<a id="a-Az"></a>印度伽蓝数乃千万。<a id="a-B0"></a>壮丽崇高此为其极。<a id="a-B1"></a>僧徒主客常有万人。<a id="a-B2"></a>并学大乘兼十八部。<a id="a-B3"></a>爰至俗典吠陀等书因明声明医方术数。<a id="a-B4"></a>亦俱研习。<a id="a-B5"></a>凡解经论二十部者。<a id="a-B6"></a>一千余人。<a id="a-B7"></a>三十部者。<a id="a-B8"></a>五百余人。<a id="a-B9"></a>五十部者。<a id="a-BA"></a>并法师十人。<a id="a-BB"></a>唯戒贤法师一切穷览。<a id="a-BC"></a>德秀年耆为众宗匠。<a id="a-BD"></a>寺内讲座日百余所。<a id="a-BE"></a>学徒修习无弃寸阴。<a id="a-BF"></a>德众所居自然严肃。<a id="a-BG"></a>建立已来七百余载。<a id="a-BH"></a>未有一人犯讥过者。<a id="a-BI"></a>国王钦重舍百余邑充其供养。<a id="a-BJ"></a>邑二百户日进粳米酥乳数百石。<a id="a-BK"></a>由是学人端拱无求而四事自足。<a id="a-BL"></a>艺业成就斯其力焉。<a id="a-BM"></a>法师于那烂陀寺安置。<a id="a-BN"></a>已向王舍城观礼圣迹。<a id="a-BO"></a>王舍旧城彼云矩奢揭罗补罗城(唐言上茅宫城)。<a id="a-BP"></a>城处摩揭陀国之中。<a id="a-BQ"></a>古昔君王多住其内。<a id="a-BR"></a>其地又生好香茅故取为称。<a id="a-BS"></a>四面皆山峻峭如削。<a id="a-BT"></a>西通小径北有大门。<a id="a-BU"></a>东西长南北狭。<a id="a-BV"></a>周一百五十余里。<a id="a-BW"></a>其内更有小城基周三十余里。<a id="a-BX"></a>羯尼迦树处处成林。<a id="a-BY"></a>发萼开荣四时无间。<a id="a-BZ"></a>叶如金色。<a id="a-Ba"></a>宫城北门外有窣堵波。<a id="a-Bb"></a>是提婆达多与未生怨王放护财醉象欲害佛处。<a id="a-Bc"></a>此东北有窣堵波。<a id="a-Bd"></a>是舍利子闻阿湿婆恃苾刍说法证果处。<a id="a-Be"></a>次北不远有大深坑。<a id="a-Bf"></a>是室利鞠多(唐言胜密)受外道邪言。<a id="a-Bg"></a>以火坑毒饭欲害佛处。<a id="a-Bh"></a>次火坑东北山城之曲有窣堵波。<a id="a-Bi"></a>是时缚迦大医(旧曰耆婆讹也)于此为佛造说法堂处。<a id="a-Bj"></a>其侧现有时缚迦故宅。<a id="a-Bk"></a>宫城东北行十四五里。<a id="a-Bl"></a>至姞栗陀罗矩吒山(唐言鹫峰。<a id="a-Bm"></a>亦云鹫台。<a id="a-Bn"></a>旧曰耆阇崛山讹也)。<a id="a-Bo"></a>其山连岗北岭隆崛特高。<a id="a-Bp"></a>形如鹫鸟。<a id="a-Bq"></a>又状高台。<a id="a-Br"></a>故取为称。<a id="a-Bs"></a>泉石清奇林树森郁。<a id="a-Bt"></a>如来在世多居此山说法华大般若等无量众经。<a id="a-Bu"></a>山城北门行一里余至迦兰陀竹围。<a id="a-Bv"></a>今现有甎室。<a id="a-Bw"></a>如来在昔多居其中制诸戒律。<a id="a-Bx"></a>园主名迦兰陀。<a id="a-By"></a>先以此园施诸外道。<a id="a-Bz"></a>后见佛又闻深法。<a id="a-C0"></a>恨不以园得施如来。<a id="a-C1"></a>时地神知其意。<a id="a-C2"></a>为现灾怪怖诸外道。<a id="a-C3"></a>逐之令出。<a id="a-C4"></a>告曰。<a id="a-C5"></a>长者欲以园施佛。<a id="a-C6"></a>汝宜速去。<a id="a-C7"></a>外道含怒而出。<a id="a-C8"></a>长者欢喜建立精舍讫。<a id="a-C9"></a>躬往请佛。<a id="a-CA"></a>佛为受之。<a id="a-CB"></a>竹园东有窣堵波。<a id="a-CC"></a>阿阇多设咄路王(唐言未生怨。<a id="a-CD"></a>旧曰阿阇世讹也)之所建。<a id="a-CE"></a>如来涅槃后诸王共分舍利。<a id="a-CF"></a>未生怨王得已将归立塔供养。<a id="a-CG"></a>无忧王发心欲遍造诸塔。<a id="a-CH"></a>开取舍利尚留少许。<a id="a-CI"></a>今每放光明。<a id="a-CJ"></a>竹园西南行五六里山侧有别竹林。<a id="a-CK"></a>中有大石室。<a id="a-CL"></a>是尊者摩诃迦葉波。<a id="a-CM"></a>于此与九百九十九大阿罗汉。<a id="a-CN"></a>如来涅槃后结集三藏处。<a id="a-CO"></a>当结集时无量圣众云集。<a id="a-CP"></a>迦葉告曰。<a id="a-CQ"></a>众中自知具三明六通总持如来一切法藏无错谬者住。<a id="a-CR"></a>余各随所安。<a id="a-CS"></a>时简得九百九十九人。<a id="a-CT"></a>阿难在于学地。<a id="a-CU"></a>迦葉语阿难。<a id="a-CV"></a>汝漏未尽勿污清众阿难惭愧而出。<a id="a-CW"></a>一夜勤修断三界结成阿罗汉。<a id="a-CX"></a>还来叩门。<a id="a-CY"></a>迦葉问曰。<a id="a-CZ"></a>汝结尽耶。<a id="a-Ca"></a>答曰然。<a id="a-Cb"></a>复曰。<a id="a-Cc"></a>若结尽者不劳开门随意所入。<a id="a-Cd"></a>阿难乃从户隙而入礼拜僧足。<a id="a-Ce"></a>迦葉执其手曰。<a id="a-Cf"></a>我欲汝除断诸漏证圣果故驱逐汝出。<a id="a-Cg"></a>汝当知之。<a id="a-Ch"></a>勿以为恨。<a id="a-Ci"></a>阿难曰。<a id="a-Cj"></a>若怀恨者岂名结尽。<a id="a-Ck"></a>于是礼谢而坐。<a id="a-Cl"></a>即初安居十五日时也。<a id="a-Cm"></a>迦葉语阿难曰。<a id="a-Cn"></a>如来常于众中称汝多闻总持诸法。<a id="a-Co"></a>汝可升座为众诵素呾缆藏。<a id="a-Cp"></a>即一切经也。<a id="a-Cq"></a>阿难承命而起向佛般涅槃山。<a id="a-Cr"></a>方作礼讫升坐诵经。<a id="a-Cs"></a>诸众随口而录。<a id="a-Ct"></a>录讫。<a id="a-Cu"></a>又命优波离诵毗柰耶藏。<a id="a-Cv"></a>即一切戒律也。<a id="a-Cw"></a>诵讫。<a id="a-Cx"></a>迦葉波自诵阿毗达磨藏。<a id="a-Cy"></a>即一切论议。<a id="a-Cz"></a>经两三月安居中集三藏讫。<a id="a-D0"></a>书之贝叶方遍流通。<a id="a-D1"></a>诸圣相谓曰。<a id="a-D2"></a>我等集此名报佛恩。<a id="a-D3"></a>今日得闻斯其力也。<a id="a-D4"></a>以大迦葉僧中上座。<a id="a-D5"></a>因名上座部。<a id="a-D6"></a>又此西二十里有窣堵波。<a id="a-D7"></a>无忧王所建。<a id="a-D8"></a>即大众部共集之处。<a id="a-D9"></a>诸学无学数千人。<a id="a-DA"></a>大迦葉结集时不预者。<a id="a-DB"></a>共集此中。<a id="a-DC"></a>更相谓曰。<a id="a-DD"></a>如来在日同一师学。<a id="a-DE"></a>世尊灭度驱简我等。<a id="a-DF"></a>我等岂不能结集法藏报佛恩耶。<a id="a-DG"></a>复集素怛缆藏。<a id="a-DH"></a>毗柰耶藏。<a id="a-DI"></a>阿毗达磨藏。<a id="a-DJ"></a>杂集藏。<a id="a-DK"></a>禁咒藏。<a id="a-DL"></a>别为五藏。<a id="a-DM"></a>此中凡圣同会。<a id="a-DN"></a>因谓之大众部。<a id="a-DO"></a>次东北三四里至曷罗阇姞利呬多城(唐言王舍城)。<a id="a-DP"></a>外郭已坏内城犹峻。<a id="a-DQ"></a>周二十余里面有一门。<a id="a-DR"></a>初频毗娑罗王居上茅宫时。<a id="a-DS"></a>百姓殷稠居家鳞接。<a id="a-DT"></a>数遭火灾乃立严制。<a id="a-DU"></a>有不谨慎先失火者。<a id="a-DV"></a>徙之寒林。<a id="a-DW"></a>寒林即彼国弃尸恶处也。<a id="a-DX"></a>顷之王宫忽复失火。<a id="a-DY"></a>王曰。<a id="a-DZ"></a>我为人主自犯不行无以惩下。<a id="a-Da"></a>命太子留抚王徙居寒林。<a id="a-Db"></a>时吠舍厘王闻频婆娑罗野居于外。<a id="a-Dc"></a>欲简兵袭之。<a id="a-Dd"></a>候望者知而奏王乃筑邑。<a id="a-De"></a>以王先舍于此故名王舍城即新城也。<a id="a-Df"></a>后阇王嗣位因都之。<a id="a-Dg"></a>至无忧王迁都波吒厘。<a id="a-Dh"></a>以城施婆罗门。<a id="a-Di"></a>今城中无杂人。<a id="a-Dj"></a>唯婆罗门千余家耳。<a id="a-Dk"></a>宫城内西南隅有窣堵波。<a id="a-Dl"></a>是殊底色迦长者故宅(唐言星历。<a id="a-Dm"></a>旧云树提伽讹)傍又有度罗怙罗处(即佛子也)。<a id="a-Dn"></a>那烂陀寺西北有大精舍。<a id="a-Do"></a>高三百余尺。<a id="a-Dp"></a>婆罗阿迭多王之所建也。<a id="a-Dq"></a>庄严甚丽。<a id="a-Dr"></a>其中佛像同菩提树像。<a id="a-Ds"></a>精舍东北有窣堵波。<a id="a-Dt"></a>如来昔于此七日说法处。<a id="a-Du"></a>西北又有过去四佛坐处。<a id="a-Dv"></a>其南鋀石精舍。<a id="a-Dw"></a>戒日王之所建。<a id="a-Dx"></a>功虽未毕。<a id="a-Dy"></a>详其图量限高十余丈。<a id="a-Dz"></a>城次东二百余步有铜立佛像。<a id="a-E0"></a>高八十余尺。<a id="a-E1"></a>重阁六层方得覆及。<a id="a-E2"></a>昔满胄王之所作也。<a id="a-E3"></a>又东行数里有窣堵波。<a id="a-E4"></a>佛初成道向王舍城。<a id="a-E5"></a>至此频毗娑罗王与国人百千万众迎见佛处。<a id="a-E6"></a>又东行三十余里至因陀罗势罗窭诃山。<a id="a-E7"></a>东峰伽蓝前有窣堵波。<a id="a-E8"></a>谓僧(斯赠反)娑(唐言雁也)。<a id="a-E9"></a>昔此伽蓝依小乘渐教食三净肉。<a id="a-EA"></a>于一时中贾赎不得。<a id="a-EB"></a>其检校人傍偟无措。<a id="a-EC"></a>乃见群雁翔飞。<a id="a-ED"></a>仰而戏言曰。<a id="a-EE"></a>今日僧供有阙。<a id="a-EF"></a>摩诃萨埵宜知是时。<a id="a-EG"></a>言讫。<a id="a-EH"></a>其引前者应声而回。<a id="a-EI"></a>铩翮高云投身自坠。<a id="a-EJ"></a>苾刍见已惭惧。<a id="a-EK"></a>遍告众僧。<a id="a-EL"></a>闻者惊嗟无不对之叹泣。<a id="a-EM"></a>各相谓曰。<a id="a-EN"></a>此菩萨也。<a id="a-EO"></a>我曹何人敢欲啖食。<a id="a-EP"></a>又如来设教渐次而防。<a id="a-EQ"></a>我等执彼初诱之言。<a id="a-ER"></a>便为究竟之说。<a id="a-ES"></a>守愚无改致此损伤。<a id="a-ET"></a>自今已后宜依大乘不得更食三净。<a id="a-EU"></a>仍建灵塔以死雁埋中。<a id="a-EV"></a>题表其心使永传芳烈。<a id="a-EW"></a>以故有兹塔也。<a id="a-EX"></a>如是等圣迹。<a id="a-EY"></a>法师皆周遍观礼讫。<a id="a-EZ"></a>还归那烂陀寺。<a id="a-Ea"></a>方请戒贤法师讲瑜伽论。<a id="a-Eb"></a>同听者数千人。<a id="a-Ec"></a>开题讫。<a id="a-Ed"></a>少时有一婆罗门。<a id="a-Ee"></a>于众外悲[口*睪]而复言笑。<a id="a-Ef"></a>遣人问其所以。<a id="a-Eg"></a>答言。<a id="a-Eh"></a>我是东印度人。<a id="a-Ei"></a>曾于布磔迦山观自在菩萨像所。<a id="a-Ej"></a>发愿为王。<a id="a-Ek"></a>菩萨为我现身诃责我言。<a id="a-El"></a>汝勿作此愿。<a id="a-Em"></a>后某年月日那烂陀寺戒贤法师为脂那国僧讲瑜伽论。<a id="a-En"></a>汝当往听。<a id="a-Eo"></a>因此闻法后得见佛。<a id="a-Ep"></a>何用王为。<a id="a-Eq"></a>今见脂那僧来师复为讲。<a id="a-Er"></a>与昔言同所以悲喜。<a id="a-Es"></a>戒贤法师因令住听。<a id="a-Et"></a>经十五月讲彻。<a id="a-Eu"></a>遣人将婆罗门送与戒日王。<a id="a-Ev"></a>王封以三邑。<a id="a-Ew"></a>法师在寺听瑜伽三遍。<a id="a-Ex"></a>顺正理一遍。<a id="a-Ey"></a>显扬对法各一遍。<a id="a-Ez"></a>因明声明集量等论各二遍。<a id="a-F0"></a>中百二论各三遍。<a id="a-F1"></a>其俱舍婆沙六足阿毗昙等。<a id="a-F2"></a>以曾于迦湿弥罗诸国听讫。<a id="a-F3"></a>至此寻读决疑而已。<a id="a-F4"></a>兼学婆罗门书印度梵书。<a id="a-F5"></a>名为记论。<a id="a-F6"></a>其源无始莫知作者。<a id="a-F7"></a>每于劫初梵王先说传授天人。<a id="a-F8"></a>以是梵王所说故曰梵书。<a id="a-F9"></a>其言极广。<a id="a-FA"></a>有百万颂。<a id="a-FB"></a>即旧译云毗伽罗论者是也。<a id="a-FC"></a>然其音不正。<a id="a-FD"></a>若正应云毗耶羯剌諵(音女咸反)。<a id="a-FE"></a>此翻名为声明记论。<a id="a-FF"></a>以其广记诸法能诠故名声明记论。<a id="a-FG"></a>昔成劫之初梵王先说。<a id="a-FH"></a>具百万颂。<a id="a-FI"></a>后至住劫之初。<a id="a-FJ"></a>帝释又略为十万颂。<a id="a-FK"></a>其后北印度健驮罗国婆罗门睹罗邑波腻尼仙。<a id="a-FL"></a>又略为八千颂。<a id="a-FM"></a>即今印度现行者是。<a id="a-FN"></a>近又南印度婆罗门为南印度王复略为二千五百颂。<a id="a-FO"></a>边鄙诸国多盛流行。<a id="a-FP"></a>印度博学之人所不遵习。<a id="a-FQ"></a>此并西域音字之本。<a id="a-FR"></a>其支分相助者。<a id="a-FS"></a>复有记论。<a id="a-FT"></a>略经有一千颂。<a id="a-FU"></a>又有字体三百颂。<a id="a-FV"></a>又有字缘两种。<a id="a-FW"></a>一名间择迦三千颂。<a id="a-FX"></a>二名温那地二千五百颂。<a id="a-FY"></a>此别辩字缘字体。<a id="a-FZ"></a>又有八界论八百颂。<a id="a-Fa"></a>此中略合字之缘体。<a id="a-Fb"></a>此诸记论辩能诠所诠有其两例。<a id="a-Fc"></a>一名底(丁履反)彦多声有十八啭。<a id="a-Fd"></a>二名苏漫多声有二十四啭。<a id="a-Fe"></a>其底彦多声于文章壮丽处用。<a id="a-Ff"></a>于诸泛文亦少用。<a id="a-Fg"></a>其二十四啭者于一切诸文同用。<a id="a-Fh"></a>其底彦多声十八啭者有两。<a id="a-Fi"></a>一般罗飒迷。<a id="a-Fj"></a>二阿答末泥。<a id="a-Fk"></a>各有九啭。<a id="a-Fl"></a>故合有十八。<a id="a-Fm"></a>初九啭者。<a id="a-Fn"></a>如泛论一事。<a id="a-Fo"></a>即一事有三。<a id="a-Fp"></a>说他有三。<a id="a-Fq"></a>自说有三。<a id="a-Fr"></a>一一三中说一说二说多故有三也。<a id="a-Fs"></a>两句皆然。<a id="a-Ft"></a>但其声别故分二九耳。<a id="a-Fu"></a>依般罗飒迷声。<a id="a-Fv"></a>说有无等诸法。<a id="a-Fw"></a>且如说有。<a id="a-Fx"></a>有即三名。<a id="a-Fy"></a>一名婆[仁-二+波](之靴反)底(丁履反下同)。<a id="a-Fz"></a>二名婆[仁-二+波]吒(多讹反)。<a id="a-G0"></a>三名婆饭底。<a id="a-G1"></a>说他三者。<a id="a-G2"></a>一名婆[仁-二+波]斯。<a id="a-G3"></a>二名婆[仁-二+波]矺。<a id="a-G4"></a>三名婆[仁-二+波]他。<a id="a-G5"></a>自说三者。<a id="a-G6"></a>一婆[仁-二+波]弥。<a id="a-G7"></a>二婆[仁-二+波]靴(去声)。<a id="a-G8"></a>三婆[仁-二+波]摩(此第三依四吠陀论中说多言婆[仁-二+波]末斯)。<a id="a-G9"></a>依阿答末泥九啭者。<a id="a-GA"></a>于前九啭下各置毗耶底言余同上。<a id="a-GB"></a>安此者令文巧妙无别义。<a id="a-GC"></a>亦表极美义也。<a id="a-GD"></a>苏漫多声二十四啭者。<a id="a-GE"></a>谓总有八啭。<a id="a-GF"></a>于八啭中一一各三。<a id="a-GG"></a>谓说一说二说多故。<a id="a-GH"></a>开为二十四。<a id="a-GI"></a>于二十四中一一皆三。<a id="a-GJ"></a>谓男声女声非男非女声。<a id="a-GK"></a>言八啭者。<a id="a-GL"></a>一诠诸法体。<a id="a-GM"></a>二诠所作业。<a id="a-GN"></a>三诠作具及能作者。<a id="a-GO"></a>四诠所为事。<a id="a-GP"></a>五诠所因事。<a id="a-GQ"></a>六诠所属事。<a id="a-GR"></a>七诠所依事。<a id="a-GS"></a>八诠呼召事。<a id="a-GT"></a>且以男声寄丈夫上作八啭者。<a id="a-GU"></a>丈夫印度语。<a id="a-GV"></a>名布路沙。<a id="a-GW"></a>体三啭者。<a id="a-GX"></a>一布路杀。<a id="a-GY"></a>二布路筲。<a id="a-GZ"></a>三布路沙(去声)。<a id="a-Ga"></a>所作业三者。<a id="a-Gb"></a>一布路芟。<a id="a-Gc"></a>二布路筲。<a id="a-Gd"></a>三布路霜。<a id="a-Ge"></a>作具作者三者。<a id="a-Gf"></a>一布路铩拏。<a id="a-Gg"></a>二布路[言*(穴/之)](音鞞僣反)。<a id="a-Gh"></a>三布路铩鞞。<a id="a-Gi"></a>或言布铩呬。<a id="a-Gj"></a>所为事三者。<a id="a-Gk"></a>一布路厦(沙诈反耶)。<a id="a-Gl"></a>二布路沙[言*(穴/之)](鞞僣反)。<a id="a-Gm"></a>三布路铩韵(鞞约反)。<a id="a-Gn"></a>所因三者。<a id="a-Go"></a>一布路沙哆(他我反)。<a id="a-Gp"></a>二布路铩[言*(穴/之)](同上)。<a id="a-Gq"></a>三布路铩韵(鞞约反)。<a id="a-Gr"></a>所属三者。<a id="a-Gs"></a>一布路铩[言*罝](子耶反)。<a id="a-Gt"></a>二布路铩[言*(穴/之)]。<a id="a-Gu"></a>三布路铩諵(安咸反)。<a id="a-Gv"></a>所依三者。<a id="a-Gw"></a>一布路[月*差](所齐反)。<a id="a-Gx"></a>二布路杀谕。<a id="a-Gy"></a>三布路铩绉(所刍反)。<a id="a-Gz"></a>呼召三者。<a id="a-H0"></a>一系布路杀。<a id="a-H1"></a>二系布路稍。<a id="a-H2"></a>三系布路沙。<a id="a-H3"></a>略举一二如此。<a id="a-H4"></a>余例可知。<a id="a-H5"></a>难为具述。<a id="a-H6"></a>法师皆洞达其词。<a id="a-H7"></a>与彼人言清典逾妙。<a id="a-H8"></a>如是钻研诸部及学梵书。<a id="a-H9"></a>凡经五岁。<a id="a-HA"></a>从此复往伊烂拏钵伐多国。<a id="a-HB"></a>在路至迦布德伽蓝。<a id="a-HC"></a>伽蓝南二三里有孤山。<a id="a-HD"></a>岩巘崇崒灌木萧森。<a id="a-HE"></a>泉沼澄鲜花卉芬馥。<a id="a-HF"></a>既为胜地灵庙寔繁。<a id="a-HG"></a>感变之奇神异多种。<a id="a-HH"></a>最中精舍有刻檀观自在菩萨像。<a id="a-HI"></a>威神特尊。<a id="a-HJ"></a>常有数十人。<a id="a-HK"></a>或七日二七日。<a id="a-HL"></a>绝粒断浆请祈诸愿。<a id="a-HM"></a>心殷至者。<a id="a-HN"></a>即见菩萨具相庄严威光朗曜从檀像中出。<a id="a-HO"></a>慰喻其人与其所愿。<a id="a-HP"></a>如是感见数数有人。<a id="a-HQ"></a>以故归者逾众。<a id="a-HR"></a>其供养人恐诸来者坌污尊仪。<a id="a-HS"></a>去像四面各七步许。<a id="a-HT"></a>竖木构栏。<a id="a-HU"></a>人来礼拜。<a id="a-HV"></a>皆于栏外。<a id="a-HW"></a>不得近像。<a id="a-HX"></a>所奉香花亦并遥散。<a id="a-HY"></a>其得花住菩萨手及挂臂者。<a id="a-HZ"></a>以为吉祥。<a id="a-Ha"></a>以为得愿。<a id="a-Hb"></a>法师欲往求请。<a id="a-Hc"></a>乃买种种花穿之为鬘。<a id="a-Hd"></a>将到像所。<a id="a-He"></a>至诚礼赞讫向菩萨。<a id="a-Hf"></a>跪发三愿。<a id="a-Hg"></a>一者于此学已。<a id="a-Hh"></a>还归本国得平安无难者。<a id="a-Hi"></a>愿花住尊手。<a id="a-Hj"></a>二者所修福慧愿生睹史多宫事慈氏菩萨。<a id="a-Hk"></a>若如意者愿花贯挂尊两臂。<a id="a-Hl"></a>三者圣教称众生界中有一分无佛性者。<a id="a-Hm"></a>玄奘今自疑不知有不。<a id="a-Hn"></a>若有佛性修行可成佛者。<a id="a-Ho"></a>愿花贯挂尊颈项。<a id="a-Hp"></a>语讫以花遥散。<a id="a-Hq"></a>咸得如言。<a id="a-Hr"></a>既满所求欢喜无量。<a id="a-Hs"></a>其傍同礼及守精舍人。<a id="a-Ht"></a>见已弹指呜足言未曾有也。<a id="a-Hu"></a>当来若成道者。<a id="a-Hv"></a>愿忆今日因缘先相度耳。<a id="a-Hw"></a>自此渐去至伊烂拏国。<a id="a-Hx"></a>伽蓝十所。<a id="a-Hy"></a>僧徒四千余人。<a id="a-Hz"></a>多学小乘说一切有部义。<a id="a-I0"></a>近有邻王废其国君以都城施僧。<a id="a-I1"></a>于中并建二寺。<a id="a-I2"></a>各有千僧。<a id="a-I3"></a>有二大德。<a id="a-I4"></a>一名怛他揭多鞠多(唐云如来密)。<a id="a-I5"></a>二名羼底僧诃(唐云师子忍)俱善萨婆多部。<a id="a-I6"></a>又停一年。<a id="a-I7"></a>就读毗婆沙顺正理等。<a id="a-I8"></a>大城南有窣堵波。<a id="a-I9"></a>佛昔于此三月为天人说法。<a id="a-IA"></a>其傍又有过去四佛遗迹。<a id="a-IB"></a>国西界殑伽河。<a id="a-IC"></a>南至小孤山。<a id="a-ID"></a>佛昔于此三月安居降薄句罗药叉。<a id="a-IE"></a>山东南岩下大石上有佛坐迹。<a id="a-IF"></a>入石寸余。<a id="a-IG"></a>长五尺二寸。<a id="a-IH"></a>广四尺一寸。<a id="a-II"></a>又有佛置桾稚迦(即澡罐也。<a id="a-IJ"></a>旧曰军持讹也)迹。<a id="a-IK"></a>深寸余。<a id="a-IL"></a>作八出花文。<a id="a-IM"></a>国南界荒林多有大象。<a id="a-IN"></a>壮而高大焉。</p>
 </body>
</html>