<!doctype html>
<html id="z3IBWgT1QE" data-ver="1252">
 <head>
  <meta charset="utf-8">
  <meta author="慧立">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐大慈恩寺三藏法师传卷第二</h1>
  <p id="a2">起阿耆尼国终羯若鞠阇国。</p>
  <p id="a3">从此西行至阿耆尼国阿父师泉。<a id="a-4"></a>泉在道南沙崖。<a id="a-5"></a>崖高数丈。<a id="a-6"></a>水自半而出。<a id="a-7"></a>相传云。<a id="a-8"></a>旧有商侣数百在涂水尽。<a id="a-9"></a>至此困乏不知所为。<a id="a-A"></a>时众中有一僧。<a id="a-B"></a>不裹行资依众乞活。<a id="a-C"></a>众议曰。<a id="a-D"></a>是僧事佛。<a id="a-E"></a>是故我曹供养。<a id="a-F"></a>虽涉万里无所赍携。<a id="a-G"></a>今我等熬然竟不忧念。<a id="a-H"></a>宜共白之。<a id="a-I"></a>僧曰。<a id="a-J"></a>汝等欲得水者。<a id="a-K"></a>宜各礼佛受三归五戒。<a id="a-L"></a>我为汝等登崖作水。<a id="a-M"></a>众既危困咸从其命。<a id="a-N"></a>受戒讫。<a id="a-O"></a>僧教曰。<a id="a-P"></a>吾上崖后汝等当唤阿父师为我下水。<a id="a-Q"></a>任须多少言之。<a id="a-R"></a>其去少时众人如教而请。<a id="a-S"></a>须臾水下充足。<a id="a-T"></a>大众无不欢荷。<a id="a-U"></a>师竟不来。<a id="a-V"></a>众人上观已寂灭矣。<a id="a-W"></a>大小悲号。<a id="a-X"></a>依西域法焚之。<a id="a-Y"></a>于坐处聚甎石为塔。<a id="a-Z"></a>塔今犹在。<a id="a-a"></a>水亦不绝。<a id="a-b"></a>行旅往来随众多少。<a id="a-c"></a>下有细粗。<a id="a-d"></a>若无人时津液而已。<a id="a-e"></a>法师与众宿于泉侧。<a id="a-f"></a>明发又经银山。<a id="a-g"></a>山甚高广。<a id="a-h"></a>皆是银矿。<a id="a-i"></a>西国银钱所从出也。<a id="a-j"></a>山西又逢群贼众与物而去。<a id="a-k"></a>遂至王城所处川岸而宿。<a id="a-l"></a>时同侣商胡数十。<a id="a-m"></a>贪先贸易夜中私发。<a id="a-n"></a>前去十余里。<a id="a-o"></a>遇贼劫杀无一脱者。<a id="a-p"></a>比法师等到。<a id="a-q"></a>见其遗骸无复财产。<a id="a-r"></a>深伤叹焉。<a id="a-s"></a>渐去遥见王都。<a id="a-t"></a>阿耆尼王与诸臣来迎延入供养。<a id="a-u"></a>其国先被高昌寇扰有恨不肯给马。<a id="a-v"></a>法师停一宿而过。<a id="a-w"></a>前渡二大河。<a id="a-x"></a>西履平川。<a id="a-y"></a>行数百里入屈支国界(旧云龟兹讹也)。<a id="a-z"></a>将近王都。<a id="a-10"></a>王与群臣及大德僧木叉鞠多等来迎自外诸僧数千。<a id="a-11"></a>皆于城东门外张浮幔安行像作乐而住。<a id="a-12"></a>法师至。<a id="a-13"></a>诸德起来相慰讫。<a id="a-14"></a>各还就坐。<a id="a-15"></a>使一僧擎鲜华一盘来授法师。<a id="a-16"></a>法师受已。<a id="a-17"></a>将至佛前散华礼拜讫。<a id="a-18"></a>就木叉鞠多下坐。<a id="a-19"></a>坐已复行华。<a id="a-1A"></a>行华已行蒲桃浆。<a id="a-1B"></a>于初一寺受华受浆已。<a id="a-1C"></a>次受余寺亦尔。<a id="a-1D"></a>如是展转日晏方讫。<a id="a-1E"></a>僧徒始散。<a id="a-1F"></a>有高昌人数十。<a id="a-1G"></a>于屈支出家。<a id="a-1H"></a>别居一寺。<a id="a-1I"></a>寺在城东南。<a id="a-1J"></a>以法师从家乡来。<a id="a-1K"></a>先请过宿因就之。<a id="a-1L"></a>王共诸德各还。<a id="a-1M"></a>明日王请过宫备陈供养。<a id="a-1N"></a>而食有三净。<a id="a-1O"></a>法师不受。<a id="a-1P"></a>王深怪之。<a id="a-1Q"></a>法师报此渐教所开。<a id="a-1R"></a>而玄奘所学者大乘不尔也。<a id="a-1S"></a>受余别食。<a id="a-1T"></a>食讫过城西北阿奢理儿寺(唐言奇特也)。<a id="a-1U"></a>是本叉鞠多所住寺也。<a id="a-1V"></a>鞠多理识闲敏彼所宗归。<a id="a-1W"></a>游学印度二十余载。<a id="a-1X"></a>虽涉众经而声明最善。<a id="a-1Y"></a>王及国人咸所尊重。<a id="a-1Z"></a>号称独步。<a id="a-1a"></a>见法师至徒以客礼待之。<a id="a-1b"></a>未以知法为许。<a id="a-1c"></a>谓法师曰。<a id="a-1d"></a>此土杂心俱舍毗婆沙等一切皆有。<a id="a-1e"></a>学之足得不烦西涉受艰辛也。<a id="a-1f"></a>法师报曰。<a id="a-1g"></a>此有瑜伽论不。<a id="a-1h"></a>鞠多曰。<a id="a-1i"></a>何用问是邪见书乎。<a id="a-1j"></a>真佛弟子者不学是也。<a id="a-1k"></a>法师初深敬之。<a id="a-1l"></a>及闻此言视之犹土。<a id="a-1m"></a>报曰。<a id="a-1n"></a>婆沙俱舍本国已有。<a id="a-1o"></a>恨其理疏言浅非究竟说。<a id="a-1p"></a>所以故来欲学大乘瑜伽论耳。<a id="a-1q"></a>又瑜伽者。<a id="a-1r"></a>是后身菩萨弥勒所说。<a id="a-1s"></a>今谓邪书。<a id="a-1t"></a>岂不惧无底在坑乎。<a id="a-1u"></a>彼曰。<a id="a-1v"></a>婆沙等汝所未解。<a id="a-1w"></a>何谓非深。<a id="a-1x"></a>法师报曰。<a id="a-1y"></a>师今解不。<a id="a-1z"></a>曰我尽解。<a id="a-20"></a>法师即引俱舍初文问。<a id="a-21"></a>发端即谬。<a id="a-22"></a>因更穷之。<a id="a-23"></a>色遂变动云。<a id="a-24"></a>汝更问余处。<a id="a-25"></a>又示一文亦不通。<a id="a-26"></a>曰论无此语。<a id="a-27"></a>时王叔智月出家亦解经论。<a id="a-28"></a>时在傍坐即证言。<a id="a-29"></a>论有此语。<a id="a-2A"></a>乃取本对读之。<a id="a-2B"></a>鞠多极惭云老忘耳。<a id="a-2C"></a>又问余部亦无好释。<a id="a-2D"></a>时为淩山雪路未开不得进发。<a id="a-2E"></a>淹停六十余日。<a id="a-2F"></a>观眺之外时往就言相见不复踞坐。<a id="a-2G"></a>或立或避。<a id="a-2H"></a>私谓人曰。<a id="a-2I"></a>此支那僧非易詶对。<a id="a-2J"></a>若往印度。<a id="a-2K"></a>彼少年之俦未必出也。<a id="a-2L"></a>其畏叹如是。<a id="a-2M"></a>至发日王给手力驼马。<a id="a-2N"></a>与道俗等倾都送出。<a id="a-2O"></a>从此西行二日逢突厥寇贼二千余骑。<a id="a-2P"></a>其贼乃预共分张行众资财。<a id="a-2Q"></a>悬诤不平自斗而散。<a id="a-2R"></a>又前行六百里。<a id="a-2S"></a>渡小碛至跋禄迦国(旧曰姑墨)。<a id="a-2T"></a>停一宿。<a id="a-2U"></a>又西北行三百里。<a id="a-2V"></a>渡一碛至淩山。<a id="a-2W"></a>即葱岭北隅也。<a id="a-2X"></a>其山险峭峻极于天。<a id="a-2Y"></a>自开辟已来冰雪所聚。<a id="a-2Z"></a>积而为淩。<a id="a-2a"></a>春夏不解。<a id="a-2b"></a>凝冱污漫与云连属。<a id="a-2c"></a>仰之皑然莫睹其际。<a id="a-2d"></a>其凌峰摧落横路侧者。<a id="a-2e"></a>或高百尺。<a id="a-2f"></a>或广数丈。<a id="a-2g"></a>由是蹊径崎岖登涉艰阻。<a id="a-2h"></a>加以风雪杂飞。<a id="a-2i"></a>虽复屦重裘不免寒战。<a id="a-2j"></a>将欲眠食复无燥处可停。<a id="a-2k"></a>唯知悬釜而炊席冰而寝。<a id="a-2l"></a>七日之后方始出山。<a id="a-2m"></a>徒侣之中[歹*委]冻死者十有三四。<a id="a-2n"></a>牛马逾甚。<a id="a-2o"></a>出山后至一清池(清池。<a id="a-2p"></a>亦云热海。<a id="a-2q"></a>见其对淩山不冻故得此名。<a id="a-2r"></a>其水未必温)。<a id="a-2s"></a>周千四五百里。<a id="a-2t"></a>东西长南北狭。<a id="a-2u"></a>望之淼然。<a id="a-2v"></a>无待激风而洪波数丈。<a id="a-2w"></a>循海西北行五百余里至素叶城。<a id="a-2x"></a>逢突厥叶护可汗。<a id="a-2y"></a>方事畋游戎马甚盛。<a id="a-2z"></a>可汗身着绿绫袍露发一丈许。<a id="a-30"></a>帛练裹额后垂。<a id="a-31"></a>达官二百余人。<a id="a-32"></a>皆锦袍编发围绕左右。<a id="a-33"></a>自余军众皆裘毼毳毛。<a id="a-34"></a>槊纛端弓驼马之骑。<a id="a-35"></a>极目不知其表。<a id="a-36"></a>既与相见。<a id="a-37"></a>可汗欢喜云。<a id="a-38"></a>暂一处行二三日当还。<a id="a-39"></a>师且向衙所。<a id="a-3A"></a>令达官答靡支引送安置。<a id="a-3B"></a>至衙三日。<a id="a-3C"></a>可汗方归引法师入。<a id="a-3D"></a>可汗居一大帐帐以金花装之。<a id="a-3E"></a>烂眩人目。<a id="a-3F"></a>诸达官于前列长筵两行侍坐。<a id="a-3G"></a>皆锦服赫然。<a id="a-3H"></a>余仗卫立于后。<a id="a-3I"></a>观之虽穹庐之君。<a id="a-3J"></a>亦为尊美矣。<a id="a-3K"></a>法师去帐三十余步。<a id="a-3L"></a>可汗出帐迎拜传语慰问讫入坐。<a id="a-3M"></a>突厥事火不施床。<a id="a-3N"></a>以木含火故。<a id="a-3O"></a>敬而不居。<a id="a-3P"></a>但地敷重茵而已。<a id="a-3Q"></a>仍为法师设一铁交床敷褥请坐。<a id="a-3R"></a>须臾更引汉使及高昌使人。<a id="a-3S"></a>入通国书及信物。<a id="a-3T"></a>可汗自目之甚悦。<a id="a-3U"></a>令使者坐。<a id="a-3V"></a>命陈酒设乐。<a id="a-3W"></a>可汗共诸臣使人饮。<a id="a-3X"></a>别索蒲桃浆奉法师。<a id="a-3Y"></a>于是恣相酬劝。<a id="a-3Z"></a>窣浑钟碗之器。<a id="a-3a"></a>交错递倾。<a id="a-3b"></a>僸佅兜离之音。<a id="a-3c"></a>铿锵互举。<a id="a-3d"></a>虽蕃俗之曲亦甚娱耳目乐心意也。<a id="a-3e"></a>少时更有食至。<a id="a-3f"></a>皆烹鲜羔犊之质盈积于前。<a id="a-3g"></a>别营净食进法师。<a id="a-3h"></a>具有饼饭酥乳石蜜刺蜜蒲桃等。<a id="a-3i"></a>食讫更行蒲桃浆。<a id="a-3j"></a>仍请说法。<a id="a-3k"></a>法师因诲以十善爱养物命及波罗蜜多解脱之业。<a id="a-3l"></a>乃举手叩额欢喜信受。<a id="a-3m"></a>因留停数日。<a id="a-3n"></a>劝住日。<a id="a-3o"></a>师不须往印特伽国(谓印度也)。<a id="a-3p"></a>彼地多暑十月当此五月。<a id="a-3q"></a>观师容貌至彼恐销融也。<a id="a-3r"></a>其人类黑露无威仪不足观也。<a id="a-3s"></a>法师报曰。<a id="a-3t"></a>今之彼欲追寻圣迹慕求法耳。<a id="a-3u"></a>可汗乃令军中访解汉语及诸国音者。<a id="a-3v"></a>遂得年少曾到长安数年通解汉语。<a id="a-3w"></a>即封为摩咄达官作诸国书。<a id="a-3x"></a>令麻咄送法师到迦毕试国。<a id="a-3y"></a>又施绯绫法服一袭绢五十匹。<a id="a-3z"></a>与群臣送十余里。<a id="a-40"></a>自此西行四百余里至屏聿。<a id="a-41"></a>此曰千泉。<a id="a-42"></a>地方数百里。<a id="a-43"></a>既多池沼。<a id="a-44"></a>又丰奇木森沈凉润。<a id="a-45"></a>即可汗避暑之处也。<a id="a-46"></a>自屏聿西百五十里至呾逻斯城。<a id="a-47"></a>又西南二百里至白水城。<a id="a-48"></a>又西南二百里至恭御城。<a id="a-49"></a>又南五十里至笯(奴故反)赤建国。<a id="a-4A"></a>又西二百里至赭时国(唐言石国)。<a id="a-4B"></a>国西临叶叶河。<a id="a-4C"></a>又西千余里至窣堵利瑟那国。<a id="a-4D"></a>国东临叶叶河。<a id="a-4E"></a>河出葱岭北源西北流。<a id="a-4F"></a>又西北入大碛无水草。<a id="a-4G"></a>望遗骨而进。<a id="a-4H"></a>五百余里至飒秣建国(唐言康国)。<a id="a-4I"></a>王及百姓不信佛法。<a id="a-4J"></a>以事火为道。<a id="a-4K"></a>有寺两所迥无僧居。<a id="a-4L"></a>客僧投者诸胡以火烧逐不许停住。<a id="a-4M"></a>法师初至王接犹慢。<a id="a-4N"></a>经宿之后为说人天因果赞佛功德恭敬福利。<a id="a-4O"></a>王欢喜请受斋戒。<a id="a-4P"></a>遂致殷勤。<a id="a-4Q"></a>所从二小师往寺礼拜。<a id="a-4R"></a>诸胡还以火烧逐沙弥。<a id="a-4S"></a>还以告王。<a id="a-4T"></a>王闻令捕烧者。<a id="a-4U"></a>得已集百姓令截其手。<a id="a-4V"></a>法师将欲劝善不忍毁其支体救之。<a id="a-4W"></a>王乃重笞之逐出都外。<a id="a-4X"></a>自是上下肃然咸求信事。<a id="a-4Y"></a>遂设大会度人居寺。<a id="a-4Z"></a>其革变邪心诱开曚俗所到如此。<a id="a-4a"></a>又西三百余里至屈霜(去声)儞迦国。<a id="a-4b"></a>又西二百余里至喝捍国(唐言东安国)。<a id="a-4c"></a>又西四百里至捕喝国(唐言中安国)。<a id="a-4d"></a>又西百余里至伐地国(唐言西安国)。<a id="a-4e"></a>又西五百里至货利习弥伽国。<a id="a-4f"></a>国东临缚刍河。<a id="a-4g"></a>又西南三百余里至羯霜(去声)那国(唐言史国)。<a id="a-4h"></a>又西南二百里入山。<a id="a-4i"></a>山路深险才通人步。<a id="a-4j"></a>复无水草。<a id="a-4k"></a>山行三百余里入铁门。<a id="a-4l"></a>峰壁狭峭而崖石多铁矿。<a id="a-4m"></a>依之为门扉。<a id="a-4n"></a>又铸铁为铃多悬于上。<a id="a-4o"></a>故以为名。<a id="a-4p"></a>即突厥之关塞也。<a id="a-4q"></a>出铁门至睹货罗国(旧曰吐火罗讹也)。<a id="a-4r"></a>自此数百里渡缚刍河至活国。<a id="a-4s"></a>即叶护可汗长子呾度设(设者官名也)所居之地。<a id="a-4t"></a>又是高昌王妹婿。<a id="a-4u"></a>高昌王有书至其所。<a id="a-4v"></a>比法师到。<a id="a-4w"></a>公主可贺敦已死。<a id="a-4x"></a>呾度设又病。<a id="a-4y"></a>闻法师从高昌来。<a id="a-4z"></a>又得书与男女等呜咽不能止。<a id="a-50"></a>因请法师曰。<a id="a-51"></a>弟子见师目明。<a id="a-52"></a>愿少停息。<a id="a-53"></a>若差自送师到婆罗门国。<a id="a-54"></a>时更有一梵僧至。<a id="a-55"></a>为诵咒患得渐除。<a id="a-56"></a>其后娶可贺敦。<a id="a-57"></a>年少受前儿嘱。<a id="a-58"></a>因药以杀其夫设。<a id="a-59"></a>既死高昌公主男小。<a id="a-5A"></a>遂被前儿特勤纂立为设。<a id="a-5B"></a>仍妻其后母。<a id="a-5C"></a>为逢丧故淹留月余。<a id="a-5D"></a>彼有沙门名达摩僧伽。<a id="a-5E"></a>游学印度。<a id="a-5F"></a>葱岭已西推为法匠。<a id="a-5G"></a>其疏勒于阗之僧无敢对谈者。<a id="a-5H"></a>法师欲知其学深浅。<a id="a-5I"></a>使人问师解几部经论。<a id="a-5J"></a>诸弟子等闻皆怒。<a id="a-5K"></a>达摩笑曰。<a id="a-5L"></a>我尽解随意所问。<a id="a-5M"></a>法师知不学大乘。<a id="a-5N"></a>就小教婆沙等问数科。<a id="a-5O"></a>不是好通。<a id="a-5P"></a>因谢服。<a id="a-5Q"></a>门人皆惭。<a id="a-5R"></a>从是相见欢喜。<a id="a-5S"></a>处处誉赞言。<a id="a-5T"></a>己不能及。<a id="a-5U"></a>时新设既立。<a id="a-5V"></a>法师从求使人及邬落。<a id="a-5W"></a>欲南进向婆罗门国。<a id="a-5X"></a>设云。<a id="a-5Y"></a>弟子所部有缚喝国。<a id="a-5Z"></a>北临缚刍河。<a id="a-5a"></a>人谓小王舍城。<a id="a-5b"></a>极多圣迹。<a id="a-5c"></a>愿师暂往观礼。<a id="a-5d"></a>然后取乘南去。<a id="a-5e"></a>时缚喝僧数十人闻旧设死子又立。<a id="a-5f"></a>共来吊慰。<a id="a-5g"></a>法师与相见言其意。<a id="a-5h"></a>彼曰。<a id="a-5i"></a>即当便去。<a id="a-5j"></a>彼有好路。<a id="a-5k"></a>若更来此徒为迂会。<a id="a-5l"></a>法师从其言。<a id="a-5m"></a>即与设辞。<a id="a-5n"></a>取乘随彼僧去。<a id="a-5o"></a>既至观其城邑郊郭显敞川野腴润实为胜地。<a id="a-5p"></a>伽蓝百所。<a id="a-5q"></a>僧徒三千余人。<a id="a-5r"></a>皆小乘学。<a id="a-5s"></a>城外西南有纳缚伽蓝(唐言新)。<a id="a-5t"></a>装严甚丽。<a id="a-5u"></a>伽蓝内佛堂中有佛澡罐。<a id="a-5v"></a>量可斗余。<a id="a-5w"></a>又有佛齿长一寸广八九分色黄白。<a id="a-5x"></a>每有光瑞。<a id="a-5y"></a>又有佛扫帚。<a id="a-5z"></a>迦奢草作。<a id="a-60"></a>长三尺余围可七寸。<a id="a-61"></a>其帚柄饰以杂宝。<a id="a-62"></a>此三事斋日每出道俗观礼。<a id="a-63"></a>至诚者感发神光。<a id="a-64"></a>伽蓝北有窣堵波高二百余尺。<a id="a-65"></a>伽蓝西南有一精庐。<a id="a-66"></a>建立多年居中行道。<a id="a-67"></a>证四果者世世无绝。<a id="a-68"></a>涅槃后皆有塔记。<a id="a-69"></a>基址接连数百余矣。<a id="a-6A"></a>大城西北五十里至提谓城。<a id="a-6B"></a>城北四十里有波利城。<a id="a-6C"></a>城中有二窣堵波高三丈。<a id="a-6D"></a>昔佛初成道。<a id="a-6E"></a>受此二长者麨蜜。<a id="a-6F"></a>初闻五戒十善。<a id="a-6G"></a>并请供养如来。<a id="a-6H"></a>当授发爪令造塔。<a id="a-6I"></a>及造塔仪式。<a id="a-6J"></a>二长者将还本国营建灵刹即此也。<a id="a-6K"></a>城西七十余里有窣堵波高逾二丈。<a id="a-6L"></a>过去迦葉佛时作也。<a id="a-6M"></a>纳缚伽蓝有磔迦国。<a id="a-6N"></a>小乘三藏名般若羯罗(唐言慧性)。<a id="a-6O"></a>闻缚喝国多有圣迹。<a id="a-6P"></a>故来礼敬。<a id="a-6Q"></a>其人聪慧尚学。<a id="a-6R"></a>少而英爽钻研九部游泳四含。<a id="a-6S"></a>义解之声周闻印度。<a id="a-6T"></a>其小乘阿毗达磨迦延俱舍六足阿毗昙等无不晓达。<a id="a-6U"></a>既闻法师远来求法。<a id="a-6V"></a>相见甚欢。<a id="a-6W"></a>法师因申疑滞约俱舍婆沙等问之。<a id="a-6X"></a>其酬对甚精熟。<a id="a-6Y"></a>遂停月余。<a id="a-6Z"></a>就读毗婆沙论。<a id="a-6a"></a>伽蓝又有二小乘三藏达摩毕利(唐言法爱)达摩羯罗(唐言法性)。<a id="a-6b"></a>皆彼所宗重。<a id="a-6c"></a>睹法师神彩明秀极加敬仰。<a id="a-6d"></a>时缚喝西南有锐末陀胡寔健国。<a id="a-6e"></a>其王闻法师从远国来。<a id="a-6f"></a>皆遣贵臣拜请过国受供养。<a id="a-6g"></a>辞不行。<a id="a-6h"></a>使人往来再三。<a id="a-6i"></a>不得已而赴。<a id="a-6j"></a>王甚喜。<a id="a-6k"></a>乃陈金宝饮食施法师。<a id="a-6l"></a>法师皆不受而返。<a id="a-6m"></a>自缚喝南行。<a id="a-6n"></a>与慧性法师相随入揭职国。<a id="a-6o"></a>东南入大雪山。<a id="a-6p"></a>行六百余里出睹货罗境入梵衍那国。<a id="a-6q"></a>国东西二千余里。<a id="a-6r"></a>在雪山中。<a id="a-6s"></a>涂路艰危倍于淩碛之地。<a id="a-6t"></a>凝云飞雪曾不暂霁。<a id="a-6u"></a>或逢尤甚之处则平途数丈。<a id="a-6v"></a>故宋王称西方之难增冰峨峨飞雪千里即此也。<a id="a-6w"></a>嗟乎若不为众生求无上正法者。<a id="a-6x"></a>宁有禀父母遗体而游此哉。<a id="a-6y"></a>昔王遵登九折之阪。<a id="a-6z"></a>自云我为汉室忠臣。<a id="a-70"></a>法师今涉雪岭求经。<a id="a-71"></a>亦可谓如来真子矣。<a id="a-72"></a>如是渐到梵衍都城。<a id="a-73"></a>有伽蓝十余所僧徒数千人。<a id="a-74"></a>学小乘出世说部。<a id="a-75"></a>梵衍王出迎延过宫供养。<a id="a-76"></a>累日方出。<a id="a-77"></a>彼有摩诃僧祇部学僧阿梨耶驮婆(唐言圣使)阿梨耶斯那(唐言圣军)。<a id="a-78"></a>并深知法相。<a id="a-79"></a>见法师惊叹。<a id="a-7A"></a>脂那远国有如是僧。<a id="a-7B"></a>相引处处礼观殷勤不已。<a id="a-7C"></a>王城东北山阿有立石像。<a id="a-7D"></a>高百五十尺。<a id="a-7E"></a>像东有伽蓝。<a id="a-7F"></a>伽蓝东有鋀石释迦立像。<a id="a-7G"></a>高一百尺。<a id="a-7H"></a>伽蓝内有佛入涅槃卧像。<a id="a-7I"></a>长一千尺。<a id="a-7J"></a>并装严微妙。<a id="a-7K"></a>此东南行二百余里。<a id="a-7L"></a>度大雪山至小川。<a id="a-7M"></a>有伽蓝中有佛齿及劫初时独觉齿。<a id="a-7N"></a>长五寸广减四寸。<a id="a-7O"></a>复有金轮王齿。<a id="a-7P"></a>长三寸广二寸。<a id="a-7Q"></a>商诺迦缚娑(旧曰商那和修讹也)所持铁钵。<a id="a-7R"></a>量可八九升。<a id="a-7S"></a>及僧伽胝衣赤绛色。<a id="a-7T"></a>其人五百身中阴生阴。<a id="a-7U"></a>恒服此衣从胎俱出。<a id="a-7V"></a>后变为袈裟。<a id="a-7W"></a>因缘广如别传。<a id="a-7X"></a>如是经十五日出梵衍。<a id="a-7Y"></a>二日逢雪迷失道路。<a id="a-7Z"></a>至一小沙岭遇猎人示道。<a id="a-7a"></a>度黑山至迦毕试境国。<a id="a-7b"></a>周四千余里。<a id="a-7c"></a>北背雪山。<a id="a-7d"></a>王则刹利种也。<a id="a-7e"></a>明略有威统十余国。<a id="a-7f"></a>将至其都王共诸僧并出城来迎。<a id="a-7g"></a>伽蓝百余所。<a id="a-7h"></a>诸僧相诤各欲邀过。<a id="a-7i"></a>所住有一小乘寺名沙落迦。<a id="a-7j"></a>相传云。<a id="a-7k"></a>是昔汉天子子质于此时作也。<a id="a-7l"></a>其寺僧言。<a id="a-7m"></a>我寺本汉天子儿作。<a id="a-7n"></a>今从彼来。<a id="a-7o"></a>先宜过我寺。<a id="a-7p"></a>法师见其殷至。<a id="a-7q"></a>又同侣慧性法师是小乘僧。<a id="a-7r"></a>意复不欲居大乘寺。<a id="a-7s"></a>遂即就停。<a id="a-7t"></a>质子造寺时。<a id="a-7u"></a>又藏无量珍宝于佛院东门南大神王足下。<a id="a-7v"></a>拟后修补伽蓝。<a id="a-7w"></a>诸僧荷恩。<a id="a-7x"></a>处处屋壁图画质子之形。<a id="a-7y"></a>解安居日复为讲诵树福。<a id="a-7z"></a>代代相传于今未息。<a id="a-80"></a>近有恶王贪暴欲夺僧宝。<a id="a-81"></a>使人掘神足下。<a id="a-82"></a>地便大动。<a id="a-83"></a>其神顶上有鹦鹉鸟像。<a id="a-84"></a>见其发掘振羽惊鸣。<a id="a-85"></a>王及军众皆悉闷倒惧而还退。<a id="a-86"></a>寺有窣堵波相轮摧毁。<a id="a-87"></a>僧欲取宝修营。<a id="a-88"></a>地还振吼无敢近者。<a id="a-89"></a>法师既至众皆聚集。<a id="a-8A"></a>共请法师陈说先事。<a id="a-8B"></a>法师共到神所焚香告曰。<a id="a-8C"></a>质子原藏此宝拟营功德。<a id="a-8D"></a>今开施用诚是其时。<a id="a-8E"></a>愿鉴无妄之心。<a id="a-8F"></a>少戢威严之德。<a id="a-8G"></a>如蒙许者奘自观开。<a id="a-8H"></a>称知斤数以付所司。<a id="a-8I"></a>如法修造不令虚费。<a id="a-8J"></a>唯神之灵愿垂体察。<a id="a-8K"></a>言讫命人掘之夷然无患。<a id="a-8L"></a>深七八尺得一大铜器。<a id="a-8M"></a>中有黄金数百斤明珠数十颗。<a id="a-8N"></a>大众欢喜无不嗟伏。<a id="a-8O"></a>法师即于寺夏坐。<a id="a-8P"></a>其王轻艺罗信重大乘乐观讲诵。<a id="a-8Q"></a>乃屈法师及慧性三藏于一大乘寺法集。<a id="a-8R"></a>彼有大乘三藏名秣奴若瞿沙(唐言如意声)萨婆多部僧阿黎耶伐摩(唐言圣曹)弥沙塞部僧求那跋陀(唐言德贤)。<a id="a-8S"></a>皆是彼之称首。<a id="a-8T"></a>然学不兼通。<a id="a-8U"></a>大小各别。<a id="a-8V"></a>虽精一理终偏有所长。<a id="a-8W"></a>唯法师备识众教。<a id="a-8X"></a>随其来问各依部答。<a id="a-8Y"></a>咸皆惬伏。<a id="a-8Z"></a>如是五日方散。<a id="a-8a"></a>王甚喜以纯锦五匹别施法师。<a id="a-8b"></a>以外各各有差。<a id="a-8c"></a>于沙落迦安居讫。<a id="a-8d"></a>其慧性法师重为睹货罗王请却还。<a id="a-8e"></a>法师与别。<a id="a-8f"></a>东进行六百余里越黑岭。<a id="a-8g"></a>入北印度境至滥波国。<a id="a-8h"></a>国周千余里。<a id="a-8i"></a>伽蓝十所。<a id="a-8j"></a>僧徒皆学大乘。<a id="a-8k"></a>停三日。<a id="a-8l"></a>南行至一小岭。<a id="a-8m"></a>岭有窣堵波。<a id="a-8n"></a>是佛昔从南步行到此住立。<a id="a-8o"></a>后人敬恋故建兹塔。<a id="a-8p"></a>自斯以北境域皆号蔑戾车(唐言边地)。<a id="a-8q"></a>如来欲有教化乘空往来不复履地。<a id="a-8r"></a>若步行时地便倾动故也。<a id="a-8s"></a>从此南二十余里。<a id="a-8t"></a>下岭济河至那揭罗喝国(北印度境)。<a id="a-8u"></a>大城东南二里有窣堵波。<a id="a-8v"></a>高三百余尺。<a id="a-8w"></a>无忧王所造。<a id="a-8x"></a>是释迦菩萨于第二僧祇遇燃灯佛。<a id="a-8y"></a>敷鹿皮衣及布发掩泥得受记处。<a id="a-8z"></a>虽经劫坏此迹恒存。<a id="a-90"></a>天散众华常为供养。<a id="a-91"></a>法师至彼礼拜旋绕。<a id="a-92"></a>傍有老僧为法师说建塔因缘。<a id="a-93"></a>法师问曰。<a id="a-94"></a>菩萨布发之时。<a id="a-95"></a>既是第二僧祇。<a id="a-96"></a>从第二僧祇。<a id="a-97"></a>至第三僧祇。<a id="a-98"></a>中间经无量劫。<a id="a-99"></a>一一劫中世界有多成坏。<a id="a-9A"></a>如火灾起时苏迷卢山尚为灰烬。<a id="a-9B"></a>如何此迹独得无亏。<a id="a-9C"></a>答曰。<a id="a-9D"></a>世界坏时此亦随坏。<a id="a-9E"></a>世界成时当其旧处迹现如本。<a id="a-9F"></a>且如苏迷卢山坏已还有。<a id="a-9G"></a>在乎圣迹何得独无。<a id="a-9H"></a>以此校之不烦疑也。<a id="a-9I"></a>亦为名答。<a id="a-9J"></a>次西南十余里有窣堵波。<a id="a-9K"></a>是佛买华处。<a id="a-9L"></a>又东南度沙岭十余里到佛顶骨城。<a id="a-9M"></a>城有重阁。<a id="a-9N"></a>第二阁中有七宝小塔。<a id="a-9O"></a>如来顶骨在中。<a id="a-9P"></a>骨周一尺二寸。<a id="a-9Q"></a>发孔分明其色黄白。<a id="a-9R"></a>盛以宝函。<a id="a-9S"></a>但欲知罪福相者。<a id="a-9T"></a>摩香末为泥以帛练裹隐于骨上随其所得以定吉凶。<a id="a-9U"></a>法师即得菩提树像。<a id="a-9V"></a>所将二沙弥大者得佛像。<a id="a-9W"></a>小者得莲华像。<a id="a-9X"></a>其守骨婆罗门欢喜。<a id="a-9Y"></a>向法师弹指散花云。<a id="a-9Z"></a>师所得甚为希有。<a id="a-9a"></a>是表有菩提之分。<a id="a-9b"></a>复有髑髅骨塔。<a id="a-9c"></a>骨状如荷叶。<a id="a-9d"></a>复有佛眼睛。<a id="a-9e"></a>睛大如柰。<a id="a-9f"></a>光明晖赫彻烛函外。<a id="a-9g"></a>复有佛僧伽胝。<a id="a-9h"></a>上妙细氎所作。<a id="a-9i"></a>复有佛锡杖。<a id="a-9j"></a>白铁为环。<a id="a-9k"></a>栴檀为茎。<a id="a-9l"></a>法师皆得礼拜尽其哀敬。<a id="a-9m"></a>因施金钱五十银钱一千绮幡四口锦两端法服二具。<a id="a-9n"></a>散众杂华辞拜而出。<a id="a-9o"></a>又闻灯光城西南二十余里有瞿波罗龙王所住之窟。<a id="a-9p"></a>如来昔日降伏此龙。<a id="a-9q"></a>因留影在中。<a id="a-9r"></a>法师欲往礼拜。<a id="a-9s"></a>承其道路荒阻又多盗贼。<a id="a-9t"></a>二三年已来人往多不得见。<a id="a-9u"></a>以故去者稀疏。<a id="a-9v"></a>法师欲往礼拜。<a id="a-9w"></a>时迦毕试国所送使人贪其速还。<a id="a-9x"></a>不愿淹留。<a id="a-9y"></a>劝不令去。<a id="a-9z"></a>法师报曰。<a id="a-A0"></a>如来真身之影亿劫难逢。<a id="a-A1"></a>宁有至此不往礼拜。<a id="a-A2"></a>汝等且渐进。<a id="a-A3"></a>奘暂到即来。<a id="a-A4"></a>于是独去至灯光城。<a id="a-A5"></a>入一伽蓝问访途路。<a id="a-A6"></a>觅人相引无一肯者。<a id="a-A7"></a>后见一小儿云。<a id="a-A8"></a>寺庄近彼。<a id="a-A9"></a>今送师到庄。<a id="a-AA"></a>即与同去到庄宿。<a id="a-AB"></a>得一老人知其处所。<a id="a-AC"></a>相引而发。<a id="a-AD"></a>行数里有五贼人拔刃而至。<a id="a-AE"></a>法师即去帽现其法服。<a id="a-AF"></a>贼云。<a id="a-AG"></a>师欲何去。<a id="a-AH"></a>答欲礼拜佛影。<a id="a-AI"></a>贼云。<a id="a-AJ"></a>师不闻此有贼耶。<a id="a-AK"></a>答云。<a id="a-AL"></a>贼者人也。<a id="a-AM"></a>今为礼佛。<a id="a-AN"></a>虽猛兽盈衢奘犹不惧。<a id="a-AO"></a>况檀越之辈是人乎。<a id="a-AP"></a>贼遂发心随往礼拜。<a id="a-AQ"></a>既至窟所。<a id="a-AR"></a>窟在石涧东壁。<a id="a-AS"></a>门向西。<a id="a-AT"></a>开窥之窈冥一无所睹。<a id="a-AU"></a>老人云。<a id="a-AV"></a>师直入触东壁讫却行五十步许。<a id="a-AW"></a>正东而观影在其处。<a id="a-AX"></a>法师入信足而前可五十步。<a id="a-AY"></a>果触东壁讫却立。<a id="a-AZ"></a>至诚而礼百余拜。<a id="a-Aa"></a>一无所见。<a id="a-Ab"></a>自责障累悲号懊惚。<a id="a-Ac"></a>更至心礼诵胜鬘等诸经赞佛偈颂。<a id="a-Ad"></a>随赞随礼。<a id="a-Ae"></a>复百余拜。<a id="a-Af"></a>见东壁现如钵许大光。<a id="a-Ag"></a>倏而还灭。<a id="a-Ah"></a>悲喜更礼。<a id="a-Ai"></a>复有槃许大光现。<a id="a-Aj"></a>现已还灭。<a id="a-Ak"></a>益增感慕。<a id="a-Al"></a>自誓若不见世尊影终不移此地。<a id="a-Am"></a>如是更二百余拜。<a id="a-An"></a>遂一窟大明见如来影皎然在壁。<a id="a-Ao"></a>如开云雾。<a id="a-Ap"></a>忽睹金山。<a id="a-Aq"></a>妙相熙融神姿晃昱。<a id="a-Ar"></a>瞻仰庆跃不知所譬。<a id="a-As"></a>佛身及袈裟并赤黄色。<a id="a-At"></a>自膝已上相好极明。<a id="a-Au"></a>华座已下稍似微昧。<a id="a-Av"></a>膝左右及背后菩萨圣僧等影亦皆具有。<a id="a-Aw"></a>见已遥命门外六人将火入烧香。<a id="a-Ax"></a>比火至欻然佛影还隐。<a id="a-Ay"></a>急令绝火更请方乃重现。<a id="a-Az"></a>六人中五人得见。<a id="a-B0"></a>一人竟无所睹。<a id="a-B1"></a>如是可半食顷了了明见。<a id="a-B2"></a>得申礼赞供散华香讫光灭。<a id="a-B3"></a>尔乃辞出。<a id="a-B4"></a>所送婆罗门欢喜叹未曾有。<a id="a-B5"></a>云非师志诚愿力之厚无致此也。<a id="a-B6"></a>窟门外更有众多圣迹。<a id="a-B7"></a>说如别传。<a id="a-B8"></a>相与归还。<a id="a-B9"></a>彼五贼皆毁刀杖受戒而别。<a id="a-BA"></a>从此复与伴合。<a id="a-BB"></a>东南山行五百余里至健陀逻国(旧云健陀卫讹也。<a id="a-BC"></a>北印度境也)。<a id="a-BD"></a>其国东临信度河。<a id="a-BE"></a>都城号布路沙布罗。<a id="a-BF"></a>国多贤圣。<a id="a-BG"></a>古来作论诸师。<a id="a-BH"></a>那罗延天。<a id="a-BI"></a>无著菩萨。<a id="a-BJ"></a>世亲菩萨。<a id="a-BK"></a>法救。<a id="a-BL"></a>如意。<a id="a-BM"></a>胁尊者等。<a id="a-BN"></a>皆此所出也。<a id="a-BO"></a>王城东北有置佛钵宝台。<a id="a-BP"></a>钵后流移诸国。<a id="a-BQ"></a>今现在波刺拏斯国。<a id="a-BR"></a>城外东南八九里有毕钵罗树。<a id="a-BS"></a>高百余尺。<a id="a-BT"></a>过去四佛。<a id="a-BU"></a>并坐其下。<a id="a-BV"></a>现有四如来像。<a id="a-BW"></a>当来九百九十六佛亦当坐焉。<a id="a-BX"></a>其侧又有窣堵波。<a id="a-BY"></a>是迦腻色迦王所造。<a id="a-BZ"></a>高四百尺。<a id="a-Ba"></a>基周一里半。<a id="a-Bb"></a>高一百五十尺。<a id="a-Bc"></a>其上起金铜相轮二十五层中有如来舍利一斛。<a id="a-Bd"></a>大窣堵波西南百余步有白石像。<a id="a-Be"></a>高一丈八尺。<a id="a-Bf"></a>北面立。<a id="a-Bg"></a>极多灵瑞。<a id="a-Bh"></a>往往有人见像夜绕大塔经行。<a id="a-Bi"></a>迦腻色迦伽蓝东北百余里。<a id="a-Bj"></a>渡大河至布色羯罗伐底城。<a id="a-Bk"></a>城东有窣堵波。<a id="a-Bl"></a>无忧王所造。<a id="a-Bm"></a>即过去四佛说法处也。<a id="a-Bn"></a>城北四五里伽蓝内有窣堵波。<a id="a-Bo"></a>高二百余尺。<a id="a-Bp"></a>无忧王所立。<a id="a-Bq"></a>即释迦佛昔行菩萨道时。<a id="a-Br"></a>乐行惠施。<a id="a-Bs"></a>于此国千生为王即千生舍眼处。<a id="a-Bt"></a>此等圣迹无量。<a id="a-Bu"></a>法师皆得观礼。<a id="a-Bv"></a>自高昌王所施金银绫绢衣服等。<a id="a-Bw"></a>所至大塔大伽蓝处。<a id="a-Bx"></a>皆分留供养申诚而去。<a id="a-By"></a>从此又到乌铎迦汉荼城。<a id="a-Bz"></a>城北陟履山川行六百余里入乌仗那国(唐言苑。<a id="a-C0"></a>昔阿轮迦王之苑也。<a id="a-C1"></a>旧称乌长讹也)夹苏婆萨堵河。<a id="a-C2"></a>昔有伽蓝一千四百所。<a id="a-C3"></a>僧徒一万八千。<a id="a-C4"></a>今并荒芜减少。<a id="a-C5"></a>其僧律仪传训有五部焉。<a id="a-C6"></a>一法密部。<a id="a-C7"></a>二化地部。<a id="a-C8"></a>三饮光部。<a id="a-C9"></a>四说一切有部。<a id="a-CA"></a>五大众部。<a id="a-CB"></a>其王多居瞢揭厘城。<a id="a-CC"></a>人物丰盛。<a id="a-CD"></a>城东四五里有大窣堵波。<a id="a-CE"></a>多有奇瑞。<a id="a-CF"></a>是佛昔作忍辱仙人为羯利王(唐言斗诤。<a id="a-CG"></a>旧曰歌利讹也)割截身体处。<a id="a-CH"></a>城东北二百五十里。<a id="a-CI"></a>入大山至阿波逻罗龙泉。<a id="a-CJ"></a>即苏婆河之上源也。<a id="a-CK"></a>西南流其地寒冷春夏恒冻。<a id="a-CL"></a>暮即雪飞。<a id="a-CM"></a>仍含五色。<a id="a-CN"></a>霏霏舞乱如杂华焉。<a id="a-CO"></a>龙泉西南三十余里。<a id="a-CP"></a>水北岸磐石上有佛脚迹。<a id="a-CQ"></a>随人福愿量有修短。<a id="a-CR"></a>是佛昔伏阿波逻罗龙时。<a id="a-CS"></a>至此留迹而去。<a id="a-CT"></a>顺流下三十余里有如来濯衣石。<a id="a-CU"></a>袈裟条叶文相宛然。<a id="a-CV"></a>城南四百余里至醯罗山。<a id="a-CW"></a>是如来昔闻半偈(旧曰偈梵文略也。<a id="a-CX"></a>或曰偈陀。<a id="a-CY"></a>梵文讹也。<a id="a-CZ"></a>今从正宜云伽陀。<a id="a-Ca"></a>伽陀唐言颂。<a id="a-Cb"></a>有三十二言也)报药叉之恩舍身下处。<a id="a-Cc"></a>瞢揭厘城西五十里渡大河至虑醯呾迦(唐言赤)窣堵波。<a id="a-Cd"></a>高十余丈。<a id="a-Ce"></a>无忧王所造。<a id="a-Cf"></a>是如来往昔作慈力王时。<a id="a-Cg"></a>以刀刺身[飢-几+卜]五药叉处(旧云夜叉讹也)。<a id="a-Ch"></a>城东北三十余里至遏部多(唐言奇特)石窣堵波。<a id="a-Ci"></a>高三十尺。<a id="a-Cj"></a>在昔佛于此为人天说法。<a id="a-Ck"></a>佛去后自然踊生此塔。<a id="a-Cl"></a>塔西渡大河三四里至一精舍。<a id="a-Cm"></a>有阿缚卢枳多伊湿伐罗菩萨像(唐言观自在。<a id="a-Cn"></a>合字连声梵语如上分文而言即阿缚卢枳多。<a id="a-Co"></a>译曰观。<a id="a-Cp"></a>伊湿伐罗。<a id="a-Cq"></a>译曰自在。<a id="a-Cr"></a>旧云光世音。<a id="a-Cs"></a>或观世音。<a id="a-Ct"></a>或观世音自在。<a id="a-Cu"></a>皆讹也)威灵极着。<a id="a-Cv"></a>城东北闻说有人登越山谷逆上徙多河。<a id="a-Cw"></a>涂路危险攀缘[糸*恒]缫践蹑飞梁。<a id="a-Cx"></a>可行千余里至达丽罗川。<a id="a-Cy"></a>即乌杖那旧都也。<a id="a-Cz"></a>其川中大伽蓝侧有刻木慈氏菩萨像。<a id="a-D0"></a>金色庄严高百余尺。<a id="a-D1"></a>末田底加(旧曰末田地讹)阿罗汉所造。<a id="a-D2"></a>彼以神通力将匠人升睹史多天(旧曰兜率陀讹也)亲观妙相往来三返尔乃功毕。<a id="a-D3"></a>自乌铎迦汉茶城南渡信渡河。<a id="a-D4"></a>河广三四里流极清急。<a id="a-D5"></a>毒龙恶兽多窟其中。<a id="a-D6"></a>有持印度奇宝名花及舍利渡者。<a id="a-D7"></a>船辄覆没。<a id="a-D8"></a>渡此河至呾叉始罗国(北印度境)。<a id="a-D9"></a>其城北十二三里有窣堵波。<a id="a-DA"></a>无忧王所建。<a id="a-DB"></a>每放神光。<a id="a-DC"></a>是如来昔行菩萨道为大国王。<a id="a-DD"></a>号战达罗钵刺婆(唐言月光)。<a id="a-DE"></a>志求菩提舍千头处。<a id="a-DF"></a>塔侧有伽蓝。<a id="a-DG"></a>昔经部师拘摩逻多(唐言童寿)。<a id="a-DH"></a>于此制造众论。<a id="a-DI"></a>从此东南七百余里闻有僧诃补罗国(北印度境)。<a id="a-DJ"></a>又从呾叉始罗北界渡信度河。<a id="a-DK"></a>东南行二百余里经大石门。<a id="a-DL"></a>是昔摩诃萨埵王子。<a id="a-DM"></a>于此舍身[飢-几+卜]饿乌择(音徒)七子处。<a id="a-DN"></a>其地先为王子身血所染。<a id="a-DO"></a>今犹绛赤。<a id="a-DP"></a>草木亦然。<a id="a-DQ"></a>又从此东南山行五百余里。<a id="a-DR"></a>至乌刺叉国。<a id="a-DS"></a>又东南登危险度铁桥行千余里至迦湿弥罗国(旧曰罽宾讹也)。<a id="a-DT"></a>其都城西临大河。<a id="a-DU"></a>伽蓝百所僧五千余人。<a id="a-DV"></a>有四窣堵波。<a id="a-DW"></a>崇高壮丽。<a id="a-DX"></a>无忧王所建。<a id="a-DY"></a>各有如来舍利斗余。<a id="a-DZ"></a>法师初入其境至石门。<a id="a-Da"></a>彼国西门也。<a id="a-Db"></a>王遣母弟将车马来迎。<a id="a-Dc"></a>入石门已历诸伽蓝。<a id="a-Dd"></a>礼拜到一寺宿。<a id="a-De"></a>寺名护瑟迦罗。<a id="a-Df"></a>其夜众僧皆梦神人告曰。<a id="a-Dg"></a>此客僧从摩诃脂那国来。<a id="a-Dh"></a>欲学经印度。<a id="a-Di"></a>观礼圣迹师禀未闻。<a id="a-Dj"></a>其人既为法来。<a id="a-Dk"></a>有无量善神随逐现在于此。<a id="a-Dl"></a>师等宿福为远人所慕。<a id="a-Dm"></a>宜勤诵习令他赞仰。<a id="a-Dn"></a>如何懈怠沉没睡眠诸僧闻已各各惊寤。<a id="a-Do"></a>经行禅诵至旦。<a id="a-Dp"></a>并来说其因缘礼敬逾肃。<a id="a-Dq"></a>如是数日渐近王城。<a id="a-Dr"></a>离可一由旬到达摩舍罗(唐言福舍王教所立使招延行旅给瞻贫乏也)。<a id="a-Ds"></a>王率群臣及都内僧诣福舍相迎羽从千余人。<a id="a-Dt"></a>幢盖盈涂烟华满路。<a id="a-Du"></a>既至相见礼赞殷厚。<a id="a-Dv"></a>自手以无量华供养散讫。<a id="a-Dw"></a>请乘大象相随而进。<a id="a-Dx"></a>至都止阇耶因陀罗寺(寺王舅所立也)。<a id="a-Dy"></a>明日请入宫供养。<a id="a-Dz"></a>并命大德僧称等数十人食讫。<a id="a-E0"></a>王请开讲令法师论难。<a id="a-E1"></a>观之甚喜。<a id="a-E2"></a>又承远来慕学寻读无本。<a id="a-E3"></a>遂给书手二十人令写经论。<a id="a-E4"></a>别给五人供承驱使。<a id="a-E5"></a>资待所须事事公给。<a id="a-E6"></a>彼僧称法师者。<a id="a-E7"></a>高行之人。<a id="a-E8"></a>戒禁淳洁思理淹深。<a id="a-E9"></a>多闻总持才睿神茂。<a id="a-EA"></a>而性爱贤重士。<a id="a-EB"></a>既属上宾盱衡延纳。<a id="a-EC"></a>法师亦倾心咨禀晓夜无疲。<a id="a-ED"></a>因请讲授诸论。<a id="a-EE"></a>彼公是时年向七十。<a id="a-EF"></a>气力已衰。<a id="a-EG"></a>庆逢神器乃励力敷扬。<a id="a-EH"></a>自午已前讲俱舍论。<a id="a-EI"></a>自午已后讲顺正理论。<a id="a-EJ"></a>初夜后讲因明声明论。<a id="a-EK"></a>由是境内学人无不悉集。<a id="a-EL"></a>法师随其所说领悟无遗。<a id="a-EM"></a>研幽击节尽其神秘。<a id="a-EN"></a>彼公欢喜叹赏无极。<a id="a-EO"></a>谓众人曰。<a id="a-EP"></a>此脂那僧智力宏赡。<a id="a-EQ"></a>顾此众中无能出者。<a id="a-ER"></a>以其明懿足继世亲昆季之风。<a id="a-ES"></a>所恨生乎远国不早接圣贤遗芳耳。<a id="a-ET"></a>时众中有大乘学僧毗戍陀僧诃(唐言净师子)辰那饭茶(唐言最胜亲)萨婆多学僧苏伽蜜多罗(唐言如来友)婆苏蜜多罗(唐言世友)僧祇部学僧苏利耶提婆(唐言日天)辰那呾逻多(唐言最胜救)。<a id="a-EU"></a>其国先来尚学。<a id="a-EV"></a>而此僧等皆道业坚贞才解英富比方僧称虽不及。<a id="a-EW"></a>比诸人足有余。<a id="a-EX"></a>既见法师为大匠褒扬。<a id="a-EY"></a>无不发愤难诘法师。<a id="a-EZ"></a>法师亦明目酬对无所蹇滞。<a id="a-Ea"></a>由是诸贤亦率惭服。<a id="a-Eb"></a>其国先是龙池。<a id="a-Ec"></a>佛涅槃后第五十年。<a id="a-Ed"></a>阿难弟子末田底迦阿罗汉。<a id="a-Ee"></a>教化龙王舍池立五百伽蓝召诸贤圣于中住止。<a id="a-Ef"></a>受龙供养。<a id="a-Eg"></a>其后健陀罗国迦腻色迦王。<a id="a-Eh"></a>如来灭后第四百年。<a id="a-Ei"></a>因胁尊者请诸圣众内穷三藏外达五明者。<a id="a-Ej"></a>得四百九十九人。<a id="a-Ek"></a>及尊者世友合五百贤圣。<a id="a-El"></a>于此结集三藏。<a id="a-Em"></a>先造十万颂邬波第铄论(旧曰优波提舍讹也)释素呾缆藏(旧曰修多罗讹也)。<a id="a-En"></a>次造十万颂毗柰耶毗婆沙论。<a id="a-Eo"></a>释毗柰耶藏(旧曰毗耶讹也)。<a id="a-Ep"></a>次造十万颂阿毗达磨毗婆沙论。<a id="a-Eq"></a>释阿毗达磨藏(或曰阿毗昙讹也)。<a id="a-Er"></a>凡三十万颂。<a id="a-Es"></a>九十六万言。<a id="a-Et"></a>王以赤铜为鍱镂写论文石函封记。<a id="a-Eu"></a>建大窣堵波而储其中。<a id="a-Ev"></a>命药叉神守护。<a id="a-Ew"></a>奥义重明此之力也。<a id="a-Ex"></a>如是停留首尾二年。<a id="a-Ey"></a>学诸经论礼圣迹已乃辞出。<a id="a-Ez"></a>西南逾涉山涧行七百里至半笯(奴故)嗟国。<a id="a-F0"></a>从此东南行四百余里至遏逻阇补罗国(北印度境)。<a id="a-F1"></a>从此东南下山渡水行七百余里至砾迦国(北印度境)。<a id="a-F2"></a>自蓝波至于此土。<a id="a-F3"></a>其俗既住边荒仪服语言稍殊印度。<a id="a-F4"></a>有鄙薄之风焉。<a id="a-F5"></a>自出曷逻阇补罗国。<a id="a-F6"></a>经三日渡栴达罗婆伽河(此云月分)。<a id="a-F7"></a>到阇耶补罗城宿于外道寺。<a id="a-F8"></a>寺在城西门外。<a id="a-F9"></a>是时徒侣二十余人。<a id="a-FA"></a>后日进到奢羯罗城。<a id="a-FB"></a>城中有伽蓝。<a id="a-FC"></a>僧徒百余人。<a id="a-FD"></a>昔世亲菩萨于中制胜义谛论。<a id="a-FE"></a>其侧有窣堵波。<a id="a-FF"></a>高二百尺。<a id="a-FG"></a>是过去四佛说法之处。<a id="a-FH"></a>见有经行遗迹。<a id="a-FI"></a>从此出那罗僧诃城。<a id="a-FJ"></a>东至波罗奢大林中逢群贼五十余人。<a id="a-FK"></a>法师及伴所将衣资劫夺都尽。<a id="a-FL"></a>仍挥刀驱就道南枯池欲总屠害。<a id="a-FM"></a>其池多有逢棘萝蔓。<a id="a-FN"></a>法师所将沙弥遂映刺林。<a id="a-FO"></a>见池南岸有水穴堪容人过。<a id="a-FP"></a>私告法师。<a id="a-FQ"></a>师即相与透出。<a id="a-FR"></a>东南疾走可二三里。<a id="a-FS"></a>遇一婆罗门耕地告之被贼。<a id="a-FT"></a>彼闻惊愕。<a id="a-FU"></a>即解牛与法师向村吹贝。<a id="a-FV"></a>声鼓相命得八十余人。<a id="a-FW"></a>各将器仗急往贼所。<a id="a-FX"></a>贼见众人逃散各入林间。<a id="a-FY"></a>法师遂到池解众人缚。<a id="a-FZ"></a>又从诸人施衣分与。<a id="a-Fa"></a>相携投村宿。<a id="a-Fb"></a>诸人悲泣。<a id="a-Fc"></a>犹法师笑无忧戚。<a id="a-Fd"></a>同侣问曰。<a id="a-Fe"></a>行路衣资贼掠俱尽。<a id="a-Ff"></a>唯余性命仅而获存。<a id="a-Fg"></a>困弊艰危理极于此。<a id="a-Fh"></a>所以却思林中之事不觉悲伤。<a id="a-Fi"></a>法师何因不共忧之倒为欣笑。<a id="a-Fj"></a>答曰。<a id="a-Fk"></a>居生之贵唯乎性命。<a id="a-Fl"></a>性命既在余何所忧。<a id="a-Fm"></a>故我土俗书云。<a id="a-Fn"></a>天地之大宝曰生。<a id="a-Fo"></a>生之既在则大宝不亡。<a id="a-Fp"></a>小小衣资何足忧吝。<a id="a-Fq"></a>由是徒侣感悟其澄陂之量浑之不浊如此。<a id="a-Fr"></a>明日到砾迦国东境至一大城。<a id="a-Fs"></a>城西道北有大庵罗林。<a id="a-Ft"></a>林中有一七百岁婆罗门。<a id="a-Fu"></a>及至观之可三十许。<a id="a-Fv"></a>质状魁梧神理淹审。<a id="a-Fw"></a>明中百诸论善吠陀等书。<a id="a-Fx"></a>有二侍者各百余岁。<a id="a-Fy"></a>法师与相见延纳甚欢。<a id="a-Fz"></a>又承被贼。<a id="a-G0"></a>即遣一侍者命城中信佛法人令为法师造食。<a id="a-G1"></a>其城有数千户。<a id="a-G2"></a>信佛者盖少。<a id="a-G3"></a>宗事外道者极多。<a id="a-G4"></a>法师在迦湿弥罗时。<a id="a-G5"></a>声誉已远诸国皆知。<a id="a-G6"></a>其使乃遍城中告唱云。<a id="a-G7"></a>支那国僧来。<a id="a-G8"></a>近处被贼衣服总尽。<a id="a-G9"></a>诸人宜共知时。<a id="a-GA"></a>福力所感遂使邪党革心。<a id="a-GB"></a>有豪杰等三百余人。<a id="a-GC"></a>闻已各将斑[疊*毛]布一端并奉饮食恭敬而至。<a id="a-GD"></a>俱积于前拜跪问讯。<a id="a-GE"></a>法师为咒愿并说报应因果。<a id="a-GF"></a>令诸人等皆发道意。<a id="a-GG"></a>弃邪归正。<a id="a-GH"></a>相对笑语舞跃而还。<a id="a-GI"></a>长年叹未曾有。<a id="a-GJ"></a>于是以[疊*毛]布分给诸人。<a id="a-GK"></a>各得数具。<a id="a-GL"></a>衣直犹用之不尽。<a id="a-GM"></a>以五十端布奉施长年。<a id="a-GN"></a>仍就停一月学经百论广百论。<a id="a-GO"></a>其人是龙猛弟子。<a id="a-GP"></a>亲得师承说甚明净。<a id="a-GQ"></a>又从此东行五百余里至那仆底国。<a id="a-GR"></a>诣突舍萨那寺。<a id="a-GS"></a>有大德毗腻多钵腊婆(此云调伏光。<a id="a-GT"></a>即北印度王子)。<a id="a-GU"></a>好风仪善三藏。<a id="a-GV"></a>自造五蕴论释唯识三十论释。<a id="a-GW"></a>因住十四月学对法论显宗论理门论等。<a id="a-GX"></a>大城东南行五十余里至答秣苏伐那僧伽蓝(唐言闇林)。<a id="a-GY"></a>僧徒三百余人。<a id="a-GZ"></a>学说一切有部。<a id="a-Ga"></a>贤劫千佛皆当于此地集人天说法。<a id="a-Gb"></a>释迦如来涅槃后第三百年中有迦多衍那(旧曰迦旃延讹也)论师。<a id="a-Gc"></a>于此制发智论。<a id="a-Gd"></a>从此东北行百四五十里至阇烂达那国(北印度境)。<a id="a-Ge"></a>入其国诣那伽罗驮那寺。<a id="a-Gf"></a>有大德旃达罗伐摩(此云月胄)。<a id="a-Gg"></a>善究三藏。<a id="a-Gh"></a>因就停四月学众事分毗婆沙。<a id="a-Gi"></a>从此东北行登履危崄行七百余里。<a id="a-Gj"></a>至屈(居勿反)露多国(北印度境)。<a id="a-Gk"></a>自屈露多国南行七百余里。<a id="a-Gl"></a>越山济河至设多图卢国(北印度境)。<a id="a-Gm"></a>从此西南行八百余里。<a id="a-Gn"></a>至波理夜呾罗国(中印度境)。<a id="a-Go"></a>从此东行五百余里。<a id="a-Gp"></a>至秣兔罗国(中印度境)。<a id="a-Gq"></a>释迦如来诸圣弟子舍利子等遗身窣堵波谓舍利子(旧曰舍梨子。<a id="a-Gr"></a>又曰舍利弗。<a id="a-Gs"></a>皆讹也)没特伽罗子(旧曰目干连。<a id="a-Gt"></a>讹也)等塔皆现在。<a id="a-Gu"></a>咀丽衍尼弗呾罗(唐言满慈子。<a id="a-Gv"></a>旧曰弥多罗尼子。<a id="a-Gw"></a>讹略也)。<a id="a-Gx"></a>优婆厘。<a id="a-Gy"></a>阿难陀。<a id="a-Gz"></a>罗怙罗(旧曰罗睺罗。<a id="a-H0"></a>又曰罗云皆讹也)及曼殊室利(唐言妙吉祥。<a id="a-H1"></a>旧曰濡首。<a id="a-H2"></a>又曰文殊师利。<a id="a-H3"></a>又言曼殊尸利。<a id="a-H4"></a>译曰妙德讹也)。<a id="a-H5"></a>如是等诸窣堵波。<a id="a-H6"></a>每岁修福之日。<a id="a-H7"></a>僧徒相率随所宗事而修供养。<a id="a-H8"></a>阿毗达磨众供养舍利子。<a id="a-H9"></a>习定之徒供养没特伽罗子。<a id="a-HA"></a>诵持经者供养满慈子。<a id="a-HB"></a>学毗柰耶。<a id="a-HC"></a>众供养优波厘。<a id="a-HD"></a>诸比丘尼供养阿难。<a id="a-HE"></a>未受具戒者供养罗怙罗。<a id="a-HF"></a>学大乘者供养诸菩萨。<a id="a-HG"></a>城东五六里至一山伽蓝。<a id="a-HH"></a>尊者乌波鞠多(唐言近护)之所建也。<a id="a-HI"></a>其中爪发舍利。<a id="a-HJ"></a>伽蓝北岩有石室。<a id="a-HK"></a>高二十余尺。<a id="a-HL"></a>广三十余尺四寸。<a id="a-HM"></a>细筹填积其内。<a id="a-HN"></a>尊者近护说法悟道夫妻俱证阿罗汉果者。<a id="a-HO"></a>乃下一筹。<a id="a-HP"></a>单己及别族者虽证不记。<a id="a-HQ"></a>从此东北行五百余里。<a id="a-HR"></a>至萨他泥湿伐罗国(中印度境)。<a id="a-HS"></a>又东行四百余里。<a id="a-HT"></a>至禄勒那国(中印度境)。<a id="a-HU"></a>东临殑伽河。<a id="a-HV"></a>北背大山。<a id="a-HW"></a>阎牟那河。<a id="a-HX"></a>中境而流。<a id="a-HY"></a>又河东行八百余里。<a id="a-HZ"></a>至殑伽河源。<a id="a-Ha"></a>广三四里。<a id="a-Hb"></a>东南流入海处。<a id="a-Hc"></a>广十余里。<a id="a-Hd"></a>其味甘美细沙随流。<a id="a-He"></a>彼俗书记谓之福水。<a id="a-Hf"></a>就中沐浴罪亹销除。<a id="a-Hg"></a>啜波[口*敕]流则殃灾殄灭。<a id="a-Hh"></a>没而死者即生天受福。<a id="a-Hi"></a>愚夫愚妇常集河滨。<a id="a-Hj"></a>皆外道邪言无其实也。<a id="a-Hk"></a>后提婆菩萨示其正理。<a id="a-Hl"></a>方始停绝。<a id="a-Hm"></a>国有大德。<a id="a-Hn"></a>名阇耶鞠多。<a id="a-Ho"></a>善闲三藏。<a id="a-Hp"></a>法师遂住一冬半春。<a id="a-Hq"></a>就听经部毗婆沙讫。<a id="a-Hr"></a>渡河东岸至秣底补罗国。<a id="a-Hs"></a>其王戍陀罗种也。<a id="a-Ht"></a>伽蓝十余所。<a id="a-Hu"></a>僧徒八百余人。<a id="a-Hv"></a>皆学小乘一切有部。<a id="a-Hw"></a>大城南四五里有小伽蓝。<a id="a-Hx"></a>僧徒五十余人。<a id="a-Hy"></a>昔瞿拏钵剌婆(唐言德光)论师。<a id="a-Hz"></a>于此作辩真等论凡百余部。<a id="a-I0"></a>论师是钵伐多国人。<a id="a-I1"></a>本习大乘。<a id="a-I2"></a>后退学小。<a id="a-I3"></a>时提婆犀那(唐言天军)阿罗汉。<a id="a-I4"></a>往来睹史多天。<a id="a-I5"></a>德光愿见慈氏决诸疑滞。<a id="a-I6"></a>请天军以神力接上天宫。<a id="a-I7"></a>既见慈氏揖而不礼。<a id="a-I8"></a>言我出家具戒。<a id="a-I9"></a>慈氏处天同俗礼敬非宜。<a id="a-IA"></a>如是往来三返皆不致礼。<a id="a-IB"></a>既我慢自高。<a id="a-IC"></a>疑亦不决。<a id="a-ID"></a>德光伽蓝南三四里有伽蓝。<a id="a-IE"></a>僧二百余人。<a id="a-IF"></a>并小乘学。<a id="a-IG"></a>是众贤论师寿终处。<a id="a-IH"></a>论师本迦湿弥罗国人。<a id="a-II"></a>博学高才明一切有部毗婆沙。<a id="a-IJ"></a>时世亲菩萨亦以睿智多闻。<a id="a-IK"></a>先作阿毗达磨俱舍论。<a id="a-IL"></a>破毗婆沙师所执。<a id="a-IM"></a>理奥文华。<a id="a-IN"></a>西域学徒莫不赞仰。<a id="a-IO"></a>爰至鬼神亦皆讲习。<a id="a-IP"></a>众贤览而心愤。<a id="a-IQ"></a>又十二年覃思作俱舍雹论二万五千颂八十万言造讫欲与世亲面定是非。<a id="a-IR"></a>未果而终。<a id="a-IS"></a>世亲后见其论叹有知解。<a id="a-IT"></a>言其思力不减毗婆沙之众也。<a id="a-IU"></a>虽然甚顺我义宜名顺正理论。<a id="a-IV"></a>遂依行焉。<a id="a-IW"></a>众贤死后。<a id="a-IX"></a>于庵没罗林中起窣堵波。<a id="a-IY"></a>今犹见在。<a id="a-IZ"></a>林侧又有窣堵波。<a id="a-Ia"></a>是毗末罗蜜多罗(唐言无垢称)论师遗身处。<a id="a-Ib"></a>论师迦湿弥罗国人。<a id="a-Ic"></a>于说一切有部出家。<a id="a-Id"></a>游五印度学穷三藏。<a id="a-Ie"></a>将归本国。<a id="a-If"></a>涂次众贤之塔。<a id="a-Ig"></a>悲其著述未及显扬奄便逝殁。<a id="a-Ih"></a>因自誓更造诸论破大乘义。<a id="a-Ii"></a>灭世亲名。<a id="a-Ij"></a>使论师之旨永传遐代。<a id="a-Ik"></a>说此语已心智狂乱。<a id="a-Il"></a>五舌重出遍体血流。<a id="a-Im"></a>自知此苦原由恶见。<a id="a-In"></a>裁书忏悔。<a id="a-Io"></a>劝诸同侣勿谤大乘。<a id="a-Ip"></a>言终气绝。<a id="a-Iq"></a>当死之处地陷为坑。<a id="a-Ir"></a>其国有大德名蜜多斯那。<a id="a-Is"></a>年九十即德光论师弟子。<a id="a-It"></a>善闲三藏。<a id="a-Iu"></a>法师又半春一夏。<a id="a-Iv"></a>就学萨婆多部怛埵三弟铄论(唐言辩真论。<a id="a-Iw"></a>二万五千颂德光所造也)随发智论等。<a id="a-Ix"></a>又从此北行三百余里。<a id="a-Iy"></a>至婆罗吸摩补罗国(中印度)。<a id="a-Iz"></a>又此东南行四百余里。<a id="a-J0"></a>至醯掣怛罗国(中印度)。<a id="a-J1"></a>又南行二百余里渡殑伽河。<a id="a-J2"></a>西南至毗罗那拏国(中印度境)。<a id="a-J3"></a>又东行二百余里至劫比他国(中印度)。<a id="a-J4"></a>城东二十余里有大伽蓝。<a id="a-J5"></a>院内有三宝阶。<a id="a-J6"></a>南北列面东西下。<a id="a-J7"></a>是佛昔于忉利天为摩耶夫人说法讫归赡部洲下处。<a id="a-J8"></a>中是黄金。<a id="a-J9"></a>左是水精。<a id="a-JA"></a>右是白银。<a id="a-JB"></a>如来起善法堂。<a id="a-JC"></a>将诸天众蹑中阶而下。<a id="a-JD"></a>大梵天王执白拂履银阶处右。<a id="a-JE"></a>天帝释持宝盖蹈水精阶居左。<a id="a-JF"></a>是时百千天众诸大菩萨陪随而下。<a id="a-JG"></a>自数百年前犹有阶级。<a id="a-JH"></a>今并沦没。<a id="a-JI"></a>后王恋慕垒塼石拟其状。<a id="a-JJ"></a>饰以杂宝。<a id="a-JK"></a>见高七十余尺。<a id="a-JL"></a>上起精舍。<a id="a-JM"></a>中有石佛像。<a id="a-JN"></a>左右有释梵之像。<a id="a-JO"></a>并仿先仪式彰如在。<a id="a-JP"></a>傍有石柱高七丈。<a id="a-JQ"></a>无忧王所立。<a id="a-JR"></a>傍有石基长五十余步。<a id="a-JS"></a>高七尺。<a id="a-JT"></a>是佛昔经行处。<a id="a-JU"></a>从此西北行二百里至羯若鞠阇国(唐言曲女城。<a id="a-JV"></a>中印度)。<a id="a-JW"></a>国周四千里。<a id="a-JX"></a>都城西临殑伽河。<a id="a-JY"></a>长二十余里。<a id="a-JZ"></a>广五六里。<a id="a-Ja"></a>伽蓝百余所。<a id="a-Jb"></a>僧徒万余人。<a id="a-Jc"></a>大小俱学。<a id="a-Jd"></a>其王吠奢种也。<a id="a-Je"></a>字曷利沙伐弹那(唐言喜增)。<a id="a-Jf"></a>父字波罗羯逻伐弹那(唐言作增)。<a id="a-Jg"></a>先兄字遏罗阇伐弹那(唐言王增)。<a id="a-Jh"></a>喜增在位仁慈。<a id="a-Ji"></a>国人称咏。<a id="a-Jj"></a>时东印度羯罗拏苏伐剌那(唐言金耳)国设赏迦王(唐言同上)。<a id="a-Jk"></a>恶其明略而为邻患。<a id="a-Jl"></a>乃诱而害之。<a id="a-Jm"></a>大臣婆尼(唐言明了)及群僚等。<a id="a-Jn"></a>悲苍生之无主。<a id="a-Jo"></a>共立其弟尸罗阿迭多(唐言戒日)统承宗庙。<a id="a-Jp"></a>王雄姿秀杰算略宏远。<a id="a-Jq"></a>德动天地义感人神。<a id="a-Jr"></a>遂能雪报兄仇牢笼印度。<a id="a-Js"></a>威风所及礼教所沾。<a id="a-Jt"></a>无不归德。<a id="a-Ju"></a>天下既定黎庶斯安。<a id="a-Jv"></a>于是戢武韬戈营树福业。<a id="a-Jw"></a>敕其境内无得杀生。<a id="a-Jx"></a>凡厥元元普令断肉。<a id="a-Jy"></a>随有圣迹皆建伽蓝。<a id="a-Jz"></a>岁三七日遍供众僧。<a id="a-K0"></a>五年一陈无遮大会。<a id="a-K1"></a>府库所积并充檀舍。<a id="a-K2"></a>详其所行须达拏之流矣。<a id="a-K3"></a>城西北有窣堵波。<a id="a-K4"></a>高二百余尺。<a id="a-K5"></a>东南六七里殑伽河南有窣堵波。<a id="a-K6"></a>高二百余尺。<a id="a-K7"></a>并无忧王所造。<a id="a-K8"></a>皆是佛昔说法处也。<a id="a-K9"></a>法师入其国。<a id="a-KA"></a>到跋达逻毗诃虽寺住三月依毗离耶犀那三藏读佛使毗婆沙。<a id="a-KB"></a>日胄毗婆沙讫。</p>
 </body>
</html>