<!doctype html>
<html id="z3IBWgW1QG" data-ver="991">
 <head>
  <meta charset="utf-8">
  <meta author="慧立">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐大慈恩寺三藏法师传卷第四</h1>
  <p id="a2">起瞻波国终迦摩缕波国王请。</p>
  <p id="a3">自此顺殑伽河南岸。<a id="a-4"></a>东行三百余里。<a id="a-5"></a>至瞻波国(中印度境)。<a id="a-6"></a>伽蓝十所。<a id="a-7"></a>僧徒二百余人。<a id="a-8"></a>习小乘教。<a id="a-9"></a>城垒甎高数丈。<a id="a-A"></a>基隍深阔极为崇固。<a id="a-B"></a>昔者劫初人皆穴处。<a id="a-C"></a>后有天女下降人中。<a id="a-D"></a>游殑伽河浴。<a id="a-E"></a>水灵触身生四子。<a id="a-F"></a>分王赡部洲。<a id="a-G"></a>别疆界筑闾邑。<a id="a-H"></a>此则一子之都。<a id="a-I"></a>国南界数十由旬有大山林。<a id="a-J"></a>幽茂连绵二百余里。<a id="a-K"></a>其间多有野象。<a id="a-L"></a>数百为群。<a id="a-M"></a>故伊烂拏瞻波二国。<a id="a-N"></a>象军最多。<a id="a-O"></a>每于此林令象师调捕充国乘用。<a id="a-P"></a>又丰豺兕黑豹人无敢行。<a id="a-Q"></a>相传云。<a id="a-R"></a>先佛未出之时有一放牛人。<a id="a-S"></a>牧数百头牛。<a id="a-T"></a>驱至林中。<a id="a-U"></a>有一牛离群独去常失不知所在。<a id="a-V"></a>至日暮欲归。<a id="a-W"></a>还到群内。<a id="a-X"></a>而光色姝悦鸣吼异常。<a id="a-Y"></a>诸牛咸畏无敢处其前者。<a id="a-Z"></a>如是多日牧牛人怪其所以。<a id="a-a"></a>私候目之。<a id="a-b"></a>须臾还去。<a id="a-c"></a>遂逐观之。<a id="a-d"></a>见牛入一石孔。<a id="a-e"></a>人亦随入可四五里豁然大明。<a id="a-f"></a>林野光华多异花果。<a id="a-g"></a>烂然溢目。<a id="a-h"></a>并非俗内所见。<a id="a-i"></a>牛于一处食草。<a id="a-j"></a>草色香润亦人间所无。<a id="a-k"></a>其人见诸果树黄赤如金香而且大。<a id="a-l"></a>乃摘取一颗。<a id="a-m"></a>心虽贪爱仍惧不敢食。<a id="a-n"></a>少时牛出人亦随归。<a id="a-o"></a>至石孔未出之间。<a id="a-p"></a>有一恶鬼夺其果留。<a id="a-q"></a>牧牛人以此问一大医并说果状。<a id="a-r"></a>医言。<a id="a-s"></a>不可即食。<a id="a-t"></a>宜方便将一出来。<a id="a-u"></a>后日复随牛入。<a id="a-v"></a>还摘一颗怀欲将归。<a id="a-w"></a>鬼复遮夺。<a id="a-x"></a>其人以果内于口中。<a id="a-y"></a>鬼复撮其喉。<a id="a-z"></a>人即咽之果既入腹。<a id="a-10"></a>身遂洪大。<a id="a-11"></a>头虽得出身犹在孔竟不得归。<a id="a-12"></a>后家人寻访见其形变无不惊惧。<a id="a-13"></a>然尚能语说其所由。<a id="a-14"></a>家人归还多命手力欲共出之。<a id="a-15"></a>竟无移动。<a id="a-16"></a>国王闻之自观虑为后患。<a id="a-17"></a>遣人掘挽亦不能动。<a id="a-18"></a>年月既久渐变为石。<a id="a-19"></a>犹有人状。<a id="a-1A"></a>后更有王知其为仙果所变。<a id="a-1B"></a>谓侍臣曰。<a id="a-1C"></a>彼既因药身变。<a id="a-1D"></a>即身是药。<a id="a-1E"></a>观虽是石其体终是神灵。<a id="a-1F"></a>宜遣人将锤钻斲取少许将来。<a id="a-1G"></a>臣奉王命。<a id="a-1H"></a>与工匠往尽力镌凿。<a id="a-1I"></a>凡经一旬不得一斤。<a id="a-1J"></a>今犹现在。<a id="a-1K"></a>自此东行四百余里至羯末嗢只罗国(中印度境)。<a id="a-1L"></a>寻礼圣迹伽蓝六七所。<a id="a-1M"></a>僧徒三百余人。<a id="a-1N"></a>自此东度殑伽河。<a id="a-1O"></a>行六百余里至奔那伐弹那国(南印度境)。<a id="a-1P"></a>寻礼圣迹。<a id="a-1Q"></a>伽蓝二十余所。<a id="a-1R"></a>僧三千余人。<a id="a-1S"></a>大小乘兼学。<a id="a-1T"></a>城西二十余里有跋姞婆伽蓝。<a id="a-1U"></a>台阁壮峻。<a id="a-1V"></a>僧徒七百人。<a id="a-1W"></a>其侧有窣堵波。<a id="a-1X"></a>无忧王所建。<a id="a-1Y"></a>昔如来在此三月说法处。<a id="a-1Z"></a>数放光明。<a id="a-1a"></a>又有四佛经行之迹。<a id="a-1b"></a>傍有精舍。<a id="a-1c"></a>中有观自在菩萨像。<a id="a-1d"></a>至诚祈请无愿不遂。<a id="a-1e"></a>自此东南行九百余里。<a id="a-1f"></a>至羯罗拏苏伐剌那国(东印度境)。<a id="a-1g"></a>伽蓝十余所。<a id="a-1h"></a>僧徒三百余人。<a id="a-1i"></a>学小乘正量部法。<a id="a-1j"></a>别有三伽蓝不食乳酪。<a id="a-1k"></a>此承提婆达多遗教也。<a id="a-1l"></a>大城侧有络多末知僧伽蓝(唐言赤泥)。<a id="a-1m"></a>即往昔此国未有佛法时。<a id="a-1n"></a>南印度沙门客游此国。<a id="a-1o"></a>降挫鍱腹外道邪论已。<a id="a-1p"></a>国王为立。<a id="a-1q"></a>其侧又有窣堵波。<a id="a-1r"></a>无忧王所建。<a id="a-1s"></a>是佛昔于此七日说法处。<a id="a-1t"></a>从此东南出至三摩怛吒国(东印度境)。<a id="a-1u"></a>滨近大海气序和畅。<a id="a-1v"></a>伽蓝三十余所。<a id="a-1w"></a>僧徒二千余人。<a id="a-1x"></a>习上座部义。<a id="a-1y"></a>天祠外道其徒亦众。<a id="a-1z"></a>去城不远有窣堵波。<a id="a-20"></a>无忧王所建。<a id="a-21"></a>昔佛为诸人天于此七日说法处。<a id="a-22"></a>去此不远又有伽蓝。<a id="a-23"></a>中有青玉佛像。<a id="a-24"></a>高八尺。<a id="a-25"></a>相好端严。<a id="a-26"></a>常有自然妙香芬馨满院。<a id="a-27"></a>五色光瑞往往烛天。<a id="a-28"></a>凡预见闻无不深发道意。<a id="a-29"></a>从此东北海滨山谷间有室利差怛罗国。<a id="a-2A"></a>次东南海隅有迦摩浪迦国。<a id="a-2B"></a>次东有堕罗钵底国。<a id="a-2C"></a>次东有伊赏那补罗国。<a id="a-2D"></a>次东有摩诃瞻波国(此云林邑)。<a id="a-2E"></a>次西有阎摩那洲国。<a id="a-2F"></a>凡此六国山海深远。<a id="a-2G"></a>虽不入其境而风俗可知。<a id="a-2H"></a>自此三摩怛吒国。<a id="a-2I"></a>西行九百余里至耽摩栗底国(东印度境)。<a id="a-2J"></a>居近海隅。<a id="a-2K"></a>伽蓝十余所。<a id="a-2L"></a>僧徒千余人。<a id="a-2M"></a>城侧有窣堵波。<a id="a-2N"></a>高二百余尺。<a id="a-2O"></a>无忧王所建。<a id="a-2P"></a>傍有过去四佛经行遗迹。<a id="a-2Q"></a>是时闻海中有僧伽罗国(此云执师子也)。<a id="a-2R"></a>有明上座部三藏及解瑜伽论者。<a id="a-2S"></a>涉海路七百由旬。<a id="a-2T"></a>方可达彼。<a id="a-2U"></a>未去间逢南印度僧。<a id="a-2V"></a>相劝云。<a id="a-2W"></a>往师子国者不须水路。<a id="a-2X"></a>海中多有恶风药叉涛波之难。<a id="a-2Y"></a>可从南印度东南角水路三日行即到。<a id="a-2Z"></a>虽复跋履山川然用为安稳。<a id="a-2a"></a>并得观乌荼等诸国圣迹。<a id="a-2b"></a>法师即西南向乌茶国(东印度境)。<a id="a-2c"></a>伽蓝百余所。<a id="a-2d"></a>僧徒万余人。<a id="a-2e"></a>学大乘法。<a id="a-2f"></a>亦有天祠外道。<a id="a-2g"></a>邪正杂居。<a id="a-2h"></a>窣堵波十余所。<a id="a-2i"></a>皆无忧王所建。<a id="a-2j"></a>灵相间起。<a id="a-2k"></a>国东南境临大海有折利怛罗城(唐言发行)。<a id="a-2l"></a>即入海商人及远方客旅。<a id="a-2m"></a>往来停止之路。<a id="a-2n"></a>南去僧伽罗国二万余里。<a id="a-2o"></a>每夜静无云之时。<a id="a-2p"></a>遥望见彼佛牙窣堵波上宝珠光明冏然状似空中星烛。<a id="a-2q"></a>自此西南大林中。<a id="a-2r"></a>行千二百余里至恭御陀国(东印度)。<a id="a-2s"></a>从此西南行大荒林千四五百里至羯[飢-几+夌](力曾反)伽国(南印度境)。<a id="a-2t"></a>伽蓝十余所。<a id="a-2u"></a>僧五百余人。<a id="a-2v"></a>学上座部法。<a id="a-2w"></a>往昔人极殷稠。<a id="a-2x"></a>为扰触一五通仙人。<a id="a-2y"></a>仙人嗔忿以恶咒残害国人。<a id="a-2z"></a>少长俱死。<a id="a-30"></a>后余处稍渐迁居。<a id="a-31"></a>犹未充实。<a id="a-32"></a>自此西北行千八百余里至南憍萨罗国(中印度境)。<a id="a-33"></a>王刹帝利也。<a id="a-34"></a>崇敬佛法爱尚学艺。<a id="a-35"></a>伽蓝百所。<a id="a-36"></a>僧徒万人。<a id="a-37"></a>天祠外道颇亦殷杂。<a id="a-38"></a>城南不远有故伽蓝。<a id="a-39"></a>傍有窣堵波。<a id="a-3A"></a>无忧王所立。<a id="a-3B"></a>昔者如来于此处现大神变降挫外道。<a id="a-3C"></a>后龙猛菩萨止此伽蓝时。<a id="a-3D"></a>此国王号娑多婆诃(唐言引正)。<a id="a-3E"></a>珍敬龙猛供卫甚厚。<a id="a-3F"></a>时提婆菩萨自执师子国来求论难。<a id="a-3G"></a>造门请通。<a id="a-3H"></a>门司为白。<a id="a-3I"></a>龙猛素知其名。<a id="a-3J"></a>遂满钵盛水令弟子持出示之。<a id="a-3K"></a>提婆见水默而投针。<a id="a-3L"></a>弟子将还。<a id="a-3M"></a>龙猛见已深加喜叹曰。<a id="a-3N"></a>水之澄满以方我德。<a id="a-3O"></a>彼来投针遂穷其底。<a id="a-3P"></a>若斯人者可与论玄议道嘱以传灯。<a id="a-3Q"></a>即令引入坐讫。<a id="a-3R"></a>发言往复彼此俱欢。<a id="a-3S"></a>犹鱼水相得。<a id="a-3T"></a>龙猛曰。<a id="a-3U"></a>吾衰迈矣。<a id="a-3V"></a>朗辉慧日其在子乎。<a id="a-3W"></a>提婆避席礼龙猛足曰。<a id="a-3X"></a>某虽不敏敢承慈诲。<a id="a-3Y"></a>其国有婆罗门善解因明。<a id="a-3Z"></a>法师就停月余日读集量论。<a id="a-3a"></a>从此南大林中东南行九百余里至案达罗国(南印度境)。<a id="a-3b"></a>城侧有大伽蓝。<a id="a-3c"></a>雕构宏壮尊容丽肃。<a id="a-3d"></a>前有石窣堵波。<a id="a-3e"></a>高数百尺。<a id="a-3f"></a>阿折罗(唐言所行)阿罗汉所造。<a id="a-3g"></a>罗汉伽蓝西南二十余里有孤山。<a id="a-3h"></a>上有石窣堵波。<a id="a-3i"></a>是陈那(唐言授也)菩萨于此作因明论处。<a id="a-3j"></a>从此南行千余里至驮那羯磔加国(南印度境)。<a id="a-3k"></a>城东据山有弗婆势罗(唐言东山)僧伽蓝。<a id="a-3l"></a>城西据山有阿伐罗势罗(唐言西山)僧伽蓝。<a id="a-3m"></a>此国先王为佛造立。<a id="a-3n"></a>穷大厦之规式尽林泉之秀丽。<a id="a-3o"></a>天神保护贤圣游居。<a id="a-3p"></a>佛涅槃千年之内每有千凡夫僧同来安居。<a id="a-3q"></a>竟安居已皆证罗汉陵虚而去。<a id="a-3r"></a>千年之后凡圣同居。<a id="a-3s"></a>自百余年来。<a id="a-3t"></a>山神易质扰恼行人。<a id="a-3u"></a>皆生怖惧无复敢往。<a id="a-3v"></a>由是今悉空荒寂无僧侣。<a id="a-3w"></a>城南不远有一大石山。<a id="a-3x"></a>是婆毗吠迦(唐言清辩)论师住阿素洛宫待慈氏菩萨成佛拟决疑处。<a id="a-3y"></a>法师在其国逢二僧。<a id="a-3z"></a>一名苏部底。<a id="a-40"></a>二名苏利耶。<a id="a-41"></a>善解大众部三藏。<a id="a-42"></a>法师因就停数月。<a id="a-43"></a>学大众部根本阿毗达摩等论。<a id="a-44"></a>彼亦依法师学大乘诸论。<a id="a-45"></a>遂结志同行巡礼圣迹。<a id="a-46"></a>自此西行千余里至珠利耶国(南印度境)。<a id="a-47"></a>城东南有窣堵波。<a id="a-48"></a>无忧王所建。<a id="a-49"></a>是佛昔于此地现大神通摧伏外道说法度人天处。<a id="a-4A"></a>城西有故伽蓝。<a id="a-4B"></a>是提婆菩萨与此寺嗢怛啰(唐言上也)阿罗汉论议。<a id="a-4C"></a>至第七转已去罗汉无言。<a id="a-4D"></a>乃窃运神通往都史多宫问慈氏菩萨。<a id="a-4E"></a>菩萨为释因告言。<a id="a-4F"></a>彼提婆者植功曩久。<a id="a-4G"></a>当于贤劫成等正觉。<a id="a-4H"></a>汝勿轻也。<a id="a-4I"></a>既还复解前难。<a id="a-4J"></a>提婆曰。<a id="a-4K"></a>此慈氏菩萨义。<a id="a-4L"></a>非仁者自智所得也。<a id="a-4M"></a>罗汉惭服避席礼谢之处。<a id="a-4N"></a>从此南经大林行千五六百里。<a id="a-4O"></a>至达罗毗荼国(南印度境)。<a id="a-4P"></a>国大都城号建志补罗。<a id="a-4Q"></a>建志城即达磨波罗(唐言护法)菩萨本生之处。<a id="a-4R"></a>菩萨此国大臣之子。<a id="a-4S"></a>少而爽慧。<a id="a-4T"></a>弱冠之后王爱其才欲妻以公主。<a id="a-4U"></a>菩萨久修离欲无心爱染。<a id="a-4V"></a>将成之夕特起忧烦。<a id="a-4W"></a>乃于佛像前请祈加护。<a id="a-4X"></a>愿脱兹难。<a id="a-4Y"></a>而至诚所感有大神王携负而出。<a id="a-4Z"></a>送离此城数百里置一山寺佛堂中。<a id="a-4a"></a>僧徒来见谓之为盗。<a id="a-4b"></a>菩萨自陈由委。<a id="a-4c"></a>闻者惊嗟无不重其高志。<a id="a-4d"></a>因即出家。<a id="a-4e"></a>尔后专精正法。<a id="a-4f"></a>遂能究通诸部闲于著述。<a id="a-4g"></a>乃造声明杂论二万五千颂。<a id="a-4h"></a>又释广百论唯识论及因明数十部。<a id="a-4i"></a>并盛宣行。<a id="a-4j"></a>其茂德高才别自有传。<a id="a-4k"></a>建志城即印度南海之口。<a id="a-4l"></a>向僧伽罗国水路三日行到。<a id="a-4m"></a>未去之间而彼王死。<a id="a-4n"></a>国内饥乱。<a id="a-4o"></a>有大德名菩提迷只(抑鸡反)湿伐罗(此云自在觉云)阿跋耶邓瑟[唸-今+折]罗(此云无畏牙)。<a id="a-4p"></a>如是等三百余僧。<a id="a-4q"></a>来投印度到建志城。<a id="a-4r"></a>法师与相见讫。<a id="a-4s"></a>问彼僧曰。<a id="a-4t"></a>承彼国大德等解上坐部三藏及瑜伽论。<a id="a-4u"></a>今欲往彼参学。<a id="a-4v"></a>师等何因而来。<a id="a-4w"></a>报曰我国王死人庶饥荒无可依仗。<a id="a-4x"></a>闻赡部洲丰乐安隐。<a id="a-4y"></a>是佛生处多诸圣迹。<a id="a-4z"></a>是故来耳。<a id="a-50"></a>又知法之辈无越我曹。<a id="a-51"></a>长老有疑随意相问。<a id="a-52"></a>法师引瑜伽要文大节征之。<a id="a-53"></a>亦不能出戒贤之解。<a id="a-54"></a>自此国界三千余里。<a id="a-55"></a>闻有秣罗矩吒国(南印度境)。<a id="a-56"></a>既居海侧极丰异宝。<a id="a-57"></a>其城东有窣堵波。<a id="a-58"></a>无忧王所建。<a id="a-59"></a>昔如来于此说法现大神变度无量众处。<a id="a-5A"></a>国南滨海有秣剌耶山。<a id="a-5B"></a>崖谷崇深。<a id="a-5C"></a>中有白檀香树栴檀儞婆树。<a id="a-5D"></a>树类白杨。<a id="a-5E"></a>其质凉冷。<a id="a-5F"></a>蛇多附之。<a id="a-5G"></a>至冬方蛰用以别檀也。<a id="a-5H"></a>又有羯布罗香树。<a id="a-5I"></a>松身异叶花果亦殊。<a id="a-5J"></a>湿时无香。<a id="a-5K"></a>采干之后折之中有香。<a id="a-5L"></a>状类云母。<a id="a-5M"></a>色如冰雪。<a id="a-5N"></a>此所谓龙脑香也。<a id="a-5O"></a>又闻东北海畔有城。<a id="a-5P"></a>自城东南三千余里至僧伽罗国(唐言执师子。<a id="a-5Q"></a>非印度境也)。<a id="a-5R"></a>国周七千余里。<a id="a-5S"></a>都城周四十余里。<a id="a-5T"></a>人户殷稠谷稼滋实。<a id="a-5U"></a>黑小急暴此其俗也。<a id="a-5V"></a>国本宝渚多有珍奇。<a id="a-5W"></a>其后南印度有女娉邻国。<a id="a-5X"></a>路逢师子王。<a id="a-5Y"></a>侍送之人怖畏逃散。<a id="a-5Z"></a>唯女独在车中。<a id="a-5a"></a>师子来见负女而去。<a id="a-5b"></a>远入深山。<a id="a-5c"></a>采果逐禽以用资给。<a id="a-5d"></a>岁月既淹生育男女。<a id="a-5e"></a>形虽类人而性暴恶。<a id="a-5f"></a>男渐长大白其母曰。<a id="a-5g"></a>我为何类父兽母人。<a id="a-5h"></a>母乃为陈昔事。<a id="a-5i"></a>子曰。<a id="a-5j"></a>人畜既殊何不舍去而相守耶。<a id="a-5k"></a>母曰。<a id="a-5l"></a>非不有心但无由免脱。<a id="a-5m"></a>子后逐父登履山谷察其经涉。<a id="a-5n"></a>他日伺父去远。<a id="a-5o"></a>即担携母妹下投人里。<a id="a-5p"></a>至母本国访问舅氏。<a id="a-5q"></a>宗嗣已绝寄止村闾。<a id="a-5r"></a>其师子王还不见妻子。<a id="a-5s"></a>愤恚出山哮吼人里。<a id="a-5t"></a>男女往来多被其害。<a id="a-5u"></a>百姓以事启王。<a id="a-5v"></a>王率四兵简募猛士。<a id="a-5w"></a>将欲围射。<a id="a-5x"></a>师子见已发声嗔吼。<a id="a-5y"></a>人马倾坠无敢赴者。<a id="a-5z"></a>如是多日竟无其功。<a id="a-60"></a>王复标赏告令。<a id="a-61"></a>有能杀师子者。<a id="a-62"></a>当赐亿金。<a id="a-63"></a>子白母曰。<a id="a-64"></a>饥寒难处欲赴王募如何。<a id="a-65"></a>母曰。<a id="a-66"></a>不可。<a id="a-67"></a>彼虽是兽仍为尔父。<a id="a-68"></a>若其杀者岂复名人。<a id="a-69"></a>子曰。<a id="a-6A"></a>若不如是彼终不去。<a id="a-6B"></a>或当寻逐我等来入村闾。<a id="a-6C"></a>一旦王知我等还死。<a id="a-6D"></a>亦不相留。<a id="a-6E"></a>何者。<a id="a-6F"></a>师子为暴缘娘及我。<a id="a-6G"></a>岂有为一而恼多人。<a id="a-6H"></a>二三思之不如应募。<a id="a-6I"></a>于是遂行。<a id="a-6J"></a>师子见已驯伏欢喜都无害心。<a id="a-6K"></a>子遂以利刀开喉破腹。<a id="a-6L"></a>虽加此苦而慈爱情深。<a id="a-6M"></a>含忍不动因即命绝。<a id="a-6N"></a>王闻欢喜怪而问之。<a id="a-6O"></a>何因尔也竟不实言。<a id="a-6P"></a>种种穷迫方乃具述。<a id="a-6Q"></a>王曰。<a id="a-6R"></a>嗟乎非畜种者谁办此心。<a id="a-6S"></a>虽然我先许赏终不违言。<a id="a-6T"></a>但汝杀父。<a id="a-6U"></a>勃逆之人不得更居我国。<a id="a-6V"></a>敕有司多与金宝逐之荒外。<a id="a-6W"></a>即装两船多置黄金及。<a id="a-6X"></a>资粮等。<a id="a-6Y"></a>送着海中任随流逝。<a id="a-6Z"></a>男船泛海至此宝渚。<a id="a-6a"></a>见丰奇玩即便止住。<a id="a-6b"></a>后商人将家属采宝。<a id="a-6c"></a>复至其间。<a id="a-6d"></a>乃杀商人留其妇女。<a id="a-6e"></a>如是产育子孙经无量代。<a id="a-6f"></a>人众渐多。<a id="a-6g"></a>乃立君臣。<a id="a-6h"></a>以其远祖执杀师子。<a id="a-6i"></a>因为国称。<a id="a-6j"></a>女船泛海至波剌斯西为鬼魅所得。<a id="a-6k"></a>生育群女。<a id="a-6l"></a>今西大女国是也。<a id="a-6m"></a>又言。<a id="a-6n"></a>僧伽罗是商人子名。<a id="a-6o"></a>以其多智免罗刹鬼害。<a id="a-6p"></a>后得为王至此宝渚杀除罗刹。<a id="a-6q"></a>建立国都。<a id="a-6r"></a>因之为名。<a id="a-6s"></a>语在西域记。<a id="a-6t"></a>其国先无佛法。<a id="a-6u"></a>如来涅槃后一百年中。<a id="a-6v"></a>无忧王弟摩醯因陀罗。<a id="a-6w"></a>厌舍欲爱获四沙门果。<a id="a-6x"></a>乘空往来游化此国。<a id="a-6y"></a>显赞佛教发示神通。<a id="a-6z"></a>国人信慕建立伽蓝。<a id="a-70"></a>见百余所。<a id="a-71"></a>僧徒万人。<a id="a-72"></a>遵行大乘及上座部教。<a id="a-73"></a>缁徒肃穆戒节贞明。<a id="a-74"></a>相勖无怠。<a id="a-75"></a>王宫侧有佛牙精舍。<a id="a-76"></a>高数百尺。<a id="a-77"></a>以众宝庄严。<a id="a-78"></a>上建表柱。<a id="a-79"></a>以钵昙摩罗伽大宝置之刹端。<a id="a-7A"></a>光曜映空。<a id="a-7B"></a>静夜无云。<a id="a-7C"></a>虽万里同睹。<a id="a-7D"></a>其侧又有精舍亦以杂波庄严。<a id="a-7E"></a>中有金像。<a id="a-7F"></a>此国先王所造。<a id="a-7G"></a>髻有宝珠无知其价。<a id="a-7H"></a>后有人欲盗此珠。<a id="a-7I"></a>守卫坚牢无由得入。<a id="a-7J"></a>乃潜穴地中入室欲取。<a id="a-7K"></a>而像形渐高贼不能及。<a id="a-7L"></a>却而言曰。<a id="a-7M"></a>如来昔修菩萨道为诸众生。<a id="a-7N"></a>不惜躯命无吝国城。<a id="a-7O"></a>何于今日反悭固也。<a id="a-7P"></a>以此思之。<a id="a-7Q"></a>恐往言无实。<a id="a-7R"></a>像乃伛身授珠。<a id="a-7S"></a>其人得已将出货卖。<a id="a-7T"></a>人有识者擒之送王。<a id="a-7U"></a>王问所得。<a id="a-7V"></a>贼曰。<a id="a-7W"></a>佛自与我。<a id="a-7X"></a>乃具说所由。<a id="a-7Y"></a>王自观之像首尚低。<a id="a-7Z"></a>王睹灵圣更发深心。<a id="a-7a"></a>以诸珍宝于贼处赎珠。<a id="a-7b"></a>还施像髻。<a id="a-7c"></a>今犹现在。<a id="a-7d"></a>国东南隅有[馬*夌](勒邓)迦山多神鬼依住。<a id="a-7e"></a>如来昔于此山说[馬*夌]迦经(旧曰楞伽讹)。<a id="a-7f"></a>国南浮海数千里至那罗稽罗洲。<a id="a-7g"></a>洲人短小长余三尺。<a id="a-7h"></a>人身鸟喙。<a id="a-7i"></a>无稼穑食椰子。<a id="a-7j"></a>其国海浪辽长身不能至。<a id="a-7k"></a>访诸人口梗概如是。<a id="a-7l"></a>自达罗毗茶与师子国僧七十余人。<a id="a-7m"></a>西北归观礼圣迹。<a id="a-7n"></a>行二千余里至建那补罗国(南印度境)。<a id="a-7o"></a>伽蓝百余所。<a id="a-7p"></a>僧徒万余人。<a id="a-7q"></a>大小乘兼习。<a id="a-7r"></a>天祠外道亦甚众多。<a id="a-7s"></a>王宫城侧有大伽蓝。<a id="a-7t"></a>僧徒三百余人。<a id="a-7u"></a>并博赡之士。<a id="a-7v"></a>其精舍中有一切义成太子(旧曰悉达太子讹也)宝冠。<a id="a-7w"></a>高减二尺。<a id="a-7x"></a>盛以宝函。<a id="a-7y"></a>每到斋日出置高台。<a id="a-7z"></a>其至诚观礼者多感异光。<a id="a-80"></a>城侧伽蓝有精舍。<a id="a-81"></a>中有刻檀慈氏菩萨像高十余尺。<a id="a-82"></a>亦数有光瑞。<a id="a-83"></a>是闻二百亿罗汉所造也。<a id="a-84"></a>城北有多罗树林周三十余里。<a id="a-85"></a>叶长色润。<a id="a-86"></a>诸国抄写最以为贵。<a id="a-87"></a>从此西北经大林暴兽之野。<a id="a-88"></a>行二千四五百里至摩诃剌侘国(南印度境)。<a id="a-89"></a>其俗轻死重节。<a id="a-8A"></a>王刹帝种也。<a id="a-8B"></a>好武尚戎。<a id="a-8C"></a>故其国土兵马完整法令严明。<a id="a-8D"></a>每使将与敌战。<a id="a-8E"></a>虽丧军失利不加刑罚。<a id="a-8F"></a>但赐女服使其羞惭。<a id="a-8G"></a>彼人愧惭多至自死。<a id="a-8H"></a>常养勇士数千人暴象数百。<a id="a-8I"></a>临将对阵。<a id="a-8J"></a>又多饮酒量其欲醉。<a id="a-8K"></a>然后麾旗。<a id="a-8L"></a>以此奋冲未有不溃。<a id="a-8M"></a>恃兹慢骜莫顾邻敌。<a id="a-8N"></a>戒日王自谓智略宏远军师强盛。<a id="a-8O"></a>每亲征罚亦不能摧制。<a id="a-8P"></a>伽蓝百余所。<a id="a-8Q"></a>僧徒五千余人。<a id="a-8R"></a>大小乘兼习。<a id="a-8S"></a>亦有天祠涂灰之道。<a id="a-8T"></a>大城内外有五窣堵波。<a id="a-8U"></a>皆数百尺。<a id="a-8V"></a>是过去四佛所游之迹。<a id="a-8W"></a>无忧王建也。<a id="a-8X"></a>自此西北行千余里。<a id="a-8Y"></a>渡耐秣陀河至跋禄羯呫婆国(南印度境)。<a id="a-8Z"></a>从此西北二千余里至摩腊婆国(南罗罗国。<a id="a-8a"></a>南印度境)。<a id="a-8b"></a>风俗调柔崇爱艺业。<a id="a-8c"></a>五印度中唯西南摩腊婆东北摩揭陀二国。<a id="a-8d"></a>称为好学尚贤善言谈有风韵。<a id="a-8e"></a>此国伽蓝百余所。<a id="a-8f"></a>僧徒万余人。<a id="a-8g"></a>习小乘正量部教。<a id="a-8h"></a>亦有涂灰异道事天之众。<a id="a-8i"></a>相传云。<a id="a-8j"></a>自六十年前有王名戒日。<a id="a-8k"></a>高才博学仁慈惠和。<a id="a-8l"></a>爱育黎元崇敬三宝。<a id="a-8m"></a>始自为王至于崩逝。<a id="a-8n"></a>口绝粗言颜无愠色。<a id="a-8o"></a>不伤臣庶之意。<a id="a-8p"></a>无损蚊蚁之形。<a id="a-8q"></a>每象马饮水漉而后饮。<a id="a-8r"></a>恐害水居之命也。<a id="a-8s"></a>爰至国人亦令断杀。<a id="a-8t"></a>由是野兽依人豺狼息毒。<a id="a-8u"></a>境内夷静祥瑞日兴。<a id="a-8v"></a>营构精庐穷极轮奂。<a id="a-8w"></a>造七佛之仪。<a id="a-8x"></a>设无遮之会。<a id="a-8y"></a>如是胜业在位五十余年。<a id="a-8z"></a>无时暂辍。<a id="a-90"></a>黎庶思慕于今不止。<a id="a-91"></a>大城西北二十余里婆罗门邑。<a id="a-92"></a>傍有陷坑。<a id="a-93"></a>是大慢婆罗门谤毁大乘生身入地狱处。<a id="a-94"></a>语在西域记。<a id="a-95"></a>自此西北行二千四五百里至阿吒厘国(南印度境)。<a id="a-96"></a>土出胡椒树。<a id="a-97"></a>树叶似蜀椒。<a id="a-98"></a>出薰陆香树。<a id="a-99"></a>树叶类此棠梨也。<a id="a-9A"></a>自此西北行三日至契吒国(南印度境)。<a id="a-9B"></a>自此北行千余里至伐腊毗国(南印度境)。<a id="a-9C"></a>伽蓝百余所。<a id="a-9D"></a>僧徒六千余人。<a id="a-9E"></a>学小乘正量部法。<a id="a-9F"></a>如来在日屡游此国无忧王随佛至处皆有表记。<a id="a-9G"></a>今王刹帝利种也。<a id="a-9H"></a>即羯若鞠阇国尸罗阿迭多王之女婿。<a id="a-9I"></a>号杜鲁婆跋吒(唐言帝胄)。<a id="a-9J"></a>性躁急容止疏率。<a id="a-9K"></a>然贵总尚学信爱三宝。<a id="a-9L"></a>岁设大会七日延诸国僧。<a id="a-9M"></a>施以上味奇珍床座衣服。<a id="a-9N"></a>爰至药饵之资无不悉备。<a id="a-9O"></a>自此西北行七百余里至阿难陀补罗国(西印度境)。<a id="a-9P"></a>又西北行五百余里至苏剌侘国(西印度境)。<a id="a-9Q"></a>自此东北行千八百里至瞿折罗国。<a id="a-9R"></a>又东南行二千八百余里至乌阇衍那国(南印度境)。<a id="a-9S"></a>去城不远有窣堵波。<a id="a-9T"></a>是无忧王作地狱处。<a id="a-9U"></a>从此东北行千余里至掷枳陀国(南印度境)。<a id="a-9V"></a>从此东北行九百余里至摩醯湿伐罗补罗国(中印度境)。<a id="a-9W"></a>从此又西还苏剌侘国。<a id="a-9X"></a>自此复西行至阿点婆翅罗国(西印度境)。<a id="a-9Y"></a>如来在日频游其地。<a id="a-9Z"></a>无忧王随有圣迹之处皆起窣堵波。<a id="a-9a"></a>今皆具在。<a id="a-9b"></a>从此西行二千余里至狼揭罗国(西印度境)。<a id="a-9c"></a>临近大海向西女国之路。<a id="a-9d"></a>自此西北至波剌斯国(北印度境)。<a id="a-9e"></a>闻说之其地多珠宝大锦细褐。<a id="a-9f"></a>善马驝驼其所出也。<a id="a-9g"></a>伽蓝二三。<a id="a-9h"></a>僧徒数百。<a id="a-9i"></a>学小乘教说一切有部释迦佛钵在此王宫。<a id="a-9j"></a>国东境有鹄秣城。<a id="a-9k"></a>西北接拂懔国。<a id="a-9l"></a>西南海岛有西女国皆是女人无男子。<a id="a-9m"></a>多珍货附属拂懔。<a id="a-9n"></a>拂懔王。<a id="a-9o"></a>岁遣丈夫配焉。<a id="a-9p"></a>其俗产男例皆不举。<a id="a-9q"></a>又从狼揭罗国东北行七百余里至臂多势罗国(西印度境)。<a id="a-9r"></a>中有窣堵波。<a id="a-9s"></a>高数百尺。<a id="a-9t"></a>无忧王所建。<a id="a-9u"></a>中有舍利数放光明。<a id="a-9v"></a>是如来昔作仙人为国王害处也。<a id="a-9w"></a>从此东北行三百余里至阿参荼国(西印度境)。<a id="a-9x"></a>城东北大林中有伽蓝故基。<a id="a-9y"></a>是佛昔于此处听诸苾刍着丞缚屣(唐言靴也)。<a id="a-9z"></a>有窣堵波。<a id="a-A0"></a>无忧王所建。<a id="a-A1"></a>傍有精舍。<a id="a-A2"></a>中有青石立佛像。<a id="a-A3"></a>数放光明。<a id="a-A4"></a>次南八百余步大林中有窣堵波。<a id="a-A5"></a>无忧王所建。<a id="a-A6"></a>是如来昔日止此夜寒。<a id="a-A7"></a>乃以三衣重覆。<a id="a-A8"></a>至明日开诸苾刍着纳衣处。<a id="a-A9"></a>从此又东行七百余里至信度国(西印度境)。<a id="a-AA"></a>土出金银鋀石牛羊驝驼赤盐白盐黑盐等。<a id="a-AB"></a>余处取以为药。<a id="a-AC"></a>如来在日数游此国。<a id="a-AD"></a>所有圣迹无忧王皆建窣堵波以为表记。<a id="a-AE"></a>又有乌波鞠多大阿罗汉游化之迹。<a id="a-AF"></a>从此东行九百余里。<a id="a-AG"></a>渡河东岸至茂罗三部卢国(西印度境)。<a id="a-AH"></a>俗事天神祠宇华峻。<a id="a-AI"></a>其曰天像。<a id="a-AJ"></a>铸以黄金饰诸杂宝。<a id="a-AK"></a>诸国之人多来求请。<a id="a-AL"></a>花林池沼接砌萦阶。<a id="a-AM"></a>凡预瞻观无不爱赏。<a id="a-AN"></a>从此东北行七百余里至钵伐多国(北印度境)。<a id="a-AO"></a>城侧有大伽蓝。<a id="a-AP"></a>百余僧皆学大乘。<a id="a-AQ"></a>是昔慎那弗怛罗(唐言最胜子)论师于此制瑜伽师地释论。<a id="a-AR"></a>亦是贤爱论师德光论师本出家处。<a id="a-AS"></a>又其国有二三大德。<a id="a-AT"></a>并学业可遵。<a id="a-AU"></a>法师因停二年。<a id="a-AV"></a>就学正量部根本阿毗达摩及摄正法论教实论等。<a id="a-AW"></a>从此复东南还摩揭陀施无厌寺。<a id="a-AX"></a>参礼正法藏讫。<a id="a-AY"></a>闻寺西三踰缮那有低罗择迦寺。<a id="a-AZ"></a>有出家大德名般若跋陀罗。<a id="a-Aa"></a>本缚罗钵底国人。<a id="a-Ab"></a>于萨婆多部出家。<a id="a-Ac"></a>善自宗三藏及声明因明等。<a id="a-Ad"></a>法师就停两月咨决所疑。<a id="a-Ae"></a>从此复往杖林山居士胜军论师所。<a id="a-Af"></a>军本苏剌佗国人。<a id="a-Ag"></a>刹帝利种也。<a id="a-Ah"></a>幼而好学。<a id="a-Ai"></a>先于贤爱论师所学因明。<a id="a-Aj"></a>又从安慧菩萨学声明大小乘论。<a id="a-Ak"></a>又从戒贤法师学瑜伽论。<a id="a-Al"></a>爰至外籍群言四吠陀典天文地理医方术数。<a id="a-Am"></a>无不究览根源穷尽枝叶。<a id="a-An"></a>既学该内外德为时尊。<a id="a-Ao"></a>摩揭陀主满胄王。<a id="a-Ap"></a>钦贤重士闻风而悦。<a id="a-Aq"></a>发使邀请立为国师。<a id="a-Ar"></a>封二十大邑。<a id="a-As"></a>论师不受。<a id="a-At"></a>满胄崩后。<a id="a-Au"></a>戒日王又请为师。<a id="a-Av"></a>封乌荼国八十大邑。<a id="a-Aw"></a>论师亦辞不受。<a id="a-Ax"></a>王再三固请。<a id="a-Ay"></a>亦皆固辞。<a id="a-Az"></a>谓王曰。<a id="a-B0"></a>胜军闻受人之禄忧人之事。<a id="a-B1"></a>今方救生死萦缠之急。<a id="a-B2"></a>岂有暇而知王务哉。<a id="a-B3"></a>言罢揖而出。<a id="a-B4"></a>王不能留。<a id="a-B5"></a>自是每依杖林山。<a id="a-B6"></a>养徒教授。<a id="a-B7"></a>恒讲佛经。<a id="a-B8"></a>道俗宗归常逾数百。<a id="a-B9"></a>法师就之首末二年。<a id="a-BA"></a>学唯识决择论意义理论成无畏论不住涅槃十二因缘论庄严经论。<a id="a-BB"></a>及问瑜伽因明等疑已。<a id="a-BC"></a>于夜中忽梦见那烂陀寺房院荒秽。<a id="a-BD"></a>并系水牛无复僧侣。<a id="a-BE"></a>法师从幼日王院西门入见第四重阁上。<a id="a-BF"></a>有一金人。<a id="a-BG"></a>色貌端严光明满室。<a id="a-BH"></a>内心欢喜欲登上无由。<a id="a-BI"></a>乃请垂引相接。<a id="a-BJ"></a>彼曰。<a id="a-BK"></a>我曼殊室利菩萨也。<a id="a-BL"></a>以汝缘业未可来也。<a id="a-BM"></a>乃指寺外曰。<a id="a-BN"></a>汝看是。<a id="a-BO"></a>法师寻指而望见寺外。<a id="a-BP"></a>火焚烧村邑都为灰烬。<a id="a-BQ"></a>彼金人曰。<a id="a-BR"></a>汝可早归此处。<a id="a-BS"></a>十年后戒日王当崩。<a id="a-BT"></a>印度荒乱恶人相害。<a id="a-BU"></a>汝可知之。<a id="a-BV"></a>言讫不见。<a id="a-BW"></a>法师觉已怪叹。<a id="a-BX"></a>向胜军说之。<a id="a-BY"></a>胜军曰。<a id="a-BZ"></a>三界无安。<a id="a-Ba"></a>或当如是。<a id="a-Bb"></a>既有斯告。<a id="a-Bc"></a>任仁者自图焉。<a id="a-Bd"></a>是知大士所行皆为菩萨护念。<a id="a-Be"></a>将往印度告戒贤。<a id="a-Bf"></a>而驻待淹留未返。<a id="a-Bg"></a>示无常以劝归。<a id="a-Bh"></a>若所为不契圣心谁能感此。<a id="a-Bi"></a>及永徽之末戒日果崩。<a id="a-Bj"></a>印度饥荒并如所告。<a id="a-Bk"></a>国家使人王玄策备见其事。<a id="a-Bl"></a>当此正月初时也。<a id="a-Bm"></a>西国法以此月菩提寺出佛舍利。<a id="a-Bn"></a>诸国道俗咸来观礼。<a id="a-Bo"></a>法师即共胜军同往见舍利骨。<a id="a-Bp"></a>或大或小。<a id="a-Bq"></a>大者如圆珠光色红白。<a id="a-Br"></a>又肉舍利如豌豆大。<a id="a-Bs"></a>其状润赤。<a id="a-Bt"></a>无量徒众献奉香花赞礼讫还置塔中。<a id="a-Bu"></a>至夜过一更许。<a id="a-Bv"></a>胜军共法师论舍利大小不同云。<a id="a-Bw"></a>弟子见余处舍利大如米粒。<a id="a-Bx"></a>而此所见何其太大。<a id="a-By"></a>师意有疑不。<a id="a-Bz"></a>法师报曰。<a id="a-C0"></a>玄奘亦有此疑。<a id="a-C1"></a>更经少时忽不见室中灯内外大明。<a id="a-C2"></a>怪而出望乃见舍利塔光晖上发飞焰属天色含五彩。<a id="a-C3"></a>天地洞朗无复星月。<a id="a-C4"></a>兼闻异香氛氲溢院。<a id="a-C5"></a>于是递相告报言。<a id="a-C6"></a>舍利有大神变。<a id="a-C7"></a>诸众乃知。<a id="a-C8"></a>重集礼拜称叹希有。<a id="a-C9"></a>经食顷光乃渐收。<a id="a-CA"></a>至余欲尽。<a id="a-CB"></a>绕覆钵数匝。<a id="a-CC"></a>然始总入。<a id="a-CD"></a>天地还暗。<a id="a-CE"></a>辰象复出。<a id="a-CF"></a>众睹此已咸除疑网。<a id="a-CG"></a>礼菩提树及诸圣迹。<a id="a-CH"></a>经八日复还那烂陀寺。<a id="a-CI"></a>时戒贤论师遣法师为众讲摄大乘论。<a id="a-CJ"></a>唯识决择论。<a id="a-CK"></a>时大德师子光。<a id="a-CL"></a>先为众讲中百论述其旨破瑜伽义。<a id="a-CM"></a>法师妙闲中百。<a id="a-CN"></a>又善瑜伽。<a id="a-CO"></a>以为圣人立教各随一意。<a id="a-CP"></a>不相违妨。<a id="a-CQ"></a>惑者不能会通。<a id="a-CR"></a>谓为乖反。<a id="a-CS"></a>此乃失在传人岂关于法也。<a id="a-CT"></a>愍其局狭数往征诘。<a id="a-CU"></a>复不能酬答。<a id="a-CV"></a>由是学徒渐散而宗附法师。<a id="a-CW"></a>法师又以中百论旨。<a id="a-CX"></a>唯破遍计所执。<a id="a-CY"></a>不言依他起性及圆成实性。<a id="a-CZ"></a>师子光不能善悟。<a id="a-Ca"></a>见论称一切无所得。<a id="a-Cb"></a>谓瑜伽所立圆成实等。<a id="a-Cc"></a>亦皆须遣所以每形于言。<a id="a-Cd"></a>法师为和会二宗言不相违背。<a id="a-Ce"></a>乃着会宗论三千颂。<a id="a-Cf"></a>论成呈戒贤及大众。<a id="a-Cg"></a>无不称善。<a id="a-Ch"></a>并共宣行。<a id="a-Ci"></a>师子光惭赧。<a id="a-Cj"></a>遂出往菩提寺。<a id="a-Ck"></a>别命东印度一同学名旃陀罗僧诃。<a id="a-Cl"></a>来相论难。<a id="a-Cm"></a>冀解前耻。<a id="a-Cn"></a>其人既至惮威而默不敢致言。<a id="a-Co"></a>法师声誉益甚。<a id="a-Cp"></a>初师子光未去前。<a id="a-Cq"></a>戒日王于那烂陀寺侧造鋀石精舍。<a id="a-Cr"></a>高逾十丈。<a id="a-Cs"></a>诸国咸知。<a id="a-Ct"></a>王后自征恭御陀。<a id="a-Cu"></a>行次乌茶国。<a id="a-Cv"></a>其国僧皆小乘学不信大乘。<a id="a-Cw"></a>谓为空花外道非佛所说。<a id="a-Cx"></a>既见王来。<a id="a-Cy"></a>讥曰。<a id="a-Cz"></a>闻王于那烂陀侧作鋀石精舍。<a id="a-D0"></a>功甚壮伟。<a id="a-D1"></a>何不于迦波厘外道寺造而独于彼也。<a id="a-D2"></a>王曰。<a id="a-D3"></a>斯言何甚。<a id="a-D4"></a>答曰。<a id="a-D5"></a>那烂陀寺空花外道。<a id="a-D6"></a>与迦波厘不殊故也。<a id="a-D7"></a>先是南印度王灌顶师老婆罗门名般若鞠多。<a id="a-D8"></a>明正量部义。<a id="a-D9"></a>造破大乘论七百颂。<a id="a-DA"></a>诸小乘师咸皆叹重。<a id="a-DB"></a>因取示王曰。<a id="a-DC"></a>我宗如是。<a id="a-DD"></a>岂有大乘人能难破一字者。<a id="a-DE"></a>王曰。<a id="a-DF"></a>弟子闻狐行鼷鼠之群。<a id="a-DG"></a>自谓雄于师子。<a id="a-DH"></a>及其见也则魂亡魄散。<a id="a-DI"></a>师等未见大乘诸德。<a id="a-DJ"></a>所以固守愚宗。<a id="a-DK"></a>若一见时恐还同彼。<a id="a-DL"></a>彼曰。<a id="a-DM"></a>王若疑者何不集而对决以定是非。<a id="a-DN"></a>王曰。<a id="a-DO"></a>此亦何难。<a id="a-DP"></a>即于是日发使修书与那烂陀寺正法藏戒贤法师曰。<a id="a-DQ"></a>弟子行次乌茶。<a id="a-DR"></a>见小乘师恃凭小见。<a id="a-DS"></a>制论诽谤大乘。<a id="a-DT"></a>词理切害不近人情。<a id="a-DU"></a>仍欲张鳞共师等一论。<a id="a-DV"></a>弟子知寺中大德。<a id="a-DW"></a>并才慧有余学无不悉。<a id="a-DX"></a>辄以许之。<a id="a-DY"></a>谨令奉报。<a id="a-DZ"></a>愿差大德四人善自他宗兼内外者赴乌茶国行从所。<a id="a-Da"></a>正法藏得书集众量择。<a id="a-Db"></a>乃差海慧智光师子光及法师。<a id="a-Dc"></a>为四人以应王之命。<a id="a-Dd"></a>其海惠等咸忧。<a id="a-De"></a>法师谓曰。<a id="a-Df"></a>小乘诸部三藏。<a id="a-Dg"></a>玄奘在本国。<a id="a-Dh"></a>及入迦湿弥罗已来。<a id="a-Di"></a>遍皆学讫。<a id="a-Dj"></a>具悉其宗。<a id="a-Dk"></a>若欲将其教旨能破大乘义。<a id="a-Dl"></a>终无此理。<a id="a-Dm"></a>奘虽学浅智微当之必了。<a id="a-Dn"></a>愿诸德不烦忧也。<a id="a-Do"></a>若其有负。<a id="a-Dp"></a>自是支那国僧无关此事。<a id="a-Dq"></a>诸人咸喜。<a id="a-Dr"></a>后日王复有书来云。<a id="a-Ds"></a>前请大德未须即发待后进止。<a id="a-Dt"></a>时复有顺世外道来求论难。<a id="a-Du"></a>乃书四十条义悬于寺门曰。<a id="a-Dv"></a>若有难破一条者。<a id="a-Dw"></a>我则斩首相谢。<a id="a-Dx"></a>经数日无人出应。<a id="a-Dy"></a>法师遣房内净人出取其义毁破以足蹉蹑。<a id="a-Dz"></a>婆罗门大怒。<a id="a-E0"></a>问曰。<a id="a-E1"></a>汝是何人。<a id="a-E2"></a>答曰。<a id="a-E3"></a>我是摩诃耶那提婆奴。<a id="a-E4"></a>婆罗门亦素闻法师名。<a id="a-E5"></a>惭耻更不与语。<a id="a-E6"></a>法师令唤入。<a id="a-E7"></a>将对戒贤法师。<a id="a-E8"></a>及命诸德为证。<a id="a-E9"></a>与之共论。<a id="a-EA"></a>征其宗本历外道诸家所立。<a id="a-EB"></a>其词曰。<a id="a-EC"></a>如餔多外道。<a id="a-ED"></a>离系外道。<a id="a-EE"></a>髅鬘外道。<a id="a-EF"></a>殊征伽外道。<a id="a-EG"></a>四种形服不同。<a id="a-EH"></a>数论外道(旧曰僧佉)胜论外道(旧曰卫世师也)二家立义有别。<a id="a-EI"></a>餔多之辈。<a id="a-EJ"></a>以灰涂体用为修道。<a id="a-EK"></a>遍身艾白犹寝窖之猫狸。<a id="a-EL"></a>离系之徒。<a id="a-EM"></a>则露质标奇拔发为德。<a id="a-EN"></a>皮裂足皴状临河之朽树。<a id="a-EO"></a>髅鬘之类。<a id="a-EP"></a>以髅骨为鬘装头桂颈。<a id="a-EQ"></a>陷枯磈磊若塳侧之药叉。<a id="a-ER"></a>征伽之流。<a id="a-ES"></a>披服粪衣饮啖便秽。<a id="a-ET"></a>腥臊臭恶譬溷中之狂豕。<a id="a-EU"></a>尔等以此为道。<a id="a-EV"></a>岂不愚哉。<a id="a-EW"></a>至如数论外道立二十五谛义。<a id="a-EX"></a>从自性生大。<a id="a-EY"></a>从大生我执。<a id="a-EZ"></a>次生五唯量。<a id="a-Ea"></a>次生五大。<a id="a-Eb"></a>次生十一根。<a id="a-Ec"></a>此二十四并供奉于我。<a id="a-Ed"></a>我所受用。<a id="a-Ee"></a>除离此已则我得清净。<a id="a-Ef"></a>胜论师立六句义。<a id="a-Eg"></a>谓实德业有同异性和合性。<a id="a-Eh"></a>此六是我所受具。<a id="a-Ei"></a>未解脱已来受用前六。<a id="a-Ej"></a>若得解脱与六相离。<a id="a-Ek"></a>称为涅槃。<a id="a-El"></a>今破数论所立。<a id="a-Em"></a>如汝二十五谛中。<a id="a-En"></a>我之一种是别性。<a id="a-Eo"></a>余二十四展转同为一体。<a id="a-Ep"></a>而自性一种以三法为体。<a id="a-Eq"></a>谓萨埵剌阇答摩。<a id="a-Er"></a>此三展转合成大等二十三谛。<a id="a-Es"></a>二十三谛一一皆以三法为体。<a id="a-Et"></a>若使大等一一皆揽三成。<a id="a-Eu"></a>如众如林。<a id="a-Ev"></a>即是其假。<a id="a-Ew"></a>如何得言一切是实。<a id="a-Ex"></a>又此大等各以三成。<a id="a-Ey"></a>即一是一切。<a id="a-Ez"></a>若一则一切。<a id="a-F0"></a>则应一一皆有一切作用。<a id="a-F1"></a>既不许然。<a id="a-F2"></a>何因执三为一切体性。<a id="a-F3"></a>又若一则一切。<a id="a-F4"></a>应口眼等根即是大小便路。<a id="a-F5"></a>又一一根有一切作用。<a id="a-F6"></a>应口耳等根闻香见色。<a id="a-F7"></a>若不尔者何得执三为一切法体。<a id="a-F8"></a>岂有智人而立此义。<a id="a-F9"></a>又自性既常应如我体。<a id="a-FA"></a>何能转变作大等法。<a id="a-FB"></a>又所计我其性若常。<a id="a-FC"></a>应如自性。<a id="a-FD"></a>不应是我。<a id="a-FE"></a>若如自性其体非我。<a id="a-FF"></a>不应受用二十四谛是则我非能受。<a id="a-FG"></a>二十四谛非是所受。<a id="a-FH"></a>既能所俱无则谛义不立。<a id="a-FI"></a>如是往复数番。<a id="a-FJ"></a>婆罗门默无所说。<a id="a-FK"></a>起而谢曰。<a id="a-FL"></a>我今负矣。<a id="a-FM"></a>任依先约。<a id="a-FN"></a>法师曰。<a id="a-FO"></a>我曹释子终不害人。<a id="a-FP"></a>今令汝为奴随我教命。<a id="a-FQ"></a>婆罗门欢喜敬从。<a id="a-FR"></a>即将向房。<a id="a-FS"></a>闻者无不称庆。<a id="a-FT"></a>时法师欲往乌茶。<a id="a-FU"></a>乃访得小乘所制破大乘义七百颂者。<a id="a-FV"></a>法师寻省有数处疑。<a id="a-FW"></a>谓所伏婆罗门曰。<a id="a-FX"></a>汝曾听此义不。<a id="a-FY"></a>答曰。<a id="a-FZ"></a>曾听五遍。<a id="a-Fa"></a>法师欲令其讲。<a id="a-Fb"></a>彼曰。<a id="a-Fc"></a>我今为奴岂合为尊讲。<a id="a-Fd"></a>法师曰。<a id="a-Fe"></a>此是他宗我未曾见。<a id="a-Ff"></a>汝但说无苦。<a id="a-Fg"></a>彼曰。<a id="a-Fh"></a>若然请至夜中。<a id="a-Fi"></a>恐外人闻从奴学法污尊名称。<a id="a-Fj"></a>于是至夜屏去诸人令讲一遍。<a id="a-Fk"></a>备得其旨遂寻其谬节申大乘义而破之。<a id="a-Fl"></a>为一千六百颂。<a id="a-Fm"></a>名破恶见论。<a id="a-Fn"></a>将呈戒贤法师。<a id="a-Fo"></a>及宣示徒众无不嗟赏。<a id="a-Fp"></a>曰以此穷核何敌不亡。<a id="a-Fq"></a>其论如别目。<a id="a-Fr"></a>谓婆罗门曰。<a id="a-Fs"></a>仁者论屈为奴。<a id="a-Ft"></a>于耻已足。<a id="a-Fu"></a>今放仁者去随意所之。<a id="a-Fv"></a>婆罗门欢喜辞出往东印度迦摩缕波国。<a id="a-Fw"></a>向鸠摩罗王谈法师德义。<a id="a-Fx"></a>王闻甚悦。<a id="a-Fy"></a>即发使来请焉。</p>
 </body>
</html>