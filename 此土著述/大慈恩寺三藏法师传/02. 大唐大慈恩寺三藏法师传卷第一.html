<!doctype html>
<html id="z3IBWgS1QD" data-ver="892">
 <head>
  <meta charset="utf-8">
  <meta author="慧立">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大慈恩寺三藏法师传卷第一</h1>
  <p id="a2">起载诞于缑氏终西届于高昌。</p>
  <p id="a3">法师讳玄奘。<a id="a-4"></a>俗姓陈。<a id="a-5"></a>陈留人也。<a id="a-6"></a>汉太丘长仲弓之后。<a id="a-7"></a>曾祖钦后魏上党太守。<a id="a-8"></a>祖康以学优仕齐。<a id="a-9"></a>任国子博士。<a id="a-A"></a>食邑周南。<a id="a-B"></a>子孙因家。<a id="a-C"></a>又为缑氏人也。<a id="a-D"></a>父慧英洁有雅操早通经术。<a id="a-E"></a>形长八尺。<a id="a-F"></a>美眉明目。<a id="a-G"></a>褒衣博带好儒者之容。<a id="a-H"></a>时人方之郭有道。<a id="a-I"></a>性恬简无务荣进。<a id="a-J"></a>加属隋政衰微。<a id="a-K"></a>遂潜心坟典。<a id="a-L"></a>州郡频贡孝廉及司隶辟命。<a id="a-M"></a>并辞疾不就。<a id="a-N"></a>识者嘉焉。<a id="a-O"></a>有四男。<a id="a-P"></a>法师即第四子也。<a id="a-Q"></a>幼而圭璋特达聪悟不群。<a id="a-R"></a>年八岁父坐于几侧口授孝经。<a id="a-S"></a>至曾子避席。<a id="a-T"></a>忽整襟而起问其故。<a id="a-U"></a>对曰。<a id="a-V"></a>曾子闻师命避席。<a id="a-W"></a>玄奘今奉慈训。<a id="a-X"></a>岂宜安坐。<a id="a-Y"></a>父甚悦知其必成。<a id="a-Z"></a>召宗人语之。<a id="a-a"></a>皆贺曰。<a id="a-b"></a>此公之扬焉也。<a id="a-c"></a>其早慧如此。<a id="a-d"></a>自后备通经奥。<a id="a-e"></a>而爱古尚贤。<a id="a-f"></a>非雅正之籍不观。<a id="a-g"></a>非圣哲之风不习。<a id="a-h"></a>不交童幼之党。<a id="a-i"></a>无涉阛阓之门。<a id="a-j"></a>虽钟鼓嘈囋于通衢。<a id="a-k"></a>百戏叫歌于闾巷。<a id="a-l"></a>士女云萃其未尝出也。<a id="a-m"></a>又少知色养温清淳谨。<a id="a-n"></a>其第二兄长捷先出家。<a id="a-o"></a>住东都净土寺。<a id="a-p"></a>察法师堪传法教。<a id="a-q"></a>因将诣道场诵习经业。<a id="a-r"></a>俄而有敕。<a id="a-s"></a>于洛阳度二七僧。<a id="a-t"></a>时业优者数百。<a id="a-u"></a>法师以幼少不预取限。<a id="a-v"></a>立于公门之侧。<a id="a-w"></a>时使人大理卿郑善果有知士之鉴。<a id="a-x"></a>见而奇之。<a id="a-y"></a>问曰。<a id="a-z"></a>子为谁家。<a id="a-10"></a>答以氏族。<a id="a-11"></a>又问。<a id="a-12"></a>求度耶。<a id="a-13"></a>答曰。<a id="a-14"></a>然。<a id="a-15"></a>但以习近业微不蒙比预。<a id="a-16"></a>又问。<a id="a-17"></a>出家意何所为。<a id="a-18"></a>答意欲远绍如来。<a id="a-19"></a>近光遗法。<a id="a-1A"></a>果深嘉其志。<a id="a-1B"></a>又贤其器貌。<a id="a-1C"></a>故特而取之。<a id="a-1D"></a>因谓官僚曰。<a id="a-1E"></a>诵业易成风骨难得。<a id="a-1F"></a>若度此子必为释门伟器。<a id="a-1G"></a>但恐果与诸公不见其翔翥云霄洒演甘露耳。<a id="a-1H"></a>又名家不可失。<a id="a-1I"></a>以今观之。<a id="a-1J"></a>则郑卿之言为不虚也。<a id="a-1K"></a>既得出家与兄同止。<a id="a-1L"></a>时寺有景法师讲涅槃经。<a id="a-1M"></a>执卷伏膺遂忘寝食。<a id="a-1N"></a>又学严法师摄大乘论。<a id="a-1O"></a>爱好逾剧一闻将尽。<a id="a-1P"></a>再览之后无复所遗。<a id="a-1Q"></a>众咸惊异。<a id="a-1R"></a>乃令升座覆述。<a id="a-1S"></a>抑扬剖畅备尽师宗。<a id="a-1T"></a>美问芳声从兹发矣。<a id="a-1U"></a>时年十三也。<a id="a-1V"></a>其后隋氏失御天下沸腾。<a id="a-1W"></a>帝城为桀跖之窠。<a id="a-1X"></a>河洛为豺狼之穴。<a id="a-1Y"></a>夜冠殄丧法众销亡。<a id="a-1Z"></a>白骨交衢烟火断绝。<a id="a-1a"></a>虽王董僣逆之衅。<a id="a-1b"></a>刘石乱华之灾。<a id="a-1c"></a>刳剒生灵芟夷海内。<a id="a-1d"></a>未之有也。<a id="a-1e"></a>法师虽居童幼而情达变通。<a id="a-1f"></a>乃启兄曰。<a id="a-1g"></a>此虽父母之邑而丧乱若兹。<a id="a-1h"></a>岂可守而死也。<a id="a-1i"></a>余闻唐帝驱晋阳之众已据有长安。<a id="a-1j"></a>天下依归如适父母。<a id="a-1k"></a>愿与兄投也。<a id="a-1l"></a>兄从之即共俱来。<a id="a-1m"></a>时武德元年矣。<a id="a-1n"></a>是时国基草创兵甲尚兴。<a id="a-1o"></a>孙吴之术斯为急务。<a id="a-1p"></a>孔释之道有所未遑。<a id="a-1q"></a>以故京城未有讲席。<a id="a-1r"></a>法师深以慨然。<a id="a-1s"></a>初炀帝于东都建四道场。<a id="a-1t"></a>召天下名僧居焉。<a id="a-1u"></a>其征来者皆一艺之士。<a id="a-1v"></a>是故法将如林。<a id="a-1w"></a>景脱基暹为其称首。<a id="a-1x"></a>末年国乱供料停绝。<a id="a-1y"></a>多游绵蜀。<a id="a-1z"></a>知法之众又盛于彼。<a id="a-20"></a>法师乃启兄曰。<a id="a-21"></a>此无法事不可虚度。<a id="a-22"></a>愿游蜀受业焉。<a id="a-23"></a>兄从之。<a id="a-24"></a>又与经子午谷入汉川。<a id="a-25"></a>遂逢空景二法师。<a id="a-26"></a>皆道场之大德。<a id="a-27"></a>相见悲喜停月余。<a id="a-28"></a>从之受学。<a id="a-29"></a>仍相与进向成都。<a id="a-2A"></a>诸德既萃大建法筵。<a id="a-2B"></a>于是更听基暹摄论毗昙及震法师迦延。<a id="a-2C"></a>敬惜寸阴励精无怠。<a id="a-2D"></a>二三年间究通诸部。<a id="a-2E"></a>时天下饥乱。<a id="a-2F"></a>唯蜀中丰静。<a id="a-2G"></a>故四方僧投之者众。<a id="a-2H"></a>讲座之下常数百人。<a id="a-2I"></a>法师理智宏才皆出其右。<a id="a-2J"></a>吴蜀荆楚无不知闻。<a id="a-2K"></a>其想望风徽亦犹古人之钦李郭矣。<a id="a-2L"></a>法师兄因住成都空慧寺。<a id="a-2M"></a>亦风神朗俊体状魁杰。<a id="a-2N"></a>有类于父。<a id="a-2O"></a>好内外学。<a id="a-2P"></a>凡讲涅槃经摄大乘论阿毗昙。<a id="a-2Q"></a>兼通书传尤善老庄。<a id="a-2R"></a>为蜀人所慕。<a id="a-2S"></a>总管酂公特所钦重。<a id="a-2T"></a>至于属词谈吐蕴藉风流接物诱凡无愧于弟。<a id="a-2U"></a>若其亭亭独秀不杂埃尘。<a id="a-2V"></a>游八綋穷玄理。<a id="a-2W"></a>廓宇宙以为志。<a id="a-2X"></a>继圣达而为心。<a id="a-2Y"></a>匡振颓网包挫殊俗。<a id="a-2Z"></a>涉风波而意靡倦。<a id="a-2a"></a>对万乘而节逾高者。<a id="a-2b"></a>固兄所不能逮。<a id="a-2c"></a>然昆季二人懿业清规芳声雅质。<a id="a-2d"></a>虽庐山兄弟无得加焉。<a id="a-2e"></a>法师年满二十。<a id="a-2f"></a>即以武德五年。<a id="a-2g"></a>于成都受具坐夏学律。<a id="a-2h"></a>五篇七聚之宗一遍斯得。<a id="a-2i"></a>益部经论研综既穷。<a id="a-2j"></a>更思入京询问殊旨条式有碍。<a id="a-2k"></a>又为兄所留不能遂意。<a id="a-2l"></a>乃私与商人结侣。<a id="a-2m"></a>泛舟三峡。<a id="a-2n"></a>沿江而遁。<a id="a-2o"></a>到荆州天皇寺。<a id="a-2p"></a>彼之道俗承风斯久。<a id="a-2q"></a>既属来仪咸请敷说。<a id="a-2r"></a>法师为讲摄论毗昙。<a id="a-2s"></a>自夏及冬各得三遍。<a id="a-2t"></a>时汉阳王以盛德懿亲作镇于彼。<a id="a-2u"></a>闻法师至甚欢。<a id="a-2v"></a>躬身礼谒。<a id="a-2w"></a>发题之日。<a id="a-2x"></a>王率群僚及道俗。<a id="a-2y"></a>一艺之士咸集荣观。<a id="a-2z"></a>于是征诘云发关并峰起。<a id="a-30"></a>法师酬对解释靡不词穷意服。<a id="a-31"></a>其中有深悟者。<a id="a-32"></a>悲不自胜。<a id="a-33"></a>王亦称叹无极。<a id="a-34"></a>嚫施如山一无所取。<a id="a-35"></a>罢讲后复北游询求先德至相州。<a id="a-36"></a>造休法师质问疑碍。<a id="a-37"></a>又到赵州谒深法师学成实论。<a id="a-38"></a>又入长安止大觉寺。<a id="a-39"></a>就岳法师学俱舍论。<a id="a-3A"></a>皆一遍而尽其旨。<a id="a-3B"></a>经目而记于心。<a id="a-3C"></a>虽宿学耆年不能出也。<a id="a-3D"></a>至于钩深致远开微发伏。<a id="a-3E"></a>众所不至。<a id="a-3F"></a>独悟于幽奥者。<a id="a-3G"></a>固非一义焉。<a id="a-3H"></a>时长安有常辩二大德。<a id="a-3I"></a>解究二乘行穷三学。<a id="a-3J"></a>为上京法匠。<a id="a-3K"></a>缁素所归。<a id="a-3L"></a>道振神州。<a id="a-3M"></a>声驰海外。<a id="a-3N"></a>负笈之侣从之若云。<a id="a-3O"></a>虽含综众经而偏讲摄大乘论。<a id="a-3P"></a>法师既曾有功吴蜀。<a id="a-3Q"></a>自到长安又随询采。<a id="a-3R"></a>然其所有深致亦一拾斯尽。<a id="a-3S"></a>二德并深嗟赏。<a id="a-3T"></a>谓法师曰。<a id="a-3U"></a>汝可谓释门千里之驹。<a id="a-3V"></a>再明慧日当在尔躬恨吾辈老朽恐不见也。<a id="a-3W"></a>自是学徒改观誉满京邑。<a id="a-3X"></a>法师既遍谒众师。<a id="a-3Y"></a>备餐其说。<a id="a-3Z"></a>详考其理。<a id="a-3a"></a>各擅宗涂。<a id="a-3b"></a>验之圣典。<a id="a-3c"></a>亦隐显有异莫知适从。<a id="a-3d"></a>乃誓游西方以问所惑。<a id="a-3e"></a>并取十七地论以释众疑。<a id="a-3f"></a>即今之瑜伽师地论也。<a id="a-3g"></a>又言昔法显智严亦一时之士。<a id="a-3h"></a>皆能求法导利群生。<a id="a-3i"></a>岂使高迹无追清风绝后。<a id="a-3j"></a>大丈夫会当继之。<a id="a-3k"></a>于是结侣陈表有瞾不许。<a id="a-3l"></a>诸人咸退。<a id="a-3m"></a>唯法师不屈。<a id="a-3n"></a>既方事孤游。<a id="a-3o"></a>又承西路艰崄。<a id="a-3p"></a>乃自试其心以人间众苦。<a id="a-3q"></a>种种调伏堪任不退。<a id="a-3r"></a>然始入塔启请申其意。<a id="a-3s"></a>愿乞众圣冥加。<a id="a-3t"></a>使往还无梗。<a id="a-3u"></a>初法师之生也。<a id="a-3v"></a>母梦法师着白衣西去。<a id="a-3w"></a>母曰。<a id="a-3x"></a>汝是我子今欲何去。<a id="a-3y"></a>答曰。<a id="a-3z"></a>为求法故去。<a id="a-40"></a>此则游方之先兆也。<a id="a-41"></a>贞观三年秋八月。<a id="a-42"></a>将欲首涂又求祥瑞。<a id="a-43"></a>乃夜梦见大海中有苏迷卢山。<a id="a-44"></a>四宝所成极为严丽。<a id="a-45"></a>意欲登山。<a id="a-46"></a>而洪涛汹涌。<a id="a-47"></a>又无船筏。<a id="a-48"></a>不以为惧。<a id="a-49"></a>乃决意而入。<a id="a-4A"></a>忽见石莲华涌乎波外应足而生。<a id="a-4B"></a>却而观之随足而灭。<a id="a-4C"></a>须臾至山下。<a id="a-4D"></a>又峻峭不可上。<a id="a-4E"></a>试踊身自腾有抟飙飒至。<a id="a-4F"></a>扶而上升到山顶。<a id="a-4G"></a>四望廓然无复拥碍。<a id="a-4H"></a>喜而寤焉。<a id="a-4I"></a>遂即行矣。<a id="a-4J"></a>时年二十六也。<a id="a-4K"></a>时有秦州僧孝达。<a id="a-4L"></a>在京学涅槃经。<a id="a-4M"></a>功毕还乡。<a id="a-4N"></a>遂与俱去至秦州停一宿。<a id="a-4O"></a>逢兰州伴。<a id="a-4P"></a>又随去至兰州一宿。<a id="a-4Q"></a>遇凉州人送官马归。<a id="a-4R"></a>又随去至彼。<a id="a-4S"></a>停月余日。<a id="a-4T"></a>道俗请开涅槃摄论及般若经。<a id="a-4U"></a>法师皆为开发。<a id="a-4V"></a>凉州为河西都会。<a id="a-4W"></a>襟带西蕃葱右诸国商侣往来无有停绝。<a id="a-4X"></a>时开讲日盛。<a id="a-4Y"></a>有其人皆施珍宝稽颡赞叹归还。<a id="a-4Z"></a>各向其君长称叹法师之美云。<a id="a-4a"></a>欲西来求法于婆罗门国。<a id="a-4b"></a>以是西域诸城无不预发欢心严洒而待。<a id="a-4c"></a>散会之日珍施丰厚。<a id="a-4d"></a>金银之钱口马无数。<a id="a-4e"></a>法师受一半燃灯。<a id="a-4f"></a>余外并施诸寺。<a id="a-4g"></a>时国政尚新。<a id="a-4h"></a>疆场未远。<a id="a-4i"></a>禁约百姓不许出蕃。<a id="a-4j"></a>时李大亮为凉州都督。<a id="a-4k"></a>既奉严敕防禁特切。<a id="a-4l"></a>有人报亮云。<a id="a-4m"></a>有僧从长安来欲向西国。<a id="a-4n"></a>不知何意。<a id="a-4o"></a>亮惧追法师问来由。<a id="a-4p"></a>法师报云。<a id="a-4q"></a>欲西求法。<a id="a-4r"></a>亮闻之逼还京。<a id="a-4s"></a>彼有惠威法师。<a id="a-4t"></a>河西之领袖神悟聪哲。<a id="a-4u"></a>既重法师辞理。<a id="a-4v"></a>复闻求法之志深生随喜。<a id="a-4w"></a>密遣二弟子。<a id="a-4x"></a>一曰惠琳。<a id="a-4y"></a>二曰道整。<a id="a-4z"></a>窃送向西。<a id="a-50"></a>自是不敢公出。<a id="a-51"></a>乃昼伏夜行遂至瓜州。<a id="a-52"></a>时刺史独孤达闻法师至甚欢。<a id="a-53"></a>供事殷厚。<a id="a-54"></a>法师因访西路。<a id="a-55"></a>或有报云。<a id="a-56"></a>从此北行五十余里。<a id="a-57"></a>有瓠芦河下广上狭。<a id="a-58"></a>洄波甚急深不可渡。<a id="a-59"></a>上置玉门关路必由之。<a id="a-5A"></a>即西境之襟喉也。<a id="a-5B"></a>关外西北又有五烽候望者居之。<a id="a-5C"></a>各相去百里。<a id="a-5D"></a>中无水草。<a id="a-5E"></a>五烽之外即莫贺延碛伊吾国境。<a id="a-5F"></a>闻之愁愦。<a id="a-5G"></a>所乘之马又死不知计出。<a id="a-5H"></a>沉默经月余。<a id="a-5I"></a>未发之间凉州访牒又至云。<a id="a-5J"></a>有僧字玄奘欲入西蕃。<a id="a-5K"></a>所在州县宜严候捉。<a id="a-5L"></a>州吏李昌崇信之士。<a id="a-5M"></a>心疑法师。<a id="a-5N"></a>遂密将牒呈云。<a id="a-5O"></a>师不是此耶。<a id="a-5P"></a>法师迟疑未报。<a id="a-5Q"></a>昌曰。<a id="a-5R"></a>师须实语必是弟子为图之。<a id="a-5S"></a>法师乃具实而答。<a id="a-5T"></a>昌闻深赞希有。<a id="a-5U"></a>曰师实能尔者为师毁却文书。<a id="a-5V"></a>即于前裂坏之。<a id="a-5W"></a>仍云。<a id="a-5X"></a>师须早去。<a id="a-5Y"></a>自是益增忧惘所从二小僧。<a id="a-5Z"></a>道整先向炖煌。<a id="a-5a"></a>唯惠琳在。<a id="a-5b"></a>知其不堪远涉亦放还。<a id="a-5c"></a>遂贸易得马一匹。<a id="a-5d"></a>但苦无人相引。<a id="a-5e"></a>即于所停寺弥勒像前启请。<a id="a-5f"></a>愿得一人相引渡关。<a id="a-5g"></a>其夜寺有胡僧达摩梦法师坐一莲华向西而去。<a id="a-5h"></a>达摩私怪旦而来白。<a id="a-5i"></a>法师心喜为得行之征。<a id="a-5j"></a>然语达摩云。<a id="a-5k"></a>梦为虚妄何足涉言。<a id="a-5l"></a>更入道场礼请。<a id="a-5m"></a>俄有一胡人来入礼佛。<a id="a-5n"></a>逐法师行二三匝。<a id="a-5o"></a>问其姓名。<a id="a-5p"></a>云姓石字槃陀。<a id="a-5q"></a>此胡即请受戒。<a id="a-5r"></a>乃为授五戒。<a id="a-5s"></a>胡甚喜辞还。<a id="a-5t"></a>少时赍饼果更来。<a id="a-5u"></a>法师见其明健貌又恭肃。<a id="a-5v"></a>遂告行意。<a id="a-5w"></a>胡人许诺言。<a id="a-5x"></a>送师过五烽。<a id="a-5y"></a>法师大喜。<a id="a-5z"></a>乃更贸衣资为买马而期焉。<a id="a-60"></a>明日日欲下遂入草间。<a id="a-61"></a>须臾彼胡更与一胡老翁。<a id="a-62"></a>乘一瘦老赤马相逐而至。<a id="a-63"></a>法师心不怿。<a id="a-64"></a>少胡曰。<a id="a-65"></a>此翁极谙西路。<a id="a-66"></a>来去伊吾三十余反。<a id="a-67"></a>故共俱来。<a id="a-68"></a>望有平章耳。<a id="a-69"></a>胡公因说西路险恶沙河阻远。<a id="a-6A"></a>鬼魅热风过无达者。<a id="a-6B"></a>徒侣众多犹数迷失。<a id="a-6C"></a>况师单独如何可行。<a id="a-6D"></a>愿自斟量勿轻身命。<a id="a-6E"></a>法师报曰。<a id="a-6F"></a>贫道为求大法发趣西方。<a id="a-6G"></a>若不至婆罗门国终不东归。<a id="a-6H"></a>纵死中途非所悔也。<a id="a-6I"></a>胡翁曰。<a id="a-6J"></a>师必去可乘我此马。<a id="a-6K"></a>此马往反伊吾已十五度。<a id="a-6L"></a>健而知道。<a id="a-6M"></a>师马少不堪远涉。<a id="a-6N"></a>法师乃窃念。<a id="a-6O"></a>在长安将发志西方日。<a id="a-6P"></a>有术人何弘达者。<a id="a-6Q"></a>诵咒占观多有所中。<a id="a-6R"></a>法师令占行事。<a id="a-6S"></a>达曰。<a id="a-6T"></a>师得去。<a id="a-6U"></a>去状似乘一老赤瘦马漆鞍桥前有铁。<a id="a-6V"></a>既睹胡人所乘马瘦赤鞍漆有铁。<a id="a-6W"></a>与何言合。<a id="a-6X"></a>心以为当。<a id="a-6Y"></a>遂换马。<a id="a-6Z"></a>胡翁欢喜礼敬而别。<a id="a-6a"></a>于是装束。<a id="a-6b"></a>与少胡夜发。<a id="a-6c"></a>三更许到河遥见玉关。<a id="a-6d"></a>去关上流十里许。<a id="a-6e"></a>两岸可阔丈余。<a id="a-6f"></a>傍有胡椒树丛。<a id="a-6g"></a>胡乃斩木为桥。<a id="a-6h"></a>布草填沙。<a id="a-6i"></a>驱马而过。<a id="a-6j"></a>法师既渡而喜。<a id="a-6k"></a>因解驾停憩。<a id="a-6l"></a>与胡人相去可五十余步。<a id="a-6m"></a>各下褥而眠。<a id="a-6n"></a>少时胡人乃拔刀而起徐向法师。<a id="a-6o"></a>未到十步许又回。<a id="a-6p"></a>不知何意。<a id="a-6q"></a>疑有异心。<a id="a-6r"></a>即起诵经念观音菩萨。<a id="a-6s"></a>胡人见已还卧遂眠。<a id="a-6t"></a>天欲明法师唤令起。<a id="a-6u"></a>取水盥漱解斋讫欲发。<a id="a-6v"></a>胡人曰。<a id="a-6w"></a>弟子将前途险远又无水草。<a id="a-6x"></a>唯五烽下有水。<a id="a-6y"></a>必须夜到偷水而过。<a id="a-6z"></a>但一处被觉即是死人。<a id="a-70"></a>不如归还用为安隐。<a id="a-71"></a>法师确然不回。<a id="a-72"></a>乃俯仰而进。<a id="a-73"></a>露刃张弓命法师前行。<a id="a-74"></a>法师不肯居前。<a id="a-75"></a>胡人自行数里而住曰。<a id="a-76"></a>弟子不能去。<a id="a-77"></a>家累既大。<a id="a-78"></a>而王法不可干也。<a id="a-79"></a>法师知其意遂任还。<a id="a-7A"></a>胡人曰。<a id="a-7B"></a>师必不达。<a id="a-7C"></a>如被擒捉相引奈何。<a id="a-7D"></a>法师报曰。<a id="a-7E"></a>纵使切割此身如微尘者终不相引。<a id="a-7F"></a>为陈重誓。<a id="a-7G"></a>其意乃上。<a id="a-7H"></a>与马一匹劳谢而别。<a id="a-7I"></a>自是孑然孤游沙漠矣。<a id="a-7J"></a>唯望骨聚马粪等渐进。<a id="a-7K"></a>顷间忽有军众数百队满沙碛间。<a id="a-7L"></a>乍行乍止。<a id="a-7M"></a>皆裘毼驼马之像。<a id="a-7N"></a>及旌旗槊纛之形。<a id="a-7O"></a>易貌移质倏忽千变。<a id="a-7P"></a>遥瞻极着。<a id="a-7Q"></a>渐近而微。<a id="a-7R"></a>法师初睹谓为贼众。<a id="a-7S"></a>渐近见灭乃知妖鬼。<a id="a-7T"></a>又闻空中声言。<a id="a-7U"></a>勿怖勿怖。<a id="a-7V"></a>由此稍安。<a id="a-7W"></a>经八十余里见第一烽。<a id="a-7X"></a>恐候者见乃隐伏沙沟。<a id="a-7Y"></a>至夜方发。<a id="a-7Z"></a>到烽西见水下饮。<a id="a-7a"></a>盥手讫欲取皮囊盛水。<a id="a-7b"></a>有一箭飒来几中于膝。<a id="a-7c"></a>须臾更一箭来知为他见。<a id="a-7d"></a>乃大言曰。<a id="a-7e"></a>我是僧从京师来。<a id="a-7f"></a>汝莫射我。<a id="a-7g"></a>即牵马向烽。<a id="a-7h"></a>烽上人亦开门而出。<a id="a-7i"></a>相见知是僧。<a id="a-7j"></a>将入见校尉王祥。<a id="a-7k"></a>祥命爇火令看曰。<a id="a-7l"></a>非我河西僧。<a id="a-7m"></a>实似京师来也。<a id="a-7n"></a>具问行意。<a id="a-7o"></a>法师报曰。<a id="a-7p"></a>校尉颇闻凉州人说有僧玄奘欲向婆罗门国求法不。<a id="a-7q"></a>答曰。<a id="a-7r"></a>闻承奘师已东还。<a id="a-7s"></a>何因到此。<a id="a-7t"></a>法师引示马上章疏及名字。<a id="a-7u"></a>彼乃信。<a id="a-7v"></a>仍言西路艰远师终不达。<a id="a-7w"></a>今亦不与师罪。<a id="a-7x"></a>弟子炖煌人欲送师向炖煌。<a id="a-7y"></a>彼有张皎法师。<a id="a-7z"></a>钦贤尚德见师必喜。<a id="a-80"></a>请就之。<a id="a-81"></a>法师对曰。<a id="a-82"></a>奘桑梓洛阳少而慕道。<a id="a-83"></a>两京知法之匠。<a id="a-84"></a>吴蜀一艺之僧。<a id="a-85"></a>无不负笈从之穷其所解对扬谈论。<a id="a-86"></a>亦忝为时宗欲养己修名。<a id="a-87"></a>岂劣檀越炖煌耶。<a id="a-88"></a>然恨佛化经有不周。<a id="a-89"></a>义有所阙。<a id="a-8A"></a>故无贪性命。<a id="a-8B"></a>不惮艰危。<a id="a-8C"></a>誓往西方。<a id="a-8D"></a>遵求遗法。<a id="a-8E"></a>檀越不相励勉专劝退还。<a id="a-8F"></a>岂谓同厌尘劳共树涅槃之因也。<a id="a-8G"></a>必欲拘留任即刑罚。<a id="a-8H"></a>奘终不东移一步以负先心。<a id="a-8I"></a>祥闻之悯然曰。<a id="a-8J"></a>弟子多幸得逢遇师。<a id="a-8K"></a>敢不随喜。<a id="a-8L"></a>师疲倦且卧待明。<a id="a-8M"></a>自送指示涂路。<a id="a-8N"></a>遂拂筵安置至晓。<a id="a-8O"></a>法师食讫祥使人盛水及麨饼。<a id="a-8P"></a>自送至十余里。<a id="a-8Q"></a>云师从此路径向第四烽。<a id="a-8R"></a>彼人亦有善心。<a id="a-8S"></a>又是弟子骨肉。<a id="a-8T"></a>姓王名伯陇。<a id="a-8U"></a>至彼可言弟子遣师来。<a id="a-8V"></a>泣拜而别。<a id="a-8W"></a>既去夜到第四烽。<a id="a-8X"></a>恐为留难欲默取水而过。<a id="a-8Y"></a>至水未下间飞箭已至。<a id="a-8Z"></a>还如前报。<a id="a-8a"></a>即急向之。<a id="a-8b"></a>彼亦下来入烽。<a id="a-8c"></a>烽官相问。<a id="a-8d"></a>答欲往天竺路由于此。<a id="a-8e"></a>第一烽王祥校尉故遣相过。<a id="a-8f"></a>彼闻欢喜留宿。<a id="a-8g"></a>更施大皮囊及马麦。<a id="a-8h"></a>相送云。<a id="a-8i"></a>师不须向第五烽。<a id="a-8j"></a>彼人疏率恐生异图。<a id="a-8k"></a>可于此去百里许。<a id="a-8l"></a>有野马泉。<a id="a-8m"></a>更取水。<a id="a-8n"></a>从是已去。<a id="a-8o"></a>即莫贺延碛长八百余里。<a id="a-8p"></a>古曰沙河。<a id="a-8q"></a>上无飞鸟下无走兽。<a id="a-8r"></a>复无水草。<a id="a-8s"></a>是时顾影唯一但念观音菩萨及般若心经。<a id="a-8t"></a>初法师在蜀见一病人。<a id="a-8u"></a>身疮臭秽衣服破污。<a id="a-8v"></a>愍将向寺施与衣服饮食之直。<a id="a-8w"></a>病者惭愧乃授法师此经。<a id="a-8x"></a>因常诵习至沙河间。<a id="a-8y"></a>逢诸恶鬼奇状异类绕人前后。<a id="a-8z"></a>虽念观音不能令去。<a id="a-90"></a>及诵此经发声皆散。<a id="a-91"></a>在危获济实所凭焉。<a id="a-92"></a>时行百余里失道。<a id="a-93"></a>觅野马泉不得。<a id="a-94"></a>下水欲饮袋重失手覆之。<a id="a-95"></a>千里行资一朝斯罄。<a id="a-96"></a>又失路盘回不知所趣。<a id="a-97"></a>乃欲东归还第四烽。<a id="a-98"></a>行十余里自念。<a id="a-99"></a>我先发愿若不至天竺终不东归一步。<a id="a-9A"></a>今何故来。<a id="a-9B"></a>宁可就西而死。<a id="a-9C"></a>岂归东而生。<a id="a-9D"></a>于是旋辔专念观音西北而进。<a id="a-9E"></a>是时四顾茫然人鸟俱绝。<a id="a-9F"></a>夜则妖魑举火烂若繁星。<a id="a-9G"></a>昼则惊风拥沙散如时雨。<a id="a-9H"></a>虽遇如是心无所惧。<a id="a-9I"></a>但苦水尽渴不能前。<a id="a-9J"></a>是时四夜五日无一渧沾喉口腹干燋。<a id="a-9K"></a>几将殒绝不复能进。<a id="a-9L"></a>遂卧沙中默念观音。<a id="a-9M"></a>虽困不舍。<a id="a-9N"></a>启菩萨曰。<a id="a-9O"></a>玄奘此行不求财利无冀名誉。<a id="a-9P"></a>但为无上正法来耳。<a id="a-9Q"></a>仰惟菩萨慈念群生以救苦为务。<a id="a-9R"></a>此为苦矣。<a id="a-9S"></a>宁不知耶。<a id="a-9T"></a>如是告时心心无辍。<a id="a-9U"></a>至第五夜半忽有凉风触身。<a id="a-9V"></a>冷快如沐寒水。<a id="a-9W"></a>遂得目明马亦能起。<a id="a-9X"></a>体既苏息。<a id="a-9Y"></a>得少睡眠。<a id="a-9Z"></a>即于睡中梦一大神长数丈。<a id="a-9a"></a>执戟麾曰。<a id="a-9b"></a>何不强行而更卧也。<a id="a-9c"></a>法师惊寤进发行可十里。<a id="a-9d"></a>马忽异路制之不回。<a id="a-9e"></a>经数里忽见青草数亩。<a id="a-9f"></a>下马恣食。<a id="a-9g"></a>去草十步欲回转。<a id="a-9h"></a>又到一池水。<a id="a-9i"></a>甘澄镜澈。<a id="a-9j"></a>即而就饮。<a id="a-9k"></a>身命重全人马俱得苏息。<a id="a-9l"></a>计此应非旧水草。<a id="a-9m"></a>固是菩萨慈悲为生。<a id="a-9n"></a>其至诚通神皆此类也。<a id="a-9o"></a>即就草池一日停息。<a id="a-9p"></a>后日盛水取草进发。<a id="a-9q"></a>更经两日方出流沙到伊吾矣。<a id="a-9r"></a>此等危难百千不能备序。<a id="a-9s"></a>既至伊吾止一寺。<a id="a-9t"></a>寺有汉僧三人。<a id="a-9u"></a>中有一老者。<a id="a-9v"></a>衣不及带。<a id="a-9w"></a>跣足出迎。<a id="a-9x"></a>抱法师哭哀号鲠咽不能已已言。<a id="a-9y"></a>岂期今日重见乡人。<a id="a-9z"></a>法师亦对之伤泣。<a id="a-A0"></a>自外胡僧胡王悉来参谒。<a id="a-A1"></a>王请届所居备陈供养。<a id="a-A2"></a>时高昌王麴文泰使人先在伊吾。<a id="a-A3"></a>是日欲还。<a id="a-A4"></a>适逢法师归告其王。<a id="a-A5"></a>王闻即日发使。<a id="a-A6"></a>敕伊吾王遣法师来。<a id="a-A7"></a>仍简上马数十匹。<a id="a-A8"></a>遣贵臣驱驼设顿迎候。<a id="a-A9"></a>比停十余日。<a id="a-AA"></a>王使至陈王意。<a id="a-AB"></a>拜请殷勤。<a id="a-AC"></a>法师意欲取可汗浮图过。<a id="a-AD"></a>既为高昌所请辞不获免。<a id="a-AE"></a>于是遂行涉南碛。<a id="a-AF"></a>经六日至高昌界白力城。<a id="a-AG"></a>时日已暮。<a id="a-AH"></a>法师欲停城中。<a id="a-AI"></a>官人及使者曰。<a id="a-AJ"></a>王城在近请进。<a id="a-AK"></a>数换良马前去。<a id="a-AL"></a>法师先所乘赤马留使后来。<a id="a-AM"></a>即以其夜鸡鸣时到王城。<a id="a-AN"></a>门司启王。<a id="a-AO"></a>王敕开门。<a id="a-AP"></a>法师入城。<a id="a-AQ"></a>王与侍人前后列烛。<a id="a-AR"></a>自出宫迎法师入后院坐一重阁宝帐中。<a id="a-AS"></a>拜问甚厚。<a id="a-AT"></a>云弟子自闻师名喜忘寝食。<a id="a-AU"></a>量准涂路知师今夜必至。<a id="a-AV"></a>与妻子皆未眠读经敬待。<a id="a-AW"></a>须臾王妃共数十侍女又来礼拜。<a id="a-AX"></a>是时渐欲将晓。<a id="a-AY"></a>言久疲倦欲眠。<a id="a-AZ"></a>王始还宫。<a id="a-Aa"></a>留数黄门侍宿。<a id="a-Ab"></a>旦法师未起。<a id="a-Ac"></a>王已至门。<a id="a-Ad"></a>率妃已下俱来礼问。<a id="a-Ae"></a>王云。<a id="a-Af"></a>弟子思量碛路艰阻。<a id="a-Ag"></a>师能独来甚为奇也。<a id="a-Ah"></a>流泪称叹不能已。<a id="a-Ai"></a>已遂设食解斋讫。<a id="a-Aj"></a>而宫侧别有道场。<a id="a-Ak"></a>王自引法师居之。<a id="a-Al"></a>遣阉人侍卫。<a id="a-Am"></a>彼有彖法师曾学长安。<a id="a-An"></a>善知法相。<a id="a-Ao"></a>王珍之。<a id="a-Ap"></a>命来与法师相见。<a id="a-Aq"></a>少时出。<a id="a-Ar"></a>又命国统王法师。<a id="a-As"></a>年逾八十。<a id="a-At"></a>共法师同处。<a id="a-Au"></a>仍遣劝住勿往西方。<a id="a-Av"></a>法师不许。<a id="a-Aw"></a>停十余日欲辞行。<a id="a-Ax"></a>王曰。<a id="a-Ay"></a>已令统师咨请。<a id="a-Az"></a>师意何如。<a id="a-B0"></a>法师报曰。<a id="a-B1"></a>留住实是王恩。<a id="a-B2"></a>但于来心不可。<a id="a-B3"></a>王曰泰与先王游大国。<a id="a-B4"></a>从隋帝历东西二京。<a id="a-B5"></a>及燕岱汾晋之间。<a id="a-B6"></a>多见名僧心无所慕。<a id="a-B7"></a>自承法师名。<a id="a-B8"></a>身心欢喜手舞足蹈。<a id="a-B9"></a>拟师至止受弟子供养以终一身。<a id="a-BA"></a>令一国人皆为师弟子。<a id="a-BB"></a>望师讲授僧徒。<a id="a-BC"></a>虽少亦有数千。<a id="a-BD"></a>并使执经充师听众。<a id="a-BE"></a>伏愿察纳微心不以西游为念。<a id="a-BF"></a>法师谢曰。<a id="a-BG"></a>王之厚意岂贫道寡德所当。<a id="a-BH"></a>但此行不为供养而来。<a id="a-BI"></a>所悲本国法义未周经教少阙。<a id="a-BJ"></a>怀疑蕴惑启访莫从。<a id="a-BK"></a>以是毕命西方请未闻之旨。<a id="a-BL"></a>欲令方等甘露不但独洒于迦维。<a id="a-BM"></a>决择微言庶得尽沾于东国。<a id="a-BN"></a>波仑问道之志。<a id="a-BO"></a>善财求友之心。<a id="a-BP"></a>只可日日坚强。<a id="a-BQ"></a>岂使中涂而止。<a id="a-BR"></a>愿王收意勿以泛养为怀。<a id="a-BS"></a>王曰。<a id="a-BT"></a>弟子慕乐法师必留供养。<a id="a-BU"></a>虽葱山可转此意无移。<a id="a-BV"></a>乞信愚诚勿疑不实。<a id="a-BW"></a>法师报曰。<a id="a-BX"></a>王之深心岂待屡言然后知也。<a id="a-BY"></a>但玄奘西来为法。<a id="a-BZ"></a>法既未得不可中停。<a id="a-Ba"></a>以是敬辞。<a id="a-Bb"></a>愿王相体。<a id="a-Bc"></a>又大王曩修胜业位为人主。<a id="a-Bd"></a>非唯苍生恃仰固亦释教依凭。<a id="a-Be"></a>理在助扬岂宜为碍。<a id="a-Bf"></a>王曰。<a id="a-Bg"></a>弟子亦不敢障碍。<a id="a-Bh"></a>直以国无导师故。<a id="a-Bi"></a>屈留法师以引愚迷耳。<a id="a-Bj"></a>法师皆辞不许。<a id="a-Bk"></a>王乃动色攘袂大言曰。<a id="a-Bl"></a>弟子有异涂处师。<a id="a-Bm"></a>师安能自去。<a id="a-Bn"></a>或定相留。<a id="a-Bo"></a>或送师还国。<a id="a-Bp"></a>请自思之。<a id="a-Bq"></a>相顺犹胜。<a id="a-Br"></a>法师报曰。<a id="a-Bs"></a>玄奘来者为乎大法。<a id="a-Bt"></a>今逢为障只可骨被王留。<a id="a-Bu"></a>识神未必[(夕*巳)/田]也。<a id="a-Bv"></a>因呜咽不复能言。<a id="a-Bw"></a>王亦不纳更使增加供养。<a id="a-Bx"></a>每日进食王躬捧槃。<a id="a-By"></a>法师既被停留违阻先志。<a id="a-Bz"></a>遂誓不食以感其心。<a id="a-C0"></a>于是端坐。<a id="a-C1"></a>水浆不涉于口三日。<a id="a-C2"></a>至第四日王觉法师气息渐惙。<a id="a-C3"></a>深生愧惧。<a id="a-C4"></a>乃稽首礼谢云。<a id="a-C5"></a>任师西行乞垂早食。<a id="a-C6"></a>法师恐其不实。<a id="a-C7"></a>要王指日为言。<a id="a-C8"></a>王曰。<a id="a-C9"></a>若须尔者。<a id="a-CA"></a>请共对佛更结因缘。<a id="a-CB"></a>遂共入道场礼佛。<a id="a-CC"></a>对母张太妃共法师约为兄弟。<a id="a-CD"></a>任师求法。<a id="a-CE"></a>还日请住此国三年受弟子供养。<a id="a-CF"></a>若当来成佛。<a id="a-CG"></a>愿弟子如波斯匿王频婆娑罗等。<a id="a-CH"></a>与师作外护檀越。<a id="a-CI"></a>仍屈停一月讲仁王经。<a id="a-CJ"></a>中间为师营造行服。<a id="a-CK"></a>法师皆许。<a id="a-CL"></a>太妃甚欢。<a id="a-CM"></a>愿与师长为眷属代代相度。<a id="a-CN"></a>于是方食。<a id="a-CO"></a>其节志贞坚如此。<a id="a-CP"></a>后日王别张大帐开讲。<a id="a-CQ"></a>帐可坐三百余人。<a id="a-CR"></a>太妃已下王及统师大臣等。<a id="a-CS"></a>各部别而听。<a id="a-CT"></a>每到讲时王躬执香炉自来迎引。<a id="a-CU"></a>将升法座王又低跪为蹬。<a id="a-CV"></a>令法师蹑上。<a id="a-CW"></a>日日如此。<a id="a-CX"></a>讲讫为法师度四沙弥。<a id="a-CY"></a>以充给侍。<a id="a-CZ"></a>制法服三十具。<a id="a-Ca"></a>以西土多寒。<a id="a-Cb"></a>又造面衣手衣靴袜等各数事。<a id="a-Cc"></a>黄金一百两银钱三万。<a id="a-Cd"></a>绫及绢等五百匹。<a id="a-Ce"></a>充法师往还二十年所用之资给马三十匹手力二十五人。<a id="a-Cf"></a>遣殿中侍御史欢信送至叶护可汗衙。<a id="a-Cg"></a>又作二十四封书。<a id="a-Ch"></a>通屈支等二十四国。<a id="a-Ci"></a>每一封书附大绫一匹为信。<a id="a-Cj"></a>又以绫绢五百匹果味两车。<a id="a-Ck"></a>献叶护可汗并书称。<a id="a-Cl"></a>法师者是奴弟。<a id="a-Cm"></a>欲求法于婆罗门国。<a id="a-Cn"></a>愿可汗怜师如怜奴。<a id="a-Co"></a>仍请敕以西诸国。<a id="a-Cp"></a>给邬落马递送出境。<a id="a-Cq"></a>法师见王送沙弥及国书绫绢等。<a id="a-Cr"></a>至惭其优饯之厚。<a id="a-Cs"></a>上启谢曰。<a id="a-Ct"></a>奘闻江海遐深。<a id="a-Cu"></a>济之者必凭舟楫。<a id="a-Cv"></a>群生滞惑。<a id="a-Cw"></a>导之者寔假圣言。<a id="a-Cx"></a>是以如来运一子之大悲生兹秽土。<a id="a-Cy"></a>镜三明之慧日朗此幽昏。<a id="a-Cz"></a>慈云荫有顶之天。<a id="a-D0"></a>法雨润三千之界。<a id="a-D1"></a>利安已讫。<a id="a-D2"></a>舍应归真。<a id="a-D3"></a>遗教东流六百余祀。<a id="a-D4"></a>腾会振辉于吴洛。<a id="a-D5"></a>谶什钟美于秦凉。<a id="a-D6"></a>不坠玄风咸匡胜业。<a id="a-D7"></a>但远人来译。<a id="a-D8"></a>音训不同。<a id="a-D9"></a>去圣时遥。<a id="a-DA"></a>义类差舛。<a id="a-DB"></a>遂使双林一味之旨。<a id="a-DC"></a>分成当现二常。<a id="a-DD"></a>大乘不二之宗。<a id="a-DE"></a>析为南北两道。<a id="a-DF"></a>纷纭诤论凡数百年。<a id="a-DG"></a>率土怀疑莫有匠决。<a id="a-DH"></a>玄奘宿因有庆早预缁门。<a id="a-DI"></a>负笈从师年将二纪。<a id="a-DJ"></a>名贤胜友备悉咨询。<a id="a-DK"></a>大小乘宗略得披览。<a id="a-DL"></a>未尝不执卷踌躇捧经侘傺。<a id="a-DM"></a>望给园而翘足。<a id="a-DN"></a>想鹫岭而载怀。<a id="a-DO"></a>愿一拜临启申宿惑。<a id="a-DP"></a>然知寸管不可窥天。<a id="a-DQ"></a>小蠡难为酌海。<a id="a-DR"></a>但不能弃此微诚。<a id="a-DS"></a>是以装束取路絓涂。<a id="a-DT"></a>荏苒遂到伊吾。<a id="a-DU"></a>伏惟大王。<a id="a-DV"></a>禀天地之淳和资二仪之淑气。<a id="a-DW"></a>垂衣作主子育苍生。<a id="a-DX"></a>东抵大国之风。<a id="a-DY"></a>西抚百戎之俗。<a id="a-DZ"></a>楼兰月氏之地。<a id="a-Da"></a>车师狼望之乡。<a id="a-Db"></a>并被深仁俱沾厚德。<a id="a-Dc"></a>加以钦贤爱士好善流慈。<a id="a-Dd"></a>忧矜远来曲令接引。<a id="a-De"></a>既而至止。<a id="a-Df"></a>渥惠逾深。<a id="a-Dg"></a>赐以话言阐扬法义。<a id="a-Dh"></a>又蒙降结弟季之缘。<a id="a-Di"></a>敦奖友于之念。<a id="a-Dj"></a>并遗书西域二十余蕃。<a id="a-Dk"></a>煦饰殷勤令递饯送。<a id="a-Dl"></a>又愍西游茕独雪路凄寒。<a id="a-Dm"></a>爰下明敕度沙弥四人以为侍伴。<a id="a-Dn"></a>法服绵帽裘毯靴[革*(卄/(ㄇ@人)/戊)]五十余事。<a id="a-Do"></a>及绫绢金银钱等。<a id="a-Dp"></a>令充二十年往还之资。<a id="a-Dq"></a>伏对惊惭不知启处。<a id="a-Dr"></a>决交河之水。<a id="a-Ds"></a>比泽非多。<a id="a-Dt"></a>举葱岭之山。<a id="a-Du"></a>方恩岂重。<a id="a-Dv"></a>悬度陵溪之险。<a id="a-Dw"></a>不复为忧。<a id="a-Dx"></a>天梯道树之乡瞻礼非晚。<a id="a-Dy"></a>傥蒙允遂则谁之力焉。<a id="a-Dz"></a>王之恩也。<a id="a-E0"></a>然后展谒众师禀承正法。<a id="a-E1"></a>归还翻译广布未闻。<a id="a-E2"></a>剪诸见之稠林。<a id="a-E3"></a>绝异端之穿凿。<a id="a-E4"></a>补像化之遗阙。<a id="a-E5"></a>定玄门之指南。<a id="a-E6"></a>庶此微功用答殊泽。<a id="a-E7"></a>又前涂既远不获久停。<a id="a-E8"></a>明日辞违预增凄断不任铭荷谨启谢闻。<a id="a-E9"></a>王报曰。<a id="a-EA"></a>法师既许为兄弟。<a id="a-EB"></a>则国家所畜共师同有。<a id="a-EC"></a>何因谢也。<a id="a-ED"></a>发日王与诸僧大臣百姓等倾都送出城西。<a id="a-EE"></a>王抱法师恸哭。<a id="a-EF"></a>道俗皆悲。<a id="a-EG"></a>伤离之声振动郊邑。<a id="a-EH"></a>敕妃及百姓等还。<a id="a-EI"></a>自与大德已下。<a id="a-EJ"></a>各乘马送数十里而归。<a id="a-EK"></a>其所经诸国王侯礼重皆此类也。<a id="a-EL"></a>从是西行度无半城笃进城。<a id="a-EM"></a>后入阿耆尼国。<a id="a-EN"></a>旧曰乌耆讹也。</p>
 </body>
</html>