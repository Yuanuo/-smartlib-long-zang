<!doctype html>
<html id="z3IBWgb1QJ" data-ver="1121">
 <head>
  <meta charset="utf-8">
  <meta author="慧立">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐大慈恩寺三藏法师传卷第七</h1>
  <p id="a2">起二十二年六月　天皇制述圣记终永徽五年春二月法师答书。</p>
  <p id="a3">二十二年夏六月　天皇大帝居春宫奉睹　圣文。<a id="a-4"></a>又制述圣记。<a id="a-5"></a>其词曰。</p>
  <p id="a6">夫显扬正教。<a id="a-7"></a>非智无以广其文。<a id="a-8"></a>崇阐微言。<a id="a-9"></a>非贤莫能定其旨。<a id="a-A"></a>盖真如圣教者。<a id="a-B"></a>诸法之玄宗。<a id="a-C"></a>众经之轨躅也。<a id="a-D"></a>综括宏远。<a id="a-E"></a>奥旨遐深。<a id="a-F"></a>极空有之精微。<a id="a-G"></a>体生灭之机要。<a id="a-H"></a>词茂道旷。<a id="a-I"></a>寻之者不究其源。<a id="a-J"></a>文显义幽。<a id="a-K"></a>履之者莫测其际。<a id="a-L"></a>故知。<a id="a-M"></a>圣慈所被。<a id="a-N"></a>业无善而不臻。<a id="a-O"></a>妙化所敷。<a id="a-P"></a>缘无恶而不剪。<a id="a-Q"></a>开法网之纲纪。<a id="a-R"></a>弘六度之正教。<a id="a-S"></a>拯群有之涂炭。<a id="a-T"></a>启三藏之秘局。<a id="a-U"></a>是以名无翼而长飞。<a id="a-V"></a>道无根而永固。<a id="a-W"></a>道名流庆。<a id="a-X"></a>历遂古而镇常。<a id="a-Y"></a>赴感应身。<a id="a-Z"></a>经尘劫而不朽。<a id="a-a"></a>晨钟夕梵。<a id="a-b"></a>交二音于鹫峰。<a id="a-c"></a>慧日法流。<a id="a-d"></a>转双轮于鹿苑。<a id="a-e"></a>排空宝盖。<a id="a-f"></a>接翔云而共飞。<a id="a-g"></a>庄野春林。<a id="a-h"></a>与天花而合彩。<a id="a-i"></a>伏惟。</p>
  <p id="aj">皇帝陛下。<a id="a-k"></a>上玄资福。<a id="a-l"></a>垂拱而治八荒。<a id="a-m"></a>德被黔黎。<a id="a-n"></a>敛衽而朝万国。<a id="a-o"></a>恩加朽骨。<a id="a-p"></a>石室归贝叶之文。<a id="a-q"></a>泽及昆虫。<a id="a-r"></a>金匮流梵说之偈。<a id="a-s"></a>遂使阿耨达水。<a id="a-t"></a>通神甸之八川耆阇崛山接嵩华之翠岭。<a id="a-u"></a>窃以法性凝寂。<a id="a-v"></a>靡归心而不通。<a id="a-w"></a>智地玄奥。<a id="a-x"></a>感恳诚而遂显。<a id="a-y"></a>岂谓重昏之夜。<a id="a-z"></a>烛慧炬之光。<a id="a-10"></a>火宅之朝。<a id="a-11"></a>降法雨之泽。<a id="a-12"></a>于是百川异流。<a id="a-13"></a>同会于海。<a id="a-14"></a>万区分义。<a id="a-15"></a>总成乎实。<a id="a-16"></a>岂与汤武校其优劣。<a id="a-17"></a>尧舜比其圣德者哉。<a id="a-18"></a>玄奘法师者。<a id="a-19"></a>夙怀聪令。<a id="a-1A"></a>立志夷简。<a id="a-1B"></a>神清龆龀之年。<a id="a-1C"></a>体拔浮华之世。<a id="a-1D"></a>凝情定室。<a id="a-1E"></a>匿迹幽岩。<a id="a-1F"></a>迻息三禅。<a id="a-1G"></a>巡游十地。<a id="a-1H"></a>超六尘之境。<a id="a-1I"></a>独步迦维。<a id="a-1J"></a>会一乘之旨。<a id="a-1K"></a>随机化物。<a id="a-1L"></a>以中华之无质。<a id="a-1M"></a>寻印度之真文。<a id="a-1N"></a>远涉恒河。<a id="a-1O"></a>终期满字。<a id="a-1P"></a>频登雪岭。<a id="a-1Q"></a>更获半珠。<a id="a-1R"></a>问道往还。<a id="a-1S"></a>十有七载。<a id="a-1T"></a>备通释典。<a id="a-1U"></a>利物为心。<a id="a-1V"></a>以贞观十九年二月六日奉　敕。<a id="a-1W"></a>于弘福寺翻译圣教要文。<a id="a-1X"></a>凡六百五十七部。<a id="a-1Y"></a>引大海之法流。<a id="a-1Z"></a>洗尘劳而不竭。<a id="a-1a"></a>传智灯之长焰。<a id="a-1b"></a>皎幽闇而恒明。<a id="a-1c"></a>自非久植胜缘。<a id="a-1d"></a>何以显扬斯旨。<a id="a-1e"></a>所谓法性常住。<a id="a-1f"></a>齐三光之明　我皇福臻。<a id="a-1g"></a>同二仪之固。<a id="a-1h"></a>伏见　御制众经论序。<a id="a-1i"></a>照古腾今。<a id="a-1j"></a>理含金石之声。<a id="a-1k"></a>文抱风云之润。<a id="a-1l"></a>治辄以轻尘足岳。<a id="a-1m"></a>坠露添流。<a id="a-1n"></a>略举大纲。<a id="a-1o"></a>以为斯记。<a id="a-1p"></a>法师进启谢曰。<a id="a-1q"></a>玄奘闻。<a id="a-1r"></a>七耀摛光。<a id="a-1s"></a>凭高天而散景。<a id="a-1t"></a>九河洒润。<a id="a-1u"></a>因厚地而通流。<a id="a-1v"></a>是知。<a id="a-1w"></a>相资之美。<a id="a-1x"></a>处物既然。<a id="a-1y"></a>演法依人。<a id="a-1z"></a>理在无惑。<a id="a-20"></a>伏惟。</p>
  <p id="a21">皇太子殿下。<a id="a-22"></a>发挥　睿藻。<a id="a-23"></a>再述。</p>
  <p id="a24">天文。<a id="a-25"></a>赞美大乘。<a id="a-26"></a>庄严实相。<a id="a-27"></a>珠回玉转。<a id="a-28"></a>霞烂锦舒。<a id="a-29"></a>将日月而联华。<a id="a-2A"></a>与咸韶而合韵。<a id="a-2B"></a>玄奘轻生多幸沐浴殊私不任铭佩。<a id="a-2C"></a>奉启陈谢。<a id="a-2D"></a>时降。</p>
  <p id="a2E">令书曰。<a id="a-2F"></a>治素无才学。<a id="a-2G"></a>性不聪敏。<a id="a-2H"></a>内典诸文殊未观览。<a id="a-2I"></a>所作序记。<a id="a-2J"></a>鄙拙尤繁。<a id="a-2K"></a>忽得来书。<a id="a-2L"></a>褒扬赞述。<a id="a-2M"></a>抚躬自省。<a id="a-2N"></a>惭悚交并。<a id="a-2O"></a>劳师等远臻。<a id="a-2P"></a>深以为愧。</p>
  <p id="a2Q">释彦悰笺述曰。<a id="a-2R"></a>自二　圣序文出后。<a id="a-2S"></a>王公百辟。<a id="a-2T"></a>法俗黎庶。<a id="a-2U"></a>手舞足蹈。<a id="a-2V"></a>欢咏德音。<a id="a-2W"></a>内外揄扬。<a id="a-2X"></a>未浃辰而周六合。<a id="a-2Y"></a>慈云再荫。<a id="a-2Z"></a>慧日重明。<a id="a-2a"></a>归依之徒。<a id="a-2b"></a>波回雾委。<a id="a-2c"></a>所谓上之化下。<a id="a-2d"></a>犹风靡草。<a id="a-2e"></a>其斯之谓乎。<a id="a-2f"></a>如来所以法付国王。<a id="a-2g"></a>良为此也。<a id="a-2h"></a>时弘福寺寺主圆定。<a id="a-2i"></a>及京城僧等。<a id="a-2j"></a>请镌二序文于金石。<a id="a-2k"></a>藏之寺宇　帝可之。<a id="a-2l"></a>后寺僧怀仁等。<a id="a-2m"></a>乃鸠集晋右军将军王羲之书。<a id="a-2n"></a>勒于碑石焉。<a id="a-2o"></a>庚辰。</p>
  <p id="a2p">皇太子以文德圣皇后早弃万方。<a id="a-2q"></a>思报昊天。<a id="a-2r"></a>追崇福业。<a id="a-2s"></a>使中大夫守右庶子臣高季辅宣令曰。<a id="a-2t"></a>寡人不造。<a id="a-2u"></a>咎谴所钟。<a id="a-2v"></a>年在未识慈颜弃背。<a id="a-2w"></a>终身之忧。<a id="a-2x"></a>贯心滋甚。<a id="a-2y"></a>风树之切。<a id="a-2z"></a>刻骨冥深。<a id="a-30"></a>每以龙忌在辰。<a id="a-31"></a>岁时兴感。<a id="a-32"></a>空怀陟屺之望。<a id="a-33"></a>益疚寒泉之心。<a id="a-34"></a>既而笙歌遂远瞻奉无逮。<a id="a-35"></a>徒思昊天之报。<a id="a-36"></a>罔寄乌鸟之情。<a id="a-37"></a>窃以觉道洪慈。<a id="a-38"></a>寔资冥福。<a id="a-39"></a>冀申孺慕。<a id="a-3A"></a>是用归依。<a id="a-3B"></a>宜令所司。<a id="a-3C"></a>于京城内旧废寺。<a id="a-3D"></a>妙选一所。<a id="a-3E"></a>奉为文德圣皇后。<a id="a-3F"></a>即营僧寺。<a id="a-3G"></a>寺成之日。<a id="a-3H"></a>当别度僧。<a id="a-3I"></a>仍令挟带林泉。<a id="a-3J"></a>务尽形胜。<a id="a-3K"></a>仰规忉利之果。<a id="a-3L"></a>副此罔极之怀。<a id="a-3M"></a>于是有司详择胜地。<a id="a-3N"></a>遂于宫城南晋昌里面曲池。<a id="a-3O"></a>依净觉故伽蓝而营建焉。<a id="a-3P"></a>瞻星揆地。<a id="a-3Q"></a>像天阙仿给园。<a id="a-3R"></a>穷班倕巧艺。<a id="a-3S"></a>尽衡霍良木。<a id="a-3T"></a>文石梓桂櫲樟栟榈充其材。<a id="a-3U"></a>珠玉丹青赭垩金翠备其饰。<a id="a-3V"></a>而重楼复殿云阁洞房。<a id="a-3W"></a>凡十余院。<a id="a-3X"></a>总一千八百九十七间。<a id="a-3Y"></a>床褥器物备皆盈满。<a id="a-3Z"></a>　文武圣皇帝。<a id="a-3a"></a>又读法师所进菩萨藏经美之。<a id="a-3b"></a>因。</p>
  <p id="a3c">敕春宫作其经后序。<a id="a-3d"></a>其词曰。</p>
  <p id="a3e">盖闻。<a id="a-3f"></a>羲皇至赜。<a id="a-3g"></a>精粹止于龟文。<a id="a-3h"></a>轩后通幽。<a id="a-3i"></a>雅奥穷于鸟篆。<a id="a-3j"></a>考丹书而索隐。<a id="a-3k"></a>殊昧实际之源。<a id="a-3l"></a>征绿错以研几。<a id="a-3m"></a>盖非常乐之道。<a id="a-3n"></a>犹且事光图史。<a id="a-3o"></a>振薰风于八埏。<a id="a-3p"></a>德洽生灵。<a id="a-3q"></a>激波澜于万代。<a id="a-3r"></a>伏惟。<a id="a-3s"></a>皇帝陛下。<a id="a-3t"></a>转轮垂拱。<a id="a-3u"></a>而化渐鸡园。<a id="a-3v"></a>胜殿凝旒。<a id="a-3w"></a>而神交鹫岭。<a id="a-3x"></a>总调御于徽号。<a id="a-3y"></a>匪文思之所窥。<a id="a-3z"></a>综波若于纶言。<a id="a-40"></a>岂系象之能拟。<a id="a-41"></a>由是教覃溟表。<a id="a-42"></a>咸传八解之音。<a id="a-43"></a>训浃寰中。<a id="a-44"></a>皆践四禅之轨。<a id="a-45"></a>遂使三千法界。<a id="a-46"></a>尽怀生而可封。<a id="a-47"></a>百亿须弥。<a id="a-48"></a>入堤封而作镇。<a id="a-49"></a>尼连德水。<a id="a-4A"></a>迩帝里之沧池。<a id="a-4B"></a>舍卫庵园。<a id="a-4C"></a>接上林之茂苑。<a id="a-4D"></a>虽复法性空寂。<a id="a-4E"></a>随感必通。<a id="a-4F"></a>真乘深妙。<a id="a-4G"></a>无幽不阐。<a id="a-4H"></a>所谓大权御极。<a id="a-4I"></a>导法流而靡穷。<a id="a-4J"></a>能仁抚运。<a id="a-4K"></a>拂劫石而无尽。<a id="a-4L"></a>体均具相不可思议。<a id="a-4M"></a>校美前王。<a id="a-4N"></a>焉可同年而语矣。<a id="a-4O"></a>爰自开辟。<a id="a-4P"></a>地限流沙。<a id="a-4Q"></a>震旦未融。<a id="a-4R"></a>灵文尚隐。<a id="a-4S"></a>汉王精感。<a id="a-4T"></a>托梦想于玄霄。<a id="a-4U"></a>晋后翘诚。<a id="a-4V"></a>降修多于白马。<a id="a-4W"></a>有同蠡酌。<a id="a-4X"></a>岂达四海之涯。<a id="a-4Y"></a>取譬管窥。<a id="a-4Z"></a>宁穷七曜之隩。<a id="a-4a"></a>洎乎皇灵遐畅。<a id="a-4b"></a>威加铁围之表。<a id="a-4c"></a>至圣发明。<a id="a-4d"></a>德被金刚之际。<a id="a-4e"></a>恒沙国土。<a id="a-4f"></a>普袭衣冠。<a id="a-4g"></a>开解脱门。<a id="a-4h"></a>践真实路。<a id="a-4i"></a>龙宫梵说之偈。<a id="a-4j"></a>必萃清台。<a id="a-4k"></a>猊吼贝叶之文。<a id="a-4l"></a>咸归册府。<a id="a-4m"></a>洒兹甘露。<a id="a-4n"></a>普润芽茎。<a id="a-4o"></a>垂此慧云。<a id="a-4p"></a>遍沾翾走。<a id="a-4q"></a>岂非归依之胜业。<a id="a-4r"></a>圣政之灵感者乎。<a id="a-4s"></a>夫菩萨藏经者。<a id="a-4t"></a>大觉义宗之要旨也。<a id="a-4u"></a>佛修此道。<a id="a-4v"></a>以证无生。<a id="a-4w"></a>菩萨受持。<a id="a-4x"></a>咸登不退。<a id="a-4y"></a>六波罗蜜关键所资。<a id="a-4z"></a>四无量心根力斯备。<a id="a-50"></a>盖彼岸之津涉。<a id="a-51"></a>正觉之梯航者焉。<a id="a-52"></a>贞观中年。<a id="a-53"></a>身毒归化越热阪而颁朔。<a id="a-54"></a>跨悬度以输賝。<a id="a-55"></a>文轨既同。<a id="a-56"></a>道路无拥。<a id="a-57"></a>沙门玄奘。<a id="a-58"></a>振锡寻真。<a id="a-59"></a>出自玉关。<a id="a-5A"></a>长驱奈苑。<a id="a-5B"></a>至于天竺。<a id="a-5C"></a>力士生处访获此经。<a id="a-5D"></a>归而奏上。<a id="a-5E"></a>降。</p>
  <p id="a5F">诏翻译。<a id="a-5G"></a>于是毕功。<a id="a-5H"></a>余以问安之暇。<a id="a-5I"></a>澄心妙法之宝。<a id="a-5J"></a>奉述。</p>
  <p id="a5K">天旨。<a id="a-5L"></a>微表赞扬。<a id="a-5M"></a>式命有司。<a id="a-5N"></a>缀于终卷。<a id="a-5O"></a>自是帝既情信日隆平章法义。<a id="a-5P"></a>福田功德无辍于口。<a id="a-5Q"></a>与法师无暂相离。</p>
  <p id="a5R">敕加供给及时服卧具数令换易。<a id="a-5S"></a>秋七月景申夏罢。<a id="a-5T"></a>又施法师纳袈裟一领。<a id="a-5U"></a>价直百金。<a id="a-5V"></a>观其作制。<a id="a-5W"></a>都不知针线出入所从。<a id="a-5X"></a>　帝库内多有前代诸纳。<a id="a-5Y"></a>咸无好者。<a id="a-5Z"></a>故自教后宫造此。<a id="a-5a"></a>将为称意。<a id="a-5b"></a>营之数岁方成。<a id="a-5c"></a>乘舆四巡。<a id="a-5d"></a>恒将随逐。<a id="a-5e"></a>二十二年　驾幸洛阳宫。<a id="a-5f"></a>时苏州道恭法师。<a id="a-5g"></a>常州慧宣法师。<a id="a-5h"></a>并有高行。<a id="a-5i"></a>学该内外。<a id="a-5j"></a>为朝野所称。<a id="a-5k"></a>　帝召之既至。<a id="a-5l"></a>引入坐言讫。<a id="a-5m"></a>时二僧各披一纳。<a id="a-5n"></a>是梁武帝施其先师。<a id="a-5o"></a>相承共宝。<a id="a-5p"></a>既来谒　龙颜。<a id="a-5q"></a>故取披服。<a id="a-5r"></a>　帝哂其不妙。<a id="a-5s"></a>取纳令示。<a id="a-5t"></a>仍遣赋诗以咏。<a id="a-5u"></a>恭公诗曰。<a id="a-5v"></a>福田资像德。<a id="a-5w"></a>圣种理幽薰。<a id="a-5x"></a>不持金作缕。<a id="a-5y"></a>还用彩成文朱青自掩映。<a id="a-5z"></a>翠绮相氛氲。<a id="a-60"></a>独有离离叶。<a id="a-61"></a>恒向稻畦分。<a id="a-62"></a>宣公诗末云。<a id="a-63"></a>如蒙一披服。<a id="a-64"></a>方堪称福田。<a id="a-65"></a>意欲之。<a id="a-66"></a>　帝并不与。<a id="a-67"></a>各施绢五十匹。<a id="a-68"></a>即此纳也。<a id="a-69"></a>传其丽绝。<a id="a-6A"></a>岂常人所宜服用。<a id="a-6B"></a>唯法师盛德当之矣。<a id="a-6C"></a>时并赐法师剃刀一口。<a id="a-6D"></a>法师表谢曰。<a id="a-6E"></a>沙门玄奘伏奉敕赐纳袈裟一领剃刀一口。<a id="a-6F"></a>殊命荐臻。<a id="a-6G"></a>宠灵隆赫。<a id="a-6H"></a>恭对惶悸。<a id="a-6I"></a>如履春冰。<a id="a-6J"></a>玄奘幸遭邕穆之化。<a id="a-6K"></a>早预息心之侣。<a id="a-6L"></a>三业无纪。<a id="a-6M"></a>四恩靡答。<a id="a-6N"></a>谬回天眷。<a id="a-6O"></a>滥叨云泽。<a id="a-6P"></a>忍辱之服。<a id="a-6Q"></a>彩合流霞。<a id="a-6R"></a>智慧之刀。<a id="a-6S"></a>铦逾切玉。<a id="a-6T"></a>谨当衣以降烦恼之魔。<a id="a-6U"></a>佩以断尘劳之网。<a id="a-6V"></a>起余讥于彼己。<a id="a-6W"></a>惧空疏于冒荣。<a id="a-6X"></a>惭恧屏营。<a id="a-6Y"></a>趍承俯偻。<a id="a-6Z"></a>鞠心局蹐。<a id="a-6a"></a>精爽飞越。<a id="a-6b"></a>不任悚荷之至。<a id="a-6c"></a>谨奉表谢以闻。<a id="a-6d"></a>尘黩圣鉴。<a id="a-6e"></a>伏深战栗。<a id="a-6f"></a>　帝少劳兵事。<a id="a-6g"></a>纂历之后。<a id="a-6h"></a>又心存兆庶。<a id="a-6i"></a>及辽东征罚。<a id="a-6j"></a>栉沐风霜。<a id="a-6k"></a>旋旆已来气力颇不如平昔。<a id="a-6l"></a>有忧生之虑。<a id="a-6m"></a>既遇法师。<a id="a-6n"></a>遂留心八正墙堑五乘。<a id="a-6o"></a>遂将息平复。<a id="a-6p"></a>因问。<a id="a-6q"></a>欲树功德何最饶益。<a id="a-6r"></a>法师对曰。<a id="a-6s"></a>众生寝惑非慧莫启。<a id="a-6t"></a>慧芽抽殖法为其资。<a id="a-6u"></a>弘法由人。<a id="a-6v"></a>即度僧为最。<a id="a-6w"></a>　帝甚欢。<a id="a-6x"></a>秋九月己卯诏曰。<a id="a-6y"></a>昔隋季失御。<a id="a-6z"></a>天下分崩。<a id="a-70"></a>四海涂原。<a id="a-71"></a>八埏鼎沸。<a id="a-72"></a>朕属当戡乱躬履兵锋。<a id="a-73"></a>丞犯风霜宿于马上。<a id="a-74"></a>比加药饵犹未痊除。<a id="a-75"></a>近日已来方就平复。<a id="a-76"></a>岂非福善所感而致此休征耶。<a id="a-77"></a>京城及天下诸州寺宜各度五人。<a id="a-78"></a>弘福寺宜度五十人。<a id="a-79"></a>计海内寺三千七百一十六所。<a id="a-7A"></a>计度僧尼一万八千五百余人。<a id="a-7B"></a>未此已前。<a id="a-7C"></a>天下寺庙遭隋季凋残。<a id="a-7D"></a>缁侣将绝。<a id="a-7E"></a>蒙兹一度并成徒众。<a id="a-7F"></a>美哉君子所以重正言也。<a id="a-7G"></a>　帝又问。<a id="a-7H"></a>金刚般若经一切诸佛之所从生。<a id="a-7I"></a>闻而不谤。<a id="a-7J"></a>功逾身命之施。<a id="a-7K"></a>非恒沙珍宝所及。<a id="a-7L"></a>加以理微言约。<a id="a-7M"></a>故贤达君子多爱受持。<a id="a-7N"></a>未知先代所翻文义具不。<a id="a-7O"></a>法师对曰。<a id="a-7P"></a>此经功德。<a id="a-7Q"></a>实如圣旨。<a id="a-7R"></a>西方之人。<a id="a-7S"></a>咸同爱敬。<a id="a-7T"></a>今观旧经。<a id="a-7U"></a>亦微有遗漏。<a id="a-7V"></a>据梵本具云能断金刚般若。<a id="a-7W"></a>旧经直云金刚般若。<a id="a-7X"></a>欲明菩萨以分别为烦恼。<a id="a-7Y"></a>而分别之惑坚类金刚。<a id="a-7Z"></a>唯此经所诠。<a id="a-7a"></a>无分别慧乃能除断。<a id="a-7b"></a>故曰能断金刚般若。<a id="a-7c"></a>故知。<a id="a-7d"></a>旧经失上二字。<a id="a-7e"></a>又如下文。<a id="a-7f"></a>三问阙一。<a id="a-7g"></a>二颂阙一。<a id="a-7h"></a>九喻阙三。<a id="a-7i"></a>如是等。<a id="a-7j"></a>什法师所翻舍卫国也。<a id="a-7k"></a>留支所翻婆伽婆者少可。<a id="a-7l"></a>　帝曰。<a id="a-7m"></a>师既有梵本。<a id="a-7n"></a>可更委翻。<a id="a-7o"></a>使众生闻之具足。<a id="a-7p"></a>然经本贵理。<a id="a-7q"></a>不必须饰文而乖义也。<a id="a-7r"></a>故今新翻能断金刚般若委依梵本奏之。<a id="a-7s"></a>　帝甚悦。<a id="a-7t"></a>冬十月车驾还京。<a id="a-7u"></a>法师亦从还。<a id="a-7v"></a>先是　敕所司。<a id="a-7w"></a>于北阙紫微殿西别营一所。<a id="a-7x"></a>号弘法院。<a id="a-7y"></a>既到居之。<a id="a-7z"></a>昼则帝留谈说。<a id="a-80"></a>夜乃还院翻经。<a id="a-81"></a>更译无性菩萨所释摄大乘论十卷。<a id="a-82"></a>世亲论十卷。<a id="a-83"></a>缘起圣道经一卷。<a id="a-84"></a>百法明门论一卷。<a id="a-85"></a>戊申皇大子又宣令曰。<a id="a-86"></a>营慈恩寺。<a id="a-87"></a>渐向毕功。<a id="a-88"></a>轮奂将成。<a id="a-89"></a>僧徒尚阙。<a id="a-8A"></a>伏奉敕旨度三百僧。<a id="a-8B"></a>别请五十大德。<a id="a-8C"></a>同奉神居降临行道。<a id="a-8D"></a>其新营道场。<a id="a-8E"></a>宜名大慈恩寺。<a id="a-8F"></a>别造翻经院。<a id="a-8G"></a>虹梁藻井。<a id="a-8H"></a>丹青云气。<a id="a-8I"></a>琼础铜沓金环华铺。<a id="a-8J"></a>并加殊丽。<a id="a-8K"></a>令法师移就翻译。<a id="a-8L"></a>仍纲维寺任。<a id="a-8M"></a>法师既奉令旨。<a id="a-8N"></a>令充上座。<a id="a-8O"></a>进启让曰。<a id="a-8P"></a>沙门玄奘启。<a id="a-8Q"></a>伏奉令旨。<a id="a-8R"></a>以玄奘为慈恩寺上座。<a id="a-8S"></a>恭闻嘉命。<a id="a-8T"></a>心灵靡措。<a id="a-8U"></a>屏营累息。<a id="a-8V"></a>深增战悚。<a id="a-8W"></a>玄奘学艺无纪。<a id="a-8X"></a>行业空疏。<a id="a-8Y"></a>敢誓捐罄。<a id="a-8Z"></a>方期光赞。<a id="a-8a"></a>凭恃皇灵。<a id="a-8b"></a>穷遐访道。<a id="a-8c"></a>所获经论。<a id="a-8d"></a>奉敕翻译。<a id="a-8e"></a>情冀法流渐润。<a id="a-8f"></a>克滋鼎祚。<a id="a-8g"></a>圣教绍宣。<a id="a-8h"></a>光华史册。<a id="a-8i"></a>玄奘昔冒危途。<a id="a-8j"></a>久婴痾疹。<a id="a-8k"></a>驽蹇力弊。<a id="a-8l"></a>恐不卒业。<a id="a-8m"></a>孤负国恩。<a id="a-8n"></a>有罚无赦。<a id="a-8o"></a>命知僧务。<a id="a-8p"></a>更贻重谴。<a id="a-8q"></a>鱼鸟易性。<a id="a-8r"></a>飞沈失途。<a id="a-8s"></a>伏惟皇大子殿下。<a id="a-8t"></a>仁孝天纵。<a id="a-8u"></a>爱敬因心。<a id="a-8v"></a>感风树之悲。<a id="a-8w"></a>结寒泉之痛。<a id="a-8x"></a>式建伽蓝。<a id="a-8y"></a>将弘景福。<a id="a-8z"></a>匡理法众。<a id="a-90"></a>任在能人。<a id="a-91"></a>用非其器。<a id="a-92"></a>必有蹎仆。<a id="a-93"></a>伏愿睿情远鉴。<a id="a-94"></a>照弘法之福因。<a id="a-95"></a>慈造曲垂。<a id="a-96"></a>察愚鄙之忠款。<a id="a-97"></a>则法僧无悔吝之咎。<a id="a-98"></a>鱼鸟得飞沈之趣。<a id="a-99"></a>不任沥恳之至。<a id="a-9A"></a>谨奉启陈情。<a id="a-9B"></a>伏用悚悸。<a id="a-9C"></a>十二月戊辰。<a id="a-9D"></a>又敕太常卿江夏王道宗将九部乐。<a id="a-9E"></a>万年令宋行质。<a id="a-9F"></a>长安令裴方彦。<a id="a-9G"></a>各率县内音声及诸寺幢帐。<a id="a-9H"></a>并使豫极庄严。<a id="a-9I"></a>己巳旦集安福门街迎像送僧入大慈恩寺。<a id="a-9J"></a>至是陈列于通衢。<a id="a-9K"></a>其锦彩轩轞鱼龙幢戏。<a id="a-9L"></a>凡千五百余乘。<a id="a-9M"></a>帐盖三百余事。<a id="a-9N"></a>先是内出绣画等像二百余躯。<a id="a-9O"></a>金银像两躯。<a id="a-9P"></a>金缕绫罗幡五百口。<a id="a-9Q"></a>宿于弘福寺。<a id="a-9R"></a>并法师西国所将经像舍利等。<a id="a-9S"></a>爰自弘福引出安置于帐座及诸车上。<a id="a-9T"></a>处中而进。<a id="a-9U"></a>又于像前两边各严大车。<a id="a-9V"></a>车上竖长竿悬幡幡后即有师子神王等。<a id="a-9W"></a>为前引仪。<a id="a-9X"></a>又庄宝车五十乘坐诸大德。<a id="a-9Y"></a>次京城僧众执持香花呗赞随后。<a id="a-9Z"></a>次文武百官。<a id="a-9a"></a>各将侍卫部列陪从。<a id="a-9b"></a>大常九部乐挟两边。<a id="a-9c"></a>二县音声继其后。<a id="a-9d"></a>而幢幡钟鼓訇磕缤纷。<a id="a-9e"></a>眩日浮空震曜都邑。<a id="a-9f"></a>望之极目不知其前后。<a id="a-9g"></a>皇太子遣率尉迟绍宗副率王文训。<a id="a-9h"></a>领东宫兵千余人充手力。<a id="a-9i"></a>　敕遣御史大夫李乾祐为大使。<a id="a-9j"></a>与武侯相知捡挍。<a id="a-9k"></a>　帝将皇太子后宫等。<a id="a-9l"></a>于安福门楼手执香炉目而送之甚悦。<a id="a-9m"></a>衢路观者数亿万人。<a id="a-9n"></a>经像至寺门。</p>
  <p id="a9o">敕赵公英公中书褚令。<a id="a-9p"></a>执香炉引入安置殿内。<a id="a-9q"></a>奏九部乐。<a id="a-9r"></a>破阵舞及诸戏于庭讫而还。<a id="a-9s"></a>壬申将欲度僧。<a id="a-9t"></a>辛未　皇太子与仗卫出宿故宅。<a id="a-9u"></a>后日旦从寺南列羽仪而来。<a id="a-9v"></a>至门下乘步入。<a id="a-9w"></a>百寮陪从。<a id="a-9x"></a>礼佛已引五十大德相见陈造寺所为意。<a id="a-9y"></a>发言呜噎酸感。<a id="a-9z"></a>傍人侍臣及僧无不哽泣。<a id="a-A0"></a>观蒸蒸之情。<a id="a-A1"></a>亦今之舜也。<a id="a-A2"></a>言讫升殿东阁。<a id="a-A3"></a>令少詹事张行成宣恩宥降京畿见禁囚徒。<a id="a-A4"></a>然后剃发观斋。<a id="a-A5"></a>及赐王公已下束帛讫。<a id="a-A6"></a>屏人下阁礼佛。<a id="a-A7"></a>与妃等巡历廊宇。<a id="a-A8"></a>至法师房。<a id="a-A9"></a>制五言诗帖于户曰。<a id="a-AA"></a>停轩观福殿。<a id="a-AB"></a>游目眺皇畿。<a id="a-AC"></a>法轮含日转。<a id="a-AD"></a>花盖接云飞。<a id="a-AE"></a>翠烟香绮阁。<a id="a-AF"></a>丹霞光宝衣。<a id="a-AG"></a>幡虹遥合彩。<a id="a-AH"></a>空外迥分晖。<a id="a-AI"></a>萧然登十地。<a id="a-AJ"></a>自得会三归。<a id="a-AK"></a>观讫还宫。<a id="a-AL"></a>是时缁素欢欣更相庆慰。<a id="a-AM"></a>莫不歌玄风重盛遗法再隆。<a id="a-AN"></a>近古以来未曾有也。<a id="a-AO"></a>其日。</p>
  <p id="aAP">敕追法师还北阙。<a id="a-AQ"></a>二十三年夏四月驾幸翠微宫。<a id="a-AR"></a>　皇太子及法师并陪从。<a id="a-AS"></a>既至处分之外。<a id="a-AT"></a>唯谈玄论道。<a id="a-AU"></a>问因果报应及西域先圣遗芳故迹。<a id="a-AV"></a>皆引经詶对。<a id="a-AW"></a>　帝深信纳。<a id="a-AX"></a>数攘袂叹曰。<a id="a-AY"></a>朕共师相逢晚。<a id="a-AZ"></a>不得广兴佛事。<a id="a-Aa"></a>　帝发京时。<a id="a-Ab"></a>虽少违和。<a id="a-Ac"></a>而神威睿虑无减平昔。<a id="a-Ad"></a>至五月己巳。<a id="a-Ae"></a>微加头痛。<a id="a-Af"></a>留法师宿宫中。<a id="a-Ag"></a>庚午帝崩于含风殿。<a id="a-Ah"></a>时秘不言。<a id="a-Ai"></a>还京发丧。<a id="a-Aj"></a>殡太极殿。<a id="a-Ak"></a>其日　皇太子即皇帝位于梓宫之侧。<a id="a-Al"></a>踰年改元曰永徽。<a id="a-Am"></a>万方号恸。<a id="a-An"></a>加丧考妣。<a id="a-Ao"></a>法师还慈恩寺。<a id="a-Ap"></a>自此之后专务翻译无弃寸阴。<a id="a-Aq"></a>每日自立程课。<a id="a-Ar"></a>若昼日有事不充。<a id="a-As"></a>必兼夜以续之。<a id="a-At"></a>过乙之后。<a id="a-Au"></a>方乃停笔摄经已。<a id="a-Av"></a>复礼佛行道。<a id="a-Aw"></a>至三更暂眠。<a id="a-Ax"></a>五更复起。<a id="a-Ay"></a>读诵梵本朱点次第。<a id="a-Az"></a>拟明旦所翻。<a id="a-B0"></a>每日斋讫黄昏二时讲新经论。<a id="a-B1"></a>及诸州听学僧等。<a id="a-B2"></a>恒来决疑请义。<a id="a-B3"></a>既知上座之任僧事。<a id="a-B4"></a>复来咨禀。<a id="a-B5"></a>复有内使遣营功德。<a id="a-B6"></a>前后造一切经十部。<a id="a-B7"></a>夹纻宝装像二百余躯。<a id="a-B8"></a>亦令取法师进止。<a id="a-B9"></a>日夕已去。<a id="a-BA"></a>寺内弟子百余人。<a id="a-BB"></a>咸请教诫盈廊溢庑。<a id="a-BC"></a>皆詶答处分无遗漏者。<a id="a-BD"></a>虽众务辐凑。<a id="a-BE"></a>而神气绰然无所拥滞。<a id="a-BF"></a>犹与诸德说西方圣贤立义诸部异端。<a id="a-BG"></a>及少年在此周游讲肆之事。<a id="a-BH"></a>高论剧谈竟无疲怠。<a id="a-BI"></a>其精敏强力过人若斯。<a id="a-BJ"></a>复数有诸王卿相来过礼忏。<a id="a-BK"></a>逢迎诱导。<a id="a-BL"></a>并皆发心。<a id="a-BM"></a>莫不舍其骄华肃敬称叹。<a id="a-BN"></a>二年春正月壬寅。<a id="a-BO"></a>瀛州刺史贾敦赜。<a id="a-BP"></a>蒱州刺史李道裕。<a id="a-BQ"></a>谷州刺史杜正伦。<a id="a-BR"></a>恒州刺史萧锐因。<a id="a-BS"></a>朝集在京。<a id="a-BT"></a>公事之暇相命参法师请受菩萨戒。<a id="a-BU"></a>法师即授之。<a id="a-BV"></a>并为广说菩萨行法。<a id="a-BW"></a>劝其事君尽忠临下慈爱。<a id="a-BX"></a>群公欢喜辞去。<a id="a-BY"></a>癸卯各舍净财。<a id="a-BZ"></a>共修书遣使参法师。<a id="a-Ba"></a>谢闻戒法。<a id="a-Bb"></a>其书曰。<a id="a-Bc"></a>窃闻身非欲食。<a id="a-Bd"></a>如来受纯陀之供。<a id="a-Be"></a>法无所求。<a id="a-Bf"></a>净名遂善德之请。<a id="a-Bg"></a>皆为显至理之常恒。<a id="a-Bh"></a>示凡圣之无二。<a id="a-Bi"></a>又是因机以接物。<a id="a-Bj"></a>假相而弘道。<a id="a-Bk"></a>为之者表重法之诚。<a id="a-Bl"></a>受之者为行檀之福。<a id="a-Bm"></a>岂曰心缘于彼此。<a id="a-Bn"></a>情染于名利者哉。<a id="a-Bo"></a>仰惟。<a id="a-Bp"></a>宿殖德本非于三四五佛。<a id="a-Bq"></a>深达法相。<a id="a-Br"></a>善识一十二部。<a id="a-Bs"></a>独悟真宗。<a id="a-Bt"></a>远寻圣迹。<a id="a-Bu"></a>游崛山之净土。<a id="a-Bv"></a>浴恒水之清流。<a id="a-Bw"></a>入深法界。<a id="a-Bx"></a>求善知识。<a id="a-By"></a>收至文于百代之后。<a id="a-Bz"></a>探玄旨于千载之前。<a id="a-C0"></a>津梁庶品。<a id="a-C1"></a>不噭不昧。<a id="a-C2"></a>等施一切。<a id="a-C3"></a>无先无后。<a id="a-C4"></a>赜等识蔽二空。<a id="a-C5"></a>业沦三界。<a id="a-C6"></a>犹蚕丝之自缠。<a id="a-C7"></a>如井轮之不息。<a id="a-C8"></a>虽复顺教生信随缘悟解顶礼归依受持四句。<a id="a-C9"></a>隐身而为宴坐。<a id="a-CA"></a>厌苦而求常乐。<a id="a-CB"></a>而远滞无明。<a id="a-CC"></a>近昏至理。<a id="a-CD"></a>未能悟佛性之在身。<a id="a-CE"></a>知境界之唯识。<a id="a-CF"></a>心非无取。<a id="a-CG"></a>义涉有无。<a id="a-CH"></a>不能即八邪而入八正。<a id="a-CI"></a>行非道而通佛道。<a id="a-CJ"></a>譬涉海而无津。<a id="a-CK"></a>犹面墙而靡见。<a id="a-CL"></a>昨因事隙。<a id="a-CM"></a>遂得参奉。<a id="a-CN"></a>曲蒙接引。<a id="a-CO"></a>授菩萨戒施以未曾有法。<a id="a-CP"></a>发其无上道心。<a id="a-CQ"></a>一念破于无边。<a id="a-CR"></a>四心尽于来际。<a id="a-CS"></a>菩提之种。<a id="a-CT"></a>起自尘劳。<a id="a-CU"></a>火中生莲。<a id="a-CV"></a>曷足为喻。<a id="a-CW"></a>始知如来之性。<a id="a-CX"></a>即是世间。<a id="a-CY"></a>涅槃之际不殊生死。<a id="a-CZ"></a>行于波若。<a id="a-Ca"></a>便是不行。<a id="a-Cb"></a>得彼菩提。<a id="a-Cc"></a>翻为无得。<a id="a-Cd"></a>忽以小机。<a id="a-Ce"></a>预闻大教。<a id="a-Cf"></a>顶受寻思。<a id="a-Cg"></a>无量欢喜。<a id="a-Ch"></a>然夫檀义摄六。<a id="a-Ci"></a>法施为优。<a id="a-Cj"></a>尊位有三师居其一。<a id="a-Ck"></a>弘慈利物。<a id="a-Cl"></a>虽类日月之无心仰照怀恩窃同葵藿之知感。<a id="a-Cm"></a>大士闻法捐躯非所企及童子见佛奉土。<a id="a-Cn"></a>辄敢庶几。<a id="a-Co"></a>谨送片物表心。<a id="a-Cp"></a>具如别疏所愿照其诚恳生其福田。<a id="a-Cq"></a>受兹微施随意所与。<a id="a-Cr"></a>使夫坠露添海。<a id="a-Cs"></a>将渤澥而俱深。<a id="a-Ct"></a>飞尘集岳。<a id="a-Cu"></a>与须弥而永固。<a id="a-Cv"></a>可久可大。<a id="a-Cw"></a>幸甚幸甚。<a id="a-Cx"></a>春寒尚重。<a id="a-Cy"></a>愿动止休宜。<a id="a-Cz"></a>谨遣白书。<a id="a-D0"></a>诸无所具。<a id="a-D1"></a>贾敦赜等和南其为朝贤所慕如是。<a id="a-D2"></a>三年春三月。<a id="a-D3"></a>法师欲于寺端门之阳造石浮图。<a id="a-D4"></a>安置西域所将经像。<a id="a-D5"></a>其意恐人代不常经本散失。<a id="a-D6"></a>兼防火难。<a id="a-D7"></a>浮图量高三十丈。<a id="a-D8"></a>拟显大国之崇基。<a id="a-D9"></a>为释迦之故迹。<a id="a-DA"></a>将欲营筑附表闻奏。</p>
  <p id="aDB">敕使中书舍人李义府。<a id="a-DC"></a>报法师云。<a id="a-DD"></a>师所营塔功大恐难卒成。<a id="a-DE"></a>宜用甎造。<a id="a-DF"></a>亦不愿师辛苦。<a id="a-DG"></a>今已敕大内东宫掖庭等七宫亡人衣物助师。<a id="a-DH"></a>足得成办。<a id="a-DI"></a>于是用甎仍改就西院。<a id="a-DJ"></a>其塔基面各一百四十尺。<a id="a-DK"></a>仿西域制度。<a id="a-DL"></a>不循此旧式也。<a id="a-DM"></a>塔有五级。<a id="a-DN"></a>并相轮露槃。<a id="a-DO"></a>凡高一百八十尺。<a id="a-DP"></a>层层中心皆有舍利。<a id="a-DQ"></a>或一千二千。<a id="a-DR"></a>凡一万余粒。<a id="a-DS"></a>上层以石为室。<a id="a-DT"></a>南面有两碑。<a id="a-DU"></a>载二圣三藏圣教序记。<a id="a-DV"></a>其书即尚书右仆射河南公褚遂良之笔也。<a id="a-DW"></a>初基塔之日。<a id="a-DX"></a>三藏自述诚愿。<a id="a-DY"></a>略曰。<a id="a-DZ"></a>玄奘自惟薄祐生不遇佛。<a id="a-Da"></a>复乘微善预闻像教傥生末法何所归依。<a id="a-Db"></a>又庆少得出家目睹灵相。<a id="a-Dc"></a>幼而慕法耳属遗筌。<a id="a-Dd"></a>闻说菩萨所修行。<a id="a-De"></a>思齐如不及。<a id="a-Df"></a>闻说如来所证法。<a id="a-Dg"></a>仰止于身心。<a id="a-Dh"></a>所以历尊师授博问先达。<a id="a-Di"></a>信夫汉梦西感正教东传。<a id="a-Dj"></a>道阻且长未能委悉。<a id="a-Dk"></a>故有专门竞执多滞二常之宗。<a id="a-Dl"></a>党同嫉异致乖一味之旨。<a id="a-Dm"></a>遂令后学相顾靡识所归。<a id="a-Dn"></a>是以面鹫山以增哀。<a id="a-Do"></a>慕常啼而假寐。<a id="a-Dp"></a>潜祈灵祐。<a id="a-Dq"></a>显恃国威。<a id="a-Dr"></a>决志出一生之域。<a id="a-Ds"></a>投身入万死之地。<a id="a-Dt"></a>絓是圣迹之处。<a id="a-Du"></a>备谒遗灵。<a id="a-Dv"></a>但有弘法之人。<a id="a-Dw"></a>遍寻正说。<a id="a-Dx"></a>经一所悲所见于未见。<a id="a-Dy"></a>遇一字庆所闻于未闻。<a id="a-Dz"></a>故以身命余资缮写遗阙。<a id="a-E0"></a>既遂诚愿。<a id="a-E1"></a>言归本朝。<a id="a-E2"></a>幸属休明。<a id="a-E3"></a>诏许翻译。<a id="a-E4"></a>　先皇道跨金轮声振玉鼓。<a id="a-E5"></a>绍隆象季允膺付属。<a id="a-E6"></a>又降发　神衷。<a id="a-E7"></a>亲裁三藏之序。<a id="a-E8"></a>今上春宫。<a id="a-E9"></a>讲道。<a id="a-EA"></a>复为述圣之记。<a id="a-EB"></a>可谓重光合璧振彩联华。<a id="a-EC"></a>涣污垂七耀之文。<a id="a-ED"></a>铿鋐韵九成之奏。<a id="a-EE"></a>自东都白马西明草堂。<a id="a-EF"></a>传译之盛。<a id="a-EG"></a>讵可同日而言者也。<a id="a-EH"></a>但以生灵薄运共失所天。<a id="a-EI"></a>唯恐三藏梵本零落忽诸。<a id="a-EJ"></a>二圣天文寂寥无纪。<a id="a-EK"></a>所以敬崇此塔拟安梵本。<a id="a-EL"></a>又树丰碑镌斯序记。<a id="a-EM"></a>庶使巍峨永劫。<a id="a-EN"></a>愿千佛同观氛氲圣迹与二仪齐固。<a id="a-EO"></a>时三藏亲负篑畚担运甎石。<a id="a-EP"></a>首尾二周功业斯毕。<a id="a-EQ"></a>夏五月乙卯中印度国摩诃菩提寺大德智光慧天等。<a id="a-ER"></a>致书于法师。<a id="a-ES"></a>智光于大小乘及彼外书四韦陀五明论等。<a id="a-ET"></a>莫不洞达。<a id="a-EU"></a>即戒贤法师门人之上首。<a id="a-EV"></a>五印度学者咸共宗焉。<a id="a-EW"></a>慧天于小乘十八部。<a id="a-EX"></a>该综明练。<a id="a-EY"></a>匠诱之德。<a id="a-EZ"></a>亦彼所推重法师游西域日。<a id="a-Ea"></a>常共切磋。<a id="a-Eb"></a>彼虽半教有功。<a id="a-Ec"></a>然未措心于方等。<a id="a-Ed"></a>为其执守偏见。<a id="a-Ee"></a>法师恒诋诃。<a id="a-Ef"></a>曲女城法集之时。<a id="a-Eg"></a>又深折挫。<a id="a-Eh"></a>彼亦愧伏。<a id="a-Ei"></a>自别之后钦伫弗忘。<a id="a-Ej"></a>乃使同寺沙门法长。<a id="a-Ek"></a>将书并赍赞颂及氎两端。<a id="a-El"></a>揄扬之心甚厚。<a id="a-Em"></a>其书曰。<a id="a-En"></a>微妙吉祥世尊金刚座所摩诃菩提寺诸多闻众所共围绕上座慧天。<a id="a-Eo"></a>致书摩诃支那国于无量经律论妙尽精微木叉阿遮利耶。<a id="a-Ep"></a>敬问无量。<a id="a-Eq"></a>少病少恼。<a id="a-Er"></a>我慧天苾刍。<a id="a-Es"></a>今造佛大神变赞颂及诸经论比量智等。<a id="a-Et"></a>今附苾刍法长将往。<a id="a-Eu"></a>此无量多闻老大德阿遮利耶智光。<a id="a-Ev"></a>亦同前致问邬波索迦日授稽首和南。<a id="a-Ew"></a>今共寄白[疊*毛]一双。<a id="a-Ex"></a>示不空心。<a id="a-Ey"></a>路远莫怪其少。<a id="a-Ez"></a>愿领。<a id="a-F0"></a>彼须经论录名附来。<a id="a-F1"></a>当为抄送木叉阿遮利耶。<a id="a-F2"></a>愿知。<a id="a-F3"></a>其为远贤所慕如此。<a id="a-F4"></a>五年春二月法长辞还。<a id="a-F5"></a>又索报书。<a id="a-F6"></a>法师答并信物。<a id="a-F7"></a>其书同文录奏。<a id="a-F8"></a>然后将付使人。<a id="a-F9"></a>其词曰。</p>
  <p id="aFA">大唐国苾刍玄奘。<a id="a-FB"></a>谨修书中印度摩揭陀国三藏智光法师座前。<a id="a-FC"></a>目一辞违俄十余载。<a id="a-FD"></a>境域遐远。<a id="a-FE"></a>音徽莫闻。<a id="a-FF"></a>思恋之情。<a id="a-FG"></a>每增延结。<a id="a-FH"></a>彼苾刍法长至蒙问。<a id="a-FI"></a>并承起居康胜。<a id="a-FJ"></a>豁然目朗。<a id="a-FK"></a>若睹尊颜。<a id="a-FL"></a>踊跃之怀。<a id="a-FM"></a>笔墨难述。<a id="a-FN"></a>节候渐暖。<a id="a-FO"></a>不审信后何如。<a id="a-FP"></a>又往年使还。<a id="a-FQ"></a>承正法藏大法师无常。<a id="a-FR"></a>奉问摧割不能已已。<a id="a-FS"></a>呜呼可谓苦海舟沈。<a id="a-FT"></a>天人眼灭。<a id="a-FU"></a>迁夺之痛何期速欤。<a id="a-FV"></a>惟正法藏。<a id="a-FW"></a>植庆曩晨。<a id="a-FX"></a>树功长劫。<a id="a-FY"></a>故得挺冲和之茂质。<a id="a-FZ"></a>标懿杰之宏才。<a id="a-Fa"></a>嗣德圣天。<a id="a-Fb"></a>继辉龙猛重然智炬。<a id="a-Fc"></a>再立法幢。<a id="a-Fd"></a>扑炎火于邪山。<a id="a-Fe"></a>塞洪流于倒海。<a id="a-Ff"></a>策疲徒于宝所。<a id="a-Fg"></a>示迷众于大方。<a id="a-Fh"></a>荡荡焉。<a id="a-Fi"></a>巍巍焉。<a id="a-Fj"></a>实法门之栋干也。<a id="a-Fk"></a>又如三乘半满之教。<a id="a-Fl"></a>异道断常之书。<a id="a-Fm"></a>莫不韫综胸怀贯练心府。<a id="a-Fn"></a>文槃节而克畅。<a id="a-Fo"></a>理隐昧而必彰。<a id="a-Fp"></a>故使内外归依。<a id="a-Fq"></a>为印度之宗袖。<a id="a-Fr"></a>加以恂恂善诱晓夜不疲。<a id="a-Fs"></a>衢尊自盈酌而不竭。<a id="a-Ft"></a>玄奘昔因问道得预参承。<a id="a-Fu"></a>并荷指诲虽曰庸愚。<a id="a-Fv"></a>颇亦蓬依麻直。<a id="a-Fw"></a>及辞还本邑。<a id="a-Fx"></a>嘱累尤深。<a id="a-Fy"></a>殷勤之言。<a id="a-Fz"></a>今犹在耳。<a id="a-G0"></a>方冀保安眉寿。<a id="a-G1"></a>式赞玄风。<a id="a-G2"></a>岂谓一朝奄归万古。<a id="a-G3"></a>追惟永往弥不可任。<a id="a-G4"></a>伏惟法师夙承雅训。<a id="a-G5"></a>早升堂室。<a id="a-G6"></a>攀恋之情。<a id="a-G7"></a>当难可处。<a id="a-G8"></a>奈何奈何。<a id="a-G9"></a>有为法尔。<a id="a-GA"></a>当可奈何。<a id="a-GB"></a>愿自裁抑。<a id="a-GC"></a>昔大觉潜晖。<a id="a-GD"></a>迦葉绍宣洪业。<a id="a-GE"></a>商那迁化。<a id="a-GF"></a>鞠多阐其嘉猷。<a id="a-GG"></a>今法将归真。<a id="a-GH"></a>法师次任其事。<a id="a-GI"></a>唯愿清词妙辩。<a id="a-GJ"></a>共四海而恒流。<a id="a-GK"></a>福智庄严。<a id="a-GL"></a>与五山而永久。<a id="a-GM"></a>玄奘所将经论。<a id="a-GN"></a>已翻瑜伽师地论等大小三十余部。<a id="a-GO"></a>其俱舍顺正理。<a id="a-GP"></a>见译未周。<a id="a-GQ"></a>今年必了。<a id="a-GR"></a>即日大唐天子。<a id="a-GS"></a>圣躬万福。<a id="a-GT"></a>率土安宁。<a id="a-GU"></a>以轮王之慈。<a id="a-GV"></a>敷法王之化。<a id="a-GW"></a>所出经论。<a id="a-GX"></a>并蒙神笔制序。<a id="a-GY"></a>令所司抄写国内流行。<a id="a-GZ"></a>爰至邻邦。<a id="a-Ga"></a>亦俱遵习。<a id="a-Gb"></a>虽居像运之末。<a id="a-Gc"></a>而法教光华。<a id="a-Gd"></a>邕邕穆穆。<a id="a-Ge"></a>亦不异室罗筏誓多林之化也。<a id="a-Gf"></a>伏愿照知。<a id="a-Gg"></a>又前渡信渡河失经一驮。<a id="a-Gh"></a>今录名如后。<a id="a-Gi"></a>有信请为附来。<a id="a-Gj"></a>并有片物供养。<a id="a-Gk"></a>愿垂纳受。<a id="a-Gl"></a>路远不得多。<a id="a-Gm"></a>莫嫌鲜薄。<a id="a-Gn"></a>玄奘和南。<a id="a-Go"></a>又答慧天法师。<a id="a-Gp"></a>书曰。</p>
  <p id="aGq">大唐国苾刍玄奘。<a id="a-Gr"></a>谨致书摩诃菩提寺三藏慧天法师足下。<a id="a-Gs"></a>乖别稍久。<a id="a-Gt"></a>企仰唯深。<a id="a-Gu"></a>音寄不通。<a id="a-Gv"></a>莫慰倾渴。<a id="a-Gw"></a>彼苾刍法长至辱书。<a id="a-Gx"></a>敬承休豫。<a id="a-Gy"></a>用增欣悦。<a id="a-Gz"></a>又领白氎两端赞颂一夹。<a id="a-H0"></a>来意既厚。<a id="a-H1"></a>寡德愧以无当。<a id="a-H2"></a>悚息悚息。<a id="a-H3"></a>节气渐和。<a id="a-H4"></a>不知信后体何如也。<a id="a-H5"></a>想融心百家之论。<a id="a-H6"></a>迻虑九部之经。<a id="a-H7"></a>建正法幢。<a id="a-H8"></a>引归宗之客。<a id="a-H9"></a>击克胜鼓。<a id="a-HA"></a>挫鍱腹之宾。<a id="a-HB"></a>颉颃王侯之前。<a id="a-HC"></a>抑扬英俊之上。<a id="a-HD"></a>故多欢适也。<a id="a-HE"></a>玄奘庸弊。<a id="a-HF"></a>气力已衰。<a id="a-HG"></a>又加念德钦仁。<a id="a-HH"></a>唯丰劳积。<a id="a-HI"></a>昔因游方在彼遇瞩光仪。<a id="a-HJ"></a>曲女城会又亲交论。<a id="a-HK"></a>当对诸王及百千徒众定其深浅。<a id="a-HL"></a>此立大乘之旨。<a id="a-HM"></a>彼竖半教之宗。<a id="a-HN"></a>往复之间。<a id="a-HO"></a>词气不无高下。<a id="a-HP"></a>务存正理。<a id="a-HQ"></a>靡护人情。<a id="a-HR"></a>以此递生淩触。<a id="a-HS"></a>罢席之后。<a id="a-HT"></a>寻已豁然。<a id="a-HU"></a>今来使犹传。<a id="a-HV"></a>法师寄申谢悔。<a id="a-HW"></a>何怀固之甚也。<a id="a-HX"></a>法师学富词清。<a id="a-HY"></a>志坚操远。<a id="a-HZ"></a>阿耨达水。<a id="a-Ha"></a>无以比其波澜。<a id="a-Hb"></a>净末尼珠。<a id="a-Hc"></a>不足方其曒洁。<a id="a-Hd"></a>后进仪表。<a id="a-He"></a>属在高人。<a id="a-Hf"></a>愿勖良规。<a id="a-Hg"></a>阐扬正法。<a id="a-Hh"></a>至如理周言极。<a id="a-Hi"></a>无越大乘。<a id="a-Hj"></a>意恨法师未为深信。<a id="a-Hk"></a>所谓耽玩羊鹿。<a id="a-Hl"></a>弃彼白牛。<a id="a-Hm"></a>赏爱水精。<a id="a-Hn"></a>舍颇胝宝。<a id="a-Ho"></a>明明大德。<a id="a-Hp"></a>何此惑之滞欤。<a id="a-Hq"></a>又坯器之身。<a id="a-Hr"></a>浮促难守。<a id="a-Hs"></a>宜早发大心。<a id="a-Ht"></a>庄严正见。<a id="a-Hu"></a>勿使临终方致嗟悔。<a id="a-Hv"></a>今使还国。<a id="a-Hw"></a>谨此代诚并附片物。<a id="a-Hx"></a>盖欲示酬来意。<a id="a-Hy"></a>未是尽其深心也。<a id="a-Hz"></a>愿知。<a id="a-I0"></a>前还日渡信渡河失经一驮。<a id="a-I1"></a>今录名如别。<a id="a-I2"></a>请为附来。<a id="a-I3"></a>余不能委述。<a id="a-I4"></a>苾刍玄奘谨呈。</p>
 </body>
</html>