<!doctype html>
<html id="z3IBWgY1QH" data-ver="1181">
 <head>
  <meta charset="utf-8">
  <meta author="慧立">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐大慈恩寺三藏法师传卷第五</h1>
  <p id="a2">起尼干占归国终至帝城之西漕。</p>
  <p id="a3">鸠摩罗使未至间。<a id="a-4"></a>有一露形尼干子。<a id="a-5"></a>名伐阇罗。<a id="a-6"></a>忽入法师房来。<a id="a-7"></a>法师旧闻尼干善于占卜。<a id="a-8"></a>即请坐问所疑曰。<a id="a-9"></a>玄奘支那国僧。<a id="a-A"></a>来此学问岁月已久。<a id="a-B"></a>今欲归还。<a id="a-C"></a>不知达不。<a id="a-D"></a>又去住二宜何最为吉。<a id="a-E"></a>及寿命长短。<a id="a-F"></a>愿仁者占看。<a id="a-G"></a>尼干乃索一白石画地而筮。<a id="a-H"></a>报法师曰。<a id="a-I"></a>师住时最好。<a id="a-J"></a>五印度及道俗不无敬重。<a id="a-K"></a>去时得达于敬重亦好但不如于住。<a id="a-L"></a>师之寿命自今已去更可十年。<a id="a-M"></a>若凭余福转续非所知也。<a id="a-N"></a>法师又问。<a id="a-O"></a>意欲思归经像既多。<a id="a-P"></a>不知若为胜致。<a id="a-Q"></a>尼干曰。<a id="a-R"></a>勿忧戒日王鸠摩罗王。<a id="a-S"></a>自遣人送师。<a id="a-T"></a>必达无苦。<a id="a-U"></a>法师报曰。<a id="a-V"></a>彼二王者从来未面。<a id="a-W"></a>如何得降此恩。<a id="a-X"></a>尼干曰。<a id="a-Y"></a>鸠摩罗王已发使来请。<a id="a-Z"></a>二三日当到。<a id="a-a"></a>既见鸠摩罗。<a id="a-b"></a>亦便见戒日。<a id="a-c"></a>如是言讫而去。<a id="a-d"></a>法师即作还意庄严经像。<a id="a-e"></a>诸德闻之咸来劝住。<a id="a-f"></a>曰印度者佛生之处。<a id="a-g"></a>大圣虽迁遗踪具在。<a id="a-h"></a>巡游礼赞足豫平生。<a id="a-i"></a>何为至斯而更舍也。<a id="a-j"></a>又支那国者蔑戾车地。<a id="a-k"></a>轻人贱法。<a id="a-l"></a>诸佛所以不生。<a id="a-m"></a>志狭垢深。<a id="a-n"></a>圣贤由兹弗往。<a id="a-o"></a>气寒土崄亦焉足念哉。<a id="a-p"></a>法师报曰。<a id="a-q"></a>法王立教义尚流通。<a id="a-r"></a>岂有自得沾心而遗未悟。<a id="a-s"></a>且彼国衣冠济济法度可遵。<a id="a-t"></a>君圣臣忠父慈子孝。<a id="a-u"></a>贵仁贵义尚齿尚贤。<a id="a-v"></a>加以识洞幽微智与神契。<a id="a-w"></a>体天作则。<a id="a-x"></a>七耀无以隐其文。<a id="a-y"></a>设器分时。<a id="a-z"></a>六律不能韬其管。<a id="a-10"></a>故能驱役飞走感致鬼神。<a id="a-11"></a>消息阴阳利安万物。<a id="a-12"></a>自遗法东被咸重大乘。<a id="a-13"></a>定水澄明戒香芬馥。<a id="a-14"></a>发心造行愿与十地齐功。<a id="a-15"></a>敛掌熏修以至三身为极。<a id="a-16"></a>向蒙大圣降灵亲麾法化。<a id="a-17"></a>耳承妙说目击金容。<a id="a-18"></a>并辔长途未可知也。<a id="a-19"></a>岂得称佛不往。<a id="a-1A"></a>遂可轻哉。<a id="a-1B"></a>彼曰经言。<a id="a-1C"></a>诸天随其福德共食有异。<a id="a-1D"></a>今与法师同居赡部。<a id="a-1E"></a>而佛生于此不往于彼。<a id="a-1F"></a>以是将为边地恶也。<a id="a-1G"></a>地既无福。<a id="a-1H"></a>所以不劝仁归。<a id="a-1I"></a>法师报曰。<a id="a-1J"></a>无垢称言。<a id="a-1K"></a>夫日何故行赡部洲。<a id="a-1L"></a>答曰。<a id="a-1M"></a>为之除冥。<a id="a-1N"></a>今所思归意遵此耳。<a id="a-1O"></a>诸德既见不从乃相呼。<a id="a-1P"></a>往戒贤法师所具陈其意。<a id="a-1Q"></a>戒贤谓法师曰。<a id="a-1R"></a>仁意定何如。<a id="a-1S"></a>报曰。<a id="a-1T"></a>此国是佛生处非不爱乐。<a id="a-1U"></a>但玄奘来意者为求大法广利群生。<a id="a-1V"></a>自到已来蒙师为说瑜伽师地论。<a id="a-1W"></a>决诸疑网。<a id="a-1X"></a>礼见圣迹。<a id="a-1Y"></a>及闻诸部甚深之旨。<a id="a-1Z"></a>私心慰庆诚不虚行。<a id="a-1a"></a>愿以所闻归还翻译。<a id="a-1b"></a>使有缘之徒同得闻见用报师恩。<a id="a-1c"></a>由是不愿停住。<a id="a-1d"></a>戒贤喜曰。<a id="a-1e"></a>此菩萨意也。<a id="a-1f"></a>吾心望尔尔亦如是。<a id="a-1g"></a>任为装束。<a id="a-1h"></a>诸人不须苦留。<a id="a-1i"></a>言讫还房。<a id="a-1j"></a>经二日东印度鸠摩罗王遣使奉书。<a id="a-1k"></a>与戒贤法师曰。<a id="a-1l"></a>弟子愿见支那国大德。<a id="a-1m"></a>愿师发遣慰此钦思。<a id="a-1n"></a>戒贤得书告众曰。<a id="a-1o"></a>鸠摩罗王欲请玄奘。<a id="a-1p"></a>但此人众差拟往戒日王所与小乘对论。<a id="a-1q"></a>今若赴彼。<a id="a-1r"></a>戒日傥须如何可得。<a id="a-1s"></a>不宜遣去。<a id="a-1t"></a>乃谓使曰。<a id="a-1u"></a>支那僧意欲还国。<a id="a-1v"></a>不及得赴王命。<a id="a-1w"></a>使到王更遣来请曰。<a id="a-1x"></a>师纵欲归暂过弟子。<a id="a-1y"></a>去亦非难。<a id="a-1z"></a>必愿垂顾勿复致违。<a id="a-20"></a>戒贤既不遣往。<a id="a-21"></a>彼王大怒。<a id="a-22"></a>更发别使赍书与戒贤法师曰。<a id="a-23"></a>弟子凡夫染习世乐。<a id="a-24"></a>于佛法中未知回向。<a id="a-25"></a>今闻外国僧名身心欢喜。<a id="a-26"></a>似开道芽之分。<a id="a-27"></a>师复不许其来。<a id="a-28"></a>此乃欲令众生长沦永夜。<a id="a-29"></a>岂是大德绍隆遗法汲引物哉。<a id="a-2A"></a>不胜渴仰谨遣重咨。<a id="a-2B"></a>若也不来弟子则分是恶人。<a id="a-2C"></a>近者设赏迦王犹能坏法毁菩提树。<a id="a-2D"></a>师即谓弟子无斯力耶。<a id="a-2E"></a>必当整理象军云萃于彼。<a id="a-2F"></a>踏那烂陀寺使碎如尘。<a id="a-2G"></a>此言如日师好试看。<a id="a-2H"></a>戒贤得书谓法师曰。<a id="a-2I"></a>彼王者善心素薄。<a id="a-2J"></a>境内佛法不甚流行。<a id="a-2K"></a>自闻仁名似发深意。<a id="a-2L"></a>仁或是其宿世善友。<a id="a-2M"></a>努力为去。<a id="a-2N"></a>出家以利物为本。<a id="a-2O"></a>今正其时。<a id="a-2P"></a>譬如伐树。<a id="a-2Q"></a>但断其根枝条自殄。<a id="a-2R"></a>到彼令王发心则百姓从化。<a id="a-2S"></a>苦违不赴或有魔事。<a id="a-2T"></a>勿惮小劳。<a id="a-2U"></a>法师辞与使俱去至彼。<a id="a-2V"></a>王见甚喜。<a id="a-2W"></a>率群臣迎拜赞叹。<a id="a-2X"></a>延入宫日陈音乐饮食花香。<a id="a-2Y"></a>尽诸供养。<a id="a-2Z"></a>请受斋戒。<a id="a-2a"></a>如是经月余。<a id="a-2b"></a>戒日王讨恭御陀还闻法师在鸠摩罗处。<a id="a-2c"></a>惊曰。<a id="a-2d"></a>我先频请不来。<a id="a-2e"></a>今何因在彼。<a id="a-2f"></a>发使语鸠摩罗王。<a id="a-2g"></a>急送支那僧来。<a id="a-2h"></a>鸠摩罗王敬重法师爱恋无已不能舍离。<a id="a-2i"></a>语使曰。<a id="a-2j"></a>我头可得法师未可即来。<a id="a-2k"></a>使还报。<a id="a-2l"></a>戒日王大怒谓侍臣曰。<a id="a-2m"></a>鸠摩罗王轻我也。<a id="a-2n"></a>如何为一僧发是粗语。<a id="a-2o"></a>更遣使责曰。<a id="a-2p"></a>汝言头可得者。<a id="a-2q"></a>即宜付使将来。<a id="a-2r"></a>鸠摩罗深惧言失。<a id="a-2s"></a>即命严象军二万乘船三万艘。<a id="a-2t"></a>共法师同发溯渡殑伽河。<a id="a-2u"></a>以赴王所。<a id="a-2v"></a>至羯朱嗢只罗国。<a id="a-2w"></a>遂即参。<a id="a-2x"></a>及鸠摩罗王将欲发引。<a id="a-2y"></a>先令人于殑伽河北营行宫。<a id="a-2z"></a>是日渡河至宫安置法师讫。<a id="a-30"></a>自与诸臣参戒日王于河南。<a id="a-31"></a>戒日见来甚喜。<a id="a-32"></a>知其敬爱于法师。<a id="a-33"></a>亦不责其前语。<a id="a-34"></a>但问支那僧何在。<a id="a-35"></a>报曰。<a id="a-36"></a>在某行宫。<a id="a-37"></a>王曰。<a id="a-38"></a>何不来。<a id="a-39"></a>报曰。<a id="a-3A"></a>大王钦贤爱道岂可遣师就此参王。<a id="a-3B"></a>王曰善。<a id="a-3C"></a>且去。<a id="a-3D"></a>某明日自来。<a id="a-3E"></a>鸠摩罗还谓法师曰。<a id="a-3F"></a>王虽言明日来。<a id="a-3G"></a>恐今夜即至。<a id="a-3H"></a>仍须候待。<a id="a-3I"></a>若来师不须动。<a id="a-3J"></a>法师曰。<a id="a-3K"></a>玄奘佛法理自如是。<a id="a-3L"></a>至夜一更许。<a id="a-3M"></a>王果来。<a id="a-3N"></a>有人报曰。<a id="a-3O"></a>河中有数千炬烛并步鼓声。<a id="a-3P"></a>王曰。<a id="a-3Q"></a>此戒日王来。<a id="a-3R"></a>即敕擎烛。<a id="a-3S"></a>自与诸臣远迎。<a id="a-3T"></a>其戒日王行时。<a id="a-3U"></a>每将金鼓数百。<a id="a-3V"></a>行一步一击。<a id="a-3W"></a>号为节步鼓。<a id="a-3X"></a>独戒日王有此。<a id="a-3Y"></a>余王不得同也。<a id="a-3Z"></a>既至顶礼法师足。<a id="a-3a"></a>散花瞻仰。<a id="a-3b"></a>以无量颂赞叹讫。<a id="a-3c"></a>谓法师曰。<a id="a-3d"></a>弟子先时请师何为不来。<a id="a-3e"></a>报曰。<a id="a-3f"></a>玄奘远寻佛法为闻瑜伽师地论。<a id="a-3g"></a>当奉命时听论未了。<a id="a-3h"></a>以是不遂参王。<a id="a-3i"></a>王又问曰。<a id="a-3j"></a>师从支那来。<a id="a-3k"></a>弟子闻。<a id="a-3l"></a>彼国有秦王破阵乐歌舞之曲。<a id="a-3m"></a>未知秦王是何人。<a id="a-3n"></a>复有何功德致此称扬。<a id="a-3o"></a>法师报曰。<a id="a-3p"></a>玄奘本土见人怀圣贤之德。<a id="a-3q"></a>能为百姓除凶剪暴覆润群生者。<a id="a-3r"></a>则歌而咏之。<a id="a-3s"></a>上备宗庙之乐。<a id="a-3t"></a>下入闾里之讴。<a id="a-3u"></a>秦王者即支那国今之天子也。<a id="a-3v"></a>未登皇极之前。<a id="a-3w"></a>封为秦王。<a id="a-3x"></a>是时天地版荡苍生无主。<a id="a-3y"></a>原野积人之肉。<a id="a-3z"></a>川谷流人之血。<a id="a-40"></a>妖星夜聚沴气朝凝。<a id="a-41"></a>三河苦封豕之贪。<a id="a-42"></a>四海困长蛇之毒。<a id="a-43"></a>王以帝子之亲。<a id="a-44"></a>应天策之命。<a id="a-45"></a>奋戎振旅扑剪鲸鲵仗钺麾戈肃清海县。<a id="a-46"></a>重安宇宙再耀三光。<a id="a-47"></a>六合怀恩故有兹咏。<a id="a-48"></a>王曰。<a id="a-49"></a>如此之人乃天所以遣为物主也。<a id="a-4A"></a>又问法师曰。<a id="a-4B"></a>弟子且还。<a id="a-4C"></a>明日迎师。<a id="a-4D"></a>愿不惮劳。<a id="a-4E"></a>于是辞去。<a id="a-4F"></a>诘旦使来。<a id="a-4G"></a>法师共鸠摩罗同去至戒日宫侧。<a id="a-4H"></a>王与门师二十余人出迎入坐。<a id="a-4I"></a>备陈珍膳作乐散花供养讫。<a id="a-4J"></a>王曰。<a id="a-4K"></a>闻师作制恶见论何在。<a id="a-4L"></a>法师报在此。<a id="a-4M"></a>因取观。<a id="a-4N"></a>观讫。<a id="a-4O"></a>王甚悦。<a id="a-4P"></a>谓其门师等曰。<a id="a-4Q"></a>弟子闻日光既出则萤烛夺明。<a id="a-4R"></a>天雷震音而锤凿绝响。<a id="a-4S"></a>师等所守之宗他皆破讫。<a id="a-4T"></a>试可救看诸德无敢言者。<a id="a-4U"></a>王曰。<a id="a-4V"></a>师等上座提婆犀那。<a id="a-4W"></a>自云解冠群英学该众哲。<a id="a-4X"></a>首兴异见常毁大乘。<a id="a-4Y"></a>及闻客大德来。<a id="a-4Z"></a>即往吠舍厘礼观圣迹。<a id="a-4a"></a>托以逃潜。<a id="a-4b"></a>故知师等无能也。<a id="a-4c"></a>王有妹。<a id="a-4d"></a>聪慧利根。<a id="a-4e"></a>善正量部义。<a id="a-4f"></a>坐于王后。<a id="a-4g"></a>闻法师序大乘宗涂奥旷小教局浅。<a id="a-4h"></a>夷然欢喜称赞不能已。<a id="a-4i"></a>王曰。<a id="a-4j"></a>师论大好。<a id="a-4k"></a>弟子及此诸师普皆信伏。<a id="a-4l"></a>但恐余国小乘外道尚守愚迷。<a id="a-4m"></a>望于曲女城为师作一会。<a id="a-4n"></a>命五印度沙门婆罗门外道等示大乘微妙之理。<a id="a-4o"></a>绝其毁谤之心。<a id="a-4p"></a>显师盛德之高。<a id="a-4q"></a>摧其我慢之意。<a id="a-4r"></a>是日发敕告诸国及义解之徒。<a id="a-4s"></a>集曲女城观支那国法师之论焉。<a id="a-4t"></a>法师自冬初共王逆河而进。<a id="a-4u"></a>至腊月方到会场。<a id="a-4v"></a>五印度中有十八国王到。<a id="a-4w"></a>谙知大小乘僧三千余人到。<a id="a-4x"></a>婆罗门及尼干外道二千余人到。<a id="a-4y"></a>那烂陀寺千余僧到。<a id="a-4z"></a>是等诸贤并博蕴文义富赡辩才。<a id="a-50"></a>思听德音皆来会所。<a id="a-51"></a>兼有侍从。<a id="a-52"></a>或象或舆或幢或幡。<a id="a-53"></a>各自围绕。<a id="a-54"></a>峨峨岌岌若云兴雾涌。<a id="a-55"></a>充塞数十里间。<a id="a-56"></a>虽六齐之举袂成帷。<a id="a-57"></a>三吴之挥汗为雨。<a id="a-58"></a>未足方其盛也。<a id="a-59"></a>王先敕会所营二草殿拟安像及徒众。<a id="a-5A"></a>比到并成。<a id="a-5B"></a>其殿峻广各堪坐千余人。<a id="a-5C"></a>王行宫在会场西五里。<a id="a-5D"></a>日于宫中铸金像一躯。<a id="a-5E"></a>装一大象上施宝帐安佛在其中。<a id="a-5F"></a>戒日王作帝释形。<a id="a-5G"></a>手执白拂侍右。<a id="a-5H"></a>拘摩罗王作梵王形执宝盖侍左。<a id="a-5I"></a>皆着天冠花鬘垂璎佩玉。<a id="a-5J"></a>又装二大象载宝花。<a id="a-5K"></a>逐佛后随行随散。<a id="a-5L"></a>令法师及门师等。<a id="a-5M"></a>各乘大象。<a id="a-5N"></a>次列王后。<a id="a-5O"></a>又以三百大象。<a id="a-5P"></a>使诸国王大臣大德等乘象。<a id="a-5Q"></a>鱼丽于道侧称赞而行。<a id="a-5R"></a>从旦装束自行宫引向会所。<a id="a-5S"></a>至院门各令下乘捧佛入殿置于宝座。<a id="a-5T"></a>王共法师等以次供养。<a id="a-5U"></a>然后命十八国王入。<a id="a-5V"></a>诸国僧名称最高文义赡博者。<a id="a-5W"></a>使千余人入。<a id="a-5X"></a>婆罗门外道有名行者五百余人入。<a id="a-5Y"></a>诸国大臣等二百余人入。<a id="a-5Z"></a>自外道俗各令于院门外部伍安置。<a id="a-5a"></a>王遣内外并设食。<a id="a-5b"></a>食讫施佛金槃一。<a id="a-5c"></a>金碗七。<a id="a-5d"></a>金澡灌一。<a id="a-5e"></a>金锡杖一枚。<a id="a-5f"></a>金钱三千。<a id="a-5g"></a>上氎衣三千。<a id="a-5h"></a>法师及诸僧等施各有差。<a id="a-5i"></a>施讫别施宝床请法师坐。<a id="a-5j"></a>为论主。<a id="a-5k"></a>称扬大乘序作论意。<a id="a-5l"></a>仍遣那烂陀寺沙门明贤法师读示大众。<a id="a-5m"></a>别令写一本悬于会场门外示一切人。<a id="a-5n"></a>若其问有一字无理能难破者。<a id="a-5o"></a>请断首相谢。<a id="a-5p"></a>如是至晚无一人致言。<a id="a-5q"></a>戒日王欢喜罢会还宫。<a id="a-5r"></a>诸王及僧各归所。<a id="a-5s"></a>次法师共鸠摩罗王。<a id="a-5t"></a>亦还自宫。<a id="a-5u"></a>明旦复来迎像送引。<a id="a-5v"></a>聚集如初。<a id="a-5w"></a>经五日小乘外道见毁其宗结恨欲为谋害。<a id="a-5x"></a>王知宣令曰。<a id="a-5y"></a>邪党乱真其来自久。<a id="a-5z"></a>埋隐正教误惑群生。<a id="a-60"></a>不有上贤何以鉴伪。<a id="a-61"></a>支那法师者。<a id="a-62"></a>神宇冲旷解行渊深。<a id="a-63"></a>为伏群邪来游此国。<a id="a-64"></a>显扬大法汲引愚迷。<a id="a-65"></a>妖妄之徒不知惭悔。<a id="a-66"></a>谋为不轨翻起害心。<a id="a-67"></a>此而可容孰不可恕。<a id="a-68"></a>众有一人伤触法师者斩其首。<a id="a-69"></a>毁骂者截其舌。<a id="a-6A"></a>其欲申辞救义不拘此限。<a id="a-6B"></a>自是邪徒戢翼。<a id="a-6C"></a>竟十八日无一人发论。<a id="a-6D"></a>将散之夕。<a id="a-6E"></a>法师更称扬大乘赞佛功德。<a id="a-6F"></a>令无量人返邪入正弃小归大。<a id="a-6G"></a>戒日王益增崇。<a id="a-6H"></a>重施法师金钱一万银钱三万上[疊*毛]衣一百领。<a id="a-6I"></a>十八国王亦各施珍宝。<a id="a-6J"></a>法师一皆不受。<a id="a-6K"></a>王命侍臣庄严大象施幢。<a id="a-6L"></a>请法师乘令贵臣陪卫。<a id="a-6M"></a>巡众告唱。<a id="a-6N"></a>表立义无屈。<a id="a-6O"></a>西国法凡论得胜如此。<a id="a-6P"></a>法师让而不行。<a id="a-6Q"></a>王曰。<a id="a-6R"></a>古来法尔事不可违。<a id="a-6S"></a>乃将法师袈裟遍唱曰。<a id="a-6T"></a>支那国法师立大乘义破诸异见。<a id="a-6U"></a>自十八日来无敢论者。<a id="a-6V"></a>普宜知之。<a id="a-6W"></a>诸众欢喜。<a id="a-6X"></a>为法师竞立美名。<a id="a-6Y"></a>大乘众号曰摩诃耶那提婆。<a id="a-6Z"></a>此云大乘天。<a id="a-6a"></a>小乘众号曰木叉提婆。<a id="a-6b"></a>此云解脱天。<a id="a-6c"></a>烧香散花礼敬而去。<a id="a-6d"></a>自是德音弥远矣。<a id="a-6e"></a>王行宫西有一伽蓝。<a id="a-6f"></a>王所供养。<a id="a-6g"></a>中有佛牙长可寸半。<a id="a-6h"></a>其色黄白每放光明。<a id="a-6i"></a>昔迦湿弥罗国讫利多种。<a id="a-6j"></a>灭坏佛法僧徒解散。<a id="a-6k"></a>有一苾刍远游印度。<a id="a-6l"></a>其后睹货罗国雪山下王忿诸贱种毁灭佛法。<a id="a-6m"></a>乃诈为商旅。<a id="a-6n"></a>率三千勇士多赍珍宝。<a id="a-6o"></a>伪言献奉。<a id="a-6p"></a>其王素贪。<a id="a-6q"></a>闻之甚喜。<a id="a-6r"></a>遣使迎接。<a id="a-6s"></a>但雪山王禀质雄猛威肃如神。<a id="a-6t"></a>既至其座去帽而叱之。<a id="a-6u"></a>讫利多王睹便惊慑颠仆于地。<a id="a-6v"></a>雪山王按其首而斩之。<a id="a-6w"></a>谓其群臣曰。<a id="a-6x"></a>我雪山下王。<a id="a-6y"></a>念尔诸奴毁坏佛法。<a id="a-6z"></a>故来罚汝。<a id="a-70"></a>然则过在一人非关汝辈。<a id="a-71"></a>各宜自安。<a id="a-72"></a>唯扇惑其王首为恶者。<a id="a-73"></a>逐之他国。<a id="a-74"></a>余无所问。<a id="a-75"></a>既歼丑[薛/女]建立伽蓝。<a id="a-76"></a>召集僧徒奉施而返。<a id="a-77"></a>前投印度苾刍闻国平定杖锡旋归。<a id="a-78"></a>路逢群象鸣吼而来。<a id="a-79"></a>苾刍见已升树藏避。<a id="a-7A"></a>象乃吸水灌树以牙排掘。<a id="a-7B"></a>须臾树倒。<a id="a-7C"></a>象以鼻卷苾刍置背上。<a id="a-7D"></a>负载而去。<a id="a-7E"></a>至一大林中。<a id="a-7F"></a>有病象患疮而卧。<a id="a-7G"></a>象引苾刍手触其苦处。<a id="a-7H"></a>见疮有竹刺。<a id="a-7I"></a>为拔刺引去脓血裂衣为裹。<a id="a-7J"></a>象得渐安。<a id="a-7K"></a>明日诸象竞求果味奉施苾刍。<a id="a-7L"></a>苾刍食已有一象将金函授于病者。<a id="a-7M"></a>病象得已授与苾刍。<a id="a-7N"></a>苾刍受已诸象载送出林。<a id="a-7O"></a>到旧处置于地。<a id="a-7P"></a>跪拜而去。<a id="a-7Q"></a>苾刍开函乃佛牙也。<a id="a-7R"></a>将归供养。<a id="a-7S"></a>近戒日王闻迦湿弥罗有佛牙。<a id="a-7T"></a>亲至界首请看礼拜。<a id="a-7U"></a>诸众吝惜不听将出乃别藏之。<a id="a-7V"></a>但其王惧戒日王之威。<a id="a-7W"></a>处处掘觅。<a id="a-7X"></a>得已将呈。<a id="a-7Y"></a>戒日见之深生敬重。<a id="a-7Z"></a>恃其强力遂夺归供养。<a id="a-7a"></a>即此牙也。<a id="a-7b"></a>散会后王以所铸金像衣钱等付嘱伽蓝。<a id="a-7c"></a>令僧守护。<a id="a-7d"></a>法师先以辞那烂陀诸德及取经像讫。<a id="a-7e"></a>罢论竟至十九日辞王欲还。<a id="a-7f"></a>王曰。<a id="a-7g"></a>弟子嗣承宗庙为天下主三十余年。<a id="a-7h"></a>常虑福德不增广法因不相续以故积集财宝于钵罗耶伽国两河间。<a id="a-7i"></a>立大会场。<a id="a-7j"></a>五年一请五印度沙门婆罗门及贫穷孤独为七十五日无遮大施。<a id="a-7k"></a>已成五会。<a id="a-7l"></a>今欲作第六会。<a id="a-7m"></a>师何不暂看随喜。<a id="a-7n"></a>法师报曰。<a id="a-7o"></a>菩萨为行福慧双修。<a id="a-7p"></a>智人得果不忘其本。<a id="a-7q"></a>王尚不吝珍财。<a id="a-7r"></a>玄奘岂可辞少停住。<a id="a-7s"></a>请随王去。<a id="a-7t"></a>王甚喜。<a id="a-7u"></a>至二十一日发引向钵罗耶伽国就大施场。<a id="a-7v"></a>殑伽河在北。<a id="a-7w"></a>阎牟那河在南。<a id="a-7x"></a>俱从西北东流至此国而会。<a id="a-7y"></a>其二河合处西有大墠。<a id="a-7z"></a>周围十四五里。<a id="a-80"></a>平坦如镜。<a id="a-81"></a>自昔诸王皆就其地行施。<a id="a-82"></a>因号施场焉。<a id="a-83"></a>相传云。<a id="a-84"></a>若于此地施一钱胜余处施百千钱。<a id="a-85"></a>由是古来共重。<a id="a-86"></a>王敕于墠上建施场。<a id="a-87"></a>竖芦为篱。<a id="a-88"></a>面各千步。<a id="a-89"></a>中作草堂数十间安贮众宝。<a id="a-8A"></a>皆金银真珠红颇梨宝帝青珠大青珠等。<a id="a-8B"></a>其傍又作长舍数百间。<a id="a-8C"></a>贮憍奢耶衣斑[疊*毛]衣金银钱等。<a id="a-8D"></a>篱外别作造食处。<a id="a-8E"></a>于宝库前更造长屋百余行。<a id="a-8F"></a>似此京邑肆行。<a id="a-8G"></a>一一长屋可坐千余人。<a id="a-8H"></a>先是王敕告五印度沙门外道尼干贫穷孤独。<a id="a-8I"></a>集施场受施。<a id="a-8J"></a>亦有因法师曲女城会不归便往施所者。<a id="a-8K"></a>十八国王亦便逐王行。<a id="a-8L"></a>比至会场道俗到者五十余万人。<a id="a-8M"></a>戒日王营殑伽河北岸。<a id="a-8N"></a>南印度王杜鲁婆跋吒营合河西。<a id="a-8O"></a>鸠摩罗王营阎牟那河南花林侧。<a id="a-8P"></a>诸受施人营跋吒王西。<a id="a-8Q"></a>辰旦其戒日王与鸠摩罗王乘船军。<a id="a-8R"></a>跋吒王从象军。<a id="a-8S"></a>各整仪卫集会场所。<a id="a-8T"></a>十八国诸王以次陪列。<a id="a-8U"></a>初一日于施场草殿内安佛像。<a id="a-8V"></a>布施上宝上衣及美馔。<a id="a-8W"></a>作乐散花至日晚归营。<a id="a-8X"></a>第二日安日天像。<a id="a-8Y"></a>施宝及衣半于初日。<a id="a-8Z"></a>第三日安自在天像。<a id="a-8a"></a>施如日天。<a id="a-8b"></a>第四日施僧僧万余人百行俱坐。<a id="a-8c"></a>人施金钱百文珠一枚[疊*毛]衣一具及饮食香花。<a id="a-8d"></a>供养讫而出。<a id="a-8e"></a>第五番施婆罗门。<a id="a-8f"></a>二十余日方遍。<a id="a-8g"></a>第六番施外道。<a id="a-8h"></a>十日方遍。<a id="a-8i"></a>第七番遍施远方求者十日方遍。<a id="a-8j"></a>第八番施诸贫穷孤独者。<a id="a-8k"></a>一月方遍。<a id="a-8l"></a>至是五年所积府库俱尽。<a id="a-8m"></a>唯留象马兵器拟征暴乱守护宗庙。<a id="a-8n"></a>自余宝货及在身衣服璎珞耳珰臂钏宝鬘颈珠髻中明珠总施无复孑遗。<a id="a-8o"></a>一切尽已从其妹索粗弊衣着。<a id="a-8p"></a>礼十方佛踊跃欢喜。<a id="a-8q"></a>合掌言曰。<a id="a-8r"></a>某比来积集财宝。<a id="a-8s"></a>常惧不入坚牢之藏。<a id="a-8t"></a>今得贮福田中。<a id="a-8u"></a>可谓入藏矣。<a id="a-8v"></a>愿某生生常具财法等施众生。<a id="a-8w"></a>成十自在满二庄严。<a id="a-8x"></a>会讫诸王各持诸宝钱物。<a id="a-8y"></a>于诸众边赎王所施璎珞髻珠御服等。<a id="a-8z"></a>还将献王。<a id="a-90"></a>经数日王衣服及上宝等服用如故。<a id="a-91"></a>法师辞欲归。<a id="a-92"></a>王曰。<a id="a-93"></a>弟子方欲共法师阐扬遗法。<a id="a-94"></a>何遽即归。<a id="a-95"></a>如是留连复十余日。<a id="a-96"></a>鸠摩罗王殷勤亦如是。<a id="a-97"></a>谓法师曰。<a id="a-98"></a>师能住弟子处受供养者。<a id="a-99"></a>当为师造一百寺。<a id="a-9A"></a>法师见诸王意不解。<a id="a-9B"></a>乃告以苦言曰。<a id="a-9C"></a>支那国去此遐远。<a id="a-9D"></a>晚闻佛法。<a id="a-9E"></a>虽沾梗槩不能委具。<a id="a-9F"></a>为此故来访殊异耳。<a id="a-9G"></a>今果愿者。<a id="a-9H"></a>皆由本土诸贤思渴诚深之所致也。<a id="a-9I"></a>以是不敢须臾而忘。<a id="a-9J"></a>经言。<a id="a-9K"></a>障人法者当代代无眼。<a id="a-9L"></a>若留玄奘则令彼无量行人失知法之利。<a id="a-9M"></a>无眼之报宁不惧哉。<a id="a-9N"></a>王曰。<a id="a-9O"></a>弟子慕重师德愿常瞻奉。<a id="a-9P"></a>既损他人之益。<a id="a-9Q"></a>实惧于怀。<a id="a-9R"></a>任师去住。<a id="a-9S"></a>虽然不知师欲从何道而归。<a id="a-9T"></a>师取南海去者。<a id="a-9U"></a>当发使相送。<a id="a-9V"></a>法师报曰。<a id="a-9W"></a>玄奘从支那来。<a id="a-9X"></a>至国西界。<a id="a-9Y"></a>有国名高昌。<a id="a-9Z"></a>其王明睿乐法。<a id="a-9a"></a>见玄奘来此访道。<a id="a-9b"></a>深生随喜资给丰厚。<a id="a-9c"></a>愿法师还日相过。<a id="a-9d"></a>情不能违。<a id="a-9e"></a>今者还须北路而去。<a id="a-9f"></a>王曰。<a id="a-9g"></a>师须几许资粮。<a id="a-9h"></a>法师报无所须。<a id="a-9i"></a>王曰。<a id="a-9j"></a>何得尔。<a id="a-9k"></a>于是命施金钱等物。<a id="a-9l"></a>鸠摩罗王亦施众珍。<a id="a-9m"></a>法师并皆不纳。<a id="a-9n"></a>唯受鸠摩罗王曷刺厘帔(即粗毛下细者于作)。<a id="a-9o"></a>拟在涂防雨。<a id="a-9p"></a>于是告别王及诸众相饯数十里而归。<a id="a-9q"></a>将分之际呜噎各不能已。<a id="a-9r"></a>法师以经像等附北印度王乌地多军鞍乘渐进。<a id="a-9s"></a>后戒日王更附乌地王大象一头金钱三千银钱一万。<a id="a-9t"></a>供法师行费。<a id="a-9u"></a>别三日王更与鸠摩罗王跋吒王等。<a id="a-9v"></a>各将轻骑数百复来送别。<a id="a-9w"></a>其殷勤如是。<a id="a-9x"></a>仍遣达官四人名摩诃怛罗(类此散官也)王以素[疊*毛]作书红泥封印。<a id="a-9y"></a>使达官奉书送法师。<a id="a-9z"></a>所经诸国令发乘递送。<a id="a-A0"></a>终至汉境。<a id="a-A1"></a>自发钵罗耶伽国。<a id="a-A2"></a>西南大林野中行七日到憍赏弥国。<a id="a-A3"></a>城南劬师罗长者施佛园处。<a id="a-A4"></a>礼圣迹讫。<a id="a-A5"></a>复与乌地多王西北行一月余日历数国。<a id="a-A6"></a>重礼天梯圣迹。<a id="a-A7"></a>复西北行三踰缮那至毗罗那拏国都城。<a id="a-A8"></a>停两月日。<a id="a-A9"></a>逢师子光师子月同学二人。<a id="a-AA"></a>讲俱舍摄论唯识论等。<a id="a-AB"></a>皆来迎接甚欢法师至。<a id="a-AC"></a>又开瑜伽决择及对法论等。<a id="a-AD"></a>两月讫辞归。<a id="a-AE"></a>复西北行一月余日经数国至阇兰达国。<a id="a-AF"></a>即北印度王都。<a id="a-AG"></a>复停一月。<a id="a-AH"></a>乌地王遣人引送。<a id="a-AI"></a>西行二十余日至僧诃补罗国。<a id="a-AJ"></a>时有百余僧。<a id="a-AK"></a>皆北人。<a id="a-AL"></a>赍经像等。<a id="a-AM"></a>依法师而还。<a id="a-AN"></a>如此复二十余日山涧中行。<a id="a-AO"></a>其处多贼。<a id="a-AP"></a>法师恐相劫掠。<a id="a-AQ"></a>常遣一僧预前行。<a id="a-AR"></a>若逢贼时教说。<a id="a-AS"></a>远来求法。<a id="a-AT"></a>今所赍持并经像舍利。<a id="a-AU"></a>愿檀越拥护无起异心。<a id="a-AV"></a>法师率徒侣后进。<a id="a-AW"></a>时亦屡逢然卒无害。<a id="a-AX"></a>如是二十余日行至呾叉尸罗国。<a id="a-AY"></a>重礼月光王舍千头处。<a id="a-AZ"></a>国东北五十踰缮那。<a id="a-Aa"></a>即迦湿弥罗国。<a id="a-Ab"></a>其王遣使迎请法师。<a id="a-Ac"></a>为象行辎重不果去。<a id="a-Ad"></a>停七日。<a id="a-Ae"></a>又西北行三日至信度大河。<a id="a-Af"></a>河广五六里。<a id="a-Ag"></a>经像及同侣人并坐船而进。<a id="a-Ah"></a>法师乘象涉渡。<a id="a-Ai"></a>时遣一人在船看守经及印度诸异花种。<a id="a-Aj"></a>将至中流忽然风波乱起。<a id="a-Ak"></a>摇动船舫数将覆没。<a id="a-Al"></a>守经者惶惧堕水。<a id="a-Am"></a>众人共救得出。<a id="a-An"></a>遂失五十夹经本及花果种等。<a id="a-Ao"></a>自余仅得保全。<a id="a-Ap"></a>时迦毕试王先在乌铎迦汉茶城。<a id="a-Aq"></a>闻法师至躬到河侧奉迎。<a id="a-Ar"></a>问曰。<a id="a-As"></a>承师河中失经。<a id="a-At"></a>师不将印度花果种来。<a id="a-Au"></a>答曰将来。<a id="a-Av"></a>王曰。<a id="a-Aw"></a>鼓浪倾船事由于此。<a id="a-Ax"></a>自昔以来欲将花种渡者并然。<a id="a-Ay"></a>因共法师还城寄一寺。<a id="a-Az"></a>停五十余日。<a id="a-B0"></a>为失经本。<a id="a-B1"></a>更遣人往鸟长(去声)那国抄写迦葉臂耶部三藏。<a id="a-B2"></a>迦湿弥王闻法师渐近。<a id="a-B3"></a>亦忘远躬来参拜。<a id="a-B4"></a>累日方归。<a id="a-B5"></a>法师与迦毕试王相随。<a id="a-B6"></a>西北行一月余日至蓝波国境。<a id="a-B7"></a>王遣太子先去。<a id="a-B8"></a>敕都人及众僧。<a id="a-B9"></a>装办幢幡出城迎候。<a id="a-BA"></a>王与法师渐发。<a id="a-BB"></a>比至。<a id="a-BC"></a>道俗数千人。<a id="a-BD"></a>幢幡甚盛。<a id="a-BE"></a>众见法师欢喜礼拜讫。<a id="a-BF"></a>前后围绕赞咏而进。<a id="a-BG"></a>至都停一大乘寺。<a id="a-BH"></a>时王亦为七十五日无遮大施。<a id="a-BI"></a>自此复正南行十五日往伐刺拏国礼圣迹。<a id="a-BJ"></a>又西北往阿薄健国。<a id="a-BK"></a>又西北往漕矩吒国。<a id="a-BL"></a>又北行五百余里至佛栗氏萨傥那国。<a id="a-BM"></a>从此东出至迦毕试境。<a id="a-BN"></a>王又为七日大施。<a id="a-BO"></a>施讫。<a id="a-BP"></a>法师辞发。<a id="a-BQ"></a>东北行一踰缮那。<a id="a-BR"></a>又至瞿卢萨谤城与王别北行。<a id="a-BS"></a>王遣一大臣将百余人送法师度雪山。<a id="a-BT"></a>负刍草粮食资给。<a id="a-BU"></a>行七日至大山顶。<a id="a-BV"></a>其山叠嶂危峰参差多状。<a id="a-BW"></a>或平或耸势非一仪。<a id="a-BX"></a>登陟艰辛难为备叙。<a id="a-BY"></a>自是不得乘马策杖而前。<a id="a-BZ"></a>复经七日至一高岭。<a id="a-Ba"></a>岭下有村可百余家养羊畜。<a id="a-Bb"></a>羊大如驴。<a id="a-Bc"></a>其日宿于此村。<a id="a-Bd"></a>至夜半发仍令村人乘山驼引路。<a id="a-Be"></a>其地多雪涧淩溪。<a id="a-Bf"></a>若不凭乡人引导交恐沦坠。<a id="a-Bg"></a>至明昼日方渡陵崄。<a id="a-Bh"></a>时唯七僧并雇人等有二十余。<a id="a-Bi"></a>象一头骡十头马四匹。<a id="a-Bj"></a>明日到岭底寻槃道复登一岭。<a id="a-Bk"></a>望之如雪。<a id="a-Bl"></a>及至皆白石也。<a id="a-Bm"></a>此岭最高。<a id="a-Bn"></a>虽云结雪飞莫至其表。<a id="a-Bo"></a>是日将昏方到山顶。<a id="a-Bp"></a>而寒风凄凛。<a id="a-Bq"></a>徒侣之中无能正立者。<a id="a-Br"></a>又山无卉木。<a id="a-Bs"></a>唯积石攒峰。<a id="a-Bt"></a>岌岌然如林笋矣。<a id="a-Bu"></a>其处既山高风急。<a id="a-Bv"></a>鸟将度者皆不得飞。<a id="a-Bw"></a>自岭南岭北各行数百步外。<a id="a-Bx"></a>方得舒其六翮矣。<a id="a-By"></a>寻赡部洲中岭岳之高亦无过此者。<a id="a-Bz"></a>法师从西北下数里有少平地。<a id="a-C0"></a>施帐宿旦而进。<a id="a-C1"></a>经五六日下山至安怛罗缚婆国。<a id="a-C2"></a>即睹货罗之故地。<a id="a-C3"></a>伽蓝三所僧徒数十。<a id="a-C4"></a>习大众部法。<a id="a-C5"></a>有一窣堵波。<a id="a-C6"></a>无忧王建也。<a id="a-C7"></a>法师停五日。<a id="a-C8"></a>西北下山行四百余里至阔悉多国。<a id="a-C9"></a>亦睹货罗之故地。<a id="a-CA"></a>从此西北复山行三百余里至活国。<a id="a-CB"></a>居缚刍河侧。<a id="a-CC"></a>即睹货罗东界。<a id="a-CD"></a>都城在河南岸。<a id="a-CE"></a>因见叶护可汗孙王睹货罗自称叶护。<a id="a-CF"></a>至衙停一月。<a id="a-CG"></a>叶护遣卫送。<a id="a-CH"></a>共商侣东行二日至瞢健国。<a id="a-CI"></a>其傍又有阿利尼国。<a id="a-CJ"></a>曷逻胡国。<a id="a-CK"></a>讫栗瑟摩国。<a id="a-CL"></a>钵利曷国。<a id="a-CM"></a>皆睹货罗故地也。<a id="a-CN"></a>自瞢健复东行入山三百余里至呬摩怛罗国。<a id="a-CO"></a>亦睹货罗故地。<a id="a-CP"></a>风俗大同突厥。<a id="a-CQ"></a>而尤异者妇人首冠木角高三尺余。<a id="a-CR"></a>前有两岐表夫父母。<a id="a-CS"></a>上岐表父下岐表母。<a id="a-CT"></a>随先丧亡除去一岐。<a id="a-CU"></a>若舅姑俱殁则举冠全弃。<a id="a-CV"></a>自此复东行二百余里至钵创那国。<a id="a-CW"></a>亦睹货罗故地也。<a id="a-CX"></a>为寒雪停月余日。<a id="a-CY"></a>从此又东南山行二百余里至淫薄健国。<a id="a-CZ"></a>又东南履危蹑崄。<a id="a-Ca"></a>行三百余里至屈(居勿反)浪拏国。<a id="a-Cb"></a>从此又东北山行五百余里至达摩悉铁帝国(亦名护密也)。<a id="a-Cc"></a>国在两山间临缚刍河。<a id="a-Cd"></a>出善马形小而健。<a id="a-Ce"></a>俗无礼义性暴形陋。<a id="a-Cf"></a>眼多碧绿异于诸国。<a id="a-Cg"></a>伽蓝十余所。<a id="a-Ch"></a>昏驮多城国之都也。<a id="a-Ci"></a>中有伽蓝。<a id="a-Cj"></a>此国先王所立。<a id="a-Ck"></a>伽蓝中石佛像上有金铜圆盖。<a id="a-Cl"></a>杂宝装莹。<a id="a-Cm"></a>自然住空当于佛顶。<a id="a-Cn"></a>人有礼旋盖亦随转。<a id="a-Co"></a>人停盖止。<a id="a-Cp"></a>莫测其灵(寺立因缘广如别传)。<a id="a-Cq"></a>从此国大山北至户弃尼国。<a id="a-Cr"></a>又越达摩悉铁帝国至商弥国。<a id="a-Cs"></a>从此复东山行七百余里至波[繼-糸+言]罗川。<a id="a-Ct"></a>川东西千余里。<a id="a-Cu"></a>南北百余里。<a id="a-Cv"></a>在两雪山间。<a id="a-Cw"></a>又当葱岭之中。<a id="a-Cx"></a>风雪飘飞春夏不止。<a id="a-Cy"></a>以其寒冽卉木稀少稼穑不滋。<a id="a-Cz"></a>境域萧条无复人迹。<a id="a-D0"></a>川中有大龙池。<a id="a-D1"></a>东西三百里南北五十余里。<a id="a-D2"></a>处赡部洲中地势高隆瞻之[漭-廾+卉][漭-廾+卉]目所不能极。<a id="a-D3"></a>水族之类千品万种。<a id="a-D4"></a>喧声交聒。<a id="a-D5"></a>若百工之肆焉。<a id="a-D6"></a>复有诸鸟。<a id="a-D7"></a>形高丈余。<a id="a-D8"></a>鸟卵如瓮。<a id="a-D9"></a>旧称条支巨[穀-禾+卵]。<a id="a-DA"></a>或当此也。<a id="a-DB"></a>池西分出一河。<a id="a-DC"></a>西至达摩悉铁帝国东界与缚刍河合。<a id="a-DD"></a>而西流赴海。<a id="a-DE"></a>以右诸水亦皆同会池。<a id="a-DF"></a>东分一大河。<a id="a-DG"></a>东至佉沙国西界与徙多河合。<a id="a-DH"></a>而东流赴海。<a id="a-DI"></a>以左诸水亦并同会。<a id="a-DJ"></a>川南山外有钵露罗国。<a id="a-DK"></a>多金银。<a id="a-DL"></a>金色如火。<a id="a-DM"></a>又此池南北与阿耨池相当。<a id="a-DN"></a>从此川东出。<a id="a-DO"></a>登危履雪行五百余里至朅槃陀国。<a id="a-DP"></a>城依峻岭北背从多河。<a id="a-DQ"></a>其河东入盐泽。<a id="a-DR"></a>潜流地下出积石山。<a id="a-DS"></a>为此国河源也。<a id="a-DT"></a>又其王聪慧。<a id="a-DU"></a>建国相承多历年所。<a id="a-DV"></a>自云。<a id="a-DW"></a>本是脂那提婆瞿怛罗(唐言汉日天种)王故宫有故尊者童寿论师伽蓝。<a id="a-DX"></a>尊者怛叉始罗国人也。<a id="a-DY"></a>神晤英秀。<a id="a-DZ"></a>日诵三万二千言。<a id="a-Da"></a>兼书亦尔。<a id="a-Db"></a>游戏众法雅闲著述。<a id="a-Dc"></a>凡制论数十部。<a id="a-Dd"></a>并盛宣行。<a id="a-De"></a>即经部本师也。<a id="a-Df"></a>是时东有马鸣。<a id="a-Dg"></a>南有提婆。<a id="a-Dh"></a>西有龙猛。<a id="a-Di"></a>北有童寿。<a id="a-Dj"></a>号为四日。<a id="a-Dk"></a>能照有情之惑。<a id="a-Dl"></a>童寿声誉既高。<a id="a-Dm"></a>故先王躬伐其国。<a id="a-Dn"></a>迎而供养。<a id="a-Do"></a>城东南三百余里至大石壁。<a id="a-Dp"></a>有二石室。<a id="a-Dq"></a>各一罗汉于中入灭尽定。<a id="a-Dr"></a>端居不动视若羸人。<a id="a-Ds"></a>而竟无倾朽。<a id="a-Dt"></a>已经七百余岁矣。<a id="a-Du"></a>法师在其国。<a id="a-Dv"></a>停二十余日。<a id="a-Dw"></a>复东北行五日逢群贼。<a id="a-Dx"></a>商侣惊怖登山。<a id="a-Dy"></a>象被逐溺水死。<a id="a-Dz"></a>贼过后与商人渐进东下。<a id="a-E0"></a>冒寒履崄。<a id="a-E1"></a>行八百余里出葱岭至乌铩国。<a id="a-E2"></a>城西二百里有大山。<a id="a-E3"></a>峰[山/口/咢]甚峻。<a id="a-E4"></a>上有窣堵波闻之旧说曰。<a id="a-E5"></a>数百年前因雷震山崩。<a id="a-E6"></a>中有苾刍身量枯伟冥目而坐鬓发蔘蔘垂覆肩面。<a id="a-E7"></a>有樵者见而白王。<a id="a-E8"></a>王躬观礼。<a id="a-E9"></a>士庶传闻远近同集。<a id="a-EA"></a>咸申供养。<a id="a-EB"></a>积花成[卄/積]。<a id="a-EC"></a>王曰。<a id="a-ED"></a>此何人也。<a id="a-EE"></a>有苾刍对曰。<a id="a-EF"></a>此出家罗汉入灭尽定者。<a id="a-EG"></a>岁月滋淹故发长耳。<a id="a-EH"></a>王曰。<a id="a-EI"></a>若何警寤令其起也。<a id="a-EJ"></a>对曰。<a id="a-EK"></a>段食之身出定便坏。<a id="a-EL"></a>宜先以酥乳灌洒使润沾腠理。<a id="a-EM"></a>然后击揵槌感而悟之。<a id="a-EN"></a>或可起也。<a id="a-EO"></a>王曰。<a id="a-EP"></a>善哉。<a id="a-EQ"></a>遂依僧语灌乳击槌。<a id="a-ER"></a>罗汉举目而视曰。<a id="a-ES"></a>时辈何人形被法服。<a id="a-ET"></a>对曰。<a id="a-EU"></a>我辈苾刍也。<a id="a-EV"></a>彼曰。<a id="a-EW"></a>我师迦葉波如来今何所在。<a id="a-EX"></a>对曰。<a id="a-EY"></a>久入涅槃。<a id="a-EZ"></a>闻之愀然。<a id="a-Ea"></a>重曰。<a id="a-Eb"></a>释迦文佛成无上等觉未。<a id="a-Ec"></a>答曰。<a id="a-Ed"></a>已成利物斯问亦从寂灭。<a id="a-Ee"></a>闻已低眉良久。<a id="a-Ef"></a>以手举发。<a id="a-Eg"></a>起升虚空作大神变。<a id="a-Eh"></a>化火焚身遗骸堕地。<a id="a-Ei"></a>王与大众收骨起窣堵波。<a id="a-Ej"></a>即此塔也。<a id="a-Ek"></a>从此北行五百余里至佉沙国(旧曰疏勒乃称其城号也。<a id="a-El"></a>正音宣云室利讫栗利多底也。<a id="a-Em"></a>疏勒之言尚。<a id="a-En"></a>讹也)。<a id="a-Eo"></a>从此东南行五百余里。<a id="a-Ep"></a>渡徙多河。<a id="a-Eq"></a>踰大岭至斫句迦国(旧曰沮渠)。<a id="a-Er"></a>国南有大山。<a id="a-Es"></a>山多龛室。<a id="a-Et"></a>印度证果人。<a id="a-Eu"></a>多运神通就之栖止。<a id="a-Ev"></a>因入寂灭者众矣。<a id="a-Ew"></a>今犹有三罗汉住岩穴入灭心定。<a id="a-Ex"></a>鬓发渐长。<a id="a-Ey"></a>诸僧时往为剃。<a id="a-Ez"></a>又此国多大乘经典。<a id="a-F0"></a>十万颂为部者。<a id="a-F1"></a>凡有数十。<a id="a-F2"></a>从此东行八百余里至瞿萨旦那国(唐曰地乳即其俗之雅言也。<a id="a-F3"></a>俗谓涣那国。<a id="a-F4"></a>凶奴谓之于遁。<a id="a-F5"></a>诸胡谓之壑旦。<a id="a-F6"></a>印度谓之屈丹。<a id="a-F7"></a>旧曰于阗。<a id="a-F8"></a>讹也)。<a id="a-F9"></a>沙碛太半宜谷丰果。<a id="a-FA"></a>出[毯-炎+瞿]毹细毡[疊*毛]工绩绝细。<a id="a-FB"></a>又土多白玉瑿玉。<a id="a-FC"></a>气序和调。<a id="a-FD"></a>俗知礼义尚学好音韵风仪详整异诸胡俗。<a id="a-FE"></a>文字远遵印度。<a id="a-FF"></a>微有改耳。<a id="a-FG"></a>重佛法。<a id="a-FH"></a>伽蓝百所。<a id="a-FI"></a>僧五千余人。<a id="a-FJ"></a>多学大乘。<a id="a-FK"></a>其王雄智勇武尊爱有德。<a id="a-FL"></a>自云。<a id="a-FM"></a>毗沙门天之胤也。<a id="a-FN"></a>王之先祖即无忧王之太子。<a id="a-FO"></a>在怛叉始罗国。<a id="a-FP"></a>后被谴出雪山北。<a id="a-FQ"></a>养牧逐水草至此建都。<a id="a-FR"></a>久而无子。<a id="a-FS"></a>因祷毗沙门天庙。<a id="a-FT"></a>庙神额上剖出一男。<a id="a-FU"></a>复于庙前地生奇味。<a id="a-FV"></a>甘香如乳。<a id="a-FW"></a>取而养子。<a id="a-FX"></a>遂至成长。<a id="a-FY"></a>王崩后嗣立。<a id="a-FZ"></a>威德遐被力并诸国。<a id="a-Fa"></a>今王即其后也。<a id="a-Fb"></a>先祖本因地乳资成。<a id="a-Fc"></a>故于阗正音称地乳国焉。<a id="a-Fd"></a>法师入其境至勃伽夷城。<a id="a-Fe"></a>城中有坐佛像。<a id="a-Ff"></a>高七尺余。<a id="a-Fg"></a>首戴宝冠威颜圆满。<a id="a-Fh"></a>闻诸旧说。<a id="a-Fi"></a>像本在迦湿弥罗国。<a id="a-Fj"></a>请来到此。<a id="a-Fk"></a>昔有罗汉。<a id="a-Fl"></a>有一沙弥身婴疹疾。<a id="a-Fm"></a>临将舍寿索酢米饼。<a id="a-Fn"></a>师以天眼观见瞿萨旦那有潜运神足。<a id="a-Fo"></a>乞而与之。<a id="a-Fp"></a>沙弥食已欢喜乐生其国。<a id="a-Fq"></a>愿力无违命终即生王家。<a id="a-Fr"></a>嗣立之后才略骁雄志思吞摄。<a id="a-Fs"></a>乃踰雪山伐其旧国。<a id="a-Ft"></a>时迦湿弥王亦简将练兵欲事攘拒。<a id="a-Fu"></a>罗汉曰。<a id="a-Fv"></a>不劳举刃。<a id="a-Fw"></a>我自遣之。<a id="a-Fx"></a>即往瞿萨旦那王所。<a id="a-Fy"></a>为说顶生贪暴之失。<a id="a-Fz"></a>及示先身沙弥衣服。<a id="a-G0"></a>王见已得宿命智。<a id="a-G1"></a>深生愧恧。<a id="a-G2"></a>与迦湿弥王结好而罢。<a id="a-G3"></a>仍迎先所供像。<a id="a-G4"></a>随军还国。<a id="a-G5"></a>像至此城住而不进。<a id="a-G6"></a>王与众军尽力移转。<a id="a-G7"></a>卒不能动。<a id="a-G8"></a>即于像上营构精庐。<a id="a-G9"></a>招延僧侣舍所爱冠庄严佛顶。<a id="a-GA"></a>其冠见在。<a id="a-GB"></a>极多贵宝。<a id="a-GC"></a>睹者叹焉。<a id="a-GD"></a>法师停七日。<a id="a-GE"></a>于阗王闻法师到其境。<a id="a-GF"></a>躬来迎谒。<a id="a-GG"></a>后日发引王先还都。<a id="a-GH"></a>留儿侍奉行。<a id="a-GI"></a>二日王又遣达官来迎。<a id="a-GJ"></a>离城四十里宿。<a id="a-GK"></a>明日王与道俗。<a id="a-GL"></a>将音乐香花接于路左。<a id="a-GM"></a>既至延入城安置于小乘萨婆多寺。<a id="a-GN"></a>王城南十余里有大伽蓝。<a id="a-GO"></a>此国先王为毗卢折那(唐言遍照)阿罗汉造也。<a id="a-GP"></a>昔此国法教未沾。<a id="a-GQ"></a>而罗汉自迦湿弥罗至此宴坐林中。<a id="a-GR"></a>时有见者。<a id="a-GS"></a>怪其形服以状白王。<a id="a-GT"></a>王闻亲往观其容止。<a id="a-GU"></a>问曰。<a id="a-GV"></a>尔何人独栖林野。<a id="a-GW"></a>曰我如来弟子法尔闲居。<a id="a-GX"></a>王曰。<a id="a-GY"></a>称如来者复何义也。<a id="a-GZ"></a>答曰。<a id="a-Ga"></a>如来者即佛陀之德号。<a id="a-Gb"></a>昔净饭王太子一切义成。<a id="a-Gc"></a>愍诸众生沉没苦海无救无归。<a id="a-Gd"></a>乃弃七宝千子之资四洲轮王之位。<a id="a-Ge"></a>闲林进道六年果成。<a id="a-Gf"></a>获金色之身证无师之法。<a id="a-Gg"></a>洒甘露于鹿苑。<a id="a-Gh"></a>耀摩尼于鹫峰。<a id="a-Gi"></a>八十年中示教利喜。<a id="a-Gj"></a>化缘既尽。<a id="a-Gk"></a>息应归真遗像遗典。<a id="a-Gl"></a>传通犹在。<a id="a-Gm"></a>王以宿福。<a id="a-Gn"></a>位为人主。<a id="a-Go"></a>当法轮之付嘱。<a id="a-Gp"></a>作有识之依归。<a id="a-Gq"></a>冥而不闻。<a id="a-Gr"></a>是何理也。<a id="a-Gs"></a>王曰。<a id="a-Gt"></a>某罪累淹积不闻佛名。<a id="a-Gu"></a>今蒙圣人降德。<a id="a-Gv"></a>犹是余福。<a id="a-Gw"></a>既有遗像遗典。<a id="a-Gx"></a>请奉修行。<a id="a-Gy"></a>罗汉报曰。<a id="a-Gz"></a>必愿乐者当先建立伽蓝。<a id="a-H0"></a>则灵像自至。<a id="a-H1"></a>王于是旋驾。<a id="a-H2"></a>与群臣详择胜地。<a id="a-H3"></a>命选匠人。<a id="a-H4"></a>问罗汉造立之式。<a id="a-H5"></a>因而建焉。<a id="a-H6"></a>寺成王重请曰。<a id="a-H7"></a>伽蓝已就佛仪何在。<a id="a-H8"></a>报曰。<a id="a-H9"></a>王但至诚像至非远。<a id="a-HA"></a>王共大臣及士庶等。<a id="a-HB"></a>各烧香捧花一心而立。<a id="a-HC"></a>须臾间有佛像自空而来降于宝座。<a id="a-HD"></a>光晖晃朗容颜肃然。<a id="a-HE"></a>王见欢喜称庆无极。<a id="a-HF"></a>并请罗汉为众说法。<a id="a-HG"></a>因与国人广兴供养。<a id="a-HH"></a>故此伽蓝即最初之立也。<a id="a-HI"></a>法师前为渡河失经。<a id="a-HJ"></a>到此更使人往屈支疏勒访本。<a id="a-HK"></a>及为于阗王留连未获即还。<a id="a-HL"></a>因修表使高昌小儿逐商伴入朝。<a id="a-HM"></a>陈已昔往婆罗门国求法。<a id="a-HN"></a>今得还归到于阗。<a id="a-HO"></a>其表曰。<a id="a-HP"></a>沙门玄奘言。<a id="a-HQ"></a>奘闻。<a id="a-HR"></a>马融该赡郑玄就扶风之师。<a id="a-HS"></a>伏生明敏晁错躬济南之学。<a id="a-HT"></a>是知儒林近术古人独且远求。<a id="a-HU"></a>况诸佛利物之玄踪。<a id="a-HV"></a>三藏解缠之妙说。<a id="a-HW"></a>敢惮涂遥而无寻慕者也。<a id="a-HX"></a>玄奘往以佛兴西域遗教东传。<a id="a-HY"></a>然则胜典虽来而圆宗尚阙。<a id="a-HZ"></a>常思访学无顾身命。<a id="a-Ha"></a>遂以贞观三年四月。<a id="a-Hb"></a>冒越宪章。<a id="a-Hc"></a>私往天竺。<a id="a-Hd"></a>践流沙之漫漫。<a id="a-He"></a>陟雪岭之巍巍。<a id="a-Hf"></a>铁门巉崄之涂。<a id="a-Hg"></a>热海波涛之路。<a id="a-Hh"></a>始自长安神邑终于王舍新城。<a id="a-Hi"></a>中间所经五万余里。<a id="a-Hj"></a>虽风俗千别艰危万重。<a id="a-Hk"></a>而凭恃天威所至无鲠。<a id="a-Hl"></a>仍蒙厚礼身不辛苦心愿获从。<a id="a-Hm"></a>遂得观耆阇崛山礼菩提之树。<a id="a-Hn"></a>见不见迹闻未闻经。<a id="a-Ho"></a>穷宇宙之灵奇。<a id="a-Hp"></a>尽阴阳之化育。<a id="a-Hq"></a>宣皇风之德泽。<a id="a-Hr"></a>发殊俗之钦思。<a id="a-Hs"></a>历览周游一十七载。<a id="a-Ht"></a>今已从钵罗耶伽国经迦毕试境。<a id="a-Hu"></a>越葱岭渡波[繼-糸+言]罗川。<a id="a-Hv"></a>归还达于于阗。<a id="a-Hw"></a>为所将大象溺死经本众多未得鞍乘以是少停不获奔驰。<a id="a-Hx"></a>早谒轩陛。<a id="a-Hy"></a>无任延仰之至。<a id="a-Hz"></a>谨遣高昌俗人马玄智。<a id="a-I0"></a>随商侣奉表先闻。<a id="a-I1"></a>是后为于阗诸僧讲瑜伽对法俱舍摄大乘论。<a id="a-I2"></a>一日一夜四论递宣。<a id="a-I3"></a>王与道俗归依听受。<a id="a-I4"></a>日有千数。<a id="a-I5"></a>时间经七八月使还。<a id="a-I6"></a>蒙恩敕降。<a id="a-I7"></a>使迎劳曰。<a id="a-I8"></a>闻师访道殊域今得归还。<a id="a-I9"></a>欢喜无量。<a id="a-IA"></a>可即速来。<a id="a-IB"></a>与朕相见。<a id="a-IC"></a>其国僧解梵语及经义者。<a id="a-ID"></a>亦任将来。<a id="a-IE"></a>朕已敕于阗等道使诸国送师。<a id="a-IF"></a>人力鞍乘应不少乏。<a id="a-IG"></a>令炖煌官司于流沙迎接。<a id="a-IH"></a>鄯鄯于沮沬迎接。<a id="a-II"></a>法师奉敕已即进发。<a id="a-IJ"></a>于阗王资饯甚厚。<a id="a-IK"></a>自发都三百余里。<a id="a-IL"></a>东至媲摩城。<a id="a-IM"></a>城有雕檀立佛像。<a id="a-IN"></a>高二丈余。<a id="a-IO"></a>质状端严甚多灵应。<a id="a-IP"></a>人有疹疾随其苦处。<a id="a-IQ"></a>以金簿帖像。<a id="a-IR"></a>病即瘳愈。<a id="a-IS"></a>凡有愿求多蒙果遂。<a id="a-IT"></a>相传云。<a id="a-IU"></a>昔佛在世憍赏弥国邬陀衍那王所作。<a id="a-IV"></a>佛灭度后自彼飞来至此国北曷劳落迦城。<a id="a-IW"></a>后复自移到此(因缘如别传)。<a id="a-IX"></a>又相传有记云。<a id="a-IY"></a>释迦法灭像入龙宫。<a id="a-IZ"></a>从媲摩城东入沙碛。<a id="a-Ia"></a>行二百余里至泥壤城。<a id="a-Ib"></a>又从此东入大流沙。<a id="a-Ic"></a>风动沙流地无水草。<a id="a-Id"></a>多热毒魑魅之患无迳路。<a id="a-Ie"></a>行人往返望人畜遗骸以为幖帜。<a id="a-If"></a>硗确难涉委如前序。<a id="a-Ig"></a>又行四百余里至睹货逻故国。<a id="a-Ih"></a>又行六百余里至折摩驮那故国。<a id="a-Ii"></a>即沮沬地。<a id="a-Ij"></a>又东北行千余里至纳缚波故国。<a id="a-Ik"></a>即楼兰地。<a id="a-Il"></a>展转达于自境。<a id="a-Im"></a>得鞍乘已放于阗使人及驮马还。<a id="a-In"></a>有敕酬其劳皆不受而去。<a id="a-Io"></a>既至沙州。<a id="a-Ip"></a>又附表。<a id="a-Iq"></a>时帝在洛阳宫。<a id="a-Ir"></a>表进知法师渐近。<a id="a-Is"></a>敕西京留守左仆射梁国公房玄龄。<a id="a-It"></a>使有司迎待。<a id="a-Iu"></a>法师承上欲问罪辽滨。<a id="a-Iv"></a>恐稽缓不及。<a id="a-Iw"></a>乃倍途而进。<a id="a-Ix"></a>奄至漕上。<a id="a-Iy"></a>宫司不知迎接威仪莫暇陈设。<a id="a-Iz"></a>而闻者自然奔凑。<a id="a-J0"></a>观礼盈衢更相登践。<a id="a-J1"></a>欲进不得。<a id="a-J2"></a>因宿于漕上矣。</p>
 </body>
</html>