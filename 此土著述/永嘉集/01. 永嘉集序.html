<!doctype html>
<html id="z3IBWnh1T1" data-ver="86">
 <head>
  <meta charset="utf-8">
  <meta author="玄觉">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">永嘉集序</h1>
  <h2 id="a2">唐庆州刺史魏静述</h2>
  <p id="a3">闻夫。<a id="a-4"></a>慧门广辟。<a id="a-5"></a>理绝色相之端。<a id="a-6"></a>觉路遥登。<a id="a-7"></a>迹晦名言之表。<a id="a-8"></a>悲夫。<a id="a-9"></a>能仁示现。<a id="a-A"></a>应化无方。<a id="a-B"></a>开妙典于三乘。<a id="a-C"></a>畅真诠于八部。<a id="a-D"></a>所以发挥至赜。<a id="a-E"></a>悬梵景于昏衢。<a id="a-F"></a>光阐大猷。<a id="a-G"></a>泛禅波于欲浪。<a id="a-H"></a>是以金棺揜耀。<a id="a-I"></a>玉毫收彩。<a id="a-J"></a>孤标灵鹫之英。<a id="a-K"></a>独负成麟之业者。<a id="a-L"></a>其唯大师欤。<a id="a-M"></a>大师俗姓戴氏。<a id="a-N"></a>永嘉人也。<a id="a-O"></a>少挺生知。<a id="a-P"></a>学不加思。<a id="a-Q"></a>幼则游心三藏。<a id="a-R"></a>长则通志大乘。<a id="a-S"></a>三业精勤。<a id="a-T"></a>偏弘禅观。<a id="a-U"></a>境智俱寂。<a id="a-V"></a>定慧双融。<a id="a-W"></a>遂使尘静昏衢。<a id="a-X"></a>波澄玄海。<a id="a-Y"></a>心珠道种。<a id="a-Z"></a>莹七净以交辉。<a id="a-a"></a>戒月悲花。<a id="a-b"></a>耿三空而列耀。<a id="a-c"></a>加复霜松洁操。<a id="a-d"></a>水月虚襟。<a id="a-e"></a>布衣蔬食。<a id="a-f"></a>忘身为法。<a id="a-g"></a>愍伤含识。<a id="a-h"></a>物物斯安。<a id="a-i"></a>观念相续。<a id="a-j"></a>心心靡间。<a id="a-k"></a>始终抗节。<a id="a-l"></a>金石方坚。<a id="a-m"></a>浅深心要。<a id="a-n"></a>贯花惭洁。<a id="a-o"></a>神彻言表。<a id="a-p"></a>理契寰中。<a id="a-q"></a>曲己推人。<a id="a-r"></a>顺凡同圣。<a id="a-s"></a>则不起灭定而秉护四仪。<a id="a-t"></a>名重当时道扇方外。<a id="a-u"></a>三吴硕学辐辏禅阶。<a id="a-v"></a>八表高人风趋理窟。<a id="a-w"></a>静往因薄宦。<a id="a-x"></a>亲承接足。<a id="a-y"></a>恨未尽于方寸。<a id="a-z"></a>俄赴京畿。<a id="a-10"></a>自尔已来。<a id="a-11"></a>幽冥遽隔。<a id="a-12"></a>永慨玄眸。<a id="a-13"></a>积翳忽丧金錍。<a id="a-14"></a>欲海洪涛。<a id="a-15"></a>遄沈智楫。<a id="a-16"></a>遗文尚在。<a id="a-17"></a>龛室寂寥。<a id="a-18"></a>呜呼哀哉。<a id="a-19"></a>痛缠心腑。<a id="a-1A"></a>所嗟一方眼灭。<a id="a-1B"></a>七众何依。<a id="a-1C"></a>德音无闻。<a id="a-1D"></a>远增凄感。<a id="a-1E"></a>大师在生。<a id="a-1F"></a>凡所宣纪。<a id="a-1G"></a>总有十篇。<a id="a-1H"></a>集为一卷。<a id="a-1I"></a>庶同归郢悟者。<a id="a-1J"></a>得意忘言耳。<a id="a-1K"></a>今略纪斯文。<a id="a-1L"></a>多有谬误。<a id="a-1M"></a>用俟明哲。<a id="a-1N"></a>非者正之。</p>
 </body>
</html>