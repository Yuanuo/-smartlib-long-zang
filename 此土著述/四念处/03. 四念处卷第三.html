<!doctype html>
<html id="z3IBWWq1LZ" data-ver="1313">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">四念处卷第三</h1>
  <p id="a2">开章为三。<a id="a-3"></a>一大意。<a id="a-4"></a>二五停。<a id="a-5"></a>三念处。<a id="a-6"></a>大意者。<a id="a-7"></a>四句虽略。<a id="a-8"></a>网罗罄尽若绝若说。<a id="a-9"></a>若世出世已如上辩。<a id="a-A"></a>今依不生生而明别也。<a id="a-B"></a>中论名假名即此句也。<a id="a-C"></a>别家四门且指大。<a id="a-D"></a>经云佛。<a id="a-E"></a>性如闇室瓶盆井中七宝有门也。<a id="a-F"></a>众生佛性犹如虚空。<a id="a-G"></a>毕竟清净无门也。<a id="a-H"></a>譬如乳中亦有酪性。<a id="a-I"></a>亦无酪性亦有亦无门也。<a id="a-J"></a>佛性非空非有第四门也。<a id="a-K"></a>虽列四门若说若行。<a id="a-L"></a>多用亦有亦无门也。<a id="a-M"></a>问有门可明佛性。<a id="a-N"></a>空门云何有性复滥通家。<a id="a-O"></a>答别教是不但空。<a id="a-P"></a>所以得见佛性。<a id="a-Q"></a>通家但空局不但空广广局。<a id="a-R"></a>云何相滥众经诸门。<a id="a-S"></a>列位位数增减。<a id="a-T"></a>华严初无十信。<a id="a-U"></a>后无等觉。<a id="a-V"></a>于十住中多明圆义。<a id="a-W"></a>于登。<a id="a-X"></a>地中多明别义。<a id="a-Y"></a>若住若地皆说界外行位不语界内(云云)。<a id="a-Z"></a>方等前分对缘。<a id="a-a"></a>散说得道而已。<a id="a-b"></a>未论地位。<a id="a-c"></a>至璎珞总结阶级。<a id="a-d"></a>明五十二地。<a id="a-e"></a>前后数整界内。<a id="a-f"></a>亦分明诸般若前分。<a id="a-g"></a>亦对缘散说亦未有阶次。<a id="a-h"></a>胜天王但明十地。<a id="a-i"></a>前无三十心。<a id="a-j"></a>后无等觉。<a id="a-k"></a>新金光明无前无后但明十地。<a id="a-l"></a>仁王般若。<a id="a-m"></a>明五十一位。<a id="a-n"></a>无等觉。<a id="a-o"></a>推诸经意如军师荡寇竟。<a id="a-p"></a>方叙勋劳。<a id="a-q"></a>定其爵禄。<a id="a-r"></a>所以前散后结。<a id="a-s"></a>问法华是后经那不明位。<a id="a-t"></a>答前明一部之前后。<a id="a-u"></a>法华是一期之后。<a id="a-v"></a>良以。<a id="a-w"></a>璎珞结诸方等仁王结般若竟。<a id="a-x"></a>法华在后不明次位。<a id="a-y"></a>但决了诸权而入于实。<a id="a-z"></a>涅槃亦不明次位。<a id="a-10"></a>同开佛性入秘密藏。<a id="a-11"></a>但地义深微非圣证不了凡下莫知。<a id="a-12"></a>对缘增减随机广略出没宜尔。<a id="a-13"></a>但顺佛语依修多罗。<a id="a-14"></a>不得执此诃彼。<a id="a-15"></a>各兴诤竞非法毁人诬佛谤典(云云)。<a id="a-16"></a>南岳师。<a id="a-17"></a>释大品三处明位。<a id="a-18"></a>初四十二字门初阿后茶。<a id="a-19"></a>皆具一切法。<a id="a-1A"></a>判属圆教四十二位也。<a id="a-1B"></a>次明初地修治地业。<a id="a-1C"></a>乃至第十修治地业。<a id="a-1D"></a>判属别教位。<a id="a-1E"></a>后明干慧地乃至佛地。<a id="a-1F"></a>判属通教位。<a id="a-1G"></a>此深得经意文义朗然。<a id="a-1H"></a>然佛一期诸大经。<a id="a-1I"></a>门门不同位位数异。<a id="a-1J"></a>行人采用各异。<a id="a-1K"></a>若论数整须依璎珞。<a id="a-1L"></a>若扶三观次第。<a id="a-1M"></a>须依大品。<a id="a-1N"></a>若凡夫得。<a id="a-1O"></a>预须依涅槃数整可解。<a id="a-1P"></a>扶三观者。<a id="a-1Q"></a>欲以道慧具足道种慧。<a id="a-1R"></a>当学般若。<a id="a-1S"></a>欲以道种慧具足一切智。<a id="a-1T"></a>当学般若。<a id="a-1U"></a>欲以一切智具足一切种智。<a id="a-1V"></a>当学般若。<a id="a-1W"></a>欲以一切种智断烦恼及习。<a id="a-1X"></a>当学般若。<a id="a-1Y"></a>初五方便伏见思从假入空观。<a id="a-1Z"></a>十住是道慧断见思。<a id="a-1a"></a>从空入假学道种慧断尘沙。<a id="a-1b"></a>若从假入空破遍假。<a id="a-1c"></a>从空入假破偏空。<a id="a-1d"></a>至十回向中。<a id="a-1e"></a>学不假不空一切智伏无明。<a id="a-1f"></a>登地得一切种智。<a id="a-1g"></a>若至等觉一时断烦恼及习。<a id="a-1h"></a>若不明等觉。<a id="a-1i"></a>只十地断烦恼习也。<a id="a-1j"></a>是以三观相扶(云云)若璎珞明十信十住为习种性。<a id="a-1k"></a>十行为道种性。<a id="a-1l"></a>十回向为性种性。<a id="a-1m"></a>十地圣种性。<a id="a-1n"></a>等觉性。<a id="a-1o"></a>妙觉性。<a id="a-1p"></a>略则七位广说五十二位也。<a id="a-1q"></a>依涅槃五行十功五味。<a id="a-1r"></a>半满次第。<a id="a-1s"></a>相扶始自凡夫得预修学。<a id="a-1t"></a>具有别圆界内界外。<a id="a-1u"></a>四四谛意。<a id="a-1v"></a>菩萨住堪忍地。<a id="a-1w"></a>铁轮位中修生灭四谛。<a id="a-1x"></a>十住中修无生四谛。<a id="a-1y"></a>十行中修无量四谛。<a id="a-1z"></a>十回向中修相似。<a id="a-20"></a>无作四谛。<a id="a-21"></a>登地见中。<a id="a-22"></a>得一切种智。<a id="a-23"></a>五行十功。<a id="a-24"></a>间藏通云何得入涅槃中修学耶。<a id="a-25"></a>答涅槃扶律而说故名赎命。<a id="a-26"></a>若别圆有法身慧命。<a id="a-27"></a>何须赎命赎命。<a id="a-28"></a>意在藏通灰断之命。<a id="a-29"></a>令得法身常住也。<a id="a-2A"></a>问三藏生灭慧。<a id="a-2B"></a>云何赎成常住慧。<a id="a-2C"></a>答今涅槃引藏通中昔日灰断不明佛性。<a id="a-2D"></a>今俱引见佛性。<a id="a-2E"></a>当知三慧被决不同。<a id="a-2F"></a>先曰若论戒则五支诸戒小乘所无也。<a id="a-2G"></a>若论定从八背舍。<a id="a-2H"></a>十信中伏通惑住堪忍地。<a id="a-2I"></a>教化众生岂同二乘。<a id="a-2J"></a>问何以得知答。<a id="a-2K"></a>一以义推可见二。<a id="a-2L"></a>以声闻相异问。<a id="a-2M"></a>别教登地犹用界内通。<a id="a-2N"></a>名名四依义何。<a id="a-2O"></a>意不用界内方便耶。<a id="a-2P"></a>答即得用既以通名名断道。<a id="a-2Q"></a>何意不得用方便伏道暖等位耶。<a id="a-2R"></a>又复佛法名教。<a id="a-2S"></a>通用小乘名教在方便中尚用大乘。<a id="a-2T"></a>方便道见谛断道何意不用耶。<a id="a-2U"></a>所言别教其义有八。<a id="a-2V"></a>谓理教智断行位因果(云云)。<a id="a-2W"></a>理别者。<a id="a-2X"></a>三谛之理。<a id="a-2Y"></a>理隔不融信而修之。<a id="a-2Z"></a>从浅至深历别有异。<a id="a-2a"></a>从浅与后别。<a id="a-2b"></a>深与前别。<a id="a-2c"></a>当体间隔。<a id="a-2d"></a>是名理别。<a id="a-2e"></a>教别者。<a id="a-2f"></a>佛日先照菩萨。<a id="a-2g"></a>二乘聋哑。<a id="a-2h"></a>岂况凡夫璎珞仁王。<a id="a-2i"></a>地论。<a id="a-2j"></a>摄论不明界内故凡圣异闻。<a id="a-2k"></a>大论明一与声闻共说。<a id="a-2l"></a>二不共说。<a id="a-2m"></a>不共说即教别也。<a id="a-2n"></a>大经五行不融。<a id="a-2o"></a>大品三慧属三人。<a id="a-2p"></a>释论释之实是一法。<a id="a-2q"></a>为向人说令易解故。<a id="a-2r"></a>三慧为三。<a id="a-2s"></a>如一时说三相此即教别也。<a id="a-2t"></a>智别者。<a id="a-2u"></a>圆意难显。<a id="a-2v"></a>要假方便然后可见。<a id="a-2w"></a>如因作入无作因。<a id="a-2x"></a>无常以入常外人难因无常果云何常。<a id="a-2y"></a>佛答汝因是常而果无常。<a id="a-2z"></a>何故不听我法中因无常而果是常(云云)。<a id="a-30"></a>别菩萨欲学常住佛性。<a id="a-31"></a>先修无量四圣谛。<a id="a-32"></a>后观诸法实相中道。<a id="a-33"></a>佛性不生不灭。<a id="a-34"></a>不垢不净。<a id="a-35"></a>次第梯蹬先观空。<a id="a-36"></a>次学恒沙佛法。<a id="a-37"></a>后开如来藏。<a id="a-38"></a>次第修三眼三智。<a id="a-39"></a>是名智别断惑别者。<a id="a-3A"></a>如无量义云。<a id="a-3B"></a>众生欲性无量。<a id="a-3C"></a>欲性无量说法无量。<a id="a-3D"></a>说法无量故药病无量。<a id="a-3E"></a>药病无量故通塞无量。<a id="a-3F"></a>分别校计生灭无生灭。<a id="a-3G"></a>无量无作苦集灭道皆无量。<a id="a-3H"></a>覆如来藏藏闇故造作二十五有业。<a id="a-3I"></a>受诸生死。<a id="a-3J"></a>愍此长夜发菩提心。<a id="a-3K"></a>兴四弘誓自脱无量系缚。<a id="a-3L"></a>亦脱众生无量系缚。<a id="a-3M"></a>是名断惑别行位因果等别可知也。<a id="a-3N"></a>问无作既胜。<a id="a-3O"></a>何不缘无作发菩提心。<a id="a-3P"></a>答别家以无作是果。<a id="a-3Q"></a>果不通因故。<a id="a-3R"></a>非发心正意。<a id="a-3S"></a>意者缘无量发心。<a id="a-3T"></a>至果方成无作耳。<a id="a-3U"></a>问若尔初地已得无作。<a id="a-3V"></a>何意不缘发心耶。<a id="a-3W"></a>答初地分得妙觉时乃究竟。<a id="a-3X"></a>例如三藏初生灭果方无生。<a id="a-3Y"></a>通则不尔。<a id="a-3Z"></a>发心即观无生。<a id="a-3a"></a>别人初缘无量后乃无作。<a id="a-3b"></a>圆人发心初则无作大意竟(云云)。<a id="a-3c"></a>二停心者。<a id="a-3d"></a>前三藏数息不净等。<a id="a-3e"></a>停心疏远事伪。<a id="a-3f"></a>通以观息不生不灭。<a id="a-3g"></a>停心即事而理近密真。<a id="a-3h"></a>今别教以持戒之根本。<a id="a-3i"></a>若我住世无异此也。<a id="a-3j"></a>即佛依此而住即僧虽尔。<a id="a-3k"></a>望于三藏是密是真。<a id="a-3l"></a>望于实相非近非密非真非理。<a id="a-3m"></a>与前别后别。<a id="a-3n"></a>居季孟之间。<a id="a-3o"></a>此义可知(云云)。<a id="a-3p"></a>大经云。<a id="a-3q"></a>菩萨作是思惟。<a id="a-3r"></a>出家间旷犹若虚空。<a id="a-3s"></a>一切善法因之增长。<a id="a-3t"></a>在家逼迫犹如牢狱。<a id="a-3u"></a>一切恶法因之而生。<a id="a-3v"></a>往诣僧坊闻佛有无上道。<a id="a-3w"></a>无上正法。<a id="a-3x"></a>大众正行即求出家。<a id="a-3y"></a>佛是非果之果人也。<a id="a-3z"></a>无上道是慧。<a id="a-40"></a>圣行正法是定。<a id="a-41"></a>圣行大众是戒。<a id="a-42"></a>圣行此是非因之因也。<a id="a-43"></a>菩萨受持时如秉浮囊度于大海。<a id="a-44"></a>尔时爱见罗刹来乞浮囊。<a id="a-45"></a>若全若半若手若指若尘。<a id="a-46"></a>令汝安隐得入涅槃。<a id="a-47"></a>谓称情畅乐名涅槃。<a id="a-48"></a>钝使造恶多堕三涂。<a id="a-49"></a>利使执见破戒亦堕三涂。<a id="a-4A"></a>或执见修善多牵天上。<a id="a-4B"></a>久后还堕。<a id="a-4C"></a>若不随爱见能生五支诸戒。<a id="a-4D"></a>一根本业清净戒。<a id="a-4E"></a>谓四重也。<a id="a-4F"></a>二前后眷属余清净戒。<a id="a-4G"></a>前后是方便偷兰遮等。<a id="a-4H"></a>余是诸四篇等也。<a id="a-4I"></a>非诸恶觉觉清净戒。<a id="a-4J"></a>定共戒也。<a id="a-4K"></a>护持正念念清净戒。<a id="a-4L"></a>道共戒也。<a id="a-4M"></a>回向菩提大乘戒也。<a id="a-4N"></a>后有九种与释论十种相似。<a id="a-4O"></a>一清净戒谓受得清净也。<a id="a-4P"></a>二善法戒。<a id="a-4Q"></a>谓动不动皆毗尼也。<a id="a-4R"></a>若护持不犯生止行两善谓法也。<a id="a-4S"></a>三不缺戒。<a id="a-4T"></a>谓五篇不破也。<a id="a-4U"></a>四不析戒。<a id="a-4V"></a>析假入空体假入空皆道共戒也。<a id="a-4W"></a>五大乘戒。<a id="a-4X"></a>即菩萨初信心。<a id="a-4Y"></a>经云。<a id="a-4Z"></a>汝等但发菩提心。<a id="a-4a"></a>则出家禁戒具足也。<a id="a-4b"></a>六不退戒。<a id="a-4c"></a>即十住不退也。<a id="a-4d"></a>七随顺戒。<a id="a-4e"></a>对十行随道戒也。<a id="a-4f"></a>八究竟戒。<a id="a-4g"></a>九回向戒。<a id="a-4h"></a>断界内正习也。<a id="a-4i"></a>十具足诸波罗蜜戒者。<a id="a-4j"></a>登初地乃至等觉也。<a id="a-4k"></a>于一戒中具足尔许法门。<a id="a-4l"></a>即是别家停心如前数息。<a id="a-4m"></a>身命之要。<a id="a-4n"></a>今戒为法本道之根源。<a id="a-4o"></a>故以戒为停心也。<a id="a-4p"></a>菩萨虽信佛法。<a id="a-4q"></a>常住之理内解分明。<a id="a-4r"></a>犹自觉观不住是直而非善。<a id="a-4s"></a>尔时更学定圣行停心。<a id="a-4t"></a>即共念处也。<a id="a-4u"></a>依经即是随息停心。<a id="a-4v"></a>此知阿那出息入息。<a id="a-4w"></a>绳长知长绳短知短。<a id="a-4x"></a>元治觉观发根本净。<a id="a-4y"></a>特胜通明等。<a id="a-4z"></a>净如开仓见谷粟。<a id="a-50"></a>经云。<a id="a-51"></a>复有梵行。<a id="a-52"></a>谓见身中三十六物是修念处实观也。<a id="a-53"></a>次不净观治贪欲。<a id="a-54"></a>经云。<a id="a-55"></a>复有圣行。<a id="a-56"></a>谓除却皮肉。<a id="a-57"></a>谛观白骨一一节间有我不耶。<a id="a-58"></a>作此观时即见骨中青黄赤鸽。<a id="a-59"></a>色是背舍欲界定相四色转明。<a id="a-5A"></a>心与色青合。<a id="a-5B"></a>故一切皆青。<a id="a-5C"></a>余亦尔。<a id="a-5D"></a>是未到地相。<a id="a-5E"></a>尔时不坏内色不坏外色。<a id="a-5F"></a>内外俱不灭色相。<a id="a-5G"></a>以是不净心观内外色。<a id="a-5H"></a>即见额上骨中八色。<a id="a-5I"></a>光明煜煜而出照天下。<a id="a-5J"></a>即初禅觉支相。<a id="a-5K"></a>声闻但有光不见。<a id="a-5L"></a>佛菩萨多修念佛见佛。<a id="a-5M"></a>或为说法。<a id="a-5N"></a>即初背舍。<a id="a-5O"></a>初禅摄内无色相。<a id="a-5P"></a>以是不净心观外色者。<a id="a-5Q"></a>内灭却骨人以不净心观外色。<a id="a-5R"></a>外色有二。<a id="a-5S"></a>一身外之色即是死尸等。<a id="a-5T"></a>二骨人所放八色光明。<a id="a-5U"></a>是界外之色。<a id="a-5V"></a>所以须观者。<a id="a-5W"></a>去欲界近用以防过。<a id="a-5X"></a>故界内色外色皆不净。<a id="a-5Y"></a>故言以不净心观外色。<a id="a-5Z"></a>若作修家方便。<a id="a-5a"></a>自有观法灭却骨人。<a id="a-5b"></a>今但言证法见骨人。<a id="a-5c"></a>自然消磨不见。<a id="a-5d"></a>但有八色及外不净。<a id="a-5e"></a>故言内无色外观色。<a id="a-5f"></a>此骨人灭时即有未到地相。<a id="a-5g"></a>亦是初禅谢。<a id="a-5h"></a>二禅内净起。<a id="a-5i"></a>起时八色一陪更明。<a id="a-5j"></a>青黄赤鸽非复前比。<a id="a-5k"></a>亦有内净喜乐一心。<a id="a-5l"></a>四支不同根本。<a id="a-5m"></a>特胜通明中是为二背舍二禅摄也(云云)。<a id="a-5n"></a>三净背舍身作证时是三禅相。<a id="a-5o"></a>旧云。<a id="a-5p"></a>三禅无胜处。<a id="a-5q"></a>四禅无背舍。<a id="a-5r"></a>释论明净背舍身作证。<a id="a-5s"></a>三禅遍身乐得为证。<a id="a-5t"></a>四禅无乐。<a id="a-5u"></a>何所为身作证。<a id="a-5v"></a>成论人以三禅共为一净背舍。<a id="a-5w"></a>今用三四两禅。<a id="a-5x"></a>从容共为一净背舍无嫌。<a id="a-5y"></a>三禅身证为净背初门。<a id="a-5z"></a>成就在第四禅。<a id="a-60"></a>第四禅具足胜处也。<a id="a-61"></a>何故言净。<a id="a-62"></a>大论云。<a id="a-63"></a>缘净故净。<a id="a-64"></a>八色是净。<a id="a-65"></a>法未被练不得净。<a id="a-66"></a>今三禅四禅法。<a id="a-67"></a>起来触此八色为作净缘。<a id="a-68"></a>三四禅等此是色界极净之色。<a id="a-69"></a>用此为缘故言缘净触。<a id="a-6A"></a>八色更净故言缘净是乐。<a id="a-6B"></a>遍身受故知是三禅中净有四义。<a id="a-6C"></a>三如前两背舍即是缘净故净此意也。<a id="a-6D"></a>四空四背舍无色更无别法但以空无相心修。<a id="a-6E"></a>若凡夫人自地地爱染。<a id="a-6F"></a>圣人深心智慧利直去不回。<a id="a-6G"></a>故名背舍。<a id="a-6H"></a>问旧云。<a id="a-6I"></a>此无别法但以无漏修此可然。<a id="a-6J"></a>前何意无别法。<a id="a-6K"></a>不可指旧禅为别法。<a id="a-6L"></a>不可指邪禅鬼定外道。<a id="a-6M"></a>事为别法(云云)。<a id="a-6N"></a>今次四禅得修若不得禅。<a id="a-6O"></a>作观不成设修。<a id="a-6P"></a>虽不发无漏亦名修背舍。<a id="a-6Q"></a>而不名解脱。<a id="a-6R"></a>若有宿习发此何嫌。<a id="a-6S"></a>但灭受一背舍不得无漏修则不成。<a id="a-6T"></a>故不论发宿习也。<a id="a-6U"></a>九次第师子超越等。<a id="a-6V"></a>三藏中无有凡夫修得此定。<a id="a-6W"></a>大乘或有(云云)。<a id="a-6X"></a>次大不净。<a id="a-6Y"></a>亦名大背舍。<a id="a-6Z"></a>良以。<a id="a-6a"></a>假想厌力小。<a id="a-6b"></a>若假想厌背大。<a id="a-6c"></a>皆由缘处广狭。<a id="a-6d"></a>若观骨人不净除却皮肉。<a id="a-6e"></a>或观一尸一两城邑聚落等所有正报。<a id="a-6f"></a>故言小不净小背舍。<a id="a-6g"></a>若大不净。<a id="a-6h"></a>絓是依报国土。<a id="a-6i"></a>钱财谷帛山川林园。<a id="a-6j"></a>江河池沼大地一切色法悉皆不净。<a id="a-6k"></a>虫脓流出臭腥流溃。<a id="a-6l"></a>山如聚脓。<a id="a-6m"></a>河海秽浊。<a id="a-6n"></a>衣服如臭尸皮。<a id="a-6o"></a>饮食皆虫汁。<a id="a-6p"></a>大经云。<a id="a-6q"></a>观好美羹作秽汁想。<a id="a-6r"></a>饭如虫聚。<a id="a-6s"></a>宅如冢墓。<a id="a-6t"></a>大地无可爱处。<a id="a-6u"></a>若幻术诳人今神通得法道理。<a id="a-6v"></a>故酥蜡金铁遇暖则流。<a id="a-6w"></a>遇冷冰结。<a id="a-6x"></a>凡夫遇净缘成净。<a id="a-6y"></a>遇不净缘便不净。<a id="a-6z"></a>达此道理得其转变。<a id="a-70"></a>良以。<a id="a-71"></a>昔曾修得今发宿习。<a id="a-72"></a>故大地依正悉是不净。<a id="a-73"></a>初学乍有兴废。<a id="a-74"></a>数习成性任运不净。<a id="a-75"></a>譬如钻火发不择薪。<a id="a-76"></a>乃至江河干竭。<a id="a-77"></a>此观亦尔。<a id="a-78"></a>初止一尸二尸一两聚落。<a id="a-79"></a>若成大势一切依正无非不净。<a id="a-7A"></a>故言大不净观也。<a id="a-7B"></a>又福人感色净。<a id="a-7C"></a>又人心着净重于秽轻。<a id="a-7D"></a>破此大著皆为不净。<a id="a-7E"></a>不可定执。<a id="a-7F"></a>山河国土而言为净。<a id="a-7G"></a>如僧护见地狱。<a id="a-7H"></a>一百二十五所。<a id="a-7I"></a>所见大地是身为他所耕。<a id="a-7J"></a>叫唤苦恼。<a id="a-7K"></a>是名田地狱。<a id="a-7L"></a>又见身是树众苦竞集。<a id="a-7M"></a>宛转呼咤若山若屋。<a id="a-7N"></a>衣裳浴室房法事等悉皆受苦。<a id="a-7O"></a>何者昔触境生着起爱。<a id="a-7P"></a>今触境秽恶受苦。<a id="a-7Q"></a>今为转此爱染修大不净观。<a id="a-7R"></a>破净颠倒亦名大不净大背舍。<a id="a-7S"></a>若凡夫所修八禅。<a id="a-7T"></a>但除下地不能除自地。<a id="a-7U"></a>佛弟子所修能除下地亦除自地。<a id="a-7V"></a>未是无漏不能除上。<a id="a-7W"></a>地若无漏缘通则自地下上皆能除也。<a id="a-7X"></a>若内观骨人外观色名初背舍。<a id="a-7Y"></a>初禅摄若。<a id="a-7Z"></a>内无色外观色外。<a id="a-7a"></a>八色正依皆不净时名二背舍。<a id="a-7b"></a>二禅摄。<a id="a-7c"></a>此两背约依正判大小。<a id="a-7d"></a>若三禅入净背舍则不论。<a id="a-7e"></a>何者根本是小所得。<a id="a-7f"></a>不净成小背舍。<a id="a-7g"></a>若根本是大成大背舍。<a id="a-7h"></a>乃至四空灭受例如此(云云)。<a id="a-7i"></a>若约两不净为胜处。<a id="a-7j"></a>还依依正判大小。<a id="a-7k"></a>若约多少好丑成小胜处。<a id="a-7l"></a>亦约依正。<a id="a-7m"></a>多少好丑成大胜处。<a id="a-7n"></a>所以厌背心未能转变自在。<a id="a-7o"></a>胜处更来熟之。<a id="a-7p"></a>一尸少二尸多。<a id="a-7q"></a>十少百多一国少大千多。<a id="a-7r"></a>衣食多少亦尔。<a id="a-7s"></a>初未能多少。<a id="a-7t"></a>少习既成即能多。<a id="a-7u"></a>今发还尔。<a id="a-7v"></a>若好若丑者。<a id="a-7w"></a>此约两报为好丑。<a id="a-7x"></a>端陋慧愚富贫贵贱。<a id="a-7y"></a>而论好丑。<a id="a-7z"></a>好丑皆不净。<a id="a-80"></a>此亦小不净耳。<a id="a-81"></a>大则好山恶山好国恶国好丑皆不净。<a id="a-82"></a>此则大也。<a id="a-83"></a>次依正俱丑骨人所放八色为好。<a id="a-84"></a>此两俱不净者而名好丑。<a id="a-85"></a>此为胜处。<a id="a-86"></a>初禅摄。<a id="a-87"></a>若内无色外观色。<a id="a-88"></a>若多若少若好若丑。<a id="a-89"></a>胜知胜见二禅摄。<a id="a-8A"></a>虽无骨人。<a id="a-8B"></a>而外有八色。<a id="a-8C"></a>复有依正。<a id="a-8D"></a>若多若少好丑如前(云云)。<a id="a-8E"></a>胜知胜见者。<a id="a-8F"></a>了此心于色不为色所缚。<a id="a-8G"></a>心能转色故言胜知胜见。<a id="a-8H"></a>净不净等皆于己心能得自在观解成就故言胜知胜见。<a id="a-8I"></a>行者如此观胜之时。<a id="a-8J"></a>岂更贪世己身尚不惜。<a id="a-8K"></a>何容贪他。<a id="a-8L"></a>上古贤隐推位让国。<a id="a-8M"></a>还牛洗耳。<a id="a-8N"></a>皆昔经成此。<a id="a-8O"></a>今于五欲无复染意。<a id="a-8P"></a>若不得此心贪之至死后。<a id="a-8Q"></a>四胜处在四禅中。<a id="a-8R"></a>三禅味乐多不能转变。<a id="a-8S"></a>于声闻法如此。<a id="a-8T"></a>菩萨岂无胜处耶。<a id="a-8U"></a>大论云。<a id="a-8V"></a>青黄赤白。<a id="a-8W"></a>璎珞云。<a id="a-8X"></a>地水火风。<a id="a-8Y"></a>此亦无在。<a id="a-8Z"></a>四色是名地水是其体。<a id="a-8a"></a>此中但多少转变无好丑。<a id="a-8b"></a>何以故。<a id="a-8c"></a>内外色尽故。<a id="a-8d"></a>但八色流光故无好丑。<a id="a-8e"></a>四胜处在第四禅中。<a id="a-8f"></a>十一切处亦在四禅中。<a id="a-8g"></a>初禅觉观多。<a id="a-8h"></a>二禅喜动三禅乐动。<a id="a-8i"></a>不得广一切处。<a id="a-8j"></a>唯此不动念慧则能一切处。<a id="a-8k"></a>以一青遍十方皆青。<a id="a-8l"></a>余色亦如是。<a id="a-8m"></a>若一切入者。<a id="a-8n"></a>将一青色入一黄色遍一切处。<a id="a-8o"></a>一黄入黄亦遍一切处。<a id="a-8p"></a>而青黄不失。<a id="a-8q"></a>余色相入亦如是为一切入。<a id="a-8r"></a>此是内心所放八色遍一切处。<a id="a-8s"></a>那言取少树叶为缘遍一切处。<a id="a-8t"></a>若内心无此力外不能遍。<a id="a-8u"></a>不应取外色为缘也。<a id="a-8v"></a>大论取优钵罗华者。<a id="a-8w"></a>为人不解借外谕内。<a id="a-8x"></a>不可以谕为是。<a id="a-8y"></a>亦有此义。<a id="a-8z"></a>若通明观中无骨人不放八色。<a id="a-90"></a>是时修八解脱。<a id="a-91"></a>借外为缘可尔。<a id="a-92"></a>今不坏法人有八色自不用之。<a id="a-93"></a>取外树叶此不成义。<a id="a-94"></a>今不用(云云)。<a id="a-95"></a>次明菩萨修缘念处。<a id="a-96"></a>于依正中转变自在具诸波罗蜜。<a id="a-97"></a>悭心既破尚不惜身。<a id="a-98"></a>何得为身贪求他物是名檀。<a id="a-99"></a>得是观时终不为。<a id="a-9A"></a>此依正。<a id="a-9B"></a>偷杀妄语。<a id="a-9C"></a>危他自安。<a id="a-9D"></a>顺理行心名尸。<a id="a-9E"></a>若彼触己终不生嗔。<a id="a-9F"></a>发言动身口加报。<a id="a-9G"></a>是名忍辱。<a id="a-9H"></a>终不倚此不净生身。<a id="a-9I"></a>懈逸耽着恣情以自秽杂。<a id="a-9J"></a>是名精进。<a id="a-9K"></a>善巧方便四随得所。<a id="a-9L"></a>所观调适念慧现前。<a id="a-9M"></a>或不净背舍胜处神通变化。<a id="a-9N"></a>愿智熏修絓是诸禅。<a id="a-9O"></a>于中转变得成三昧。<a id="a-9P"></a>百千变化一切道一切定。<a id="a-9Q"></a>皆在此禅而得具足。<a id="a-9R"></a>是名为禅。<a id="a-9S"></a>作此观时身受心法。<a id="a-9T"></a>非因非果非世出世。<a id="a-9U"></a>若苦集灭道悉皆不净。<a id="a-9V"></a>能观所观一切诸法皆不可得无所有故。<a id="a-9W"></a>毕竟清净无一可得。<a id="a-9X"></a>不生不灭。<a id="a-9Y"></a>名般若波罗蜜。<a id="a-9Z"></a>是名于胜处中转变为一切法门。<a id="a-9a"></a>是心定故随意自在。<a id="a-9b"></a>随作随成胜处之观。<a id="a-9c"></a>如好马能破前阵。<a id="a-9d"></a>复能调制其马。<a id="a-9e"></a>欲去欲住回转自在。<a id="a-9f"></a>作诸法门亦复如是不可穷尽。<a id="a-9g"></a>是名菩萨于四念处修胜处观。<a id="a-9h"></a>观中广修诸法。<a id="a-9i"></a>悉于胜处修习。<a id="a-9j"></a>若发宿世善根时。<a id="a-9k"></a>亦于胜处中发。<a id="a-9l"></a>是时观净无魔入坏此法。<a id="a-9m"></a>何以故。<a id="a-9n"></a>心得自在。<a id="a-9o"></a>无障碍故。<a id="a-9p"></a>作于心师心使于魔。<a id="a-9q"></a>魔不能破心也。<a id="a-9r"></a>行四三昧人多转入五种佛子之位。<a id="a-9s"></a>或即入五品弟子之位。<a id="a-9t"></a>何故尔。<a id="a-9u"></a>并是助道力大。<a id="a-9v"></a>大助开门入清凉池剂。<a id="a-9w"></a>此是观禅发相也。<a id="a-9x"></a>若九次第定师子越越等。<a id="a-9y"></a>有二位依三藏。<a id="a-9z"></a>阿那含人得无漏。<a id="a-A0"></a>心地调柔方能修九定。<a id="a-A1"></a>凡人修不得。<a id="a-A2"></a>大乘人修习者。<a id="a-A3"></a>如发心二不别。<a id="a-A4"></a>别教菩萨。<a id="a-A5"></a>历别修习但不取证也。<a id="a-A6"></a>若案经前有持戒对数息。<a id="a-A7"></a>次有不净观。<a id="a-A8"></a>一一节间求我不得。<a id="a-A9"></a>即对界方便。<a id="a-AA"></a>光中见佛即是念佛停心剂。<a id="a-AB"></a>此是性念处对四停心也。<a id="a-AC"></a>次修缘念处观。<a id="a-AD"></a>学四无量心。<a id="a-AE"></a>修法缘慈定分明开发观法无我不可得故是界方便。<a id="a-AF"></a>观四无量心者。<a id="a-AG"></a>通论慈悲始终皆有无缘即以实相为慈。<a id="a-AH"></a>慈即如来。<a id="a-AI"></a>慈即解脱。<a id="a-AJ"></a>慈即法身。<a id="a-AK"></a>此乃实相之理无缘之慈。<a id="a-AL"></a>不修众生法缘之慈。<a id="a-AM"></a>不修众生法缘事慈。<a id="a-AN"></a>正修无缘大慈事慈自发。<a id="a-AO"></a>应须识知所言事慈者。<a id="a-AP"></a>即众生缘慈发有两义。<a id="a-AQ"></a>一发此慈熏定。<a id="a-AR"></a>定法转深因此慈定即发根本。<a id="a-AS"></a>二者或先得欲界。<a id="a-AT"></a>或得未到地。<a id="a-AU"></a>或得根本。<a id="a-AV"></a>于根本中有慈。<a id="a-AW"></a>亦言发此慈一切众生得乐之相。<a id="a-AX"></a>无怨无恼。<a id="a-AY"></a>欢喜称心适意。<a id="a-AZ"></a>或得人中乐。<a id="a-Aa"></a>或得天中乐。<a id="a-Ab"></a>若修得慈定分明想其得乐。<a id="a-Ac"></a>无一众生而不得乐。<a id="a-Ad"></a>此名慈心定。<a id="a-Ae"></a>但此定缘众生有三种。<a id="a-Af"></a>若缘亲人得乐名为广。<a id="a-Ag"></a>缘中人得乐名为大。<a id="a-Ah"></a>缘怨人得乐。<a id="a-Ai"></a>与亲人等名无量。<a id="a-Aj"></a>又缘一方众生得乐名为广。<a id="a-Ak"></a>缘四维名为大。<a id="a-Al"></a>缘十方名无量。<a id="a-Am"></a>此定有两。<a id="a-An"></a>一隐没。<a id="a-Ao"></a>二不隐没。<a id="a-Ap"></a>若缘众生得乐。<a id="a-Aq"></a>心中明净决定所缘之处。<a id="a-Ar"></a>实不见此众生得受于乐。<a id="a-As"></a>但想而已。<a id="a-At"></a>是为内不隐没而外隐没。<a id="a-Au"></a>自有内心明净作得乐想。<a id="a-Av"></a>而外所缘十方众生。<a id="a-Aw"></a>分明见其得乐。<a id="a-Ax"></a>或得人中。<a id="a-Ay"></a>或得天中。<a id="a-Az"></a>其相分明。<a id="a-B0"></a>是名内外不隐没。<a id="a-B1"></a>若慈定中。<a id="a-B2"></a>见三种人得此乐相后。<a id="a-B3"></a>始复发根本五支。<a id="a-B4"></a>五支功德倍胜根本。<a id="a-B5"></a>如砂糖石蜜和水。<a id="a-B6"></a>岂方单冷悲喜舍。<a id="a-B7"></a>附定起亦如是。<a id="a-B8"></a>菩萨修此禅定内思力强故。<a id="a-B9"></a>住堪忍地。<a id="a-BA"></a>在十信位。<a id="a-BB"></a>中靡所不作。<a id="a-BC"></a>故迦葉问。<a id="a-BD"></a>菩萨有缘得破戒不。<a id="a-BE"></a>答有缘亦得。<a id="a-BF"></a>如仙豫杀五百。<a id="a-BG"></a>施甘露鼓十劫之寿。<a id="a-BH"></a>乃至为众生地狱(云云)。<a id="a-BI"></a>次性共念处。<a id="a-BJ"></a>合修生灭四谛。<a id="a-BK"></a>调心探观无生四谛助伏见惑。<a id="a-BL"></a>至断见时还用无生四谛断。<a id="a-BM"></a>故大经云。<a id="a-BN"></a>苦是逼迫相。<a id="a-BO"></a>集是能生相。<a id="a-BP"></a>灭是寂灭相。<a id="a-BQ"></a>道是大乘相。<a id="a-BR"></a>如三藏中。<a id="a-BS"></a>要须禅助伏见惑。<a id="a-BT"></a>暖法方得发。<a id="a-BU"></a>今亦如此。<a id="a-BV"></a>菩萨知此惑障深重。<a id="a-BW"></a>不可即断。<a id="a-BX"></a>借生灭方便发十住暖法也。<a id="a-BY"></a>问十住十信中退不。<a id="a-BZ"></a>答经明六心退七心不退。<a id="a-Ba"></a>问别教只用此戒。<a id="a-Bb"></a>与声闻异不。<a id="a-Bc"></a>答虽同而异。<a id="a-Bd"></a>菩萨戒具足五支及究竟诸波罗蜜。<a id="a-Be"></a>二乘不能究竟。<a id="a-Bf"></a>或身智俱亡入无余灰断。<a id="a-Bg"></a>问禅复若为。<a id="a-Bh"></a>答声闻法中断欲界方得修初禅。<a id="a-Bi"></a>菩萨不尔。<a id="a-Bj"></a>于十信修共念处观。<a id="a-Bk"></a>学背舍安忍成就。<a id="a-Bl"></a>为众生修一切护持正法。<a id="a-Bm"></a>畏于二乘道如惜命者。<a id="a-Bn"></a>二乘岂能如此。<a id="a-Bo"></a>菩萨修十信。<a id="a-Bp"></a>初心即具十行。<a id="a-Bq"></a>经云。<a id="a-Br"></a>十法为道。<a id="a-Bs"></a>一信有十。<a id="a-Bt"></a>十信有百。<a id="a-Bu"></a>乃至十地只是十法。<a id="a-Bv"></a>但一受不失胜者受名耳。<a id="a-Bw"></a>四念处亦如此。<a id="a-Bx"></a>只是观解转深。<a id="a-By"></a>名转胜。<a id="a-Bz"></a>即是别家干慧地初贤位。<a id="a-C0"></a>问此十信与圆十信云何。<a id="a-C1"></a>答圆伏无明见思自尽。<a id="a-C2"></a>六根清净皆能互用。<a id="a-C3"></a>故言若干种一时皆悉知。<a id="a-C4"></a>身如净明镜能现诸色像。<a id="a-C5"></a>唯独自明了余人所不见问别与通十观若为。<a id="a-C6"></a>答通用十法传传简别。<a id="a-C7"></a>若三藏十法。<a id="a-C8"></a>止破外道成三乘人。<a id="a-C9"></a>外人不知暖法人所行处。<a id="a-CA"></a>况有十法。<a id="a-CB"></a>通教十法异三藏。<a id="a-CC"></a>三藏后心亦不知通家初心。<a id="a-CD"></a>通家初心亦不知别教初心。<a id="a-CE"></a>况后心耶。<a id="a-CF"></a>别教十法异者。<a id="a-CG"></a>一善识正因缘。<a id="a-CH"></a>无明佛性之境。<a id="a-CI"></a>通教但识无生真谛幻化境耳。<a id="a-CJ"></a>二真正发真正。<a id="a-CK"></a>无量四圣谛。<a id="a-CL"></a>心求常住佛果。<a id="a-CM"></a>能度法界众生。<a id="a-CN"></a>通家只发心缘无生四真。<a id="a-CO"></a>令得有余涅槃。<a id="a-CP"></a>度界内众生。<a id="a-CQ"></a>三止观调适者。<a id="a-CR"></a>止成一切禅。<a id="a-CS"></a>观成一切种智。<a id="a-CT"></a>通家但通三乘共止观。<a id="a-CU"></a>愿智顶禅耳。<a id="a-CV"></a>四破法遍者。<a id="a-CW"></a>破界内界外法。<a id="a-CX"></a>次第遍。<a id="a-CY"></a>通家止破界内二谛遍耳。<a id="a-CZ"></a>五善识通塞者。<a id="a-Ca"></a>如来藏显为通。<a id="a-Cb"></a>取相尘沙遮障为塞。<a id="a-Cc"></a>通家只约四谛见爱中论通塞耳。<a id="a-Cd"></a>六三十七道品调适者。<a id="a-Ce"></a>大经云。<a id="a-Cf"></a>修无量三十七品。<a id="a-Cg"></a>是大涅槃因。<a id="a-Ch"></a>通家但是偏真。<a id="a-Ci"></a>小涅槃因耳。<a id="a-Cj"></a>七善修助道者。<a id="a-Ck"></a>修十波罗蜜。<a id="a-Cl"></a>一切万行恒沙佛法。<a id="a-Cm"></a>开三脱门。<a id="a-Cn"></a>通家但开四谛。<a id="a-Co"></a>助三脱门耳。<a id="a-Cp"></a>八善识。<a id="a-Cq"></a>五十二地七位广略皆知。<a id="a-Cr"></a>通家只三乘共十位耳。<a id="a-Cs"></a>九安忍强软两贼者。<a id="a-Ct"></a>忍法界众生。<a id="a-Cu"></a>二十五有。<a id="a-Cv"></a>有空强软。<a id="a-Cw"></a>通家只忍爱见为强软耳。<a id="a-Cx"></a>十顺道法爱不生者。<a id="a-Cy"></a>于大涅槃不生贪着。<a id="a-Cz"></a>况小涅槃。<a id="a-D0"></a>通家守果爱小涅槃。<a id="a-D1"></a>是生死贪着故。<a id="a-D2"></a>如此分别十法大异。<a id="a-D3"></a>又具十番观门。<a id="a-D4"></a>入十信成堪忍。<a id="a-D5"></a>地上菩萨位亦可以十法对十信。<a id="a-D6"></a>菩萨修三种念处发诸境界种种诸法。<a id="a-D7"></a>或真或伪或益或损不出于十。<a id="a-D8"></a>十者谓阴界入。<a id="a-D9"></a>烦恼病患业相魔禅见慢二乘菩萨等今不委释。<a id="a-DA"></a>如彼具明。<a id="a-DB"></a>若不顶堕得入初贤位。<a id="a-DC"></a>问别教六即如何。<a id="a-DD"></a>答中道佛性为理即。<a id="a-DE"></a>解五十二地。<a id="a-DF"></a>文义通畅无碍名字即。<a id="a-DG"></a>十信为观行即。<a id="a-DH"></a>三十心为相似即。<a id="a-DI"></a>登地至等觉为分真即。<a id="a-DJ"></a>妙觉为究竟即也。<a id="a-DK"></a>第三念处观者。<a id="a-DL"></a>远缘如来藏理。<a id="a-DM"></a>其理难明而假方便。<a id="a-DN"></a>真实得开。<a id="a-DO"></a>至如三藏通教。<a id="a-DP"></a>用世间方法世间行人五种七种。<a id="a-DQ"></a>以为方便。<a id="a-DR"></a>别教以出世方法出世行人三十心等。<a id="a-DS"></a>以为方便。<a id="a-DT"></a>譬如钻火暖在前出。<a id="a-DU"></a>亦如入海先见平相。<a id="a-DV"></a>法华。<a id="a-DW"></a>以无漏为涅槃相。<a id="a-DX"></a>当知析假是三藏方便。<a id="a-DY"></a>体假是无生方便。<a id="a-DZ"></a>析体无量是别方便方便性念处。<a id="a-Da"></a>显真实性念处。<a id="a-Db"></a>方便共念处。<a id="a-Dc"></a>显真实共念处。<a id="a-Dd"></a>方便缘念处。<a id="a-De"></a>显真实缘念处。<a id="a-Df"></a>生灭无生灭无量。<a id="a-Dg"></a>皆是别家方便。<a id="a-Dh"></a>方便若成可称火相平相。<a id="a-Di"></a>方便不成无暖无平大海。<a id="a-Dj"></a>难得其观。<a id="a-Dk"></a>云何初以五停心遮烦恼风。<a id="a-Dl"></a>善直成就慧灯照了。<a id="a-Dm"></a>阴身不净。<a id="a-Dn"></a>五种秽恶。<a id="a-Do"></a>受有百八。<a id="a-Dp"></a>悉皆是苦。<a id="a-Dq"></a>介尔违顺念念无常。<a id="a-Dr"></a>善中无我。<a id="a-Ds"></a>恶中亦无我。<a id="a-Dt"></a>非善非恶何处有我。<a id="a-Du"></a>别相总相循环宛转寂入涅槃。<a id="a-Dv"></a>此观成时开五停成十信。<a id="a-Dw"></a>亦名外凡。<a id="a-Dx"></a>亦名干慧地。<a id="a-Dy"></a>亦名善有漏五阴。<a id="a-Dz"></a>能伏界内净等四颠倒。<a id="a-E0"></a>帖然不动。<a id="a-E1"></a>声闻厌苦欲速涅槃。<a id="a-E2"></a>菩萨不尔。<a id="a-E3"></a>舍生灭四谛观。<a id="a-E4"></a>正修无生四谛观。<a id="a-E5"></a>观苦本不生。<a id="a-E6"></a>不生故。<a id="a-E7"></a>不灭。<a id="a-E8"></a>不生故不有。<a id="a-E9"></a>不灭故不无。<a id="a-EA"></a>不常不断毕竟清净。<a id="a-EB"></a>净若虚空尚无有苦。<a id="a-EC"></a>云何颠倒受想行识亦复如是。<a id="a-ED"></a>是观成时进入十住。<a id="a-EE"></a>入理解心名为内凡。<a id="a-EF"></a>亦名暖法亦名不有漏亦无漏。<a id="a-EG"></a>约界内名亦无漏。<a id="a-EH"></a>约界外名亦有漏。<a id="a-EI"></a>故名似解十行十回向。<a id="a-EJ"></a>似解亦漏无漏。<a id="a-EK"></a>登地乃名无漏。<a id="a-EL"></a>正用无生四谛慧。<a id="a-EM"></a>断界内见思。<a id="a-EN"></a>故大经云。<a id="a-EO"></a>菩萨解苦无苦而有。<a id="a-EP"></a>于真三谛亦如是。<a id="a-EQ"></a>故云入理般若名为住。<a id="a-ER"></a>有二种般若。<a id="a-ES"></a>若发中道是圆般若。<a id="a-ET"></a>若发空是偏般若。<a id="a-EU"></a>于界内为真于界外为假。<a id="a-EV"></a>亦名一品相似中道。<a id="a-EW"></a>论其所断。<a id="a-EX"></a>断界内通惑尽。<a id="a-EY"></a>与通七地齐。<a id="a-EZ"></a>亦得界外相似慧眼。<a id="a-Ea"></a>故须菩提云。<a id="a-Eb"></a>我从昔来所得慧眼。<a id="a-Ec"></a>未曾得闻如是经典。<a id="a-Ed"></a>即此义也。<a id="a-Ee"></a>又断界外上品尘沙。<a id="a-Ef"></a>又伏无明。<a id="a-Eg"></a>犹是暖法内凡也。<a id="a-Eh"></a>地人以五佛子。<a id="a-Ei"></a>谓四果。<a id="a-Ej"></a>支佛开五为十。<a id="a-Ek"></a>对十住。<a id="a-El"></a>今不尔。<a id="a-Em"></a>大论云。<a id="a-En"></a>先于五佛子果人中叹。<a id="a-Eo"></a>今何故独叹菩萨。<a id="a-Ep"></a>答声闻诸菩萨未得果。<a id="a-Eq"></a>大乘菩萨得果。<a id="a-Er"></a>故独叹菩萨。<a id="a-Es"></a>今不用前五佛子对十住。<a id="a-Et"></a>若欲作者。<a id="a-Eu"></a>取法华五品弟子。<a id="a-Ev"></a>开五品为十。<a id="a-Ew"></a>对十信。<a id="a-Ex"></a>故仁王云。<a id="a-Ey"></a>十善菩萨发大心。<a id="a-Ez"></a>长别三界苦轮海。<a id="a-F0"></a>十善即十信。<a id="a-F1"></a>十信尚断惑。<a id="a-F2"></a>况十住耶(云云)。<a id="a-F3"></a>若欲前进。<a id="a-F4"></a>应舍无生四谛正修无量四谛。<a id="a-F5"></a>无明与法性合。<a id="a-F6"></a>起无量取相。<a id="a-F7"></a>感无量生死。<a id="a-F8"></a>无量尘沙招无量果报。<a id="a-F9"></a>无量无明受无量报身。<a id="a-FA"></a>则有色受想行识。<a id="a-FB"></a>皆是苦谛。<a id="a-FC"></a>无量受阴所有烦恼皆是集谛。<a id="a-FD"></a>无量能观之智皆是道谛。<a id="a-FE"></a>无量集尽苦除皆是灭谛。<a id="a-FF"></a>如是无量根性。<a id="a-FG"></a>无量药无量授药法。<a id="a-FH"></a>无量方便。<a id="a-FI"></a>菩萨为此而起大悲。<a id="a-FJ"></a>发四弘誓。<a id="a-FK"></a>未度界内外五阴。<a id="a-FL"></a>乃至余有一生在者皆令得度。<a id="a-FM"></a>未解通别见思四谛尘沙无明者。<a id="a-FN"></a>皆令得解。<a id="a-FO"></a>未安偏道者。<a id="a-FP"></a>并令得安。<a id="a-FQ"></a>未入小涅槃者。<a id="a-FR"></a>皆令得入。<a id="a-FS"></a>常乐我净四德具足。<a id="a-FT"></a>修是观时进入十行。<a id="a-FU"></a>从理进趣。<a id="a-FV"></a>方修一切众行。<a id="a-FW"></a>故名为行。<a id="a-FX"></a>亦名登顶。<a id="a-FY"></a>断界外中品尘沙。<a id="a-FZ"></a>得界外相似法眼。<a id="a-Fa"></a>见恒沙佛法相似如来藏(云云)。<a id="a-Fb"></a>若进入十回向者。<a id="a-Fc"></a>应舍无量四谛。<a id="a-Fd"></a>正观无作四谛。<a id="a-Fe"></a>云何观初从有门观佛性。<a id="a-Ff"></a>但无明重故不见。<a id="a-Fg"></a>大品云。<a id="a-Fh"></a>诸法如是有。<a id="a-Fi"></a>如是无。<a id="a-Fj"></a>所以是事不知名曰无明。<a id="a-Fk"></a>无明覆心不见佛性。<a id="a-Fl"></a>四门俱塞巧用四随。<a id="a-Fm"></a>四门俱开。<a id="a-Fn"></a>门虽有四。<a id="a-Fo"></a>只是不二法门也。<a id="a-Fp"></a>观此无明。<a id="a-Fq"></a>为从无明生。<a id="a-Fr"></a>为从法性生。<a id="a-Fs"></a>璎珞及地论皆解云。<a id="a-Ft"></a>从法性生。<a id="a-Fu"></a>摄论云。<a id="a-Fv"></a>从无明生。<a id="a-Fw"></a>依阿黎耶识起。<a id="a-Fx"></a>此识是无记。<a id="a-Fy"></a>如地有金土。<a id="a-Fz"></a>依染如土。<a id="a-G0"></a>依净如金。<a id="a-G1"></a>故言依他也。<a id="a-G2"></a>黎耶识依业生。<a id="a-G3"></a>故言依他也。<a id="a-G4"></a>若他依者。<a id="a-G5"></a>六识所起善恶业。<a id="a-G6"></a>六识谢灭种子。<a id="a-G7"></a>依黎耶摄持得生。<a id="a-G8"></a>故名他依。<a id="a-G9"></a>彼论偈言。<a id="a-GA"></a>此识无始时一切所依止。<a id="a-GB"></a>三藏学士述难小乘人云。<a id="a-GC"></a>汝六识中起善恶业。<a id="a-GD"></a>六识谢过。<a id="a-GE"></a>善恶亦应随灭。<a id="a-GF"></a>若灭现不得起。<a id="a-GG"></a>若不灭无。<a id="a-GH"></a>黎耶依何摄持。<a id="a-GI"></a>今还难之。<a id="a-GJ"></a>汝偈道他依汝那道依黎耶。<a id="a-GK"></a>黎耶是无明。<a id="a-GL"></a>客法为他法性是本。<a id="a-GM"></a>法为自。<a id="a-GN"></a>若法性为自。<a id="a-GO"></a>黎耶成他。<a id="a-GP"></a>但依地何处有自。<a id="a-GQ"></a>若他等是客法唤六识为他。<a id="a-GR"></a>何意不得唤黎耶为他。<a id="a-GS"></a>又难六识依黎耶六识为他。<a id="a-GT"></a>黎耶依法性黎耶亦是他(云云)。<a id="a-GU"></a>若黎耶他是自性。<a id="a-GV"></a>自性应是他。<a id="a-GW"></a>如此定时。<a id="a-GX"></a>随彼意答。<a id="a-GY"></a>若自若他俱被破耳。<a id="a-GZ"></a>问一切善恶从无明生。<a id="a-Ga"></a>法性生无明。<a id="a-Gb"></a>法性共生为离无明。<a id="a-Gc"></a>法性生法性生是自生。<a id="a-Gd"></a>无明生是他性生。<a id="a-Ge"></a>无明法性合故生是共性生。<a id="a-Gf"></a>离无明离法性生者。<a id="a-Gg"></a>是无因生。<a id="a-Gh"></a>诸法不自生。<a id="a-Gi"></a>亦不从他生。<a id="a-Gj"></a>不共不无因。<a id="a-Gk"></a>是故说无生。<a id="a-Gl"></a>无生说生。<a id="a-Gm"></a>假生非生。<a id="a-Gn"></a>但有名字是字不住。<a id="a-Go"></a>亦不不住。<a id="a-Gp"></a>是字无所有。<a id="a-Gq"></a>故无明为自。<a id="a-Gr"></a>法性为他者。<a id="a-Gs"></a>亦作此破(云云)。<a id="a-Gt"></a>师云。<a id="a-Gu"></a>虽四句不立。<a id="a-Gv"></a>而人多执共生。<a id="a-Gw"></a>譬如眠法与眠心合即生眠。<a id="a-Gx"></a>眠故有无量梦事起(云云)。<a id="a-Gy"></a>无明与法性。<a id="a-Gz"></a>合生无量六道事。<a id="a-H0"></a>六道事皆从无量烦恼生。<a id="a-H1"></a>又生无量不思议尘沙烦恼。<a id="a-H2"></a>起无量界外事。<a id="a-H3"></a>菩萨修四念处。<a id="a-H4"></a>寻此无量烦恼。<a id="a-H5"></a>无量事相依无明起。<a id="a-H6"></a>若得无明即得法性。<a id="a-H7"></a>得法性故见佛性。<a id="a-H8"></a>若通教只寻六识。<a id="a-H9"></a>如幻如化即空之观。<a id="a-HA"></a>但断枝条。<a id="a-HB"></a>不寻根本无明。<a id="a-HC"></a>不见如来藏。<a id="a-HD"></a>以不见故不得无明不得法性。<a id="a-HE"></a>不得无明不得法性故。<a id="a-HF"></a>不见佛性。<a id="a-HG"></a>如寻梦得眠。<a id="a-HH"></a>不得眠心。<a id="a-HI"></a>良由六识中观浅。<a id="a-HJ"></a>但是化城止息。<a id="a-HK"></a>不能深观。<a id="a-HL"></a>如来藏恒沙佛法。<a id="a-HM"></a>菩萨深观如来藏。<a id="a-HN"></a>破无量取相。<a id="a-HO"></a>破无量尘沙。<a id="a-HP"></a>破无量无明。<a id="a-HQ"></a>破无量身相。<a id="a-HR"></a>破无量受相。<a id="a-HS"></a>无量心相。<a id="a-HT"></a>无量法相。<a id="a-HU"></a>识无量病相。<a id="a-HV"></a>知无量药。<a id="a-HW"></a>作此观时即入十回向。<a id="a-HX"></a>回因向果回事向理。<a id="a-HY"></a>回己济他故名回向。<a id="a-HZ"></a>此位正是解行终心。<a id="a-Ha"></a>粗惑已融似中慧净。<a id="a-Hb"></a>断界外下品尘沙。<a id="a-Hc"></a>伏无明转强。<a id="a-Hd"></a>如向山趣前渐易见。<a id="a-He"></a>相似中道见恒沙佛法。<a id="a-Hf"></a>断恒沙烦恼入相似是自行。<a id="a-Hg"></a>出界假是化他。<a id="a-Hh"></a>他持解自性禅。<a id="a-Hi"></a>是三十心位。<a id="a-Hj"></a>未至初地大经明初依之人。<a id="a-Hk"></a>具烦恼性。<a id="a-Hl"></a>能知如来秘密之藏。<a id="a-Hm"></a>未得第二第三住处。<a id="a-Hn"></a>正是三十心位。<a id="a-Ho"></a>又地持明三十心为三分。<a id="a-Hp"></a>一观分。<a id="a-Hq"></a>二止分。<a id="a-Hr"></a>三二分同类。<a id="a-Hs"></a>正是地前方便道中。<a id="a-Ht"></a>修三种念处。<a id="a-Hu"></a>观分是修性念处。<a id="a-Hv"></a>止分是修共念处。<a id="a-Hw"></a>二分同类。<a id="a-Hx"></a>是修缘念处也。<a id="a-Hy"></a>相似中道观。<a id="a-Hz"></a>于一刹那顷。<a id="a-I0"></a>真解开发。<a id="a-I1"></a>登于初地。<a id="a-I2"></a>断一品无明。<a id="a-I3"></a>得一分无作。<a id="a-I4"></a>四谛解五行。<a id="a-I5"></a>成就诸功德满。<a id="a-I6"></a>若通对位。<a id="a-I7"></a>一一位中各有三种念处。<a id="a-I8"></a>若别对者。<a id="a-I9"></a>十住修性念处观。<a id="a-IA"></a>十行修共念处观。<a id="a-IB"></a>十回向回别向圆。<a id="a-IC"></a>修缘念处观。<a id="a-ID"></a>至初地。<a id="a-IE"></a>三种念处。<a id="a-IF"></a>分成就。<a id="a-IG"></a>若对大品。<a id="a-IH"></a>欲以道慧。<a id="a-II"></a>当学般若对十住。<a id="a-IJ"></a>性念处位。<a id="a-IK"></a>欲以道慧。<a id="a-IL"></a>具足道种慧对十行。<a id="a-IM"></a>共念处位。<a id="a-IN"></a>欲以道种慧。<a id="a-IO"></a>具足一切智。<a id="a-IP"></a>对十回向缘念处位。<a id="a-IQ"></a>欲以一切智。<a id="a-IR"></a>具足一切种智。<a id="a-IS"></a>对十地位。<a id="a-IT"></a>一往如此。<a id="a-IU"></a>若登地中道显时。<a id="a-IV"></a>真性法身。<a id="a-IW"></a>分成就一切禅。<a id="a-IX"></a>一切禅有三。<a id="a-IY"></a>一现法乐禅。<a id="a-IZ"></a>二出生三昧禅。<a id="a-Ia"></a>三利益众生禅。<a id="a-Ib"></a>登初地时。<a id="a-Ic"></a>名味皆转观分转。<a id="a-Id"></a>名现法乐禅。<a id="a-Ie"></a>能生十力种性。<a id="a-If"></a>三摩跋提破无明。<a id="a-Ig"></a>法身显现佛性。<a id="a-Ih"></a>一法界一切法界。<a id="a-Ii"></a>一切法界一法界。<a id="a-Ij"></a>非一非一切。<a id="a-Ik"></a>二谛自在。<a id="a-Il"></a>能百佛世界作佛。<a id="a-Im"></a>诸佛加之。<a id="a-In"></a>能为十地菩萨说法。<a id="a-Io"></a>菩萨不谛谓是真极。<a id="a-Ip"></a>法华中佛加声闻。<a id="a-Iq"></a>为菩萨说法。<a id="a-Ir"></a>诸佛子等从我闻法佛为授记。<a id="a-Is"></a>汝于来世当得作佛。<a id="a-It"></a>诸声闻尚尔。<a id="a-Iu"></a>况加诸菩萨等。<a id="a-Iv"></a>色心神通相好光。<a id="a-Iw"></a>天动地形声两益。<a id="a-Ix"></a>法眼开朗知众生根。<a id="a-Iy"></a>有机即应善巧分别。<a id="a-Iz"></a>犹如虚空不可穷尽。<a id="a-J0"></a>闻说法者皆得道果。<a id="a-J1"></a>此是观分。<a id="a-J2"></a>亦是观身内。<a id="a-J3"></a>法性理显名性念处力也。<a id="a-J4"></a>止分转。<a id="a-J5"></a>名出生三昧禅。<a id="a-J6"></a>出生百八三昧。<a id="a-J7"></a>普现色身。<a id="a-J8"></a>名三昧王。<a id="a-J9"></a>一切三昧悉入其中。<a id="a-JA"></a>住首楞严修治。<a id="a-JB"></a>于心犹如虚空。<a id="a-JC"></a>能一法门一切法门。<a id="a-JD"></a>一切法门一法门。<a id="a-JE"></a>非一非一切。<a id="a-JF"></a>无碍自在。<a id="a-JG"></a>破无明显真我性。<a id="a-JH"></a>十波罗蜜。<a id="a-JI"></a>诸陀罗尼门。<a id="a-JJ"></a>如来藏海理内之事。<a id="a-JK"></a>皆悉明显。<a id="a-JL"></a>若化众生。<a id="a-JM"></a>假作名字。<a id="a-JN"></a>说种种五阴。<a id="a-JO"></a>破种种颠倒。<a id="a-JP"></a>说种种法药。<a id="a-JQ"></a>破种种病。<a id="a-JR"></a>作无量医王。<a id="a-JS"></a>应病与药令得服行。<a id="a-JT"></a>皆令悟入菩萨正位。<a id="a-JU"></a>是名檀波罗蜜。<a id="a-JV"></a>以施众生。<a id="a-JW"></a>故经言。<a id="a-JX"></a>有法门名无尽灯。<a id="a-JY"></a>即此意也。<a id="a-JZ"></a>下九波罗蜜例尔。<a id="a-Ja"></a>彼解十波罗蜜对十地。<a id="a-Jb"></a>初檀满但是约位耳。<a id="a-Jc"></a>直于禅中修。<a id="a-Jd"></a>具百波罗蜜观法界。<a id="a-Je"></a>神通遍照。<a id="a-Jf"></a>法界一切众生。<a id="a-Jg"></a>众生蒙光。<a id="a-Jh"></a>罪垢烦恼皆悉除灭。<a id="a-Ji"></a>是名止分。<a id="a-Jj"></a>亦是共念处力(云云)。<a id="a-Jk"></a>二分同类。<a id="a-Jl"></a>以修缘念处观。<a id="a-Jm"></a>得法界缘起。<a id="a-Jn"></a>以无缘慈悲修身。<a id="a-Jo"></a>赴机得如来一身。<a id="a-Jp"></a>为无量身。<a id="a-Jq"></a>无量身为一身。<a id="a-Jr"></a>非一非无量。<a id="a-Js"></a>自在能现十法界像。<a id="a-Jt"></a>处处应现。<a id="a-Ju"></a>往只同是一五阴。<a id="a-Jv"></a>用有强弱。<a id="a-Jw"></a>界内力弱。<a id="a-Jx"></a>只见偏真。<a id="a-Jy"></a>界外力强能见圆满。<a id="a-Jz"></a>今时三种念处。<a id="a-K0"></a>具足三德。<a id="a-K1"></a>性念处显为法身。<a id="a-K2"></a>共念处显名摩诃般若。<a id="a-K3"></a>缘念处显名解脱。<a id="a-K4"></a>所调伏众生之处名为解脱。<a id="a-K5"></a>复次亦以性念处为般若。<a id="a-K6"></a>共念处为解脱。<a id="a-K7"></a>缘念处为法身。<a id="a-K8"></a>法身即法性。<a id="a-K9"></a>见法性即见佛性。<a id="a-KA"></a>即得中道。<a id="a-KB"></a>得中道即得菩提。<a id="a-KC"></a>得菩提即住大涅槃。<a id="a-KD"></a>即得诸佛法界。<a id="a-KE"></a>法界即法身。<a id="a-KF"></a>法身遍法界用故住大涅槃。<a id="a-KG"></a>种种示现三种念处名三点。<a id="a-KH"></a>不纵不横为大涅槃。<a id="a-KI"></a>得色解脱。<a id="a-KJ"></a>受想行识五种涅槃具二十德。<a id="a-KK"></a>名四念处。<a id="a-KL"></a>坐道场转法轮。<a id="a-KM"></a>若圆为双树。<a id="a-KN"></a>非偏非圆中间入涅槃。<a id="a-KO"></a>诸行功德庄严。<a id="a-KP"></a>名常乐我净。<a id="a-KQ"></a>是称叹新医。<a id="a-KR"></a>从远方来晓八种术。<a id="a-KS"></a>远方者。<a id="a-KT"></a>从法身地。<a id="a-KU"></a>起慈悲誓愿应众生。<a id="a-KV"></a>众生根缘不同。<a id="a-KW"></a>是以现种种身。<a id="a-KX"></a>说种种法。<a id="a-KY"></a>法华云。<a id="a-KZ"></a>长者惊入火宅。<a id="a-Ka"></a>为度众生生老病死忧悲苦恼愚蔽三毒之火。<a id="a-Kb"></a>教化令得三菩提(云云)。<a id="a-Kc"></a>登初地时。<a id="a-Kd"></a>得二十五三昧。<a id="a-Ke"></a>凡十番破二十五有。<a id="a-Kf"></a>破二十五空。<a id="a-Kg"></a>破二十五无明。<a id="a-Kh"></a>得无畏地。<a id="a-Ki"></a>不畏三恶四趣有边。<a id="a-Kj"></a>不畏声闻缘觉空边。<a id="a-Kk"></a>不畏大众威德。<a id="a-Kl"></a>二边中间皆不畏。<a id="a-Km"></a>以修性念处故(云云)。<a id="a-Kn"></a>得自在地。<a id="a-Ko"></a>若至地狱不受炽然碎身等苦。<a id="a-Kp"></a>至一切处无一切苦。<a id="a-Kq"></a>能以须弥入芥子。<a id="a-Kr"></a>芥子含须弥。<a id="a-Ks"></a>毛孔注满四海。<a id="a-Kt"></a>海内一毛孔。<a id="a-Ku"></a>以修共念处力(云云)。<a id="a-Kv"></a>得二十五三昧。<a id="a-Kw"></a>一切三昧悉入其中。<a id="a-Kx"></a>一切事一切理。<a id="a-Ky"></a>皆无所畏。<a id="a-Kz"></a>皆自在皆名王三昧。<a id="a-L0"></a>以本修缘念处故。<a id="a-L1"></a>初地既如此。<a id="a-L2"></a>从二地乃至妙觉。<a id="a-L3"></a>可以意知。<a id="a-L4"></a>不俟更说。<a id="a-L5"></a>当知四念处。<a id="a-L6"></a>有如此大功德力。<a id="a-L7"></a>何况后诸法门耶。<a id="a-L8"></a>有眼有意者。<a id="a-L9"></a>自当耽味。<a id="a-LA"></a>何俟嘱耶。</p>
 </body>
</html>