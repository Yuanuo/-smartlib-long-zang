<!doctype html>
<html id="z3IBWWm1LX" data-ver="1535">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">四念处卷第一</h1>
  <p id="a2">一切诸法皆不可思议。<a id="a-3"></a>不可思想图度。<a id="a-4"></a>不可言语商略。<a id="a-5"></a>何以故。<a id="a-6"></a>言语道断故不可议。<a id="a-7"></a>心行处灭故不可思。<a id="a-8"></a>大经云。<a id="a-9"></a>生生不可说。<a id="a-A"></a>生不生不可说。<a id="a-B"></a>不生生不可说。<a id="a-C"></a>不生不生不可说。<a id="a-D"></a>既不可说亦不可思。<a id="a-E"></a>大品云。<a id="a-F"></a>色不可说。<a id="a-G"></a>乃至识不可说。<a id="a-H"></a>眼不可说。<a id="a-I"></a>乃至意不可说。<a id="a-J"></a>色不可说。<a id="a-K"></a>乃至法不可说。<a id="a-L"></a>眼界不可说。<a id="a-M"></a>乃至法界不可说。<a id="a-N"></a>当知五阴十二入。<a id="a-O"></a>十八界。<a id="a-P"></a>皆不可说。<a id="a-Q"></a>此指俗谛不可说也。<a id="a-R"></a>四念处不可说。<a id="a-S"></a>乃至根力觉道。<a id="a-T"></a>皆不可说。<a id="a-U"></a>须陀洹不可说。<a id="a-V"></a>乃至阿罗汉亦不可说。<a id="a-W"></a>此指真谛不可说。<a id="a-X"></a>佛十力不可说。<a id="a-Y"></a>四无畏。<a id="a-Z"></a>十八不共。<a id="a-a"></a>三十二相。<a id="a-b"></a>八十种好等。<a id="a-c"></a>皆不可说。<a id="a-d"></a>此指中道第一义谛不可说也。<a id="a-e"></a>大论云。<a id="a-f"></a>实法不颠倒。<a id="a-g"></a>念想观已除。<a id="a-h"></a>言语法皆灭。<a id="a-i"></a>无量众罪除。<a id="a-j"></a>清净心常一。<a id="a-k"></a>如是尊妙人。<a id="a-l"></a>则能见般若。<a id="a-m"></a>此总指三谛不可思说也。<a id="a-n"></a>法华云。<a id="a-o"></a>诸法寂灭相不可以言宣。<a id="a-p"></a>又云。<a id="a-q"></a>是法非思量分别之所能解。<a id="a-r"></a>当知不可以心思口议。<a id="a-s"></a>亦不可以无心口思议。<a id="a-t"></a>不可以有无。<a id="a-u"></a>不可以非有。<a id="a-v"></a>非无。<a id="a-w"></a>非方。<a id="a-x"></a>非数。<a id="a-y"></a>非法。<a id="a-z"></a>非谕。<a id="a-10"></a>寂然无为群经之极说。<a id="a-11"></a>众圣之诚言。<a id="a-12"></a>深深若此。<a id="a-13"></a>明明若彼。<a id="a-14"></a>境智双冥能所俱寂。<a id="a-15"></a>净名诸菩萨以言言于无言。<a id="a-16"></a>文殊以无言言于无言。<a id="a-17"></a>净名不以言不以无言。<a id="a-18"></a>默然无言。<a id="a-19"></a>文殊叹曰真入不二法门当知。<a id="a-1A"></a>玄妙玄妙不可思议。<a id="a-1B"></a>复不可思议但可冥悟。<a id="a-1C"></a>不可以彰辩。<a id="a-1D"></a>问若不可说不可说。<a id="a-1E"></a>何故言满龙宫。<a id="a-1F"></a>若不可思不可思。<a id="a-1G"></a>何故雪山深思此义。<a id="a-1H"></a>答佛常乐寂而哀于蒙。<a id="a-1I"></a>欲讷于言而敏于行。<a id="a-1J"></a>慈悲权巧指画虚空。<a id="a-1K"></a>撝方示月作种种说。<a id="a-1L"></a>或作生生说。<a id="a-1M"></a>或作生不生说。<a id="a-1N"></a>或作不生生说。<a id="a-1O"></a>或作不生不生说。<a id="a-1P"></a>若作生生说时。<a id="a-1Q"></a>又非一种。<a id="a-1R"></a>或作有说或作无说。<a id="a-1S"></a>或作亦有亦无说。<a id="a-1T"></a>或作非有非无说。<a id="a-1U"></a>引诸根性从四方门入清凉池闻悦善生恶亡理显。<a id="a-1V"></a>得四利益余三句亦如是。<a id="a-1W"></a>欲令此义明了。<a id="a-1X"></a>更引诸经。<a id="a-1Y"></a>大经。<a id="a-1Z"></a>名诸佛法界佛即果人。<a id="a-1a"></a>法界即果法。<a id="a-1b"></a>于无果中而作果说。<a id="a-1c"></a>大品云。<a id="a-1d"></a>诸法实相慧。<a id="a-1e"></a>名摩诃般若。<a id="a-1f"></a>此慧有能度所度。<a id="a-1g"></a>今取能度名般若。<a id="a-1h"></a>于无因中而作因说。<a id="a-1i"></a>大集云。<a id="a-1j"></a>菩萨观一切法平等。<a id="a-1k"></a>众生性同涅槃性。<a id="a-1l"></a>若观平等即因也。<a id="a-1m"></a>同涅槃即果也。<a id="a-1n"></a>此约亦因亦果说也。<a id="a-1o"></a>华严云。<a id="a-1p"></a>游心法界如虚空。<a id="a-1q"></a>则知诸佛之境界。<a id="a-1r"></a>游心即因。<a id="a-1s"></a>佛境界即果如前说。<a id="a-1t"></a>法华云。<a id="a-1u"></a>是法不可示言辞相寂灭。<a id="a-1v"></a>此即非因非果说也。<a id="a-1w"></a>法门甚众广说令智退。<a id="a-1x"></a>略则义不周。<a id="a-1y"></a>我今处中说方则四句。<a id="a-1z"></a>略则因果。<a id="a-20"></a>闻而修行名之为因。<a id="a-21"></a>与法相应名之为果。<a id="a-22"></a>约果更修故言因因。<a id="a-23"></a>从因又得果故言果果。<a id="a-24"></a>若初若后究竟寂灭。<a id="a-25"></a>故言非因非果。<a id="a-26"></a>初生生四门亦作因果四说。<a id="a-27"></a>乃至不生不生亦作四门。<a id="a-28"></a>门门亦作因果之说。<a id="a-29"></a>一一说中悦种种众生。<a id="a-2A"></a>立种种善根。<a id="a-2B"></a>治种种罪垢。<a id="a-2C"></a>从于种种入第一义。<a id="a-2D"></a>故初中后重说无咎。<a id="a-2E"></a>说即是教。<a id="a-2F"></a>禀教修观。<a id="a-2G"></a>以修观故名修四念处。<a id="a-2H"></a>此义广可思之。<a id="a-2I"></a>元佛出世为一大事因缘。<a id="a-2J"></a>开发众生诸觉宝藏。<a id="a-2K"></a>譬如日出先照高山。<a id="a-2L"></a>先喜先利先治先益。<a id="a-2M"></a>大经云。<a id="a-2N"></a>若欲盛贮先用完净。<a id="a-2O"></a>若欲耕垦先种肥良。<a id="a-2P"></a>若欲乘御先驾调壮。<a id="a-2Q"></a>若欲教诏先教孝明。<a id="a-2R"></a>斯皆积习深厚烦恼障薄。<a id="a-2S"></a>先闻雷震先沐甘雨。<a id="a-2T"></a>先出笼樊先获正观。<a id="a-2U"></a>皆由往昔数数勤修。<a id="a-2V"></a>今世道成最初四益。<a id="a-2W"></a>其未度者更设方便而涂熨之。<a id="a-2X"></a>隐其无量神德以贫所乐法趣波罗奈。<a id="a-2Y"></a>便有涅槃音。<a id="a-2Z"></a>法僧差别名则是从顿次渐而调熟之。<a id="a-2a"></a>今从此义粗为四说说。<a id="a-2b"></a>即是教依教修观。<a id="a-2c"></a>即是四种四念处所为。<a id="a-2d"></a>生生四念处。<a id="a-2e"></a>乃至不生不生四念处。<a id="a-2f"></a>亦名三藏通别圆四念处。<a id="a-2g"></a>若三藏四念处。<a id="a-2h"></a>更为三。<a id="a-2i"></a>大意五停四念。<a id="a-2j"></a>所言三者。<a id="a-2k"></a>其义有八。<a id="a-2l"></a>谓理教智断行位因果。<a id="a-2m"></a>理三者。<a id="a-2n"></a>声闻谓理在正使外。<a id="a-2o"></a>缘觉谓理在习气外。<a id="a-2p"></a>菩萨谓理在正习外。<a id="a-2q"></a>三人出三种外。<a id="a-2r"></a>方乃见理故言理三也。<a id="a-2s"></a>教三者。<a id="a-2t"></a>声闻禀四谛。<a id="a-2u"></a>缘觉禀十二缘。<a id="a-2v"></a>菩萨禀六度。<a id="a-2w"></a>声闻修总相智。<a id="a-2x"></a>缘觉修别相智。<a id="a-2y"></a>菩萨修总别智。<a id="a-2z"></a>声闻断正。<a id="a-30"></a>缘觉断习。<a id="a-31"></a>菩萨断正习。<a id="a-32"></a>声闻为自修戒定慧。<a id="a-33"></a>缘觉为自修独善寂。<a id="a-34"></a>菩萨为众生修六度五通。<a id="a-35"></a>声闻住学无学。<a id="a-36"></a>缘觉住无学。<a id="a-37"></a>菩萨三僧祇登道场。<a id="a-38"></a>声闻带果行因。<a id="a-39"></a>缘觉望果行因。<a id="a-3A"></a>菩萨伏惑行因。<a id="a-3B"></a>声闻断正如烧木为炭。<a id="a-3C"></a>缘觉断习如烧木为灰。<a id="a-3D"></a>菩萨正习尽如烧木无灰炭。<a id="a-3E"></a>具此八三故言三也。<a id="a-3F"></a>藏者。<a id="a-3G"></a>谓修多罗藏。<a id="a-3H"></a>毗尼藏。<a id="a-3I"></a>阿毗昙藏。<a id="a-3J"></a>修多罗藏。<a id="a-3K"></a>谓四阿含。<a id="a-3L"></a>增一阿含。<a id="a-3M"></a>说人天因果。<a id="a-3N"></a>长阿含破邪见。<a id="a-3O"></a>杂阿含明诸禅法。<a id="a-3P"></a>中阿含明诸深义。<a id="a-3Q"></a>具如彼(云云)。<a id="a-3R"></a>毗尼藏明持犯轻重。<a id="a-3S"></a>如律藏中说。<a id="a-3T"></a>阿毗昙藏名无比分别无比。<a id="a-3U"></a>分别(云云)。<a id="a-3V"></a>大经云。<a id="a-3W"></a>此是契经甚深之义。<a id="a-3X"></a>此是戒律轻重之义。<a id="a-3Y"></a>此是阿毗昙分别法句。<a id="a-3Z"></a>皆佛自释三藏名也。<a id="a-3a"></a>今不具论。<a id="a-3b"></a>然佛临涅槃。<a id="a-3c"></a>阿难心没忧海。<a id="a-3d"></a>阿[少/兔]楼驮语云。<a id="a-3e"></a>汝持佛法人应问将来事云何啼哭。<a id="a-3f"></a>阿难即醒悟乃问四事。<a id="a-3g"></a>佛皆具答。<a id="a-3h"></a>今出其二。<a id="a-3i"></a>比丘当依四念处行道。<a id="a-3j"></a>依波罗提木叉住木叉有二。<a id="a-3k"></a>一旧二客旧又二。<a id="a-3l"></a>一邪。<a id="a-3m"></a>二正。<a id="a-3n"></a>正谓十善。<a id="a-3o"></a>邪谓鸡狗牛马等(云云)。<a id="a-3p"></a>定有二。<a id="a-3q"></a>一旧二客。<a id="a-3r"></a>旧又二。<a id="a-3s"></a>一正二邪。<a id="a-3t"></a>正谓三四十二。<a id="a-3u"></a>邪谓邪禅鬼定等(云云)。<a id="a-3v"></a>慧有二。<a id="a-3w"></a>一旧二客。<a id="a-3x"></a>旧又二。<a id="a-3y"></a>一正。<a id="a-3z"></a>二邪。<a id="a-40"></a>正谓识因识果。<a id="a-41"></a>邪谓拨无因果。<a id="a-42"></a>三种旧邪堕三恶道。<a id="a-43"></a>佛弃而不用。<a id="a-44"></a>三种旧正升三善道。<a id="a-45"></a>佛会而取之。<a id="a-46"></a>更说三种客法。<a id="a-47"></a>客戒者。<a id="a-48"></a>谓三归五戒。<a id="a-49"></a>二百五十等。<a id="a-4A"></a>客定者。<a id="a-4B"></a>谓九想八背等。<a id="a-4C"></a>客慧者。<a id="a-4D"></a>谓四谛智也。<a id="a-4E"></a>佛之遗嘱以戒为师。<a id="a-4F"></a>师训七支。<a id="a-4G"></a>弟子奉行莫令污染。<a id="a-4H"></a>仁让贞信和雅真正。<a id="a-4I"></a>战战兢兢动静和谐。<a id="a-4J"></a>故言以戒为师也。<a id="a-4K"></a>依木叉住者。<a id="a-4L"></a>木叉名保得解脱。<a id="a-4M"></a>若依木叉住者。<a id="a-4N"></a>保脱世间热恼。<a id="a-4O"></a>所谓居家逼迫。<a id="a-4P"></a>牢狱热恼妻子榔档。<a id="a-4Q"></a>系缚热恼。<a id="a-4R"></a>财业产货怨贼热恼。<a id="a-4S"></a>王难逼迫水火热恼。<a id="a-4T"></a>若依木叉保脱如此热恼也。<a id="a-4U"></a>又复住者。<a id="a-4V"></a>未来住安乐之处也。<a id="a-4W"></a>若能住戒者不耐恶声。<a id="a-4X"></a>惟欣善法。<a id="a-4Y"></a>未来保住四天王住处也。<a id="a-4Z"></a>若住戒者。<a id="a-4a"></a>则是供养三宝供养父母。<a id="a-4b"></a>未来保住三十三天也。<a id="a-4c"></a>若住戒者。<a id="a-4d"></a>能发粗住保得住于炎摩天住处也。<a id="a-4e"></a>若住戒者。<a id="a-4f"></a>能发细住保住兜率陀天。<a id="a-4g"></a>若持戒者能得欲界定。<a id="a-4h"></a>保住自在天。<a id="a-4i"></a>若住戒者。<a id="a-4j"></a>能发未来禅。<a id="a-4k"></a>保住他化自在天。<a id="a-4l"></a>若持戒者。<a id="a-4m"></a>能发四禅四空。<a id="a-4n"></a>保得住于色无色界诸天住处也。<a id="a-4o"></a>是名依波罗提木叉住也。<a id="a-4p"></a>依念处行道者。<a id="a-4q"></a>若无念处慧。<a id="a-4r"></a>一切行法皆非佛法非行道人。<a id="a-4s"></a>皆空剃头如放牧者。<a id="a-4t"></a>空着染衣如木头旛。<a id="a-4u"></a>虽执钵锡如病人乞具。<a id="a-4v"></a>虽读诵经书如盲人诵赋。<a id="a-4w"></a>虽复礼拜如碓上下。<a id="a-4x"></a>虽复坐禅如树木叶。<a id="a-4y"></a>虽复兴造。<a id="a-4z"></a>媒炫客作种树贸易沉沦生死。<a id="a-50"></a>蚕茧自缚无解脱期。<a id="a-51"></a>舍身命财但得名施非波罗蜜。<a id="a-52"></a>虽复持戒不免鸡狗。<a id="a-53"></a>虽复精进精进无绣媚。<a id="a-54"></a>虽复坐禅如彼株杌。<a id="a-55"></a>虽复知解狂颠智慧。<a id="a-56"></a>常在此岸。<a id="a-57"></a>不到彼岸。<a id="a-58"></a>不降爱见不破取相。<a id="a-59"></a>不得入道品。<a id="a-5A"></a>非贤圣位不成四枯树。<a id="a-5B"></a>非波罗蜜。<a id="a-5C"></a>何以故。<a id="a-5D"></a>无念慧故。<a id="a-5E"></a>以念慧能破邪显正。<a id="a-5F"></a>大经云旧医乳药其实是毒。<a id="a-5G"></a>如虫食木偶成字耳。<a id="a-5H"></a>是虫不知是字非字。<a id="a-5I"></a>更有新医从远方来晓八种术。<a id="a-5J"></a>谓四枯四荣以新四枯破其旧乳。<a id="a-5K"></a>法华亦云。<a id="a-5L"></a>大火从四面起。<a id="a-5M"></a>即斯例也。<a id="a-5N"></a>执倒略有三种。<a id="a-5O"></a>一一切智。<a id="a-5P"></a>六师故六臣白王。<a id="a-5Q"></a>我师是一切智。<a id="a-5R"></a>王若见者罪垢消灭此执世性也。<a id="a-5S"></a>大论云。<a id="a-5T"></a>得宿命智。<a id="a-5U"></a>见八万劫事。<a id="a-5V"></a>过是已不复能知。<a id="a-5W"></a>但见初受胎身中阴之识。<a id="a-5X"></a>而自思惟此识。<a id="a-5Y"></a>不应无因缘。<a id="a-5Z"></a>忆想分别有法名。<a id="a-5a"></a>世性非五情所知。<a id="a-5b"></a>极微细故于世性冥初生觉。<a id="a-5c"></a>觉即中阴识。<a id="a-5d"></a>从觉生我。<a id="a-5e"></a>从我生五尘。<a id="a-5f"></a>谓色声香味触。<a id="a-5g"></a>从声尘生空大。<a id="a-5h"></a>从声触生风大。<a id="a-5i"></a>从色触生火大。<a id="a-5j"></a>从色声触味生水大。<a id="a-5k"></a>从色声触味香生地大。<a id="a-5l"></a>从空生耳根。<a id="a-5m"></a>从风生身根。<a id="a-5n"></a>从火生眼根。<a id="a-5o"></a>从水生舌根。<a id="a-5p"></a>从地生鼻根。<a id="a-5q"></a>如是渐渐从细至粗。<a id="a-5r"></a>还从粗至细。<a id="a-5s"></a>譬如泥丸中具有瓶盆等性。<a id="a-5t"></a>瓶盆等破还为泥。<a id="a-5u"></a>都无所失世性。<a id="a-5v"></a>是常无所从来。<a id="a-5w"></a>此僧佉所执也。<a id="a-5x"></a>复有执微尘。<a id="a-5y"></a>微尘常不可破。<a id="a-5z"></a>至微细故但待罪福因缘。<a id="a-60"></a>因缘和合故有身。<a id="a-61"></a>若天人地狱等以父母故罪福尽则散坏。<a id="a-62"></a>复有执自然为世界始。<a id="a-63"></a>贫富贵贱非愿行所得。<a id="a-64"></a>复有人言。<a id="a-65"></a>天主是世界主。<a id="a-66"></a>始造吉凶灭时还天摄取。<a id="a-67"></a>复有人言。<a id="a-68"></a>世世受苦乐尽自到边。<a id="a-69"></a>譬如山上投缕丸尽自止。<a id="a-6A"></a>受罪福命归于尽。<a id="a-6B"></a>是诸邪外皆于禅定知见。<a id="a-6C"></a>不从他闻。<a id="a-6D"></a>亦不从韦陀中闻。<a id="a-6E"></a>执此明利故云是事实余妄语即此意也。<a id="a-6F"></a>复计自在天。<a id="a-6G"></a>复计父母等。<a id="a-6H"></a>皆是一切智之执也。<a id="a-6I"></a>二者神通。<a id="a-6J"></a>六师修得五通。<a id="a-6K"></a>停河在耳十二年。<a id="a-6L"></a>变释为羊千根在体。<a id="a-6M"></a>毗富罗城变为卤土等是也。<a id="a-6N"></a>三者韦陀。<a id="a-6O"></a>六师解星文地理十八大经知吉凶等是也。<a id="a-6P"></a>虽知世性无神通。<a id="a-6Q"></a>是小知世性通是。<a id="a-6R"></a>次知三种备足。<a id="a-6S"></a>是大六师阿毗昙中明三种念处。<a id="a-6T"></a>谓性共缘对破。<a id="a-6U"></a>此三外道有人释性念处。<a id="a-6V"></a>谓观无生浅名为生深细观无生见细法皆生死苦谛名性念处。<a id="a-6W"></a>有人专用慧。<a id="a-6X"></a>数缘无生空理。<a id="a-6Y"></a>发真断结得慧解脱罗汉。<a id="a-6Z"></a>对破邪因缘。<a id="a-6a"></a>无因缘颠倒执性。<a id="a-6b"></a>一切智外道也。<a id="a-6c"></a>共念处者。<a id="a-6d"></a>以禅定助道。<a id="a-6e"></a>正助合修亦名事理共观。<a id="a-6f"></a>发得无漏三明。<a id="a-6g"></a>六通八解。<a id="a-6h"></a>成俱解脱罗汉。<a id="a-6i"></a>对破根本爱慢。<a id="a-6j"></a>得五通外道也。<a id="a-6k"></a>缘念处者。<a id="a-6l"></a>缘佛三藏十二部文言。<a id="a-6m"></a>及一切世间名字。<a id="a-6n"></a>所缘处广非如支佛出无佛世。<a id="a-6o"></a>不禀声教。<a id="a-6p"></a>但作神通以悦众生。<a id="a-6q"></a>不能说法。<a id="a-6r"></a>缘念处人了达根性。<a id="a-6s"></a>善知四辩堪集法藏。<a id="a-6t"></a>成无疑大罗汉。<a id="a-6u"></a>对破世间韦陀。<a id="a-6v"></a>星文地理文字鄙狭。<a id="a-6w"></a>当知邪正真伪。<a id="a-6x"></a>犹金比铁萤日迹海。<a id="a-6y"></a>故大经云。<a id="a-6z"></a>于诸想中无常为最。<a id="a-70"></a>于诸耕中秋耕为最。<a id="a-71"></a>于诸迹中象迹为最。<a id="a-72"></a>无常譬性耕。<a id="a-73"></a>譬神通迹。<a id="a-74"></a>譬文字也。<a id="a-75"></a>经云。<a id="a-76"></a>诸优婆塞善解诸法对治之门。<a id="a-77"></a>所谓常无常等。<a id="a-78"></a>故知心行理外未入正真。<a id="a-79"></a>破邪之义可解。<a id="a-7A"></a>二明五停心者。<a id="a-7B"></a>谓数息。<a id="a-7C"></a>不净。<a id="a-7D"></a>慈心界方便因缘观也。<a id="a-7E"></a>停名停住。<a id="a-7F"></a>行人闻生灭四谛。<a id="a-7G"></a>发心观苦谛欲出生死。<a id="a-7H"></a>为烦恼风摇动慧灯。<a id="a-7I"></a>照境不了为除此障。<a id="a-7J"></a>修五停心。<a id="a-7K"></a>息门有数随观等。<a id="a-7L"></a>不净门有九想八背等。<a id="a-7M"></a>慈心界方便十二因缘。<a id="a-7N"></a>皆如禅门中广说。<a id="a-7O"></a>今不委论。<a id="a-7P"></a>此五停门复有五意。<a id="a-7Q"></a>谓对转不转。<a id="a-7R"></a>兼亦对亦转亦不转。<a id="a-7S"></a>亦兼对者。<a id="a-7T"></a>数息对觉观。<a id="a-7U"></a>不净对贪欲。<a id="a-7V"></a>慈心对嗔恚。<a id="a-7W"></a>方便对我。<a id="a-7X"></a>因缘对痴。<a id="a-7Y"></a>对治若成烦恼不起又发禅定。<a id="a-7Z"></a>禅定持心安隐出入。<a id="a-7a"></a>故云五停心也。<a id="a-7b"></a>心既调定乃可习观。<a id="a-7c"></a>若对治未益。<a id="a-7d"></a>更须用后四种治之。<a id="a-7e"></a>行者善用四随巧修五治烦恼。<a id="a-7f"></a>不能障观心停住。<a id="a-7g"></a>即入初贤位。<a id="a-7h"></a>具如禅门广说。<a id="a-7i"></a>问此中何不用念佛停心。<a id="a-7j"></a>答作五度门则不用作六度门。<a id="a-7k"></a>即须用因缘对等分念佛。<a id="a-7l"></a>对逼迫障(云云)。<a id="a-7m"></a>问停心得住名初贤者。<a id="a-7n"></a>今人数息。<a id="a-7o"></a>或得不净或二三四五是为贤不。<a id="a-7p"></a>答若以爱见心修禅乃至非想尚非初贤。<a id="a-7q"></a>况数息不净。<a id="a-7r"></a>乃发浅法而名为贤耶。<a id="a-7s"></a>经说多修福德名为愚。<a id="a-7t"></a>多修智慧名为狂。<a id="a-7u"></a>岂可以狂愚为贤旧云邻圣为贤此语大高。<a id="a-7v"></a>今言善直曰贤。<a id="a-7w"></a>应作四句。<a id="a-7x"></a>一随爱见破戒乱心。<a id="a-7y"></a>此非直非善如无目无足。<a id="a-7z"></a>不能入清凉池。<a id="a-80"></a>二持戒修禅而生邪见。<a id="a-81"></a>此善而不直亦不名贤。<a id="a-82"></a>如有足无目。<a id="a-83"></a>亦不能入清凉池。<a id="a-84"></a>三信心正见而破戒心乱此直而不善。<a id="a-85"></a>亦非是贤。<a id="a-86"></a>如有目无足不能入清凉池。<a id="a-87"></a>四信解正智。<a id="a-88"></a>得佛教意持戒清净。<a id="a-89"></a>修安般不净等观心得停住。<a id="a-8A"></a>名直名善。<a id="a-8B"></a>有目有足能入清凉池。<a id="a-8C"></a>是四初贤善直义成也。<a id="a-8D"></a>问云何名得佛教意。<a id="a-8E"></a>答中论云。<a id="a-8F"></a>佛去世后像法中人。<a id="a-8G"></a>人根转钝深着诸法。<a id="a-8H"></a>求十二因缘。<a id="a-8I"></a>五阴。<a id="a-8J"></a>十二入。<a id="a-8K"></a>十八界等。<a id="a-8L"></a>决定相但著文字。<a id="a-8M"></a>此不知佛意。<a id="a-8N"></a>佛意者。<a id="a-8O"></a>生生不可说。<a id="a-8P"></a>有因缘故作生生说。<a id="a-8Q"></a>令物离生死得涅槃。<a id="a-8R"></a>若著文字兴毁诤竞。<a id="a-8S"></a>则三界火猛不得佛意。<a id="a-8T"></a>非贤人也(云云)。<a id="a-8U"></a>三释四念处。<a id="a-8V"></a>四者数也。<a id="a-8W"></a>念者观慧也。<a id="a-8X"></a>处者境也数有开合。<a id="a-8Y"></a>若迷心不迷色则数为五阴。<a id="a-8Z"></a>若迷色不迷心则数为十二入。<a id="a-8a"></a>若俱迷者则数为十八界。<a id="a-8b"></a>如毗婆沙也(云云)。<a id="a-8c"></a>今言四者。<a id="a-8d"></a>人于五阴起四倒。<a id="a-8e"></a>于色多起净倒。<a id="a-8f"></a>于受多起乐倒。<a id="a-8g"></a>于想行多起我倒。<a id="a-8h"></a>于心多起常倒。<a id="a-8i"></a>举四倒故言四也。<a id="a-8j"></a>若相生次第应言识受想行色。<a id="a-8k"></a>若粗细次第者。<a id="a-8l"></a>应言色行想受识。<a id="a-8m"></a>今从语便故言身受心法。<a id="a-8n"></a>文从起倒多如前说。<a id="a-8o"></a>然三藏要意。<a id="a-8p"></a>正厌生死欣入涅槃。<a id="a-8q"></a>须信解正因缘三世。<a id="a-8r"></a>二世。<a id="a-8s"></a>一世十二因缘因缘支是四谛。<a id="a-8t"></a>无明行爱取有是集谛。<a id="a-8u"></a>五果是苦谛。<a id="a-8v"></a>知苦断集是道谛。<a id="a-8w"></a>无集苦是灭谛识。<a id="a-8x"></a>此无明老死破外人邪无因缘。<a id="a-8y"></a>生一切法。<a id="a-8z"></a>种种颠倒。<a id="a-90"></a>不随虚想邪僻。<a id="a-91"></a>深信正因缘也。<a id="a-92"></a>二真正发心者。<a id="a-93"></a>惊觉无常之火烧诸世间。<a id="a-94"></a>一心求出刹那不懈。<a id="a-95"></a>莫念名利。<a id="a-96"></a>如獐在围跳透求脱。<a id="a-97"></a>似犊失母惆慞。<a id="a-98"></a>呜呼修习禅慧如救头然(云云)。<a id="a-99"></a>三巧修定慧。<a id="a-9A"></a>出世之行欲界乱心如风中灯。<a id="a-9B"></a>是故依静求定。<a id="a-9C"></a>若定无慧如闇中无所见。<a id="a-9D"></a>巧修二法如二手互相揩摩亦如乘马亦爱亦策。<a id="a-9E"></a>善用四随信法两行。<a id="a-9F"></a>八句得所(云云)。<a id="a-9G"></a>四破法遍者。<a id="a-9H"></a>观因缘生灭。<a id="a-9I"></a>破一切爱见戏论诸法。<a id="a-9J"></a>遍知一一爱见中。<a id="a-9K"></a>有四谛十二因缘六波罗蜜。<a id="a-9L"></a>以其药去病除(云云)。<a id="a-9M"></a>五善知通塞者。<a id="a-9N"></a>知一切爱见之法皆有道灭之理名通。<a id="a-9O"></a>悉有苦集名为塞。<a id="a-9P"></a>六善修道品者。<a id="a-9Q"></a>于诸见动而修念处。<a id="a-9R"></a>若别若总乃至三解脱门(云云)。<a id="a-9S"></a>七善修助道。<a id="a-9T"></a>即是五停心共念缘念六番。<a id="a-9U"></a>观禅谓八念九想十想八背舍八胜处。<a id="a-9V"></a>十一切处等也。<a id="a-9W"></a>八善知次位者。<a id="a-9X"></a>善识七贤位。<a id="a-9Y"></a>不叨滥增上慢成惭愧。<a id="a-9Z"></a>有羞僧。<a id="a-9a"></a>内外明照善识邪正佛法非佛法。<a id="a-9b"></a>破诸邪外也。<a id="a-9c"></a>九安忍。<a id="a-9d"></a>强软两贼。<a id="a-9e"></a>外则眷属恶名秽称。<a id="a-9f"></a>若不忍者则为所坏。<a id="a-9g"></a>内忍种种证得诸禅着则生爱为软贼所坏境界。<a id="a-9h"></a>逼迫是强贼也。<a id="a-9i"></a>十顺道法爱不生发。<a id="a-9j"></a>外凡内凡种种顺道善法。<a id="a-9k"></a>心不爱着也是为要意(云云)。<a id="a-9l"></a>末代求声闻人。<a id="a-9m"></a>知此十法分明。<a id="a-9n"></a>不著文字戏论。<a id="a-9o"></a>内有智性求于圣道。<a id="a-9p"></a>厌患三界修五停心。<a id="a-9q"></a>入初贤位。<a id="a-9r"></a>即是善知佛教。<a id="a-9s"></a>发种种诸禅境。<a id="a-9t"></a>或有增益触。<a id="a-9u"></a>或有增病触。<a id="a-9v"></a>或有二十种坏禅触。<a id="a-9w"></a>或有十种成禅觉。<a id="a-9x"></a>行者因停心故得欲界定。<a id="a-9y"></a>或得对治心在静中功德法门起即便观之。<a id="a-9z"></a>观之略为十一阴界入境。<a id="a-A0"></a>乃至第十菩萨境自有行人。<a id="a-A1"></a>或次第或不次第。<a id="a-A2"></a>或是善是邪。<a id="a-A3"></a>今作十双料简。<a id="a-A4"></a>一次第不次第。<a id="a-A5"></a>乃至第十三障四魔。<a id="a-A6"></a>次第者如上。<a id="a-A7"></a>不次第者不如上。<a id="a-A8"></a>别有所出(云云)。<a id="a-A9"></a>问大乘生死即涅槃。<a id="a-AA"></a>得有理即乃至六即之义。<a id="a-AB"></a>三藏亦得作六即不。<a id="a-AC"></a>答欲作亦得。<a id="a-AD"></a>三乘同有偏真之理。<a id="a-AE"></a>是理即三藏中习学。<a id="a-AF"></a>名相语言是名字即。<a id="a-AG"></a>五停心别相总相念处是观行即。<a id="a-AH"></a>四善根是相似即。<a id="a-AI"></a>苦忍真明至第九无碍道是分真即。<a id="a-AJ"></a>至佛三十四心断烦恼及习是究竟即(云云)。<a id="a-AK"></a>已知三藏要意须识三人念处不同。<a id="a-AL"></a>先明声闻别四念处。<a id="a-AM"></a>后说总四念处。<a id="a-AN"></a>别者身受心法也。<a id="a-AO"></a>云何观身一切色法名之为身。<a id="a-AP"></a>内身外身内外身。<a id="a-AQ"></a>己名内身眷属及他名外身若己若他名内外身。<a id="a-AR"></a>此三种色。<a id="a-AS"></a>皆从前世不净业生。<a id="a-AT"></a>前世不畏生死不厌系缚。<a id="a-AU"></a>不欣解脱不尚涅槃。<a id="a-AV"></a>于四圣谛了无愿乐。<a id="a-AW"></a>种颠倒业。<a id="a-AX"></a>业缚于识将入母胎。<a id="a-AY"></a>则有五种不净。<a id="a-AZ"></a>谓生处。<a id="a-Aa"></a>种子。<a id="a-Ab"></a>相性。<a id="a-Ac"></a>究竟。<a id="a-Ad"></a>生处者。<a id="a-Ae"></a>女人之体是不净聚。<a id="a-Af"></a>虫脓秽恶合集成立。<a id="a-Ag"></a>筋缠血涂皮裹其上。<a id="a-Ah"></a>如彼土壁假以泥治虚庄粉墡。<a id="a-Ai"></a>经十月日二藏间夹窄隘如狱。<a id="a-Aj"></a>释论云。<a id="a-Ak"></a>此身非莲华。<a id="a-Al"></a>亦不由栴檀。<a id="a-Am"></a>粪秽所长养但从尿道出(云云)。<a id="a-An"></a>种子不净者。<a id="a-Ao"></a>揽于遗体赤白二渧于中而住。<a id="a-Ap"></a>是识随母气息。<a id="a-Aq"></a>是为受身最初种子不净也。<a id="a-Ar"></a>相不净者。<a id="a-As"></a>头等六分。<a id="a-At"></a>从首至足纯是秽物。<a id="a-Au"></a>譬如死狗尽海水洗。<a id="a-Av"></a>洗死尸尽唯余一尘。<a id="a-Aw"></a>一尘亦臭犹如粪秽。<a id="a-Ax"></a>多少俱臭从头至足。<a id="a-Ay"></a>皆不净相也。<a id="a-Az"></a>性不净者。<a id="a-B0"></a>根本从秽业生。<a id="a-B1"></a>托于秽物长养其性。<a id="a-B2"></a>自是不可改变。<a id="a-B3"></a>身中有三十六物。<a id="a-B4"></a>内有十二名性不净。<a id="a-B5"></a>外有十二名相不净。<a id="a-B6"></a>中有十二通于相性(云云)。<a id="a-B7"></a>究竟不净者。<a id="a-B8"></a>业尽报终捐弃冢间。<a id="a-B9"></a>如朽败木。<a id="a-BA"></a>大小不净盈流于外。<a id="a-BB"></a>体生诸虫唼食其肉。<a id="a-BC"></a>狐狼鸱鹫啄裂其外尚不可眼见耳闻。<a id="a-BD"></a>况鼻嗅耽湎。<a id="a-BE"></a>故毗昙偈云。<a id="a-BF"></a>是身不净相。<a id="a-BG"></a>真实性常其始终粗细过患若此。<a id="a-BH"></a>而言净者是大颠倒。<a id="a-BI"></a>如狂如醉如痴小儿捉粪唼啖是何可耻(云云)。<a id="a-BJ"></a>受念处者。<a id="a-BK"></a>领纳名受。<a id="a-BL"></a>有内受外受内外受。<a id="a-BM"></a>缘内名内受。<a id="a-BN"></a>缘外名外受。<a id="a-BO"></a>缘内外名内外受。<a id="a-BP"></a>又意根受名内受。<a id="a-BQ"></a>五根受名外受。<a id="a-BR"></a>六根受名内外受。<a id="a-BS"></a>于一根有顺受违受。<a id="a-BT"></a>不违不顺受。<a id="a-BU"></a>于顺生乐受。<a id="a-BV"></a>于违生苦受。<a id="a-BW"></a>于不违不顺。<a id="a-BX"></a>生不苦不乐受。<a id="a-BY"></a>于六根即有十八受。<a id="a-BZ"></a>根尘能所合三十六受约三世有百八受。<a id="a-Ba"></a>诸受皆苦。<a id="a-Bb"></a>乐受是坏苦。<a id="a-Bc"></a>苦受是苦苦。<a id="a-Bd"></a>不乐不苦受。<a id="a-Be"></a>是行苦。<a id="a-Bf"></a>诸受粗细无不是苦。<a id="a-Bg"></a>如食有毒食消则苦乐受坏则苦。<a id="a-Bh"></a>如搔疥初美后苦。<a id="a-Bi"></a>乐受坏苦亦复如是余两苦可知(云云)。<a id="a-Bj"></a>心念处者。<a id="a-Bk"></a>若依粗细。<a id="a-Bl"></a>应先法念处。<a id="a-Bm"></a>今依说便明心念处。<a id="a-Bn"></a>心者心王异乎木石心。<a id="a-Bo"></a>例上有内心外心内外心。<a id="a-Bp"></a>心王不住体性流动。<a id="a-Bq"></a>若粗若细若内若外。<a id="a-Br"></a>皆悉无常无奢无促。<a id="a-Bs"></a>今日虽存明亦难保。<a id="a-Bt"></a>一比丘不保七月。<a id="a-Bu"></a>乃至不保一日。<a id="a-Bv"></a>佛诃皆懈怠。<a id="a-Bw"></a>一比丘言。<a id="a-Bx"></a>出息不保入息。<a id="a-By"></a>佛言善哉刹那促时。<a id="a-Bz"></a>无常。<a id="a-C0"></a>老死至近是一期无常佛法欲灭。<a id="a-C1"></a>是转变无常山水溜斲石光。<a id="a-C2"></a>若不及时后悔无益(云云)。<a id="a-C3"></a>法念处者。<a id="a-C4"></a>法名轨则。<a id="a-C5"></a>有善法恶法无记法。<a id="a-C6"></a>人皆约法计我。<a id="a-C7"></a>我能行善行恶行无记。<a id="a-C8"></a>若于心王计我。<a id="a-C9"></a>已属心念处摄。<a id="a-CA"></a>若于心数计我。<a id="a-CB"></a>从九心数。<a id="a-CC"></a>一切善数恶数。<a id="a-CD"></a>通大地数。<a id="a-CE"></a>并属行阴法念处摄。<a id="a-CF"></a>此等法中求我。<a id="a-CG"></a>决不可得。<a id="a-CH"></a>龟毛兔角但有名字实不可得。<a id="a-CI"></a>若善法是我。<a id="a-CJ"></a>恶法应无我。<a id="a-CK"></a>若恶法有我。<a id="a-CL"></a>善法应无我。<a id="a-CM"></a>又恶法是我何容为恶自害。<a id="a-CN"></a>若无记是我者。<a id="a-CO"></a>无记不能起业但名因等起。<a id="a-CP"></a>因此无记起善起恶。<a id="a-CQ"></a>善恶业尚非我。<a id="a-CR"></a>因等起何得是我。<a id="a-CS"></a>当知皆无有我但是行阴故。<a id="a-CT"></a>经云起唯法起。<a id="a-CU"></a>灭唯法灭。<a id="a-CV"></a>但是阴法起灭。<a id="a-CW"></a>无人无我。<a id="a-CX"></a>众生寿命虽有法起。<a id="a-CY"></a>亦是颠倒。<a id="a-CZ"></a>颠倒者。<a id="a-Ca"></a>即是身边二见名为污秽。<a id="a-Cb"></a>五阴无记。<a id="a-Cc"></a>亦是污秽。<a id="a-Cd"></a>五阴无记缘报法起故皆无我也。<a id="a-Ce"></a>虽心王心数同时俱起。<a id="a-Cf"></a>用有强弱若心强属心念处。<a id="a-Cg"></a>若数强属法念处。<a id="a-Ch"></a>释论云。<a id="a-Ci"></a>觉观虽同时觉时观不明。<a id="a-Cj"></a>了观时觉不明了。<a id="a-Ck"></a>故分觉观之异。<a id="a-Cl"></a>今心念。<a id="a-Cm"></a>法念逐其强弱亦复如是。<a id="a-Cn"></a>如是善恶等法。<a id="a-Co"></a>求我不可得故名法念处也。<a id="a-Cp"></a>说别相念处竟。<a id="a-Cq"></a>总相念处者。<a id="a-Cr"></a>缘一境总为四观。<a id="a-Cs"></a>此中应四句料简。<a id="a-Ct"></a>谓境观俱别。<a id="a-Cu"></a>境观俱总。<a id="a-Cv"></a>境别观总。<a id="a-Cw"></a>观别境总。<a id="a-Cx"></a>初是别观四念处。<a id="a-Cy"></a>后三句是总四念处也。<a id="a-Cz"></a>略说如此。<a id="a-D0"></a>夫一切众生。<a id="a-D1"></a>生死流转皆由颠倒。<a id="a-D2"></a>颠倒纵横如猪嗜粪。<a id="a-D3"></a>肉肥内饱外油祖父之铠(云云)。<a id="a-D4"></a>斯甚惑矣。<a id="a-D5"></a>似鱼吞钩如蛾赴火。<a id="a-D6"></a>以苦舍苦斯甚惑矣掣电野马水泡石火以无常为常斯甚惑矣。<a id="a-D7"></a>兔角龟毛。<a id="a-D8"></a>黄门子。<a id="a-D9"></a>石女儿无人谓有人。<a id="a-DA"></a>无物谓有物斯惑甚矣。<a id="a-DB"></a>今以念处智慧破之。<a id="a-DC"></a>知身受心法是知苦不起倒惑。<a id="a-DD"></a>是知集厌苦息集是修道苦集寂然是知灭。<a id="a-DE"></a>大经云。<a id="a-DF"></a>我昔与汝等不见四真谛。<a id="a-DG"></a>是故久流转生死大苦海。<a id="a-DH"></a>若能见四谛即得断生死。<a id="a-DI"></a>生有既已尽更不受诸有。<a id="a-DJ"></a>中论云。<a id="a-DK"></a>能观身破二十种身见。<a id="a-DL"></a>得须陀洹观身是知苦身见不起。<a id="a-DM"></a>是无集破二十种身见。<a id="a-DN"></a>是有得道得须陀洹。<a id="a-DO"></a>是证灭经论孱同。<a id="a-DP"></a>当知念处之慧有大利益(云云)。<a id="a-DQ"></a>共念处观者。<a id="a-DR"></a>大论云。<a id="a-DS"></a>观身为首因缘生道。<a id="a-DT"></a>若有漏若无漏。<a id="a-DU"></a>受心法念处亦如是。<a id="a-DV"></a>道从因缘生即是共义。<a id="a-DW"></a>观身为首。<a id="a-DX"></a>共三四十二即是有漏生也。<a id="a-DY"></a>共八背八胜十一切处。<a id="a-DZ"></a>即是共无漏生也。<a id="a-Da"></a>南岳师云。<a id="a-Db"></a>九想八背。<a id="a-Dc"></a>诸对治助开。<a id="a-Dd"></a>三脱门故名共念处也。<a id="a-De"></a>经云亦当念空法。<a id="a-Df"></a>修心观不净即此意也(云云)。<a id="a-Dg"></a>毗昙有门观生空。<a id="a-Dh"></a>名为空法。<a id="a-Di"></a>修心不净从不坏。<a id="a-Dj"></a>内外色以不净心。<a id="a-Dk"></a>观之名初背舍。<a id="a-Dl"></a>若内外色增广一村乃至多村。<a id="a-Dm"></a>一禽兽乃至一切飞鸟走兽。<a id="a-Dn"></a>悉皆不净是名大不净。<a id="a-Do"></a>若内无色相以不净心。<a id="a-Dp"></a>观外色入二背舍。<a id="a-Dq"></a>乃至八背舍。<a id="a-Dr"></a>八胜一切处。<a id="a-Ds"></a>九次第。<a id="a-Dt"></a>师子奋迅。<a id="a-Du"></a>超越欲界。<a id="a-Dv"></a>初禅皆不净破净颠倒。<a id="a-Dw"></a>以事助道故名共念处。<a id="a-Dx"></a>发真之时理慧成就。<a id="a-Dy"></a>事定具足三明六通俱解脱罗汉。<a id="a-Dz"></a>堪可结集法藏。<a id="a-E0"></a>破神通外道。<a id="a-E1"></a>有人弘经云非禅不慧。<a id="a-E2"></a>从五停禅生四念处。<a id="a-E3"></a>发闻慧也。<a id="a-E4"></a>若非慧不禅者。<a id="a-E5"></a>此从四念处。<a id="a-E6"></a>生四如意足也。<a id="a-E7"></a>私谓此禅又慧共修证。<a id="a-E8"></a>共修念处应便也。<a id="a-E9"></a>缘念处者。<a id="a-EA"></a>大论云。<a id="a-EB"></a>一切色法名身。<a id="a-EC"></a>一入及十入少分。<a id="a-ED"></a>既是色色属身也。<a id="a-EE"></a>六受为受六识。<a id="a-EF"></a>为心想行两阴。<a id="a-EG"></a>及无为法名法通。<a id="a-EH"></a>一切境界皆名缘念处观。<a id="a-EI"></a>有人言。<a id="a-EJ"></a>十二因缘境慈。<a id="a-EK"></a>悲皆缘名缘念处。<a id="a-EL"></a>南岳师云教所诠。<a id="a-EM"></a>一切入界事理。<a id="a-EN"></a>名义言语音辞因果体用观达无碍。<a id="a-EO"></a>能生四辩。<a id="a-EP"></a>于一切色心无所碍。<a id="a-EQ"></a>成无疑解脱罗汉。<a id="a-ER"></a>破韦陀外道齐此约爱使为观意。<a id="a-ES"></a>次破见惑。<a id="a-ET"></a>明三种念处者。<a id="a-EU"></a>大论云。<a id="a-EV"></a>真空人亦破一切法。<a id="a-EW"></a>邪见人亦破一切法。<a id="a-EX"></a>云何有异。<a id="a-EY"></a>答邪见有三种。<a id="a-EZ"></a>一破因不破果。<a id="a-Ea"></a>二因果俱破。<a id="a-Eb"></a>三破因果又破一切法。<a id="a-Ec"></a>嗔处生嗔。<a id="a-Ed"></a>爱处生爱。<a id="a-Ee"></a>痴处生痴。<a id="a-Ef"></a>是为邪见真空人破诸法。<a id="a-Eg"></a>嗔爱痴处不生以此为异(云云)。<a id="a-Eh"></a>有人破空有两门云。<a id="a-Ei"></a>道非有无毕竟不可说。<a id="a-Ej"></a>今问空有是断常者。<a id="a-Ek"></a>此则嗔处生嗔。<a id="a-El"></a>同彼外道毕竟不可说者。<a id="a-Em"></a>此则亦爱处生爱。<a id="a-En"></a>过同邪见。<a id="a-Eo"></a>又是自然计耳。<a id="a-Ep"></a>经言。<a id="a-Eq"></a>于诸见不动。<a id="a-Er"></a>而修三十七品。<a id="a-Es"></a>此应作四句。<a id="a-Et"></a>动修。<a id="a-Eu"></a>不动修。<a id="a-Ev"></a>亦动亦不动修。<a id="a-Ew"></a>非动非不动修。<a id="a-Ex"></a>四句对四门皆动修是析法道品。<a id="a-Ey"></a>四句皆不动修。<a id="a-Ez"></a>是体法道品。<a id="a-F0"></a>若论见者四句皆见。<a id="a-F1"></a>云何弃两。<a id="a-F2"></a>云是断常取一句言是清净。<a id="a-F3"></a>若论修道品四句。<a id="a-F4"></a>皆得修。<a id="a-F5"></a>云何言一句是修道两句非修道。<a id="a-F6"></a>若识四句皆是身边。<a id="a-F7"></a>五阴身边。<a id="a-F8"></a>五阴即有集。<a id="a-F9"></a>既识苦集即可修于道品。<a id="a-FA"></a>若不识四句。<a id="a-FB"></a>身边戒取邪疑者。<a id="a-FC"></a>不知苦集。<a id="a-FD"></a>即是愚痴与长爪何异。<a id="a-FE"></a>大品云。<a id="a-FF"></a>色若粗若细若常无常。<a id="a-FG"></a>乃至非常非无常。<a id="a-FH"></a>是见皆依色起。<a id="a-FI"></a>若起我见若粗若细若常若无常。<a id="a-FJ"></a>乃至非常非无常。<a id="a-FK"></a>是见皆依色起。<a id="a-FL"></a>即是身见。<a id="a-FM"></a>受心法亦如是。<a id="a-FN"></a>常见有三假。<a id="a-FO"></a>一假有四句。<a id="a-FP"></a>三假十二句。<a id="a-FQ"></a>四假则有四十八句。<a id="a-FR"></a>能所合九十六句。<a id="a-FS"></a>受心法一一皆有九十六句。<a id="a-FT"></a>观性念既尔。<a id="a-FU"></a>共念缘念亦如是。<a id="a-FV"></a>若阿毗昙人善识见有中。<a id="a-FW"></a>六因四缘。<a id="a-FX"></a>因缘无性无常生灭四谛可得道。<a id="a-FY"></a>能破六十二见。<a id="a-FZ"></a>若成论。<a id="a-Fa"></a>见空善识见空中四缘。<a id="a-Fb"></a>三假四谛。<a id="a-Fc"></a>能破六十二见。<a id="a-Fd"></a>见有见空俱得道即是。<a id="a-Fe"></a>于诸见不动而修三十七品。<a id="a-Ff"></a>成四枯念处。<a id="a-Fg"></a>若不识者只是有见空见。<a id="a-Fh"></a>都未入贤。<a id="a-Fi"></a>况于圣位设极修善只得人天。<a id="a-Fj"></a>若复为恶三途是宅佛法无分。<a id="a-Fk"></a>当知四念处观邪正分门。<a id="a-Fl"></a>若得四念处一切法正。<a id="a-Fm"></a>若不得者一切法邪。<a id="a-Fn"></a>今时行人不识此意。<a id="a-Fo"></a>悲痛奚言。<a id="a-Fp"></a>若值众师广听多论。<a id="a-Fq"></a>无能了者尚不成四枯。<a id="a-Fr"></a>岂得四荣可悲转深(云云)。<a id="a-Fs"></a>总四念处者。<a id="a-Ft"></a>有人言共念处即总相念处。<a id="a-Fu"></a>今谓不尔。<a id="a-Fv"></a>应作四句分别。<a id="a-Fw"></a>前已说。<a id="a-Fx"></a>今更叙。<a id="a-Fy"></a>一境别观别。<a id="a-Fz"></a>二境别而观总。<a id="a-G0"></a>三境总而观别。<a id="a-G1"></a>四观总境亦总。<a id="a-G2"></a>境观别者。<a id="a-G3"></a>正是别相性念处。<a id="a-G4"></a>次境别观总。<a id="a-G5"></a>观别境总此二是总相四念处之方便。<a id="a-G6"></a>四境观俱总是总相四念处。<a id="a-G7"></a>若作一身念处观。<a id="a-G8"></a>或总二阴乃至总五阴。<a id="a-G9"></a>是名境观俱总也。<a id="a-GA"></a>受心法念处亦复如是。<a id="a-GB"></a>总相缘念处。<a id="a-GC"></a>总共相念处亦如是类之可解。<a id="a-GD"></a>若解前方便者。<a id="a-GE"></a>入总相念处修总相。<a id="a-GF"></a>正勤如意根力觉道。<a id="a-GG"></a>类前可解。<a id="a-GH"></a>总相法深细为异耳。<a id="a-GI"></a>若安隐八正道中行。<a id="a-GJ"></a>能观四谛生暖法。<a id="a-GK"></a>故大论云。<a id="a-GL"></a>八正道中行。<a id="a-GM"></a>得善有漏五阴。<a id="a-GN"></a>名为暖法。<a id="a-GO"></a>当知有方便者即得三十七品也。<a id="a-GP"></a>问八正七觉是修道今何得四念处中说耶。<a id="a-GQ"></a>答萨婆多云。<a id="a-GR"></a>八正在前七觉在后。<a id="a-GS"></a>决定是无漏。<a id="a-GT"></a>若七觉在前八正在后。<a id="a-GU"></a>通有漏无漏也。<a id="a-GV"></a>此三贤人并名干慧地。<a id="a-GW"></a>未证善有漏五阴。<a id="a-GX"></a>相似之理定水未沾名干。<a id="a-GY"></a>既有观行能伏诸见。<a id="a-GZ"></a>故名为慧。<a id="a-Ga"></a>住持生善法名之为地。<a id="a-Gb"></a>故名干慧地。<a id="a-Gc"></a>亦名外凡位(云云)。<a id="a-Gd"></a>次明支佛观者。<a id="a-Ge"></a>佛者此间名觉。<a id="a-Gf"></a>觉有二种有独觉缘觉。<a id="a-Gg"></a>俱有小大。<a id="a-Gh"></a>小者在人中生。<a id="a-Gi"></a>是时无佛自能得须陀洹。<a id="a-Gj"></a>七生又满不受八生。<a id="a-Gk"></a>自性成道是人不名为佛。<a id="a-Gl"></a>亦非罗汉。<a id="a-Gm"></a>论其道力不如舍利弗。<a id="a-Gn"></a>而诸大罗汉呼此为小辟支迦罗。<a id="a-Go"></a>大者于二百劫行。<a id="a-Gp"></a>行三多倍隆智慧又强得三十二相。<a id="a-Gq"></a>或三十一相或三十。<a id="a-Gr"></a>二十九乃至一相。<a id="a-Gs"></a>于九种罗汉胜。<a id="a-Gt"></a>于总相别相能知能入。<a id="a-Gu"></a>久修习空。<a id="a-Gv"></a>常乐独处是名大辟支迦罗。<a id="a-Gw"></a>皆历三种因缘十种十二因缘。<a id="a-Gx"></a>分别大小。<a id="a-Gy"></a>若闻因缘修性念处。<a id="a-Gz"></a>观十二因缘善根淳熟因于远离。<a id="a-H0"></a>自然独觉成小迦罗。<a id="a-H1"></a>若修共念处缘念处。<a id="a-H2"></a>事理善根淳熟独觉自悟。<a id="a-H3"></a>具足三明八解六通成大迦罗。<a id="a-H4"></a>若闻生灭十二因缘。<a id="a-H5"></a>即发四辩在声闻数中。<a id="a-H6"></a>故经云。<a id="a-H7"></a>为求辟支佛者。<a id="a-H8"></a>说应十二因缘法。<a id="a-H9"></a>法华云。<a id="a-HA"></a>若人有福曾供养佛。<a id="a-HB"></a>志求胜法为说缘觉也。<a id="a-HC"></a>次论十二因缘观者。<a id="a-HD"></a>初从爱支为首。<a id="a-HE"></a>一推寻二观破。<a id="a-HF"></a>推寻者。<a id="a-HG"></a>是人闻正因缘生灭之法。<a id="a-HH"></a>信解分明知一切。<a id="a-HI"></a>属爱烦恼皆是十二因缘。<a id="a-HJ"></a>观之入空息。<a id="a-HK"></a>心达本源求自然慧。<a id="a-HL"></a>乐独善寂修五停心。<a id="a-HM"></a>得诸禅定。<a id="a-HN"></a>于定中知属爱烦恼。<a id="a-HO"></a>即是无明逆顺推寻。<a id="a-HP"></a>见十二因缘。<a id="a-HQ"></a>推此贪爱因何而生。<a id="a-HR"></a>即知此贪因受而生。<a id="a-HS"></a>受因何生即知因触。<a id="a-HT"></a>触因六入六入因名色。<a id="a-HU"></a>名色因识识因行。<a id="a-HV"></a>行因无明。<a id="a-HW"></a>无明因过去一切烦恼。<a id="a-HX"></a>又顺推此。<a id="a-HY"></a>爱能生取。<a id="a-HZ"></a>取生有。<a id="a-Ha"></a>有生未来二十五有生死。<a id="a-Hb"></a>因生有老忧悲苦聚。<a id="a-Hc"></a>输回无际若因停心入深禅定。<a id="a-Hd"></a>如是逆寻或见歌罗逻初受身。<a id="a-He"></a>乃至见过去身。<a id="a-Hf"></a>起业烦恼时。<a id="a-Hg"></a>乃至二生十生。<a id="a-Hh"></a>百生千万无量世界。<a id="a-Hi"></a>顺推寻取有。<a id="a-Hj"></a>若因禅定之力。<a id="a-Hk"></a>或见未来一生。<a id="a-Hl"></a>乃至十生。<a id="a-Hm"></a>百千无量生。<a id="a-Hn"></a>若见过去未来事。<a id="a-Ho"></a>其心悲喜道心精进。<a id="a-Hp"></a>转复增盛二观破属爱十二因缘者。<a id="a-Hq"></a>即是性念处。<a id="a-Hr"></a>历别观十二缘也。<a id="a-Hs"></a>性念处如前说。<a id="a-Ht"></a>观爱即是污秽五阴。<a id="a-Hu"></a>性四念处。<a id="a-Hv"></a>若观受触六入名色。<a id="a-Hw"></a>即是果报。<a id="a-Hx"></a>无记。<a id="a-Hy"></a>五阴性四念处。<a id="a-Hz"></a>若观无明即过去污秽烦恼五阴性四念处。<a id="a-I0"></a>若观于取。<a id="a-I1"></a>即是污秽烦恼五阴性四念处。<a id="a-I2"></a>若观于有。<a id="a-I3"></a>即善不善五阴性。<a id="a-I4"></a>四念处。<a id="a-I5"></a>若观未来生死即果报生死无记性四念处。<a id="a-I6"></a>是名逆顺观察。<a id="a-I7"></a>破四颠倒颠倒灭是无明灭。<a id="a-I8"></a>一切烦恼行。<a id="a-I9"></a>乃至老死忧悲苦灭。<a id="a-IA"></a>是名用性念处。<a id="a-IB"></a>历别观爱烦恼十二缘观也。<a id="a-IC"></a>二明破属见十二缘。<a id="a-ID"></a>又二一推寻二观破。<a id="a-IE"></a>寻者。<a id="a-IF"></a>若见神及世间常无常。<a id="a-IG"></a>亦常亦无常。<a id="a-IH"></a>非常非无常。<a id="a-II"></a>是则现在生身边四见。<a id="a-IJ"></a>因此身边四见。<a id="a-IK"></a>生十四难六十二见。<a id="a-IL"></a>此身边四见。<a id="a-IM"></a>即四取逆顺。<a id="a-IN"></a>寻此四取因四爱。<a id="a-IO"></a>四爱因四受。<a id="a-IP"></a>四受因四触。<a id="a-IQ"></a>四触因四入。<a id="a-IR"></a>四入因四名色。<a id="a-IS"></a>四名色因四识。<a id="a-IT"></a>四识因四行。<a id="a-IU"></a>四行因四无明。<a id="a-IV"></a>复顺寻四取。<a id="a-IW"></a>四取生四有。<a id="a-IX"></a>四有生一切二十五有。<a id="a-IY"></a>生死忧悲苦聚。<a id="a-IZ"></a>若深识见惑。<a id="a-Ia"></a>过去未来生事。<a id="a-Ib"></a>如前说(云云)。<a id="a-Ic"></a>二明性念处。<a id="a-Id"></a>观破四取身边四见。<a id="a-Ie"></a>如是次第。<a id="a-If"></a>乃至无明破过去。<a id="a-Ig"></a>如去不如去。<a id="a-Ih"></a>亦如去亦不如去。<a id="a-Ii"></a>非如去非不如去。<a id="a-Ij"></a>身边二见污秽五阴也。<a id="a-Ik"></a>又顺观四取。<a id="a-Il"></a>乃至未来生老死。<a id="a-Im"></a>破有边无边。<a id="a-In"></a>亦有边亦无边。<a id="a-Io"></a>非有边非无边。<a id="a-Ip"></a>身边二见污秽五阴。<a id="a-Iq"></a>能如是用性念处破三世身边二见。<a id="a-Ir"></a>四见即破十四难。<a id="a-Is"></a>六十二见。<a id="a-It"></a>一切属见。<a id="a-Iu"></a>烦恼一时皆灭则无明灭。<a id="a-Iv"></a>乃至老死灭属见。<a id="a-Iw"></a>烦恼既灭即还用前观爱十二因缘性念处。<a id="a-Ix"></a>观破欲爱色无色爱。<a id="a-Iy"></a>三界烦恼道。<a id="a-Iz"></a>业道。<a id="a-J0"></a>名有余涅槃。<a id="a-J1"></a>若苦道灭。<a id="a-J2"></a>即是无余涅槃。<a id="a-J3"></a>是名性念处智慧。<a id="a-J4"></a>观十二因缘入涅槃也。<a id="a-J5"></a>经云。<a id="a-J6"></a>十二因缘。<a id="a-J7"></a>其义甚深难解难知。<a id="a-J8"></a>佛说涅槃时有外道。<a id="a-J9"></a>名富那。<a id="a-JA"></a>问云。<a id="a-JB"></a>何令我知神及世间常。<a id="a-JC"></a>乃至非常非无常佛答。<a id="a-JD"></a>汝能毕故不造新。<a id="a-JE"></a>即能知神及世间常无常。<a id="a-JF"></a>乃至非常非无常。<a id="a-JG"></a>梵志悟解求索出家。<a id="a-JH"></a>为佛弟子。<a id="a-JI"></a>又中论明声闻经入第一义。<a id="a-JJ"></a>并约观十二因缘。<a id="a-JK"></a>破六十二见入第一义。<a id="a-JL"></a>若深得此意不止破外道。<a id="a-JM"></a>若佛弟子学问坐禅发种种见。<a id="a-JN"></a>取诤论起烦恼。<a id="a-JO"></a>作二十五有。<a id="a-JP"></a>生死业。<a id="a-JQ"></a>皆是属见烦恼十二因缘。<a id="a-JR"></a>若觉知者能用性念处。<a id="a-JS"></a>检校即得解脱。<a id="a-JT"></a>其迷此者流转生死无有边际。<a id="a-JU"></a>故中论云。<a id="a-JV"></a>真法及说者听众难得故。<a id="a-JW"></a>如是则生死非有边。<a id="a-JX"></a>非无边。<a id="a-JY"></a>共念处缘念处。<a id="a-JZ"></a>观十二因缘类前可知。<a id="a-Ja"></a>问宿世自然能悟。<a id="a-Jb"></a>何须佛说。<a id="a-Jc"></a>答闻说疾得。<a id="a-Jd"></a>不说未悟。<a id="a-Je"></a>譬如果熟。<a id="a-Jf"></a>虽自应落急摇即堕。<a id="a-Jg"></a>问支佛何不制果。<a id="a-Jh"></a>答声闻钝故制果。<a id="a-Ji"></a>支佛利。<a id="a-Jj"></a>久习智慧不须制果。<a id="a-Jk"></a>譬如二人。<a id="a-Jl"></a>共行身羸。<a id="a-Jm"></a>须止息处身强者。<a id="a-Jn"></a>直到故不制果。<a id="a-Jo"></a>复次总相。<a id="a-Jp"></a>断结智慧粗故。<a id="a-Jq"></a>但除正使名声闻。<a id="a-Jr"></a>若别相智慧。<a id="a-Js"></a>细侵习气名支佛。<a id="a-Jt"></a>复次声闻钝。<a id="a-Ju"></a>先观苦谛。<a id="a-Jv"></a>缘觉利故先观集。<a id="a-Jw"></a>问声闻亦别相。<a id="a-Jx"></a>为粗总相故为胜。<a id="a-Jy"></a>今那得总相故为粗。<a id="a-Jz"></a>别相为胜。<a id="a-K0"></a>答若前四谛中。<a id="a-K1"></a>明别相是粗。<a id="a-K2"></a>今历别十二因缘故别为胜也。<a id="a-K3"></a>复次声闻禅定力浅。<a id="a-K4"></a>天眼但见小千。<a id="a-K5"></a>支佛久植定力深天眼过三千。<a id="a-K6"></a>见他方世界。<a id="a-K7"></a>问支佛乘何故无方便道。<a id="a-K8"></a>答支佛根利未值佛。<a id="a-K9"></a>已悟道何须前方便入道耶。<a id="a-KA"></a>问支佛自悟。<a id="a-KB"></a>得道共戒。<a id="a-KC"></a>更须受戒不。<a id="a-KD"></a>答若发无作未必更受。<a id="a-KE"></a>若尔小罗汉沙弥应不受戒耶。<a id="a-KF"></a>答受者和僧耳。<a id="a-KG"></a>今三藏有门。<a id="a-KH"></a>缘觉观十二缘破属爱见观门不具足说之。<a id="a-KI"></a>若行者自善思之。<a id="a-KJ"></a>余三门例可见。<a id="a-KK"></a>三明菩萨异凡圣。<a id="a-KL"></a>异圣则四弘誓愿异。<a id="a-KM"></a>凡行六度行也。<a id="a-KN"></a>二乘断烦恼证真。<a id="a-KO"></a>菩萨不断惑不入真故异圣人也。<a id="a-KP"></a>凡夫任烦恼流。<a id="a-KQ"></a>菩萨降烦恼。<a id="a-KR"></a>伏生死作佛事。<a id="a-KS"></a>故与凡夫异也。<a id="a-KT"></a>于檀中修性念处观。<a id="a-KU"></a>不与二乘断烦恼。<a id="a-KV"></a>证真同。<a id="a-KW"></a>亦不与凡夫随生死流转同。<a id="a-KX"></a>伏烦恼住下忍中修檀。<a id="a-KY"></a>学一切世智调熟众生。<a id="a-KZ"></a>若人为贪应堕地狱。<a id="a-Ka"></a>菩萨于念处行檀破贪蔽。<a id="a-Kb"></a>令脱地狱苦。<a id="a-Kc"></a>若众生破戒应堕地狱。<a id="a-Kd"></a>菩萨修尸令脱地狱。<a id="a-Ke"></a>若众生多嗔应堕地狱。<a id="a-Kf"></a>菩萨修羼破之。<a id="a-Kg"></a>令脱地狱。<a id="a-Kh"></a>若众生多怠应堕地狱。<a id="a-Ki"></a>菩萨行毗离耶破之。<a id="a-Kj"></a>令脱地狱。<a id="a-Kk"></a>若众生乱相应堕地狱。<a id="a-Kl"></a>菩萨修禅破之。<a id="a-Km"></a>自行教他。<a id="a-Kn"></a>赞叹行者行法等上四下一。<a id="a-Ko"></a>皆如是。<a id="a-Kp"></a>菩萨修念处观。<a id="a-Kq"></a>乃至行般若波罗蜜。<a id="a-Kr"></a>破一切众生爱。<a id="a-Ks"></a>烦恼贪着果报。<a id="a-Kt"></a>作二十五有业。<a id="a-Ku"></a>受生死苦果。<a id="a-Kv"></a>菩萨修三种念处。<a id="a-Kw"></a>破六蔽。<a id="a-Kx"></a>属爱二十五有因。<a id="a-Ky"></a>即是拔苦。<a id="a-Kz"></a>令修三种念处。<a id="a-L0"></a>即是道是名与乐。<a id="a-L1"></a>修性念处成四波罗蜜。<a id="a-L2"></a>修共念处成禅波罗蜜。<a id="a-L3"></a>修缘念处。<a id="a-L4"></a>成般若波罗蜜。<a id="a-L5"></a>前四度修性力弱不成。<a id="a-L6"></a>更修共念处成破爱也。<a id="a-L7"></a>又修性念处。<a id="a-L8"></a>故为成大悲拔苦修共念处。<a id="a-L9"></a>为成大慈与乐。<a id="a-LA"></a>修缘念处。<a id="a-LB"></a>为双成两誓愿也。<a id="a-LC"></a>第二破属见烦恼。<a id="a-LD"></a>若众生谓此贪心有无。<a id="a-LE"></a>乃至非有非无。<a id="a-LF"></a>菩萨尔时修念处行檀。<a id="a-LG"></a>破有见中三假。<a id="a-LH"></a>无见中三假。<a id="a-LI"></a>乃至非有非无中三假。<a id="a-LJ"></a>自他共无因。<a id="a-LK"></a>四十八句。<a id="a-LL"></a>若有众生。<a id="a-LM"></a>谓此破戒心有无。<a id="a-LN"></a>乃至非有非无。<a id="a-LO"></a>菩萨修性念处行尸。<a id="a-LP"></a>破有见乃至非有非无见中三假。<a id="a-LQ"></a>众生谓此嗔心有无。<a id="a-LR"></a>乃至非有非无。<a id="a-LS"></a>菩萨修性念处。<a id="a-LT"></a>行忍破之。<a id="a-LU"></a>若众生谓懈怠心。<a id="a-LV"></a>有无乃至非有非无。<a id="a-LW"></a>菩萨行进破之。<a id="a-LX"></a>若众生谓乱心有无。<a id="a-LY"></a>乃至非有非无。<a id="a-LZ"></a>菩萨修禅破之。<a id="a-La"></a>有无三假乃至非有非无。<a id="a-Lb"></a>四十八句破之。<a id="a-Lc"></a>若谓痴心有无。<a id="a-Ld"></a>乃至非有非无行般若破之。<a id="a-Le"></a>从有无乃至四十八句破之。<a id="a-Lf"></a>无生淳熟。<a id="a-Lg"></a>然后三十四心断结成道。<a id="a-Lh"></a>转三藏法轮入涅槃。<a id="a-Li"></a>此应四门。<a id="a-Lj"></a>毗昙。<a id="a-Lk"></a>是有门。<a id="a-Ll"></a>成论。<a id="a-Lm"></a>是空门。<a id="a-Ln"></a>昆勒。<a id="a-Lo"></a>是亦有亦无门。<a id="a-Lp"></a>那陀迦栴延。<a id="a-Lq"></a>是非有非无门二门不度。<a id="a-Lr"></a>大论。<a id="a-Ls"></a>标名指之。<a id="a-Lt"></a>俱舍论。<a id="a-Lu"></a>破拔和弗多罗部中。<a id="a-Lv"></a>明非空非有正解此义。<a id="a-Lw"></a>大论。<a id="a-Lx"></a>引毗婆沙菩萨品行因证果。<a id="a-Ly"></a>成论。<a id="a-Lz"></a>无文。<a id="a-M0"></a>若论师破数人见有。<a id="a-M1"></a>不得道言见空得道。<a id="a-M2"></a>若作此语互是互非。<a id="a-M3"></a>通论两见。<a id="a-M4"></a>见有只是常见。<a id="a-M5"></a>见无只是断见。<a id="a-M6"></a>断常二见。<a id="a-M7"></a>岂不相破。<a id="a-M8"></a>故龙树云若不得般若方便入毗昙。<a id="a-M9"></a>堕有中。<a id="a-MA"></a>若入无堕空中。<a id="a-MB"></a>皆不得道。<a id="a-MC"></a>若不用四悉檀对缘不同。<a id="a-MD"></a>或用世界入理。<a id="a-ME"></a>故云见有得道也。<a id="a-MF"></a>大论云。<a id="a-MG"></a>色若粗若细。<a id="a-MH"></a>总而观之。<a id="a-MI"></a>无常无我即发真得生。<a id="a-MJ"></a>空有门入道也。<a id="a-MK"></a>粗是事观细是理观。<a id="a-ML"></a>但得生不得法者。<a id="a-MM"></a>如经云当起法想。<a id="a-MN"></a>但有五阴空法用。<a id="a-MO"></a>为人悉檀破有显空。<a id="a-MP"></a>菩萨随根机有益者。<a id="a-MQ"></a>宜闻有门得道。<a id="a-MR"></a>今宜闻空门入道。<a id="a-MS"></a>是故破有明空。<a id="a-MT"></a>故两菩萨作二论伸三藏中空有二门。<a id="a-MU"></a>前后虽异得道是同。<a id="a-MV"></a>故云断见之人说一念断。<a id="a-MW"></a>常见之人说异念断。<a id="a-MX"></a>断结虽异得道是一。<a id="a-MY"></a>三假入生空。<a id="a-MZ"></a>五阴空是平等空。<a id="a-Ma"></a>为二圣行。<a id="a-Mb"></a>生空是假名空。<a id="a-Mc"></a>法空是实法空是老死谁老死二俱邪见是。<a id="a-Md"></a>声闻经中。<a id="a-Me"></a>说生法二空相。<a id="a-Mf"></a>是老死生空谁老死是法空。<a id="a-Mg"></a>是三藏中辩四。<a id="a-Mh"></a>缘三假入空而有门终是钝。<a id="a-Mi"></a>只得生空于拙度中空门。<a id="a-Mj"></a>是利故得法空共念处缘念处亦如是。<a id="a-Mk"></a>示知大意细作可解。<a id="a-Ml"></a>但无菩萨义唯明二十七贤圣位。<a id="a-Mm"></a>若作四句此是一周说法。<a id="a-Mn"></a>于三藏教中四门。<a id="a-Mo"></a>修生灭四圣谛四念处竟。<a id="a-Mp"></a>问何不先说大乘四念处。<a id="a-Mq"></a>答经中具二义日照高山则先大。<a id="a-Mr"></a>若初至鹿苑则先小。<a id="a-Ms"></a>今先说小其意有十。<a id="a-Mt"></a>一为用故。<a id="a-Mu"></a>如净名。<a id="a-Mv"></a>为国王长者说无常苦空等(云云)。<a id="a-Mw"></a>二为破故。<a id="a-Mx"></a>无砧宁得运槌。<a id="a-My"></a>如净名破十弟子(云云)。<a id="a-Mz"></a>三为摄故。<a id="a-N0"></a>如净名室内说身有苦而不乐于涅槃(云云)。<a id="a-N1"></a>四为会故。<a id="a-N2"></a>如大品曾宗明诸法皆是摩诃衍(云云)。<a id="a-N3"></a>五为开故。<a id="a-N4"></a>如法华决了声闻法。<a id="a-N5"></a>是诸经之王。<a id="a-N6"></a>大经云为诸声闻开发慧眼(云云)。<a id="a-N7"></a>六为学者。<a id="a-N8"></a>识外邪内曲。<a id="a-N9"></a>不为邪曲所误(云云)。<a id="a-NA"></a>七为声闻人破曲。<a id="a-NB"></a>知其失佛方便闻末世僻说。<a id="a-NC"></a>知其坏乱半满。<a id="a-ND"></a>如有人言毗昙。<a id="a-NE"></a>见有得道。<a id="a-NF"></a>成论见空得道。<a id="a-NG"></a>道非有空见有空那得道。<a id="a-NH"></a>若从此师之说。<a id="a-NI"></a>佛小乘教有无二门便是无用。<a id="a-NJ"></a>若无用者。<a id="a-NK"></a>中论那云欲闻声。<a id="a-NL"></a>闻法中入第一义。<a id="a-NM"></a>如后两品说个师翳佛。<a id="a-NN"></a>四枯之教今为申之(云云)。<a id="a-NO"></a>八末世禅人内证空解同未括尼犍破戒行恶食粪。<a id="a-NP"></a>裸形谓是大乘。<a id="a-NQ"></a>同戒取。<a id="a-NR"></a>尼犍坏乱佛法。<a id="a-NS"></a>方便道今双申之。<a id="a-NT"></a>九为学者令识内外孟浪之说。<a id="a-NU"></a>孟浪之行。<a id="a-NV"></a>精明荣枯法门(云云)。<a id="a-NW"></a>十为令学者内证之时。<a id="a-NX"></a>悬别邪曲门户。<a id="a-NY"></a>小大硕异取舍得宜不谬。<a id="a-NZ"></a>持瓦砾谓琉璃珠。<a id="a-Na"></a>为此十意须说四枯观也。<a id="a-Nb"></a>私记者杂录声闻念处。<a id="a-Nc"></a>苦谛为首。<a id="a-Nd"></a>缘觉集谛为首。<a id="a-Ne"></a>菩萨道谛为首。<a id="a-Nf"></a>通菩萨灭谛为首。<a id="a-Ng"></a>别菩萨界外道谛为首。<a id="a-Nh"></a>圆菩萨界外灭谛为首。<a id="a-Ni"></a>又声闻总相观。<a id="a-Nj"></a>缘觉别相观。<a id="a-Nk"></a>菩萨总别双观。<a id="a-Nl"></a>通别界内外次第观。<a id="a-Nm"></a>圆界内外圆观。<a id="a-Nn"></a>又声闻因成假观为首。<a id="a-No"></a>缘觉相续假为首。<a id="a-Np"></a>菩萨相待假为首。<a id="a-Nq"></a>问道品六度何者为正。<a id="a-Nr"></a>答大经云。<a id="a-Ns"></a>一地至十地。<a id="a-Nt"></a>名智慧庄严。<a id="a-Nu"></a>六度波罗蜜。<a id="a-Nv"></a>名福德庄严。<a id="a-Nw"></a>法华明五品。<a id="a-Nx"></a>一念随喜为正。<a id="a-Ny"></a>兼行六度为助道。<a id="a-Nz"></a>净名。<a id="a-O0"></a>道品善知识六度为等侣。<a id="a-O1"></a>凡三经皆以六度为助道。<a id="a-O2"></a>大论云。<a id="a-O3"></a>三十七品为正道。<a id="a-O4"></a>三解脱助开门乃至不净。<a id="a-O5"></a>助破贪。<a id="a-O6"></a>胜处助缘中。<a id="a-O7"></a>不自在。<a id="a-O8"></a>十一切处助缘中。<a id="a-O9"></a>不广普无量心。<a id="a-OA"></a>助福德。<a id="a-OB"></a>并助开门法。<a id="a-OC"></a>问道品是有漏是无漏。<a id="a-OD"></a>答大论对位。<a id="a-OE"></a>各有差降。<a id="a-OF"></a>或有漏无漏(云云)。<a id="a-OG"></a>成论。<a id="a-OH"></a>明念处不退数人。<a id="a-OI"></a>明暖法退为阐提。<a id="a-OJ"></a>顶退为五逆。<a id="a-OK"></a>成论。<a id="a-OL"></a>明念处伏惑成假名空数人但是闻慧。<a id="a-OM"></a>今明若通说从初至后皆是道品逐胜分品节级受名(云云)。<a id="a-ON"></a>大论。<a id="a-OO"></a>云初从师受前用念持名念处。<a id="a-OP"></a>四种精进名正勤。<a id="a-OQ"></a>四种定生名如意足。<a id="a-OR"></a>五善根生名五根。<a id="a-OS"></a>五烦恼破名五力。<a id="a-OT"></a>分别道用名七觉。<a id="a-OU"></a>安隐道中行名八正道。<a id="a-OV"></a>此乃胜者受名皆通念处。<a id="a-OW"></a>位只是有漏耳。<a id="a-OX"></a>故论云。<a id="a-OY"></a>八正道中行初。<a id="a-OZ"></a>得善有漏五阴。<a id="a-Oa"></a>名为暖法。<a id="a-Ob"></a>若不许四念处通至八道。<a id="a-Oc"></a>亦不得八道通四念处。<a id="a-Od"></a>故婆沙云。<a id="a-Oe"></a>若八正在七觉前。<a id="a-Of"></a>决定是无漏。<a id="a-Og"></a>若八正在七觉后。<a id="a-Oh"></a>亦有漏亦无漏。<a id="a-Oi"></a>此通修语耳。<a id="a-Oj"></a>若八正是见道位。<a id="a-Ok"></a>判在前七觉在后是证道位(云云)。</p>
 </body>
</html>