<!doctype html>
<html id="z3IBWWo1LY" data-ver="812">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">四念处卷第二</h1>
  <p id="a2">分章为三。<a id="a-3"></a>大意。<a id="a-4"></a>停心。<a id="a-5"></a>念处。<a id="a-6"></a>大意者。<a id="a-7"></a>前性共缘只见生灭之理。<a id="a-8"></a>发真断结乃至极果。<a id="a-9"></a>犹是四枯拙度。<a id="a-A"></a>今无生四圣谛即事而真。<a id="a-B"></a>粗细等观皆如幻化。<a id="a-C"></a>四荣巧度。<a id="a-D"></a>大经云。<a id="a-E"></a>声闻有苦有苦谛。<a id="a-F"></a>菩萨解苦无苦。<a id="a-G"></a>而有真谛。<a id="a-H"></a>大品云。<a id="a-I"></a>欲得声闻。<a id="a-J"></a>欲得缘觉。<a id="a-K"></a>欲得菩萨。<a id="a-L"></a>皆当学般若。<a id="a-M"></a>故名通教四念处也。<a id="a-N"></a>通义有八。<a id="a-O"></a>谓理教智断行位因果。<a id="a-P"></a>理通者。<a id="a-Q"></a>同缘即色是空故。<a id="a-R"></a>教通者。<a id="a-S"></a>同禀无生之说故。<a id="a-T"></a>智通者。<a id="a-U"></a>诸法不生般若生故。<a id="a-V"></a>断通者。<a id="a-W"></a>须陀洹若断同是无生法忍故。<a id="a-X"></a>行通者。<a id="a-Y"></a>同乘摩诃衍乘故。<a id="a-Z"></a>位通者。<a id="a-a"></a>同是干慧地乃至佛地故。<a id="a-b"></a>因通者。<a id="a-c"></a>同学般若波罗蜜故。<a id="a-d"></a>果通者。<a id="a-e"></a>同到萨婆若故。<a id="a-f"></a>三人八义不殊。<a id="a-g"></a>故名通也。<a id="a-h"></a>复次通有三义。<a id="a-i"></a>一因果皆通。<a id="a-j"></a>二因通果不通。<a id="a-k"></a>三通别通圆。<a id="a-l"></a>因果俱通者。<a id="a-m"></a>如上八通说。<a id="a-n"></a>近通偏真四枯拙度。<a id="a-o"></a>因通果不通者。<a id="a-p"></a>乃是别果来接。<a id="a-q"></a>通因得见佛性成四荣双树。<a id="a-r"></a>通别通圆者。<a id="a-s"></a>别圆因果皆与通异。<a id="a-t"></a>藉通开导得入别圆因。<a id="a-u"></a>成非枯非荣双树之果也。<a id="a-v"></a>若通因果。<a id="a-w"></a>正是小大半满。<a id="a-x"></a>分门亦是析体拙巧。<a id="a-y"></a>声闻藏。<a id="a-z"></a>菩萨藏。<a id="a-10"></a>羊鹿异路。<a id="a-11"></a>何者三藏未断惑。<a id="a-12"></a>犹是凡夫住下忍位伏见思惑以誓愿。<a id="a-13"></a>乘五通住生死化众生。<a id="a-14"></a>二乘断正使拙度保涅槃。<a id="a-15"></a>不能前进。<a id="a-16"></a>故从此分门。<a id="a-17"></a>若三人同以无言说道。<a id="a-18"></a>断烦恼者是满字。<a id="a-19"></a>摩诃衍门多所含容。<a id="a-1A"></a>即开为三。<a id="a-1B"></a>一通二别三圆。<a id="a-1C"></a>体诸法如幻化不生不灭。<a id="a-1D"></a>不断而断三人通位。<a id="a-1E"></a>从干慧性地。<a id="a-1F"></a>为伏道见地。<a id="a-1G"></a>至七地断正尽。<a id="a-1H"></a>缘觉根利能侵习。<a id="a-1I"></a>位齐八地。<a id="a-1J"></a>若菩萨断正尽。<a id="a-1K"></a>留习扶誓受生死化众生。<a id="a-1L"></a>八地九地断尘沙无知。<a id="a-1M"></a>学道种智。<a id="a-1N"></a>此即通教通三乘人意也。<a id="a-1O"></a>若通别者。<a id="a-1P"></a>初因通门得入十住。<a id="a-1Q"></a>断界内惑尽。<a id="a-1R"></a>十行断界外尘沙。<a id="a-1S"></a>学道种智。<a id="a-1T"></a>十回向学中道。<a id="a-1U"></a>十地破无明见佛性。<a id="a-1V"></a>是为通于别意也。<a id="a-1W"></a>通圆意者。<a id="a-1X"></a>初因通门入十信。<a id="a-1Y"></a>断界内惑。<a id="a-1Z"></a>任运自尽登住见佛性。<a id="a-1a"></a>断无明。<a id="a-1b"></a>十行十回向。<a id="a-1c"></a>并断别惑。<a id="a-1d"></a>此通圆意也。<a id="a-1e"></a>故知大乘断伏永异小乘如习。<a id="a-1f"></a>应中有菩萨从初发心与萨婆若相应。<a id="a-1g"></a>是声闻一切智通通教意。<a id="a-1h"></a>若菩萨从初发心游戏神通。<a id="a-1i"></a>净佛国土成就众生者。<a id="a-1j"></a>通别意也。<a id="a-1k"></a>若从初发心即坐道场。<a id="a-1l"></a>转法轮度众生。<a id="a-1m"></a>是菩萨为如佛。<a id="a-1n"></a>通圆意故。<a id="a-1o"></a>大论举三人谕。<a id="a-1p"></a>谓步马神通。<a id="a-1q"></a>马虽胜步不及神通。<a id="a-1r"></a>一念即至。<a id="a-1s"></a>譬圆教力大不妨余也。<a id="a-1t"></a>又大论明灯炷云。<a id="a-1u"></a>干慧为初炎。<a id="a-1v"></a>佛地为后炎。<a id="a-1w"></a>此即通家名干慧。<a id="a-1x"></a>非断道。<a id="a-1y"></a>而为初炎者。<a id="a-1z"></a>乃是论主申含容引外人作此解。<a id="a-20"></a>乃以相似灯炷为初炎耳。<a id="a-21"></a>若言二地是菩萨断道者。<a id="a-22"></a>此取性地为断道。<a id="a-23"></a>至六地与罗汉齐。<a id="a-24"></a>或取八人地。<a id="a-25"></a>是断道此以三地为断道。<a id="a-26"></a>七地齐罗汉。<a id="a-27"></a>而今不取二地三地。<a id="a-28"></a>乃取干慧者。<a id="a-29"></a>故知是通三人之初。<a id="a-2A"></a>以似道为初炎耳。<a id="a-2B"></a>复有人言。<a id="a-2C"></a>欢喜为初炎。<a id="a-2D"></a>佛地为后炎。<a id="a-2E"></a>此约别教断道为初炎。<a id="a-2F"></a>别家初地见常住理断无明。<a id="a-2G"></a>见中道故名欢喜。<a id="a-2H"></a>是初炎。<a id="a-2I"></a>复有人言。<a id="a-2J"></a>初住为初炎。<a id="a-2K"></a>佛地为后炎。<a id="a-2L"></a>是圆教意。<a id="a-2M"></a>初住见中性圆断一品无明。<a id="a-2N"></a>故初住为初炎。<a id="a-2O"></a>此是通教通别通圆之义。<a id="a-2P"></a>通教四门者。<a id="a-2Q"></a>大论云。<a id="a-2R"></a>一切实一切不实。<a id="a-2S"></a>一切亦实亦不实。<a id="a-2T"></a>一切非实非不实。<a id="a-2U"></a>为向道人说。<a id="a-2V"></a>闻即得悟。<a id="a-2W"></a>皆名第一义悉檀(云云)。<a id="a-2X"></a>中论观法品。<a id="a-2Y"></a>又作四句证诸法实相。<a id="a-2Z"></a>三人共得即其例也。<a id="a-2a"></a>若幻化有门则通五人。<a id="a-2b"></a>四门门门有五人。<a id="a-2c"></a>是则二十人。<a id="a-2d"></a>三藏虽四多用有门。<a id="a-2e"></a>通多用空门。<a id="a-2f"></a>别多用亦空亦有门。<a id="a-2g"></a>圆多用非空非有门。<a id="a-2h"></a>天亲虽说别圆。<a id="a-2i"></a>多明别阶级。<a id="a-2j"></a>龙树虽明幻化影像十谕谕之。<a id="a-2k"></a>有不离无。<a id="a-2l"></a>无不失有。<a id="a-2m"></a>非有非无。<a id="a-2n"></a>不思议之理教也。<a id="a-2o"></a>问若尔三藏亦有三人同入。<a id="a-2p"></a>何不名通。<a id="a-2q"></a>通亦有三人之殊。<a id="a-2r"></a>何不名别。<a id="a-2s"></a>答三藏三人。<a id="a-2t"></a>一人不入故不名通。<a id="a-2u"></a>通虽三人而皆入但空。<a id="a-2v"></a>不得称别(云云)。<a id="a-2w"></a>问通是满字门。<a id="a-2x"></a>而称通者何故停灰断耶。<a id="a-2y"></a>答譬如朱雀台门。<a id="a-2z"></a>虽通贵庶有停私室者。<a id="a-30"></a>有至府省者。<a id="a-31"></a>有见天颜者。<a id="a-32"></a>如前所释通。<a id="a-33"></a>通通别通圆。<a id="a-34"></a>此义可知。<a id="a-35"></a>又譬如因心有眠有梦。<a id="a-36"></a>梦谕于空。<a id="a-37"></a>眠谕于假。<a id="a-38"></a>心谕于中。<a id="a-39"></a>声闻观四谛无生。<a id="a-3A"></a>如幻如化以入空。<a id="a-3B"></a>缘觉观十二缘无生。<a id="a-3C"></a>如幻化以入空。<a id="a-3D"></a>菩萨观六度无生。<a id="a-3E"></a>如幻化以入空。<a id="a-3F"></a>不深见假中。<a id="a-3G"></a>故同住灰断。<a id="a-3H"></a>若能寻梦得眠。<a id="a-3I"></a>寻眠得心。<a id="a-3J"></a>非但见空亦见不空。<a id="a-3K"></a>亦见非空非不空。<a id="a-3L"></a>释大意竟。<a id="a-3M"></a>二五停心者。<a id="a-3N"></a>名数同前。<a id="a-3O"></a>云何有异。<a id="a-3P"></a>鱼目明珠质同。<a id="a-3Q"></a>理别曲直。<a id="a-3R"></a>体析巧拙。<a id="a-3S"></a>料简已如前。<a id="a-3T"></a>大经明果报五阴。<a id="a-3U"></a>已受想行识。<a id="a-3V"></a>亦是一法。<a id="a-3W"></a>凡夫为苦为恼。<a id="a-3X"></a>二乘缘不净无常出生死。<a id="a-3Y"></a>菩萨观阴即是于真更无别理。<a id="a-3Z"></a>如薄福者睹金成蛇。<a id="a-3a"></a>为之所害福人见宝得而用之。<a id="a-3b"></a>苦谛既然三谛亦尔。<a id="a-3c"></a>众生不知。<a id="a-3d"></a>没在于苦造二十五有。<a id="a-3e"></a>轮环宛转无解脱期。<a id="a-3f"></a>菩萨为此而起大悲发弘誓愿。<a id="a-3g"></a>拔苦与乐虽发誓愿。<a id="a-3h"></a>所度如度虚空。<a id="a-3i"></a>虽誓断如空共斗。<a id="a-3j"></a>虽安如空种树。<a id="a-3k"></a>虽灭实无得度。<a id="a-3l"></a>观一切无所有。<a id="a-3m"></a>无所有故空。<a id="a-3n"></a>空故不生。<a id="a-3o"></a>不生故不灭。<a id="a-3p"></a>毕竟清净。<a id="a-3q"></a>行者虽作此观。<a id="a-3r"></a>其心浮逸如犬逐块。<a id="a-3s"></a>若欲摄散睡眠昏熟如鼍得暖。<a id="a-3t"></a>当知不修停心。<a id="a-3u"></a>心不得住。<a id="a-3v"></a>虽作此解是直作善。<a id="a-3w"></a>如有眼无足不得入池。<a id="a-3x"></a>若善用四悉檀。<a id="a-3y"></a>修五停心者。<a id="a-3z"></a>即得住观。<a id="a-40"></a>如密室无风照物得了。<a id="a-41"></a>当知阿那波那。<a id="a-42"></a>三世佛入道初门。<a id="a-43"></a>又云。<a id="a-44"></a>亦为甘露门。<a id="a-45"></a>光明云。<a id="a-46"></a>即开甘露门入处食等(云云)。<a id="a-47"></a>既信解已当修五停。<a id="a-48"></a>谓阿那波那等(云云)。<a id="a-49"></a>觉观多者当观入息。<a id="a-4A"></a>不生出息不灭。<a id="a-4B"></a>不生不灭。<a id="a-4C"></a>息即是空。<a id="a-4D"></a>无能观所观。<a id="a-4E"></a>皆不可得。<a id="a-4F"></a>不可得即真。<a id="a-4G"></a>真即心停也。<a id="a-4H"></a>多贪欲者当观。<a id="a-4I"></a>贪欲非垢无贪欲。<a id="a-4J"></a>非净非垢故不生。<a id="a-4K"></a>非净故不灭。<a id="a-4L"></a>不生不灭故即空。<a id="a-4M"></a>空即真真故心停。<a id="a-4N"></a>多嗔恚者。<a id="a-4O"></a>当观于慈。<a id="a-4P"></a>慈恚即不生亦不灭不生不灭即是空。<a id="a-4Q"></a>空即真真故心停。<a id="a-4R"></a>又观骂者是谁。<a id="a-4S"></a>谁受骂者何等是骂。<a id="a-4T"></a>骂者与诸佛等。<a id="a-4U"></a>受骂者与毕竟空等。<a id="a-4V"></a>骂法与萨婆若等。<a id="a-4W"></a>打者受打者打法亦如是。<a id="a-4X"></a>一一音声不能见骂。<a id="a-4Y"></a>众多音声亦不能骂。<a id="a-4Z"></a>唯当自责过去烦恼多。<a id="a-4a"></a>今世嗔恚盛若不能忍。<a id="a-4b"></a>心则螫毒生死无畔。<a id="a-4c"></a>应当息之令停也。<a id="a-4d"></a>着我多者当观其身。<a id="a-4e"></a>如屠牛四分。<a id="a-4f"></a>但见四大六种五阴。<a id="a-4g"></a>十二入十八界。<a id="a-4h"></a>何处有我。<a id="a-4i"></a>即破我见。<a id="a-4j"></a>五愚痴者。<a id="a-4k"></a>对因缘观三世因缘。<a id="a-4l"></a>破断常二世破果报。<a id="a-4m"></a>我一世破性。<a id="a-4n"></a>我善用五法治心。<a id="a-4o"></a>心则安住得观无生。<a id="a-4p"></a>无生现前即破烦恼。<a id="a-4q"></a>有直有善名为初贤。<a id="a-4r"></a>大论云。<a id="a-4s"></a>观行是智慧性。<a id="a-4t"></a>何故言三昧。<a id="a-4u"></a>答若不定心中修。<a id="a-4v"></a>此是颠倒智慧如前说狂愚之人。<a id="a-4w"></a>岂是贤圣善直之意也。<a id="a-4x"></a>作是修时。<a id="a-4y"></a>种种诸境发一阴界入境。<a id="a-4z"></a>乃至菩萨境。<a id="a-50"></a>善当识别。<a id="a-51"></a>去取得宜。<a id="a-52"></a>无生正观破之。<a id="a-53"></a>一一皆是摩诃衍故。<a id="a-54"></a>乃至二十种坏禅觉。<a id="a-55"></a>十种成禅觉。<a id="a-56"></a>皆须识知。<a id="a-57"></a>故大经云。<a id="a-58"></a>迦罗迦果有九分。<a id="a-59"></a>镇头迦果才有一分。<a id="a-5A"></a>城中人不识食之即死。<a id="a-5B"></a>行者若明十法。<a id="a-5C"></a>即镇头迦。<a id="a-5D"></a>十法者。<a id="a-5E"></a>一善识无生正因缘境。<a id="a-5F"></a>如空无相无方维上下。<a id="a-5G"></a>心性亦尔。<a id="a-5H"></a>二真正发心。<a id="a-5I"></a>三止观修习。<a id="a-5J"></a>四破爱见诸法。<a id="a-5K"></a>遍五善识通塞。<a id="a-5L"></a>爱见中。<a id="a-5M"></a>苦集为塞灭道为通。<a id="a-5N"></a>六用三十七品调适。<a id="a-5O"></a>七修助道开三脱门。<a id="a-5P"></a>八善识次位。<a id="a-5Q"></a>九安忍。<a id="a-5R"></a>十顺道法爱不生。<a id="a-5S"></a>此十法成乘即入菩萨位。<a id="a-5T"></a>得三乘道(云云)。<a id="a-5U"></a>问何等烦恼障定慧。<a id="a-5V"></a>答有人言爱生烦恼障。<a id="a-5W"></a>慧散动无知障定。<a id="a-5X"></a>复有人言百八烦恼。<a id="a-5Y"></a>障定性得绳障慧。<a id="a-5Z"></a>今不尔但随偏多为障也。<a id="a-5a"></a>问通家若为明六即。<a id="a-5b"></a>答无生理即。<a id="a-5c"></a>幻化名字即。<a id="a-5d"></a>干慧地观行即。<a id="a-5e"></a>性地相似即。<a id="a-5f"></a>八人已上为分真即。<a id="a-5g"></a>佛地为究竟即(云云)。<a id="a-5h"></a>三明四念处者。<a id="a-5i"></a>念是无生观慧。<a id="a-5j"></a>处是所观境。<a id="a-5k"></a>先明属爱烦恼者。<a id="a-5l"></a>大品云。<a id="a-5m"></a>即色是空。<a id="a-5n"></a>非色灭空色性自空。<a id="a-5o"></a>空即是色色即是空。<a id="a-5p"></a>观空无色观色无空。<a id="a-5q"></a>能观智境并不生不灭。<a id="a-5r"></a>智即是境境即是智。<a id="a-5s"></a>非智灭境智性自境。<a id="a-5t"></a>即生无生故名无生。<a id="a-5u"></a>非谓无有生名无生。<a id="a-5v"></a>观内身外身内外身。<a id="a-5w"></a>一切色法。<a id="a-5x"></a>若粗若细。<a id="a-5y"></a>皆如幻化。<a id="a-5z"></a>即是约身修性念处。<a id="a-60"></a>受心法皆是苦性。<a id="a-61"></a>苦性即空皆如幻化。<a id="a-62"></a>若作共念处者。<a id="a-63"></a>亦当念空法修心。<a id="a-64"></a>观不净背舍胜处一切处皆即空。<a id="a-65"></a>是为共意。<a id="a-66"></a>缘念处者。<a id="a-67"></a>缘佛无生方等十二部经。<a id="a-68"></a>乃至知众生根性即空(云云)。<a id="a-69"></a>云何修身性念处色。<a id="a-6A"></a>若粗若细。<a id="a-6B"></a>总而观之。<a id="a-6C"></a>如梦如幻响化。<a id="a-6D"></a>此色缘不净。<a id="a-6E"></a>如我此身歌罗逻时。<a id="a-6F"></a>父母二滴为缘。<a id="a-6G"></a>业烦恼为因。<a id="a-6H"></a>因缘和合生此报身。<a id="a-6I"></a>九孔常流脓囊涕唾。<a id="a-6J"></a>三十六物性相种子究竟不净。<a id="a-6K"></a>贪爱计净是颠倒见。<a id="a-6L"></a>若见不净即破净倒。<a id="a-6M"></a>中论劫初谷子不生世间现见。<a id="a-6N"></a>故劫初谷不灭世间现见。<a id="a-6O"></a>故因缘合集名为生。<a id="a-6P"></a>因缘散名为灭。<a id="a-6Q"></a>散故不常。<a id="a-6R"></a>集故不断。<a id="a-6S"></a>是名世间不常不断。<a id="a-6T"></a>此文正表内种子。<a id="a-6U"></a>十二因缘和合不生不灭也。<a id="a-6V"></a>问若种子生即从自生。<a id="a-6W"></a>若从遗体生即是他性生。<a id="a-6X"></a>自种子遗体合即是共生。<a id="a-6Y"></a>若非种非遗即无因生。<a id="a-6Z"></a>若从种子生何用遗体。<a id="a-6a"></a>若从和合复属何缘。<a id="a-6b"></a>若无父母之他云何得种子之自。<a id="a-6c"></a>无自故从谁生汝种子。<a id="a-6d"></a>能自生未有父母之他。<a id="a-6e"></a>无种子之自。<a id="a-6f"></a>若已有种子之自。<a id="a-6g"></a>即不从他也。<a id="a-6h"></a>问汝过去业与六识心俱不。<a id="a-6i"></a>若其事灭业附心识来于现在难。<a id="a-6j"></a>六识生灭业亦生灭。<a id="a-6k"></a>不为自生。<a id="a-6l"></a>若灭不应附心来。<a id="a-6m"></a>若不依阿梨耶识。<a id="a-6n"></a>义不成也。<a id="a-6o"></a>若从父母生是从他生。<a id="a-6p"></a>汝自性尚不能生。<a id="a-6q"></a>云何从他生难。<a id="a-6r"></a>犹有自性故即有他性能生。<a id="a-6s"></a>若无自性父母为谁作他。<a id="a-6t"></a>若自他共能生者。<a id="a-6u"></a>汝于自他若能生共可能生。<a id="a-6v"></a>俱既不能和合亦不生若能生即有两过。<a id="a-6w"></a>自既不生。<a id="a-6x"></a>他亦不生。<a id="a-6y"></a>即两不能生两法相助成生。<a id="a-6z"></a>为是自为是他。<a id="a-70"></a>如两砂无油合亦无油。<a id="a-71"></a>若自他不能生。<a id="a-72"></a>合时亦不能。<a id="a-73"></a>若合能生者并亦应两砂无油。<a id="a-74"></a>合时应有油若两合无油。<a id="a-75"></a>当知自他本不能生。<a id="a-76"></a>合亦不能生。<a id="a-77"></a>如一盲不见二盲。<a id="a-78"></a>亦不见。<a id="a-79"></a>若谓非种子非父母生。<a id="a-7A"></a>从无因生难。<a id="a-7B"></a>无因得果果复应无。<a id="a-7C"></a>如无泥而能生瓶者。<a id="a-7D"></a>亦应从木生等是无因。<a id="a-7E"></a>故从因缘生尚不可。<a id="a-7F"></a>况无因耶。<a id="a-7G"></a>是则因果倒乱罪人获福(云云)。<a id="a-7H"></a>坏世间法。<a id="a-7I"></a>若无世谛即无出世。<a id="a-7J"></a>是大邪见人。<a id="a-7K"></a>若四句责生不可得。<a id="a-7L"></a>是则无生。<a id="a-7M"></a>无生而生是名假生。<a id="a-7N"></a>假生非生但有名字。<a id="a-7O"></a>是字不生亦不不生。<a id="a-7P"></a>是字无所有故自他共无因。<a id="a-7Q"></a>毕竟不见身生处不可得。<a id="a-7R"></a>若无生处亦无灭处。<a id="a-7S"></a>生灭不生灭。<a id="a-7T"></a>非生灭非不生灭。<a id="a-7U"></a>清净平等正观。<a id="a-7V"></a>观身细色如邻虚尘。<a id="a-7W"></a>即有十方分。<a id="a-7X"></a>若有十方分即具四微所成色香味触。<a id="a-7Y"></a>色为自香味为他即因成假义。<a id="a-7Z"></a>若从色生即是自性。<a id="a-7a"></a>若从香味生即是从他性本。<a id="a-7b"></a>合是共生离色离香味。<a id="a-7c"></a>是无因生。<a id="a-7d"></a>四句检之生不可得。<a id="a-7e"></a>是故说无生无生而说生。<a id="a-7f"></a>是名假生。<a id="a-7g"></a>是名细色无生。<a id="a-7h"></a>如论云。<a id="a-7i"></a>若有极微色是则四微所成。<a id="a-7j"></a>又云。<a id="a-7k"></a>若有极微色即有。<a id="a-7l"></a>十方分则不名极微。<a id="a-7m"></a>四微成色此即因成假。<a id="a-7n"></a>观此假因成如梦幻。<a id="a-7o"></a>细色粗色无生。<a id="a-7p"></a>是苦圣谛。<a id="a-7q"></a>思益云。<a id="a-7r"></a>菩萨知苦无生名苦圣谛。<a id="a-7s"></a>此色身四句因成中检无生名身念处。<a id="a-7t"></a>问此色为从灭生。<a id="a-7u"></a>为从不灭生。<a id="a-7v"></a>为从灭不灭生。<a id="a-7w"></a>离灭不灭生。<a id="a-7x"></a>若从不灭生是自生。<a id="a-7y"></a>若从灭生则从他生。<a id="a-7z"></a>若从灭不灭生是共生。<a id="a-80"></a>离生则无因生。<a id="a-81"></a>论云。<a id="a-82"></a>不自不他不共不无因。<a id="a-83"></a>四句生皆不可得。<a id="a-84"></a>是故说无生。<a id="a-85"></a>无生而说生是名假生。<a id="a-86"></a>色不净破净倒。<a id="a-87"></a>又问此色为待色。<a id="a-88"></a>待无色乃至共离皆不可得。<a id="a-89"></a>是则无生无生而说生。<a id="a-8A"></a>是则假生是皆不净。<a id="a-8B"></a>破净倒是性。<a id="a-8C"></a>身念处以智慧性。<a id="a-8D"></a>观属爱身色生相。<a id="a-8E"></a>得慧解脱须陀洹。<a id="a-8F"></a>乃至慧解脱阿罗汉。<a id="a-8G"></a>若作是观时未能得道。<a id="a-8H"></a>于中生着是愚痴法名无染。<a id="a-8I"></a>若染于法乃至涅槃。<a id="a-8J"></a>是则染着随情。<a id="a-8K"></a>三种念处如前三藏中说。<a id="a-8L"></a>若随理三种念处。<a id="a-8M"></a>即如通中说。<a id="a-8N"></a>随情是事相。<a id="a-8O"></a>随理是无生。<a id="a-8P"></a>念处乃至心法亦如是。<a id="a-8Q"></a>共念处者。<a id="a-8R"></a>行人观念处修八背舍。<a id="a-8S"></a>事中诸禅乃至熏修等。<a id="a-8T"></a>如明眼开仓见谷粟。<a id="a-8U"></a>种种不净不同。<a id="a-8V"></a>大论明骨想。<a id="a-8W"></a>即解十力四无所畏。<a id="a-8X"></a>十八不共法等。<a id="a-8Y"></a>乃至烧想。<a id="a-8Z"></a>诸论师疑文误。<a id="a-8a"></a>何意从骨想。<a id="a-8b"></a>即解十力无所畏耶。<a id="a-8c"></a>今师云人不得论意。<a id="a-8d"></a>此中为修共念处。<a id="a-8e"></a>又不坏骨人成俱解脱。<a id="a-8f"></a>三明六通八解。<a id="a-8g"></a>悉皆具足。<a id="a-8h"></a>受心法亦如是。<a id="a-8i"></a>为成摩诃衍故非论误也。<a id="a-8j"></a>缘念处者。<a id="a-8k"></a>缘佛十二部经。<a id="a-8l"></a>四辩说法。<a id="a-8m"></a>悉皆无碍教化众生。<a id="a-8n"></a>心缘普遍也。<a id="a-8o"></a>四念处四种精进名四正勤。<a id="a-8p"></a>四种定名四如是足。<a id="a-8q"></a>五善生名为根。<a id="a-8r"></a>破烦恼名为力。<a id="a-8s"></a>分别道用。<a id="a-8t"></a>名七觉。<a id="a-8u"></a>安隐道中行名八正道。<a id="a-8v"></a>次破属见烦恼。<a id="a-8w"></a>观身如幻化。<a id="a-8x"></a>非垢非净若起见谓净不净。<a id="a-8y"></a>亦净亦不净非净非不净。<a id="a-8z"></a>是事实余妄语。<a id="a-90"></a>是见皆依色。<a id="a-91"></a>若谓此净等过去如去不如去。<a id="a-92"></a>亦如去亦不如去。<a id="a-93"></a>非如去非不如去。<a id="a-94"></a>未来有边无边。<a id="a-95"></a>亦有边亦无边。<a id="a-96"></a>非有边非无边。<a id="a-97"></a>即阴离阴。<a id="a-98"></a>十四难约三世五阴六十二身见。<a id="a-99"></a>是污秽无记五阴即具三假。<a id="a-9A"></a>净法尘对意根生意识者。<a id="a-9B"></a>为意生为尘生。<a id="a-9C"></a>为合生为离生。<a id="a-9D"></a>若意生是自生乃至离生是无因。<a id="a-9E"></a>即破因成假。<a id="a-9F"></a>若意根灭生不灭生。<a id="a-9G"></a>亦灭亦不灭生。<a id="a-9H"></a>非灭非不灭生。<a id="a-9I"></a>皆堕四句则破相续假。<a id="a-9J"></a>若待无有识生。<a id="a-9K"></a>若待有有识生。<a id="a-9L"></a>若待亦有亦无识生。<a id="a-9M"></a>若待非有非无而识生。<a id="a-9N"></a>皆堕四句则破相待假。<a id="a-9O"></a>所破能破。<a id="a-9P"></a>例十二是破有见中十四难。<a id="a-9Q"></a>六十二见不净。<a id="a-9R"></a>无见中亦三假十二句能破。<a id="a-9S"></a>亦例十二句亦净亦不净。<a id="a-9T"></a>亦有亦无见。<a id="a-9U"></a>三假十二句破能观。<a id="a-9V"></a>亦十二句例破非净非不净。<a id="a-9W"></a>非有非无见。<a id="a-9X"></a>亦十二句破能观。<a id="a-9Y"></a>亦十二句破用。<a id="a-9Z"></a>性念处观之破。<a id="a-9a"></a>身念处九十六句破生见。<a id="a-9b"></a>不可得成无生。<a id="a-9c"></a>身性念处。<a id="a-9d"></a>次观受念处破生见。<a id="a-9e"></a>经云。<a id="a-9f"></a>受受。<a id="a-9g"></a>受不受。<a id="a-9h"></a>受亦受亦不受。<a id="a-9i"></a>受非受非不受。<a id="a-9j"></a>又云。<a id="a-9k"></a>行亦不受。<a id="a-9l"></a>云何受受不行亦不受。<a id="a-9m"></a>云何受不受。<a id="a-9n"></a>行不行亦不受。<a id="a-9o"></a>云何受亦受亦不受非行非不行亦不受。<a id="a-9p"></a>云何受非受非不受受受故。<a id="a-9q"></a>是有见是见依受起。<a id="a-9r"></a>受不受故是无见。<a id="a-9s"></a>是见依受起受亦受亦不受故是亦有亦无见。<a id="a-9t"></a>是见依受起受非受非不受故。<a id="a-9u"></a>是非有非无见。<a id="a-9v"></a>是见依受起。<a id="a-9w"></a>是事实余妄语过去如去不如去。<a id="a-9x"></a>乃至非如去非不如去。<a id="a-9y"></a>未来有边无边。<a id="a-9z"></a>乃至非有边非无边。<a id="a-A0"></a>即阴离阴为十四难。<a id="a-A1"></a>约三世有六十。<a id="a-A2"></a>即阴离阴合成六十二。<a id="a-A3"></a>有见中三假能所二十四破生见无见中。<a id="a-A4"></a>三假能所亦二十四。<a id="a-A5"></a>无生见亦有亦无见中三假。<a id="a-A6"></a>能所二十四句。<a id="a-A7"></a>亦生亦无生非有非无见中。<a id="a-A8"></a>三假能所二十四句。<a id="a-A9"></a>破非生非无生合成九十六句。<a id="a-AA"></a>破生见成无生受。<a id="a-AB"></a>性四念处。<a id="a-AC"></a>次观心性四念处。<a id="a-AD"></a>观心常无常乃至非常非无常。<a id="a-AE"></a>是见依识起。<a id="a-AF"></a>过去如去乃至非如去。<a id="a-AG"></a>非不如去。<a id="a-AH"></a>未来有边无边。<a id="a-AI"></a>乃至非有边非无边。<a id="a-AJ"></a>即离为十四难。<a id="a-AK"></a>约三世为六十即离为六十二见。<a id="a-AL"></a>常见中三假能所二十四句。<a id="a-AM"></a>无常见中三假二十四句。<a id="a-AN"></a>亦常亦无常见中三假能所二十四句。<a id="a-AO"></a>非常非无常见中。<a id="a-AP"></a>三假能所二十四句。<a id="a-AQ"></a>九十六句。<a id="a-AR"></a>破生见成无生也。<a id="a-AS"></a>法性四念处观有我无我亦有我亦无我。<a id="a-AT"></a>非有我非无我。<a id="a-AU"></a>是见皆依法起过去四见。<a id="a-AV"></a>未来四见。<a id="a-AW"></a>即难为上四难。<a id="a-AX"></a>约三世五阴为六十二。<a id="a-AY"></a>有见中三假能所破。<a id="a-AZ"></a>有二十四句破。<a id="a-Aa"></a>后例尔。<a id="a-Ab"></a>九十六句破我见。<a id="a-Ac"></a>是名四念处。<a id="a-Ad"></a>乃至八正道。<a id="a-Ae"></a>是破属见中三十七品。<a id="a-Af"></a>故经言。<a id="a-Ag"></a>我断一切诸见缠等。<a id="a-Ah"></a>以智慧刀。<a id="a-Ai"></a>割断破裂也。<a id="a-Aj"></a>若共念处观九想八背等。<a id="a-Ak"></a>一切禅亦名得解。<a id="a-Al"></a>观非实观也。<a id="a-Am"></a>三十七品例前受心法亦如是。<a id="a-An"></a>缘念处观见中有一切佛法。<a id="a-Ao"></a>无生四谛教理名字句义。<a id="a-Ap"></a>通达无壅随众生根性。<a id="a-Aq"></a>乐欲。<a id="a-Ar"></a>便宜对治。<a id="a-As"></a>第一义而为说法。<a id="a-At"></a>是为破属见。<a id="a-Au"></a>烦恼中修三种。<a id="a-Av"></a>别相四念处观。<a id="a-Aw"></a>问何意通教明非苦非乐。<a id="a-Ax"></a>是三十七品例前受心法。<a id="a-Ay"></a>亦如是。<a id="a-Az"></a>苦果非苦。<a id="a-B0"></a>非乐。<a id="a-B1"></a>应是乐。<a id="a-B2"></a>答此作四句若通论非苦非乐。<a id="a-B3"></a>此异通四句不可说。<a id="a-B4"></a>有因缘故说非苦非乐。<a id="a-B5"></a>结成生灭苦乐。<a id="a-B6"></a>是三藏意。<a id="a-B7"></a>若非苦非乐结成无苦无乐之苦乐属通教摄也。<a id="a-B8"></a>净名云。<a id="a-B9"></a>迦栴延五义五受阴通达空无所起是苦义。<a id="a-BA"></a>结受念处。<a id="a-BB"></a>如大品不净观。<a id="a-BC"></a>即是摩诃衍皆不可得。<a id="a-BD"></a>故以是不净心观色。<a id="a-BE"></a>自念我身未脱是法。<a id="a-BF"></a>未免三界生。<a id="a-BG"></a>犹应受百千生死。<a id="a-BH"></a>故言未脱。<a id="a-BI"></a>引广乘品成身念处观诸法不生不灭。<a id="a-BJ"></a>是无常义。<a id="a-BK"></a>结成心念处观。<a id="a-BL"></a>于我无我而不二。<a id="a-BM"></a>是无我义结成法念处观。<a id="a-BN"></a>若作非常非无常。<a id="a-BO"></a>成常非垢非净。<a id="a-BP"></a>结成净非苦非乐。<a id="a-BQ"></a>结成乐非我非无我。<a id="a-BR"></a>结成我即成别教义。<a id="a-BS"></a>常乐我净断惑历别来证也。<a id="a-BT"></a>若作非垢非净。<a id="a-BU"></a>双照垢净。<a id="a-BV"></a>非苦非乐双照苦乐。<a id="a-BW"></a>非常非无常。<a id="a-BX"></a>双照常无常。<a id="a-BY"></a>非我非无我双照我无我。<a id="a-BZ"></a>结成圆教。<a id="a-Ba"></a>圆心修习不断烦恼而入涅槃也。<a id="a-Bb"></a>于干慧地中修总相三种四念处。<a id="a-Bc"></a>如前三藏中分别。<a id="a-Bd"></a>但有如幻如化体法即空之异耳。<a id="a-Be"></a>是为无生总相四念处。<a id="a-Bf"></a>但是总相念处修身即空阴入界一切法亦如是。<a id="a-Bg"></a>是名身念处。<a id="a-Bh"></a>受心法亦如是。<a id="a-Bi"></a>观此位是总相念处。<a id="a-Bj"></a>修四正勤。<a id="a-Bk"></a>如意根力觉道。<a id="a-Bl"></a>三十七品。<a id="a-Bm"></a>共缘念处。<a id="a-Bn"></a>亦如是。<a id="a-Bo"></a>虽未发暖相。<a id="a-Bp"></a>似无漏法水。<a id="a-Bq"></a>而总相观五阴。<a id="a-Br"></a>智慧深利胜。<a id="a-Bs"></a>别相念处。<a id="a-Bt"></a>是故名总相念处。<a id="a-Bu"></a>属干慧地外凡也。<a id="a-Bv"></a>辟支迦罗名目大小。<a id="a-Bw"></a>如前亦修三种念处十二因缘。<a id="a-Bx"></a>过去无明只是不净烦恼。<a id="a-By"></a>五阴诸行只是善恶五阴。<a id="a-Bz"></a>从识乃至受是果报　记五阴爱取烦恼五阴。<a id="a-C0"></a>有是善恶五阴。<a id="a-C1"></a>未来生死。<a id="a-C2"></a>是果报无记五阴。<a id="a-C3"></a>若粗若细总而观之如幻如化。<a id="a-C4"></a>是名性念处因缘觉也。<a id="a-C5"></a>共缘念处例前亦有性。<a id="a-C6"></a>共缘三种观三人大小也。<a id="a-C7"></a>菩萨发菩提心慈悲誓愿。<a id="a-C8"></a>观此身受心法。<a id="a-C9"></a>三种念处。<a id="a-CA"></a>修性身时观此身色。<a id="a-CB"></a>若无生如幻如化。<a id="a-CC"></a>能发暖顶等法。<a id="a-CD"></a>成五停心。<a id="a-CE"></a>别总四念处。<a id="a-CF"></a>名伏忍四善根。<a id="a-CG"></a>名柔顺忍发真断结。<a id="a-CH"></a>八人地名无生忍。<a id="a-CI"></a>须陀洹名无生法忍果。<a id="a-CJ"></a>斯陀含名游戏神通。<a id="a-CK"></a>阿那含名离欲清净。<a id="a-CL"></a>阿罗汉名已办地。<a id="a-CM"></a>八名辟支佛地。<a id="a-CN"></a>九地名菩萨地。<a id="a-CO"></a>十地名佛地。<a id="a-CP"></a>性念处观成。<a id="a-CQ"></a>破界内见思通惑。<a id="a-CR"></a>得一切智与罗汉齐。<a id="a-CS"></a>八地修界内道种智。<a id="a-CT"></a>破界内尘沙无知。<a id="a-CU"></a>是共念处。<a id="a-CV"></a>九地已上学一切种智是缘念处。<a id="a-CW"></a>十地当知为如佛。<a id="a-CX"></a>佛是通教佛。<a id="a-CY"></a>成就四枯。<a id="a-CZ"></a>庄严双树。<a id="a-Ca"></a>故云四念处坐道场。<a id="a-Cb"></a>断通惑正习尽见偏真之理。<a id="a-Cc"></a>于二谛中观照纯熟。<a id="a-Cd"></a>是名坐道场。<a id="a-Ce"></a>般涅槃者。<a id="a-Cf"></a>即有余无余二种涅槃。<a id="a-Cg"></a>转法轮者。<a id="a-Ch"></a>转通教无生偏真之法轮。<a id="a-Ci"></a>令一切众生同入偏真法性。<a id="a-Cj"></a>非中道不空法性故。<a id="a-Ck"></a>法华云。<a id="a-Cl"></a>我等同入法性。<a id="a-Cm"></a>不见佛性。<a id="a-Cn"></a>二乘俱得此理。<a id="a-Co"></a>并有坐道场转法轮。<a id="a-Cp"></a>而罗汉不断习气。<a id="a-Cq"></a>只是四枯庄严。<a id="a-Cr"></a>支佛小深侵习亦是四枯。<a id="a-Cs"></a>菩萨不断习。<a id="a-Ct"></a>以誓愿力熏行处处受生。<a id="a-Cu"></a>调熟众生。<a id="a-Cv"></a>学一切智道种智一切种智。<a id="a-Cw"></a>是名通教佛。<a id="a-Cx"></a>只是四枯庄严双树但三藏。<a id="a-Cy"></a>是拙度观门既拙解空亦浅如迦栴延五义是通教体。<a id="a-Cz"></a>假入空观门既深。<a id="a-D0"></a>三藏是事观为疏。<a id="a-D1"></a>通教理观为密。<a id="a-D2"></a>三藏附事为伪。<a id="a-D3"></a>通教缘理为真。<a id="a-D4"></a>比至证得真。<a id="a-D5"></a>时无复为别异也。</p>
 </body>
</html>