<!doctype html>
<html id="z3IBWW31LC" data-ver="1451">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观音义疏卷上</h1>
  <p id="a2">此文既别出大部。<a id="a-3"></a>有人亦作三段分文。<a id="a-4"></a>谓初问去为序。<a id="a-5"></a>佛答去为正。<a id="a-6"></a>持地去为流通。<a id="a-7"></a>复有云经家序者为序。<a id="a-8"></a>无尽意白佛去为正。<a id="a-9"></a>持地去为流通。<a id="a-A"></a>今师有时亦作三段。<a id="a-B"></a>有时不作三段名。<a id="a-C"></a>但分为三章。<a id="a-D"></a>一无尽意问二佛答三持地叹。<a id="a-E"></a>或为四章三如前。<a id="a-F"></a>四者闻品得益。<a id="a-G"></a>或作二段。<a id="a-H"></a>谓前后两问答也。<a id="a-I"></a>多种分章随人意用也。<a id="a-J"></a>若作问答分章则有两问答。<a id="a-K"></a>初问答明观音树王冥益等义。<a id="a-L"></a>后问答明普门珠王显益等义。<a id="a-M"></a>就前问答为二。<a id="a-N"></a>一问二答。<a id="a-O"></a>就问为四。<a id="a-P"></a>一时节。<a id="a-Q"></a>二标人。<a id="a-R"></a>三敬仪。<a id="a-S"></a>四正问。<a id="a-T"></a>一尔时者尔言即也。<a id="a-U"></a>即是说东方妙音弘经已讫。<a id="a-V"></a>次说西方观音弘经之时故言尔时。<a id="a-W"></a>或可大众已闻妙音弘经欢喜已竟。<a id="a-X"></a>宜闻观音发心生善之时。<a id="a-Y"></a>故言尔时。<a id="a-Z"></a>或可时众疑于妙音。<a id="a-a"></a>若为利益上来说法破众疑情已竟。<a id="a-b"></a>时众有疑观音之德。<a id="a-c"></a>正破此疑之时。<a id="a-d"></a>故言尔时。<a id="a-e"></a>或可时众机在妙音闻即得道。<a id="a-f"></a>如二土菩萨得道已竟。<a id="a-g"></a>八万四千悟理之时须闻观音。<a id="a-h"></a>故言尔时。<a id="a-i"></a>诸佛如来不空说法。<a id="a-j"></a>有四悉檀因缘尔乃为说。<a id="a-k"></a>正是敷演四悉檀时故言尔时也。<a id="a-l"></a>二标人者。<a id="a-m"></a>即是无尽意也。<a id="a-n"></a>名无尽者。<a id="a-o"></a>非尽非无尽为对小乘名尽故言无尽。<a id="a-p"></a>小乘明尽为对尽智无生智。<a id="a-q"></a>灭色取空之尽故名无尽也。<a id="a-r"></a>又云。<a id="a-s"></a>何无尽所谓空不可尽假不可尽中不可尽。<a id="a-t"></a>故言无尽。<a id="a-u"></a>大品经云。<a id="a-v"></a>即色是空非色灭空空故无尽也。<a id="a-w"></a>又大集经释无尽意。<a id="a-x"></a>东方过十恒沙国微尘世界。<a id="a-y"></a>国名不眴佛号普贤。<a id="a-z"></a>纯诸菩萨无二乘名。<a id="a-10"></a>但修念佛三昧不灭不生不出。<a id="a-11"></a>心行平等犹如虚空。<a id="a-12"></a>是为念佛。<a id="a-13"></a>即见佛时即具六波罗蜜得无生忍。<a id="a-14"></a>所谓不取色即檀。<a id="a-15"></a>除色相即尸。<a id="a-16"></a>观色尽即羼提。<a id="a-17"></a>观色寂灭即毗黎耶。<a id="a-18"></a>不行色即禅。<a id="a-19"></a>不戏论色即般若也。<a id="a-1A"></a>身子问。<a id="a-1B"></a>谁为汝作字名无尽意。<a id="a-1C"></a>答曰。<a id="a-1D"></a>一切诸法因缘果报无尽。<a id="a-1E"></a>一切诸法不可尽。<a id="a-1F"></a>初发无上菩提心已不可尽。<a id="a-1G"></a>譬如虚空不可穷尽。<a id="a-1H"></a>为一切智发菩提心。<a id="a-1I"></a>岂可尽乎。<a id="a-1J"></a>诸佛戒定慧解脱解脱知见十力无畏等无尽。<a id="a-1K"></a>因如是等发心故不可尽。<a id="a-1L"></a>众生性无尽。<a id="a-1M"></a>教化众生无尽。<a id="a-1N"></a>知一切法性无尽故无尽。<a id="a-1O"></a>是名菩萨发心无尽。<a id="a-1P"></a>又檀波罗蜜无尽。<a id="a-1Q"></a>乃至方便无尽。<a id="a-1R"></a>凡八十无尽。<a id="a-1S"></a>八十无尽悉能含受一切佛法。<a id="a-1T"></a>从是得名名无尽意也。<a id="a-1U"></a>又净名云。<a id="a-1V"></a>何谓为尽谓不尽有为。<a id="a-1W"></a>何谓无尽不住无为。<a id="a-1X"></a>华严有十无尽法门如此等经皆就假名。<a id="a-1Y"></a>分别一切诸法因缘果报。<a id="a-1Z"></a>以明无尽意。<a id="a-1a"></a>又如胜鬘经云。<a id="a-1b"></a>如来色无尽智慧亦复然。<a id="a-1c"></a>一切法常住。<a id="a-1d"></a>又大品经云。<a id="a-1e"></a>一切法趣意是趣不过。<a id="a-1f"></a>意为法界意则非尽非无尽。<a id="a-1g"></a>如是无尽例如非常非无常是乃为常。<a id="a-1h"></a>又净名云。<a id="a-1i"></a>法若尽若不尽皆是无尽相。<a id="a-1j"></a>无尽相即是空空则无有尽与不尽。<a id="a-1k"></a>故知非尽非无尽是真无尽义。<a id="a-1l"></a>又大品经云。<a id="a-1m"></a>痴如虚空不可尽。<a id="a-1n"></a>乃至老死如虚空不可尽。<a id="a-1o"></a>色不可尽乃至识不可尽。<a id="a-1p"></a>如此等经皆约中道之理。<a id="a-1q"></a>以名无尽。<a id="a-1r"></a>通达空假中三谛之法不可尽。<a id="a-1s"></a>故名无尽意菩萨。<a id="a-1t"></a>亦名无尽心智识色受想行等义。<a id="a-1u"></a>不可说不可说不能具载。<a id="a-1v"></a>菩萨者。<a id="a-1w"></a>外国云摩诃菩提质多萨埵。<a id="a-1x"></a>此云大道心众生。<a id="a-1y"></a>始心行者为烦恼所生。<a id="a-1z"></a>二乘为五分法身所生。<a id="a-20"></a>六度菩萨为福德所生。<a id="a-21"></a>别圆为中道所生。<a id="a-22"></a>故大品云。<a id="a-23"></a>如来身者不从一因一缘生。<a id="a-24"></a>如来身菩萨为众行生。<a id="a-25"></a>故言众生发心求佛。<a id="a-26"></a>故言为大道。<a id="a-27"></a>利益一切以法道成他。<a id="a-28"></a>或言成众生。<a id="a-29"></a>广释菩萨义如别记。<a id="a-2A"></a>三敬仪者为三。<a id="a-2B"></a>一起二袒三合掌。<a id="a-2C"></a>起者礼云请益起请业起。<a id="a-2D"></a>菩萨于佛备其二仪故言起也。<a id="a-2E"></a>观释者菩萨常修远离行故言起。<a id="a-2F"></a>亦是契诸法空空即是座。<a id="a-2G"></a>于此空无所染着故言起也。<a id="a-2H"></a>又菩萨安住空理理本无起。<a id="a-2I"></a>愍众生故乘机利益故言起。<a id="a-2J"></a>又中道之寂非起非不起。<a id="a-2K"></a>而能起能不起无起之起。<a id="a-2L"></a>起即实相亦起众生实相故言起也。<a id="a-2M"></a>偏袒右肩者。<a id="a-2N"></a>外国以袒为敬露右者示执奉为便。<a id="a-2O"></a>表弟子事师充役之仪。<a id="a-2P"></a>是故以袒为恭也。<a id="a-2Q"></a>此方以袒为慢。<a id="a-2R"></a>然古有须贾肉袒谢于张仪露两髀也。<a id="a-2S"></a>此方亦不一向是慢也。<a id="a-2T"></a>观解者。<a id="a-2U"></a>覆露表空假二谛。<a id="a-2V"></a>又表权实实不可说。<a id="a-2W"></a>如覆左表有冥益权于化便。<a id="a-2X"></a>如露右表有显益也。<a id="a-2Y"></a>合掌者。<a id="a-2Z"></a>此方以拱手为恭。<a id="a-2a"></a>外国合掌为敬。<a id="a-2b"></a>手本二边今合为一。<a id="a-2c"></a>表不敢散诞专至一心。<a id="a-2d"></a>一心相当故以此表敬也。<a id="a-2e"></a>观解者。<a id="a-2f"></a>昔权实不合而今得合。<a id="a-2g"></a>又五指表阴。<a id="a-2h"></a>仁王经云。<a id="a-2i"></a>法性色受想行识。<a id="a-2j"></a>此即实智真身亦有五阴也。<a id="a-2k"></a>应化因缘亦有五阴也。<a id="a-2l"></a>众生性德之理亦有五阴也。<a id="a-2m"></a>众生生死果报亦有五阴也。<a id="a-2n"></a>圣人为化众生示有应身五阴。<a id="a-2o"></a>是则权实阴殊。<a id="a-2p"></a>若众生法性理显。<a id="a-2q"></a>圣人亦息化归真权实不二。<a id="a-2r"></a>合掌表于返本还源。<a id="a-2s"></a>入非权非实事理契合故合掌也。<a id="a-2t"></a>向佛者。<a id="a-2u"></a>表万善之因向万德之果也。<a id="a-2v"></a>亦是行人分证权实合。<a id="a-2w"></a>向于究竟权实合故言向佛也。<a id="a-2x"></a>四发问者。<a id="a-2y"></a>此下有两番问答。<a id="a-2z"></a>初番问观世音后番问普门。<a id="a-30"></a>前问为三。<a id="a-31"></a>一称叹。<a id="a-32"></a>二标所问人。<a id="a-33"></a>三正问。<a id="a-34"></a>大经云。<a id="a-35"></a>汝具二庄严能问是义。<a id="a-36"></a>我具二庄严能答是义。<a id="a-37"></a>今无尽意具二庄严欲显观音二种庄严。<a id="a-38"></a>咨发如来。<a id="a-39"></a>如来究竟具二庄严。<a id="a-3A"></a>当答此义。<a id="a-3B"></a>释论云。<a id="a-3C"></a>问有多种不解问试问赴机问。<a id="a-3D"></a>今无尽意即是赴机问也。<a id="a-3E"></a>世尊者。<a id="a-3F"></a>即是称叹尊号十号具出释论。<a id="a-3G"></a>用彼释此观世音菩萨。<a id="a-3H"></a>即是标所问之人也。<a id="a-3I"></a>具如前释。<a id="a-3J"></a>何因缘者。<a id="a-3K"></a>因缘甚多略言境智因缘。<a id="a-3L"></a>若就众生则以善恶两机为因。<a id="a-3M"></a>圣人灵智慈悲为缘。<a id="a-3N"></a>若就圣人观智慈悲为因。<a id="a-3O"></a>众生机感为缘。<a id="a-3P"></a>以是因缘名观世音。<a id="a-3Q"></a>如上释也。<a id="a-3R"></a>第二佛答即为三。<a id="a-3S"></a>初总答。<a id="a-3T"></a>次别答。<a id="a-3U"></a>三劝持。<a id="a-3V"></a>就初总答为二。<a id="a-3W"></a>一明机。<a id="a-3X"></a>二明应。<a id="a-3Y"></a>就机为四。<a id="a-3Z"></a>一标人数。<a id="a-3a"></a>二遭苦。<a id="a-3b"></a>三闻名。<a id="a-3c"></a>四称号。<a id="a-3d"></a>数者十法界机实自无量而言百千万亿者。<a id="a-3e"></a>此乃通途商略。<a id="a-3f"></a>业同者如一地狱界大略是同。<a id="a-3g"></a>其间优降复有何量。<a id="a-3h"></a>如一狱复有百千万亿品格之殊。<a id="a-3i"></a>一一品格复有百千万亿罪人。<a id="a-3j"></a>是罪业正同所以同受一品罪苦。<a id="a-3k"></a>将此意广历饿鬼畜生修罗人天皆亦如是。<a id="a-3l"></a>故知此数是标同业之意也。<a id="a-3m"></a>所以举多数者。<a id="a-3n"></a>明百千万亿种业遭苦称名。<a id="a-3o"></a>一时有机一时能应。<a id="a-3p"></a>皆得解脱。<a id="a-3q"></a>何况一人一业一机独来而不能救。<a id="a-3r"></a>此举境众机多以显观深应大也。<a id="a-3s"></a>二明遭苦者。<a id="a-3t"></a>即是受诸苦恼也。<a id="a-3u"></a>此语成上义。<a id="a-3v"></a>上百千是业同此言诸苦恼。<a id="a-3w"></a>一苦恼是一业者。<a id="a-3x"></a>凡有百千万亿。<a id="a-3y"></a>故知有诸百千万亿。<a id="a-3z"></a>上明数同下明业别。<a id="a-40"></a>用此意历十法界万机之徒。<a id="a-41"></a>不可说不可说也。<a id="a-42"></a>今言受苦恼者。<a id="a-43"></a>正是现遭苦厄也。<a id="a-44"></a>此苦由于结业果多故因亦多。<a id="a-45"></a>此即总答文略而意广。<a id="a-46"></a>遍该十界不止人道而已。<a id="a-47"></a>后别答中文广而意狭。<a id="a-48"></a>别举人间七难而已。<a id="a-49"></a>故此处总答也。<a id="a-4A"></a>三闻名者。<a id="a-4B"></a>上明遭苦次明生善。<a id="a-4C"></a>善恶合为机。<a id="a-4D"></a>此即明文闻有四义如别记。<a id="a-4E"></a>若能如是通达四种闻义即闻慧。<a id="a-4F"></a>心无所依无住无著即是思慧。<a id="a-4G"></a>一心称名。<a id="a-4H"></a>即修慧。<a id="a-4I"></a>此文虽窄三慧意显。<a id="a-4J"></a>四称名者。<a id="a-4K"></a>称名有二。<a id="a-4L"></a>一事二理。<a id="a-4M"></a>若用心存念念念相续余心不间。<a id="a-4N"></a>故名一心。<a id="a-4O"></a>或可如请观音中。<a id="a-4P"></a>系念数息十息不乱名一念。<a id="a-4Q"></a>或可无量息不杂异想。<a id="a-4R"></a>心想虽长亦名一心。<a id="a-4S"></a>一心归凭更无二意。<a id="a-4T"></a>故名事一心也。<a id="a-4U"></a>称名者。<a id="a-4V"></a>或可略称。<a id="a-4W"></a>如此文或广称如下文。<a id="a-4X"></a>南无者。<a id="a-4Y"></a>归命之辞。<a id="a-4Z"></a>皆是事一心称名也。<a id="a-4a"></a>理一心者。<a id="a-4b"></a>达此心自他共无因不可得。<a id="a-4c"></a>无心无念空慧相应。<a id="a-4d"></a>此乃无一亦无心知声相空呼响不实。<a id="a-4e"></a>能称所称皆不可得。<a id="a-4f"></a>是名无称。<a id="a-4g"></a>是为理一心称名也。<a id="a-4h"></a>二应者。<a id="a-4i"></a>先明应次明解脱。<a id="a-4j"></a>应有多种。<a id="a-4k"></a>三教之应应不一时。<a id="a-4l"></a>圆教观音一时圆应众机厄急应速。<a id="a-4m"></a>一时闻即称是机速。<a id="a-4n"></a>称即应是应速。<a id="a-4o"></a>皆得解脱者。<a id="a-4p"></a>即是蒙应利益也。<a id="a-4q"></a>皆者非但显于多机众益。<a id="a-4r"></a>亦是显于圆遍之应也。<a id="a-4s"></a>或时为机速应速平等利益速贴文。</p>
  <p id="a4t">问。<a id="a-4u"></a>十法界众生无量机既无量。<a id="a-4v"></a>云何一时令得解脱。</p>
  <p id="a4w">答。<a id="a-4x"></a>譬如父母念子心重多智多才具大势力。<a id="a-4y"></a>众子在难即能俱拔之。<a id="a-4z"></a>菩萨亦如是。<a id="a-50"></a>无缘慈悲重权实二智深。<a id="a-51"></a>圣财无量神通力大。<a id="a-52"></a>十界虽多应有余裕。<a id="a-53"></a>安乐行云。<a id="a-54"></a>忍辱大力智慧宝藏。<a id="a-55"></a>以大慈悲如法化世。<a id="a-56"></a>即此意也。<a id="a-57"></a>又如毒龙罪报尚能以一眼遍视一切。<a id="a-58"></a>视之皆死。<a id="a-59"></a>何况菩萨种智圆明耶。<a id="a-5A"></a>又如礠石。<a id="a-5B"></a>亦类明镜。<a id="a-5C"></a>又是入王三昧力一时十番利益一切。<a id="a-5D"></a>此义具在大本玄义。</p>
  <p id="a5E">问。<a id="a-5F"></a>一心称名皆得解脱。<a id="a-5G"></a>今见称唱累。<a id="a-5H"></a>年不蒙寸敩何也。</p>
  <p id="a5I">答。<a id="a-5J"></a>经云。<a id="a-5K"></a>一心称名有事一理。<a id="a-5L"></a>一二途。<a id="a-5M"></a>无取可能感圣。<a id="a-5N"></a>譬如临镜背视对谷闭口。<a id="a-5O"></a>何能致影响耶。<a id="a-5P"></a>第二别答为三。<a id="a-5Q"></a>一口机感应。<a id="a-5R"></a>二意机感应。<a id="a-5S"></a>三身机感应。<a id="a-5T"></a>就口机为二。<a id="a-5U"></a>初明七难。<a id="a-5V"></a>次结口机。<a id="a-5W"></a>有人云。<a id="a-5X"></a>次第三机者口显居前音成由意意识成身也。<a id="a-5Y"></a>通论口机亦脱三种苦。<a id="a-5Z"></a>但先除果苦。<a id="a-5a"></a>次除苦因。<a id="a-5b"></a>次满愿与乐。</p>
  <p id="a5c">问。<a id="a-5d"></a>此中明拔苦那忽与乐。</p>
  <p id="a5e">答。<a id="a-5f"></a>少分与乐欲引接之也。</p>
  <p id="a5g">问。<a id="a-5h"></a>何意不与其乐因。</p>
  <p id="a5i">答。<a id="a-5j"></a>因非引接故不与。<a id="a-5k"></a>又其文在后为说法是与乐因。</p>
  <p id="a5l">问。<a id="a-5m"></a>悲门既少分与乐。<a id="a-5n"></a>慈门应少分拔苦。</p>
  <p id="a5o">答。<a id="a-5p"></a>前悲全拔苦已竟后但与乐。<a id="a-5q"></a>无苦可拔何论少分。<a id="a-5r"></a>有人解七难为两双一只。<a id="a-5s"></a>火水无识为一双。<a id="a-5t"></a>鬼非类为一只。<a id="a-5u"></a>王贱是类为一双。<a id="a-5v"></a>鬼开去来王论轻重故成七难也。<a id="a-5w"></a>次第者火水无识为难则重。<a id="a-5x"></a>鬼虽有识非类为次。<a id="a-5y"></a>王贼有识是类故轻。<a id="a-5z"></a>然鬼王相间初以鬼比王。<a id="a-60"></a>王轻则鬼重。<a id="a-61"></a>又以王比鬼。<a id="a-62"></a>王重鬼轻。<a id="a-63"></a>此二相似故间出。<a id="a-64"></a>有师以风足为八难。<a id="a-65"></a>有人弹之。<a id="a-66"></a>文云。<a id="a-67"></a>称名皆得解脱。<a id="a-68"></a>罗刹之难不道风为难。<a id="a-69"></a>今明圣人赴机何必如此情卜。<a id="a-6A"></a>次第何必不次第。<a id="a-6B"></a>今不同前者。<a id="a-6C"></a>此本明赴机拔苦。<a id="a-6D"></a>那得更以与乐间之。<a id="a-6E"></a>今言次第者。<a id="a-6F"></a>先入国随俗赴口机为初。<a id="a-6G"></a>意冥身显以为次也。<a id="a-6H"></a>若寻经意一时观其音声皆得解脱。<a id="a-6I"></a>经不云次第观机。<a id="a-6J"></a>那可作次第释耶。<a id="a-6K"></a>他既作七难次第。<a id="a-6L"></a>今还复作对之耳。<a id="a-6M"></a>入火即有焦身绝命之忧。<a id="a-6N"></a>最为卒重故居初。<a id="a-6O"></a>水漂沉浮小缓于火。<a id="a-6P"></a>罗刹虽暴如经云有五百罗刹女。<a id="a-6Q"></a>妻五百飘人生子受乐。<a id="a-6R"></a>时节犹长。<a id="a-6S"></a>然后顿食。<a id="a-6T"></a>此复缓于水。<a id="a-6U"></a>王难非即得即戮。<a id="a-6V"></a>研罪虚实实刑虚赦。<a id="a-6W"></a>不同于鬼一概并食。<a id="a-6X"></a>故复次罗刹也。<a id="a-6Y"></a>鬼来取者无的所取。<a id="a-6Z"></a>衰乃逢害逃脱可免。<a id="a-6a"></a>不同王法定判死生。<a id="a-6b"></a>故复次王难也。<a id="a-6c"></a>枷锁节身不虑失命。<a id="a-6d"></a>但有禁固之苦小缓于鬼。<a id="a-6e"></a>怨贼觅宝输宝即毕。<a id="a-6f"></a>若能卑辞善巧方便即可免脱。<a id="a-6g"></a>此一往次第尔。<a id="a-6h"></a>至如凶贼忽发与火烧何异。</p>
  <p id="a6i">问。<a id="a-6j"></a>诸难众多何意取七耶。</p>
  <p id="a6k">答。<a id="a-6l"></a>此有所表人以六种成身。<a id="a-6m"></a>还以六种自害。<a id="a-6n"></a>如人共七难同住复以七为难。<a id="a-6o"></a>今通用七难等来表六种也。<a id="a-6p"></a>火水风即表身内三种也。<a id="a-6q"></a>刀杖枷锁表地种也。<a id="a-6r"></a>鬼贼王等表识种也。<a id="a-6s"></a>三千大千世界表空种也。<a id="a-6t"></a>云何空得为难。<a id="a-6u"></a>如人身有内空。<a id="a-6v"></a>四大围之识于中住。<a id="a-6w"></a>何异大千界围地水火风。<a id="a-6x"></a>王鬼贼等于中住耶。<a id="a-6y"></a>空为难者空是来难之由。<a id="a-6z"></a>如身体坚实外病不侵。<a id="a-70"></a>身若虚疏众疾逼恼。<a id="a-71"></a>又如人家宅无垣墙。<a id="a-72"></a>盗贼则进能来难。<a id="a-73"></a>故空亦成难。<a id="a-74"></a>识种是难者心识耶。<a id="a-75"></a>计横起爱见毁灭法身慧命。<a id="a-76"></a>如王鬼贼劫夺财宝。<a id="a-77"></a>断伤寿命故识种是难。<a id="a-78"></a>所以不多取者正应表此。<a id="a-79"></a>假令多举诸难亦是表此一。<a id="a-7A"></a>火难为四。<a id="a-7B"></a>一持名即是善为机。<a id="a-7C"></a>二遭苦即是恶为机。<a id="a-7D"></a>三应。<a id="a-7E"></a>四结。<a id="a-7F"></a>上总云受诸苦恼未判其相。<a id="a-7G"></a>今别答故举水火等也。<a id="a-7H"></a>释诸难例为三意。<a id="a-7I"></a>一贴文。<a id="a-7J"></a>二举事证。<a id="a-7K"></a>三观行解释。<a id="a-7L"></a>贴文者。<a id="a-7M"></a>持者口为诵持心为秉持。<a id="a-7N"></a>秉持为理不失。<a id="a-7O"></a>虽非口持觉观亦得是口行。<a id="a-7P"></a>故通属口业机摄。<a id="a-7Q"></a>若有设有复有皆是不定挑脱之辞也。<a id="a-7R"></a>余皆难起方称名。<a id="a-7S"></a>此中前持名而遭难。<a id="a-7T"></a>此或是前后互出尔。<a id="a-7U"></a>今为火难卒暴须预忆持。<a id="a-7V"></a>忆持必无此难。<a id="a-7W"></a>设脱有者。<a id="a-7X"></a>皆是放舍所持。<a id="a-7Y"></a>背善从恶称之为设。<a id="a-7Z"></a>如慈童女因缘。<a id="a-7a"></a>若能至意修孝不遭火轮。<a id="a-7b"></a>违母绝发受地狱苦。<a id="a-7c"></a>此是秉孝不纯广出因缘。<a id="a-7d"></a>云云。<a id="a-7e"></a>行人持名本不应遭难缘差忽忘。<a id="a-7f"></a>设入大火若能忆先所持。<a id="a-7g"></a>即得免难。<a id="a-7h"></a>火难既重机亦须深。<a id="a-7i"></a>故先持后脱其义可见。<a id="a-7j"></a>威神力是结火难也。<a id="a-7k"></a>次约证者。<a id="a-7l"></a>晋世谢敷作观世音应验传。<a id="a-7m"></a>齐陆杲又续之。<a id="a-7n"></a>其传云。<a id="a-7o"></a>竺长舒晋元康年中于洛阳为延火所及。<a id="a-7p"></a>草屋下风岂有免理。<a id="a-7q"></a>一心称名风回火转邻舍而灭。<a id="a-7r"></a>乡里浅见谓为自尔。<a id="a-7s"></a>因风燥日。<a id="a-7t"></a>掷火烧之。<a id="a-7u"></a>三掷三灭。<a id="a-7v"></a>即叩头忏谢。<a id="a-7w"></a>法力于鲁郡起精舍。<a id="a-7x"></a>于上谷乞得一车麻。<a id="a-7y"></a>于空野遇火。<a id="a-7z"></a>法力疲极小卧。<a id="a-80"></a>比觉火势已及。<a id="a-81"></a>因举声称观。<a id="a-82"></a>未得称世音应声火灭。<a id="a-83"></a>又法智遇野火。<a id="a-84"></a>头面作礼至心称名。<a id="a-85"></a>余处皆烧智容身所无损。<a id="a-86"></a>又吴兴郡吏此皆记传所明非为虚说信矣。<a id="a-87"></a>三就观行释者。<a id="a-88"></a>火有多种有果报火业火烦恼火。<a id="a-89"></a>果报火至初禅。<a id="a-8A"></a>业火通三界。<a id="a-8B"></a>烦恼火通三乘人。<a id="a-8C"></a>果报火难者。<a id="a-8D"></a>从地狱有上至初禅皆有火难。<a id="a-8E"></a>如阿鼻鬲子八万四千内外洞彻上下交炎。<a id="a-8F"></a>饿鬼支节烟起举体焦然。<a id="a-8G"></a>畜生燠煮汤炭。<a id="a-8H"></a>修罗亦有火难。<a id="a-8I"></a>人中焚烧现见故。<a id="a-8J"></a>若至劫尽须弥洞然。<a id="a-8K"></a>诸天宫殿悉皆都尽。<a id="a-8L"></a>初禅已下无免火灾。<a id="a-8M"></a>凡一十五有众生百千万亿诸业苦恼。<a id="a-8N"></a>持是观世音名火不能烧。<a id="a-8O"></a>何但止就阎浮提人作解耶。<a id="a-8P"></a>直就一十五有果报。<a id="a-8Q"></a>望旧解火诚可笑哉。<a id="a-8R"></a>余九番非彼所知。<a id="a-8S"></a>次明修因恶业火者。<a id="a-8T"></a>随有改恶修善之处。<a id="a-8U"></a>若五戒十善多为恶业所难。<a id="a-8V"></a>故经云。<a id="a-8W"></a>烧诸善根无过嗔恚。<a id="a-8X"></a>虽生有顶头上火然。<a id="a-8Y"></a>术婆伽欲火所烧。<a id="a-8Z"></a>金光明云。<a id="a-8a"></a>忧愁盛火今来烧我。<a id="a-8b"></a>能破善业退上堕下。<a id="a-8c"></a>皆名为火。<a id="a-8d"></a>若能称名得离恶业。<a id="a-8e"></a>故请观音云。<a id="a-8f"></a>破梵行人作十恶业。<a id="a-8g"></a>荡除粪秽今得清净。<a id="a-8h"></a>由斯菩萨威神之力也。<a id="a-8i"></a>次明烦恼火。<a id="a-8j"></a>若声闻人厌恶生死。<a id="a-8k"></a>见三界因果犹如火宅。<a id="a-8l"></a>四倒结业烟炎俱起。<a id="a-8m"></a>轮转堕落为火所烧。<a id="a-8n"></a>生死蔓延昼夜不息。<a id="a-8o"></a>勤求方便竞共推排争出火宅。<a id="a-8p"></a>称观世音机成感应。<a id="a-8q"></a>乘于羊车速出火宅。<a id="a-8r"></a>入有余无余涅槃。<a id="a-8s"></a>即得解脱也。<a id="a-8t"></a>次明支佛。<a id="a-8u"></a>次明六度行。<a id="a-8v"></a>次明通教。<a id="a-8w"></a>次明别教。<a id="a-8x"></a>次明圆教。<a id="a-8y"></a>次明变易土钝根人。<a id="a-8z"></a>次明变易土利根人。<a id="a-90"></a>凡有九番行人。<a id="a-91"></a>修道之时并为五住烦恼惑火之所烧害。<a id="a-92"></a>各修方便。<a id="a-93"></a>方便未成火难恒逼。<a id="a-94"></a>称观世音方便即成便得解脱。<a id="a-95"></a>一一当其法门细作机感之义。</p>
  <p id="a96">问。<a id="a-97"></a>菩萨住何法门而能如是耶。</p>
  <p id="a98">答。<a id="a-99"></a>菩萨法门无量不出别圆两观。<a id="a-9A"></a>本起慈悲故能十番垂应。<a id="a-9B"></a>所以者何。<a id="a-9C"></a>菩萨元初发菩提心。<a id="a-9D"></a>见果报火烧诸众生。<a id="a-9E"></a>即起慈悲誓当度脱。<a id="a-9F"></a>受持禁戒亦起慈悲救诸业火。<a id="a-9G"></a>修无漏观白骨流光发火光三昧。<a id="a-9H"></a>八胜处中有火胜处。<a id="a-9I"></a>十一切处中有火一切处。<a id="a-9J"></a>皆起慈悲当为众生灭烦恼火。<a id="a-9K"></a>又观诸火悉是因缘所生法。<a id="a-9L"></a>体之即空。<a id="a-9M"></a>又从火空而观火假分别因缘。<a id="a-9N"></a>又观火中见火实相。<a id="a-9O"></a>如是次第节节皆有慈悲誓当利物。<a id="a-9P"></a>今住补处力用无尽。<a id="a-9Q"></a>以本誓力熏诸众生未曾舍离。<a id="a-9R"></a>随有机感即能垂应。<a id="a-9S"></a>若事火起称名求救。<a id="a-9T"></a>即对本时果上慈悲拔苦与乐。<a id="a-9U"></a>恶业火起即用持戒修定中慈悲。<a id="a-9V"></a>烦恼火起即用无漏入空入假入中等慈悲。<a id="a-9W"></a>节节相关。<a id="a-9X"></a>若众机竞起一时牵感。<a id="a-9Y"></a>慈悲遍应皆得解脱。<a id="a-9Z"></a>如华严第四十云。<a id="a-9a"></a>善财诣进求国。<a id="a-9b"></a>见方便命婆罗门修苦行求一切智。<a id="a-9c"></a>有大刀山四面火聚。<a id="a-9d"></a>从刀山上自投于火。<a id="a-9e"></a>语善财云。<a id="a-9f"></a>能入此者是菩萨行。<a id="a-9g"></a>善财生疑言是邪法。<a id="a-9h"></a>梵语善财。<a id="a-9i"></a>莫作此念。<a id="a-9j"></a>此是金刚大智人欲竭爱海。<a id="a-9k"></a>自在天云。<a id="a-9l"></a>此菩萨五热炙身。<a id="a-9m"></a>令我灭邪见离我心诸魔。<a id="a-9n"></a>又云。<a id="a-9o"></a>菩萨炙身时。<a id="a-9p"></a>我等宫殿犹如聚墨。<a id="a-9q"></a>我即发菩提心。<a id="a-9r"></a>乃至他化自在天于烦恼中得自在法门。<a id="a-9s"></a>乃至龙鬼阿鼻皆发菩提心舍本恶念。<a id="a-9t"></a>善财闻空中语已。<a id="a-9u"></a>即时悔过。<a id="a-9v"></a>登刀山入大火聚。<a id="a-9w"></a>未至得菩萨安住三昧。<a id="a-9x"></a>入火得菩萨寂静安乐照明三昧。<a id="a-9y"></a>此火山者名为无尽法门。<a id="a-9z"></a>若入此门能知诸法。<a id="a-A0"></a>故举彼经火法门如此。<a id="a-A1"></a>证成观音火法门慈悲救苦十番利益也。<a id="a-A2"></a>次明菩萨本修圆观所起慈悲者。<a id="a-A3"></a>但观一火具十法界。<a id="a-A4"></a>一切诸法入火字门于一火门虽无分别。<a id="a-A5"></a>明识一切果报火业火烦恼火等。<a id="a-A6"></a>明了通达。<a id="a-A7"></a>无缘慈悲遍覆一切。<a id="a-A8"></a>是为火门入王三昧。<a id="a-A9"></a>若法界火起菩萨以本地誓愿。<a id="a-AA"></a>普应众生如磁石吸铁。<a id="a-AB"></a>虽无分别而分别说者。<a id="a-AC"></a>以十五三昧救果报火。<a id="a-AD"></a>用二十四三昧救修因火。<a id="a-AE"></a>二十五三昧通救二乘通教六度别圆等入空烦恼火。<a id="a-AF"></a>还用二十五三昧救别教山假火。<a id="a-AG"></a>还用二十五三昧圆救圆教人入中烦恼火。<a id="a-AH"></a>虽应入诸火不为诸火所烧。<a id="a-AI"></a>大集经云。<a id="a-AJ"></a>譬如虚空火灾起时所不能烧。<a id="a-AK"></a>菩萨亦如是。<a id="a-AL"></a>以不思议慈悲。<a id="a-AM"></a>普应一切皆得解脱也。<a id="a-AN"></a>常途释七难。<a id="a-AO"></a>止解得救人中苦。<a id="a-AP"></a>失二十四有及变易中苦。<a id="a-AQ"></a>止得如幻三昧少分。<a id="a-AR"></a>全失二十四三昧广大之用也。<a id="a-AS"></a>第二水难者。<a id="a-AT"></a>亦为三意。<a id="a-AU"></a>一贴文。<a id="a-AV"></a>二引证。<a id="a-AW"></a>三观释。<a id="a-AX"></a>贴文为三。<a id="a-AY"></a>一遭水是有苦。<a id="a-AZ"></a>二称名是善。<a id="a-Aa"></a>三得浅处是应也。</p>
  <p id="aAb">问。<a id="a-Ac"></a>何意言为大水所漂。</p>
  <p id="aAd">答。<a id="a-Ae"></a>小水不成难或戏故入水亦不成难。<a id="a-Af"></a>欲论其难故言大水所漂。<a id="a-Ag"></a>火难所以言入者。<a id="a-Ah"></a>小火亦能断命。<a id="a-Ai"></a>若故入若不故入。<a id="a-Aj"></a>入则害命。<a id="a-Ak"></a>今举其重难。<a id="a-Al"></a>重难既救何况其轻。<a id="a-Am"></a>是故言其入火不言入水。<a id="a-An"></a>言其大水亦言大火。<a id="a-Ao"></a>水论其浅即成应。<a id="a-Ap"></a>火犹少在未成应也。<a id="a-Aq"></a>二引证者。<a id="a-Ar"></a>应验传云。<a id="a-As"></a>海盐有溺水同伴皆沈。<a id="a-At"></a>此人称观音。<a id="a-Au"></a>遇得一石困倦如眠。<a id="a-Av"></a>梦见两人乘船唤入。<a id="a-Aw"></a>开眼果见有船人送达岸。<a id="a-Ax"></a>不复见人船。<a id="a-Ay"></a>此人为沙门大精进。<a id="a-Az"></a>又刘澄随费淹。<a id="a-B0"></a>为广州牧。<a id="a-B1"></a>行达宫停遭风。<a id="a-B2"></a>澄母及两尼声声不绝唱观世音。<a id="a-B3"></a>忽见两人挟船遂得安隐。<a id="a-B4"></a>澄妻在别船及他船皆不济。<a id="a-B5"></a>道冏三人乘冰度孟津。<a id="a-B6"></a>垂半一人前陷一人次没。<a id="a-B7"></a>冏进退冰上必死不疑。<a id="a-B8"></a>一心称观世音。<a id="a-B9"></a>脚如蹋板夜遇赤光径得至岸。<a id="a-BA"></a>此例甚多。<a id="a-BB"></a>皆蒙圣力也。<a id="a-BC"></a>三约观解者。<a id="a-BD"></a>果报水至二禅。<a id="a-BE"></a>恶业水通三界。<a id="a-BF"></a>烦恼水通大小乘。<a id="a-BG"></a>如地狱镬汤沸屎碱海灰河流漂没溺。<a id="a-BH"></a>饿鬼道中亦有填河塞海。<a id="a-BI"></a>畜生淹没冲波致患。<a id="a-BJ"></a>阿修罗亦有水难。<a id="a-BK"></a>人中可知。<a id="a-BL"></a>水灾及二禅泛漾无岸。<a id="a-BM"></a>是时若不称名尚不致浅处。<a id="a-BN"></a>何况永免耶。<a id="a-BO"></a>次恶业水者。<a id="a-BP"></a>诸恶破坏善业者。<a id="a-BQ"></a>悉名恶业波浪爱欲因缘之所毁坏。<a id="a-BR"></a>澍入三恶道中忘失正念放舍浮囊。<a id="a-BS"></a>见思罗刹退善入恶者即是水漂。<a id="a-BT"></a>何必洪涛巨浪耶。<a id="a-BU"></a>若能一心称名即得浅处也。<a id="a-BV"></a>次次明烦恼水者。<a id="a-BW"></a>经云。<a id="a-BX"></a>烦恼大河能飘香象。<a id="a-BY"></a>缘觉观爱欲之水增长二十五有稠林。<a id="a-BZ"></a>潦水波荡恼乱我心。<a id="a-Ba"></a>暴风巨浪有河洄澓没溺众生。<a id="a-Bb"></a>无明所盲而不能出。<a id="a-Bc"></a>涅槃彼岸何由可登。<a id="a-Bd"></a>二乘人修三十七品之机。<a id="a-Be"></a>运手动足截有生死险岸。<a id="a-Bf"></a>前途遥远一心称名。<a id="a-Bg"></a>若发见谛三果皆名浅处。<a id="a-Bh"></a>无学为彼岸。<a id="a-Bi"></a>次支佛侵习为浅处。<a id="a-Bj"></a>通教正习尽为彼岸。<a id="a-Bk"></a>次别教断四住为浅处。<a id="a-Bl"></a>断无明为彼岸。<a id="a-Bm"></a>次明圆教六根清净为浅处。<a id="a-Bn"></a>入铜轮为彼岸。<a id="a-Bo"></a>变易中分分是浅处。<a id="a-Bp"></a>究竟无明方称彼岸。</p>
  <p id="aBq">复次初果免见流。<a id="a-Br"></a>三果免欲流。<a id="a-Bs"></a>四果免有流。<a id="a-Bt"></a>乃至圆教方免无明流。<a id="a-Bu"></a>菩萨所以遍应水难者。<a id="a-Bv"></a>皆是本修别圆二观慈悲。<a id="a-Bw"></a>今日成就王三昧力。<a id="a-Bx"></a>所以者何。<a id="a-By"></a>菩萨修别观时。<a id="a-Bz"></a>见众生漂果报水。<a id="a-C0"></a>起誓拯济。<a id="a-C1"></a>菩萨修戒定时。<a id="a-C2"></a>以善治恶。<a id="a-C3"></a>于诸禅定水光三昧水胜处水一切处。<a id="a-C4"></a>皆起慈悲以善攻恶。<a id="a-C5"></a>又从水假入空发真无漏。<a id="a-C6"></a>从空出假达水因缘。<a id="a-C7"></a>入水中道见水实相。<a id="a-C8"></a>节节法门皆起慈悲熏诸众生。<a id="a-C9"></a>今成王三昧。<a id="a-CA"></a>寂而常照众生报水所漂。<a id="a-CB"></a>称名为机对事。<a id="a-CC"></a>慈悲救果报水。<a id="a-CD"></a>戒定慈悲救恶业水。<a id="a-CE"></a>三观慈悲救烦恼水。<a id="a-CF"></a>一切一时皆得解脱。<a id="a-CG"></a>如华严三十八明。<a id="a-CH"></a>善财至海门国。<a id="a-CI"></a>海云比丘为说普眼经云。<a id="a-CJ"></a>十二年来常观此海渐渐转深。<a id="a-CK"></a>大身居止珍宝聚集。<a id="a-CL"></a>如是观已则见海底生大莲华。<a id="a-CM"></a>无量天龙八部庄严华上。<a id="a-CN"></a>有佛相好无边。<a id="a-CO"></a>即申右手摩于我顶。<a id="a-CP"></a>为说普眼经千二百岁。<a id="a-CQ"></a>一日所受阿僧祇品无量无边。<a id="a-CR"></a>若以海水为墨须弥聚笔。<a id="a-CS"></a>书写此经不能得尽。<a id="a-CT"></a>当知水法门摄一切法。<a id="a-CU"></a>亦如大品阿字门具足一切义。<a id="a-CV"></a>观音于水法门久已通达。<a id="a-CW"></a>故能遍应一切水难。</p>
  <p id="aCX">复次本修圆观法门。<a id="a-CY"></a>无缘慈悲遍应一切者。<a id="a-CZ"></a>观水字门。<a id="a-Ca"></a>十法界趣水字是趣不过。<a id="a-Cb"></a>水尚不可得。<a id="a-Cc"></a>云何当有趣不趣。<a id="a-Cd"></a>十法界趣水是俗谛。<a id="a-Ce"></a>水尚不可得即真谛。<a id="a-Cf"></a>云何当有趣不趣。<a id="a-Cg"></a>即双非显中道第一义谛。<a id="a-Ch"></a>如此观水字十法界三谛之法。<a id="a-Ci"></a>即起无缘慈悲遍熏三谛十法界众生。<a id="a-Cj"></a>故能圆应一切。<a id="a-Ck"></a>若分别观者。<a id="a-Cl"></a>以十六三昧救果报水。<a id="a-Cm"></a>以二十四三昧救恶业水。<a id="a-Cn"></a>以二十五三昧救二乘通别圆入空有流等水。<a id="a-Co"></a>以二十五三昧救别教出假。<a id="a-Cp"></a>于有流中令无染湿。<a id="a-Cq"></a>以二十五三昧救圆教入中无明流水。<a id="a-Cr"></a>一切一时俱得解脱也。<a id="a-Cs"></a>第三罗刹难者。<a id="a-Ct"></a>亦为三。<a id="a-Cu"></a>一贴文。<a id="a-Cv"></a>二约事。<a id="a-Cw"></a>三观释。<a id="a-Cx"></a>贴文又为二。<a id="a-Cy"></a>一明难。<a id="a-Cz"></a>二结名。<a id="a-D0"></a>难中为五。<a id="a-D1"></a>一举数。<a id="a-D2"></a>二明遇难之由。<a id="a-D3"></a>三遭苦。<a id="a-D4"></a>四明机。<a id="a-D5"></a>五明应。<a id="a-D6"></a>人数者但举百千总数不定判多少。<a id="a-D7"></a>明入海求珍结伴无定。<a id="a-D8"></a>难无定数终不可独往。<a id="a-D9"></a>故举百千也。<a id="a-DA"></a>贤愚云。<a id="a-DB"></a>田殖百倍商估千倍仕宦万倍。<a id="a-DC"></a>入海吉还得无量倍。<a id="a-DD"></a>故入海也。<a id="a-DE"></a>次遭风是难由约下文证。<a id="a-DF"></a>今若开风为正难。<a id="a-DG"></a>下文云。<a id="a-DH"></a>皆得解脱罗刹之难。<a id="a-DI"></a>此岂不独是罗刹难也。<a id="a-DJ"></a>难由正应无在由者。<a id="a-DK"></a>何但由风。<a id="a-DL"></a>由风堕难由入海遭风。<a id="a-DM"></a>求宝入海由贪求珍宝。<a id="a-DN"></a>展转相由风灾难切。<a id="a-DO"></a>故风是堕难之由也。<a id="a-DP"></a>七宝是正宝珠是伪宝。<a id="a-DQ"></a>又如意珠宝最上。<a id="a-DR"></a>今言等者等上等下诸宝也。<a id="a-DS"></a>楼炭云。<a id="a-DT"></a>巨海有七种似宝一百二十种真珠宝。<a id="a-DU"></a>黑风者。<a id="a-DV"></a>旧云风无色吹黑沙故尔。<a id="a-DW"></a>有人弹云。<a id="a-DX"></a>沙中无船水中无沙。<a id="a-DY"></a>非是吹黑沙乃是吹黑云尔。<a id="a-DZ"></a>今还例此难。<a id="a-Da"></a>水中无云云中无船。<a id="a-Db"></a>何得弹沙而取云。<a id="a-Dc"></a>风能吹黑云何意不能吹黑沙。<a id="a-Dd"></a>请观音云。<a id="a-De"></a>黑风洄波。<a id="a-Df"></a>仁王般若有六色风黑赤青天地火也。<a id="a-Dg"></a>受阴经明五风。<a id="a-Dh"></a>阿含亦云。<a id="a-Di"></a>有黑风风加以黑怖之甚也。<a id="a-Dj"></a>罗刹是食人鬼人尸若臭能咒养之令鲜。<a id="a-Dk"></a>复有啖精气鬼。<a id="a-Dl"></a>人心中有七渧甜水和气精神。<a id="a-Dm"></a>鬼啖一渧令头痛。<a id="a-Dn"></a>三渧闷绝。<a id="a-Do"></a>七渧尽即死。<a id="a-Dp"></a>一人称名余者悉脱者。<a id="a-Dq"></a>同忧戚休否。<a id="a-Dr"></a>是共虽口不同唱。<a id="a-Ds"></a>心助觅福故俱获济是均。<a id="a-Dt"></a>若后值贼则同声者。<a id="a-Du"></a>陆地心多不并决。<a id="a-Dv"></a>须称号令。<a id="a-Dw"></a>使齐与水难为异。<a id="a-Dx"></a>何意就此结观音之名。<a id="a-Dy"></a>此正就一人称名而赖兼群党。<a id="a-Dz"></a>明慈力广被救护平等。<a id="a-E0"></a>显观音之名也。<a id="a-E1"></a>二约事证。<a id="a-E2"></a>应验传云。<a id="a-E3"></a>外国百余人从师子国泛海向扶南。<a id="a-E4"></a>忽遇恶风堕鬼国。<a id="a-E5"></a>便欲尽食。<a id="a-E6"></a>一舶众人怖称观音。<a id="a-E7"></a>中有一小乘沙门不信观音。<a id="a-E8"></a>不肯称名。<a id="a-E9"></a>鬼索此沙门。<a id="a-EA"></a>沙门狼狈学称亦得免脱。<a id="a-EB"></a>次观释者不但明世界中风。<a id="a-EC"></a>黑业名风。<a id="a-ED"></a>华严云。<a id="a-EE"></a>嫌恨猛风吹罪心火常令炽然。<a id="a-EF"></a>吹诸行商人堕落恶道。<a id="a-EG"></a>失人道善宝及无漏圣财。<a id="a-EH"></a>从地狱上至三禅。<a id="a-EI"></a>皆有果报风难。<a id="a-EJ"></a>如僧护经明地狱种种形相。<a id="a-EK"></a>疾风猛浪没溺破坏。<a id="a-EL"></a>饿鬼所啖若鬼道中寒风裂骨身碎碑。<a id="a-EM"></a>[石*妻]畜生飞走之类倾巢覆卵何可胜言。<a id="a-EN"></a>修罗亦有风灾。<a id="a-EO"></a>若风灾起时诸山击搏。<a id="a-EP"></a>上至三禅宫殿碎为微尘。<a id="a-EQ"></a>当此之时谁能救济。<a id="a-ER"></a>唯当一心称观世音菩萨。<a id="a-ES"></a>以王三昧力。<a id="a-ET"></a>或以手障或以口吸。<a id="a-EU"></a>无量方便令得解脱也。<a id="a-EV"></a>次明若修诸善恶。<a id="a-EW"></a>业风吹坏五戒十善船舫。<a id="a-EX"></a>堕三途鬼国及爱见境中。<a id="a-EY"></a>大经云。<a id="a-EZ"></a>罗刹妇女随所生子而悉食之。<a id="a-Ea"></a>食子既尽复食其夫。<a id="a-Eb"></a>急须称观世音菩萨。<a id="a-Ec"></a>以慈悲力能令解脱。<a id="a-Ed"></a>次明二乘人采圣财宝。<a id="a-Ee"></a>为烦恼风吹慧行船。<a id="a-Ef"></a>行行舫堕见爱境。<a id="a-Eg"></a>为见爱罗刹所害。<a id="a-Eh"></a>若能称观世音得脱见爱二轮。<a id="a-Ei"></a>永得免二十五有黑业也。<a id="a-Ej"></a>次明支佛六度行通别圆变易等。<a id="a-Ek"></a>入烦恼海采一切智宝。<a id="a-El"></a>八倒暴风所吹飘。<a id="a-Em"></a>诸行船堕二边鬼国。<a id="a-En"></a>用正观心。<a id="a-Eo"></a>体达诸法不生不灭。<a id="a-Ep"></a>入实际中。<a id="a-Eq"></a>即得解脱。<a id="a-Er"></a>鬼义合前后章故不重说也。<a id="a-Es"></a>法界风难无量一时圆应者。<a id="a-Et"></a>皆由别圆慈悲所熏。<a id="a-Eu"></a>菩萨本修别观。<a id="a-Ev"></a>见事中风即起慈悲修戒定。<a id="a-Ew"></a>见恶业风即起慈悲修三观时。<a id="a-Ex"></a>节节慈悲令入风实相王三昧中。<a id="a-Ey"></a>以事慈悲救果报风。<a id="a-Ez"></a>以戒定慈悲救恶业风。<a id="a-F0"></a>三观慈悲救烦恼风。<a id="a-F1"></a>故能十番拔难。<a id="a-F2"></a>若作圆观论机应者。<a id="a-F3"></a>但观风字门具照十法界。<a id="a-F4"></a>三谛宛然通达无碍慈悲遍覆。<a id="a-F5"></a>若分别说王三昧者。<a id="a-F6"></a>以十七三昧救果报风。<a id="a-F7"></a>以二十四三昧救修因风。<a id="a-F8"></a>以二十五三昧救二乘通别圆从假入空烦恼风。<a id="a-F9"></a>以二十五三昧救别教出假无知风。<a id="a-FA"></a>以二十五三昧救圆教入中无明风。<a id="a-FB"></a>变易可解。<a id="a-FC"></a>如是遍救法界。<a id="a-FD"></a>一切一时皆得解脱也。<a id="a-FE"></a>第四明刀杖难者。<a id="a-FF"></a>亦为三。<a id="a-FG"></a>一贴文二约证。<a id="a-FH"></a>三观释。<a id="a-FI"></a>贴文为三。<a id="a-FJ"></a>一遭难即是苦。<a id="a-FK"></a>二称名即是善。<a id="a-FL"></a>三应。<a id="a-FM"></a>今言刀杖段段坏者。<a id="a-FN"></a>明人执杀具。<a id="a-FO"></a>一折一来随来随断。<a id="a-FP"></a>弥显力大。</p>
  <p id="aFQ">问。<a id="a-FR"></a>水火何不令再灭耶。</p>
  <p id="aFS">答。<a id="a-FT"></a>刀杖折再来重明圣力。<a id="a-FU"></a>水火灭后谁复持来。<a id="a-FV"></a>既无持来灭何所显。<a id="a-FW"></a>今只令绝炎不烧洪流更浅。<a id="a-FX"></a>存显力大各有其意。<a id="a-FY"></a>不得一例作难也。<a id="a-FZ"></a>二约事证者。<a id="a-Fa"></a>应验传云。<a id="a-Fb"></a>晋太元中彭城有一人被枉为贼。<a id="a-Fc"></a>本供养金像带在髻中。<a id="a-Fd"></a>后伏法刀下但闻金声。<a id="a-Fe"></a>刀三斫颈终无异。<a id="a-Ff"></a>解看像有三痕。<a id="a-Fg"></a>由是得放。<a id="a-Fh"></a>又蜀有一人檀函盛像安髻中。<a id="a-Fi"></a>值姚苌寇蜀。<a id="a-Fj"></a>此人与苌相遇。<a id="a-Fk"></a>苌以手斫之闻顶有声。<a id="a-Fl"></a>退后看像果见有痕。<a id="a-Fm"></a>其人悲感。<a id="a-Fn"></a>宁伤我身反损圣容。<a id="a-Fo"></a>益加精进。<a id="a-Fp"></a>晋太元高简荣阳京人。<a id="a-Fq"></a>犯法临刑一心归命。<a id="a-Fr"></a>钳锁不复见处。<a id="a-Fs"></a>下刀刀折。<a id="a-Ft"></a>绞之寸断。<a id="a-Fu"></a>遂卖妻子及自身起五层塔在京县。<a id="a-Fv"></a>宋太始初四方兵乱。<a id="a-Fw"></a>沈文秀牧青州。<a id="a-Fx"></a>为土人明僧骏所攻。<a id="a-Fy"></a>秀将杜贺刑妻司马氏云云。<a id="a-Fz"></a>三明观释者。<a id="a-G0"></a>非但世间杀具名为刀杖。<a id="a-G1"></a>恶业亦能伤善业身命。<a id="a-G2"></a>烦恼六尘三毒等皆名刀箭。<a id="a-G3"></a>从地狱去即有刀山挂骨剑树伤身。<a id="a-G4"></a>锯解屠脍狼籍痛楚。<a id="a-G5"></a>饿鬼更相斩刺互相残害。<a id="a-G6"></a>畜生自有雌雄牙角自相触突。<a id="a-G7"></a>又被剉切[利-禾+皮]剥。<a id="a-G8"></a>修罗昼夜征战。<a id="a-G9"></a>龙王降雨变成刀刃。<a id="a-GA"></a>人中前履白刃却怖难诛。<a id="a-GB"></a>复有横尸塞外。<a id="a-GC"></a>复有衔刀东市。<a id="a-GD"></a>天共修罗斗时五情失守。<a id="a-GE"></a>皆有刀杖怖畏失命之苦。<a id="a-GF"></a>若能称观世音。<a id="a-GG"></a>若应刑所刀寻断坏。<a id="a-GH"></a>若应战阵立之等力令得安和。<a id="a-GI"></a>次明修诸善因。<a id="a-GJ"></a>为三毒刀箭恶业破坏善心。<a id="a-GK"></a>割断戒皮定肉慧骨。<a id="a-GL"></a>微妙心髓法身慧命。<a id="a-GM"></a>退失堕落失人天道。<a id="a-GN"></a>乃至正命登难崩易。<a id="a-GO"></a>万劫不复起怖畏心。<a id="a-GP"></a>称观世音即蒙救护。<a id="a-GQ"></a>三毒不伤清升受乐。<a id="a-GR"></a>即菩萨力也。<a id="a-GS"></a>次明声闻人厌患生死。<a id="a-GT"></a>即时观三界见思剧于刀箭。<a id="a-GU"></a>故大经云。<a id="a-GV"></a>宁以终身近旃陀罗。<a id="a-GW"></a>不能暂时亲近五阴爱诈亲善六拔刀贼。<a id="a-GX"></a>趣向正路如为怨逐。<a id="a-GY"></a>大论云。<a id="a-GZ"></a>譬如临阵白刃间。<a id="a-Ga"></a>结贼未灭害未除。<a id="a-Gb"></a>如共毒蛇同室居。<a id="a-Gc"></a>如人被缚将去杀。<a id="a-Gd"></a>尔时云何安可眠。<a id="a-Ge"></a>五苦章句云。<a id="a-Gf"></a>十二重城三重棘馆五拔刀人守门。<a id="a-Gg"></a>尔时思惟如此怖畏何由得脱。<a id="a-Gh"></a>着于正路。<a id="a-Gi"></a>须一心称观世音。<a id="a-Gj"></a>三业至到机成感彻。<a id="a-Gk"></a>则能裂生死券度恩爱河。<a id="a-Gl"></a>不为烦恼刀杖所害。<a id="a-Gm"></a>欲主魔王无如之何。<a id="a-Gn"></a>次明支佛。<a id="a-Go"></a>次明六度行。<a id="a-Gp"></a>次明通别圆变易等。<a id="a-Gq"></a>五住刀箭伤法身损慧命者。<a id="a-Gr"></a>若能称名即蒙圣应。<a id="a-Gs"></a>免离通别刀杖脱二死地。<a id="a-Gt"></a>岂非法身慈力耶。<a id="a-Gu"></a>复次明刀杖机应遍法界者。<a id="a-Gv"></a>良由本修别圆观时。<a id="a-Gw"></a>见诸锋刃伤毁。<a id="a-Gx"></a>即起慈悲我当救护。<a id="a-Gy"></a>修善遮恶时。<a id="a-Gz"></a>于善恶业复起慈悲。<a id="a-H0"></a>若观刀杖是因缘生法修三观时。<a id="a-H1"></a>复起慈悲愿行填满。<a id="a-H2"></a>今住王三昧中。<a id="a-H3"></a>无量神力以本事慈悲对果报刀箭。<a id="a-H4"></a>修善慈悲救恶业刀箭。<a id="a-H5"></a>三观慈悲救烦恼刀箭。<a id="a-H6"></a>刀杖是质碍属地字门摄。<a id="a-H7"></a>菩萨于质碍地门通达明了。<a id="a-H8"></a>如华严四十明。<a id="a-H9"></a>弥多罗童女于师子奋迅城师子幢王宫中。<a id="a-HA"></a>处明净宝藏法堂。<a id="a-HB"></a>不可思议庄校此堂。<a id="a-HC"></a>一琉璃柱一金刚壁一摩尼镜。<a id="a-HD"></a>诸宝诸铃诸树诸形像诸璎珞中。<a id="a-HE"></a>住是一切质碍具内。<a id="a-HF"></a>悉见一切如来从初发心行菩萨道。<a id="a-HG"></a>乃至成等正觉入灭。<a id="a-HH"></a>皆于中现无不明了。<a id="a-HI"></a>如于净水见月影像。<a id="a-HJ"></a>此法门名般若普庄严法门。<a id="a-HK"></a>善财入此地法门时。<a id="a-HL"></a>能得不可说陀罗尼大慈大悲陀罗尼。<a id="a-HM"></a>能作佛事陀罗尼。<a id="a-HN"></a>一切法无不具足。<a id="a-HO"></a>当知地字门普应一切令得解脱也。</p>
  <p id="aHP">复次圆观观地大质碍之法。<a id="a-HQ"></a>摄一切十法界三谛宛然。<a id="a-HR"></a>明了在地门中。<a id="a-HS"></a>圆起慈悲遍于法界。<a id="a-HT"></a>寂而常照无机不应。<a id="a-HU"></a>若欲分别说之令易解者。<a id="a-HV"></a>以十三昧救果报刀杖。<a id="a-HW"></a>以二十四三昧救三毒刀杖。<a id="a-HX"></a>以二十五三昧救入空烦恼刀杖。<a id="a-HY"></a>以二十五三昧救出假无知刀杖。<a id="a-HZ"></a>以二十五三昧救入中无明刀杖。<a id="a-Ha"></a>一切一时皆得解脱。<a id="a-Hb"></a>第五鬼难亦为三。<a id="a-Hc"></a>一贴文。<a id="a-Hd"></a>二约证。<a id="a-He"></a>三观解。<a id="a-Hf"></a>贴文为四。<a id="a-Hg"></a>一标处所。<a id="a-Hh"></a>二明遭难即是苦。<a id="a-Hi"></a>三称名即是善。<a id="a-Hj"></a>四应。<a id="a-Hk"></a>三千大千满中者。<a id="a-Hl"></a>此假设之辞也。<a id="a-Hm"></a>若言满中复。<a id="a-Hn"></a>更从何处来。<a id="a-Ho"></a>知是假言尔。<a id="a-Hp"></a>上水火何不假设满大千耶。<a id="a-Hq"></a>鬼有心识相延故满假设为便。<a id="a-Hr"></a>水火无心假设为难。<a id="a-Hs"></a>鬼所以畏者观音有威有恩。<a id="a-Ht"></a>若非怀恩则是畏威。<a id="a-Hu"></a>所以闻名尚不能加于恶眼。<a id="a-Hv"></a>岂容兴害心。<a id="a-Hw"></a>害心恶眼二俱歇也。<a id="a-Hx"></a>次约事证者。<a id="a-Hy"></a>次观解者。<a id="a-Hz"></a>若果报论鬼难者。<a id="a-I0"></a>地狱道亦应有弊恶大力鬼恼诸罪人。<a id="a-I1"></a>鬼道中力大者恼于小鬼。<a id="a-I2"></a>畜生道鬼亦啖畜生。<a id="a-I3"></a>人中可知诸天既领鬼何容为鬼所恼。<a id="a-I4"></a>如阿含中云。<a id="a-I5"></a>有大力鬼忽坐帝释床。<a id="a-I6"></a>帝释大嗔鬼光明转盛。<a id="a-I7"></a>释还发慈心鬼光明灭即去。<a id="a-I8"></a>天主既为鬼所恼。<a id="a-I9"></a>何况四王修罗道耶。<a id="a-IA"></a>如是等处鬼难怖畏称观世音。<a id="a-IB"></a>即不能加害也。<a id="a-IC"></a>次明修因者。<a id="a-ID"></a>自有恶业名为鬼。<a id="a-IE"></a>自有鬼动三毒。<a id="a-IF"></a>如阿含云。<a id="a-IG"></a>淫亦有鬼鬼入人心则使人淫佚无度。<a id="a-IH"></a>或鬼使嗔使邪。<a id="a-II"></a>当知鬼亦破善。<a id="a-IJ"></a>三毒当体是鬼者。<a id="a-IK"></a>淫破梵行。<a id="a-IL"></a>嗔破慈悲。<a id="a-IM"></a>贪鬼恼不盗戒。<a id="a-IN"></a>嗜鬼恼不饮戒。<a id="a-IO"></a>乃至十善诸禅亦如是。<a id="a-IP"></a>皆为恶业鬼毁损。<a id="a-IQ"></a>人天动不动业若能称名即不加害也。<a id="a-IR"></a>次明烦恼鬼者。<a id="a-IS"></a>见心为男鬼。<a id="a-IT"></a>爱心为女鬼。<a id="a-IU"></a>若论此鬼即得满三千大千世界。<a id="a-IV"></a>非复假设之言。<a id="a-IW"></a>何以故。<a id="a-IX"></a>以见使历三界有八十八。<a id="a-IY"></a>爱历三界合有九十八。<a id="a-IZ"></a>岂不遍满。<a id="a-Ia"></a>此鬼欲来恼二乘人乃至六度通别圆等行人。<a id="a-Ib"></a>大经云。<a id="a-Ic"></a>唯愿世尊。<a id="a-Id"></a>善良咒师当为我等除无明鬼。<a id="a-Ie"></a>又云。<a id="a-If"></a>愚痴罗刹止住其中。<a id="a-Ig"></a>岂非烦恼鬼耶。<a id="a-Ih"></a>若称名诵念观智成就。<a id="a-Ii"></a>能令见爱尘劳随意所转不能为害也。<a id="a-Ij"></a>次别圆本观慈悲机应者。<a id="a-Ik"></a>别观菩萨初发心时。<a id="a-Il"></a>见诸恶鬼恼乱世间。<a id="a-Im"></a>无能救解。<a id="a-In"></a>如讫拏迦罗等恼毗舍离。<a id="a-Io"></a>是故菩萨兴起慈悲为作拥护。<a id="a-Ip"></a>若修诸善为恶所坏。<a id="a-Iq"></a>亦起慈悲令善成就。<a id="a-Ir"></a>若观此鬼及以业鬼。<a id="a-Is"></a>皆是因缘生法从假入空出假入中。<a id="a-It"></a>皆节节慈悲誓愿。<a id="a-Iu"></a>于诸烦恼深达实相成王三昧。<a id="a-Iv"></a>以誓愿熏修法界众生。<a id="a-Iw"></a>若遭鬼难能遍法界救护。<a id="a-Ix"></a>以事中慈悲救果报上鬼。<a id="a-Iy"></a>修善慈悲救恶业鬼。<a id="a-Iz"></a>以三观慈悲救爱见无明等鬼。<a id="a-J0"></a>悉令诸鬼堪任乘御。<a id="a-J1"></a>不能为恶眼视之。<a id="a-J2"></a>如华严四十三迦毗罗婆城。<a id="a-J3"></a>娑婆陀夜天。<a id="a-J4"></a>于日没后见处虚空。<a id="a-J5"></a>见其身上有一切星现一毛孔中。<a id="a-J6"></a>见所化众生。<a id="a-J7"></a>或生天上或得二乘。<a id="a-J8"></a>或修菩萨行种种方便皆悉见闻。<a id="a-J9"></a>尔时夜天告善财言。<a id="a-JA"></a>我于恶众生发大慈心。<a id="a-JB"></a>不善众生发大悲心。<a id="a-JC"></a>于声闻缘觉发安立一切智道心。<a id="a-JD"></a>我见众生远离正道趣于邪径。<a id="a-JE"></a>着诸颠倒虚妄迷惑受众苦恼。<a id="a-JF"></a>我见此已。<a id="a-JG"></a>无量方便除诸邪惑安立正见。<a id="a-JH"></a>故知法身菩萨以夜叉鬼身。<a id="a-JI"></a>能作如此安立众生。<a id="a-JJ"></a>观音菩萨于此鬼神法门。<a id="a-JK"></a>岂不通达。<a id="a-JL"></a>普应一切令得无害。<a id="a-JM"></a>若圆观识种是爱见鬼门。<a id="a-JN"></a>一切法趣此识种鬼法门。<a id="a-JO"></a>十法界三谛具足无缘慈悲。<a id="a-JP"></a>普被一切即是鬼门。<a id="a-JQ"></a>王三昧力遍应法界。<a id="a-JR"></a>若分别说者。<a id="a-JS"></a>以十三昧救事鬼。<a id="a-JT"></a>二十四三昧救恶业鬼。<a id="a-JU"></a>以二十五三昧救二乘通别圆入空鬼。<a id="a-JV"></a>乃至入中道。<a id="a-JW"></a>一切一时俱不加害。<a id="a-JX"></a>第六枷锁难亦为三。<a id="a-JY"></a>一贴文。<a id="a-JZ"></a>二约证。<a id="a-Ja"></a>三观释。<a id="a-Jb"></a>贴文为四。<a id="a-Jc"></a>一标有罪无罪。<a id="a-Jd"></a>二遭难。<a id="a-Je"></a>三称名。<a id="a-Jf"></a>四应。<a id="a-Jg"></a>上临当被害此定入死目。<a id="a-Jh"></a>此明有罪无罪。<a id="a-Ji"></a>或是推检未定。<a id="a-Jj"></a>或可判入徒流。<a id="a-Jk"></a>若判未判俱被禁节。<a id="a-Jl"></a>明圣心等本救其囚执。<a id="a-Jm"></a>不论有罪无罪也。<a id="a-Jn"></a>在手名杻在脚名械。<a id="a-Jo"></a>在颈名枷连身名锁。<a id="a-Jp"></a>此则三木一铁之名也。<a id="a-Jq"></a>系名系碍检是封检。<a id="a-Jr"></a>系未必检检必被系。<a id="a-Js"></a>系而具检忧怖亦深。<a id="a-Jt"></a>鸟死声哀人死言善。<a id="a-Ju"></a>若能称观世音者。<a id="a-Jv"></a>重关自开铁木断坏。<a id="a-Jw"></a>次引事证者应验传云。<a id="a-Jx"></a>盖护山阳人。<a id="a-Jy"></a>系狱应死。<a id="a-Jz"></a>三日三夜心无间息。<a id="a-K0"></a>即眼见观音放光照之。<a id="a-K1"></a>锁脱门开寻光而去。<a id="a-K2"></a>行二十里光明方息。<a id="a-K3"></a>张畅为谯王长史。<a id="a-K4"></a>王及畅系廷尉诵经千遍。<a id="a-K5"></a>锁寸寸断不日即散。<a id="a-K6"></a>虚丞相云云。<a id="a-K7"></a>三观释者。<a id="a-K8"></a>地狱体是囹圄。<a id="a-K9"></a>鬼及畜生亦有笼系。<a id="a-KA"></a>修罗亦被五缚。<a id="a-KB"></a>北方及天上自在应无此难。<a id="a-KC"></a>降是已还无免幽厄。<a id="a-KD"></a>若能称名皆得断坏也。<a id="a-KE"></a>次明修因恶业即名枷锁也。<a id="a-KF"></a>诸业虽有力不逐不作者。<a id="a-KG"></a>若有造业果终不失。<a id="a-KH"></a>故云不失法如券。<a id="a-KI"></a>若人修习诸善被恶业覆。<a id="a-KJ"></a>如大山映覆于心。<a id="a-KK"></a>使善败坏更增恶业。<a id="a-KL"></a>恶业即招果缚无由可解。<a id="a-KM"></a>若欲脱此业者因时可救。<a id="a-KN"></a>急称观音能令三恶业坏。<a id="a-KO"></a>故经云。<a id="a-KP"></a>妻子以为锁械。<a id="a-KQ"></a>钱财以为牢狱。<a id="a-KR"></a>王法以为狱籍。<a id="a-KS"></a>遮碍行人不得修道。<a id="a-KT"></a>望现在是果报缚。<a id="a-KU"></a>望过去是业。<a id="a-KV"></a>次明声闻者。<a id="a-KW"></a>凡夫及三果皆是有罪。<a id="a-KX"></a>罗汉是无罪。<a id="a-KY"></a>大品云。<a id="a-KZ"></a>摩诃那伽虽有罪无罪同在三界狱中。<a id="a-Ka"></a>五阴绳所缚三相无常检束印封之。<a id="a-Kb"></a>权实上惑名杻。<a id="a-Kc"></a>定慧上惑名械。<a id="a-Kd"></a>中道上惑名枷。<a id="a-Ke"></a>法身上惑名锁。<a id="a-Kf"></a>如是等束缚行人不能得脱。<a id="a-Kg"></a>称名系念必蒙灵应。<a id="a-Kh"></a>若发定慧是械断。<a id="a-Ki"></a>若发权实是杻断。<a id="a-Kj"></a>若破无明是枷断。<a id="a-Kk"></a>法身显现是锁断。<a id="a-Kl"></a>入无余涅槃是缚断。<a id="a-Km"></a>免三相是离检。<a id="a-Kn"></a>出三界是出狱。<a id="a-Ko"></a>此复有通别意。<a id="a-Kp"></a>次明支佛六度行通别圆。<a id="a-Kq"></a>若论枷锁犹是地质碍。<a id="a-Kr"></a>别圆本观所起慈悲遍应之义不异于前。<a id="a-Ks"></a>若三千大千以表空种。<a id="a-Kt"></a>王贼鬼等以表识种。<a id="a-Ku"></a>论其十番普应此亦如前论其本观。<a id="a-Kv"></a>今当说菩萨见众生以空识成果报身。<a id="a-Kw"></a>还为空识所恼。<a id="a-Kx"></a>修诸善时空识之业亦能坏善。<a id="a-Ky"></a>观空识有三谛之障有三谛之理。<a id="a-Kz"></a>如是节节皆起慈悲。<a id="a-L0"></a>悲欲拔众生苦。<a id="a-L1"></a>慈欲与众生乐。<a id="a-L2"></a>故净名云。<a id="a-L3"></a>菩萨观四大种空种识种皆空空故。<a id="a-L4"></a>无四大无空无识。<a id="a-L5"></a>是为入不二法门。<a id="a-L6"></a>成王三昧能遍十法界垂应。<a id="a-L7"></a>以事中慈悲。<a id="a-L8"></a>救果报空识难。<a id="a-L9"></a>以修善慈悲。<a id="a-LA"></a>救恶业空识难。<a id="a-LB"></a>以三观慈悲。<a id="a-LC"></a>救烦恼空识难。<a id="a-LD"></a>故知观音于空识法门而得自在。<a id="a-LE"></a>华严三十九善住比丘于虚空中大作佛事。<a id="a-LF"></a>若作圆观。<a id="a-LG"></a>观空种因缘性相本末究竟等。<a id="a-LH"></a>则一切十法界悉趣空门。<a id="a-LI"></a>识亦如是。<a id="a-LJ"></a>起无绿慈悲熏诸众生。<a id="a-LK"></a>十法界有机即能一切一时而得解脱。<a id="a-LL"></a>第七怨贼难亦为三。<a id="a-LM"></a>一贴文。<a id="a-LN"></a>二约证。<a id="a-LO"></a>三观释。<a id="a-LP"></a>贴文为四。<a id="a-LQ"></a>一标难处。<a id="a-LR"></a>二标遭难人。<a id="a-LS"></a>三明有机。<a id="a-LT"></a>四明应。<a id="a-LU"></a>难处者先明处。<a id="a-LV"></a>即是大千国土。<a id="a-LW"></a>次明难即满中怨贼满中假设之辞也。<a id="a-LX"></a>国旷贼多圣力能救显功之至也。<a id="a-LY"></a>怨者此难重也。<a id="a-LZ"></a>贼本求财怨本夺命。<a id="a-La"></a>今怨为贼必财命两图。<a id="a-Lb"></a>若过去流血名怨。<a id="a-Lc"></a>现在夺财名贼。<a id="a-Ld"></a>如此怨贼遍满大千尚能护之。<a id="a-Le"></a>轻者岂不能救也。<a id="a-Lf"></a>二标遭难人者。<a id="a-Lg"></a>即商主也。<a id="a-Lh"></a>此又为四。<a id="a-Li"></a>一明主。<a id="a-Lj"></a>二有从。<a id="a-Lk"></a>三怀宝。<a id="a-Ll"></a>四涉险。<a id="a-Lm"></a>商者训量。<a id="a-Ln"></a>此人择识贵贱善解财利商量得宜。<a id="a-Lo"></a>堪为商人之主。<a id="a-Lp"></a>既有商主即有将领。<a id="a-Lq"></a>诸商人既涉险远所赍者。<a id="a-Lr"></a>必是难得之货。<a id="a-Ls"></a>故言重宝也。<a id="a-Lt"></a>险路者或可旷绝幽隘。<a id="a-Lu"></a>名为险路。<a id="a-Lv"></a>或值怨贼冲出之处。<a id="a-Lw"></a>名为险路者也。<a id="a-Lx"></a>机者亦四。<a id="a-Ly"></a>先明一人安慰。<a id="a-Lz"></a>二劝称名。<a id="a-M0"></a>三叹德。<a id="a-M1"></a>四众人俱称。<a id="a-M2"></a>所以安慰者止其恐怖也。<a id="a-M3"></a>所以劝称名者设其上策也。<a id="a-M4"></a>所以叹德者奖令定胆也。<a id="a-M5"></a>若不安慰则怖遽慞惶。<a id="a-M6"></a>虽安慰止怖。<a id="a-M7"></a>若不设计唐慰何益。<a id="a-M8"></a>故劝称名。<a id="a-M9"></a>虽劝称名。<a id="a-MA"></a>若不叹德设计。<a id="a-MB"></a>则心不定胆亦不勇。<a id="a-MC"></a>所以叹德。<a id="a-MD"></a>故知此菩萨决定能施无畏。<a id="a-ME"></a>决果依凭三义既足。<a id="a-MF"></a>俱时称唱机应即得解脱也。<a id="a-MG"></a>南无云归命。<a id="a-MH"></a>亦称为救我。<a id="a-MI"></a>次结口机也。<a id="a-MJ"></a>今言观音势力既大加护亦旷。<a id="a-MK"></a>岂止七难而已。<a id="a-ML"></a>当知遍法界皆能救护。<a id="a-MM"></a>故言巍巍。<a id="a-MN"></a>巍巍者。<a id="a-MO"></a>重明高累之辞也。<a id="a-MP"></a>明观音之力出于分段之外竖应二土。<a id="a-MQ"></a>故言重明。<a id="a-MR"></a>载沐神应故言高累。<a id="a-MS"></a>以是义故。<a id="a-MT"></a>故言巍巍如是也。<a id="a-MU"></a>二约事证者。<a id="a-MV"></a>应验传云。<a id="a-MW"></a>慧达以晋隆安二年。<a id="a-MX"></a>北陇上掘甘草。<a id="a-MY"></a>于时羌饿捕人食之。<a id="a-MZ"></a>达为羌所得闭在栅中。<a id="a-Ma"></a>择肥者先食。<a id="a-Mb"></a>达急一心称名诵经。<a id="a-Mc"></a>食余人稍尽。<a id="a-Md"></a>唯达并一小儿次拟明日。<a id="a-Me"></a>达竟夜诵犹冀一感。<a id="a-Mf"></a>向晓羌来取之。<a id="a-Mg"></a>忽见一虎从草透出咆哮。<a id="a-Mh"></a>诸羌散走虎因啮栅作一穴而去。<a id="a-Mi"></a>达将小儿走叛得免。<a id="a-Mj"></a>又裴安起从虏叛还。<a id="a-Mk"></a>南至河边不能得过。<a id="a-Ml"></a>望见追骑在后死至须臾。<a id="a-Mm"></a>于是称观世音。<a id="a-Mn"></a>见一白狼安起透抱。<a id="a-Mo"></a>一掷便过南岸。<a id="a-Mp"></a>即失狼所。<a id="a-Mq"></a>追骑共在北岸望之叹惋无极。<a id="a-Mr"></a>道明于武原劫夺船道往径遇贼难等。<a id="a-Ms"></a>三观释者。<a id="a-Mt"></a>若果报论怨贼者。<a id="a-Mu"></a>从地狱至第六天皆有斗诤。<a id="a-Mv"></a>如阿含云。<a id="a-Mw"></a>忉利战不如修罗。<a id="a-Mx"></a>索援至第六天。<a id="a-My"></a>如此怨会称名得脱也。<a id="a-Mz"></a>次修善时恶多是怨。<a id="a-N0"></a>犹如冰炭。<a id="a-N1"></a>称名恶退善业成就。<a id="a-N2"></a>如闇灭明生。<a id="a-N3"></a>次明烦恼为怨贼者。<a id="a-N4"></a>一切烦恼是出世法怨。<a id="a-N5"></a>商主是三师羯磨。<a id="a-N6"></a>受戒人是商人。<a id="a-N7"></a>无作戒是重宝。<a id="a-N8"></a>五尘是怨贼。<a id="a-N9"></a>或法师是商主。<a id="a-NA"></a>商人是徒众。<a id="a-NB"></a>理教是重宝。<a id="a-NC"></a>两遇魔事是怨贼。<a id="a-ND"></a>或心王是商主。<a id="a-NE"></a>心数是商人。<a id="a-NF"></a>正观之智是重宝。<a id="a-NG"></a>觉观为怨贼。<a id="a-NH"></a>或般若是商主。<a id="a-NI"></a>五度万行是商人。<a id="a-NJ"></a>法性实相是重宝。<a id="a-NK"></a>六蔽是怨贼。<a id="a-NL"></a>将此意历诸教义自在作。<a id="a-NM"></a>悉成称名即得解脱也。<a id="a-NN"></a>复次约怨贼难结成别圆慈悲应。<a id="a-NO"></a>例前可解云云。</p>
 </body>
</html>