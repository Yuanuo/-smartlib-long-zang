<!doctype html>
<html id="z3IBWW61LD" data-ver="1315">
 <head>
  <meta charset="utf-8">
  <meta author="智者大师">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">观音义疏卷下</h1>
  <p id="a2">第二从若有众生多于淫欲去。<a id="a-3"></a>是明意机也。<a id="a-4"></a>释此为二。<a id="a-5"></a>初贴文二观解。<a id="a-6"></a>贴文为二。<a id="a-7"></a>初正明意机。<a id="a-8"></a>次结意机。<a id="a-9"></a>意机约三毒为三章。<a id="a-A"></a>章各有三。<a id="a-B"></a>一明有苦。<a id="a-C"></a>二默念。<a id="a-D"></a>此两即是明机。<a id="a-E"></a>三明离即是明其应三也。<a id="a-F"></a>通称毒者。<a id="a-G"></a>侵害行人喻之如毒。<a id="a-H"></a>但名有单复。<a id="a-I"></a>有人解云。<a id="a-J"></a>三毒多者不知其是过故不求观音。<a id="a-K"></a>少者念观音梵行之德。<a id="a-L"></a>所以能感。<a id="a-M"></a>意谓此解乖文。<a id="a-N"></a>文云。<a id="a-O"></a>若有众生多于淫欲念即得离。<a id="a-P"></a>云何对面违经耶。<a id="a-Q"></a>今明三毒多者。<a id="a-R"></a>能念观音菩萨有力令多得离。<a id="a-S"></a>何况少相。<a id="a-T"></a>此则以多况少尔。<a id="a-U"></a>大论云。<a id="a-V"></a>女人违戒垢谤法余殃。<a id="a-W"></a>不择禽兽不避高墙广堑之难。<a id="a-X"></a>不计名闻德行。<a id="a-Y"></a>破家亡国灭族倾宗。<a id="a-Z"></a>祸延其身。<a id="a-a"></a>如术婆伽祸延其国。<a id="a-b"></a>如周败褒姒。<a id="a-c"></a>净住及禅经明。<a id="a-d"></a>多欲人有欲虫男虫泪出而青白。<a id="a-e"></a>女虫吐血而红赤。<a id="a-f"></a>又言。<a id="a-g"></a>有欲鬼娆动其心令生倒惑。<a id="a-h"></a>如大经云。<a id="a-i"></a>若习近贪欲是报熟时。<a id="a-j"></a>此举多欲相也。<a id="a-k"></a>若少欲人虫鬼潜伏。<a id="a-l"></a>无过狂醉是少欲相。<a id="a-m"></a>嗔恚多者今世人不喜见。<a id="a-n"></a>如渴马护水如射师子母。<a id="a-o"></a>故遗教云。<a id="a-p"></a>劫功德贼无过嗔恚。<a id="a-q"></a>华严云。<a id="a-r"></a>一念嗔起障百法明门。<a id="a-s"></a>菩萨以嗔乖慈障道事重。<a id="a-t"></a>大集云。<a id="a-u"></a>一念起嗔一切魔鬼得便。<a id="a-v"></a>涅槃云。<a id="a-w"></a>习近嗔恚。<a id="a-x"></a>若例淫恚亦应有鬼。<a id="a-y"></a>如柰女经。<a id="a-z"></a>嗔则有蝎虫是名多嗔相。<a id="a-10"></a>与上相违是嗔少相愚痴多者邪画诸见。<a id="a-11"></a>拨无因果谤毁大乘。<a id="a-12"></a>如大经。<a id="a-13"></a>例前亦应有虫鬼。<a id="a-14"></a>三毒过患如此。<a id="a-15"></a>欲离此故至心存念观音。<a id="a-16"></a>即得离也。<a id="a-17"></a>有人解云。<a id="a-18"></a>起伏相违称之为离。<a id="a-19"></a>非灭离也。<a id="a-1A"></a>今谓经文说离何意言非。<a id="a-1B"></a>若依请观音者。<a id="a-1C"></a>净于三毒根成佛道无疑。<a id="a-1D"></a>今作十番明救三毒。<a id="a-1E"></a>三番是伏惑论离。<a id="a-1F"></a>七番是断惑论离也。</p>
  <p id="a1G">问。<a id="a-1H"></a>离烦恼须智慧。<a id="a-1I"></a>但念岂得离耶。</p>
  <p id="a1J">答。<a id="a-1K"></a>经称常念即是正念。<a id="a-1L"></a>体达烦恼性无所有。<a id="a-1M"></a>住贪欲际即是实际。<a id="a-1N"></a>绝四句无能无所念性清净。<a id="a-1O"></a>如此正念非是智慧。<a id="a-1P"></a>更何处觅智慧。<a id="a-1Q"></a>此慧不离烦恼。<a id="a-1R"></a>其谁能离耶。<a id="a-1S"></a>若如所难必须别用。<a id="a-1T"></a>智慧破烦恼者。<a id="a-1U"></a>此则有惑可断有智能断。<a id="a-1V"></a>非唯惑不可断慧还成惑。<a id="a-1W"></a>岂得名断惑之慧耶。<a id="a-1X"></a>今此正念不以色念不以非色念。<a id="a-1Y"></a>如是四句亦以色念亦以非色念。<a id="a-1Z"></a>如是四句或次第论非念。<a id="a-1a"></a>或不次第论非念。<a id="a-1b"></a>或不次第论念。<a id="a-1c"></a>或次第论念。<a id="a-1d"></a>或次第论离。<a id="a-1e"></a>或不次第论离。<a id="a-1f"></a>次就观解者。<a id="a-1g"></a>七番例上可解。<a id="a-1h"></a>今但顺逆两意约界外作也。<a id="a-1i"></a>不取分段三毒相。<a id="a-1j"></a>今取善欲之心名贪。<a id="a-1k"></a>大经云。<a id="a-1l"></a>一切善法欲为其本。<a id="a-1m"></a>二乘欲乐涅槃名贪。<a id="a-1n"></a>厌生死名嗔。<a id="a-1o"></a>不达此理名痴。<a id="a-1p"></a>开三毒即有八万四千宛然具足。<a id="a-1q"></a>净名云。<a id="a-1r"></a>结习未尽华则着身。<a id="a-1s"></a>二乘未断此三毒。<a id="a-1t"></a>即变易三毒相也。<a id="a-1u"></a>未断别惑菩萨亦同有此三毒。<a id="a-1v"></a>故云菩萨贪求佛法于恒沙劫未曾暂舍。<a id="a-1w"></a>多学问无厌足即贪相。<a id="a-1x"></a>恶贱二乘不喜闻其名。<a id="a-1y"></a>故言宁起恶癞野干心不起二乘心。<a id="a-1z"></a>如大树折枝之譬。<a id="a-20"></a>岂非嗔相。<a id="a-21"></a>无明重数甚多。<a id="a-22"></a>佛菩提智之所能断。<a id="a-23"></a>佛性未了了者皆是痴相。<a id="a-24"></a>欲除此三烦恼故。<a id="a-25"></a>常念观音随机应赴即得永离。<a id="a-26"></a>永离有两种。<a id="a-27"></a>若此菩萨于生身中全未除别惑。<a id="a-28"></a>就变易论全未永离。<a id="a-29"></a>若生身中已侵别惑。<a id="a-2A"></a>就变易中除残论永离。<a id="a-2B"></a>次明逆说三毒观者。<a id="a-2C"></a>一切众生名为少欲嗔痴。<a id="a-2D"></a>何以故。<a id="a-2E"></a>止嗔三途之苦。<a id="a-2F"></a>贪人天之乐。<a id="a-2G"></a>二乘只嗔生死欲得涅槃乐。<a id="a-2H"></a>皆名为少。<a id="a-2I"></a>菩萨不尔。<a id="a-2J"></a>乐求佛法非但求一佛法。<a id="a-2K"></a>遍求一切不可说佛法。<a id="a-2L"></a>如海吞众流犹自不满。<a id="a-2M"></a>非但不受生死亦不受涅槃。<a id="a-2N"></a>故大品五不受此即大嗔。<a id="a-2O"></a>无明力大佛智能断。<a id="a-2P"></a>菩萨于无明大力之惑尚在。<a id="a-2Q"></a>又痴如虚空不可尽。<a id="a-2R"></a>乃至老死如虚空不可尽。<a id="a-2S"></a>如此三毒即为三法门。<a id="a-2T"></a>一取二舍三不取不舍。<a id="a-2U"></a>大慈大悲四摄十力无畏三昧解脱无上菩提。<a id="a-2V"></a>净佛国土化度众生。<a id="a-2W"></a>名为取门。<a id="a-2X"></a>即大贪也。<a id="a-2Y"></a>一切法空无所有不住不着。<a id="a-2Z"></a>般若如大火炎四边不可取。<a id="a-2a"></a>大涅槃空迦毗罗城空。<a id="a-2b"></a>言语道断心行处灭。<a id="a-2c"></a>不以四句得菩提。<a id="a-2d"></a>无得无证即是舍门。<a id="a-2e"></a>名为大嗔也。<a id="a-2f"></a>中道非取非舍。<a id="a-2g"></a>不憎不爱。<a id="a-2h"></a>不断不常。<a id="a-2i"></a>无去无来。<a id="a-2j"></a>无生无灭。<a id="a-2k"></a>如镜中像不可见而见。<a id="a-2l"></a>见而不可见。<a id="a-2m"></a>非可见非不可见。<a id="a-2n"></a>遮二边故不可言说。<a id="a-2o"></a>净名杜口名为中道。<a id="a-2p"></a>此即大痴。<a id="a-2q"></a>故文殊云。<a id="a-2r"></a>我是贪欲尸利嗔恚尸利邪见尸利。<a id="a-2s"></a>此即其明证。<a id="a-2t"></a>欲满此三法门。<a id="a-2u"></a>常念观音即得满愿一切。<a id="a-2v"></a>圣人自行化他无不从此三门而入。<a id="a-2w"></a>离此更无有道。<a id="a-2x"></a>故无行经云。<a id="a-2y"></a>贪欲即是道。<a id="a-2z"></a>恚痴亦如是。<a id="a-30"></a>如是三法中。<a id="a-31"></a>具足一切佛法。<a id="a-32"></a>一切佛法不出万行波罗蜜。<a id="a-33"></a>不受三昧广大之用中道实相。<a id="a-34"></a>此三法门不可宣示。<a id="a-35"></a>愍众生故或作顺说或作逆说互有去取。<a id="a-36"></a>此即四悉檀意赴缘利益。<a id="a-37"></a>如华严四十二明。<a id="a-38"></a>险难国宝庄严城婆须密多女。<a id="a-39"></a>说离欲际法门。<a id="a-3A"></a>一切众生随类见我。<a id="a-3B"></a>我皆为其女像。<a id="a-3C"></a>见我者得欢喜三昧。<a id="a-3D"></a>共我语得无碍妙音三昧。<a id="a-3E"></a>执我手得诣诸佛刹三昧。<a id="a-3F"></a>共我宿者得解脱光明三昧。<a id="a-3G"></a>目视我者得寂静法门。<a id="a-3H"></a>见我嚬伸得坏散外道法门。<a id="a-3I"></a>阿[黍-禾+利]宜我者得摄一切众生三昧。<a id="a-3J"></a>阿众鞞我者得诸功德密藏。<a id="a-3K"></a>住是离欲法门广为利益。<a id="a-3L"></a>此岂非逆顺欲法门导利群品耶。<a id="a-3M"></a>又四十一满幢城满足王。<a id="a-3N"></a>于正殿行王法。<a id="a-3O"></a>其犯法者斩截烧煮劈裂屠脍。<a id="a-3P"></a>嗔目诃责苦楚治罪。<a id="a-3Q"></a>善财生疑。<a id="a-3R"></a>王断事已执善财手入其宫。<a id="a-3S"></a>见不可思议境界不可譬喻。<a id="a-3T"></a>语善财云。<a id="a-3U"></a>我知幻化法门。<a id="a-3V"></a>化作众生。<a id="a-3W"></a>而苦治之。<a id="a-3X"></a>以调一切。<a id="a-3Y"></a>其见闻者发菩提心。<a id="a-3Z"></a>此岂非嗔法门。<a id="a-3a"></a>方便命婆罗门五热炙身即是痴法门如前说。<a id="a-3b"></a>次此应明别圆两观观三毒慈悲机感例可知。<a id="a-3c"></a>不具记。<a id="a-3d"></a>第三从若有女人去。<a id="a-3e"></a>明身业为机亦为三。<a id="a-3f"></a>一贴文。<a id="a-3g"></a>二引事证。<a id="a-3h"></a>三观解。<a id="a-3i"></a>贴文为二。<a id="a-3j"></a>一求愿满。<a id="a-3k"></a>二结叹求。<a id="a-3l"></a>又为二。<a id="a-3m"></a>一求男二求女。<a id="a-3n"></a>文云。<a id="a-3o"></a>女人求男若是无子则绝嗣。<a id="a-3p"></a>有子则父母俱欣。<a id="a-3q"></a>云何独标女人求男耶。<a id="a-3r"></a>解者或云。<a id="a-3s"></a>女厌女身非求子也。<a id="a-3t"></a>又解女性多爱欣子偏重故标女人。<a id="a-3u"></a>今解女人以无子为苦。<a id="a-3v"></a>夫之所弃并妇所轻旁人所笑。<a id="a-3w"></a>又妇有七失。<a id="a-3x"></a>六犹可忍无子最剧。<a id="a-3y"></a>容恶性妒不能事公姑贪食无子拙。<a id="a-3z"></a>无子既苦故以标女人求男也。<a id="a-40"></a>求男文为三。<a id="a-41"></a>一立愿。<a id="a-42"></a>二修行。<a id="a-43"></a>三德业。<a id="a-44"></a>愿与行如文。<a id="a-45"></a>德业者。<a id="a-46"></a>明士有百行智居其首。<a id="a-47"></a>若但智而无福则位卑而财贫触途壈坎。<a id="a-48"></a>智与福合弥相扶显福则财位高升。<a id="a-49"></a>慧则名闻博远。<a id="a-4A"></a>故言便生福德智慧之男也。<a id="a-4B"></a>求女文中但明愿与德业不明修行者。<a id="a-4C"></a>行同礼拜故不重论。<a id="a-4D"></a>愿德既殊故须各辩。<a id="a-4E"></a>女人端正七德之初。<a id="a-4F"></a>但端正无相者或早孤少寡相禄不佳。<a id="a-4G"></a>今明貌与相相扶弥显其德。<a id="a-4H"></a>端正则招宠爱相则招于禄敬。<a id="a-4I"></a>故文云。<a id="a-4J"></a>众人爱敬。<a id="a-4K"></a>若爱带慢何谓为德。<a id="a-4L"></a>爱而敬之故是相也。<a id="a-4M"></a>有人解。<a id="a-4N"></a>宿植德本是释疑。<a id="a-4O"></a>众人咸谓。<a id="a-4P"></a>观音但能交会父母智慧端正儿之宿植。<a id="a-4Q"></a>若是观音与其智慧端正。<a id="a-4R"></a>则堕无因之过。<a id="a-4S"></a>私难此语。<a id="a-4T"></a>若言福慧是儿业。<a id="a-4U"></a>观音唯能会其受生。<a id="a-4V"></a>儿无生缘观音会生。<a id="a-4W"></a>儿无福慧观音亦能使有。<a id="a-4X"></a>观音遂不能令无福。<a id="a-4Y"></a>种福何能使无生而生。<a id="a-4Z"></a>论福畏堕无因。<a id="a-4a"></a>论生何不畏堕无因。<a id="a-4b"></a>若尔。<a id="a-4c"></a>圣人全不能与福慧。<a id="a-4d"></a>只能作媒人。<a id="a-4e"></a>此不可解也。<a id="a-4f"></a>难观音不能令儿有福慧者。<a id="a-4g"></a>上一人称名多人皆脱罗刹之难。<a id="a-4h"></a>此无因而不与彼。<a id="a-4i"></a>无机那忽脱耶。<a id="a-4j"></a>今明圣力甚大无所不与。<a id="a-4k"></a>能使先世有福慧者托生也。<a id="a-4l"></a>纵令先世不植善缘。<a id="a-4m"></a>亦能令其于中阴中修福。<a id="a-4n"></a>此义出中阴经也。<a id="a-4o"></a>今不取此句为释疑之意。<a id="a-4p"></a>若有礼拜福不唐捐。<a id="a-4q"></a>此结成身业之机。<a id="a-4r"></a>亦是释疑之义。<a id="a-4s"></a>结义可解。<a id="a-4t"></a>释疑者若言礼拜愿满。<a id="a-4u"></a>自有礼拜不蒙愿满者。<a id="a-4v"></a>何得云不唐捐。<a id="a-4w"></a>唐者言徒。<a id="a-4x"></a>捐者言弃。<a id="a-4y"></a>由心不志即愿未满。<a id="a-4z"></a>礼拜之功冥资不失。<a id="a-50"></a>此得是释疑也。</p>
  <p id="a51">问。<a id="a-52"></a>礼拜是身业机亦应脱水火等难不。</p>
  <p id="a53">答。<a id="a-54"></a>此举男女为言端尔。<a id="a-55"></a>次引事证者。<a id="a-56"></a>应验传有人姓鬲。<a id="a-57"></a>四月八日生月氏国痴人。<a id="a-58"></a>次观解者。<a id="a-59"></a>果报求男女者如阿含中。<a id="a-5A"></a>地狱界已上乃至欲天皆有无子之苦。<a id="a-5B"></a>礼拜求愿亦能满心。<a id="a-5C"></a>次明修因论男女者。<a id="a-5D"></a>先辩法门。<a id="a-5E"></a>次明与愿。<a id="a-5F"></a>法门者无明为父贪爱为母。<a id="a-5G"></a>六根男六尘女。<a id="a-5H"></a>识为媒嫁生出无量烦恼之子孙。<a id="a-5I"></a>此男女不劳愿求任运成眷属也。<a id="a-5J"></a>若外书以天阳地阴沈动为男女。<a id="a-5K"></a>何况佛法而无此耶。<a id="a-5L"></a>若就佛为国王经教为夫人。<a id="a-5M"></a>出生一切菩萨佛子。<a id="a-5N"></a>又善权方便父。<a id="a-5O"></a>智度菩萨母。<a id="a-5P"></a>一切诸导师。<a id="a-5Q"></a>无不由是生。<a id="a-5R"></a>又慈悲为女善心为男。<a id="a-5S"></a>或禅定静细为女。<a id="a-5T"></a>观慧分别为男。<a id="a-5U"></a>二乘定多慧少。<a id="a-5V"></a>菩萨定少慧多。<a id="a-5W"></a>大经云。<a id="a-5X"></a>若闻大涅槃佛性之法。<a id="a-5Y"></a>当知是人有丈夫相。<a id="a-5Z"></a>正观刚决为男。<a id="a-5a"></a>无缘慈悲含覆一切为女。<a id="a-5b"></a>今借世间男女以表法门尔。</p>
  <p id="a5c">问。<a id="a-5d"></a>那得以男女表法门。<a id="a-5e"></a>无男女故即无法门。<a id="a-5f"></a>如大经永离十相名大涅槃。<a id="a-5g"></a>大论云。<a id="a-5h"></a>无男女相故名无相。<a id="a-5i"></a>净名云。<a id="a-5j"></a>一切诸法非男非女。<a id="a-5k"></a>如佛所说亦非男非女。<a id="a-5l"></a>安乐行云。<a id="a-5m"></a>亦不分别是男是女。<a id="a-5n"></a>入不二法门云。<a id="a-5o"></a>无声闻心即无于定。<a id="a-5p"></a>无菩萨心即无于慧。<a id="a-5q"></a>小乘三藏缘谛理。<a id="a-5r"></a>吾闻解脱之中无有言说。<a id="a-5s"></a>成论入空平等亦无男女。<a id="a-5t"></a>男女既无所表安在。<a id="a-5u"></a>故知无定慧法门也。</p>
  <p id="a5v">答。<a id="a-5w"></a>大乘实相不当有男女及无男女。<a id="a-5x"></a>善巧方便以四悉檀说于有无。<a id="a-5y"></a>天女云。<a id="a-5z"></a>无离文字说解脱义。<a id="a-60"></a>文字性离即是解脱。<a id="a-61"></a>皆以文字有去来今。<a id="a-62"></a>非谓菩提实相亦尔。<a id="a-63"></a>非有非无非二而二。<a id="a-64"></a>明此二法未曾相离。<a id="a-65"></a>譬如一身有左右手。<a id="a-66"></a>定慧亦尔。<a id="a-67"></a>定静慧照。<a id="a-68"></a>虽复二分。<a id="a-69"></a>不离法性。<a id="a-6A"></a>言定即有慧。<a id="a-6B"></a>言慧即有定。<a id="a-6C"></a>譬如女人而有左手。<a id="a-6D"></a>亦如男子而有右手。<a id="a-6E"></a>定慧亦尔。<a id="a-6F"></a>无缘之慈具正观慧而以定当名。<a id="a-6G"></a>中道种智。<a id="a-6H"></a>具大慈定以智标目。<a id="a-6I"></a>何但理然今文亦尔。<a id="a-6J"></a>文云。<a id="a-6K"></a>便生福德智慧之男。<a id="a-6L"></a>此语自具二法门何劳有疑而称男子也。<a id="a-6M"></a>文云。<a id="a-6N"></a>便生端正有相之女。<a id="a-6O"></a>端正无邪丑表中道正观。<a id="a-6P"></a>离二边之丑。<a id="a-6Q"></a>即慧义也。<a id="a-6R"></a>相即三十二相慈心所种。<a id="a-6S"></a>即表定义也。<a id="a-6T"></a>虽具二而名女。<a id="a-6U"></a>故知此文若作男女二解。<a id="a-6V"></a>即表定慧不二而二。<a id="a-6W"></a>若作不二解。<a id="a-6X"></a>即表定慧二而不二。<a id="a-6Y"></a>理实非二非不二。<a id="a-6Z"></a>赴缘为二为不二。<a id="a-6a"></a>即是表二法门文义斯在。<a id="a-6b"></a>次明应机满愿者。<a id="a-6c"></a>果报满愿如前说。<a id="a-6d"></a>修因者。<a id="a-6e"></a>若就修五戒事论。<a id="a-6f"></a>不杀是仁不盗是廉。<a id="a-6g"></a>属女表定法。<a id="a-6h"></a>不妄语是质直不淫是贞良不饮酒是离邪昏。<a id="a-6i"></a>此属男表慧法。<a id="a-6j"></a>若不得此五戒男女。<a id="a-6k"></a>则失人天道。<a id="a-6l"></a>孤独堕在三途。<a id="a-6m"></a>归命求救五戒完全即男女愿满。<a id="a-6n"></a>十善例可知。<a id="a-6o"></a>修禅时。<a id="a-6p"></a>方便修慧精进等三方便为男。<a id="a-6q"></a>念一心为女。<a id="a-6r"></a>若就支林。<a id="a-6s"></a>觉观喜为男。<a id="a-6t"></a>乐一心为女。<a id="a-6u"></a>乃至非想禅禅中细作可解。<a id="a-6v"></a>次明声闻男女者。<a id="a-6w"></a>五停心观。<a id="a-6x"></a>治嗔用慈治散用数。<a id="a-6y"></a>此二为女。<a id="a-6z"></a>治贪用不净。<a id="a-70"></a>治痴用因缘。<a id="a-71"></a>治障道用念佛。<a id="a-72"></a>此三属男。<a id="a-73"></a>又直缘谛理正智决断名为男。<a id="a-74"></a>出观用法缘慈为女。<a id="a-75"></a>若不得此两法。<a id="a-76"></a>即当堕落凡夫。<a id="a-77"></a>为火宅烧害贫穷孤露。<a id="a-78"></a>若蒙垂应五停心男女生即得入真。<a id="a-79"></a>出观男女生得入假。<a id="a-7A"></a>二义既满则不复畏二十五有也。<a id="a-7B"></a>次支佛者。<a id="a-7C"></a>缘方便道起慈观名女。<a id="a-7D"></a>慧观为男。<a id="a-7E"></a>若发真缘理名男。<a id="a-7F"></a>出观缘慈名女。<a id="a-7G"></a>支佛譬鹿犹有回顾之慈也。<a id="a-7H"></a>若不得如此定慧。<a id="a-7I"></a>何由速出殷勤求法。<a id="a-7J"></a>若得愿满坦然快乐。<a id="a-7K"></a>次明六度菩萨。<a id="a-7L"></a>菩萨有慈悲不断惑在生死利物名女。<a id="a-7M"></a>行六度方便智慧名男。<a id="a-7N"></a>女人法应生子。<a id="a-7O"></a>慈悲法应受生死化物。<a id="a-7P"></a>化于前人善心开发。<a id="a-7Q"></a>即是生子义。<a id="a-7R"></a>前人生五度者是生女。<a id="a-7S"></a>前人生智慧是生男。<a id="a-7T"></a>若定慧义不成。<a id="a-7U"></a>则菩萨行不立。<a id="a-7V"></a>故求观音而获愿满。<a id="a-7W"></a>次通菩萨。<a id="a-7X"></a>既断烦恼则有智断缘谛理之慧为男。<a id="a-7Y"></a>慈悲扶余习入三界名女。<a id="a-7Z"></a>何以故。<a id="a-7a"></a>如男法不生表智慧决断断于烦恼。<a id="a-7b"></a>不生三界而今还生者。<a id="a-7c"></a>乃是慈扶余习故得更生。<a id="a-7d"></a>称之为女。<a id="a-7e"></a>求愿观音蒙此愿满。<a id="a-7f"></a>次明别教十信菩萨。<a id="a-7g"></a>修福德庄严五波罗蜜为女。<a id="a-7h"></a>从一地二地智慧庄严为男。<a id="a-7i"></a>三十心名男女交处圣胎。<a id="a-7j"></a>初地中道正智开发名为男生。<a id="a-7k"></a>无缘慈心发名为女生。<a id="a-7l"></a>此两要在初地方得开发。<a id="a-7m"></a>亦名男女双生。<a id="a-7n"></a>若不如此即堕二乘生死两边之过。<a id="a-7o"></a>生此男女者生大欢喜故称欢喜地。<a id="a-7p"></a>慈悲被物物荷恩故称为大慈大悲。<a id="a-7q"></a>大慈大悲能成佛道生出般若。<a id="a-7r"></a>是诸佛之祖母故称为大女。<a id="a-7s"></a>十力无畏等众生不知故不名为大也。<a id="a-7t"></a>次圆教以无缘慈悲种三十二相业亦名为女。<a id="a-7u"></a>此女端正有相以中道智慧为男。<a id="a-7v"></a>此男质直福德。<a id="a-7w"></a>十信六根清净名为处胎。<a id="a-7x"></a>初住慈智男女双生。<a id="a-7y"></a>若得此男不畏爱见大悲顺道法爱。<a id="a-7z"></a>亦不畏无慧方便缚无方便慧缚。<a id="a-80"></a>方便与慧俱解者。<a id="a-81"></a>即男女具足二求愿满也。<a id="a-82"></a>变易两番可解。</p>
  <p id="a83">复次从五戒十善齐第六天已来皆无禅定。<a id="a-84"></a>番番悉是散心慧法狂男子也。<a id="a-85"></a>但慧无定四禅有支林一心名为男女福慧备也。<a id="a-86"></a>从三界定慧男女。<a id="a-87"></a>男无破惑之功。<a id="a-88"></a>女无生出无漏之力。<a id="a-89"></a>此无用之男女。<a id="a-8A"></a>从二乘通教等。<a id="a-8B"></a>慧有断惑之用。<a id="a-8C"></a>则是干事之男。<a id="a-8D"></a>女有发生无漏绍继之德也。<a id="a-8E"></a>从二乘通教所有定慧不能破无明见佛性虽男而女。<a id="a-8F"></a>定则不能怀于中道之子犹如石女。<a id="a-8G"></a>虽女而男。<a id="a-8H"></a>故大经云。<a id="a-8I"></a>二乘之人定多慧少不见佛性。<a id="a-8J"></a>通教菩萨之人慧多定少亦不见佛性。<a id="a-8K"></a>自此之前我等皆名邪见人也。<a id="a-8L"></a>唯有别教登地真明慧发无缘慈成。<a id="a-8M"></a>此乃名为真正男女。<a id="a-8N"></a>圆教初住见中道时。<a id="a-8O"></a>定慧具足男女相满。<a id="a-8P"></a>方称经文男则福德女则端正。<a id="a-8Q"></a>故知借事表法。<a id="a-8R"></a>何得作媒嫁解观音耶。<a id="a-8S"></a>第三从是故众生去。<a id="a-8T"></a>是劝受持也。<a id="a-8U"></a>即为三。<a id="a-8V"></a>一劝持。<a id="a-8W"></a>二格量。<a id="a-8X"></a>三结劝。<a id="a-8Y"></a>持者上说观音得名因缘其力广大。<a id="a-8Z"></a>既不辩形质相对正述名论德。<a id="a-8a"></a>若欲归崇宜奉持名号。<a id="a-8b"></a>故举持名为劝也。<a id="a-8c"></a>二格量为四。<a id="a-8d"></a>一格量本。<a id="a-8e"></a>二问。<a id="a-8f"></a>三答。<a id="a-8g"></a>四正格量。<a id="a-8h"></a>格量本者举三多。<a id="a-8i"></a>六十二亿举福田多。<a id="a-8j"></a>尽形寿举时节多。<a id="a-8k"></a>四事具足举种子多。<a id="a-8l"></a>旧但三意今持名号多。<a id="a-8m"></a>凡举四多为格量本也。<a id="a-8n"></a>次问答如文。<a id="a-8o"></a>次正格量者。<a id="a-8p"></a>还举四少以格四多也。<a id="a-8q"></a>功德正等持名少田少时少种子少。</p>
  <p id="a8r">问。<a id="a-8s"></a>何意以少敌多。</p>
  <p id="a8t">答。<a id="a-8u"></a>佛眼称量不增不减。<a id="a-8v"></a>四多重倍功德正齐如此。<a id="a-8w"></a>格量秋毫无谬。</p>
  <p id="a8x">问。<a id="a-8y"></a>何意等。</p>
  <p id="a8z">旧解有五。<a id="a-90"></a>一云其福实殊引物论等。<a id="a-91"></a>此解乃是虚谈。<a id="a-92"></a>观音遂无实德可贵也。<a id="a-93"></a>二云田有高下薄瘠所致。<a id="a-94"></a>如供养百初果不如一二果乃至无学。<a id="a-95"></a>此亦非叹德之意。<a id="a-96"></a>乃是以下比高法应优劣尔。<a id="a-97"></a>三心有浓淡故令福不等。<a id="a-98"></a>四时得解不得解。<a id="a-99"></a>此二释皆是前人心力致福。<a id="a-9A"></a>何关观音德高也。<a id="a-9B"></a>五有缘无缘者。<a id="a-9C"></a>如供毁路人罪福浅。<a id="a-9D"></a>供毁父母罪福深也。<a id="a-9E"></a>今明一多性不可得无有二相。<a id="a-9F"></a>一则非一多则非多。<a id="a-9G"></a>同入如实际实际正等无异。<a id="a-9H"></a>一中解无量故说六十二亿。<a id="a-9I"></a>无量中解一故说观音展转生非实者。<a id="a-9J"></a>则是一无一实一从无量生故。<a id="a-9K"></a>多无多实多从一生故其理正均。<a id="a-9L"></a>故言不异智者。<a id="a-9M"></a>无所畏者照其事理既明不生疑畏。<a id="a-9N"></a>故言正等也。<a id="a-9O"></a>法华论云。<a id="a-9P"></a>毕竟决定知法故。<a id="a-9Q"></a>法即法性真如法身。<a id="a-9R"></a>是故六十二亿佛名与观音名功德无差别也。<a id="a-9S"></a>又约观解者。<a id="a-9T"></a>二观发中道二观实不等而言等者。<a id="a-9U"></a>以中道等故。<a id="a-9V"></a>故言为等。<a id="a-9W"></a>如乞人等彼难胜如来故言等也。<a id="a-9X"></a>三结成一时称名福不可尽。<a id="a-9Y"></a>大品云。<a id="a-9Z"></a>一华散空乃至毕苦其福不尽。<a id="a-9a"></a>如文第二问答。<a id="a-9b"></a>从无尽意白佛言云何游娑婆下前。</p>
  <p id="a9c">问。<a id="a-9d"></a>何缘得名佛。</p>
  <p id="a9e">答。<a id="a-9f"></a>众生三业显机为境法身灵智冥应。<a id="a-9g"></a>境智因缘名观世音。<a id="a-9h"></a>此义已竟。<a id="a-9i"></a>今问。<a id="a-9j"></a>云何游此娑婆世界。<a id="a-9k"></a>佛答以普门示现。<a id="a-9l"></a>三业显应应众生冥机等十义。<a id="a-9m"></a>一问二答。<a id="a-9n"></a>问即为三。<a id="a-9o"></a>一云何游是问身业。<a id="a-9p"></a>云何说是问口业。<a id="a-9q"></a>方便是问意业。<a id="a-9r"></a>此是圣人三业无谋而遍应一切。<a id="a-9s"></a>亦名三不失三轮不思议化也。<a id="a-9t"></a>亦名三不护。<a id="a-9u"></a>三不护者。<a id="a-9v"></a>明观音住不思议圆普法门。<a id="a-9w"></a>实不作意计校筹量。<a id="a-9x"></a>次第经营方施此应。<a id="a-9y"></a>既无分别亦无前后。<a id="a-9z"></a>任运成就譬如明镜随对即现一时等应。<a id="a-A0"></a>故言三业不护也。<a id="a-A1"></a>三无失者。<a id="a-A2"></a>众生根机不同深浅有异。<a id="a-A3"></a>观音虽不作念逗机。<a id="a-A4"></a>逗机无失契当前人。<a id="a-A5"></a>冥会事理故言不失。<a id="a-A6"></a>三轮不思议化者。<a id="a-A7"></a>若示为佛身亦示佛心佛口。<a id="a-A8"></a>乃至示执金刚神身。<a id="a-A9"></a>亦示金刚心口。<a id="a-AA"></a>虽普现色身屈曲利物。<a id="a-AB"></a>于法身智慧无所损减净名云。<a id="a-AC"></a>善能分别诸法相。<a id="a-AD"></a>于第一义而不动。<a id="a-AE"></a>不动而动。<a id="a-AF"></a>此乃不思义化故也。</p>
  <p id="aAG">问。<a id="a-AH"></a>意业云何可示。</p>
  <p id="aAI">答。<a id="a-AJ"></a>圣意无能测者。<a id="a-AK"></a>若欲示之。<a id="a-AL"></a>乃至昆虫亦能得知也。<a id="a-AM"></a>佛答为三。<a id="a-AN"></a>一别答。<a id="a-AO"></a>二总答。<a id="a-AP"></a>三劝供养。<a id="a-AQ"></a>初别答还答三问。<a id="a-AR"></a>应以之言是答其方便之力意业问也。<a id="a-AS"></a>何以故。<a id="a-AT"></a>意地观机见其所宜。<a id="a-AU"></a>宜示何身宜说何法。<a id="a-AV"></a>随而化之。<a id="a-AW"></a>故知应以是答意也。<a id="a-AX"></a>现身是答身业。<a id="a-AY"></a>说法是答口业。<a id="a-AZ"></a>故知具答三问也。<a id="a-Aa"></a>又但作二答兼得于三。<a id="a-Ab"></a>论其现身不止色阴而已。<a id="a-Ac"></a>必具五阴。<a id="a-Ad"></a>即兼答意也。<a id="a-Ae"></a>口亦依身即兼答口。<a id="a-Af"></a>若说法者不止如树木无心。<a id="a-Ag"></a>欲知智在说巧运四悉檀方便。<a id="a-Ah"></a>即兼口以答意也。<a id="a-Ai"></a>二释俱明答三问也。<a id="a-Aj"></a>从别答中凡现三十三身十九说法。<a id="a-Ak"></a>束为十界身。<a id="a-Al"></a>而文阙二界者。<a id="a-Am"></a>或指上品云菩萨身。<a id="a-An"></a>或翻脱落或依古本正法华文。<a id="a-Ao"></a>或言观音即是菩萨身。<a id="a-Ap"></a>何须更现若三解皆有难今所不用。<a id="a-Aq"></a>今依古本为明菩萨义故。<a id="a-Ar"></a>然菩萨一界或权或实。<a id="a-As"></a>种种应化义不可阙。<a id="a-At"></a>故释菩萨界也。<a id="a-Au"></a>又无地狱界身者。<a id="a-Av"></a>或指上品或言苦重不可度。<a id="a-Aw"></a>或言其形破坏人见惊畏故不现。<a id="a-Ax"></a>今明别释虽无总。<a id="a-Ay"></a>答中有文云以种种形游诸国土。<a id="a-Az"></a>何得言无耶。<a id="a-B0"></a>又请观音云。<a id="a-B1"></a>或游戏地狱大悲代受苦。<a id="a-B2"></a>或言止代受苦不论说法。<a id="a-B3"></a>若依方等婆薮教化即有说法。<a id="a-B4"></a>释论云。<a id="a-B5"></a>菩萨化地狱多作佛身。<a id="a-B6"></a>狱卒见不敢遮。<a id="a-B7"></a>以此而推。<a id="a-B8"></a>应有地狱界身说法也。<a id="a-B9"></a>若尔。<a id="a-BA"></a>十法界身则为具足。<a id="a-BB"></a>今通约十身四句料简。<a id="a-BC"></a>自有一界身度一界。<a id="a-BD"></a>自有十界身度十界。<a id="a-BE"></a>自有一界身度十界。<a id="a-BF"></a>自有十界身度一界也。<a id="a-BG"></a>若妙觉法身应实报土。<a id="a-BH"></a>为舍那佛受化之人。<a id="a-BI"></a>纯诸菩萨皆求佛道更无异身。<a id="a-BJ"></a>此一界度一界也。<a id="a-BK"></a>若方便有余土五人同生皆求大乘。<a id="a-BL"></a>上文云。<a id="a-BM"></a>而于彼土求佛智慧于此土为佛。<a id="a-BN"></a>亦是一界度一界也。<a id="a-BO"></a>若同居土寂灭道场。<a id="a-BP"></a>初成佛先开顿说。<a id="a-BQ"></a>禀教之徒皆有见思烦恼之人。<a id="a-BR"></a>而是圆机同感佛身。<a id="a-BS"></a>亦得是一界身度一界也。<a id="a-BT"></a>若寂灭道场禀教之徒诸界不同。<a id="a-BU"></a>或人或天龙神鬼等。<a id="a-BV"></a>又根性圆别两异。<a id="a-BW"></a>虽诸界不同同见一佛身而为说法者。<a id="a-BX"></a>即是一界度多界也。<a id="a-BY"></a>若有一界之机但见一界身现则不得度。<a id="a-BZ"></a>则示种种之身眷属围绕。<a id="a-Ba"></a>共逗一缘。<a id="a-Bb"></a>是名多界身度一界也。<a id="a-Bc"></a>若佛身菩萨身遍作十法界身。<a id="a-Bd"></a>遍入诸道各令得见。<a id="a-Be"></a>同其形像而为说法。<a id="a-Bf"></a>此是多界度多界。<a id="a-Bg"></a>用此四句。<a id="a-Bh"></a>历五味五时现身皆如此。</p>
  <p id="aBi">复次约说法多少者。<a id="a-Bj"></a>如善财从百一十知识闻诸法门。<a id="a-Bk"></a>则多法为一人说。<a id="a-Bl"></a>如净名云。<a id="a-Bm"></a>为声闻说四谛。<a id="a-Bn"></a>为缘觉说十二因缘。<a id="a-Bo"></a>乃至为梵王说胜慧。<a id="a-Bp"></a>为帝释说无常。<a id="a-Bq"></a>一人用一法为一人说。<a id="a-Br"></a>若如通教说般若三乘人同禀。<a id="a-Bs"></a>此则一法为多人说也。<a id="a-Bt"></a>若是一切无碍人一道出生死开佛知见。<a id="a-Bu"></a>此则多法为多人说。<a id="a-Bv"></a>复次因果相对明多少者。<a id="a-Bw"></a>五戒十善因少果亦少。<a id="a-Bx"></a>声闻五停心暖顶等入二涅槃此因多果少。<a id="a-By"></a>支佛见花飞叶落即得道此因少果多。<a id="a-Bz"></a>诸菩萨万行成就万德果圆因多果亦多。<a id="a-C0"></a>观音明了众生根之所趣。<a id="a-C1"></a>或示现身多少。<a id="a-C2"></a>或说法多少。<a id="a-C3"></a>或修因多少。<a id="a-C4"></a>或证果多少。<a id="a-C5"></a>逗彼机宜必无有差。<a id="a-C6"></a>有人云。<a id="a-C7"></a>现因身说果法。<a id="a-C8"></a>现果身说因法现一身说多法。<a id="a-C9"></a>现多身说一法。<a id="a-CA"></a>或现身而无说。<a id="a-CB"></a>此比十法界机狭。<a id="a-CC"></a>旧释三十三身为三。<a id="a-CD"></a>初三乘人。<a id="a-CE"></a>二四众。<a id="a-CF"></a>三八部。<a id="a-CG"></a>各有枝末以人天为圣末。<a id="a-CH"></a>以其是受道器故。<a id="a-CI"></a>童男童女为四众未。<a id="a-CJ"></a>可成四众故。<a id="a-CK"></a>执金刚为八部末。<a id="a-CL"></a>同有大力故。<a id="a-CM"></a>若尔。<a id="a-CN"></a>执金刚力大何意为末。<a id="a-CO"></a>答此最在后为掩迹故也。<a id="a-CP"></a>今明三十三身文为八番。<a id="a-CQ"></a>一圣身。<a id="a-CR"></a>二天身。<a id="a-CS"></a>三人身。<a id="a-CT"></a>四四众身。<a id="a-CU"></a>五妇女身。<a id="a-CV"></a>六童男女身。<a id="a-CW"></a>七八部身。<a id="a-CX"></a>八金刚身。<a id="a-CY"></a>明其次第出自人意尔。<a id="a-CZ"></a>一明圣人先明佛者。<a id="a-Ca"></a>为是应佛为是化佛。<a id="a-Cb"></a>但圣人逗物具有二义。<a id="a-Cc"></a>若一时欻有为化。<a id="a-Cd"></a>应同始终名应。<a id="a-Ce"></a>若寻此文明于应义也。</p>
  <p id="aCf">问。<a id="a-Cg"></a>何不以真佛为众生说法而以应耶。</p>
  <p id="aCh">答。<a id="a-Ci"></a>佛身多种。<a id="a-Cj"></a>若应化非真佛。<a id="a-Ck"></a>亦非说法人。<a id="a-Cl"></a>真佛者据妙觉法身究竟极地毗卢遮那乃名真佛。<a id="a-Cm"></a>真佛渊远不可说示。<a id="a-Cn"></a>云何能解。<a id="a-Co"></a>如妙音所作文殊不知。<a id="a-Cp"></a>况下地凡夫为示真身耶。<a id="a-Cq"></a>如为牛羊弹琴不如作蚊虻之声。<a id="a-Cr"></a>若从妙觉应。<a id="a-Cs"></a>为实报圆满相好光明无量。<a id="a-Ct"></a>同四十一地实报土众生。<a id="a-Cu"></a>为说一实谛正真之法而教化之。<a id="a-Cv"></a>如此之应非余界所堪也。<a id="a-Cw"></a>何以故。<a id="a-Cx"></a>此等诸地已分入地位。<a id="a-Cy"></a>不可以余界身应。<a id="a-Cz"></a>亦不得以余佛身应。<a id="a-D0"></a>如此应者唯应彼土。<a id="a-D1"></a>非余土所堪也。</p>
  <p id="aD2">复次变易土明应佛者。<a id="a-D3"></a>小乘经云。<a id="a-D4"></a>三界外无生大乘五种意生身方生方便土。<a id="a-D5"></a>此即三界外受生生变易土也。<a id="a-D6"></a>释论云。<a id="a-D7"></a>法性身菩萨生三界外。<a id="a-D8"></a>既有生宁无应佛。<a id="a-D9"></a>法华云。<a id="a-DA"></a>我于余国作佛更有异名。<a id="a-DB"></a>即是此义也。<a id="a-DC"></a>此应佛即有两相。<a id="a-DD"></a>一示胜应身。<a id="a-DE"></a>圆满相海如前实报之应。<a id="a-DF"></a>二示劣应。<a id="a-DG"></a>令见者劣于前。<a id="a-DH"></a>但为二佛更不示为种种诸身。<a id="a-DI"></a>何故尔。<a id="a-DJ"></a>五种意生利钝之别。<a id="a-DK"></a>赴此根性故示二身。<a id="a-DL"></a>但说次第不次第两种大乘。<a id="a-DM"></a>故不须余身余法化也。<a id="a-DN"></a>若圆人无明未破及已分破。<a id="a-DO"></a>别人于回向中及分破无明者。<a id="a-DP"></a>此人生于彼土则利。<a id="a-DQ"></a>别人未修未破。<a id="a-DR"></a>及通教断惑者。<a id="a-DS"></a>三藏中断惑者。<a id="a-DT"></a>生彼皆钝也。<a id="a-DU"></a>凡圣同居土明应佛者。<a id="a-DV"></a>土有二种。<a id="a-DW"></a>一净二秽。<a id="a-DX"></a>如富楼那土西方等土。<a id="a-DY"></a>其中众生具三毒见思。<a id="a-DZ"></a>无三恶名果报严净。<a id="a-Da"></a>此名净土。<a id="a-Db"></a>如此娑婆三恶四趣荆棘丘墟。<a id="a-Dc"></a>是名秽土。<a id="a-Dd"></a>若净若秽皆是凡圣同居土也。<a id="a-De"></a>二土众生各有二种。<a id="a-Df"></a>根利浊重根钝浊重。<a id="a-Dg"></a>根利浊轻根钝浊轻。<a id="a-Dh"></a>浊重者若娑婆众生身形丑恶矬短卑小。<a id="a-Di"></a>命止八十或复中夭。<a id="a-Dj"></a>烦恼炽盛诸见心强。<a id="a-Dk"></a>时节粗险。<a id="a-Dl"></a>是为五浊重也。<a id="a-Dm"></a>净土不尔。<a id="a-Dn"></a>是为五浊轻也。<a id="a-Do"></a>何故尔。<a id="a-Dp"></a>不多修福德生重浊土。<a id="a-Dq"></a>多修福德生于轻土。<a id="a-Dr"></a>若秽土中生有戒乘俱缓。<a id="a-Ds"></a>有乘急戒缓。<a id="a-Dt"></a>有乘缓戒急。<a id="a-Du"></a>有戒乘俱急。<a id="a-Dv"></a>戒急受人天身。<a id="a-Dw"></a>乘急有感圣之机机有二种。<a id="a-Dx"></a>一大二小。<a id="a-Dy"></a>小机则示三藏佛身说法。<a id="a-Dz"></a>大机应以舍那佛身说法。<a id="a-E0"></a>是故降神母胎即示两相。<a id="a-E1"></a>顿机所感即见舍那菩萨与百千围绕处胎说法。<a id="a-E2"></a>十方众圣皆在胎中。<a id="a-E3"></a>出胎光明遍满寂灭道场。<a id="a-E4"></a>成卢舍那佛转一实谛无量四谛等法轮。<a id="a-E5"></a>譬如日出高山前照。<a id="a-E6"></a>即闻顿教见佛性得度也。<a id="a-E7"></a>故涅槃云。<a id="a-E8"></a>雪山有草名曰忍辱。<a id="a-E9"></a>牛若食者即得醍醐。<a id="a-EA"></a>此之谓也。<a id="a-EB"></a>若小机之人感佛。<a id="a-EC"></a>正念入母胎出生王宫。<a id="a-ED"></a>六年苦行树下坐草。<a id="a-EE"></a>成老比丘佛。<a id="a-EF"></a>于鹿野苑转生灭四谛法轮。<a id="a-EG"></a>拘邻五人初得甘露悟小乘道。<a id="a-EH"></a>既非醍醐未名得度。<a id="a-EI"></a>故云。<a id="a-EJ"></a>但离虚妄名为解脱。<a id="a-EK"></a>其实未得一切解脱。<a id="a-EL"></a>未堪大教如聋如哑。<a id="a-EM"></a>于其无益于大教中。<a id="a-EN"></a>止有冥勋之力。<a id="a-EO"></a>取譬如乳。<a id="a-EP"></a>闻方便说三界断见思时。<a id="a-EQ"></a>尔时转乳名酪。<a id="a-ER"></a>次闻方等四种四谛。<a id="a-ES"></a>用大弹小耻权慕实。<a id="a-ET"></a>起殷重心名为生酥。<a id="a-EU"></a>次闻般若三种四谛转教。<a id="a-EV"></a>其心稍纯名为熟酥。<a id="a-EW"></a>次闻法华舍三方便。<a id="a-EX"></a>但说一实佛之知见。<a id="a-EY"></a>声闻疑除受记作佛。<a id="a-EZ"></a>菩萨迷去增道损生。<a id="a-Ea"></a>尔时名为醍醐。<a id="a-Eb"></a>菩萨之人处处得去。<a id="a-Ec"></a>钝者亦同二乘。<a id="a-Ed"></a>二乘之人始自于此得见佛性。<a id="a-Ee"></a>故云。<a id="a-Ef"></a>始见我身闻我所说。<a id="a-Eg"></a>即皆信受入如来慧。<a id="a-Eh"></a>证前大机人初得醍醐也。<a id="a-Ei"></a>除先修习学小乘者。<a id="a-Ej"></a>我今亦令得闻此经入如来慧。<a id="a-Ek"></a>即证小机始于法华得入醍醐也。<a id="a-El"></a>若复有钝根于法华不悟。<a id="a-Em"></a>更于般若调熟至于涅槃。<a id="a-En"></a>说胜三修。<a id="a-Eo"></a>即明常住得见佛性。<a id="a-Ep"></a>乃是醍醐。<a id="a-Eq"></a>是为同居秽国示现佛身说圆渐法。<a id="a-Er"></a>或示种种身说圆渐法。<a id="a-Es"></a>四句此开五味义。<a id="a-Et"></a>秽国既尔净国亦然。<a id="a-Eu"></a>既有利钝两机。<a id="a-Ev"></a>宁不顿渐二说以明应身及说法也。<a id="a-Ew"></a>此中应明别圆本观所起慈悲。<a id="a-Ex"></a>今遍法界起应例前思之云云。</p>
  <p id="aEy">问。<a id="a-Ez"></a>经但言游于娑婆。<a id="a-F0"></a>不言实报方便等国。</p>
  <p id="aF1">答。<a id="a-F2"></a>总答中云游诸国土诸是不一。<a id="a-F3"></a>岂止独娑婆耶。<a id="a-F4"></a>又如大本。<a id="a-F5"></a>文云。<a id="a-F6"></a>若能深观见我在耆阇崛山共声闻菩萨僧。<a id="a-F7"></a>此即娑婆而是方便也。<a id="a-F8"></a>又云。<a id="a-F9"></a>即见我纯诸菩萨无声闻缘觉者。<a id="a-FA"></a>即此是实报也。<a id="a-FB"></a>故约二土明义无咎。</p>
  <p id="aFC">问。<a id="a-FD"></a>二土同称为法性云何异。</p>
  <p id="aFE">答。<a id="a-FF"></a>真谛中道此则大异。<a id="a-FG"></a>次明应以菩萨得度者。<a id="a-FH"></a>或上地下地三藏通别圆等辅佛不同。<a id="a-FI"></a>若佛于实报作佛。<a id="a-FJ"></a>观音即为实报菩萨形。<a id="a-FK"></a>或作方便土菩萨形。<a id="a-FL"></a>或作同居土菩萨形。<a id="a-FM"></a>赴利钝两缘。<a id="a-FN"></a>赴利缘者即如华严中法慧金刚藏等。<a id="a-FO"></a>赴钝缘者或如弥勒等。<a id="a-FP"></a>若佛转五味法门。<a id="a-FQ"></a>法门兴废辅佛菩萨亦节节兴废。<a id="a-FR"></a>若权若实广利众生。<a id="a-FS"></a>此中亦应明别圆本观机应。<a id="a-FT"></a>次明应以支佛者。<a id="a-FU"></a>如文殊二万亿劫作支佛。<a id="a-FV"></a>化众生现身说法。<a id="a-FW"></a>次明应以声闻身者。<a id="a-FX"></a>或作三藏或作通教声闻。<a id="a-FY"></a>或作随五味转。<a id="a-FZ"></a>声闻内秘外现庄严。<a id="a-Fa"></a>四枯四荣引导众生。<a id="a-Fb"></a>次引华严中诸菩萨比丘入法界所见住不思议法门者。<a id="a-Fc"></a>成此义也。<a id="a-Fd"></a>次引大经四种观十二因缘观。<a id="a-Fe"></a>别圆本地慈悲不取不舍。<a id="a-Ff"></a>今作四种圣人普应一切。</p>
  <p id="aFg">问。<a id="a-Fh"></a>佛云何度佛。</p>
  <p id="aFi">答。<a id="a-Fj"></a>等觉菩萨作佛身度初地佛。<a id="a-Fk"></a>何意不得。<a id="a-Fl"></a>如人亦能度人云云。<a id="a-Fm"></a>二明梵身者。<a id="a-Fn"></a>梵即色天主名为尸弃。<a id="a-Fo"></a>此云顶髻。<a id="a-Fp"></a>璎珞明四禅皆有王。<a id="a-Fq"></a>此言梵者。<a id="a-Fr"></a>应是初禅顶。<a id="a-Fs"></a>犹有觉观语法得为千界之主也。<a id="a-Ft"></a>观音修白色三昧不取不舍。<a id="a-Fu"></a>不取故不随禅生。<a id="a-Fv"></a>不舍故应为梵王说出欲论四句现身以权引实。<a id="a-Fw"></a>应以帝释身者。<a id="a-Fx"></a>此地居天主也。<a id="a-Fy"></a>具云释迦提桓因陀罗。<a id="a-Fz"></a>释迦言能。<a id="a-G0"></a>桓只是提婆。<a id="a-G1"></a>提婆即是天。<a id="a-G2"></a>因陀罗名主。<a id="a-G3"></a>能作天主。<a id="a-G4"></a>菩萨修难伏三昧不取不舍。<a id="a-G5"></a>说种种胜论。<a id="a-G6"></a>四句现身以权引实。<a id="a-G7"></a>自在天是欲界顶。<a id="a-G8"></a>具云婆舍跋提。<a id="a-G9"></a>此云他化自在。<a id="a-GA"></a>假他所作以成己乐。<a id="a-GB"></a>即是魔主也。<a id="a-GC"></a>净名云。<a id="a-GD"></a>多是不思议解脱菩萨住赤色三昧不取不舍。<a id="a-GE"></a>应为魔王令诸魔界即是佛界。<a id="a-GF"></a>四句现身以权引实。<a id="a-GG"></a>大自在即色界顶魔醯首罗也。<a id="a-GH"></a>楼炭称为阿迦尼吒。<a id="a-GI"></a>华严称为色究竟。<a id="a-GJ"></a>或有人以为第六天。<a id="a-GK"></a>而诸经论多称大自在是色界顶。<a id="a-GL"></a>释论云。<a id="a-GM"></a>过净居天有十住菩萨号大自在。<a id="a-GN"></a>大千界主。<a id="a-GO"></a>十住经云。<a id="a-GP"></a>大自在天光明胜一切众生。<a id="a-GQ"></a>涅槃献供大自在天最胜故非第六天。<a id="a-GR"></a>释论云。<a id="a-GS"></a>魔醯首罗此称大自在。<a id="a-GT"></a>骑白牛八臂三眼是诸天将。<a id="a-GU"></a>未知此是同名为即指王为将。<a id="a-GV"></a>天大将军者。<a id="a-GW"></a>如金光明即以散脂为大将。<a id="a-GX"></a>大经云。<a id="a-GY"></a>八健提天中力士。<a id="a-GZ"></a>释论称魔醯首罗如前。<a id="a-Ga"></a>又称鸠摩伽。<a id="a-Gb"></a>此云童子。<a id="a-Gc"></a>骑孔雀擎鸡持铎捉赤旛。<a id="a-Gd"></a>韦纽此称遍闻。<a id="a-Ge"></a>四臂捉贝持轮骑金翅乌。<a id="a-Gf"></a>皆是诸天大将。<a id="a-Gg"></a>未知此大将军定是何等四句相对。<a id="a-Gh"></a>小王身者。<a id="a-Gi"></a>或云天王为大人王为小。<a id="a-Gj"></a>就人王中四种转轮王自有大小。<a id="a-Gk"></a>如非四轮王者名粟散王。<a id="a-Gl"></a>自有小大。<a id="a-Gm"></a>中国名大附庸名小。<a id="a-Gn"></a>传传相望。<a id="a-Go"></a>今言小者。<a id="a-Gp"></a>小尚为之何况其大耶。<a id="a-Gq"></a>此亦有四句。<a id="a-Gr"></a>何独为福业受报。<a id="a-Gs"></a>入同居土具足化他。<a id="a-Gt"></a>共修功德慈心利物。<a id="a-Gu"></a>是为王也。<a id="a-Gv"></a>长者身者。<a id="a-Gw"></a>应释十长人之德内合法门。<a id="a-Gx"></a>居士者。<a id="a-Gy"></a>多积贿货居业丰盈。<a id="a-Gz"></a>以此为名也。<a id="a-H0"></a>宰官者。<a id="a-H1"></a>宰主义官是功能义。<a id="a-H2"></a>谓三台以功能能辅政于主故云宰官。<a id="a-H3"></a>郡县亦称为宰官。<a id="a-H4"></a>宰政民下也。<a id="a-H5"></a>婆罗门者。<a id="a-H6"></a>称为净行。<a id="a-H7"></a>劫初种族山野自闲人以称之也。<a id="a-H8"></a>一一身皆有四句本观。<a id="a-H9"></a>次列四众释如旧。<a id="a-HA"></a>次妇女者。<a id="a-HB"></a>不明小王妇女者。<a id="a-HC"></a>王家禁固不得游散。<a id="a-HD"></a>化物为难故不作。<a id="a-HE"></a>若如妙音即云于王后宫变为女像也。<a id="a-HF"></a>童男女者。<a id="a-HG"></a>取妙庄严二子释之。<a id="a-HH"></a>华严童子算砂嬉戏也。<a id="a-HI"></a>七明八部者。<a id="a-HJ"></a>上列大威德天。<a id="a-HK"></a>今更举二十八天等。<a id="a-HL"></a>或可星宿掌人间者也。<a id="a-HM"></a>龙有四种。<a id="a-HN"></a>一守天宫殿持令不落人间。<a id="a-HO"></a>屋上作龙像之尔。<a id="a-HP"></a>二兴云致雨益人间者。<a id="a-HQ"></a>三地龙决江开渎。<a id="a-HR"></a>四伏藏守转轮王大福人藏也。<a id="a-HS"></a>肇师但出三不出天龙。<a id="a-HT"></a>夜叉此云捷疾。<a id="a-HU"></a>此有三处。<a id="a-HV"></a>海岛空中天上。<a id="a-HW"></a>传传相持不得食人。<a id="a-HX"></a>佛初成道及说法传唱至天。<a id="a-HY"></a>乾闼婆此云香阴。<a id="a-HZ"></a>帝释乐神。<a id="a-Ha"></a>在须弥南金刚窟住。<a id="a-Hb"></a>天欲作乐其心动。<a id="a-Hc"></a>什师云。<a id="a-Hd"></a>在宝山中住身有异相。<a id="a-He"></a>即上奏乐也。<a id="a-Hf"></a>阿修罗千头二千手。<a id="a-Hg"></a>万头二万手。<a id="a-Hh"></a>或三头六手。<a id="a-Hi"></a>此云无酒。<a id="a-Hj"></a>一持不饮酒戒。<a id="a-Hk"></a>男丑女端。<a id="a-Hl"></a>在众相山中住。<a id="a-Hm"></a>或言居海底。<a id="a-Hn"></a>风轮持水如云居其下。<a id="a-Ho"></a>上文云。<a id="a-Hp"></a>居在大海边。<a id="a-Hq"></a>有大力口诃日月。<a id="a-Hr"></a>日月为之失光。<a id="a-Hs"></a>掌搏须弥须弥为之跛[跳-兆+我]。<a id="a-Ht"></a>入海齐腰。<a id="a-Hu"></a>见天饮甘露。<a id="a-Hv"></a>而四天下采华。<a id="a-Hw"></a>置四海中酿。<a id="a-Hx"></a>海中众生业力持。<a id="a-Hy"></a>进失甘露退不成酒。<a id="a-Hz"></a>即断酒故云无酒。<a id="a-I0"></a>神不饮酒故得大力也。<a id="a-I1"></a>迦楼罗者。<a id="a-I2"></a>此云金翅。<a id="a-I3"></a>翅头金色因以名之。<a id="a-I4"></a>此鸟与龙约汝绕须弥令断。<a id="a-I5"></a>我搏海见泥。<a id="a-I6"></a>我不如输子为汝给使汝不如输子与我啖。<a id="a-I7"></a>天力持须弥不可断故龙输子。<a id="a-I8"></a>卵生食卵龙。<a id="a-I9"></a>不能食三生。<a id="a-IA"></a>湿生食二胎生食三。<a id="a-IB"></a>化生食四。<a id="a-IC"></a>紧那罗者。<a id="a-ID"></a>天帝丝竹乐神。<a id="a-IE"></a>小不如乾闼婆。<a id="a-IF"></a>形似人而头有角。<a id="a-IG"></a>亦呼为疑神。<a id="a-IH"></a>亦为人非人。<a id="a-II"></a>今不取人非人释紧那罗。<a id="a-IJ"></a>此乃是结八部数尔。<a id="a-IK"></a>摩睺者。<a id="a-IL"></a>什师云。<a id="a-IM"></a>是地龙。<a id="a-IN"></a>肇师云。<a id="a-IO"></a>是大蟒腹行也。<a id="a-IP"></a>八部皆能变本形在座听法也。<a id="a-IQ"></a>金刚非八部数。<a id="a-IR"></a>手执此宝护持佛法。<a id="a-IS"></a>或言。<a id="a-IT"></a>在欲色天中教化诸天。<a id="a-IU"></a>即大权神也。<a id="a-IV"></a>经云。<a id="a-IW"></a>是吾之兄。</p>
  <p id="aIX">问。<a id="a-IY"></a>上界身可化下。<a id="a-IZ"></a>下界身云何化上。</p>
  <p id="aIa">答。<a id="a-Ib"></a>菩萨所为应以得度乃应之尔。<a id="a-Ic"></a>如王闻蚁斗。<a id="a-Id"></a>第二从成就如是功德者。<a id="a-Ie"></a>是总答也。<a id="a-If"></a>此则结别开总。<a id="a-Ig"></a>成就如是功德是结别也。<a id="a-Ih"></a>以种种形游诸国土是总答也。<a id="a-Ii"></a>诸名不一。<a id="a-Ij"></a>横则遍周十方。<a id="a-Ik"></a>竖则冠通三土。<a id="a-Il"></a>随机变现何止三十三身。<a id="a-Im"></a>托化逐缘岂局在娑婆世界。<a id="a-In"></a>以种种形总明示现身广。<a id="a-Io"></a>游诸国土总明所化处广。<a id="a-Ip"></a>度脱众生总明得益广。<a id="a-Iq"></a>言虽略上义极广前故。<a id="a-Ir"></a>称为总答也。<a id="a-Is"></a>善财入法界文虽广义未必该十法界。<a id="a-It"></a>地人见文广判为圆宗。<a id="a-Iu"></a>见法华文略判为不真宗。<a id="a-Iv"></a>若寻此意无不真之义也。<a id="a-Iw"></a>三从是故汝等去。<a id="a-Ix"></a>是劝供养也。<a id="a-Iy"></a>佛答前问先总后别。<a id="a-Iz"></a>末劝受持而众生仰荷冥益。<a id="a-J0"></a>但可持名秉字而已。<a id="a-J1"></a>故前开三段始终开合于义相称。<a id="a-J2"></a>佛答后问前别后总。<a id="a-J3"></a>末劝供养众生既荷显益。<a id="a-J4"></a>见色闻声故劝供养。<a id="a-J5"></a>此则开合始终相称。<a id="a-J6"></a>而总别前后者互举尔。<a id="a-J7"></a>有人以总答为叹德。<a id="a-J8"></a>此分文伤义。</p>
  <p id="aJ9">问。<a id="a-JA"></a>后劝供养受旨奉璎珞。<a id="a-JB"></a>前劝持名何得无耶。</p>
  <p id="aJC">答。<a id="a-JD"></a>默然持名故不彰文。<a id="a-JE"></a>供养事显须脱璎珞也。<a id="a-JF"></a>又欲成冥显义前是显机。<a id="a-JG"></a>更持名默念即成冥机。<a id="a-JH"></a>后是冥机。<a id="a-JI"></a>复更供养即成显机。<a id="a-JJ"></a>合二义具足。</p>
  <p id="aJK">问。<a id="a-JL"></a>亦应更成二应耶。</p>
  <p id="aJM">答。<a id="a-JN"></a>二机既具必知有应。<a id="a-JO"></a>故不更说。<a id="a-JP"></a>初劝供养。<a id="a-JQ"></a>二奉旨。<a id="a-JR"></a>初又二。<a id="a-JS"></a>先称美功德如文。<a id="a-JT"></a>二出供养之意。<a id="a-JU"></a>意者正由能施众生无畏从德受名。<a id="a-JV"></a>众生于畏得脱为作此名。<a id="a-JW"></a>德既无量名亦应多。<a id="a-JX"></a>不可说不可说也。<a id="a-JY"></a>奉旨供养中为六。<a id="a-JZ"></a>一奉命。<a id="a-Ja"></a>二不受。<a id="a-Jb"></a>三重奉。<a id="a-Jc"></a>四佛劝。<a id="a-Jd"></a>五受。<a id="a-Je"></a>六结其德。<a id="a-Jf"></a>经文不定。<a id="a-Jg"></a>或众宝璎珞或珠或众宝珠。<a id="a-Jh"></a>此翻译减长尔。<a id="a-Ji"></a>众宝者。<a id="a-Jj"></a>众宝间珠共为严饰也。</p>
  <p id="aJk">若依璎珞经。<a id="a-Jl"></a>从初住铜宝璎珞乃至等觉摩尼璎珞。<a id="a-Jm"></a>今无尽意位高。<a id="a-Jn"></a>那忽止直百千两金。</p>
  <p id="aJo">答。<a id="a-Jp"></a>此略言百姓万氏尔。<a id="a-Jq"></a>实不啻堪此也。<a id="a-Jr"></a>若就观解者。<a id="a-Js"></a>将事表理何得一向事解耶。<a id="a-Jt"></a>颈者表中道一实之理。<a id="a-Ju"></a>以众多无著法门庄严实相如璎珞在颈。<a id="a-Jv"></a>解者表菩萨为常舍行故。<a id="a-Jw"></a>一切愿行功德乃至佛智菩提涅槃。<a id="a-Jx"></a>亦不住不着无依无倚故言解也。<a id="a-Jy"></a>大集云。<a id="a-Jz"></a>戒定慧陀罗尼以为璎珞。<a id="a-K0"></a>庄严法身也。<a id="a-K1"></a>百千是十万。<a id="a-K2"></a>此表一地有万功德。<a id="a-K3"></a>即十万也。<a id="a-K4"></a>法施者。<a id="a-K5"></a>旧云。<a id="a-K6"></a>如法施重法施求法施学法施皆名法施。<a id="a-K7"></a>无尽意重法故施也。<a id="a-K8"></a>今明如法施也。<a id="a-K9"></a>正以财通于法名财。<a id="a-KA"></a>即是法财。<a id="a-KB"></a>即因缘生法即空即假即中。<a id="a-KC"></a>三谛一心一切具足。<a id="a-KD"></a>于法平等于财亦等。<a id="a-KE"></a>如此施者即是法施。<a id="a-KF"></a>不肯受者。<a id="a-KG"></a>事解无尽意奉命供养。<a id="a-KH"></a>我未奉命那忽辄受。<a id="a-KI"></a>亦是事须逊让。<a id="a-KJ"></a>观解者。<a id="a-KK"></a>不受三昧广大之用故无所受重白愍我者。<a id="a-KL"></a>或可请上愍下。<a id="a-KM"></a>或可地位相齐故相愍。<a id="a-KN"></a>或可我为四众故施。<a id="a-KO"></a>仁愍四众故受。<a id="a-KP"></a>以无所受而受诸受。<a id="a-KQ"></a>佛劝愍者。<a id="a-KR"></a>即是愍一切众生及四众也。<a id="a-KS"></a>正以菩萨为物故施为物故受。<a id="a-KT"></a>二分者。<a id="a-KU"></a>表事理二。<a id="a-KV"></a>因奉二佛者。<a id="a-KW"></a>将二因趣二果也。<a id="a-KX"></a>理圆即法佛。<a id="a-KY"></a>事圆即报佛。<a id="a-KZ"></a>二佛表二果也。<a id="a-Ka"></a>第三从持地说去。<a id="a-Kb"></a>叹闻品功德也。<a id="a-Kc"></a>文云。<a id="a-Kd"></a>闻是观世音者。<a id="a-Ke"></a>是闻上冥益一段问答也。<a id="a-Kf"></a>普门品者。<a id="a-Kg"></a>是闻显益一段问答也。<a id="a-Kh"></a>此中明自在业。<a id="a-Ki"></a>者若是凡夫之业为爱所润。<a id="a-Kj"></a>有漏因缘不得自在。<a id="a-Kk"></a>观音为调伏十法界。<a id="a-Kl"></a>示此三业慈悲力润随感受生。<a id="a-Km"></a>不为烦恼所累。<a id="a-Kn"></a>故言自在业。<a id="a-Ko"></a>为中道第一义谛所摄。<a id="a-Kp"></a>于二谛中得自在无等等者二乘虽出三界犹有上法非是无等。<a id="a-Kq"></a>佛是极地故言无等。<a id="a-Kr"></a>发求佛心故言无等等。<a id="a-Ks"></a>等于佛也。<a id="a-Kt"></a>又约心。<a id="a-Ku"></a>心中具足八万四千法门。<a id="a-Kv"></a>若发实相心即是等八万四千法门也。<a id="a-Kw"></a>亦是八万四千波罗蜜。<a id="a-Kx"></a>亦是八万四千尘劳门为如来种故。<a id="a-Ky"></a>经云。<a id="a-Kz"></a>发心毕竟二不别。<a id="a-L0"></a>如是二心前心难。<a id="a-L1"></a>今发初心等于后心。<a id="a-L2"></a>初心难发故言是无等。<a id="a-L3"></a>等于后心名无等等。<a id="a-L4"></a>此即四悉檀意明发心也。<a id="a-L5"></a>发心有三。<a id="a-L6"></a>一名字发。<a id="a-L7"></a>即五品弟子。<a id="a-L8"></a>二相似发。<a id="a-L9"></a>是六根清净。<a id="a-LA"></a>三分真发。<a id="a-LB"></a>即初住已上此。<a id="a-LC"></a>发心是真发心也。</p>
 </body>
</html>