<!doctype html>
<html id="z3IBXOO1k2" data-ver="564">
 <head>
  <meta charset="utf-8">
  <meta author="德辉">
  <meta author="大訢">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">敕修百丈清规卷第一</h1>
  <h2 id="a2">祝厘章第一</h2>
  <p id="a3">人之所贵在明道。<a id="a-4"></a>故自古圣君崇吾西方圣人之教。<a id="a-5"></a>不以世礼待吾徒。<a id="a-6"></a>尊其道也。<a id="a-7"></a>钦惟。</p>
  <p id="a8">国朝优遇尤至。<a id="a-9"></a>特蠲赋役使安厥居。<a id="a-A"></a>而期以悉力于道。</p>
  <p id="aB">圣恩广博天地莫穷。<a id="a-C"></a>必也悟明佛性以归乎至善。<a id="a-D"></a>发挥妙用以超乎至神。<a id="a-E"></a>导民于无为之化。<a id="a-F"></a>跻世于仁寿之域。<a id="a-G"></a>以是报君。<a id="a-H"></a>斯吾徒所当尽心也。<a id="a-I"></a>其见诸日用。<a id="a-J"></a>则朝夕必祝。<a id="a-K"></a>一饭不忘而存夫轨度焉。</p>
  <p data-pb></p>
  <h2 id="aL">圣节</h2>
  <p id="aM">钦遇。</p>
  <p id="aN">圣节。<a id="a-O"></a>必先启建金刚无量寿道场。<a id="a-P"></a>一月日僧行不给假示敬也。<a id="a-Q"></a>启建之先一日。<a id="a-R"></a>堂司备榜。<a id="a-S"></a>张于三门之右及上殿经单(式见后)俱用黄纸书。<a id="a-T"></a>之。<a id="a-U"></a>轮差僧簿依戒次。<a id="a-V"></a>各书双字名。<a id="a-W"></a>维那先五日袖纸带堂司行者。<a id="a-X"></a>诣书记(寮通报书记出接。<a id="a-Y"></a>维那触礼)一拜禀云(启建圣节烦制疏语。<a id="a-Z"></a>如书记缺则书状侍者代之。<a id="a-a"></a>俱缺则用现成疏语。<a id="a-b"></a>见后)书记制毕。<a id="a-c"></a>具草先呈住持。<a id="a-d"></a>亲送堂司。<a id="a-e"></a>触礼一拜答先礼也。<a id="a-f"></a>维那用黄纸书疏。<a id="a-g"></a>带行仆。<a id="a-h"></a>捧盘袱炉烛香合。<a id="a-i"></a>上方丈请住持佥疏。<a id="a-j"></a>炷香触礼一拜禀云(启建圣节请和尚佥疏)佥讫。<a id="a-k"></a>行者就覆住持。<a id="a-l"></a>来早殿上启建讽经。<a id="a-m"></a>仍报诸寮挂讽经牌。<a id="a-n"></a>烧香侍者覆住持。<a id="a-o"></a>来早上堂至五更。<a id="a-p"></a>住持行香回。<a id="a-q"></a>再覆粥罢。<a id="a-r"></a>上堂令客头挂上堂牌。<a id="a-s"></a>维那于僧堂。<a id="a-t"></a>早粥遍食椎后。<a id="a-u"></a>再鸣椎一下云(白大众。<a id="a-v"></a>粥罢闻钟声。<a id="a-w"></a>各具威仪。<a id="a-x"></a>诣大佛宝殿。<a id="a-y"></a>启建天寿圣节谨白)复鸣椎一下。<a id="a-z"></a>往住持前问讯。<a id="a-10"></a>从首座板起巡堂一匝。<a id="a-11"></a>出外堂下间至上间。<a id="a-12"></a>归内堂中间。<a id="a-13"></a>问讯而出。<a id="a-14"></a>粥后少停。<a id="a-15"></a>待大殿排香烛茶汤铙钹手炉俱办。<a id="a-16"></a>堂司行者报方丈客头。<a id="a-17"></a>先覆住持。<a id="a-18"></a>次覆侍者。<a id="a-19"></a>鸣方丈板三下鸣鼓。<a id="a-1A"></a>堂司行者预鸣众寮前板三下。<a id="a-1B"></a>集众坐堂。<a id="a-1C"></a>如寻常坐禅向内坐。<a id="a-1D"></a>鼓鸣则转身向外坐。<a id="a-1E"></a>头首先集堂外候鼓鸣。<a id="a-1F"></a>即入堂。<a id="a-1G"></a>首座后入就坐。<a id="a-1H"></a>西堂勤旧蒙堂诸寮并外堂坐。<a id="a-1I"></a>住持于鼓初鸣。<a id="a-1J"></a>出寝堂坐。<a id="a-1K"></a>侍者问讯东立。<a id="a-1L"></a>行者问讯西立。<a id="a-1M"></a>转鼓侍者往法座左侧立候众集。<a id="a-1N"></a>头首下床。<a id="a-1O"></a>圣僧前问讯领众出堂。<a id="a-1P"></a>至法座前。<a id="a-1Q"></a>列一行问讯归西序立。<a id="a-1R"></a>大众雁列于后。<a id="a-1S"></a>若不候头首至。<a id="a-1T"></a>先自立定非法也。<a id="a-1U"></a>其行堂亦于鼓鸣时鸣板三下。<a id="a-1V"></a>参头领众行者。<a id="a-1W"></a>列库堂前相对排立。<a id="a-1X"></a>候转鼓。<a id="a-1Y"></a>知事出则问讯随其后。<a id="a-1Z"></a>待西序归位毕。<a id="a-1a"></a>亦列一行。<a id="a-1b"></a>座前问讯。<a id="a-1c"></a>上首居后。<a id="a-1d"></a>都寺引归东序立定。<a id="a-1e"></a>众行者列知事后。<a id="a-1f"></a>稍离远立。<a id="a-1g"></a>侍侍者入请住持出。<a id="a-1h"></a>行者问讯。<a id="a-1i"></a>住持至法座前。<a id="a-1j"></a>行者趱近知事后立。<a id="a-1k"></a>冬月则众去帽问讯。<a id="a-1l"></a>住持和南登座。<a id="a-1m"></a>侍者随上法座。<a id="a-1n"></a>以香合盖盛香捧上。<a id="a-1o"></a>住持拈香祝寿毕。<a id="a-1p"></a>侍者接香。<a id="a-1q"></a>以左手插炉中右手拈从香一炷。<a id="a-1r"></a>略问讯下座归班。<a id="a-1s"></a>待住持敛衣趺坐。<a id="a-1t"></a>侍者先末班。<a id="a-1u"></a>引过座下。<a id="a-1v"></a>列一行问讯。<a id="a-1w"></a>烧香侍者引班归位。<a id="a-1x"></a>次首座领班出。<a id="a-1y"></a>列座前问讯。<a id="a-1z"></a>大众同问讯。<a id="a-20"></a>知事转班列座前问讯。<a id="a-21"></a>行者随问讯。<a id="a-22"></a>西堂东堂出座下问讯。<a id="a-23"></a>侍者登座。<a id="a-24"></a>左手上香转身提坐具问讯(谓之代众请法)退立座侧问答罢。<a id="a-25"></a>陈白事意云(某月某日钦遇天寿圣节。<a id="a-26"></a>某寺预于某月某日。<a id="a-27"></a>启建金刚无量寿道场。<a id="a-28"></a>一月日逐日轮僧上殿。<a id="a-29"></a>披阅金文。<a id="a-2A"></a>今辰开启。<a id="a-2B"></a>住持臣僧某。<a id="a-2C"></a>升于此座举扬圣谛第一义。<a id="a-2D"></a>所集洪因端为祝延圣寿万安者)说法竟。<a id="a-2E"></a>白云(下座。<a id="a-2F"></a>各具威仪诣大佛殿启建天寿圣节。<a id="a-2G"></a>谨白)此日座下虽有官员。<a id="a-2H"></a>亦不得叙谢。<a id="a-2I"></a>盖尊君也。<a id="a-2J"></a>鸣大钟及僧堂前钟。<a id="a-2K"></a>集众列殿上向佛排立。<a id="a-2L"></a>住持上茶汤。<a id="a-2M"></a>上首知事递上。<a id="a-2N"></a>烧香侍者就佛座前。<a id="a-2O"></a>下茶汤毕。<a id="a-2P"></a>住持归位立定。<a id="a-2Q"></a>行者鸣钹维那转身炉前。<a id="a-2R"></a>揖住持上香。<a id="a-2S"></a>烧香侍者捧香合。<a id="a-2T"></a>次东堂西堂出班上香(如有大方诸山住持偶至者。<a id="a-2U"></a>令侍者请。<a id="a-2V"></a>于两序前上香)次两序对出向佛问讯。<a id="a-2W"></a>上香毕。<a id="a-2X"></a>两两相朝转身归位。<a id="a-2Y"></a>大众同展三拜。<a id="a-2Z"></a>两序分班对立。<a id="a-2a"></a>住持就跪。<a id="a-2b"></a>知客跪进手炉。<a id="a-2c"></a>侍者跪进香合。<a id="a-2d"></a>维那白佛宣疏毕。<a id="a-2e"></a>知客跪接炉。<a id="a-2f"></a>住持收坐具。<a id="a-2g"></a>维那举楞严咒。<a id="a-2h"></a>回向云。<a id="a-2i"></a>(讽诵秘章。<a id="a-2j"></a>所萃洪因。<a id="a-2k"></a>端为祝延今上皇帝圣寿万安。<a id="a-2l"></a>金刚无量寿佛云云)众散。<a id="a-2m"></a>每日堂司行者将轮差僧簿。<a id="a-2n"></a>须预先一日请住持头首众僧。<a id="a-2o"></a>各书双字名佥押。<a id="a-2p"></a>量众多少。<a id="a-2q"></a>依戒具写差单。<a id="a-2r"></a>排定日分周而复始。<a id="a-2s"></a>仍列经目。<a id="a-2t"></a>对揭殿内柱上。<a id="a-2u"></a>至日各务严肃。<a id="a-2v"></a>鸣大钟上殿。<a id="a-2w"></a>当次僧员须具威仪。<a id="a-2x"></a>香合礼佛归位看经。<a id="a-2y"></a>库司严设香烛。<a id="a-2z"></a>备点心。<a id="a-30"></a>维那烧香点汤照拂。<a id="a-31"></a>至晚鸣大钟下殿。<a id="a-32"></a>堂司行者直殿行者。<a id="a-33"></a>常加伺候。<a id="a-34"></a>毋令怠慢。<a id="a-35"></a>如官员入山拈香。<a id="a-36"></a>鸣钟集众。<a id="a-37"></a>讽无量寿咒。<a id="a-38"></a>举药师号毕。<a id="a-39"></a>回向云(某处某官入山拜手拈香。<a id="a-3A"></a>僧众讽诵秘章。<a id="a-3B"></a>所萃洪因。<a id="a-3C"></a>端为祝延今上皇帝圣寿万安。<a id="a-3D"></a>金刚无量寿云云)节内遇三八日。<a id="a-3E"></a>佛殿念诵。<a id="a-3F"></a>至日斋罢。<a id="a-3G"></a>堂司行者覆住持两序诸寮。<a id="a-3H"></a>挂念诵牌报众。<a id="a-3I"></a>参前巡廊鸣板。<a id="a-3J"></a>集众向佛排立。<a id="a-3K"></a>住持至鸣大板三下。<a id="a-3L"></a>次鸣大钟。<a id="a-3M"></a>烧香归位。<a id="a-3N"></a>维那出班。<a id="a-3O"></a>念诵云(皇风永扇帝道遐昌。<a id="a-3P"></a>佛日增辉法轮常转。<a id="a-3Q"></a>为如上缘。<a id="a-3R"></a>念清净法身毗卢遮那佛。<a id="a-3S"></a>十号讫回向云。<a id="a-3T"></a>上来念诵所集洪因。<a id="a-3U"></a>端为祝延今上皇帝圣寿万安。<a id="a-3V"></a>金刚无量寿云云)鸣僧堂前钟三下。<a id="a-3W"></a>大众问讯而散。<a id="a-3X"></a>或住持赴郡县都道场所归时。<a id="a-3Y"></a>鸣钟集众门迎诣方丈问讯。</p>
  <p id="a3Z">圣节启散古规所载。<a id="a-3a"></a>堂僧堂司给由。<a id="a-3b"></a>暂到客司给由随身照证。<a id="a-3c"></a>盖往时僧道岁一供帐纳免丁钱。<a id="a-3d"></a>官给由为凭。<a id="a-3e"></a>故游方道具度牒之外。<a id="a-3f"></a>有每岁免丁由。<a id="a-3g"></a>有何处坐夏由。<a id="a-3h"></a>有启散圣节。<a id="a-3i"></a>以备征诘。<a id="a-3j"></a>各亦畏慎。<a id="a-3k"></a>今虽不用。<a id="a-3l"></a>存其事以见古也。</p>
  <p id="a3m">黄榜式。</p>
  <p id="a3n">某州某府某寺。</p>
  <p id="a3o">某月某日钦遇。</p>
  <p id="a3p">天寿圣节本寺预于今月某日恭就。</p>
  <p id="a3q">大佛宝殿启建。</p>
  <p id="a3r">金刚无量寿道场一月日逐日轮僧上殿披阅真诠。</p>
  <p id="a3s">宣持密号所萃。</p>
  <p id="a3t">洪因端为祝延。</p>
  <p id="a3u">今上皇帝圣寿万岁万岁万万岁。</p>
  <p id="a3v">右恭　惟。</p>
  <p id="a3w">佛日洞明。</p>
  <p id="a3x">龙天昭格。</p>
  <p id="a3y">某年某月　日都监寺臣僧某谨言。</p>
  <p id="a3z">住　持　臣僧某。</p>
  <p id="a40">经单式。</p>
  <p id="a41">今具经文品目于后。</p>
  <p id="a42">大方广佛华严经。</p>
  <p id="a43">大佛顶万行首楞严经。</p>
  <p id="a44">大乘妙法莲华经。</p>
  <p id="a45">大乘金光明经。</p>
  <p id="a46">大方广圆觉修多罗了义经。</p>
  <p id="a47">大乘金刚般若波罗密经。</p>
  <p id="a48">大仁王护国经。</p>
  <p id="a49">右具如前。</p>
  <p id="a4A">今月　日纲维臣僧　某　具。</p>
  <p id="a4B">差单式。</p>
  <p id="a4C">今具逐日轮僧上殿名员于后　用白纸书。</p>
  <p id="a4D">某日　住持臣僧　某甲首座　某甲书记。</p>
  <p id="a4E">某甲藏主　某甲知客　某甲西堂。</p>
  <p id="a4F">某日　某甲称呼　某甲上座　某甲都寺。</p>
  <p id="a4G">右具如前。</p>
  <p id="a4H">今月　日堂司　某　具。</p>
  <p id="a4I">疏语(启建)右伏以　覆焘无私。<a id="a-4J"></a>乾坤孰测其高厚　照临有赫。<a id="a-4K"></a>日月莫喻其光华。<a id="a-4L"></a>知　赞仰之徒劳。<a id="a-4M"></a>欲　补报而无极。<a id="a-4N"></a>惟托钧陶之内。<a id="a-4O"></a>义重　四恩。<a id="a-4P"></a>故竭　忠爱之心。<a id="a-4Q"></a>虔恭　三祝。<a id="a-4R"></a>斗枢电绕龙象筵开。<a id="a-4S"></a>帝网百亿山河咸归　圣量。<a id="a-4T"></a>华藏三千世界益衍　丕图。<a id="a-4U"></a>少尽涓埃。<a id="a-4V"></a>匪懈朝夕。<a id="a-4W"></a>钦愿　[卄/夒]龙登用　景星耀而泰阶平　麟凤呈祥　圣人作而万物睹。<a id="a-4X"></a>谨疏　(满散)优钵罗花瑞世　同佛降生　阎浮提树连阴。<a id="a-4Y"></a>与天齐寿。<a id="a-4Z"></a>故　毓夙成之　睿质。<a id="a-4a"></a>克　承丕显之　圣谟　大哉干至哉干　体乾居正　会其极归其极　建极立中。<a id="a-4b"></a>爰以　吾道之大同。<a id="a-4c"></a>有裨　圣时之至治。<a id="a-4d"></a>山林钟鼓乐　化日之舒长。<a id="a-4e"></a>草木昆虫被　膏泽之渗漉　祥开震夙　颂祝华封。<a id="a-4f"></a>钦愿　垂拱无为。<a id="a-4g"></a>天地位而万物育　钧陶有象。<a id="a-4h"></a>阴阳理而四时平　寿考万年　本支百世。</p>
  <p data-pb></p>
  <h2 id="a4i">景命四斋日祝赞</h2>
  <p id="a4j">命好日。<a id="a-4k"></a>月旦。<a id="a-4l"></a>月望。<a id="a-4m"></a>初八。<a id="a-4n"></a>廿三。<a id="a-4o"></a>四斋日。<a id="a-4p"></a>隔宿堂司行者报众。<a id="a-4q"></a>挂讽经牌。<a id="a-4r"></a>次早钟绝。<a id="a-4s"></a>后鸣僧堂前钟。<a id="a-4t"></a>集众登殿。<a id="a-4u"></a>维那举楞严咒。<a id="a-4v"></a>唱药师号。<a id="a-4w"></a>叹佛毕。<a id="a-4x"></a>回向云(某日令辰。<a id="a-4y"></a>某州某寺住持传法某僧某。<a id="a-4z"></a>谨集合山僧众。<a id="a-50"></a>恭趋宝殿。<a id="a-51"></a>讽诵大佛顶万行首楞严神咒。<a id="a-52"></a>称扬圣号。<a id="a-53"></a>所萃洪因。<a id="a-54"></a>祝延今上皇帝圣寿万安。<a id="a-55"></a>金刚无量寿佛仁王菩萨云云)</p>
  <h2 id="a56">旦望藏殿祝赞。</h2>
  <p id="a57">旦望古来转藏祝寿。<a id="a-58"></a>今则必先侵晨登殿。</p>
  <p id="a59">御座前祝赞。<a id="a-5A"></a>于礼为恭。<a id="a-5B"></a>或粥罢升座罢鸣钟集众。<a id="a-5C"></a>往藏殿。<a id="a-5D"></a>维那举云(摩诃般若波罗蜜多)众当默念。<a id="a-5E"></a>住持领众合掌绕藏。<a id="a-5F"></a>行道三匝。<a id="a-5G"></a>多众则一匝立定。<a id="a-5H"></a>维那举大悲咒。<a id="a-5I"></a>回向云(大圆照中有华藏海。<a id="a-5J"></a>功超造化。<a id="a-5K"></a>道绝明言三光电卷而实相涵。<a id="a-5L"></a>六合雷奔而湛然寂。<a id="a-5M"></a>不思议海难尽赞扬。<a id="a-5N"></a>某州某寺住持传法臣僧某。<a id="a-5O"></a>月旦望令辰。<a id="a-5P"></a>谨集合山僧众。<a id="a-5Q"></a>恭趋藏殿绕旋行道。<a id="a-5R"></a>称念摩诃佛母圣号。<a id="a-5S"></a>运转天宫法宝轮藏。<a id="a-5T"></a>讽诵大悲圆满神咒所萃洪因。<a id="a-5U"></a>端为祝延　今上皇帝圣寿万安。<a id="a-5V"></a>金刚无量寿佛仁王。<a id="a-5W"></a>菩萨摩诃萨。<a id="a-5X"></a>摩诃般若波罗密)</p>
  <p data-pb></p>
  <h2 id="a5Y">每日祝赞</h2>
  <p id="a5Z">粥二时下堂。<a id="a-5a"></a>僧众必须登殿。<a id="a-5b"></a>维那举无量寿咒三遍。<a id="a-5c"></a>回向云(讽诵秘章。<a id="a-5d"></a>所萃洪因。<a id="a-5e"></a>端为祝延今上皇帝圣寿万安。<a id="a-5f"></a>金刚无量寿佛云云)</p>
  <p data-pb></p>
  <h2 id="a5g">千秋节</h2>
  <p id="a5h">至期堂司行者隔宿报众。<a id="a-5i"></a>挂讽经牌。<a id="a-5j"></a>次早鸣僧堂钟。<a id="a-5k"></a>集众登殿。<a id="a-5l"></a>维那举楞严咒毕白佛(四斋日同)回向云(某道某路某寺某月某日。<a id="a-5m"></a>敬遇皇太子千秋令节。<a id="a-5n"></a>谨集合山僧众。<a id="a-5o"></a>恭趋宝殿。<a id="a-5p"></a>讽诵大佛顶万行首楞严神咒。<a id="a-5q"></a>称扬圣号。<a id="a-5r"></a>所萃良因。<a id="a-5s"></a>敬祝皇太子睿算千秋殿下。<a id="a-5t"></a>伏愿日重轮月重辉。<a id="a-5u"></a>照临海宇。<a id="a-5v"></a>山如砺河如带。<a id="a-5w"></a>巩固邦基。<a id="a-5x"></a>金刚无量寿佛云云)</p>
  <h2 id="a5y">善月</h2>
  <p id="a5z">正五九为善月。<a id="a-60"></a>预先一日。<a id="a-61"></a>维那令堂司行者。<a id="a-62"></a>覆住持报库司。<a id="a-63"></a>挂善月牌于殿门前。<a id="a-64"></a>具经单轮差僧簿。<a id="a-65"></a>每日鸣大钟登殿。<a id="a-66"></a>看经祝赞终月而毕。</p>
  <p id="a67">始山隋开皇三年诏天下。<a id="a-68"></a>正五九并六斋日。<a id="a-69"></a>各寺建祈祷道场。<a id="a-6A"></a>不得杀生命。<a id="a-6B"></a>取藏经中。<a id="a-6C"></a>有毗沙门天王。<a id="a-6D"></a>每岁巡按四大部洲。<a id="a-6E"></a>正五九月治南赡部洲。<a id="a-6F"></a>故禁屠宰。<a id="a-6G"></a>而唐之藩镇每上任。<a id="a-6H"></a>必犒士卒不下数万人。<a id="a-6I"></a>须大烹宰。<a id="a-6J"></a>故以正五九不上官。<a id="a-6K"></a>为禁杀也。<a id="a-6L"></a>而俗以为忌者非。</p>
  <p id="a6M">祝厘章终。</p>
  <p data-pb></p>
  <h2 id="a6N">报恩章第二</h2>
  <p id="a6O">国有禘袷四时之祭。<a id="a-6P"></a>所以昭功德隆本始重继嗣也。<a id="a-6Q"></a>圣朝崇佛。</p>
  <p id="a6R">世祖而下。<a id="a-6S"></a>咸各建寺。<a id="a-6T"></a>谓由佛应身以御天下。<a id="a-6U"></a>化仪既终复归佛位。<a id="a-6V"></a>在　京官寺。<a id="a-6W"></a>于是设　圣容具佛坛场。<a id="a-6X"></a>月以五祭。<a id="a-6Y"></a>设奠展礼如生。<a id="a-6Z"></a>而致夫羹墙之思。<a id="a-6a"></a>洪惟　圣化所被。<a id="a-6b"></a>与佛之教流于无垠。<a id="a-6c"></a>而吾徒沐恩波濡　圣泽。<a id="a-6d"></a>可不知所自而思所报效焉。</p>
  <p data-pb></p>
  <h2 id="a6e">国忌</h2>
  <p id="a6f">宾日届期。<a id="a-6g"></a>隔宿库司报堂司。<a id="a-6h"></a>令行者覆住持两序。<a id="a-6i"></a>报众挂讽经牌。<a id="a-6j"></a>就法座上。<a id="a-6k"></a>安　御座。<a id="a-6l"></a>用黄纸写　圣号牌位。<a id="a-6m"></a>严设香花灯烛几筵供养。<a id="a-6n"></a>至期鸣僧堂钟。<a id="a-6o"></a>集众候住持至上香上茶汤。<a id="a-6p"></a>维那举楞严咒。<a id="a-6q"></a>讽诵毕。<a id="a-6r"></a>回向云(某州某寺住持传法臣僧某。<a id="a-6s"></a>某月某日。<a id="a-6t"></a>恭遇某圣圣忌之辰。<a id="a-6u"></a>谨集合山僧众。<a id="a-6v"></a>谨诵大佛顶万行首楞严神咒。<a id="a-6w"></a>称扬圣号。<a id="a-6x"></a>所萃殊利资严圣驾。<a id="a-6y"></a>伏愿神游八极。<a id="a-6z"></a>想云车风马来。<a id="a-70"></a>临位证中天受玉殿琼楼快乐。<a id="a-71"></a>十方三世云云)</p>
  <p data-pb></p>
  <h2 id="a72">祈祷</h2>
  <p id="a73">有祈祷。<a id="a-74"></a>须如法严治坛场。<a id="a-75"></a>铺陈供养。<a id="a-76"></a>住持专心加谨。<a id="a-77"></a>僧众各务整肃。<a id="a-78"></a>知事内外提督应办。<a id="a-79"></a>大小寮舍巡警斋洁。<a id="a-7A"></a>或有官员拈香。<a id="a-7B"></a>恭勤迎送。<a id="a-7C"></a>预期库司禀覆住持。<a id="a-7D"></a>先付意旨。<a id="a-7E"></a>维那知会。<a id="a-7F"></a>堂司行者报众挂祈祷牌。<a id="a-7G"></a>斋粥二时鸣钟集众讽经。<a id="a-7H"></a>或看藏经。<a id="a-7I"></a>或四大部经。<a id="a-7J"></a>或三日五日七日。<a id="a-7K"></a>随时而行。<a id="a-7L"></a>如祈晴祈雨。<a id="a-7M"></a>则轮僧十员</p>
  <p data-pb></p>
  <h2 id="a7N">祈晴</h2>
  <p id="a7O">见。<a id="a-7P"></a>淫雨为戾物用不成。<a id="a-7Q"></a>百川横流民无宁处。<a id="a-7R"></a>盖众生共业所感。<a id="a-7S"></a>惟上天覆焘无私。<a id="a-7T"></a>由是谨发诚心。<a id="a-7U"></a>启建祈晴道场。<a id="a-7V"></a>每日命僧讽诵经咒。<a id="a-7W"></a>仰扣诸圣。<a id="a-7X"></a>所冀祈求晴霁。<a id="a-7Y"></a>速赐感彰。<a id="a-7Z"></a>伏愿扫顽云于四野。<a id="a-7a"></a>阴沴潜消。<a id="a-7b"></a>丽杲日于中天。<a id="a-7c"></a>容光必照。<a id="a-7d"></a>俾五行各顺其序。<a id="a-7e"></a>而万汇悉遂其生。</p>
  <p data-pb></p>
  <h2 id="a7f">祈雨</h2>
  <p id="a7g">见。<a id="a-7h"></a>亢阳为灾百物就槁。<a id="a-7i"></a>匪上天之降罚。<a id="a-7j"></a>由下民之多愆。<a id="a-7k"></a>惟诸佛开慈悲之门。<a id="a-7l"></a>而神咒有祈禳之应。<a id="a-7m"></a>由是谨发诚心。<a id="a-7n"></a>启建祈雨道场。<a id="a-7o"></a>每日命僧。<a id="a-7p"></a>讽诵经咒。<a id="a-7q"></a>仰扣诸圣。<a id="a-7r"></a>所冀祈求雨泽。<a id="a-7s"></a>速赐感通。<a id="a-7t"></a>伏愿拯生灵于涂炭。<a id="a-7u"></a>厥维艰哉。<a id="a-7v"></a>起云龙于山川。<a id="a-7w"></a>俾滂[雨/沱]矣。<a id="a-7x"></a>庶兹多稼亦乃有秋。</p>
  <h2 id="a7y">祈雪</h2>
  <p id="a7z">切见。<a id="a-80"></a>时冬恒温。<a id="a-81"></a>恐生物之疵疠。<a id="a-82"></a>维天降雪。<a id="a-83"></a>净下土之祲氛。<a id="a-84"></a>庸致瓣香之诚。<a id="a-85"></a>愿集六花之瑞。<a id="a-86"></a>由是谨发诚心。<a id="a-87"></a>启建祈雪道场。<a id="a-88"></a>每日命僧。<a id="a-89"></a>讽诵经咒。<a id="a-8A"></a>仰扣诸圣。<a id="a-8B"></a>所冀祈求雨雪。<a id="a-8C"></a>速赐感通。<a id="a-8D"></a>伏愿彤云千里润泽。<a id="a-8E"></a>八荒六府三事用修。<a id="a-8F"></a>草木咸若。<a id="a-8G"></a>二气五行顺序。<a id="a-8H"></a>神人以和。</p>
  <h2 id="a8I">遣蝗</h2>
  <p id="a8J">切见。<a id="a-8K"></a>飞蝗蔽天。<a id="a-8L"></a>惟凶荒之可虑。<a id="a-8M"></a>遗孽入地。<a id="a-8N"></a>恐滋蔓之难图。<a id="a-8O"></a>匪假神功之驱除。<a id="a-8P"></a>虽极人力而罔措。<a id="a-8Q"></a>由是谨发诚心。<a id="a-8R"></a>启建遣蝗道场。<a id="a-8S"></a>每日命僧。<a id="a-8T"></a>讽诵经咒。<a id="a-8U"></a>仰扣诸圣。<a id="a-8V"></a>所冀驱遣虫蝗速赐消殄。<a id="a-8W"></a>伏愿涤之风雨。<a id="a-8X"></a>扫种类以无遗。<a id="a-8Y"></a>投之江河。<a id="a-8Z"></a>随业感而自化。<a id="a-8a"></a>民安其业物遂其生。</p>
  <h2 id="a8b">日蚀</h2>
  <p id="a8c">此日而食。<a id="a-8d"></a>占五纪之或乖。<a id="a-8e"></a>畏天之威。<a id="a-8f"></a>虞六沴之将作。<a id="a-8g"></a>故徇民情而救护。<a id="a-8h"></a>盍依佛力以祷禳。<a id="a-8i"></a>由是谨发诚心。<a id="a-8j"></a>命僧讽诵经咒。<a id="a-8k"></a>用伸救护。<a id="a-8l"></a>所冀日精速赐还光。<a id="a-8m"></a>伏愿五色开而黄道明。<a id="a-8n"></a>照临下土。<a id="a-8o"></a>群阴消而阳德盛。<a id="a-8p"></a>昭回于天。</p>
  <h2 id="a8q">月蚀</h2>
  <p id="a8r">月耀阴精而主夜。<a id="a-8s"></a>所赖照临。<a id="a-8t"></a>天示咎征于下民。<a id="a-8u"></a>于焉薄食。<a id="a-8v"></a>既戒既惧。<a id="a-8w"></a>以祷以禳。<a id="a-8x"></a>由是谨发诚心。<a id="a-8y"></a>命僧讽诵经咒。<a id="a-8z"></a>用伸救护。<a id="a-90"></a>所冀月华速赐还明。<a id="a-91"></a>伏愿妖蟆灭迹。<a id="a-92"></a>清光现大地山河。<a id="a-93"></a>顾兔长生。<a id="a-94"></a>万象纳广寒宫殿。</p>
  <p id="a95">报恩章终。</p>
 </body>
</html>