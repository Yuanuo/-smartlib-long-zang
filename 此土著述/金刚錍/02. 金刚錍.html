<!doctype html>
<html id="z3IBWqT1U3" data-ver="1060">
 <head>
  <meta charset="utf-8">
  <meta author="湛然">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">金刚錍</h1>
  <p id="a2">(圆伊金錍。<a id="a-3"></a>以抉四眼无明之膜。<a id="a-4"></a>令一切处悉见遮那佛性之指。<a id="a-5"></a>偏权疑碎加之以刚。<a id="a-6"></a>假梦寄客立以宾主。<a id="a-7"></a>观者恕之)</p>
  <p id="a8">自滥沾释典。<a id="a-9"></a>积有岁年。<a id="a-A"></a>未尝不以佛性义经怀。<a id="a-B"></a>恐不了之徒为苦行。<a id="a-C"></a>大教斯立功在于兹。<a id="a-D"></a>万派之通途。<a id="a-E"></a>众流之归趣。<a id="a-F"></a>诸法之大旨。<a id="a-G"></a>造行之所期。<a id="a-H"></a>若是而思之。<a id="a-I"></a>依而观之。<a id="a-J"></a>则凡圣一如色香泯净。<a id="a-K"></a>阿鼻依正全处极圣之自心。<a id="a-L"></a>毗卢身土不逾下凡之一念。<a id="a-M"></a>曾于静夜久而思之思之未已。<a id="a-N"></a>恍焉如睡。<a id="a-O"></a>不觉寱云无情有性。<a id="a-P"></a>仍于睡梦忽见一人云。<a id="a-Q"></a>仆野客也。<a id="a-R"></a>容仪粗犷进退不恒。<a id="a-S"></a>逼前平立。<a id="a-T"></a>谓余曰。<a id="a-U"></a>向来忽闻无情有性。<a id="a-V"></a>仁所述耶。<a id="a-W"></a>余曰然。</p>
  <p id="aX">客曰。<a id="a-Y"></a>仆忝寻释教薄究根源。<a id="a-Z"></a>盛演斯宗岂过双林最后极唱究竟之谈。<a id="a-a"></a>而云佛性非谓无情。<a id="a-b"></a>仁何独言无情有耶。<a id="a-c"></a>余曰。<a id="a-d"></a>古人尚云一阐提无。<a id="a-e"></a>云无情无。<a id="a-f"></a>未足可怪。<a id="a-g"></a>然以教分大小其言硕乖。<a id="a-h"></a>若云无情即不应云有性。<a id="a-i"></a>若云有性即不合云无情。</p>
  <p id="aj">客曰。<a id="a-k"></a>涅槃部大。<a id="a-l"></a>云何并列。<a id="a-m"></a>余曰。<a id="a-n"></a>以子不闲佛性进否教部权实。<a id="a-o"></a>故使同于常人疑之。<a id="a-p"></a>今且为子委引经文。<a id="a-q"></a>使后代好引此文证佛性非无情者。<a id="a-r"></a>善得经旨不昧理性。<a id="a-s"></a>知余所立善符经宗。<a id="a-t"></a>今立众生正因体遍。<a id="a-u"></a>经文亦以虚空譬之。<a id="a-v"></a>故三十一迦葉品云。<a id="a-w"></a>众生佛性犹如虚空。<a id="a-x"></a>非内非外。<a id="a-y"></a>若内外者。<a id="a-z"></a>云何得名一切处有。<a id="a-10"></a>请观有之一字。<a id="a-11"></a>虚空何所不收。<a id="a-12"></a>故知经文不许唯内专外。<a id="a-13"></a>故云非内外等及云如空。<a id="a-14"></a>既云众生佛性。<a id="a-15"></a>岂非理性正因。<a id="a-16"></a>次迦葉问云。<a id="a-17"></a>何名为犹如虚空。<a id="a-18"></a>佛乃以果地无碍而答迦葉。<a id="a-19"></a>岂非正因因果不二。<a id="a-1A"></a>由佛果答。<a id="a-1B"></a>迦葉乃以权智断果果上缘了悉皆是有。<a id="a-1C"></a>难佛空喻法喻不齐。<a id="a-1D"></a>故迦葉云。<a id="a-1E"></a>如来佛性涅槃是有。<a id="a-1F"></a>虚空应当亦是有耶。<a id="a-1G"></a>佛先顺问答。<a id="a-1H"></a>次复宗明空。</p>
  <p id="a1I">先顺问云。<a id="a-1J"></a>为非涅槃说为涅槃。<a id="a-1K"></a>非涅槃者。<a id="a-1L"></a>谓有为烦恼。<a id="a-1M"></a>为非如来说为如来。<a id="a-1N"></a>非如来者谓阐提二乘。<a id="a-1O"></a>为非佛性说为佛性。<a id="a-1P"></a>非佛性者。<a id="a-1Q"></a>谓墙壁瓦砾。<a id="a-1R"></a>今问若瓦石永非。<a id="a-1S"></a>二乘烦恼亦永非耶。<a id="a-1T"></a>故知。<a id="a-1U"></a>经文寄方便教说三对治。<a id="a-1V"></a>暂说三有。<a id="a-1W"></a>以斥三非。<a id="a-1X"></a>故此文后便即结云一切世间。<a id="a-1Y"></a>无非虚空对于虚空。<a id="a-1Z"></a>佛意以瓦石等三。<a id="a-1a"></a>以为所对。<a id="a-1b"></a>故云对于虚空。<a id="a-1c"></a>是则一切无非如来等三。<a id="a-1d"></a>迦葉复以四大为并。<a id="a-1e"></a>令空成有。<a id="a-1f"></a>故迦葉云。<a id="a-1g"></a>世间亦无非四大对四大。<a id="a-1h"></a>是有虚空无对何不名有。<a id="a-1i"></a>迦葉意以空无对。<a id="a-1j"></a>故有之大也。<a id="a-1k"></a>佛于此后舍喻从法。<a id="a-1l"></a>广明涅槃不同虚空。<a id="a-1m"></a>若涅槃不同。<a id="a-1n"></a>余二亦异。<a id="a-1o"></a>故知。<a id="a-1p"></a>经以正因结难。<a id="a-1q"></a>一切世间何所不摄。<a id="a-1r"></a>岂隔烦恼及二乘乎。<a id="a-1s"></a>虚空之言何所不该。<a id="a-1t"></a>安弃墙壁瓦石等耶。</p>
  <p id="a1u">佛后复云空与涅槃。<a id="a-1v"></a>虽俱非世摄。<a id="a-1w"></a>涅槃如来有证有见。<a id="a-1x"></a>虚空常故是故不然。<a id="a-1y"></a>岂非正与缘了不同。</p>
  <p id="a1z">次佛复宗显空非有。<a id="a-20"></a>故恐世人以邪计空为佛性喻。<a id="a-21"></a>更以一十复次。<a id="a-22"></a>而遮其非。</p>
  <p id="a23">初云。<a id="a-24"></a>世人言虚空者。<a id="a-25"></a>名为无色无对不可见。<a id="a-26"></a>佛言此即心所三世所摄。<a id="a-27"></a>语似心所。<a id="a-28"></a>故佛破之。<a id="a-29"></a>世言身内。<a id="a-2A"></a>何殊心所。<a id="a-2B"></a>复次外道言。<a id="a-2C"></a>虚空者即是光明。<a id="a-2D"></a>佛言亦是色法。<a id="a-2E"></a>世言身内。<a id="a-2F"></a>何殊色法。<a id="a-2G"></a>有云住处。<a id="a-2H"></a>世言身内。<a id="a-2I"></a>岂非住处。<a id="a-2J"></a>有云次第。<a id="a-2K"></a>世言身内。<a id="a-2L"></a>必须随身刹那时运。<a id="a-2M"></a>有云。<a id="a-2N"></a>不离三法。<a id="a-2O"></a>一空二实三者空实。<a id="a-2P"></a>佛言若言空者。<a id="a-2Q"></a>有处无故。<a id="a-2R"></a>若言实者空处无故。<a id="a-2S"></a>若言空实二处无故。<a id="a-2T"></a>世言身内犹阙外计空及二俱。<a id="a-2U"></a>有云。<a id="a-2V"></a>作法。<a id="a-2W"></a>如去舍等。</p>
  <p id="a2X">世言身没与真相应。<a id="a-2Y"></a>即同作法。<a id="a-2Z"></a>有云。<a id="a-2a"></a>无碍处。<a id="a-2b"></a>佛言有分。<a id="a-2c"></a>有具余处无故。<a id="a-2d"></a>世言身内。<a id="a-2e"></a>余处则无。<a id="a-2f"></a>有云。<a id="a-2g"></a>与有并合。<a id="a-2h"></a>佛言合有三种。<a id="a-2i"></a>一如鸟投树。<a id="a-2j"></a>二如羊相触。<a id="a-2k"></a>三如二指已合。<a id="a-2l"></a>世言身内。<a id="a-2m"></a>如二指合。<a id="a-2n"></a>有云。<a id="a-2o"></a>如器中空。<a id="a-2p"></a>世言身内。<a id="a-2q"></a>何异器中。<a id="a-2r"></a>有云。<a id="a-2s"></a>所指之处。<a id="a-2t"></a>佛言。<a id="a-2u"></a>则有方面。<a id="a-2v"></a>世言身中。<a id="a-2w"></a>岂非方面。<a id="a-2x"></a>佛总结云。<a id="a-2y"></a>从因缘生皆是无常。<a id="a-2z"></a>故此一十邪计虚空非佛性喻。<a id="a-30"></a>是无常故。<a id="a-31"></a>三世摄故。<a id="a-32"></a>虚空异彼遍一切处。<a id="a-33"></a>此违迦葉问。<a id="a-34"></a>复宗符空。<a id="a-35"></a>以喻正因。</p>
  <p id="a36">世人何以弃佛正教。<a id="a-37"></a>朋于邪空。<a id="a-38"></a>云何乃以智断果上缘了佛性。<a id="a-39"></a>以难正因。<a id="a-3A"></a>如来是智果。<a id="a-3B"></a>涅槃是断果。<a id="a-3C"></a>故智断果上。<a id="a-3D"></a>有缘了性。<a id="a-3E"></a>所以迦葉难云。<a id="a-3F"></a>如来佛性涅槃是有。<a id="a-3G"></a>世人多引涅槃为难。<a id="a-3H"></a>故广引之以杜余论。<a id="a-3I"></a>子应不见涅槃之文。<a id="a-3J"></a>空敩世人瓦石之妨。<a id="a-3K"></a>缘了难正殊不相应。<a id="a-3L"></a>此即子不知佛性之进否也。<a id="a-3M"></a>况复以空譬正缘了犹局。<a id="a-3N"></a>如迦葉所引三皆有者。<a id="a-3O"></a>此乃涅槃带权门说。<a id="a-3P"></a>故佛顺迦葉三皆是有。<a id="a-3Q"></a>若顿教实说本有三种。<a id="a-3R"></a>三理元遍。<a id="a-3S"></a>达性成修。<a id="a-3T"></a>修三亦遍。<a id="a-3U"></a>欲示众生本有正性。<a id="a-3V"></a>且云正遍犹如虚空。<a id="a-3W"></a>欲赴末代以顺迦葉。<a id="a-3X"></a>岂非迦葉知机设疑。<a id="a-3Y"></a>故佛覆实述权缘了。<a id="a-3Z"></a>此子不知教之权实。<a id="a-3a"></a>故涅槃中佛性之言。<a id="a-3b"></a>不唯一种。<a id="a-3c"></a>如迦葉品下文云。<a id="a-3d"></a>言佛性者。<a id="a-3e"></a>所谓十力无畏不共大悲三念三十二相八十种好。<a id="a-3f"></a>子何不引此文。<a id="a-3g"></a>令一切众生亦无。<a id="a-3h"></a>何独瓦石。<a id="a-3i"></a>若云此是果德。<a id="a-3j"></a>众生有此果性者。<a id="a-3k"></a>果性身土何不沾于瓦石等耶。<a id="a-3l"></a>又若许因有果性者。<a id="a-3m"></a>世何但云十方诸佛同一法身力无畏等。<a id="a-3n"></a>而不云生佛亦同法身力无畏等。<a id="a-3o"></a>使一尘一心无非三身三德之性种也。<a id="a-3p"></a>若言但有果地法身性者。<a id="a-3q"></a>何故经云。<a id="a-3r"></a>十力无畏乃至相好。<a id="a-3s"></a>又复经中。<a id="a-3t"></a>阐提等人四句辩性。<a id="a-3u"></a>子云众生有性。<a id="a-3v"></a>为何众生有何等性。<a id="a-3w"></a>瓦石为复无四句耶。<a id="a-3x"></a>又第六第九及三十二。<a id="a-3y"></a>皆以杂血五味。<a id="a-3z"></a>用对凡夫三乘及佛。<a id="a-40"></a>何故佛性在人差降不同。<a id="a-41"></a>又二十七云。<a id="a-42"></a>若修八正即见佛性。<a id="a-43"></a>婆沙俱舍悉有八正。<a id="a-44"></a>乃至诸经咸有道品。<a id="a-45"></a>为修何八正见何佛性。<a id="a-46"></a>故子不知佛性进否。</p>
  <p id="a47">客曰。<a id="a-48"></a>何故权教不说缘了二因遍耶。<a id="a-49"></a>余曰。<a id="a-4A"></a>众生无始计我我所。<a id="a-4B"></a>从所计示未应说遍。<a id="a-4C"></a>涅槃经中带权说实。<a id="a-4D"></a>故得以空譬正。<a id="a-4E"></a>未譬缘了。<a id="a-4F"></a>若教一向权则三因俱局。<a id="a-4G"></a>如别初心闻正亦局。<a id="a-4H"></a>藏性理性一切俱然。<a id="a-4I"></a>所以博地闻无情无。<a id="a-4J"></a>依迷示迷云能造是。<a id="a-4K"></a>附权立性云所造非。<a id="a-4L"></a>又复一代已多显顿。<a id="a-4M"></a>如华严中依正不二。<a id="a-4N"></a>普贤普眼三无差别。<a id="a-4O"></a>大集染净一切融通。<a id="a-4P"></a>净名不思议毛孔含纳。<a id="a-4Q"></a>思益网明无非法界。<a id="a-4R"></a>般若诸法混同无二。<a id="a-4S"></a>法华本末实相皆如。<a id="a-4T"></a>涅槃唯防像末谬执。<a id="a-4U"></a>分正缘了别指方隅。<a id="a-4V"></a>若执实迷权尚失于实。<a id="a-4W"></a>执权迷实则权实俱迷。<a id="a-4X"></a>验子尚昧小乘由心。<a id="a-4Y"></a>故暗大教心外无境。</p>
  <p id="a4Z">客曰。<a id="a-4a"></a>涅槃岂唯兼带说耶。<a id="a-4b"></a>余曰。<a id="a-4c"></a>约部通云一切兼带。<a id="a-4d"></a>部中品内或实或权。<a id="a-4e"></a>如申迦葉难。<a id="a-4f"></a>别为末代一机而已。<a id="a-4g"></a>则权实并明。<a id="a-4h"></a>若一向权。<a id="a-4i"></a>如恒河中七种众生。<a id="a-4j"></a>若一向实。<a id="a-4k"></a>如三点二鸟三慈十德等。<a id="a-4l"></a>他皆准知不可具述。<a id="a-4m"></a>如云色常。<a id="a-4n"></a>色言岂不收于一切依正。<a id="a-4o"></a>何故制空令局限耶。<a id="a-4p"></a>此世人不知教之权实。<a id="a-4q"></a>如二乘人处处闻大。<a id="a-4r"></a>尚至法华方信己性。<a id="a-4s"></a>悔来至此财非己有。<a id="a-4t"></a>此岂非子不知父性耶。<a id="a-4u"></a>闻开权已。<a id="a-4v"></a>方云口生化生有分。<a id="a-4w"></a>故涅槃中犹恐未来一分有情不信己身有如来性及谓阐提未来永断。<a id="a-4x"></a>示令知有及以不断。<a id="a-4y"></a>岂部内诸文全无顿耶。<a id="a-4z"></a>今搜求现未建立圆融。<a id="a-50"></a>不弊性无。<a id="a-51"></a>但困理壅故于性中点示体遍。<a id="a-52"></a>傍遮。<a id="a-53"></a>偏指清净真如。<a id="a-54"></a>尚失小真佛性安在。<a id="a-55"></a>他不见之空论无情性之有无。<a id="a-56"></a>不晓一家立义大旨。<a id="a-57"></a>故达唯心了体具者焉有异同。<a id="a-58"></a>若不立唯心一切大教全为无用。<a id="a-59"></a>若不许心具圆顿之理乃成徒施。<a id="a-5A"></a>信唯心具。<a id="a-5B"></a>复疑有无。<a id="a-5C"></a>则疑己心之有无也。<a id="a-5D"></a>故知一尘一心即一切生佛之心性。<a id="a-5E"></a>何独自心之有无耶。<a id="a-5F"></a>以共造故。<a id="a-5G"></a>以共变故。<a id="a-5H"></a>同化境故。<a id="a-5I"></a>同化事故。<a id="a-5J"></a>故世不知教之权实。<a id="a-5K"></a>以子不思佛性之名从何教立。<a id="a-5L"></a>无情之称局在何文。<a id="a-5M"></a>已如前说。<a id="a-5N"></a>余患世迷恒思点示。<a id="a-5O"></a>是故寱言无情有性。<a id="a-5P"></a>何谓点示。<a id="a-5Q"></a>一者示迷元从性变。<a id="a-5R"></a>二者示性令其改迷。<a id="a-5S"></a>是故且云无情有性。<a id="a-5T"></a>若分大小。<a id="a-5U"></a>则随缘不变之说出自大教。<a id="a-5V"></a>木石无心之语。<a id="a-5W"></a>生于小宗。<a id="a-5X"></a>子欲执小道而抗大逵者其犹螳螂乎。<a id="a-5Y"></a>何殊井蛙乎。<a id="a-5Z"></a>故子应知。<a id="a-5a"></a>万法是真如。<a id="a-5b"></a>由不变故。<a id="a-5c"></a>真如是万法。<a id="a-5d"></a>由随缘故。<a id="a-5e"></a>子信无情无佛性者。<a id="a-5f"></a>岂非万法无真如耶。<a id="a-5g"></a>故万法之称宁隔于纤尘。<a id="a-5h"></a>真如之体何专于彼我。<a id="a-5i"></a>是则无有无波之水。<a id="a-5j"></a>未有不湿之波。<a id="a-5k"></a>在湿讵间于混澄。<a id="a-5l"></a>为波自分于清浊。<a id="a-5m"></a>虽有清有浊。<a id="a-5n"></a>而一性无殊。<a id="a-5o"></a>纵造正造依。<a id="a-5p"></a>依理终无异辙。<a id="a-5q"></a>若许随缘不变。<a id="a-5r"></a>复云无情有无。<a id="a-5s"></a>岂非自语相违耶。<a id="a-5t"></a>故知。<a id="a-5u"></a>果地依正融通。<a id="a-5v"></a>并依众生理本故也。<a id="a-5w"></a>此乃事理相对以说。<a id="a-5x"></a>若唯从理。<a id="a-5y"></a>只可云水本无波。<a id="a-5z"></a>必不得云波中无水。<a id="a-60"></a>如迷东为西。<a id="a-61"></a>只可云东处无西。<a id="a-62"></a>终不得云西处无东。<a id="a-63"></a>若唯从迷说则波无水名。<a id="a-64"></a>西失东称。<a id="a-65"></a>情性合譬思之可知。<a id="a-66"></a>无情有无例之可见。</p>
  <p id="a67">于是野客恭退吴跪而咨曰。<a id="a-68"></a>波水之譬其理实然。<a id="a-69"></a>仆曾闻人引大智度论。<a id="a-6A"></a>云真如在无情中但名法性。<a id="a-6B"></a>在有情内方名佛性。<a id="a-6C"></a>仁何故立佛性之名。<a id="a-6D"></a>余曰。<a id="a-6E"></a>亲曾委读细捡论文都无此说。<a id="a-6F"></a>或恐谬引章疏之言世共传之。<a id="a-6G"></a>泛为通之。<a id="a-6H"></a>此乃迷名而不知义。<a id="a-6I"></a>法名不觉。<a id="a-6J"></a>佛名为觉。<a id="a-6K"></a>众生虽本有不觉之理。<a id="a-6L"></a>而未曾有觉不觉智。<a id="a-6M"></a>故且分之令觉不觉。<a id="a-6N"></a>岂觉不觉不觉犹不觉耶。<a id="a-6O"></a>反谓所觉离能觉耶。</p>
  <p id="a6P">客曰。<a id="a-6Q"></a>若尔至佛方会。<a id="a-6R"></a>凡离何乖。<a id="a-6S"></a>余曰。<a id="a-6T"></a>子为学佛。<a id="a-6U"></a>为学凡耶。<a id="a-6V"></a>理本无殊。<a id="a-6W"></a>凡谓之离。<a id="a-6X"></a>故示众生令觉不觉。<a id="a-6Y"></a>故觉不觉自会一如。<a id="a-6Z"></a>故知。<a id="a-6a"></a>觉无不觉不名佛性。<a id="a-6b"></a>不觉无觉法性不成。<a id="a-6c"></a>觉无不觉佛性宁立。<a id="a-6d"></a>是则无佛性之法性。<a id="a-6e"></a>容在小宗。<a id="a-6f"></a>即法性之佛性。<a id="a-6g"></a>方曰大教。<a id="a-6h"></a>故今问子。<a id="a-6i"></a>诸经论中。<a id="a-6j"></a>法界实际实相真性等。<a id="a-6k"></a>为同法性在无情中。<a id="a-6l"></a>为同真如分为两派。<a id="a-6m"></a>若同真如。<a id="a-6n"></a>诸教不见无情法界及实际等。<a id="a-6o"></a>若在无情。<a id="a-6p"></a>但名法性非佛性者。<a id="a-6q"></a>何故华严须弥山顶偈赞品云。<a id="a-6r"></a>了知一切法。<a id="a-6s"></a>自性无所有。<a id="a-6t"></a>若能如是解。<a id="a-6u"></a>则见卢舍那。<a id="a-6v"></a>岂非诸法本有舍那之性耶。<a id="a-6w"></a>又云。<a id="a-6x"></a>法性本空寂。<a id="a-6y"></a>无取亦无见。<a id="a-6z"></a>性空即是佛。<a id="a-70"></a>不可得思量。<a id="a-71"></a>又精进慧云。<a id="a-72"></a>法性本清净。<a id="a-73"></a>如空无有相。<a id="a-74"></a>此亦无所修。<a id="a-75"></a>能见大牟尼。<a id="a-76"></a>岂于无性又云无修能见牟尼。<a id="a-77"></a>又真实慧云。<a id="a-78"></a>一切法无相。<a id="a-79"></a>是则真佛体。<a id="a-7A"></a>既真佛体在一切法。<a id="a-7B"></a>请子思之。<a id="a-7C"></a>当免迷教。<a id="a-7D"></a>及迷佛性之进否也。<a id="a-7E"></a>故真如随缘即佛性随缘。<a id="a-7F"></a>佛之一字即法佛也。<a id="a-7G"></a>故法佛与真如体一名异。<a id="a-7H"></a>故佛性论第一云。<a id="a-7I"></a>佛性者。<a id="a-7J"></a>即人法二空所显真如。<a id="a-7K"></a>当知真如即佛性异名。<a id="a-7L"></a>华严又云。<a id="a-7M"></a>众生非众生。<a id="a-7N"></a>二俱无真实。<a id="a-7O"></a>如是诸法性。<a id="a-7P"></a>实义俱非有。<a id="a-7Q"></a>言众生非众生。<a id="a-7R"></a>岂非情与无情。<a id="a-7S"></a>二俱随缘并皆不变。<a id="a-7T"></a>故俱非有。<a id="a-7U"></a>所以法界实际一切皆然。<a id="a-7V"></a>故知法性之名不专无情中之真如也。<a id="a-7W"></a>以由世人共迷法相名异体一故也。<a id="a-7X"></a>然虽体同不无小别。<a id="a-7Y"></a>凡有性名者多在凡在理。<a id="a-7Z"></a>如云佛性理性真性藏性实性等。<a id="a-7a"></a>无性名者多通凡圣因果事理。<a id="a-7b"></a>如云法界及实相等。<a id="a-7c"></a>如三昧陀罗尼波罗蜜等。<a id="a-7d"></a>则唯在于果。<a id="a-7e"></a>所以因名佛性等者。<a id="a-7f"></a>众生实未成佛得理证真开藏。<a id="a-7g"></a>以烦恼生死是佛等性。<a id="a-7h"></a>示令修习名佛等性。<a id="a-7i"></a>而诸教之中诸名互立。<a id="a-7j"></a>涅槃经中多云佛性者。<a id="a-7k"></a>佛是果人。<a id="a-7l"></a>言一切众生皆有果人之性。<a id="a-7m"></a>故偏言之。<a id="a-7n"></a>世人迷故而不从果。<a id="a-7o"></a>云众生有故失体遍。<a id="a-7p"></a>又云遍者。<a id="a-7q"></a>以由烦恼心性体遍。<a id="a-7r"></a>云佛性遍。<a id="a-7s"></a>故知。<a id="a-7t"></a>不识佛性遍者。<a id="a-7u"></a>良由不知烦恼性遍故。<a id="a-7v"></a>唯心之言岂唯真心。<a id="a-7w"></a>子尚不知烦恼心遍。<a id="a-7x"></a>安能了知生死色遍。<a id="a-7y"></a>色何以遍。<a id="a-7z"></a>色即心故。<a id="a-80"></a>何者。<a id="a-81"></a>依报共造正报别造。<a id="a-82"></a>岂信共遍不信别遍耶。<a id="a-83"></a>能造所造既是唯心。<a id="a-84"></a>心体不可局方所故。<a id="a-85"></a>所以十方佛土皆有众生理性心种。<a id="a-86"></a>以性喻空。<a id="a-87"></a>具如涅槃一十复次。<a id="a-88"></a>故知。<a id="a-89"></a>不晓大小教门名体同异。<a id="a-8A"></a>此是学释教者之大患也。<a id="a-8B"></a>故身子云。<a id="a-8C"></a>我等同入法性。<a id="a-8D"></a>及亦得解脱等。<a id="a-8E"></a>子初不达余之义旨。<a id="a-8F"></a>故闻之惊骇。<a id="a-8G"></a>为子申已理合释然。<a id="a-8H"></a>故知。<a id="a-8I"></a>世人局我遮那唯阴质内。<a id="a-8J"></a>而直云诸法是无情者。<a id="a-8K"></a>则有二种不如外道。<a id="a-8L"></a>外道尚云我大色小我遍虚空。<a id="a-8M"></a>又外道犹计众尘所成。<a id="a-8N"></a>亦不直云无情而已。<a id="a-8O"></a>又有二种不如小乘。<a id="a-8P"></a>小乘尚云犹业力造造遍三界。<a id="a-8Q"></a>又小乘犹知诸法无常。<a id="a-8R"></a>亦不直云无情而已。<a id="a-8S"></a>又有二种不如共乘。<a id="a-8T"></a>共乘尚知造心幻化幻遍三界。<a id="a-8U"></a>又知诸法体性即真。<a id="a-8V"></a>若次第乘故非所拟。<a id="a-8W"></a>子闻是已。<a id="a-8X"></a>亦合薄知教法权实佛性进否。</p>
  <p id="a8Y">客曰。<a id="a-8Z"></a>仁善分别实坏重疑。<a id="a-8a"></a>信一切法皆正因性。<a id="a-8b"></a>而云正中三因种遍修遍果遍。<a id="a-8c"></a>又云一尘一心即一切生佛之心性。<a id="a-8d"></a>情犹未决。<a id="a-8e"></a>余曰。<a id="a-8f"></a>良由自昔不善遍揽因果自他依正。<a id="a-8g"></a>观于己心心佛众生。<a id="a-8h"></a>亦由不阅诸教大旨。<a id="a-8i"></a>不晓佛说果德之意。<a id="a-8j"></a>不达佛现互融之由。<a id="a-8k"></a>余欲开导子之情怀。<a id="a-8l"></a>更以四十六问而问于子。<a id="a-8m"></a>子若能晓余之一问。<a id="a-8n"></a>则众滞自消。<a id="a-8o"></a>法界融通。<a id="a-8p"></a>释然大观洞见法界生佛依正。<a id="a-8q"></a>一念具足一尘不亏。</p>
  <p id="a8r">问佛性之名从因从果。<a id="a-8s"></a>从因非佛。<a id="a-8t"></a>果不名性。<a id="a-8u"></a>问佛性之名常无常耶。<a id="a-8v"></a>无常非性。<a id="a-8w"></a>常不应变。<a id="a-8x"></a>问佛性之名共耶别耶。<a id="a-8y"></a>别不名性。<a id="a-8z"></a>共不可分。<a id="a-90"></a>问佛性之名大小教耶。<a id="a-91"></a>小无性名。<a id="a-92"></a>大无无情。<a id="a-93"></a>问佛性之名有权实耶。<a id="a-94"></a>对体辩异其相何耶。</p>
  <p id="a95">问无情之名大小教耶。<a id="a-96"></a>大教大部有权实耶。<a id="a-97"></a>问无情无者无情为色为非色耶。<a id="a-98"></a>为二俱耶。<a id="a-99"></a>问无情色等佛见尔耶。<a id="a-9A"></a>为生见耶。<a id="a-9B"></a>为共见耶。<a id="a-9C"></a>问无情败坏故无性者。<a id="a-9D"></a>阴亦败坏性亦然耶。<a id="a-9E"></a>问无情是色。<a id="a-9F"></a>法界处色为亦无耶。<a id="a-9G"></a>为复有耶。</p>
  <p id="a9H">问唯心之言子曾闻耶。<a id="a-9I"></a>唯只是心。<a id="a-9J"></a>异不名唯。<a id="a-9K"></a>问唯心之言凡圣心耶。<a id="a-9L"></a>若圣若凡二俱有过。<a id="a-9M"></a>问唯心名心造无心耶。<a id="a-9N"></a>唯造心耶。<a id="a-9O"></a>二俱有过。<a id="a-9P"></a>问唯心唯心亦唯色耶。<a id="a-9Q"></a>若不唯色。<a id="a-9R"></a>色非心耶。<a id="a-9S"></a>问唯心所造唯依与正。<a id="a-9T"></a>依正能所同耶异耶。</p>
  <p id="a9U">问众生量异性随异耶。<a id="a-9V"></a>不尔非内尔不名性。<a id="a-9W"></a>问众生惑心。<a id="a-9X"></a>性遍不遍神我四句。<a id="a-9Y"></a>为同异耶。<a id="a-9Z"></a>问众生有性唯应身性亦法性耶。<a id="a-9a"></a>亦报性耶。<a id="a-9b"></a>问众生本迷迷佛悟耶。<a id="a-9c"></a>佛既悟已。<a id="a-9d"></a>悟生迷耶。<a id="a-9e"></a>问众生一身几佛性耶。<a id="a-9f"></a>一佛身中几生性耶。</p>
  <p id="a9g">问佛国土身为始本耶。<a id="a-9h"></a>始本同耶。<a id="a-9i"></a>为复异耶。<a id="a-9j"></a>问佛土佛身为一异耶。<a id="a-9k"></a>一无能所。<a id="a-9l"></a>异则同凡。<a id="a-9m"></a>问佛土界分生亦居耶。<a id="a-9n"></a>为各所居佛无土耶。<a id="a-9o"></a>问佛土所摄为远近耶。<a id="a-9p"></a>何土与生一异共别。<a id="a-9q"></a>问佛佛土体为同异耶。<a id="a-9r"></a>娑婆之处为共别耶。</p>
  <p id="a9s">问佛成道时土亦成耶。<a id="a-9t"></a>成广狭耶。<a id="a-9u"></a>不成有过。<a id="a-9v"></a>问佛成见性与生见处为同异耶。<a id="a-9w"></a>离二不可。<a id="a-9x"></a>问佛成土成。<a id="a-9y"></a>与彼彼成。<a id="a-9z"></a>彼彼不成为一异耶。<a id="a-A0"></a>问佛成三身。<a id="a-A1"></a>与彼彼果及彼彼生为一异耶。<a id="a-A2"></a>问佛成身土成何眼智。<a id="a-A3"></a>见自他境初后如何。</p>
  <p id="aA4">问真如所造互相摄耶。<a id="a-A5"></a>不相摄耶二俱如何。<a id="a-A6"></a>问真如之体通于修性。<a id="a-A7"></a>修性身土等不等耶。<a id="a-A8"></a>问真如随缘变为无情。<a id="a-A9"></a>为永无耶。<a id="a-AA"></a>何当有耶。<a id="a-AB"></a>问真如随缘随已与真为同异耶。<a id="a-AC"></a>为永随耶。<a id="a-AD"></a>问真如本有为本无耶。<a id="a-AE"></a>与惑共住同异如何。</p>
  <p id="aAF">问波水同异。<a id="a-AG"></a>前后得失。<a id="a-AH"></a>真妄同异。<a id="a-AI"></a>法譬如何。<a id="a-AJ"></a>问病眼见华华处空处。<a id="a-AK"></a>同异存没法譬如何。<a id="a-AL"></a>问镜像明体本始同异。<a id="a-AM"></a>前后存没法譬如何。<a id="a-AN"></a>问帝网之譬唯譬果耶。<a id="a-AO"></a>亦譬因耶。<a id="a-AP"></a>果无因耶。<a id="a-AQ"></a>问如意珠身身有土耶。<a id="a-AR"></a>唯在果耶。<a id="a-AS"></a>通因如何。</p>
  <p id="aAT">问行者观心心即境耶。<a id="a-AU"></a>能所得名同异如何。<a id="a-AV"></a>问行者观心一耶多耶。<a id="a-AW"></a>一多心境同异如何。<a id="a-AX"></a>问行者观心为唯观心亦观身耶。<a id="a-AY"></a>亦观土耶。<a id="a-AZ"></a>问行者观心在惑业苦。<a id="a-Aa"></a>内耶外耶同耶异耶。<a id="a-Ab"></a>问行者观心心内佛性为本净耶。<a id="a-Ac"></a>为始净耶。<a id="a-Ad"></a>问行者观心心佛众生因果身土法相融摄一切同耶。</p>
  <p id="aAe">如是设问不可穷尽。<a id="a-Af"></a>为断子疑且至尔许。</p>
  <p id="aAg">客曰。<a id="a-Ah"></a>何以不多不少。<a id="a-Ai"></a>唯四十六。<a id="a-Aj"></a>余曰。<a id="a-Ak"></a>攻惑。<a id="a-Al"></a>攻疑。<a id="a-Am"></a>攻行。<a id="a-An"></a>攻理。<a id="a-Ao"></a>通教通义。<a id="a-Ap"></a>通自通他。<a id="a-Aq"></a>一问亦足。<a id="a-Ar"></a>为对钝根故四十六。<a id="a-As"></a>及对六即分证离为四十一位。<a id="a-At"></a>兼前及后故四十六。<a id="a-Au"></a>应知一问亦皆能攻余四十五。<a id="a-Av"></a>余一一位仍须皆具四十六。<a id="a-Aw"></a>问乃至无量亦复如是。</p>
  <p id="aAx">客曰。<a id="a-Ay"></a>仁所立义灼然异仆于昔所闻。<a id="a-Az"></a>仆初闻之。<a id="a-B0"></a>乃谓一草一木一砾一尘。<a id="a-B1"></a>各一佛性各一因果具足缘了。<a id="a-B2"></a>若其然者仆实不忍。<a id="a-B3"></a>何者草木有生有灭。<a id="a-B4"></a>尘砾随劫有无。<a id="a-B5"></a>岂唯不能修因得果。<a id="a-B6"></a>亦乃佛性有灭有生。<a id="a-B7"></a>世皆谓此以为无情。<a id="a-B8"></a>故曰无情不应有性。<a id="a-B9"></a>仆乃误以世所传习难仁至理失之甚矣过莫大矣。<a id="a-BA"></a>余曰。<a id="a-BB"></a>子何因犹存无情之名。</p>
  <p id="aBC">客曰。<a id="a-BD"></a>乃仆重述初迷之见。<a id="a-BE"></a>今亦粗知仁所立理。<a id="a-BF"></a>只是一一有情心遍性遍。<a id="a-BG"></a>心具性具犹如虚空。<a id="a-BH"></a>彼彼无碍彼彼各遍。<a id="a-BI"></a>身土因果无所增减。<a id="a-BJ"></a>故法华云世间相常住。<a id="a-BK"></a>世间之言凡圣因果依正摄尽。<a id="a-BL"></a>余曰观子所见。<a id="a-BM"></a>似知大旨。<a id="a-BN"></a>何不试答向之一问。</p>
  <p id="aBO">客曰。<a id="a-BP"></a>仁向自云若思一问众滞自消。<a id="a-BQ"></a>仆若答者即以一答遍答众问。<a id="a-BR"></a>何一问之有耶。<a id="a-BS"></a>余曰。<a id="a-BT"></a>请述其旨。</p>
  <p id="aBU">客曰。<a id="a-BV"></a>仆还揽向诸问意。<a id="a-BW"></a>若消众滞即名为答。<a id="a-BX"></a>何假曲申一一问耶。<a id="a-BY"></a>何者众问岂不由仆不受无情有性之说。<a id="a-BZ"></a>仆今受之此即是答。<a id="a-Ba"></a>余曰。<a id="a-Bb"></a>大略虽尔未晓子情。</p>
  <p id="aBc">客曰。<a id="a-Bd"></a>仁所立义关诸大教难可具陈。<a id="a-Be"></a>仆略论之冀垂听览。<a id="a-Bf"></a>岂非晓最后问三无差别。<a id="a-Bg"></a>即知我心彼彼众生一一刹那。<a id="a-Bh"></a>无不与彼遮那果德身心依正。<a id="a-Bi"></a>自他互融互入齐等。<a id="a-Bj"></a>我及众生皆有此性故名佛性。<a id="a-Bk"></a>其性遍造遍变遍摄。<a id="a-Bl"></a>世人不了大教之体。<a id="a-Bm"></a>唯云无情不云有性。<a id="a-Bn"></a>是故须云无情有性。<a id="a-Bo"></a>了性遍已则识佛果具自他之因性。<a id="a-Bp"></a>我心具诸佛之果德。<a id="a-Bq"></a>果上以佛眼佛智观之。<a id="a-Br"></a>则唯佛无生。<a id="a-Bs"></a>因中若实慧实眼冥符。<a id="a-Bt"></a>亦全生是佛无别果佛。<a id="a-Bu"></a>故、<a id="a-Bv"></a>生外无佛。<a id="a-Bw"></a>众生以我执取之。<a id="a-Bx"></a>即无佛唯生。<a id="a-By"></a>初心能信教仰理亦无生唯佛。<a id="a-Bz"></a>亡之则无生无佛。<a id="a-C0"></a>照之则因果昭然。<a id="a-C1"></a>应知众生但理诸佛得事。<a id="a-C2"></a>众生但事诸佛证理。<a id="a-C3"></a>是则众生唯有迷中之事理。<a id="a-C4"></a>诸佛具有悟中之事理。<a id="a-C5"></a>迷悟虽殊事理体一。<a id="a-C6"></a>故一佛成道法界无非此佛之依正。<a id="a-C7"></a>一佛既尔诸佛咸然。<a id="a-C8"></a>众生自于佛依正中。<a id="a-C9"></a>而生殊见苦药升沉。<a id="a-CA"></a>一一皆计为己身土。<a id="a-CB"></a>净秽宛然成坏斯在。<a id="a-CC"></a>仁所问意岂不略尔。<a id="a-CD"></a>余曰。<a id="a-CE"></a>善哉善哉。<a id="a-CF"></a>快领斯旨。<a id="a-CG"></a>实可总知诸问纲格。<a id="a-CH"></a>此即已答百千万问。<a id="a-CI"></a>何独四十六耶。</p>
  <p id="aCJ">客曰。<a id="a-CK"></a>几不遇仁此生空丧。<a id="a-CL"></a>必依此见获胜果耶。<a id="a-CM"></a>余曰。<a id="a-CN"></a>必欲修习教法未周。<a id="a-CO"></a>若不善余一家宗途。<a id="a-CP"></a>未可委究行门始末。<a id="a-CQ"></a>安能遍括教行事理惑智因果依正心法。<a id="a-CR"></a>用为凡夫初心观首。<a id="a-CS"></a>然子所领似虚其情。<a id="a-CT"></a>计子观道犹为罔象。</p>
  <p id="aCU">客曰。<a id="a-CV"></a>观道者何。<a id="a-CW"></a>仁师谁耶。<a id="a-CX"></a>法依何耶。<a id="a-CY"></a>余曰。<a id="a-CZ"></a>子岂不闻。<a id="a-Ca"></a>天台大师灵山亲承。<a id="a-Cb"></a>大苏妙悟。<a id="a-Cc"></a>是余师也。<a id="a-Cd"></a>摩诃止观所承法也。<a id="a-Ce"></a>以二十五法为前方便。<a id="a-Cf"></a>十法成乘观于十境。<a id="a-Cg"></a>十境互发观时进否。<a id="a-Ch"></a>此观道之大略也。<a id="a-Ci"></a>诸问且令识十乘初妙境而已。<a id="a-Cj"></a>余乘诸境不暇论之。<a id="a-Ck"></a>客曰。<a id="a-Cl"></a>善哉。<a id="a-Cm"></a>仆当慕之。<a id="a-Cn"></a>以为永劫之仗托也。</p>
  <p id="aCo">客曰。<a id="a-Cp"></a>屡闻讲说。<a id="a-Cq"></a>大乘诸师犹以无情佛性。<a id="a-Cr"></a>为一别见何耶。<a id="a-Cs"></a>余曰。<a id="a-Ct"></a>此有由也。<a id="a-Cu"></a>斯等曾睹小乘无情之名。<a id="a-Cv"></a>又见大乘佛性之语。<a id="a-Cw"></a>亡其所弘融通之谭。<a id="a-Cx"></a>而弃涅槃虚空之喻。<a id="a-Cy"></a>不达修性三因离合。<a id="a-Cz"></a>不思生佛无差之旨。<a id="a-D0"></a>谬敩传习无情之言。<a id="a-D1"></a>反难己宗唯心之教。<a id="a-D2"></a>专引涅槃瓦石之说。<a id="a-D3"></a>不测时部出没之意。<a id="a-D4"></a>如福德子而无寿命。<a id="a-D5"></a>弱丧徒归○犹迷本族。<a id="a-D6"></a>如受贵位不识祖宗。<a id="a-D7"></a>亦如死人而着璎珞。<a id="a-D8"></a>用是福为用璎珞为。<a id="a-D9"></a>法相徒施全迷其本。<a id="a-DA"></a>忽遇斯等应以如上诸意问之所弘之典大小乘耶。<a id="a-DB"></a>尚失小乘已如前说。</p>
  <p id="aDC">客曰。<a id="a-DD"></a>斯失者众。<a id="a-DE"></a>闻仁所宗四教释义可得闻耶。<a id="a-DF"></a>余曰。<a id="a-DG"></a>此之四释关涉五时牢笼八教。<a id="a-DH"></a>十方三世大小乘法咸摄其中。<a id="a-DI"></a>岂可率尔谭其始末。</p>
  <p id="aDJ">客曰。<a id="a-DK"></a>若尔可能以四教。<a id="a-DL"></a>略判佛性无情有无心造心变具不具耶。<a id="a-DM"></a>余曰。<a id="a-DN"></a>略示方隅斯亦可矣。<a id="a-DO"></a>何者自法华前藏通三乘俱未禀性。<a id="a-DP"></a>二乘惮教。<a id="a-DQ"></a>菩萨不行。<a id="a-DR"></a>别人初心教权理实。<a id="a-DS"></a>以教权故所禀未周。<a id="a-DT"></a>故此七人可云无情不云有性。<a id="a-DU"></a>圆人始末知理不二。<a id="a-DV"></a>心外无境谁情无情。<a id="a-DW"></a>法华会中一切不隔。<a id="a-DX"></a>草木与地四微何殊。<a id="a-DY"></a>举足修途皆趣宝渚。<a id="a-DZ"></a>弹指合掌咸成佛因。<a id="a-Da"></a>与一许三无乖先志。<a id="a-Db"></a>岂至今日云无情无言心造心变咸出大宗。<a id="a-Dc"></a>小乘有言而无其理。<a id="a-Dd"></a>然诸乘中其名虽同义亦少别。<a id="a-De"></a>有共造依报各造正报。<a id="a-Df"></a>有共造正报各造依报。<a id="a-Dg"></a>众生迷故或谓自然梵天等造。<a id="a-Dh"></a>造已或谓情与无情。<a id="a-Di"></a>故造名犹通。<a id="a-Dj"></a>应云心变。<a id="a-Dk"></a>心变复通。<a id="a-Dl"></a>应云体具。<a id="a-Dm"></a>以无始来心体本遍。<a id="a-Dn"></a>故佛体遍由生性遍。<a id="a-Do"></a>遍有二种。<a id="a-Dp"></a>一宽广遍。<a id="a-Dq"></a>二即狭遍所以造通于四。<a id="a-Dr"></a>变义唯二。<a id="a-Ds"></a>即具唯圆。<a id="a-Dt"></a>及别后位。<a id="a-Du"></a>故藏通造六。<a id="a-Dv"></a>别圆造十。<a id="a-Dw"></a>此六及十括大小乘教法罄尽。<a id="a-Dx"></a>由观解异故十与六各分二别。<a id="a-Dy"></a>藏见六实。<a id="a-Dz"></a>通见无生。<a id="a-E0"></a>别见前后生灭。<a id="a-E1"></a>圆见事理一念具足。<a id="a-E2"></a>论生两教似等。<a id="a-E3"></a>明具别教不诠。<a id="a-E4"></a>种具等义非此可述。<a id="a-E5"></a>故别佛性灭九方见。<a id="a-E6"></a>圆人即达九界三道。<a id="a-E7"></a>即见圆伊三德体遍。</p>
  <p id="aE8">客曰。<a id="a-E9"></a>如何能摄依正因果。<a id="a-EA"></a>余曰一家所立不思议境于一念中理具三千。<a id="a-EB"></a>故曰念中具有因果凡圣大小依正自他。<a id="a-EC"></a>故所变处无非三千。<a id="a-ED"></a>而此三千性是中理。<a id="a-EE"></a>不当有无有无自尔。<a id="a-EF"></a>何以故。<a id="a-EG"></a>俱实相故。<a id="a-EH"></a>实相法尔具足诸法。<a id="a-EI"></a>诸法法尔性本无生。<a id="a-EJ"></a>故虽三千有而不有。<a id="a-EK"></a>共而不杂。<a id="a-EL"></a>离亦不分。<a id="a-EM"></a>虽一一遍亦无所在。</p>
  <p id="aEN">客曰。<a id="a-EO"></a>其理必然。<a id="a-EP"></a>仆深仰之。<a id="a-EQ"></a>此为凭教为通依诸部。<a id="a-ER"></a>为专在一经。<a id="a-ES"></a>余曰。<a id="a-ET"></a>斯问甚善。<a id="a-EU"></a>能使其理永永不朽。<a id="a-EV"></a>虽则通依一切大部。<a id="a-EW"></a>指的妙境出自法华。<a id="a-EX"></a>故方便品初。<a id="a-EY"></a>佛叹十方三世诸佛所得微妙难解之法。<a id="a-EZ"></a>所谓诸法实相如是相等。<a id="a-Ea"></a>当知如是相等即是转释诸法实相。<a id="a-Eb"></a>以诸法故故有相等。<a id="a-Ec"></a>以实相故相等皆是。<a id="a-Ed"></a>实相无相相等皆如。</p>
  <p id="aEe">客曰。<a id="a-Ef"></a>云何三千。<a id="a-Eg"></a>余曰。<a id="a-Eh"></a>实相必诸法。<a id="a-Ei"></a>诸法必十如。<a id="a-Ej"></a>十如必十界。<a id="a-Ek"></a>十界必身土。<a id="a-El"></a>又依大经及以大论。<a id="a-Em"></a>立三世界故有三千。<a id="a-En"></a>具如止观及广记中。<a id="a-Eo"></a>故知。<a id="a-Ep"></a>因果凡圣恒具三千。<a id="a-Eq"></a>是故叹云。<a id="a-Er"></a>唯佛与佛乃能究尽。<a id="a-Es"></a>十方世界稻麻二乘如恒河沙。<a id="a-Et"></a>不退菩萨并不能知斯义少分。<a id="a-Eu"></a>即指前之七种人也。<a id="a-Ev"></a>是故身子三请殷勤。<a id="a-Ew"></a>十方三世诸佛开显。<a id="a-Ex"></a>释迦仰同无复异趣。<a id="a-Ey"></a>大车譬此。<a id="a-Ez"></a>宿世示此。<a id="a-F0"></a>寿量久本唯证于此。<a id="a-F1"></a>根败适复获记由此。<a id="a-F2"></a>菩萨疑除损生增道。<a id="a-F3"></a>始初发心终讫补处。<a id="a-F4"></a>岂有余途并托于此。<a id="a-F5"></a>由前四时兼但对带部非究竟。<a id="a-F6"></a>故推功法华。<a id="a-F7"></a>涅槃兼权意如前说。<a id="a-F8"></a>当知一乘十观即法华三昧之正体也。<a id="a-F9"></a>普现色身之所依也。<a id="a-FA"></a>正因佛性由之果用。<a id="a-FB"></a>缘了行性由之能显。<a id="a-FC"></a>性德缘了所开发也。<a id="a-FD"></a>涅槃真伊之所喻也。<a id="a-FE"></a>法华大车之所至也。<a id="a-FF"></a>诸大乘意准例可知。<a id="a-FG"></a>子得闻之。<a id="a-FH"></a>可谓久种勤而习之无使焦败。<a id="a-FI"></a>愿未来世诸佛会中与子相遇。</p>
  <p id="aFJ">于是野客悲喜交集曰。<a id="a-FK"></a>投身莫报粉骨宁酬。<a id="a-FL"></a>唯以此义随方转说。<a id="a-FM"></a>以报所闻如何。<a id="a-FN"></a>余曰。<a id="a-FO"></a>佛有诚诫自可为规。<a id="a-FP"></a>经云。<a id="a-FQ"></a>若但赞佛乘众生没在苦。<a id="a-FR"></a>我宁不说法疾入于涅槃。<a id="a-FS"></a>寻思方便先小后大。<a id="a-FT"></a>此乃以偏助圆方可为说。<a id="a-FU"></a>又云。<a id="a-FV"></a>当来世恶人破法堕恶道。<a id="a-FW"></a>志求佛道者广赞一乘道。<a id="a-FX"></a>此即简人方可为说。<a id="a-FY"></a>然末代施化复未知根。<a id="a-FZ"></a>亦可如安乐行中但以大答。<a id="a-Fa"></a>亦可如不轻喜根而强毒之。<a id="a-Fb"></a>故首楞严中闻生谤者后终获益。<a id="a-Fc"></a>如人倒地还从地起。<a id="a-Fd"></a>应运大悲无恼他说。<a id="a-Fe"></a>子应从容观时进否。<a id="a-Ff"></a>将获彼意顺佛本怀。<a id="a-Fg"></a>若有众生未禀教者。<a id="a-Fh"></a>来至汝所先当语云。<a id="a-Fi"></a>汝无始来唯有烦恼业苦而已。<a id="a-Fj"></a>即此全是理性三因由未发心未曾加行。<a id="a-Fk"></a>故性缘了同名正因。<a id="a-Fl"></a>故云众生皆有正性。<a id="a-Fm"></a>既信己心有此性已。<a id="a-Fn"></a>次示此性非内外遍虚空。<a id="a-Fo"></a>同诸佛等法界。<a id="a-Fp"></a>既信遍已次示遍具。<a id="a-Fq"></a>既同诸佛等于法界。<a id="a-Fr"></a>故此遍性具诸佛之身。<a id="a-Fs"></a>一身一切身。<a id="a-Ft"></a>如诸佛之感土。<a id="a-Fu"></a>一土一切土。<a id="a-Fv"></a>身土相即身说土说。<a id="a-Fw"></a>大小一多亦复如是。<a id="a-Fx"></a>有彼性故故名有性。<a id="a-Fy"></a>若世人云。<a id="a-Fz"></a>众生唯有清净之性。<a id="a-G0"></a>加修万行为功用体。<a id="a-G1"></a>故至果时方有大用。<a id="a-G2"></a>此乃佛有众生之性。<a id="a-G3"></a>不名众生有佛性也。<a id="a-G4"></a>三无差别斯言有征。<a id="a-G5"></a>寄言说者勿负斯教。<a id="a-G6"></a>若言众生有正因性与法身等。<a id="a-G7"></a>不与报化等者。<a id="a-G8"></a>还成众生与众生等。<a id="a-G9"></a>何者若除报化犹是众生。<a id="a-GA"></a>若言等于有报化之法身。<a id="a-GB"></a>其如法身非报化外。<a id="a-GC"></a>以是言之故须悉等。<a id="a-GD"></a>今此示有是示种性。<a id="a-GE"></a>示遍是示体量。<a id="a-GF"></a>示具是示体德。<a id="a-GG"></a>既示三已。<a id="a-GH"></a>次令缘于一体三宝发四弘誓。<a id="a-GI"></a>进受菩萨清净律仪。<a id="a-GJ"></a>一一缘向理性三因。<a id="a-GK"></a>修行填誓。<a id="a-GL"></a>如向所闻种必相续。<a id="a-GM"></a>世世生处以人天身。<a id="a-GN"></a>佛会再闻而得解脱。<a id="a-GO"></a>若已禀方便教者。<a id="a-GP"></a>若闻若行若伏若断。<a id="a-GQ"></a>随其所得点示体具。<a id="a-GR"></a>故经云。<a id="a-GS"></a>汝等所行是菩萨道。<a id="a-GT"></a>故法华中五章开权。<a id="a-GU"></a>一一但云是法皆为一佛乘。<a id="a-GV"></a>故众生闻已皆得种智。<a id="a-GW"></a>散心讲授者。<a id="a-GX"></a>随宜设化。<a id="a-GY"></a>一种观心者。<a id="a-GZ"></a>从心示之。<a id="a-Ga"></a>若惮教生诤竞者。<a id="a-Gb"></a>应当语云闻已成种不敢轻汝。<a id="a-Gc"></a>汝等行道皆当作佛。<a id="a-Gd"></a>故大师判教末云。<a id="a-Ge"></a>佛法不思议。<a id="a-Gf"></a>唯教相难解。<a id="a-Gg"></a>二乘及菩萨。<a id="a-Gh"></a>尚所不能测。<a id="a-Gi"></a>何况诸凡夫。<a id="a-Gj"></a>而欲判此事。<a id="a-Gk"></a>譬如生盲人。<a id="a-Gl"></a>分别日轮相。<a id="a-Gm"></a>欲判虚空界。<a id="a-Gn"></a>一切诸色像。<a id="a-Go"></a>而言了达者。<a id="a-Gp"></a>毕竟无是事。<a id="a-Gq"></a>是故有智者。<a id="a-Gr"></a>各生惭愧心。<a id="a-Gs"></a>自责无明暗。<a id="a-Gt"></a>舍戏论诤竞。<a id="a-Gu"></a>大师亲证判已尚自谦喻后辈。<a id="a-Gv"></a>余今准此一家宗途。<a id="a-Gw"></a>奖导于子。<a id="a-Gx"></a>非师己见。<a id="a-Gy"></a>子亦顺教如是流行。</p>
  <p id="aGz">野客于是欢喜顶受。<a id="a-H0"></a>自尔永劫唯奉持之。<a id="a-H1"></a>所在宣弘不违尊命。<a id="a-H2"></a>敛容再拜安庠而出。<a id="a-H3"></a>忽然梦觉。<a id="a-H4"></a>问者答者。<a id="a-H5"></a>所问所答都无所得。</p>
 </body>
</html>