<!doctype html>
<html id="z3IBWzz1cC" data-ver="219">
 <head>
  <meta charset="utf-8">
  <meta author="遵式">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">天台智者大师斋忌礼赞文</h1>
  <p id="a2">(僧众三礼各各互跪烧香散华首者唱云)</p>
  <p id="a3">稽首天台教主佛陇禅师。<a id="a-4"></a>般若之神鉴。<a id="a-5"></a>无边解脱之光临。<a id="a-6"></a>莫尽声扬虚谷响答。<a id="a-7"></a>何疑机扣真慈。<a id="a-8"></a>应来不忒。<a id="a-9"></a>窃以。<a id="a-A"></a>真如清净。<a id="a-B"></a>本无色像之端。<a id="a-C"></a>法界含容。<a id="a-D"></a>遂有往来之状。<a id="a-E"></a>垂形万有。<a id="a-F"></a>混迹群方。<a id="a-G"></a>谁知证妙位高。<a id="a-H"></a>秖仰池深华大。<a id="a-I"></a>蕴尧舜二君之奇相。<a id="a-J"></a>作陈隋两国之尊师。<a id="a-K"></a>说法圆融。<a id="a-L"></a>降魔自在。<a id="a-M"></a>智定之巍巍若是。<a id="a-N"></a>慈悲之霭霭难量。<a id="a-O"></a>经云。<a id="a-P"></a>着如来衣。<a id="a-Q"></a>入如来室。<a id="a-R"></a>坐则如来所坐。<a id="a-S"></a>行则如来所行。<a id="a-T"></a>为如来手摩。<a id="a-U"></a>以如来肩荷。<a id="a-V"></a>应以如来供养。<a id="a-W"></a>而供养之。<a id="a-X"></a>功德不可称量。<a id="a-Y"></a>赞叹略难穷尽。<a id="a-Z"></a>今则伏值鹤林追远。<a id="a-a"></a>敢言黍稷非馨。<a id="a-b"></a>聊荐精诚。<a id="a-c"></a>仰惟昭鉴(初时唱已。<a id="a-d"></a>便请若余时但除请。<a id="a-e"></a>直唱此语已。<a id="a-f"></a>便陈意礼赞)</p>
  <p id="ag">一心奉请天台教主智者大师。</p>
  <p id="ah">惟愿降临道场受我供养(三请下皆准此)</p>
  <p id="ai">一心奉请天台高祖无畏论师龙树尊者。</p>
  <p id="aj">一心奉请天台宗教第二祖师北齐尊者。</p>
  <p id="ak">一心奉请天台适嗣第三祖师南岳尊者。</p>
  <p id="al">一心奉请天台结集教藏第五祖师章安尊者。</p>
  <p id="am">一心奉请天台教观第六祖师法华尊者。</p>
  <p id="an">一心奉请天台教观第七祖师天宫尊者。</p>
  <p id="ao">一心奉请天台教观第八祖师左溪尊者。</p>
  <p id="ap">一心奉请天台记主第九祖师荆溪尊者。</p>
  <p id="aq">(请已赞叹宣疏叹曰)</p>
  <p id="ar">法界圆融象无所象。<a id="a-s"></a>真如清净化无所化。<a id="a-t"></a>虽象无所象。<a id="a-u"></a>无所而不象。<a id="a-v"></a>化无所化。<a id="a-w"></a>无所而不化。<a id="a-x"></a>灿灿现二王之相。<a id="a-y"></a>雄雄为两国之师。<a id="a-z"></a>化缘谢南岳之言。<a id="a-10"></a>道誉重东林之价(旧本又云。<a id="a-11"></a>法门功德难可称扬。<a id="a-12"></a>今则伏值远忌之晨。<a id="a-13"></a>略展荐羞之礼。<a id="a-14"></a>具有疏词。<a id="a-15"></a>仰对宣白)</p>
  <p id="a16">一心顶礼大苏山内修法华三昧时身天台智者。</p>
  <p id="a17">(自天台智者下众和拜起已赞叹)</p>
  <p id="a18">游心法界诸心寂　　如日依空不住空</p>
  <p id="a19">三千实相顿圆明　　八万尘劳等真净</p>
  <p id="a1A">灵山妙会依依见　　宝塔全身了了观</p>
  <p id="a1B">不是亲逢南岳师　　人谁识此深禅相</p>
  <p id="a1C">故我一心归命顶礼(一拜下去准此)</p>
  <p id="a1D">一心顶礼华顶峰上降伏天魔众时身天台智者。</p>
  <p id="a1E">孤禅片石心弥净　　寒拥深云夜未央</p>
  <p id="a1F">忽震千雷动地来　　潜窥百怪掀天至</p>
  <p id="a1G">始觉鬼神才散灭　　还为父母更绸缪</p>
  <p id="a1H">强软消摩寂照功　　神僧出现亲称赞</p>
  <p id="a1I">一心顶礼瓦官精舍开法华妙义时身天台智者。</p>
  <p id="a1J">鹫峰极唱经称妙　　四十余年秘不谈</p>
  <p id="a1K">家业须逢嫡子传　　髻珠不是随勋得</p>
  <p id="a1L">权实巍巍唯佛了　　本迹汪汪补处疑</p>
  <p id="a1M">智者当时亲得闻　　瓦官重更分明说</p>
  <p id="a1N">一心顶礼玉泉宝阁说摩诃止观时身天台智者。</p>
  <p id="a1O">九旬慈霔开圆行　　十法融谈立妙乘</p>
  <p id="a1P">宝车高广具庄严　　白牛肥壮行平正</p>
  <p id="a1Q">安御四缘游直道　　能过十境到凉池</p>
  <p id="a1R">乘坏驴车满世间　　稽首天台誓依怙</p>
  <p id="a1S">一心顶礼太极殿上讲仁王般若时身天台智者。</p>
  <p id="a1T">百座似星环北极　　四依如月出东溟</p>
  <p id="a1U">八辩洋洋万国安　　双空荡荡千灾散</p>
  <p id="a1V">玉指竞鸣金殿响　　牛香重发兽炉腾</p>
  <p id="a1W">稽首巍巍五忍身　　堪消万乘殷勤礼</p>
  <p id="a1X">一心顶礼陈隋两国授二宫顿戒时身天台智者。</p>
  <p id="a1Y">玉佩锵锵围法座　　金炉霭霭对人师</p>
  <p id="a1Z">拜手咸求服戒缨　　倾眸不舍瞻慈相</p>
  <p id="a1a">五德精明如满月　　二严深广类沧溟</p>
  <p id="a1b">人中师子法中龙　　隋主从兹称智者</p>
  <p id="a1c">一心顶礼佛陇道树解净名禅讲时身天台智者。</p>
  <p id="a1d">行道霜林香径净　　冥心月树石房寒</p>
  <p id="a1e">明净功夫只自知　　幽深境界何人到</p>
  <p id="a1f">秉笔或因隋帝命　　开经时感梵僧来</p>
  <p id="a1g">我等当时恨不逢　　归命天台禅智海</p>
  <p id="a1h">一心顶礼灵石海岸开涅槃万句时身天台智者。</p>
  <p id="a1i">海山一点秋光里　　金阁危层翠障间</p>
  <p id="a1j">万句圆开解脱门　　千徒竞拥慈悲室</p>
  <p id="a1k">经案夜分江墅月　　讲钟寒彻水村家</p>
  <p id="a1l">三德弥资三观明　　无人共饱醍醐味</p>
  <p id="a1m">一心顶礼放生池上讲金光流水时身天台智者。</p>
  <p id="a1n">方舟泛泛清江上　　法语[日*勞][日*勞]碧浪心</p>
  <p id="a1o">两岸香飘野老随　　中流磬发金鳞跃</p>
  <p id="a1p">计诩狱中曾赴难　　修禅堂上解酬恩</p>
  <p id="a1q">而今依旧[竺-二+(一/尸/邑)]梁多　　慈眼他方应悯见</p>
  <p id="a1r">一心顶礼石城金刹现双林善寂时身天台智者。</p>
  <p id="a1s">化缘火灭机薪尽　　端坐冥冥石像前</p>
  <p id="a1t">诸子号啕竟不还　　群生盲瞑谁开导</p>
  <p id="a1u">星河惨淡金波缺　　云谷飕飗鹤树低</p>
  <p id="a1v">百金妙药寄章安　　犹恨无人付禅慧</p>
  <p id="a1w">一心顶礼佛陇树下帝封灵塔全身天台智者。</p>
  <p id="a1x">加趺宛似安禅貌　　闭塔犹同揜定房</p>
  <p id="a1y">初夜流光彻远林　　有时弹指闻深院</p>
  <p id="a1z">年年紫诏离金阙　　岁岁皇华启石门</p>
  <p id="a20">最后开封失旧身　　不知前往何方去</p>
  <p id="a21">一心顶礼十方世界普生佛刹中身天台智者。</p>
  <p id="a22">慈心天眼应遥见　　六十余州旧结缘</p>
  <p id="a23">既将种子播良田　　须为萌芽作甘雨</p>
  <p id="a24">父去谩留身后药　　亲离空系醉中珠</p>
  <p id="a25">神州佛陇愿重游　　速使群生开佛慧</p>
  <p id="a26">一心顶礼天台高祖无畏论师龙树尊者。</p>
  <p id="a27">一心顶礼天台宗教第二祖师北齐尊者。</p>
  <p id="a28">一心顶礼天台适嗣第三祖师南岳尊者。</p>
  <p id="a29">一心顶礼天台结集教藏第五祖师章安尊者。</p>
  <p id="a2A">一心顶礼天台教观第六祖师法华尊者。</p>
  <p id="a2B">一心顶礼天台教观第七祖师天宫尊者。</p>
  <p id="a2C">一心顶礼天台教观第八祖师左溪尊者。</p>
  <p id="a2D">一心顶礼天台记主第九祖师荆溪尊者。</p>
  <p id="a2E">(礼已各跪烧香散华默运逆顺十心。<a id="a-2F"></a>运十心已。<a id="a-2G"></a>想对一切三宝诸祖前。<a id="a-2H"></a>行忏悔法)</p>
  <p id="a2I">至心忏悔。<a id="a-2J"></a>我及十方法界一切众生。<a id="a-2K"></a>自无明无始时来。<a id="a-2L"></a>顺有识有流结使。<a id="a-2M"></a>动身口意。<a id="a-2N"></a>随贪嗔痴。<a id="a-2O"></a>造七遮五逆之愆。<a id="a-2P"></a>犯十重四夷之戒。<a id="a-2Q"></a>毁谤三乘正教。<a id="a-2R"></a>平陵五种法师。<a id="a-2S"></a>行四邪五邪坐无惭无愧。<a id="a-2T"></a>指三涂如园观。<a id="a-2U"></a>具八苦为庄严。<a id="a-2V"></a>生生向邪见家生。<a id="a-2W"></a>世世出空无佛世。<a id="a-2X"></a>何缘今日偶得人身。<a id="a-2Y"></a>效雪岭出家。<a id="a-2Z"></a>值天台遗教。<a id="a-2a"></a>但恨昏云久覆。<a id="a-2b"></a>见网交缠。<a id="a-2c"></a>千如权实法门。<a id="a-2d"></a>滥称染指十法成乘妙观。<a id="a-2e"></a>未始经心。<a id="a-2f"></a>空有临池羡鱼。<a id="a-2g"></a>不解归家结网。<a id="a-2h"></a>痴猿未锁。<a id="a-2i"></a>五尘之林里长飞。<a id="a-2j"></a>渴鹿当阳。<a id="a-2k"></a>六欲之泽中永骛。<a id="a-2l"></a>故使身围法座。<a id="a-2m"></a>心绕尘缘。<a id="a-2n"></a>八音之徒震雷霆。<a id="a-2o"></a>四辩之谩陈乳色。<a id="a-2p"></a>加以谑谈圣典。<a id="a-2q"></a>侮慢教文。<a id="a-2r"></a>宁思法佛全身。<a id="a-2s"></a>岂念雪山半偈。<a id="a-2t"></a>现招愚暗。<a id="a-2u"></a>来报邪痴。<a id="a-2v"></a>谤人慢法之愆。<a id="a-2w"></a>万劫千山之障。<a id="a-2x"></a>如斯罪恶无量无边。<a id="a-2y"></a>对三宝披陈。<a id="a-2z"></a>向四依发露。<a id="a-30"></a>断相续念。<a id="a-31"></a>舍覆藏心。<a id="a-32"></a>愿普承忏悔光明。<a id="a-33"></a>众罪等虚空清净忏悔已一心归命普礼。</p>
  <p id="a34">至心劝请。</p>
  <p id="a35">一念一时咸劝请　　十方刹海劫如来</p>
  <p id="a36">普为众生转法轮　　莫便涅槃归寂灭</p>
  <p id="a37">三乘贤圣诸知识　　一切慈悲住世间</p>
  <p id="a38">但作众生利乐缘　　我皆劝请身心礼</p>
  <p id="a39">劝请已一心归命普请。</p>
  <p id="a3A">至心随喜。</p>
  <p id="a3B">虚空法界微尘数　　诸佛从初发道心</p>
  <p id="a3C">修行劫海得菩提　　乃至涅槃分舍利</p>
  <p id="a3D">三乘贤圣无生业　　十善凡夫有漏因</p>
  <p id="a3E">乃至低头小善根　　我皆顶戴生欢喜</p>
  <p id="a3F">随喜已一心归命普礼。</p>
  <p id="a3G">至心回向。</p>
  <p id="a3H">从初乃至于随喜　　三业修行众善根</p>
  <p id="a3I">回入虚空实际中　　等同利乐群生界</p>
  <p id="a3J">所修福智皆和合　　所成身土悉庄严</p>
  <p id="a3K">最后微尘众道场　　普共众生成正觉</p>
  <p id="a3L">回向已一心归命普礼。</p>
  <p id="a3M">至心发愿。</p>
  <p id="a3N">愿我常随诸佛学　　微尘刹海劫修行</p>
  <p id="a3O">析骨书经等妙高　　亡躯为法周沙界</p>
  <p id="a3P">宣扬诸佛圆常教　　开示众生解脱门</p>
  <p id="a3Q">虽然究竟佛菩提　　不舍普贤菩萨行</p>
  <p id="a3R">(旧有愿文录之于此)</p>
  <p id="a3S">愿我尽生无别念　　天台妙教独相随</p>
  <p id="a3T">声香浩浩罢摇情　　名利汪汪休夺志</p>
  <p id="a3U">展卷研几云屋夜　　冥心索隐雪房时</p>
  <p id="a3V">诸祖传弘誓海深　　愿常冥助令开悟</p>
  <p id="a3W">发愿已一心归命普礼。</p>
 </body>
</html>