<!doctype html>
<html id="z3IBWmD1SL" data-ver="90">
 <head>
  <meta charset="utf-8">
  <meta author="道殿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">显密圆通成佛心要集序</h1>
  <p id="a2">宣政殿学士金紫荣禄大夫行给事中知武定军节度使事上护军颖川郡开国公食邑三千户同修国史陈觉撰</p>
  <p id="a3">昔如来居出世之尊。<a id="a-4"></a>垂化人之道。<a id="a-5"></a>阐扬大教。<a id="a-6"></a>诱掖群迷。<a id="a-7"></a>开种种之门。<a id="a-8"></a>方便虽陈于万法。<a id="a-9"></a>入圆圆之海。<a id="a-A"></a>旨趣皆归于一乘。<a id="a-B"></a>然而显教密宗。<a id="a-C"></a>该性含相。<a id="a-D"></a>显之义派分五教。<a id="a-E"></a>总名素怛览。<a id="a-F"></a>密之部囊括三藏。<a id="a-G"></a>独号陀罗尼。<a id="a-H"></a>习显教者。<a id="a-I"></a>且以空有禅律而自违。<a id="a-J"></a>不尽究竟之圆理。<a id="a-K"></a>学密部者。<a id="a-L"></a>但以坛印字声而为法。<a id="a-M"></a>未知秘奥之神宗。<a id="a-N"></a>遂使显教密教。<a id="a-O"></a>矛盾而相攻。<a id="a-P"></a>性宗相宗。<a id="a-Q"></a>凿枘而难入。<a id="a-R"></a>互成非毁。<a id="a-S"></a>谤议之心生焉。<a id="a-T"></a>竟执边隅。<a id="a-U"></a>圆通之性懵矣。<a id="a-V"></a>向匪至智。<a id="a-W"></a>孰融异端。<a id="a-X"></a>事必有成。<a id="a-Y"></a>人能弘道。<a id="a-Z"></a>今显密圆通法师者。<a id="a-a"></a>时推英悟。<a id="a-b"></a>天假辩聪。<a id="a-c"></a>髫龀礼于名师。<a id="a-d"></a>十五历于学肆。<a id="a-e"></a>参禅访道。<a id="a-f"></a>博达多闻。<a id="a-g"></a>内精五教之宗。<a id="a-h"></a>外善百家之奥。<a id="a-i"></a>利名不染。<a id="a-j"></a>爱恶非交。<a id="a-k"></a>既而厌处都城。<a id="a-l"></a>肆志岩壑。<a id="a-m"></a>积累载之勤悴。<a id="a-n"></a>穷大藏之渊源。<a id="a-o"></a>撮枢要而诚诵在心。<a id="a-p"></a>剖义理而若指诸掌。<a id="a-q"></a>以谓所阅大小之教。<a id="a-r"></a>不出显密之两途。<a id="a-s"></a>皆证圣之要津。<a id="a-t"></a>入真之妙道。<a id="a-u"></a>览其文体。<a id="a-v"></a>则异犹盘盂。<a id="a-w"></a>自列于方圆。<a id="a-x"></a>归乎正理。<a id="a-y"></a>则同若器室。<a id="a-z"></a>咸资于无有。<a id="a-10"></a>而学者妄生异议。<a id="a-11"></a>昧此通方。<a id="a-12"></a>因是错综灵编。<a id="a-13"></a>纂集心要。<a id="a-14"></a>文成一卷。<a id="a-15"></a>理尽万途。<a id="a-16"></a>会四教总归于圆宗。<a id="a-17"></a>收五密咸入于独部。<a id="a-18"></a>和乳酪之味。<a id="a-19"></a>都作醍醐。<a id="a-1A"></a>采云霞之滋。<a id="a-1B"></a>并为甘露。<a id="a-1C"></a>诚诸佛之会要。<a id="a-1D"></a>为后人之指南。<a id="a-1E"></a>使披览者似获随意之珠。<a id="a-1F"></a>所求皆遂。<a id="a-1G"></a>遵依者如食善见之果。<a id="a-1H"></a>无疾不瘳。<a id="a-1I"></a>觉学愧荒虚。<a id="a-1J"></a>辞非华丽。<a id="a-1K"></a>曾因暇日。<a id="a-1L"></a>得造吾师。<a id="a-1M"></a>每亲挥尘之谈。<a id="a-1N"></a>颇广窥班之见。<a id="a-1O"></a>属当传世。<a id="a-1P"></a>爰托撰文。<a id="a-1Q"></a>素惭舒理之能。<a id="a-1R"></a>聊着冠篇之引。</p>
 </body>
</html>