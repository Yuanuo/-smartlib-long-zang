<!doctype html>
<html id="z3IBWmI1SN" data-ver="1108">
 <head>
  <meta charset="utf-8">
  <meta author="道殿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">显密圆通成佛心要集卷下(供佛利生仪附)</h1>
  <p id="a2">三显密双辩者。<a id="a-3"></a>若双依显密二宗修者。<a id="a-4"></a>上上根也。<a id="a-5"></a>谓心造法界帝网等观。<a id="a-6"></a>口诵准提六字等咒。<a id="a-7"></a>此有二类。<a id="a-8"></a>一久修者。<a id="a-9"></a>显密齐运。<a id="a-A"></a>二初习者。<a id="a-B"></a>先作显教普贤观已。<a id="a-C"></a>方乃三密加持。<a id="a-D"></a>或先用三密竟然后作观。<a id="a-E"></a>二类皆得。<a id="a-F"></a>余虽下材心尚显密双修。<a id="a-G"></a>故仁王般若陀罗尼释。<a id="a-H"></a>并仁王仪轨皆云。<a id="a-I"></a>若不修三密门。<a id="a-J"></a>不依普贤行愿。<a id="a-K"></a>得成佛者无有是处。<a id="a-L"></a>又华严经字轮仪轨云。<a id="a-M"></a>夫欲顿入一乘修习毗卢遮那法身观者。<a id="a-N"></a>先应发起普贤行愿。<a id="a-O"></a>复以三密加持身心。<a id="a-P"></a>则能悟入文殊师利大智慧海。<a id="a-Q"></a>是知上根须要显密双修。<a id="a-R"></a>中下之根随心所乐。<a id="a-S"></a>或显或密科修一门皆得。<a id="a-T"></a>然显圆华严诸佛共赞菩萨同遵。<a id="a-U"></a>西天东夏上智上贤。<a id="a-V"></a>无不归心为大教广行。<a id="a-W"></a>人多见闻不假赞扬。<a id="a-X"></a>密圆神咒是诸佛之顶菩萨之心。<a id="a-Y"></a>功能广大利乐无边。<a id="a-Z"></a>为时流少知今略叙述。<a id="a-a"></a>亦分为二。<a id="a-b"></a>一叙述密咒功德深广。<a id="a-c"></a>二问答密咒法器胜劣。<a id="a-d"></a>且初叙述密咒功德深广者。<a id="a-e"></a>粗依圣教略出十门。<a id="a-f"></a>广有无量(为人多不知密教深胜故。<a id="a-g"></a>以十门赞扬用警未闻。<a id="a-h"></a>若实一向舍显赞密。<a id="a-i"></a>亦非通人。<a id="a-j"></a>华严经云。<a id="a-k"></a>受一非余魔所摄持。<a id="a-l"></a>劝诸后学若显若密。<a id="a-m"></a>或性或相行则任在。<a id="a-n"></a>一门信须圆通无碍。<a id="a-o"></a>勿同盲人摸象弟子洗足。<a id="a-p"></a>余曾有偈云。<a id="a-q"></a>大圣亲宣五教文。<a id="a-r"></a>千门万户入天真。<a id="a-s"></a>遍观受一非余者。<a id="a-t"></a>尽是佛家不了人。<a id="a-u"></a>又既准提总摄二十五部。<a id="a-v"></a>即知已下十门。<a id="a-w"></a>皆说准提陀罗尼功德也)</p>
  <p id="ax">一护持国王安乐人民门　二能灭罪障远离鬼神门　三除身心病增长福慧门　四凡所求事皆不思议门　五利乐有情救脱幽灵门　六是诸佛母教行本源门　七四众易修金刚守护门　八令凡同佛如来归命门　九具自他力现成菩提门　十诸佛如来尚乃求学门。</p>
  <p id="ay">初护持国王安乐人民门者。<a id="a-z"></a>谓秘密藏诸陀罗尼经。<a id="a-10"></a>皆说陀罗尼能护持国王安乐人民。<a id="a-11"></a>故宝星陀罗尼经云。<a id="a-12"></a>一切国土中所有陀罗尼流行之地。<a id="a-13"></a>令其人王常得拥护势力自在。<a id="a-14"></a>亦能拥护王之政化。<a id="a-15"></a>所有王子妃后。<a id="a-16"></a>宰相辅臣诸官将等。<a id="a-17"></a>皆得拥护令获安乐。<a id="a-18"></a>国中所有内外怨敌。<a id="a-19"></a>谋计奸诈疾疫饥馑。<a id="a-1A"></a>亢旱水涝恶兽毒龙。<a id="a-1B"></a>如是一切不祥之事皆悉断灭。<a id="a-1C"></a>复令财谷丰饶库藏盈溢。<a id="a-1D"></a>华果荣盛人民安乐。<a id="a-1E"></a>又宝藏陀罗尼经说。<a id="a-1F"></a>陀罗尼流行之处。<a id="a-1G"></a>能拥护国王王子。<a id="a-1H"></a>妃后公主百寮辅相。<a id="a-1I"></a>令其灾难消灭。<a id="a-1J"></a>所愿圆成善神加护。<a id="a-1K"></a>不令鬼魔来相娆恼。<a id="a-1L"></a>复于国内获十种果报。<a id="a-1M"></a>一国中无他兵怨贼侵娆。<a id="a-1N"></a>二国中无诸星宿变怪而起灾患。<a id="a-1O"></a>三国中无恶鬼神行诸疾疫。<a id="a-1P"></a>善神卫护万民安乐。<a id="a-1Q"></a>四国中无诸风火霜雹等难。<a id="a-1R"></a>五国中人无怨家得便。<a id="a-1S"></a>六国中人不为诸魔所逼。<a id="a-1T"></a>七国中人无诸横死。<a id="a-1U"></a>八国中五谷成熟甘果丰足。<a id="a-1V"></a>九国中善龙入境依时降雨。<a id="a-1W"></a>无有旱涝不调之名。<a id="a-1X"></a>十国中人不为虎狼兕兽诸恶杂毒损害。<a id="a-1Y"></a>又七佛神咒经云。<a id="a-1Z"></a>陀罗尼若日月失度能使正行。<a id="a-1a"></a>谷米不登能使丰登。<a id="a-1b"></a>大臣谋反恶心自灭。<a id="a-1c"></a>疾疫刀兵悉能攘之。<a id="a-1d"></a>又云其诸人王。<a id="a-1e"></a>欲得现世安乐离众患难。<a id="a-1f"></a>其王应当勤心读诵陀罗尼。<a id="a-1g"></a>亦当劝于后妃婇女诸王子等。<a id="a-1h"></a>勤心修习。<a id="a-1i"></a>又守护国界主陀罗尼经云。<a id="a-1j"></a>何以偏说护于国主。<a id="a-1k"></a>谓国主若安乐时。<a id="a-1l"></a>万民安乐是以偏说护于国主。<a id="a-1m"></a>叶衣观自在菩萨经云陀罗尼能除一切有情灾祸。<a id="a-1n"></a>疾疫饥俭劫贼刀兵。<a id="a-1o"></a>水旱不调星宿失度。<a id="a-1p"></a>亦能增长福德。<a id="a-1q"></a>国界丰盛人民安乐。<a id="a-1r"></a>国王男女皆得长寿。<a id="a-1s"></a>又苏婆呼童子经云。<a id="a-1t"></a>离真言外更无别法。<a id="a-1u"></a>能与众生乐者。<a id="a-1v"></a>广如诸陀罗尼经中说之。<a id="a-1w"></a>昔有辽国天佑皇帝。<a id="a-1x"></a>法轮广运佛慧流通。<a id="a-1y"></a>坚持密咒聿获神功。<a id="a-1z"></a>遂得禾登九穗麦秀两岐。<a id="a-20"></a>宝祚恒安兆民永乐。<a id="a-21"></a>斯乃陀罗尼之验也。</p>
  <p id="a22">二能灭罪障远离鬼神门者。<a id="a-23"></a>谓菩提场庄严陀罗尼经。<a id="a-24"></a>最胜总持经楼阁陀罗尼等。<a id="a-25"></a>二十余本经皆说。<a id="a-26"></a>若书写陀罗尼置佛像中塔中杵中。<a id="a-27"></a>或书在幢上堂殿上。<a id="a-28"></a>或纸素竹帛上。<a id="a-29"></a>或桦皮墙壁板木等上。<a id="a-2A"></a>有众生得睹视者。<a id="a-2B"></a>或身手触者或影中过者。<a id="a-2C"></a>或真言字上尘飘在身者。<a id="a-2D"></a>又或书之戴在顶上者。<a id="a-2E"></a>身上者衣中者。<a id="a-2F"></a>或书之旛上。<a id="a-2G"></a>若风吹旛动其旛。<a id="a-2H"></a>所指处众生。<a id="a-2I"></a>或书钟鼓铃铎螺钹等出声物上。<a id="a-2J"></a>有闻声者。<a id="a-2K"></a>此上来所说诸众生等。<a id="a-2L"></a>纵有五无间之罪诸佛不忏之业悉皆灭尽。<a id="a-2M"></a>来世生诸佛国。<a id="a-2N"></a>何况亲诵持者。<a id="a-2O"></a>故昔人云。<a id="a-2P"></a>五无间之极衅应念云消。<a id="a-2Q"></a>十恶业之巨愆才闻雾散。<a id="a-2R"></a>又随求颂云。<a id="a-2S"></a>纵犯波罗十恶罪杀阿罗汉及尊亲。<a id="a-2T"></a>五逆根本七无遮。<a id="a-2U"></a>应念随声并消灭。<a id="a-2V"></a>真言圣力功无量。<a id="a-2W"></a>故我称赞不思议。<a id="a-2X"></a>又末法中一字咒等诸陀罗尼经说。<a id="a-2Y"></a>持咒者于四方面五百驿内。<a id="a-2Z"></a>诸恶星曜鬼神天魔等。<a id="a-2a"></a>尽皆驰散而去。<a id="a-2b"></a>有发善心守护者不去。<a id="a-2c"></a>若有固尔不去作障碍者。<a id="a-2d"></a>便令头破百分身心粉碎。<a id="a-2e"></a>由是行者无诸魔障得至菩提。<a id="a-2f"></a>问曰有人言。<a id="a-2g"></a>持咒者能惹魔障。<a id="a-2h"></a>今何却说能离魔障。<a id="a-2i"></a>答曰此是闾巷之谈圣教无文。<a id="a-2j"></a>今密部诸经皆说陀罗尼能离魔障。<a id="a-2k"></a>且置勿论。<a id="a-2l"></a>如显教法华经中。<a id="a-2m"></a>恐有讲诵修习法华者。<a id="a-2n"></a>有魔障起故。<a id="a-2o"></a>说陀罗尼品令除恶魔故彼经云。<a id="a-2p"></a>若不顺我咒恼乱说法者。<a id="a-2q"></a>头破作七分如阿梨树枝。<a id="a-2r"></a>又释摩诃衍论。<a id="a-2s"></a>令坐禅人须得诵咒除魔又止观云。<a id="a-2t"></a>若诸魔障恼乱坐禅行者当诵大乘方等教中诸治魔咒若出禅时亦当诵咒。<a id="a-2u"></a>又金光明经说。<a id="a-2v"></a>十地菩萨尚以咒护持。<a id="a-2w"></a>何况凡夫。<a id="a-2x"></a>故首楞严经云。<a id="a-2y"></a>若不持咒而坐道场。<a id="a-2z"></a>令其身心远诸魔事。<a id="a-30"></a>无有是处。<a id="a-31"></a>又云末世众生乐修三昧恐同邪魔。<a id="a-32"></a>应当劝令持我神咒。<a id="a-33"></a>若未能诵写于禅堂或戴身上。<a id="a-34"></a>一切诸魔所不能动。<a id="a-35"></a>如是等文藏教弥多。<a id="a-36"></a>现见世人被鬼神恼害。<a id="a-37"></a>持咒者尚能除得。<a id="a-38"></a>况于自己敢恼害耶。</p>
  <p id="a39">三除身心病增长福慧门者。<a id="a-3A"></a>谓圣六字陀罗尼经。<a id="a-3B"></a>普贤陀罗尼经。<a id="a-3C"></a>文殊一字咒等。<a id="a-3D"></a>十五余本经皆说。<a id="a-3E"></a>真言行人能除种种身心病苦。<a id="a-3F"></a>言身病者。<a id="a-3G"></a>所谓一切热病冷病风病疟病。<a id="a-3H"></a>眼病耳病鼻病舌病。<a id="a-3I"></a>口病齿病唇病喉病。<a id="a-3J"></a>面病头病颈病胸病。<a id="a-3K"></a>胁病腹病手病背病。<a id="a-3L"></a>腰病脐病髀病膝病。<a id="a-3M"></a>脚病痔病痢病痰病。<a id="a-3N"></a>气病麻病疔病肿病。<a id="a-3O"></a>班病疥病疱病癞病。<a id="a-3P"></a>癣病痒病疮病狂病。<a id="a-3Q"></a>癫痫病鬼魅病。<a id="a-3R"></a>举要而言。<a id="a-3S"></a>或四大种种病。<a id="a-3T"></a>或五脏种种病。<a id="a-3U"></a>或鬼神所作种种病。<a id="a-3V"></a>或宿业所感种种病。<a id="a-3W"></a>如是等病。<a id="a-3X"></a>以神咒不思议力悉能除愈。<a id="a-3Y"></a>故持句神咒经。<a id="a-3Z"></a>大悲心陀罗尼经皆云。<a id="a-3a"></a>陀罗尼能令枯木还生华果。<a id="a-3b"></a>况有情病而不除也(问曰真言行者。<a id="a-3c"></a>许加持鬼神疗他人病不。<a id="a-3d"></a>答谓妙臂童子经。<a id="a-3e"></a>苏悉地经等皆云。<a id="a-3f"></a>若求上品大成就事。<a id="a-3g"></a>不得用真言加持鬼神。<a id="a-3h"></a>禁诸虫蛇疗他人病。<a id="a-3i"></a>作此能妨大事。<a id="a-3j"></a>后学宜依佛语诫之诫之。<a id="a-3k"></a>若实大悲深广怀菩萨心。<a id="a-3l"></a>不在所遮。<a id="a-3m"></a>故罥索经云。<a id="a-3n"></a>除鬼神病须三业清净具慈悲心。<a id="a-3o"></a>此诸菩萨方能为之)。<a id="a-3p"></a>又一切贪嗔痴心病自然消灭故白伞盖陀罗尼经云。<a id="a-3q"></a>若有宿习贪心等不能除灭。<a id="a-3r"></a>应当一心诵我神咒如摩登伽女与阿难。<a id="a-3s"></a>是曩劫恩爱以我咒力爱心永断成阿罗汉。<a id="a-3t"></a>彼是淫女无心修行。<a id="a-3u"></a>神咒冥资速证无学。<a id="a-3v"></a>何况本心求菩提者。<a id="a-3w"></a>又大悲经云至心称念陀罗尼。<a id="a-3x"></a>淫欲火灭邪心除。<a id="a-3y"></a>又如意轮等诸陀罗尼经说。<a id="a-3z"></a>真言行人现能增长一切福慧。<a id="a-40"></a>凡所出言人皆信受。<a id="a-41"></a>所用衣物财宝等。<a id="a-42"></a>举意从心。<a id="a-43"></a>能令五百由旬内人天鬼神尽来归仰。<a id="a-44"></a>又自然通晓一切经律论。<a id="a-45"></a>并世间典籍。<a id="a-46"></a>或得总持不忘日记千颂。<a id="a-47"></a>故大佛顶经云。<a id="a-48"></a>若读若诵陀罗尼者。<a id="a-49"></a>此诸众生纵其自身不作福业。<a id="a-4A"></a>十方如来所有功德悉与此人。<a id="a-4B"></a>又云若持神咒不生疑悔。<a id="a-4C"></a>是善男子。<a id="a-4D"></a>于此父母所生之身不得心通。<a id="a-4E"></a>十方诸佛便为妄语。<a id="a-4F"></a>又云未精进者令得精进。<a id="a-4G"></a>无智慧者令得智慧等云云。<a id="a-4H"></a>如世间药饵。<a id="a-4I"></a>尚能令人去除睡眠增长精神。<a id="a-4J"></a>岂况神咒不生智慧耶(又不空罥索神咒心经云。<a id="a-4K"></a>若有四众受持斋戒。<a id="a-4L"></a>专心持诵神咒七遍。<a id="a-4M"></a>不杂异语。<a id="a-4N"></a>当知是人现世定得二十种胜利云何二十。<a id="a-4O"></a>一者身无众病安隐快乐。<a id="a-4P"></a>二者由先业力虽有病生而速除愈。<a id="a-4Q"></a>三者身体柔软皮肤光泽面目鲜明。<a id="a-4R"></a>四者众人爱敬。<a id="a-4S"></a>五者密护诸根。<a id="a-4T"></a>六者多获财宝随意受用。<a id="a-4U"></a>七者所有财宝王贼水火不能侵损。<a id="a-4V"></a>八者所作事业皆善成办。<a id="a-4W"></a>九者所有种植不畏恶龙霜雹风雨。<a id="a-4X"></a>十者若有稼穑灾横所侵。<a id="a-4Y"></a>持诵神咒加持灰或水。<a id="a-4Z"></a>经七遍已于其田中。<a id="a-4a"></a>八方结界上下散洒。<a id="a-4b"></a>灾横尔时皆即除灭。<a id="a-4c"></a>十一者不为一切暴恶鬼神罗刹等吸夺精气。<a id="a-4d"></a>十二者一切有情见闻欢喜。<a id="a-4e"></a>爱乐尊重常无厌足。<a id="a-4f"></a>十三者常不怖畏一切怨仇。<a id="a-4g"></a>十四者设有怨仇速自消灭。<a id="a-4h"></a>十五者人非人等不能侵害。<a id="a-4i"></a>十六者厌魅咒诅蛊道不着。<a id="a-4j"></a>十七者烦恼缠垢不数现行。<a id="a-4k"></a>十八者刀毒水火不能伤害。<a id="a-4l"></a>十九者诸天善神常随卫护。<a id="a-4m"></a>二十者生生不离慈悲喜舍。<a id="a-4n"></a>又下一面观世音神咒经云。<a id="a-4o"></a>若有净信善男子善女人等。<a id="a-4p"></a>诵持神咒者。<a id="a-4q"></a>现身获得十胜利。<a id="a-4r"></a>何等为十。<a id="a-4s"></a>一者身常无病。<a id="a-4t"></a>二者恒为十方诸佛摄受。<a id="a-4u"></a>三者财宝衣食受用无尽。<a id="a-4v"></a>四者能伏怨敌而无所畏。<a id="a-4w"></a>五者令诸尊贵恭敬信言。<a id="a-4x"></a>六者蛊毒鬼魅不能中伤。<a id="a-4y"></a>七者一切刀杖所不能害。<a id="a-4z"></a>八者水不能溺。<a id="a-50"></a>九者火不能烧。<a id="a-51"></a>十者冬不横死)</p>
  <p id="a52">四凡所求事皆不思议门者。<a id="a-53"></a>谓观自在仪轨经。<a id="a-54"></a>文殊师利仪轨经。<a id="a-55"></a>一字顶轮等十余本经皆说。<a id="a-56"></a>真言行人求成就时用四种物。<a id="a-57"></a>一者弓箭钺斧钩轮杵镜。<a id="a-58"></a>或数珠瓶钵袈裟等。<a id="a-59"></a>僧家所用种种之物。<a id="a-5A"></a>二者雄黄雌黄等种种药物。<a id="a-5B"></a>三者取河岸上土和泥。<a id="a-5C"></a>作师子象马牛驼。<a id="a-5D"></a>或鸡鹅孔雀金翅鸟等种种禽兽之形。<a id="a-5E"></a>四者或塑画雕刻种种佛菩萨明王等形像。<a id="a-5F"></a>随心所乐科作一事。<a id="a-5G"></a>依法成已而置坛中。<a id="a-5H"></a>如法诵咒。<a id="a-5I"></a>若得火焰出时。<a id="a-5J"></a>或手执或涂身或乘之。<a id="a-5K"></a>与助伴知识飞腾虚空。<a id="a-5L"></a>或有人见成就者。<a id="a-5M"></a>或成就者见彼人等。<a id="a-5N"></a>总得腾空游诸世界。<a id="a-5O"></a>供养诸佛菩萨皆寿命一劫。<a id="a-5P"></a>获初地百法明门。<a id="a-5Q"></a>若烟出时依前用之。<a id="a-5R"></a>得诸仙中为王。<a id="a-5S"></a>住寿万万岁。<a id="a-5T"></a>若暖气出时。<a id="a-5U"></a>得一切人天敬爱所求如意。<a id="a-5V"></a>此是上中下三品成就相也(若火光出上品。<a id="a-5W"></a>烟出中品。<a id="a-5X"></a>暖气出下品也。<a id="a-5Y"></a>又云若火光现。<a id="a-5Z"></a>得一切咒神常来拥护。<a id="a-5a"></a>八部之众皆常恭敬。<a id="a-5b"></a>一切神咒用之皆得最胜灵验。<a id="a-5c"></a>若烟相现。<a id="a-5d"></a>随所去处而无障难。<a id="a-5e"></a>所求遂心。<a id="a-5f"></a>若暖气现。<a id="a-5g"></a>得一切诸人并鬼神等同心敬爱)。<a id="a-5h"></a>西方有一人。<a id="a-5i"></a>得上品成就。<a id="a-5j"></a>引五百人升空。<a id="a-5k"></a>如此方淮南王药就。<a id="a-5l"></a>鸡犬舐鼎皆得升空。<a id="a-5m"></a>故昔人云。<a id="a-5n"></a>淮南成道犬吠云中。<a id="a-5o"></a>王乔得仙剑飞天上。<a id="a-5p"></a>药力尚尔。<a id="a-5q"></a>况佛不思议咒耶。<a id="a-5r"></a>神变疏云。<a id="a-5s"></a>人手执仙方。<a id="a-5t"></a>未曾和合服用。<a id="a-5u"></a>却谤白日升空者。<a id="a-5v"></a>以为虚谈全成不可。<a id="a-5w"></a>又大教王等诸陀罗尼经说。<a id="a-5x"></a>或令人追龙女为妻。<a id="a-5y"></a>降药叉作奴。<a id="a-5z"></a>执罥索入修罗宫。<a id="a-60"></a>咒死尸令开伏藏。<a id="a-61"></a>或说成于圣药。<a id="a-62"></a>或说敕于财宝等云云显教之中此事罕闻。<a id="a-63"></a>故先德云。<a id="a-64"></a>三乘教外别有持明是也。<a id="a-65"></a>问曰诸佛本意令断贪嗔等何却令人起贪心求世事名利等耶。<a id="a-66"></a>答云诸佛有不思议度生方便。<a id="a-67"></a>谓有众生不肯直求菩提。<a id="a-68"></a>且随其所乐令持咒求之。<a id="a-69"></a>由神咒不思议力。<a id="a-6A"></a>所求之事尽得遂心。<a id="a-6B"></a>一切罪业亦得消灭。<a id="a-6C"></a>自然超凡入圣。<a id="a-6D"></a>如小儿有病不肯服药。<a id="a-6E"></a>被有智医人涂在母乳。<a id="a-6F"></a>其小儿本食母乳。<a id="a-6G"></a>不觉服着良药除却病苦。<a id="a-6H"></a>故罥索心咒经云。<a id="a-6I"></a>若有众生设以谄曲。<a id="a-6J"></a>为求富贵名利等得闻此咒。<a id="a-6K"></a>彼诸众生生生处处。<a id="a-6L"></a>成就智慧福聚之香。<a id="a-6M"></a>神变疏云。<a id="a-6N"></a>真言境界。<a id="a-6O"></a>十地菩萨尚非其境。<a id="a-6P"></a>况生死中人乎(有人云。<a id="a-6Q"></a>陀罗尼多令人有所希求。<a id="a-6R"></a>反损陷众生者。<a id="a-6S"></a>此是离求外别取无求。<a id="a-6T"></a>全同断见外道。<a id="a-6U"></a>今佛教说。<a id="a-6V"></a>终日求之不见求相。<a id="a-6W"></a>是真无求。<a id="a-6X"></a>非同木石全不希求也。<a id="a-6Y"></a>故观音钞云。<a id="a-6Z"></a>虽念念求。<a id="a-6a"></a>而无能求所求之相。<a id="a-6b"></a>又况诸佛大慈大悲。<a id="a-6c"></a>岂可故意损害众生)</p>
  <p id="a6d">五利乐有情救脱幽灵门者。<a id="a-6e"></a>谓大宝楼阁经大悲心经。<a id="a-6f"></a>牟梨咒等十五余本经皆说。<a id="a-6g"></a>若有众生得见持咒人身者。<a id="a-6h"></a>或闻语音者或影中过者。<a id="a-6i"></a>尽灭十恶五逆之罪。<a id="a-6j"></a>来世生诸佛国。<a id="a-6k"></a>又持咒人眼所见者。<a id="a-6l"></a>身所触者诸有情等。<a id="a-6m"></a>亦灭一切罪。<a id="a-6n"></a>来世生诸佛国。<a id="a-6o"></a>又持咒人。<a id="a-6p"></a>路行有风吹衣。<a id="a-6q"></a>此风已去所吹者。<a id="a-6r"></a>或江河中洗身。<a id="a-6s"></a>此水已去所漂者。<a id="a-6t"></a>或天雨时仰空诵咒。<a id="a-6u"></a>其雨滴所沾者。<a id="a-6v"></a>或山顶上诵咒。<a id="a-6w"></a>尽目所睹处。<a id="a-6x"></a>如上所说诸众生等。<a id="a-6y"></a>皆得灭一切罪。<a id="a-6z"></a>来世生诸佛净土莲华化生。<a id="a-70"></a>如世间有毒药处下风过者。<a id="a-71"></a>触着风时便致损伤。<a id="a-72"></a>尚有难测功力。<a id="a-73"></a>况不思议神咒耶。<a id="a-74"></a>又罥索经说。<a id="a-75"></a>若闻陀罗尼而生毁谤者。<a id="a-76"></a>亦获利益。<a id="a-77"></a>如人恶心入龙脑栴檀等林中。<a id="a-78"></a>斫截践踏龙脑树等。<a id="a-79"></a>其人亦身惹香气。<a id="a-7A"></a>故佛顶颂云。<a id="a-7B"></a>神通胜化不思议。<a id="a-7C"></a>陀罗尼门最第一。<a id="a-7D"></a>又无垢净光经。<a id="a-7E"></a>云空罥索经。<a id="a-7F"></a>佛顶尊胜经。<a id="a-7G"></a>随求经等皆说。<a id="a-7H"></a>若亡人广造恶业死堕三涂。<a id="a-7I"></a>真言行者。<a id="a-7J"></a>即称亡人名字专心诵咒。<a id="a-7K"></a>亡者应时得离恶趣生于天上。<a id="a-7L"></a>又以真言咒土砂或莲华。<a id="a-7M"></a>散亡者墓上尸上。<a id="a-7N"></a>亡者即得生于诸佛净土又亡人衣物或身分骨肉等。<a id="a-7O"></a>得持咒人影映着。<a id="a-7P"></a>亦得生诸佛国。<a id="a-7Q"></a>又书陀罗尼置亡人骨上尸上。<a id="a-7R"></a>亡人即得生于天宫。<a id="a-7S"></a>故先哲云。<a id="a-7T"></a>尘飘影烁神玩天宫。<a id="a-7U"></a>土散水沾识分恶趣。<a id="a-7V"></a>问曰亡人造业既成已堕三涂之中。<a id="a-7W"></a>云何真言行者。<a id="a-7X"></a>或称亡人名字。<a id="a-7Y"></a>或咒砂土置尸冢上。<a id="a-7Z"></a>便令亡人转恶道苦得佛国乐耶。<a id="a-7a"></a>非唯俗士怀疑。<a id="a-7b"></a>兼乃缁流难信。<a id="a-7c"></a>答云智者以譬喻得解。<a id="a-7d"></a>今举喻况之。<a id="a-7e"></a>如世禁咒之人。<a id="a-7f"></a>禁火不烧禁刀不斫禁蛇不螫。<a id="a-7g"></a>尚能变有毒而作无毒。<a id="a-7h"></a>岂况如来神咒。<a id="a-7i"></a>不能改苦得乐耶。<a id="a-7j"></a>又如列子书说。<a id="a-7k"></a>师文善弹琴。<a id="a-7l"></a>正当春时而叩商弦以召南吕。<a id="a-7m"></a>凉风总至草木成实(商金音属秋。<a id="a-7n"></a>南吕八月律。<a id="a-7o"></a>由得秋气草木成实)。<a id="a-7p"></a>正秋而叩角弦以激夹钟。<a id="a-7q"></a>凉风徐回草木发荣(角木音属春。<a id="a-7r"></a>夹钟二月律。<a id="a-7s"></a>由得春气草木荣华)。<a id="a-7t"></a>当夏而叩羽弦以召黄钟霜雪交下川池暴冻(羽水音属冬。<a id="a-7u"></a>黄钟十一月律。<a id="a-7v"></a>得冬气故凝阴冰冻)。<a id="a-7w"></a>及冬而叩征弦以激蕤宾。<a id="a-7x"></a>阳光炽烈坚冰消散(征火音属夏。<a id="a-7y"></a>蕤宾五月律。<a id="a-7z"></a>得夏气故坚冰消散)。<a id="a-80"></a>此是世间弹琴之术。<a id="a-81"></a>尚能变秋作春更冬为夏。<a id="a-82"></a>况如来大不思议神咒。<a id="a-83"></a>岂不能改恶道苦得佛国乐耶。<a id="a-84"></a>又庄子云。<a id="a-85"></a>六合之外。<a id="a-86"></a>圣人存而不论。<a id="a-87"></a>华严经说。<a id="a-88"></a>十地菩萨一举足量智功德。<a id="a-89"></a>九地菩萨不能知。<a id="a-8A"></a>况我如来是诸圣中王。<a id="a-8B"></a>所有秘密心印。<a id="a-8C"></a>岂可以凡夫妄情而欲筹量者哉。<a id="a-8D"></a>其犹井坎之鱼争知东海之深广也。<a id="a-8E"></a>唯宜谛而信之。<a id="a-8F"></a>故观世音菩萨秘密藏神咒经云。<a id="a-8G"></a>若有受持神咒之者。<a id="a-8H"></a>凡有所作必得成就。<a id="a-8I"></a>唯须深信不得生疑(持咒之者既能利乐有情救脱幽灵。<a id="a-8J"></a>准千手千眼观世音菩萨大悲心陀罗尼经说。<a id="a-8K"></a>其持咒人不受　五种恶死。<a id="a-8L"></a>一者不令其人饥饿困苦死。<a id="a-8M"></a>二者不为枷禁杖楚死。<a id="a-8N"></a>三者不为冤家仇对死。<a id="a-8O"></a>四者不为军阵相杀死。<a id="a-8P"></a>五者不为虎狼恶兽残害死。<a id="a-8Q"></a>六者不为毒蛇蚖蝎所中死。<a id="a-8R"></a>七者不为水火漂焚死。<a id="a-8S"></a>八者不为毒药所中死。<a id="a-8T"></a>九者不为蛊毒所害死。<a id="a-8U"></a>十者不为狂乱失念死。<a id="a-8V"></a>十一者不为山树崖岸坠落死。<a id="a-8W"></a>十二者不为恶人厌魅死。<a id="a-8X"></a>十三者不为邪神恶鬼得便死。<a id="a-8Y"></a>十四者不为恶病缠身死。<a id="a-8Z"></a>十五者不为非分自害死。<a id="a-8a"></a>又不空罥索神咒心经说。<a id="a-8b"></a>诵咒之人。<a id="a-8c"></a>临命终时获八种胜利。<a id="a-8d"></a>一者临命终时见观自在菩萨。<a id="a-8e"></a>作苾刍相来现其前欢喜慰喻。<a id="a-8f"></a>二者安隐命终无诸苦痛。<a id="a-8g"></a>三者将舍命时眼不反戴口无欠呿。<a id="a-8h"></a>手绝纷扰足离舒卷。<a id="a-8i"></a>不泄便利无颠堕床。<a id="a-8j"></a>四者将舍命时住正忆念意无乱想。<a id="a-8k"></a>五者当命终时不覆面死。<a id="a-8l"></a>六者将舍命时得无尽辩。<a id="a-8m"></a>七者既舍命已随愿往生诸佛净国。<a id="a-8n"></a>八者常与善友不相舍离。<a id="a-8o"></a>又十一面观世音神咒经说。<a id="a-8p"></a>诵咒之人得四种功德。<a id="a-8q"></a>一者临命终时得见诸佛。<a id="a-8r"></a>二者终不堕诸恶趣。<a id="a-8s"></a>三者不因险厄而死。<a id="a-8t"></a>四者得生极乐世界)</p>
  <p id="a8u">六是诸佛母教行本源门者。<a id="a-8v"></a>谓一切诸佛皆从陀罗尼所生。<a id="a-8w"></a>楼阁经云。<a id="a-8x"></a>真言是诸佛之母。<a id="a-8y"></a>成佛种子。<a id="a-8z"></a>若无真言终不能成无上正觉。<a id="a-90"></a>又三藏教尽从陀罗尼所出。<a id="a-91"></a>故最上大乘宝王经中。<a id="a-92"></a>说有四乘。<a id="a-93"></a>一声闻乘。<a id="a-94"></a>二缘觉乘。<a id="a-95"></a>三方广大乘。<a id="a-96"></a>四最上金刚乘。<a id="a-97"></a>谓陀罗尼藏是也。<a id="a-98"></a>一切法皆从金刚乘陀罗尼中流出。<a id="a-99"></a>神变钞云。<a id="a-9A"></a>千流万派起自昆仑积石之山。<a id="a-9B"></a>十二分经出乎总持秘密之藏。<a id="a-9C"></a>又万行总从陀罗尼所流。<a id="a-9D"></a>谓真言中每一一字全是无相法界。<a id="a-9E"></a>万行无不从法界所流。<a id="a-9F"></a>故持明藏仪轨经云。<a id="a-9G"></a>唵字即是无相法界。<a id="a-9H"></a>神变疏云。<a id="a-9I"></a>无相法界全是真言。<a id="a-9J"></a>真言全是无相法界。<a id="a-9K"></a>又真言亦名三藏。<a id="a-9L"></a>有持咒者皆号三藏。<a id="a-9M"></a>谓真言中每一一字。<a id="a-9N"></a>皆含戒定慧三。<a id="a-9O"></a>且万行不出六度。<a id="a-9P"></a>六度不离三学。<a id="a-9Q"></a>既真言名三藏。<a id="a-9R"></a>即知真言总含万行。<a id="a-9S"></a>真言是总行。<a id="a-9T"></a>其余法门是支流行门也(问曰上引经云。<a id="a-9U"></a>陀罗尼是禅定藏。<a id="a-9V"></a>百千三昧常现前故。<a id="a-9W"></a>今又说真言总含三藏。<a id="a-9X"></a>即知真言备含一切禅定之门。<a id="a-9Y"></a>何以今时禅者不许持咒耶。<a id="a-9Z"></a>答云准诸传记。<a id="a-9a"></a>竺天华夏。<a id="a-9b"></a>古来禅德众善奉行。<a id="a-9c"></a>何况神咒是无相定门诸佛心印耶。<a id="a-9d"></a>故白伞盖陀罗尼颂云。<a id="a-9e"></a>开无相门圆寂宗。<a id="a-9f"></a>字字观照金刚定。<a id="a-9g"></a>又云瑜珈妙旨传心印。<a id="a-9h"></a>摩诃衍行总持门。<a id="a-9i"></a>如龙树菩萨准传灯录。<a id="a-9j"></a>是西天禅宗第十四祖。<a id="a-9k"></a>节略持明藏经。<a id="a-9l"></a>弘扬准提神咒。<a id="a-9m"></a>一行禅师是中夏圣人。<a id="a-9n"></a>赞述神变真言。<a id="a-9o"></a>智者禅师得宿命通。<a id="a-9p"></a>广示持咒轨仪。<a id="a-9q"></a>契符禅师。<a id="a-9r"></a>人问最上乘法。<a id="a-9s"></a>直教持诵密言。<a id="a-9t"></a>古来禅师岂不许持咒耶。<a id="a-9u"></a>又禅宗既说一切诸法皆是真如。<a id="a-9v"></a>持诵真言岂非是真如耶。<a id="a-9w"></a>今有或禅或讲见弘密咒。<a id="a-9x"></a>恐失己利心生嫉妒者。<a id="a-9y"></a>请现在未来堤防恶报。<a id="a-9z"></a>故佛顶无垢光明陀罗尼经说。<a id="a-A0"></a>昔无垢婆罗门。<a id="a-A1"></a>为人宣说秘密神咒。<a id="a-A2"></a>有光明长者。<a id="a-A3"></a>先有多人归仰。<a id="a-A4"></a>恐失利己而生恶心。<a id="a-A5"></a>兴恶心已便得癞病。<a id="a-A6"></a>受大苦恼直至命终。<a id="a-A7"></a>堕于无间大地狱中。<a id="a-A8"></a>受苦一劫又堕傍生中。<a id="a-A9"></a>受苦一劫复生地狱中。<a id="a-AA"></a>受苦一劫方得为人。<a id="a-AB"></a>生无两目以宿缘力再遇无垢婆罗门。<a id="a-AC"></a>作大苾刍宣说密咒。<a id="a-AD"></a>闻之欢喜承彼咒力。<a id="a-AE"></a>死生天上等上说谤之获益。<a id="a-AF"></a>但有远益非无谤罪。<a id="a-AG"></a>如光明长者是也。<a id="a-AH"></a>盖为密咒是诸佛心印。<a id="a-AI"></a>有无量明王诸天龙神等护持。<a id="a-AJ"></a>致使谤之者现世多得癞病。<a id="a-AK"></a>奉劝时流切宜慎之)</p>
  <p id="aAL">七四众易修金刚守护门者。<a id="a-AM"></a>谓一切四众但解言语者。<a id="a-AN"></a>行住坐卧四威仪中而易诵习。<a id="a-AO"></a>又但口诵便是真行。<a id="a-AP"></a>能除烦恼安乐法身。<a id="a-AQ"></a>不假备通教典如病人得药服之。<a id="a-AR"></a>便能除病身安。<a id="a-AS"></a>不在广会医书。<a id="a-AT"></a>故般若经云。<a id="a-AU"></a>总持犹妙药。<a id="a-AV"></a>亦如天甘露。<a id="a-AW"></a>能疗众惑病。<a id="a-AX"></a>服者常安乐。<a id="a-AY"></a>佛顶陀罗尼疏云。<a id="a-AZ"></a>斋戒不禀而自备。<a id="a-Aa"></a>果证不远而不可。<a id="a-Ab"></a>消难获利自行化他。<a id="a-Ac"></a>因人果人靡不由此而办其事。<a id="a-Ad"></a>又曼荼罗疏云。<a id="a-Ae"></a>念如来之神咒。<a id="a-Af"></a>心心暗契如来心。<a id="a-Ag"></a>讽菩萨之密言。<a id="a-Ah"></a>愿愿冥符菩萨愿。<a id="a-Ai"></a>何生死而不逃。<a id="a-Aj"></a>何涅槃而不得。<a id="a-Ak"></a>若依余宗修行。<a id="a-Al"></a>须要广知圣教明悟真心。<a id="a-Am"></a>然后修行方是正行。<a id="a-An"></a>若未悟而修皆非正行。<a id="a-Ao"></a>如世病人。<a id="a-Ap"></a>须要广知医书明闲药性。<a id="a-Aq"></a>方得治病者。<a id="a-Ar"></a>即万中难得一也。<a id="a-As"></a>是知神咒行门省略功德甚深。<a id="a-At"></a>普引七众速至菩提。<a id="a-Au"></a>最为要道故义净三藏云。<a id="a-Av"></a>升天乘龙役使百神。<a id="a-Aw"></a>利生之道唯咒是亲。<a id="a-Ax"></a>问曰夫依显教。<a id="a-Ay"></a>须得依教生信依信生解。<a id="a-Az"></a>依解起行行成得果。<a id="a-B0"></a>今密宗神咒不令生解。<a id="a-B1"></a>但诵持之便得道果。<a id="a-B2"></a>既越常规难以生信。<a id="a-B3"></a>答曰如世间病人不解医方。<a id="a-B4"></a>遇神妙药而服食之。<a id="a-B5"></a>便得病除身安。<a id="a-B6"></a>彼既不解药性。<a id="a-B7"></a>何得病除身安。<a id="a-B8"></a>世药尚尔。<a id="a-B9"></a>况如来不思议咒耶。<a id="a-BA"></a>又如来之教不可以一理推。<a id="a-BB"></a>既言显密有异。<a id="a-BC"></a>不须一[番*去]要解。<a id="a-BD"></a>起信钞云。<a id="a-BE"></a>胶柱调弦全归愚者。<a id="a-BF"></a>守株待兔且非智人。<a id="a-BG"></a>唯宜信而持之速得道果。<a id="a-BH"></a>若不生信空无所获。<a id="a-BI"></a>大悲心经说。<a id="a-BJ"></a>诵持咒者。<a id="a-BK"></a>一切所求皆得果遂。<a id="a-BL"></a>唯除于咒生疑。<a id="a-BM"></a>又云若有生疑不信。<a id="a-BN"></a>其人百万劫中。<a id="a-BO"></a>常处恶道不闻三宝。<a id="a-BP"></a>又诸经说。<a id="a-BQ"></a>真言行者四威仪中。<a id="a-BR"></a>有无量天龙八部。<a id="a-BS"></a>诸金刚众常守护之。<a id="a-BT"></a>故广大圆满无碍大悲心陀罗尼经云。<a id="a-BU"></a>诵持陀罗尼者是无畏藏。<a id="a-BV"></a>龙天善神常护持故。<a id="a-BW"></a>又云若能如法诵咒。<a id="a-BX"></a>即有一切善神龙王金刚密迹。<a id="a-BY"></a>常随卫护不离其侧。<a id="a-BZ"></a>如护眼睛如护己命。<a id="a-Ba"></a>又持咒者若在空山旷野独宿孤眠。<a id="a-Bb"></a>是诸善神番代宿卫辟除灾障。<a id="a-Bc"></a>若在深山迷失道路。<a id="a-Bd"></a>善神王化作善人示其正道。<a id="a-Be"></a>若逢贼阵被他抄掠堕落他国。<a id="a-Bf"></a>善神龙王接还本土。<a id="a-Bg"></a>若在山林旷野乏少水火。<a id="a-Bh"></a>龙王护故化出水火。<a id="a-Bi"></a>故彼颂云。<a id="a-Bj"></a>龙天众圣同慈护。<a id="a-Bk"></a>百千三昧顿熏修。<a id="a-Bl"></a>又大佛顶陀罗尼经说。<a id="a-Bm"></a>设有众生于散乱心口持神咒常有八万四千那由他恒河沙俱胝金刚藏王菩萨种族。<a id="a-Bn"></a>一一皆有诸金刚众而为眷属。<a id="a-Bo"></a>昼夜常随侍卫此人。<a id="a-Bp"></a>纵令魔王求其方便终不可得。<a id="a-Bq"></a>诸小鬼神去此善人十由旬外。<a id="a-Br"></a>若魔眷属欲来侵扰是善人者。<a id="a-Bs"></a>诸金刚众而以宝杵。<a id="a-Bt"></a>殒碎其首犹如微尘。<a id="a-Bu"></a>恒令此人所作如愿。<a id="a-Bv"></a>故彼颂云。<a id="a-Bw"></a>八万四千金刚众。<a id="a-Bx"></a>行住坐卧每随身。<a id="a-By"></a>密部诸经广说护持。<a id="a-Bz"></a>诵咒之人欲要知者。<a id="a-C0"></a>请看藏教。</p>
  <p id="aC1">八令凡同佛如来归命门者。<a id="a-C2"></a>谓真言行者持诵神咒课数满时。<a id="a-C3"></a>身语意三所作善恶之业。<a id="a-C4"></a>皆成无漏功德法门。<a id="a-C5"></a>故白伞盖颂云。<a id="a-C6"></a>诵满一万八千遍。<a id="a-C7"></a>遍遍入于无相定。<a id="a-C8"></a>号成坚固金刚幢。<a id="a-C9"></a>自在得名人中佛。<a id="a-CA"></a>纵使骂詈不为过。<a id="a-CB"></a>诸天常闻梵语声。<a id="a-CC"></a>大悲心陀罗尼经云。<a id="a-CD"></a>诵持陀罗尼者。<a id="a-CE"></a>口中所出言音若善若恶。<a id="a-CF"></a>一切天龙闻者皆是清净法音。<a id="a-CG"></a>又偈云。<a id="a-CH"></a>譬如灵丹药。<a id="a-CI"></a>点铁成金宝。<a id="a-CJ"></a>诵持陀罗尼。<a id="a-CK"></a>变凡作贤圣。<a id="a-CL"></a>又神变疏云。<a id="a-CM"></a>真言行者能令三业。<a id="a-CN"></a>即同本尊三业。<a id="a-CO"></a>又持咒行者。<a id="a-CP"></a>得诸佛归命故。<a id="a-CQ"></a>佛顶偈云十方世界诸如来。<a id="a-CR"></a>护念归命受持者是也。</p>
  <p id="aCS">九具自他力现成菩提门者。<a id="a-CT"></a>谓显教中有自力他力二门。<a id="a-CU"></a>十住论念佛镜等说。<a id="a-CV"></a>一自力门。<a id="a-CW"></a>谓修六度万行等。<a id="a-CX"></a>名难行道。<a id="a-CY"></a>如人陆地步行千里程则迟到。<a id="a-CZ"></a>二他力门。<a id="a-Ca"></a>谓念佛等名亦行道。<a id="a-Cb"></a>如人水路乘船行千里程则疾到。<a id="a-Cc"></a>今真言中密具自他二力。<a id="a-Cd"></a>谓大乘宝王等诸经中说。<a id="a-Ce"></a>真言行者日日得具。<a id="a-Cf"></a>六波罗蜜圆满功德。<a id="a-Cg"></a>又佛顶颂云。<a id="a-Ch"></a>不持斋者名持斋。<a id="a-Ci"></a>不持戒者名持戒。<a id="a-Cj"></a>僧破二百五十戒。<a id="a-Ck"></a>比丘尼犯八波罗。<a id="a-Cl"></a>闻念佛顶陀罗尼。<a id="a-Cm"></a>便得具足声戒(彼佛顶疏云。<a id="a-Cn"></a>菩萨行门随行则具。<a id="a-Co"></a>今不行而备盖神咒之力具足万行。<a id="a-Cp"></a>斯言不诬矣)。<a id="a-Cq"></a>则是自力门。<a id="a-Cr"></a>又真言中每一一字。<a id="a-Cs"></a>皆是诸佛全身。<a id="a-Ct"></a>末法中一字咒经云。<a id="a-Cu"></a>吾灭度之后变身作此咒等。<a id="a-Cv"></a>即是他力门。<a id="a-Cw"></a>又诸经说。<a id="a-Cx"></a>真言行者现世能成无上菩提。<a id="a-Cy"></a>故楼阁经云。<a id="a-Cz"></a>我与无量俱胝百千劫。<a id="a-D0"></a>虽行苦行犹不得菩提。<a id="a-D1"></a>由才闻陀罗尼故。<a id="a-D2"></a>加行相应便成正觉。<a id="a-D3"></a>又五字陀罗尼颂云。<a id="a-D4"></a>诸佛本誓力。<a id="a-D5"></a>现成诸圣事。<a id="a-D6"></a>即于一坐中。<a id="a-D7"></a>便成最正觉。<a id="a-D8"></a>又陀罗尼序云。<a id="a-D9"></a>若觉蕴于心。<a id="a-DA"></a>即凡夫三业成功德聚。<a id="a-DB"></a>只于此生便得菩提。<a id="a-DC"></a>何劳修进多劫。<a id="a-DD"></a>又神变疏判陀罗尼。<a id="a-DE"></a>为大不思议成佛神通乘。<a id="a-DF"></a>谓依余门成佛。<a id="a-DG"></a>如乘羊马行千里程。<a id="a-DH"></a>经久方到。<a id="a-DI"></a>依陀罗尼门成佛。<a id="a-DJ"></a>如乘神通行千里程。<a id="a-DK"></a>举意便到所至处。<a id="a-DL"></a>虽无异所乘法有迟疾也。<a id="a-DM"></a>又余门成佛。<a id="a-DN"></a>如磨黄石取如意珠。<a id="a-DO"></a>依真言门成佛。<a id="a-DP"></a>如神通力取如意珠。<a id="a-DQ"></a>又云如余菩萨为求菩提。<a id="a-DR"></a>虽难行苦行如救头然经无量劫。<a id="a-DS"></a>尚不能得如是成就。<a id="a-DT"></a>真言行者不亏法则。<a id="a-DU"></a>只于此生得菩提也故神变钞云。<a id="a-DV"></a>顿超地位譬之以神通。<a id="a-DW"></a>速离缠痾喻之以咒术。<a id="a-DX"></a>又大教王经云。<a id="a-DY"></a>若不依秘密课诵修行。<a id="a-DZ"></a>终不成于无上菩提也。</p>
  <p id="aDa">十诸佛如来尚乃求学门者。<a id="a-Db"></a>如大乘庄严宝王经说。<a id="a-Dc"></a>诸佛亦求神咒。<a id="a-Dd"></a>何况凡夫而不持诵耶。<a id="a-De"></a>故彼经说。<a id="a-Df"></a>观音菩萨一毛孔中有无量国土无量诸佛菩萨等。<a id="a-Dg"></a>普贤菩萨入观音一毛孔中。<a id="a-Dh"></a>经十二年不知分齐。<a id="a-Di"></a>又云观音有六字大明陀罗尼。<a id="a-Dj"></a>一切如来皆不知其所得之处。<a id="a-Dk"></a>因位菩萨云何得知。<a id="a-Dl"></a>乃至说莲华上佛成佛竟。<a id="a-Dm"></a>方经历诸佛求此六字大明等。<a id="a-Dn"></a>问曰佛具一切智。<a id="a-Do"></a>岂不知得陀罗尼也。<a id="a-Dp"></a>答有三义。<a id="a-Dq"></a>一者表此陀罗尼最胜最深。<a id="a-Dr"></a>令人生于尊重。<a id="a-Ds"></a>所以言佛不知而自求之。<a id="a-Dt"></a>二者谓权教中佛。<a id="a-Du"></a>不能知得圆宗密咒。<a id="a-Dv"></a>如小乘极果。<a id="a-Dw"></a>不能知得大乘深法。<a id="a-Dx"></a>三者密宗神咒即体便是圆圆果海。<a id="a-Dy"></a>故佛不得。<a id="a-Dz"></a>如释大乘论说。<a id="a-E0"></a>圆圆海佛亦不得。<a id="a-E1"></a>今六字大明准提神咒即体便是圆圆果海也(今密部一切神咒。<a id="a-E2"></a>当显教中所诠法也。<a id="a-E3"></a>实而论之具含能所诠。<a id="a-E4"></a>一切神咒说文。<a id="a-E5"></a>当显教中能诠言也。<a id="a-E6"></a>今六字准提。<a id="a-E7"></a>当显教中果海也。<a id="a-E8"></a>问曰宝王经。<a id="a-E9"></a>只言六字大明佛不知得。<a id="a-EA"></a>云何今说准提佛亦不知得。<a id="a-EB"></a>答云彼宝王经。<a id="a-EC"></a>说六字大明已便说准提。<a id="a-ED"></a>是知准提同是果海。<a id="a-EE"></a>又佛知佛说者真言。<a id="a-EF"></a>于五部中佛部中收。<a id="a-EG"></a>今准提独出五部之外。<a id="a-EH"></a>若非圆圆果海是何法耶。<a id="a-EI"></a>又问曰夫真言者但是能诠言教即以声名句文为体。<a id="a-EJ"></a>何得判为圆圆果海。<a id="a-EK"></a>答云若作此问。<a id="a-EL"></a>盖是未知密教宗旨。<a id="a-EM"></a>今密教中秘密神咒。<a id="a-EN"></a>即是所诠之法。<a id="a-EO"></a>一切说文。<a id="a-EP"></a>是能诠言。<a id="a-EQ"></a>如上已说。<a id="a-ER"></a>又设纵神咒便属能诠。<a id="a-ES"></a>若伸此问但是小乘之见解也。<a id="a-ET"></a>谓小乘教中能诠言教。<a id="a-EU"></a>多以声名句文为体。<a id="a-EV"></a>大乘始教。<a id="a-EW"></a>或以声名句文为体。<a id="a-EX"></a>或以唯识为体。<a id="a-EY"></a>终教中说。<a id="a-EZ"></a>以无性真如为体。<a id="a-Ea"></a>顿教之中。<a id="a-Eb"></a>以绝待真如为体。<a id="a-Ec"></a>圆教中说。<a id="a-Ed"></a>或以十玄为体。<a id="a-Ee"></a>或海印三昧为体。<a id="a-Ef"></a>彼显教中能诠之言尚尔。<a id="a-Eg"></a>即是绝待真如十玄门等。<a id="a-Eh"></a>况密宗神咒。<a id="a-Ei"></a>当显圆中一真法界耶。<a id="a-Ej"></a>又释摩诃衍论。<a id="a-Ek"></a>据生灭门中能诠之教。<a id="a-El"></a>会相归性以真如为体。<a id="a-Em"></a>或多一心为体。<a id="a-En"></a>真如门中即绝待真如为体。<a id="a-Eo"></a>又甚深玄理论。<a id="a-Ep"></a>不动本源论。<a id="a-Eq"></a>此二论中广略解说不二果海。<a id="a-Er"></a>当彼二论中能诠之言以何为体。<a id="a-Es"></a>以理推征。<a id="a-Et"></a>即知以不二果海为体。<a id="a-Eu"></a>彼能诠言当尔。<a id="a-Ev"></a>即是不二果海。<a id="a-Ew"></a>况今六字大明准提神咒。<a id="a-Ex"></a>义当彼二论中所诠法耶。<a id="a-Ey"></a>又自古诸师皆云。<a id="a-Ez"></a>秘密神咒是诸佛心印。<a id="a-F0"></a>唯佛得知非因位所解。<a id="a-F1"></a>又今庄严宝王经说。<a id="a-F2"></a>佛亦不知神咒。<a id="a-F3"></a>若非圆圆果海是何法耶。<a id="a-F4"></a>愿诸学者。<a id="a-F5"></a>虚怀体之勿滞局情)</p>
  <p id="aF6">问曰何以圆圆果海诸佛不得。<a id="a-F7"></a>答云谓圆圆果海。<a id="a-F8"></a>是本性成就之法表。<a id="a-F9"></a>非是诸佛修因断障所得故。<a id="a-FA"></a>又表迥出因果之外故。<a id="a-FB"></a>所以言诸佛不得而自求之。<a id="a-FC"></a>据实而论诸佛皆知得也。<a id="a-FD"></a>故贤首云。<a id="a-FE"></a>性德果海即十方境界是也。<a id="a-FF"></a>问曰六字大明准提神咒。<a id="a-FG"></a>即是圆圆果海即是十佛境界。<a id="a-FH"></a>何以凡夫而得持诵。<a id="a-FI"></a>答云今密教中说。<a id="a-FJ"></a>以真言不思议力。<a id="a-FK"></a>令凡夫三业同如来三业而得持诵。<a id="a-FL"></a>又密宗神咒。<a id="a-FM"></a>若据所知所解。<a id="a-FN"></a>即唯是诸佛境界。<a id="a-FO"></a>今位因凡夫。<a id="a-FP"></a>虽非知解但当持诵。<a id="a-FQ"></a>自然灭障成德超凡入圣也。<a id="a-FR"></a>斯之一义。<a id="a-FS"></a>语惊俗听理越常情。<a id="a-FT"></a>人既罕闻庸流难信。<a id="a-FU"></a>博学上智细而详之。<a id="a-FV"></a>于上三义任情取舍。<a id="a-FW"></a>上来十门略述密部尽依经典。<a id="a-FX"></a>非是下愚能知密旨。<a id="a-FY"></a>故神变钞云。<a id="a-FZ"></a>金刚手方可探其赜。<a id="a-Fa"></a>莲华眼始能窥其奥。</p>
  <p id="aFb">二问答密咒法器胜劣者。<a id="a-Fc"></a>问曰上之十门尽叙述圆教中真言。<a id="a-Fd"></a>为当一切真言而有胜劣。<a id="a-Fe"></a>五教各不同耶。<a id="a-Ff"></a>为复一切真言而无胜劣。<a id="a-Fg"></a>皆是圆教耶。<a id="a-Fh"></a>答云准神变疏而有二门。<a id="a-Fi"></a>一随他意门。<a id="a-Fj"></a>一切真言而有胜劣。<a id="a-Fk"></a>诸部不同。<a id="a-Fl"></a>又清凉疏主。<a id="a-Fm"></a>于经律论三藏之外立一杂藏。<a id="a-Fn"></a>收陀罗尼而成四藏。<a id="a-Fo"></a>三乘各四。<a id="a-Fp"></a>成十二藏。<a id="a-Fq"></a>既三乘中各有陀罗尼。<a id="a-Fr"></a>例知五教下亦各有密咒也。<a id="a-Fs"></a>如诸阿含经中咒。<a id="a-Ft"></a>即是小教。<a id="a-Fu"></a>诸般若经中咒。<a id="a-Fv"></a>即是始教。<a id="a-Fw"></a>金光明经中咒。<a id="a-Fx"></a>即是终教。<a id="a-Fy"></a>楞伽经中咒。<a id="a-Fz"></a>即是顿教。<a id="a-G0"></a>大乘庄严宝王经中。<a id="a-G1"></a>六字大明准提神咒。<a id="a-G2"></a>即是圆教(又上来十门中所引诸陀罗尼经。<a id="a-G3"></a>多是圆教)梵语陀罗尼。<a id="a-G4"></a>此云总持。<a id="a-G5"></a>即以教理行果四法为体。<a id="a-G6"></a>五教中陀罗尼。<a id="a-G7"></a>各总含摄当教中教理行果也(五教胜劣今举喻况之。<a id="a-G8"></a>令初学易知。<a id="a-G9"></a>一小教如铁。<a id="a-GA"></a>二始教如铜。<a id="a-GB"></a>三终教如银。<a id="a-GC"></a>四顿教如金。<a id="a-GD"></a>五圆教似如意珠)。<a id="a-GE"></a>二随自意门。<a id="a-GF"></a>一切真言更无胜劣。<a id="a-GG"></a>皆是毗卢遮那大不思议秘密心印(一代教中乃至鬼神所说真言。<a id="a-GH"></a>皆是毗卢遮那如来。<a id="a-GI"></a>欲普门益生。<a id="a-GJ"></a>全体变作彼鬼神类而说真言。<a id="a-GK"></a>非实鬼神能说真言。<a id="a-GL"></a>余类皆尔)。<a id="a-GM"></a>又贤首清凉以义判教。<a id="a-GN"></a>一经之中容有多教。<a id="a-GO"></a>即知一切经中真言。<a id="a-GP"></a>皆是圆教。<a id="a-GQ"></a>一切真言名总持者。<a id="a-GR"></a>能总含摄无尽教理行果也。<a id="a-GS"></a>实而言之。<a id="a-GT"></a>双用二门妙契佛心。<a id="a-GU"></a>故神变疏云。<a id="a-GV"></a>真言行者。<a id="a-GW"></a>能于差别中解无差别义。<a id="a-GX"></a>于无差别中解差别义。<a id="a-GY"></a>当知是人善达真言相也。<a id="a-GZ"></a>问曰上说密部。<a id="a-Ga"></a>包广包深难思难议。<a id="a-Gb"></a>未审此法被何根器。<a id="a-Gc"></a>答云所被根器亦有二门。<a id="a-Gd"></a>一就随他意门。<a id="a-Ge"></a>真言既有五教不同。<a id="a-Gf"></a>根器亦乃五种各异。<a id="a-Gg"></a>五教中陀罗尼。<a id="a-Gh"></a>各总被当教中上中下三根也。<a id="a-Gi"></a>故曼荼罗疏中亦说。<a id="a-Gj"></a>陀罗尼通被胜劣诸根。<a id="a-Gk"></a>二就随自意门。<a id="a-Gl"></a>一切陀罗尼皆被不思议圆根。<a id="a-Gm"></a>故佛顶颂云。<a id="a-Gn"></a>神通胜化不思议。<a id="a-Go"></a>陀罗尼门最第一。<a id="a-Gp"></a>今有未曾钻仰密教者。<a id="a-Gq"></a>多云陀罗尼藏唯被下根。<a id="a-Gr"></a>斯言甚谬。<a id="a-Gs"></a>且诸经中说陀罗尼。<a id="a-Gt"></a>或名最上乘或名无上乘。<a id="a-Gu"></a>或名金刚乘或名不思议乘。<a id="a-Gv"></a>岂可唯被下根耶。<a id="a-Gw"></a>故清凉云。<a id="a-Gx"></a>以浅为深有符理之得。<a id="a-Gy"></a>以深为浅有谤法之愆。<a id="a-Gz"></a>冀诸学者。<a id="a-H0"></a>切宜留心。<a id="a-H1"></a>不得固执先闻而生轻忽。<a id="a-H2"></a>五天中夏。<a id="a-H3"></a>显密双明方是通人。<a id="a-H4"></a>上来显密双辩竟。</p>
  <p id="aH5">四庆遇述怀者。<a id="a-H6"></a>谓如来一代圣教。<a id="a-H7"></a>不出显密两门(仁王经钞云。<a id="a-H8"></a>如来一切教。<a id="a-H9"></a>不越显密两宗)。<a id="a-HA"></a>于显教中虽五教不同。<a id="a-HB"></a>而华严一经最尊最妙。<a id="a-HC"></a>是诸佛之髓菩萨之心。<a id="a-HD"></a>具包三藏总含五教(梵本有十万偈。<a id="a-HE"></a>此方已翻译者。<a id="a-HF"></a>或八十卷六十卷四十卷等。<a id="a-HG"></a>虽文义广博。<a id="a-HH"></a>其中最津要者。<a id="a-HI"></a>唯别行普贤行愿品一卷经文。<a id="a-HJ"></a>是华严之关键修行之枢机。<a id="a-HK"></a>可赞可崇。<a id="a-HL"></a>西天道流无不依之修行也)。<a id="a-HM"></a>于密部中虽五部有异。<a id="a-HN"></a>而准提一咒最灵最胜。<a id="a-HO"></a>是诸佛之母菩萨之命。<a id="a-HP"></a>具包三密总含五部(梵本有十万偈。<a id="a-HQ"></a>此方已翻译者。<a id="a-HR"></a>有诸师诸本。<a id="a-HS"></a>虽仪式稍异。<a id="a-HT"></a>其中最纲要者。<a id="a-HU"></a>准唐善无畏三藏所译一卷经文。<a id="a-HV"></a>是诸坛之领袖七众之药饵。<a id="a-HW"></a>可传可尚。<a id="a-HX"></a>东夏高德无不依之持诵也)</p>
  <p id="aHY">今此两宗。<a id="a-HZ"></a>准纂灵记并义净传说。<a id="a-Ha"></a>自如来密度已后。<a id="a-Hb"></a>时人不闻不知(不闻显圆不知密圆)。<a id="a-Hc"></a>至龙树菩萨七百年中出世。<a id="a-Hd"></a>双弘显密圆宗。<a id="a-He"></a>方乃流行人世。<a id="a-Hf"></a>今居末法之中。<a id="a-Hg"></a>得值天佑皇帝菩萨国王。<a id="a-Hh"></a>率士之内流通二教。<a id="a-Hi"></a>一介微僧幸得遭逢。<a id="a-Hj"></a>感庆之心终日有怀。<a id="a-Hk"></a>似病人逢灵丹妙药。<a id="a-Hl"></a>窘夫得如意宝珠。<a id="a-Hm"></a>喜跃不已形于咏言。<a id="a-Hn"></a>乃成颂曰。</p>
  <p id="aHo">数年何幸顿忘愁　　显密双逢称所求</p>
  <p id="aHp">五部神功功可赖　　十玄妙观观无休</p>
  <p id="aHq">音高音下真言转　　身去身来华藏游</p>
  <p id="aHr">法界众生欢喜事　　只疑都在我心头</p>
 </body>
</html>