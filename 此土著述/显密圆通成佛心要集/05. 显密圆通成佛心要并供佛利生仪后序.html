<!doctype html>
<html id="z3IBWmL1SP" data-ver="141">
 <head>
  <meta charset="utf-8">
  <meta author="道殿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">显密圆通成佛心要并供佛利生仪后序</h1>
  <h2 id="a2">门人比丘性嘉述</h2>
  <p id="a3">恭闻大日雄尊。<a id="a-4"></a>始王华严之界。<a id="a-5"></a>圆音妙法。<a id="a-6"></a>遍周帝网之区。<a id="a-7"></a>称其性演重重无尽之门。<a id="a-8"></a>就其根开种种有限之义。<a id="a-9"></a>爰自结集之后。<a id="a-A"></a>洎于翻译已还。<a id="a-B"></a>五藏八藏以殊分。<a id="a-C"></a>一乘三乘而异设。<a id="a-D"></a>若乃举其大柄振其宏纲。<a id="a-E"></a>则唯密及显。<a id="a-F"></a>斯可得而称矣。<a id="a-G"></a>谓密言玄妙统五部之真诠。<a id="a-H"></a>显字渊冲贯十宗之微旨。<a id="a-I"></a>应根派异泾渭双流。<a id="a-J"></a>会旨源同清浊共湿。<a id="a-K"></a>然而去圣时邈群生见差。<a id="a-L"></a>或密显偏修。<a id="a-M"></a>或有空别立。<a id="a-N"></a>或学声字迷神咒之本宗。<a id="a-O"></a>或滞名言昧佛经之正意。<a id="a-P"></a>虽有观心照性。<a id="a-Q"></a>然多背正趋邪。<a id="a-R"></a>各计断常竞封人法。<a id="a-S"></a>弘性弘相。<a id="a-T"></a>商参互起于多端。<a id="a-U"></a>宗立宗禅。<a id="a-V"></a>水火交腾于异义。<a id="a-W"></a>遂使滔滔性海罕挹波澜。<a id="a-X"></a>灿灿义天难窥光彩。<a id="a-Y"></a>斯盖未遇通人与开示焉。<a id="a-Z"></a>今我亲教和尚。<a id="a-a"></a>讳道[厄*殳]字法幢。<a id="a-b"></a>俗姓杜氏云中人也。<a id="a-c"></a>家传十善世禀五常。<a id="a-d"></a>始从龆龀之年。<a id="a-e"></a>习于儒释之典。<a id="a-f"></a>天然聪辩性自仁贤。<a id="a-g"></a>博学则侔罗什之多闻。<a id="a-h"></a>持明则具佛图之灵异。<a id="a-i"></a>禅心镜净神游华藏之间戒体冰清行出尘劳之外。<a id="a-j"></a>加以霜松洁操水月虚襟。<a id="a-k"></a>曲己利人轻身为法。<a id="a-l"></a>恒思至理匿在筌蹄。<a id="a-m"></a>每念生灵懵于修证。<a id="a-n"></a>由是寻原讨本采异搜奇。<a id="a-o"></a>研精甫仅于十旬。<a id="a-p"></a>析理遂成于一卷。<a id="a-q"></a>号之曰显密圆通成佛心要。<a id="a-r"></a>并供佛利生仪。<a id="a-s"></a>其文则精俊简约。<a id="a-t"></a>其义则渊奥该弘。<a id="a-u"></a>穷显密之根源。<a id="a-v"></a>尽修行之岐路。<a id="a-w"></a>四门朗朗。<a id="a-x"></a>如皓月之呈辉。<a id="a-y"></a>十段明明。<a id="a-z"></a>若群星之列耀。<a id="a-10"></a>五法界之妙观。<a id="a-11"></a>灿烂于行间。<a id="a-12"></a>三秘密之神宗。<a id="a-13"></a>昭彰于字下。<a id="a-14"></a>包括鹫峰之妙典。<a id="a-15"></a>弥纶龙藏之遗文。<a id="a-16"></a>会万法以无违皆归圆教。<a id="a-17"></a>融诸咒而不滞尽是总持使瓦砾并作于真金。<a id="a-18"></a>草木悉成于妙药。<a id="a-19"></a>寔乃改张异见端正前修。<a id="a-1A"></a>依之则无塞不通。<a id="a-1B"></a>弘之则无根不被。<a id="a-1C"></a>其犹出匣之镜动则临人。<a id="a-1D"></a>射空之箭发必有中。<a id="a-1E"></a>尽善尽美兼质兼文。<a id="a-1F"></a>有玄之又玄之宗。<a id="a-1G"></a>秘之又秘之趣。<a id="a-1H"></a>使将来者开卷便知圣旨。<a id="a-1I"></a>得意皆是全才。<a id="a-1J"></a>贫子获衣内之珠。<a id="a-1K"></a>轮王雪梦中之耻。<a id="a-1L"></a>北秀南能之心印。<a id="a-1M"></a>讵假躬参。<a id="a-1N"></a>西林东社之灵编。<a id="a-1O"></a>无劳亲阅。<a id="a-1P"></a>真可谓登觉山之捷径。<a id="a-1Q"></a>济苦海之逆船。<a id="a-1R"></a>一十二分教之蓍龟。<a id="a-1S"></a>八万四千行之钤键。<a id="a-1T"></a>抉学人之疑膜。<a id="a-1U"></a>有类金[鎞-囟+(奐-大)]。<a id="a-1V"></a>断释子之邪心。<a id="a-1W"></a>无殊宝剑。<a id="a-1X"></a>复有供佛供僧之秘法。<a id="a-1Y"></a>济仙济鬼之玄门。<a id="a-1Z"></a>拯幽灵之神方。<a id="a-1a"></a>利含生之圣术。<a id="a-1b"></a>其功德之广大。<a id="a-1c"></a>逾五岳之峥嵘其利益之宏深。<a id="a-1d"></a>越四溟之浩森。<a id="a-1e"></a>若非炼智炼神精教精理。<a id="a-1f"></a>内凭咒力外感佛加。<a id="a-1g"></a>曷以着斯绝妙之文哉。<a id="a-1h"></a>性嘉叨承宿幸忝会此生。<a id="a-1i"></a>自得伏膺亲蒙诲道。<a id="a-1j"></a>七十子仲尼门下。<a id="a-1k"></a>入室徒忻。<a id="a-1l"></a>一千辈黄梅山中。<a id="a-1m"></a>传衣匪预。<a id="a-1n"></a>虽滴露乏添江之力。<a id="a-1o"></a>轻尘无足岳之能。<a id="a-1p"></a>但竭愚衷聊为后序。<a id="a-1q"></a>所愿万灵密佑四众圆修。<a id="a-1r"></a>长然心要之灯。<a id="a-1s"></a>恒照愚冥之路云尔。</p>
  <p id="a1t">切以藏海汪洋。<a id="a-1u"></a>深广莫窥其涯涘。<a id="a-1v"></a>圣途坦荡。<a id="a-1w"></a>指归直造于根源。<a id="a-1x"></a>矧圆通显密之要门。<a id="a-1y"></a>极性相有空之至理。<a id="a-1z"></a>惟持明者斯问津焉。<a id="a-20"></a>管主八缘幸释流庆逢圣世。<a id="a-21"></a>声教炽焰。<a id="a-22"></a>佛法莫盛于当今。<a id="a-23"></a>车书混同。<a id="a-24"></a>华竺咸归于至化。<a id="a-25"></a>眷此霾尘之宝。<a id="a-26"></a>奚其韫椟之缄。<a id="a-27"></a>敬镌刻于斯文。<a id="a-28"></a>俾流通而入藏。<a id="a-29"></a>恭愿法轮大转。<a id="a-2A"></a>亿万年睿算永祝帝龄。<a id="a-2B"></a>佛日高悬。<a id="a-2C"></a>一大事因缘俱明本智。<a id="a-2D"></a>文英武烈子孝臣忠。<a id="a-2E"></a>干戈息于八方风雨调于六合。<a id="a-2F"></a>功能最胜笔舌奚殚。<a id="a-2G"></a>恩有普资自他俱利者。</p>
 </body>
</html>