<!doctype html>
<html id="z3IBWPl1IZ" data-ver="911">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">慈悲道场忏法卷第一</h1>
  <p id="a2">立此慈悲道场四字乃因梦感。</p>
  <p id="a3">弥勒世尊。<a id="a-4"></a>既慈隆即世。<a id="a-5"></a>悲臻后劫。<a id="a-6"></a>依事题名。<a id="a-7"></a>弗敢移易。<a id="a-8"></a>承此念力。<a id="a-9"></a>欲守护三宝。<a id="a-A"></a>令魔隐蔽。<a id="a-B"></a>摧伏自大增上慢者。<a id="a-C"></a>未种善根者。<a id="a-D"></a>今当令种。<a id="a-E"></a>已种善根者。<a id="a-F"></a>今令增长。<a id="a-G"></a>若计有所得住诸见者。<a id="a-H"></a>皆悉令发舍离之心。<a id="a-I"></a>乐小法者。<a id="a-J"></a>令不疑大法。<a id="a-K"></a>乐大法者。<a id="a-L"></a>令生欢喜。<a id="a-M"></a>又此慈悲诸善中王。<a id="a-N"></a>一切众生所归依处。<a id="a-O"></a>如日照昼。<a id="a-P"></a>如月照夜。<a id="a-Q"></a>为人眼目。<a id="a-R"></a>为人导师。<a id="a-S"></a>为人父母。<a id="a-T"></a>为人兄弟。<a id="a-U"></a>同归道场。<a id="a-V"></a>为真知识。<a id="a-W"></a>慈悲之亲重于血肉。<a id="a-X"></a>世世相随虽死不离。<a id="a-Y"></a>故目等心。<a id="a-Z"></a>标号如上。</p>
  <p id="aa">今日道场。<a id="a-b"></a>幽显大众立此忏法。<a id="a-c"></a>并发大心。<a id="a-d"></a>有十二大因缘。<a id="a-e"></a>何等十二。<a id="a-f"></a>一者愿化六道心无限齐。<a id="a-g"></a>二者为报慈恩功无限齐。<a id="a-h"></a>三者愿以此善力。<a id="a-i"></a>令诸众生受佛禁戒不起犯心。<a id="a-j"></a>四者以此善力。<a id="a-k"></a>令诸众生于诸尊长不起慢心。<a id="a-l"></a>五者以此善力。<a id="a-m"></a>令诸众生在所生处不起恚心。<a id="a-n"></a>六者以此善力。<a id="a-o"></a>令诸众生于他身色不起嫉心。<a id="a-p"></a>七者以此善力。<a id="a-q"></a>令诸众生于内外法不起悭心。<a id="a-r"></a>八者以此善力。<a id="a-s"></a>令诸众生凡所修福不为自身。<a id="a-t"></a>悉为一切无覆护者。<a id="a-u"></a>九者以此善力。<a id="a-v"></a>令诸众生不为自身行四摄法。<a id="a-w"></a>十者以此善力。<a id="a-x"></a>令诸众生见有孤独幽系疾病起救济心。<a id="a-y"></a>令得安乐。<a id="a-z"></a>十一者以此善力。<a id="a-10"></a>若有众生。<a id="a-11"></a>应折伏者而折伏之。<a id="a-12"></a>应摄受者而摄受之。<a id="a-13"></a>十二者以此善力。<a id="a-14"></a>令诸众生在所生处恒自忆念发菩提心。<a id="a-15"></a>令菩提心相续不断。<a id="a-16"></a>仰愿幽显凡圣大众。<a id="a-17"></a>同加覆护同加摄受。<a id="a-18"></a>令(某甲)等所悔清净所愿成就。<a id="a-19"></a>等诸佛心同诸佛愿。<a id="a-1A"></a>六道四生皆悉随从满菩提愿。</p>
  <p data-pb></p>
  <h2 id="a1B">归依三宝第一</h2>
  <p id="a1C">今日道场同业大众。<a id="a-1D"></a>宜各人人起觉悟意念世无常。<a id="a-1E"></a>形不久住。<a id="a-1F"></a>少壮必衰。<a id="a-1G"></a>勿恃容姿自处污行。<a id="a-1H"></a>万物无常皆当归死。<a id="a-1I"></a>天上天下谁能留者。<a id="a-1J"></a>年少颜色肌肤鲜泽。<a id="a-1K"></a>气息香洁是非身保。<a id="a-1L"></a>人生合会必归磨灭。<a id="a-1M"></a>生老病死至来无期。<a id="a-1N"></a>谁当为我却除之者。<a id="a-1O"></a>灾害卒至不可得脱。<a id="a-1P"></a>一切贵贱因而死已。<a id="a-1Q"></a>身体胮胀臭不可闻。<a id="a-1R"></a>空爱惜之于事何益。<a id="a-1S"></a>自非勤行胜业。<a id="a-1T"></a>无由出离(某甲)等自惟。<a id="a-1U"></a>形同朝露命速西光。<a id="a-1V"></a>生世贫乏无德可称。<a id="a-1W"></a>智无神圣大人之明。<a id="a-1X"></a>识无圣人洞彻之照。<a id="a-1Y"></a>言无忠和仁善之美。<a id="a-1Z"></a>行无进退高下之节。<a id="a-1a"></a>谬立斯志劳倦仁者。<a id="a-1b"></a>仰屈大众惭惧交心既法席有期追恋无及。<a id="a-1c"></a>从此一别愿各努力。<a id="a-1d"></a>勤意朝夕亲奉供养。<a id="a-1e"></a>人加精进。<a id="a-1f"></a>唯是为快。<a id="a-1g"></a>仰愿大众各秉其心。<a id="a-1h"></a>被忍辱铠入深法门。</p>
  <p id="a1i">今日道场同业大众。<a id="a-1j"></a>宜各殷重起勇猛心。<a id="a-1k"></a>不放逸心安住心。<a id="a-1l"></a>大心。<a id="a-1m"></a>胜心。<a id="a-1n"></a>大慈悲心。<a id="a-1o"></a>乐善心。<a id="a-1p"></a>欢喜心。<a id="a-1q"></a>报恩心。<a id="a-1r"></a>度一切心。<a id="a-1s"></a>守护一切心。<a id="a-1t"></a>救护一切心。<a id="a-1u"></a>同菩萨心。<a id="a-1v"></a>等如来心。<a id="a-1w"></a>一心志意五体投地。<a id="a-1x"></a>奉为国王帝主土地人民父母师长。<a id="a-1y"></a>上中下座善恶知识。<a id="a-1z"></a>诸天诸仙护世四王主善罚恶。<a id="a-20"></a>守护持咒五方龙王龙神八部。<a id="a-21"></a>广及十方无穷无尽含灵抱识水陆。<a id="a-22"></a>空界一切众生。</p>
  <p id="a23">归依十方尽虚空界一切诸佛(一拜)。<a id="a-24"></a>归依十方尽虚空界一切尊法(一拜)。<a id="a-25"></a>归依十方尽虚空界一切贤圣(一拜)</p>
  <p id="a26">今日道场同业大众。<a id="a-27"></a>何故应须归依三宝。<a id="a-28"></a>诸佛菩萨。<a id="a-29"></a>有无限齐大悲。<a id="a-2A"></a>度脱世间。<a id="a-2B"></a>有无限齐大慈。<a id="a-2C"></a>安慰世间。<a id="a-2D"></a>念一切众生犹如一子。<a id="a-2E"></a>大慈大悲常无懈倦。<a id="a-2F"></a>恒求善事利益一切。<a id="a-2G"></a>誓灭众生三毒之火。<a id="a-2H"></a>教化令得阿耨多罗三藐三菩提。<a id="a-2I"></a>众生不得佛。<a id="a-2J"></a>誓不取正觉。<a id="a-2K"></a>以是义故。<a id="a-2L"></a>应须归依。<a id="a-2M"></a>又复诸佛慈念众生过于父母。<a id="a-2N"></a>经言。<a id="a-2O"></a>父母念儿慈止一世。<a id="a-2P"></a>佛念众生慈心无尽。<a id="a-2Q"></a>又父母见子。<a id="a-2R"></a>背恩违义心生恚恨。<a id="a-2S"></a>慈心薄少。<a id="a-2T"></a>诸佛菩萨慈心不尔。<a id="a-2U"></a>见此众生悲心益重。<a id="a-2V"></a>乃至入于无间地狱大火轮中。<a id="a-2W"></a>代诸众生受无量苦。<a id="a-2X"></a>是知诸佛诸大菩萨。<a id="a-2Y"></a>爱念众生过于父母。<a id="a-2Z"></a>而诸众生无明覆慧烦恼覆心。<a id="a-2a"></a>于佛菩萨不知归向。<a id="a-2b"></a>说法教化亦不信受。<a id="a-2c"></a>乃至粗言起于诽谤。<a id="a-2d"></a>未曾发心念诸佛恩。<a id="a-2e"></a>以不信故。<a id="a-2f"></a>堕在地狱饿鬼畜生诸恶道中。<a id="a-2g"></a>遍历三途受无量苦。<a id="a-2h"></a>罪毕得出。<a id="a-2i"></a>暂生人间。<a id="a-2j"></a>诸根不具以自庄严。<a id="a-2k"></a>无禅定水。<a id="a-2l"></a>无智慧刀如是等障由无信心。</p>
  <p id="a2m">今日道场同业大众。<a id="a-2n"></a>不信之罪众罪之上。<a id="a-2o"></a>能令行人长不见佛。<a id="a-2p"></a>相与今日各自慷慨。<a id="a-2q"></a>折意挫情。<a id="a-2r"></a>生增上心起惭愧意。<a id="a-2s"></a>稽颡求哀忏悔往罪。<a id="a-2t"></a>业累既尽表里俱净。<a id="a-2u"></a>然后运想入归信门。<a id="a-2v"></a>若不起如是心运如是意。<a id="a-2w"></a>直恐隔绝障滞难通。<a id="a-2x"></a>一失斯向冥然无返。<a id="a-2y"></a>岂得不人人五体投地如大山崩。<a id="a-2z"></a>一心归信无复疑想。<a id="a-30"></a>(某甲)等今日以诸佛菩萨慈悲心力。<a id="a-31"></a>始蒙觉悟深生惭愧。<a id="a-32"></a>已作之罪愿乞除灭。<a id="a-33"></a>未作之罪不敢复造。<a id="a-34"></a>从今已去至于菩提。<a id="a-35"></a>起坚固信不复退转。<a id="a-36"></a>(某甲)等舍此身命。<a id="a-37"></a>若生地狱道。<a id="a-38"></a>若生饿鬼道。<a id="a-39"></a>若生畜生道。<a id="a-3A"></a>若生人道。<a id="a-3B"></a>若生天道。<a id="a-3C"></a>于三界中若受男身。<a id="a-3D"></a>若受女身。<a id="a-3E"></a>若受非男非女等身。<a id="a-3F"></a>若大若小若升若降。<a id="a-3G"></a>受诸迫恼难堪难忍。<a id="a-3H"></a>誓不以苦故退失今日信心。<a id="a-3I"></a>宁于千劫万劫受种种苦。<a id="a-3J"></a>誓不以苦故退失今日信心。<a id="a-3K"></a>仰愿诸佛大地菩萨。<a id="a-3L"></a>同加救护同加摄受。<a id="a-3M"></a>令(某甲)等信心坚固。<a id="a-3N"></a>等诸佛心。<a id="a-3O"></a>同诸佛愿。<a id="a-3P"></a>众魔外道所不能坏。<a id="a-3Q"></a>相与志心等一痛切。<a id="a-3R"></a>五体投地。</p>
  <p id="a3S">归依十方尽虚空界一切诸佛(一拜)。<a id="a-3T"></a>归依十方尽虚空界一切尊法(一拜)。<a id="a-3U"></a>归依十方尽虚空界一切贤圣(一拜)</p>
  <p id="a3V">今日道场同业大众。<a id="a-3W"></a>善摄心听。<a id="a-3X"></a>夫人天幻惑世界虚假。<a id="a-3Y"></a>由其幻惑非真故无实果。<a id="a-3Z"></a>虚假浮脆故迁变无穷。<a id="a-3a"></a>无实果故。<a id="a-3b"></a>所以久滞生死之流。<a id="a-3c"></a>迁变改故。<a id="a-3d"></a>所以长泛爱苦之海。<a id="a-3e"></a>如是众生圣所悲念。<a id="a-3f"></a>故悲华经云。<a id="a-3g"></a>菩萨成佛各有本愿。<a id="a-3h"></a>释迦不现长年。<a id="a-3i"></a>促为短寿。<a id="a-3j"></a>悲此众生变化俄顷长沦苦海不得舍离。<a id="a-3k"></a>故在此土救诸弊恶。<a id="a-3l"></a>教有刚强苦切之言。<a id="a-3m"></a>不舍于苦而度众生。<a id="a-3n"></a>未尝不以善法方便弘济益之心。<a id="a-3o"></a>所以三昧经言。<a id="a-3p"></a>诸佛心者。<a id="a-3q"></a>是大慈悲。<a id="a-3r"></a>慈悲所缘缘苦众生。<a id="a-3s"></a>若见众生受苦恼时。<a id="a-3t"></a>如箭入心。<a id="a-3u"></a>如破眼目。<a id="a-3v"></a>见已悲泣心无暂安。<a id="a-3w"></a>欲拔其苦令得安乐。<a id="a-3x"></a>又诸佛等智其化是均。<a id="a-3y"></a>至于释迦偏称勇猛。<a id="a-3z"></a>以能忍苦度脱众生。<a id="a-40"></a>当知本师慈恩实重。<a id="a-41"></a>能于苦恼众生之中。<a id="a-42"></a>说种种语利益一切。<a id="a-43"></a>我等今日不蒙解脱。<a id="a-44"></a>进不闻一音之旨。<a id="a-45"></a>退不睹双树潜辉。<a id="a-46"></a>良由业障念与悲隔。<a id="a-47"></a>相与今日起悲恋心。<a id="a-48"></a>以悲恋如来故。<a id="a-49"></a>善心浓厚。<a id="a-4A"></a>既在苦中忆如来恩。<a id="a-4B"></a>呜咽懊恼惭颜哽恸。<a id="a-4C"></a>等一痛切五体投地。<a id="a-4D"></a>志心奉为。</p>
  <p id="a4E">国王帝主土地人民父母师长信施檀越善恶知识。<a id="a-4F"></a>诸天诸仙聪明正直。<a id="a-4G"></a>天地虚空护世四王主善罚恶守护持咒。<a id="a-4H"></a>五方龙王龙神八部。<a id="a-4I"></a>广及十方无穷无尽一切众生重复。</p>
  <p id="a4J">归依十方尽虚空界一切诸佛(一拜)。<a id="a-4K"></a>归依十方尽虚空界一切尊法(一拜)。<a id="a-4L"></a>归依十方尽虚空界一切贤圣(一拜)。<a id="a-4M"></a>相与志心胡跪合掌心念口言。<a id="a-4N"></a>作如是说。</p>
  <p id="a4O">诸佛大圣尊　　觉法无不尽</p>
  <p id="a4P">天人无上师　　是故为归依</p>
  <p id="a4Q">一切法常住　　清净修多罗</p>
  <p id="a4R">能除身心病　　是故为归依</p>
  <p id="a4S">大地诸菩萨　　无著四沙门</p>
  <p id="a4T">能救一切苦　　是故为归依</p>
  <p id="a4U">三宝护世间　　我今头面礼</p>
  <p id="a4V">六道一众生　　今尽为归依</p>
  <p id="a4W">慈悲覆一切　　皆令得安乐</p>
  <p id="a4X">哀愍众生者　　我等共归依</p>
  <p id="a4Y">五体投地。<a id="a-4Z"></a>各自念言。<a id="a-4a"></a>仰愿十方一切三宝。<a id="a-4b"></a>以慈悲力以本愿力大神通力不思议力无量自在力度脱众生力覆护众生力安慰众生力。<a id="a-4c"></a>令诸众生皆悉觉悟知。<a id="a-4d"></a>(某甲)等今日为其归依三宝。<a id="a-4e"></a>以此功德力。<a id="a-4f"></a>令诸众生各得所愿。<a id="a-4g"></a>若在诸天诸仙中者。<a id="a-4h"></a>令尽诸漏。<a id="a-4i"></a>若在阿修罗中者舍憍慢习。<a id="a-4j"></a>若在人道无复众苦。<a id="a-4k"></a>若在地狱饿鬼畜生道者。<a id="a-4l"></a>即得免离。<a id="a-4m"></a>又复今日若闻三宝名及与不闻。<a id="a-4n"></a>以佛神力。<a id="a-4o"></a>令诸众生尽得解脱究竟成就无上菩提。<a id="a-4p"></a>同诸菩萨俱登正觉(一拜)</p>
  <p data-pb></p>
  <h2 id="a4q">断疑第二</h2>
  <p id="a4r">今日道场同业大众。<a id="a-4s"></a>一心谛听。<a id="a-4t"></a>夫因果影响感应相生。<a id="a-4u"></a>必然之道理无差舛。<a id="a-4v"></a>而诸众生业行不纯。<a id="a-4w"></a>善恶迭用。<a id="a-4x"></a>以业不纯。<a id="a-4y"></a>以报有精粗。<a id="a-4z"></a>或贵或贱或善或恶。<a id="a-50"></a>其事匪一参差万品。<a id="a-51"></a>既有参差不了本行。<a id="a-52"></a>以不了故疑惑乱起。<a id="a-53"></a>或言。<a id="a-54"></a>精进奉戒应得长生。<a id="a-55"></a>而见短命。<a id="a-56"></a>屠杀之人应见促龄。<a id="a-57"></a>而反延寿。<a id="a-58"></a>清廉之士应招富足。<a id="a-59"></a>而见贫苦。<a id="a-5A"></a>贪盗之人应见困踬。<a id="a-5B"></a>而更丰饶。<a id="a-5C"></a>如此疑惑人谁无念。<a id="a-5D"></a>而不知往业植因所致。<a id="a-5E"></a>又如般若所明。<a id="a-5F"></a>若有读诵此经。<a id="a-5G"></a>为人轻贱者。<a id="a-5H"></a>是人先世罪业应堕恶道。<a id="a-5I"></a>以今世人轻贱故。<a id="a-5J"></a>先世罪业则为消灭。<a id="a-5K"></a>而诸众生所以不能深信经语有此疑者。<a id="a-5L"></a>皆由无明惑故。<a id="a-5M"></a>妄起颠倒。<a id="a-5N"></a>又不信三界内是苦不信三界外是乐。<a id="a-5O"></a>每染世间皆言是乐。<a id="a-5P"></a>若言乐者。<a id="a-5Q"></a>何意于中复生苦受。<a id="a-5R"></a>饮食过度便成疾疹。<a id="a-5S"></a>气息喘迫鼓胀绞痛。<a id="a-5T"></a>又至衣服弥见忧劳。<a id="a-5U"></a>寒得絺络则恩薄念浅。<a id="a-5V"></a>热见重裘则苦恼已深。<a id="a-5W"></a>若言是乐何意生恼。<a id="a-5X"></a>故知饮食衣服真非是乐。<a id="a-5Y"></a>又言眷属以为乐者。<a id="a-5Z"></a>则应长相欢娱歌笑无极。<a id="a-5a"></a>何意俄尔无常倏焉而逝。<a id="a-5b"></a>适有今无向在今灭。<a id="a-5c"></a>号天叩地肝心寸断。<a id="a-5d"></a>又不知生所从来死所趣向。<a id="a-5e"></a>衔悲相送直至穷山。<a id="a-5f"></a>执手长离一辞万劫。<a id="a-5g"></a>诸如此者其苦无量。<a id="a-5h"></a>众生迷见谓其是乐。<a id="a-5i"></a>出世乐因皆言是苦。<a id="a-5j"></a>或见进啖蔬涩节身时食。<a id="a-5k"></a>去于轻软习粪扫衣。<a id="a-5l"></a>皆言是等强自困苦。<a id="a-5m"></a>不知此业是解脱道。<a id="a-5n"></a>或见布施持戒忍辱精进经行礼拜诵习之人翘勤不懈皆言是苦。<a id="a-5o"></a>而不知是等修出世心。<a id="a-5p"></a>脱有疾病死亡之日。<a id="a-5q"></a>便起疑心。<a id="a-5r"></a>终日役此心形。<a id="a-5s"></a>无时暂止。<a id="a-5t"></a>人之气力何以堪此。<a id="a-5u"></a>若不勤劳岂当致困。<a id="a-5v"></a>徒丧身命于事无益。<a id="a-5w"></a>或复自秉其说理实如之。<a id="a-5x"></a>不知推果寻因。<a id="a-5y"></a>妄构此惑。<a id="a-5z"></a>若遇善知识则其惑可除。<a id="a-60"></a>遇恶知识则其愚更甚。<a id="a-61"></a>因疑惑故堕三恶道。<a id="a-62"></a>在恶道中悔何所及。</p>
  <p id="a63">今日道场同业大众。<a id="a-64"></a>凡有此疑因缘无量。<a id="a-65"></a>且疑惑习气。<a id="a-66"></a>出三界外尚未能尽。<a id="a-67"></a>况在今形云何顿去。<a id="a-68"></a>此生不断后更复增。<a id="a-69"></a>大众相与方涉长途。<a id="a-6A"></a>自行苦行。<a id="a-6B"></a>当依佛语如教修行。<a id="a-6C"></a>不得疑惑辞于劳倦。<a id="a-6D"></a>诸佛圣人所以得出生死度于彼岸者。<a id="a-6E"></a>良由积善之功故。<a id="a-6F"></a>得无碍自在解脱。<a id="a-6G"></a>我等今日未离生死。<a id="a-6H"></a>己自可悲。<a id="a-6I"></a>何容贪住此恶世中。<a id="a-6J"></a>今者幸得四大未。<a id="a-6K"></a>衰五福康悆。<a id="a-6L"></a>游行动转去来适意。<a id="a-6M"></a>而不努力复欲何待。<a id="a-6N"></a>过去一生已不见谛。<a id="a-6O"></a>今生空掷复无所证。<a id="a-6P"></a>于未来世以何济度。<a id="a-6Q"></a>抚臆论心实悲情抱。<a id="a-6R"></a>大众今日唯应劝课努力勤修。<a id="a-6S"></a>不得复言且宜消息。<a id="a-6T"></a>圣道长远一朝难办。<a id="a-6U"></a>如是一朝已复一朝。<a id="a-6V"></a>何时当得所作已办。<a id="a-6W"></a>今或因诵经坐禅勤行苦行。<a id="a-6X"></a>有小疾病。<a id="a-6Y"></a>便言诵习勤苦所致。<a id="a-6Z"></a>而不自知。<a id="a-6a"></a>不作此行早应终亡。<a id="a-6b"></a>因此行故得至今日。<a id="a-6c"></a>且四大增损疾病是常。<a id="a-6d"></a>乃至老死不可得避。<a id="a-6e"></a>人生世间会归磨灭。<a id="a-6f"></a>若欲得道当依佛语。<a id="a-6g"></a>违而得者。<a id="a-6h"></a>无有是处。<a id="a-6i"></a>一切众生违佛语故。<a id="a-6j"></a>所以轮转三途备婴万苦。<a id="a-6k"></a>若如佛语都无休息勤于诸法如救头然。<a id="a-6l"></a>勿使一生无所得也。<a id="a-6m"></a>相与人人等一痛切。<a id="a-6n"></a>五体投地如大山崩。<a id="a-6o"></a>奉为有识神以来至于今身。<a id="a-6p"></a>经生父母。<a id="a-6q"></a>历劫亲缘。<a id="a-6r"></a>和尚阿阇梨。<a id="a-6s"></a>同坛尊证上中下座。<a id="a-6t"></a>信施檀越善恶知识。<a id="a-6u"></a>诸天诸仙护世四王。<a id="a-6v"></a>主善罚恶。<a id="a-6w"></a>守护持咒。<a id="a-6x"></a>五方龙王龙神八部。<a id="a-6y"></a>广及十方无穷无尽一切众生。<a id="a-6z"></a>归依世间大慈悲父。</p>
  <p id="a70">南无弥勒佛　南无维卫佛　南无式弃佛　南无随叶佛　南无拘留秦佛　南无拘那含佛　南无迦葉佛　南无释迦牟尼佛　南无无边身菩萨　南无观世音菩萨。</p>
  <p id="a71">又复归依十方尽虚空界一切三宝。<a id="a-72"></a>愿以慈悲力。<a id="a-73"></a>同加摄受。<a id="a-74"></a>以神通力覆护拯接。<a id="a-75"></a>从今日去至于菩提。<a id="a-76"></a>四无量心。<a id="a-77"></a>六波罗蜜。<a id="a-78"></a>常得现前。<a id="a-79"></a>四无碍智。<a id="a-7A"></a>六神通力。<a id="a-7B"></a>如意自在。<a id="a-7C"></a>行菩萨道入佛智慧。<a id="a-7D"></a>同化十方俱登正觉(一拜)</p>
  <p id="a7E">今日道场同业大众。<a id="a-7F"></a>重复志诚善摄心念。<a id="a-7G"></a>相与已得入归信门。<a id="a-7H"></a>唯应秉意以趣向为期。<a id="a-7I"></a>于内外法莫复留难。<a id="a-7J"></a>若本业不明。<a id="a-7K"></a>自不能造。<a id="a-7L"></a>见人作福唯应奖劝。<a id="a-7M"></a>弹指合掌明进其德。<a id="a-7N"></a>不宜起心生诸妨碍使彼行人心成阻退。<a id="a-7O"></a>若是不退彼进如故。<a id="a-7P"></a>彼既无减唯当自损。<a id="a-7Q"></a>空构是非于身何益。<a id="a-7R"></a>若能于善无有碍者。<a id="a-7S"></a>可谓合道有力大人。<a id="a-7T"></a>若今作碍。<a id="a-7U"></a>者于未来世云何能得通达佛道。<a id="a-7V"></a>就理而寻损害实重。<a id="a-7W"></a>阻他善根罪真不轻。<a id="a-7X"></a>如护口经说。<a id="a-7Y"></a>有一饿鬼。<a id="a-7Z"></a>形状丑恶。<a id="a-7a"></a>见者毛竖莫不畏惧。<a id="a-7b"></a>身出猛焰犹如火聚。<a id="a-7c"></a>口出蛆虫无有穷尽。<a id="a-7d"></a>脓血诸衰以自严身。<a id="a-7e"></a>臭气远彻不可亲近。<a id="a-7f"></a>或口吐焰支节火起。<a id="a-7g"></a>举声号哭东西驰走。<a id="a-7h"></a>是时满足罗汉问饿鬼曰。<a id="a-7i"></a>汝宿何罪今受此苦。<a id="a-7j"></a>饿鬼答言。<a id="a-7k"></a>吾往昔时曾作沙门。<a id="a-7l"></a>恋着资生。<a id="a-7m"></a>悭食不舍。<a id="a-7n"></a>不护威仪。<a id="a-7o"></a>出言粗恶。<a id="a-7p"></a>若见持戒精进之人。<a id="a-7q"></a>辄复骂辱偏眼恶视。<a id="a-7r"></a>自恃豪强谓长不死。<a id="a-7s"></a>造于无量不善之本。<a id="a-7t"></a>而今追忆悔无所补。<a id="a-7u"></a>宁以利刀自截其舌。<a id="a-7v"></a>从劫至劫甘心受苦。<a id="a-7w"></a>不以一言诽谤他善。<a id="a-7x"></a>尊者还阎浮提。<a id="a-7y"></a>以我形状。<a id="a-7z"></a>诫诸比丘及佛弟子。<a id="a-80"></a>善护口过勿妄出言。<a id="a-81"></a>设见持戒不持戒者。<a id="a-82"></a>念宣其德吾受鬼身经数千劫。<a id="a-83"></a>终日竟夜备受楚毒。<a id="a-84"></a>若此命尽复入地狱。<a id="a-85"></a>是时饿鬼说此语已。<a id="a-86"></a>举声号哭自投于地。<a id="a-87"></a>如大山崩。<a id="a-88"></a>今日道场同业大众。<a id="a-89"></a>如经所说大可怖畏。<a id="a-8A"></a>止以口过获报累劫。<a id="a-8B"></a>何况其余不善之本。<a id="a-8C"></a>舍身受苦皆由作业。<a id="a-8D"></a>若不作因云何得果。<a id="a-8E"></a>若有造因果终不失。<a id="a-8F"></a>罪福不远身自当之。<a id="a-8G"></a>譬如影响不得舍离。<a id="a-8H"></a>因无明生亦因而死。<a id="a-8I"></a>去来现在行放逸者。<a id="a-8J"></a>未见是人而得解脱。<a id="a-8K"></a>能守护者受福无穷。<a id="a-8L"></a>今日大众。<a id="a-8M"></a>宜各惭愧洗浣身心忏谢前咎毕故不造新。<a id="a-8N"></a>诸佛称叹。<a id="a-8O"></a>相与从今日去。<a id="a-8P"></a>若见人之善。<a id="a-8Q"></a>莫论成与不成久与不久。<a id="a-8R"></a>但使一念一顷一时一刻一日一月半年一岁。<a id="a-8S"></a>已自胜于不作者矣。<a id="a-8T"></a>所以法华经言。<a id="a-8U"></a>若人散乱心。<a id="a-8V"></a>入于塔庙中。<a id="a-8W"></a>一称南无佛。<a id="a-8X"></a>皆已成佛道。<a id="a-8Y"></a>而况有人能发如是大心勤于福善。<a id="a-8Z"></a>不随喜者。<a id="a-8a"></a>圣所悲念。<a id="a-8b"></a>(某甲)等自惟。<a id="a-8c"></a>无始生死以来至于今日。<a id="a-8d"></a>已应有无量恶心阻人。<a id="a-8e"></a>胜善何以故然。<a id="a-8f"></a>若无是事。<a id="a-8g"></a>云何今日于诸善法多有留难。<a id="a-8h"></a>禅定不能习。<a id="a-8i"></a>智慧不能修。<a id="a-8j"></a>少时礼拜已言大苦。<a id="a-8k"></a>暂执经卷复生厌怠。<a id="a-8l"></a>终日劳扰起诸恶业。<a id="a-8m"></a>使此身形不得解脱。<a id="a-8n"></a>如蚕作茧自萦自缚。<a id="a-8o"></a>如蛾赴火长夜燋然。<a id="a-8p"></a>如是等障无量无边。<a id="a-8q"></a>障菩提心。<a id="a-8r"></a>障菩提愿。<a id="a-8s"></a>障菩提行。<a id="a-8t"></a>皆由恶心诽谤他善。<a id="a-8u"></a>今始觉悟生大惭愧。<a id="a-8v"></a>稽颡求哀忏悔此罪。<a id="a-8w"></a>唯愿诸佛请大菩萨。<a id="a-8x"></a>以慈悲心同加神力。<a id="a-8y"></a>令(某甲)等所忏除灭所悔清净。<a id="a-8z"></a>所有障碍无量罪业。<a id="a-90"></a>因今忏悔净尽无余。<a id="a-91"></a>相与人人等一痛切。<a id="a-92"></a>五体投地归依世间大慈悲父。</p>
  <p id="a93">南无弥勒佛　南无释迦牟尼佛　南无善德佛　南无无忧德佛　南无栴檀德佛　南无宝施佛　南无无量明佛　南无华德佛　南无相德佛　南无三乘行佛　南无广众德佛　南无明德佛　南无师子游戏菩萨　南无师子奋迅菩萨　南无无边身菩萨　南无观世音菩萨。</p>
  <p id="a94">又复归依如是十方尽虚空界一切三宝。<a id="a-95"></a>相与胡跪合掌各自称名心念口言。<a id="a-96"></a>(某甲)等从无始生死以来至于今日。<a id="a-97"></a>未能得受道此报身。<a id="a-98"></a>于四事中未得相离三毒炽然贪嗔嫉妒。<a id="a-99"></a>起众恶业。<a id="a-9A"></a>见人布施见人持戒。<a id="a-9B"></a>自不能随喜见人忍辱见人精进自不能行。<a id="a-9C"></a>不能随喜。<a id="a-9D"></a>见人坐禅修智慧业。<a id="a-9E"></a>自不能行。<a id="a-9F"></a>不能随喜。<a id="a-9G"></a>如是等罪无量无边。<a id="a-9H"></a>今日忏悔。<a id="a-9I"></a>愿乞除灭。<a id="a-9J"></a>又复无始以来至于今日。<a id="a-9K"></a>或见人作善修诸功德。<a id="a-9L"></a>不能随喜。<a id="a-9M"></a>行住坐卧于四威仪心无惭愧。<a id="a-9N"></a>憍慢懈怠不念无常。<a id="a-9O"></a>不知舍此身形应入地狱。<a id="a-9P"></a>于他身色起种种恶。<a id="a-9Q"></a>障人建立三宝兴显供养。<a id="a-9R"></a>障人修习一切功德。<a id="a-9S"></a>如是罪障无量无边。<a id="a-9T"></a>今日忏悔。<a id="a-9U"></a>愿乞除灭。<a id="a-9V"></a>又复无始以来至于今日。<a id="a-9W"></a>不信三宝是归依处。<a id="a-9X"></a>障人出家。<a id="a-9Y"></a>障人持戒。<a id="a-9Z"></a>障人布施。<a id="a-9a"></a>障人忍辱。<a id="a-9b"></a>障人精进。<a id="a-9c"></a>障人坐禅。<a id="a-9d"></a>障人诵经。<a id="a-9e"></a>障人写经。<a id="a-9f"></a>障人造像。<a id="a-9g"></a>障人斋会。<a id="a-9h"></a>障人供养。<a id="a-9i"></a>障人苦行。<a id="a-9j"></a>障人行道。<a id="a-9k"></a>乃至他人一毫之善皆生障碍。<a id="a-9l"></a>不信出家是远离法。<a id="a-9m"></a>不信忍辱是安乐行。<a id="a-9n"></a>不知平等是菩提道。<a id="a-9o"></a>不知离忘相是出世心。<a id="a-9p"></a>致使生处多诸障碍。<a id="a-9q"></a>如是罪障无量无边。<a id="a-9r"></a>唯有诸佛诸大菩萨。<a id="a-9s"></a>尽知尽见。<a id="a-9t"></a>如诸佛菩萨所知所见罪量多少。<a id="a-9u"></a>今日惭愧发露忏悔。<a id="a-9v"></a>一切罪因苦果。<a id="a-9w"></a>愿乞消灭。<a id="a-9x"></a>从今日去至坐道场。<a id="a-9y"></a>行菩萨道无有疲厌。<a id="a-9z"></a>财法二施无有穷尽。<a id="a-A0"></a>智慧方便所作不空。<a id="a-A1"></a>一切见闻无不解脱。<a id="a-A2"></a>相与志心五体投地。<a id="a-A3"></a>仰愿十方一切诸佛大地菩萨一切贤圣。<a id="a-A4"></a>以慈悲心同加神力。<a id="a-A5"></a>令六道一切众生。<a id="a-A6"></a>以今忏法。<a id="a-A7"></a>一切众苦皆悉断除。<a id="a-A8"></a>离颠倒缘不起恶觉。<a id="a-A9"></a>舍四趣业得智慧生。<a id="a-AA"></a>行菩萨道不休不息。<a id="a-AB"></a>行愿早圆速登十地。<a id="a-AC"></a>入金刚心成等正觉(一拜)</p>
  <p data-pb></p>
  <h2 id="aAD">忏悔第三</h2>
  <p id="aAE">今日道场同业大众。<a id="a-AF"></a>经言。<a id="a-AG"></a>在凡谓之缚。<a id="a-AH"></a>在圣谓之解。<a id="a-AI"></a>缚即是三业所起之恶。<a id="a-AJ"></a>解即是无碍之善。<a id="a-AK"></a>一切圣人安心斯在。<a id="a-AL"></a>神智方便无量法门。<a id="a-AM"></a>明了众生善恶之业。<a id="a-AN"></a>能以一身作无量身。<a id="a-AO"></a>能以一形种种变现。<a id="a-AP"></a>能促一劫以为一日。<a id="a-AQ"></a>能延一日以为一劫。<a id="a-AR"></a>欲停寿命则永不灭。<a id="a-AS"></a>欲现无常则示涅槃。<a id="a-AT"></a>神通智慧出没自在。<a id="a-AU"></a>飞行适性坐卧虚空。<a id="a-AV"></a>履水如地不见险难。<a id="a-AW"></a>毕竟空寂以为栖止。<a id="a-AX"></a>通达万法空有俱明。<a id="a-AY"></a>成就辩才智慧无量。<a id="a-AZ"></a>如是等法不从恶业中生。<a id="a-Aa"></a>不从贪嗔嫉妒中生。<a id="a-Ab"></a>不从愚痴邪见中生。<a id="a-Ac"></a>不从懒惰懈怠中生。<a id="a-Ad"></a>不从憍慢自养中生。<a id="a-Ae"></a>唯从谨慎不作众恶勤行善业中生。<a id="a-Af"></a>何处见人修诸善业。<a id="a-Ag"></a>随从佛语。<a id="a-Ah"></a>而有贫穷者。<a id="a-Ai"></a>有丑陋者。<a id="a-Aj"></a>有癃残百疾不自在者。<a id="a-Ak"></a>有卑贱为人陵懱者。<a id="a-Al"></a>有所言说不为人信用者。<a id="a-Am"></a>今以身证。<a id="a-An"></a>若有一人。<a id="a-Ao"></a>随从佛语修诸功德。<a id="a-Ap"></a>不为自身而得恶报者。<a id="a-Aq"></a>宁以我身入阿鼻地狱受种种苦。<a id="a-Ar"></a>使此等人得恶报者。<a id="a-As"></a>无有是处。</p>
  <p id="aAt">今日道场同业大众。<a id="a-Au"></a>若欲舍凡入圣者。<a id="a-Av"></a>当依佛语如教修行。<a id="a-Aw"></a>莫辞小苦生懒堕心。<a id="a-Ax"></a>宜自努力忏悔灭罪。<a id="a-Ay"></a>经言。<a id="a-Az"></a>罪从因缘生。<a id="a-B0"></a>亦从因缘灭。<a id="a-B1"></a>既未免凡类。<a id="a-B2"></a>触向多迷。<a id="a-B3"></a>自非资以忏悔。<a id="a-B4"></a>无由出离。<a id="a-B5"></a>相与今日起勇猛心。<a id="a-B6"></a>发忏悔意。<a id="a-B7"></a>忏悔之力不可思议。<a id="a-B8"></a>何以知然。<a id="a-B9"></a>阿阇世王有大逆罪。<a id="a-BA"></a>惭愧悔责重苦轻受。<a id="a-BB"></a>又此忏法令诸行人得安隐乐。<a id="a-BC"></a>若能自课努力披诚至到稽颡忏悔归依毕竟为期者。<a id="a-BD"></a>而不通感诸佛。<a id="a-BE"></a>未之有也。<a id="a-BF"></a>恶业果报影响无差。<a id="a-BG"></a>应当怖惧苦到忏悔。<a id="a-BH"></a>各各志心等一痛切五体投地心念口言。<a id="a-BI"></a>作如是说。<a id="a-BJ"></a>遥请诸佛同加哀愍。</p>
  <p id="aBK">愿救我苦厄　　大悲覆一切　　普放净光明</p>
  <p id="aBL">灭除痴暗瞑　　念我及一切　　方婴地狱苦</p>
  <p id="aBM">必来至我所　　施令得安乐　　我今稽首礼</p>
  <p id="aBN">闻名救厄者　　我今共归依　　世间慈悲父</p>
  <p id="aBO">南无弥勒佛　南无释迦牟尼佛　南无金刚不坏佛　南无宝光佛　南无龙尊王佛　南无精进军佛　南无精进喜佛　南无宝火佛　南无宝月光佛　南无现无愚佛　南无宝月佛　南无无垢佛　南无离垢佛　南无师子幡菩萨　南无师子作菩萨　南无无边身菩萨　南无观世音菩萨。</p>
  <p id="aBP">又复归依十方尽虚空界一切三宝。<a id="a-BQ"></a>唯愿必定来愍我三毒苦。<a id="a-BR"></a>施令得安乐及与大涅槃。<a id="a-BS"></a>以大悲水洗除垢秽。<a id="a-BT"></a>令至菩提毕竟清净。<a id="a-BU"></a>六道四生有此罪者。<a id="a-BV"></a>同得清净。<a id="a-BW"></a>成就阿耨多罗三藐三菩提。<a id="a-BX"></a>究竟解脱。<a id="a-BY"></a>相与志心等一痛切。<a id="a-BZ"></a>五体投地心念口言。<a id="a-Ba"></a>(某甲)等自从无始以来至于今日。<a id="a-Bb"></a>无明所覆。<a id="a-Bc"></a>爱使所缠。<a id="a-Bd"></a>嗔恚所缚。<a id="a-Be"></a>堕在愚网。<a id="a-Bf"></a>经历三界备涉六道。<a id="a-Bg"></a>沉沦苦海不能自拔。<a id="a-Bh"></a>不识往业过去因缘。<a id="a-Bi"></a>或自破净命破他净命。<a id="a-Bj"></a>自破梵行破他梵行。<a id="a-Bk"></a>自破净戒破他净戒。<a id="a-Bl"></a>如是罪恶无量无边。<a id="a-Bm"></a>今日惭愧忏悔。<a id="a-Bn"></a>愿乞除灭。</p>
  <p id="aBo">(某甲)等重复志诚五体投地又复无始以来至于今日。<a id="a-Bp"></a>依身口意行十恶业。<a id="a-Bq"></a>身杀盗淫。<a id="a-Br"></a>口妄言绮语两舌恶骂。<a id="a-Bs"></a>意贪嗔痴。<a id="a-Bt"></a>自行十恶。<a id="a-Bu"></a>教他行十恶。<a id="a-Bv"></a>赞叹十恶法。<a id="a-Bw"></a>赞叹行十恶法者。<a id="a-Bx"></a>如是一念之间起四十种恶。<a id="a-By"></a>如是等罪无量无边。<a id="a-Bz"></a>今日忏悔愿乞除灭。</p>
  <p id="aC0">(某甲)等重复志诚五体投地。<a id="a-C1"></a>又复无始以来至于今日。<a id="a-C2"></a>依于六根。<a id="a-C3"></a>行于六识。<a id="a-C4"></a>取于六尘。<a id="a-C5"></a>眼着色。<a id="a-C6"></a>耳着声。<a id="a-C7"></a>鼻着香。<a id="a-C8"></a>舌着味。<a id="a-C9"></a>身着细滑。<a id="a-CA"></a>意着法尘。<a id="a-CB"></a>起种种业。<a id="a-CC"></a>乃至开八万四千尘劳门。<a id="a-CD"></a>如是罪恶无量无边。<a id="a-CE"></a>今日忏悔愿乞除灭。</p>
  <p id="aCF">(某甲)等重复志诚五体投地。<a id="a-CG"></a>又复无始以来至于今日。<a id="a-CH"></a>依身口意行不平等。<a id="a-CI"></a>但知有我身。<a id="a-CJ"></a>不知有他身。<a id="a-CK"></a>但知有我苦。<a id="a-CL"></a>不知有他苦。<a id="a-CM"></a>但知我求安乐。<a id="a-CN"></a>不知他求安乐。<a id="a-CO"></a>但知我求解脱。<a id="a-CP"></a>不知他亦求解脱。<a id="a-CQ"></a>但知有我家有我家眷属。<a id="a-CR"></a>不知他亦有眷属。<a id="a-CS"></a>但知自身一痒一痛不可抑忍。<a id="a-CT"></a>楚挞他身恒恐苦毒不深。<a id="a-CU"></a>但自知畏现身小苦。<a id="a-CV"></a>而不知畏起诸恶业舍身应堕地狱于地狱中备受众苦。<a id="a-CW"></a>乃至不知饿鬼道畜生道阿修罗道人道天道有种种苦。<a id="a-CX"></a>以不平等故。<a id="a-CY"></a>起吾我心。<a id="a-CZ"></a>生怨亲想。<a id="a-Ca"></a>所以怨对遍于六道。<a id="a-Cb"></a>如是等罪无量无边。<a id="a-Cc"></a>今日忏悔愿乞除灭。<a id="a-Cd"></a>(某甲)等重复志诚五体投地。<a id="a-Ce"></a>又复无始以来至于今日。<a id="a-Cf"></a>心颠倒想颠倒见颠倒。<a id="a-Cg"></a>离善知识近恶知识。<a id="a-Ch"></a>背八正道行八邪道。<a id="a-Ci"></a>非法说法。<a id="a-Cj"></a>法说非法。<a id="a-Ck"></a>不善说善。<a id="a-Cl"></a>善说不善。<a id="a-Cm"></a>起憍慢幢。<a id="a-Cn"></a>张愚痴帆。<a id="a-Co"></a>随无明流入生死海。<a id="a-Cp"></a>如是罪恶无量无边。<a id="a-Cq"></a>今日忏悔愿乞除灭。</p>
  <p id="aCr">(某甲)等重复苦到五体投地。<a id="a-Cs"></a>又复无始以来至于今日。<a id="a-Ct"></a>以三不善根。<a id="a-Cu"></a>起四颠倒。<a id="a-Cv"></a>造作五逆。<a id="a-Cw"></a>行于十恶。<a id="a-Cx"></a>炽然三毒长养八苦。<a id="a-Cy"></a>造八寒八热诸地狱因。<a id="a-Cz"></a>造八万四千鬲子地狱因。<a id="a-D0"></a>造一切畜生因。<a id="a-D1"></a>造一切饿鬼因。<a id="a-D2"></a>造人天生老病死种种苦因。<a id="a-D3"></a>受于六道无量苦果。<a id="a-D4"></a>难可堪忍。<a id="a-D5"></a>不可闻见。<a id="a-D6"></a>如是罪恶无量无边。<a id="a-D7"></a>今日忏悔愿乞除灭。<a id="a-D8"></a>(某甲)等重复苦到五体投地。<a id="a-D9"></a>求哀悔过。<a id="a-DA"></a>又复无始以来至于今日。<a id="a-DB"></a>以三毒根。<a id="a-DC"></a>起于三有中历二十五有。<a id="a-DD"></a>处处起诸罪恶。<a id="a-DE"></a>随逐业风不自知觉。<a id="a-DF"></a>或障人持戒修定修慧或障人修诸功德修诸神通。<a id="a-DG"></a>如是罪障障菩提心。<a id="a-DH"></a>障菩提愿。<a id="a-DI"></a>障菩提行。<a id="a-DJ"></a>今日忏悔愿乞除灭。<a id="a-DK"></a>(某甲)等重复苦到五体投地。<a id="a-DL"></a>又复无始以来至于今日。<a id="a-DM"></a>以贪爱心构起六识。<a id="a-DN"></a>随逐六尘起众多罪。<a id="a-DO"></a>或于众生边起。<a id="a-DP"></a>或于非众生边起。<a id="a-DQ"></a>或于无漏人起。<a id="a-DR"></a>或于无漏法起。<a id="a-DS"></a>如是贪嗔所起罪恶。<a id="a-DT"></a>今日忏悔愿乞除灭。<a id="a-DU"></a>又愚痴心起颠倒行。<a id="a-DV"></a>信于邪师受于邪说。<a id="a-DW"></a>着断着常着我着见。<a id="a-DX"></a>随痴所行起无量罪。<a id="a-DY"></a>如是因缘障菩提心。<a id="a-DZ"></a>障菩提愿。<a id="a-Da"></a>障菩提行。<a id="a-Db"></a>今日忏悔愿乞除灭。<a id="a-Dc"></a>(某甲)等重复志诚五体投地。<a id="a-Dd"></a>又复无始以来至于今日。<a id="a-De"></a>身三恶业。<a id="a-Df"></a>口四恶业。<a id="a-Dg"></a>意三恶业。<a id="a-Dh"></a>从无始无明住地烦恼恒沙。<a id="a-Di"></a>上烦恼止上烦恼观上烦恼。<a id="a-Dj"></a>四住地烦恼。<a id="a-Dk"></a>三毒四取五盖六爱七漏八垢九结十使。<a id="a-Dl"></a>如是一切烦恼等障无量无边。<a id="a-Dm"></a>障菩提心。<a id="a-Dn"></a>障菩提愿。<a id="a-Do"></a>障菩提行。<a id="a-Dp"></a>今日忏悔愿乞除灭。<a id="a-Dq"></a>(某甲)等重复志诚五体投地。<a id="a-Dr"></a>又复无始以来至于今日。<a id="a-Ds"></a>不能修慈悲心。<a id="a-Dt"></a>不能修喜舍心。<a id="a-Du"></a>不能修檀波罗蜜尸波罗蜜羼提波罗蜜毗梨耶波罗蜜禅波罗蜜般若波罗蜜。<a id="a-Dv"></a>又不能修一切助菩提法。<a id="a-Dw"></a>如是无有方便。<a id="a-Dx"></a>无有智慧。<a id="a-Dy"></a>障菩提心。<a id="a-Dz"></a>障菩提愿。<a id="a-E0"></a>障菩提行。<a id="a-E1"></a>今日忏悔愿乞除灭。</p>
  <p id="aE2">(某甲)等重复增到五体投地。<a id="a-E3"></a>又复无始以来至于今日。<a id="a-E4"></a>轮转三界。<a id="a-E5"></a>备历六道受四生身。<a id="a-E6"></a>或男或女非男非女。<a id="a-E7"></a>遍一切处起无量罪。<a id="a-E8"></a>或为大身众生。<a id="a-E9"></a>更相啖食。<a id="a-EA"></a>或为细身众生。<a id="a-EB"></a>更相啖食。<a id="a-EC"></a>如是等杀业无量无边障菩提心。<a id="a-ED"></a>障菩提愿。<a id="a-EE"></a>障菩提行。<a id="a-EF"></a>今日忏悔愿乞除灭。<a id="a-EG"></a>(某甲)等重复志诚五体投地。<a id="a-EH"></a>自从有识神以来至于今日。<a id="a-EI"></a>于六道中受四生身。<a id="a-EJ"></a>于其中间所起罪恶无穷无尽。<a id="a-EK"></a>如是等罪。<a id="a-EL"></a>唯有十方一切诸佛大地菩萨。<a id="a-EM"></a>尽知尽见。<a id="a-EN"></a>如诸佛菩萨所知所见。<a id="a-EO"></a>罪恶多少今日志心稽颡求哀惭愧忏悔。<a id="a-EP"></a>已作之罪愿尽销灭。<a id="a-EQ"></a>未作之罪不敢复作。<a id="a-ER"></a>仰愿十方一切诸佛。<a id="a-ES"></a>以大慈心受。<a id="a-ET"></a>(某甲)等今日忏悔。<a id="a-EU"></a>以大悲水洗。<a id="a-EV"></a>(某甲)能障菩提一切罪垢。<a id="a-EW"></a>令至道场毕竟清净。<a id="a-EX"></a>又愿十方一切诸佛。<a id="a-EY"></a>以不思议力以本誓愿力度脱众生力覆护众生力。<a id="a-EZ"></a>令(某甲)等今日起誓发菩提心。<a id="a-Ea"></a>从今已去至坐道场。<a id="a-Eb"></a>毕竟成立不复退转。<a id="a-Ec"></a>所有誓愿悉同菩萨所行誓愿。<a id="a-Ed"></a>仰愿十方一切诸佛大地菩萨。<a id="a-Ee"></a>以慈悲心同加摄受。<a id="a-Ef"></a>令(某甲)等得如所愿满菩提愿。<a id="a-Eg"></a>一切众生各各具足满菩提愿。</p>
 </body>
</html>