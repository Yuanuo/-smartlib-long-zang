<!doctype html>
<html id="z3IBWPu1If" data-ver="600">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">慈悲道场忏法卷第七</h1>
  <p id="a2">今日道场同业大众。<a id="a-3"></a>夫至德渺漠本无言无说。<a id="a-4"></a>然言者德之诠道之迳。<a id="a-5"></a>说者理之阶圣之导。<a id="a-6"></a>所以藉言而理显。<a id="a-7"></a>理故非言。<a id="a-8"></a>理由言彰言不越理。<a id="a-9"></a>虽言理两乖善恶殊绝。<a id="a-A"></a>然影响相符未曾差滥。<a id="a-B"></a>在于初学。<a id="a-C"></a>要言以会道。<a id="a-D"></a>至于无学。<a id="a-E"></a>乃合理而忘言。<a id="a-F"></a>自惟凡愚。<a id="a-G"></a>惛惑障重。<a id="a-H"></a>于诸法门未能舍言。<a id="a-I"></a>今识粗故不尽其妙。<a id="a-J"></a>见浅故不臻其极。<a id="a-K"></a>然言之且易行之实难。<a id="a-L"></a>唯圣与圣乃得备举。<a id="a-M"></a>今有难言自不能正云何正他。<a id="a-N"></a>汝自三业秽浊。<a id="a-O"></a>云何劝人清净。<a id="a-P"></a>自不清净。<a id="a-Q"></a>欲使他清净。<a id="a-R"></a>无有是处。<a id="a-S"></a>既不坚固何以劝人。<a id="a-T"></a>今言行空说便成恼他。<a id="a-U"></a>他既生恼何不且止。<a id="a-V"></a>反覆寻省宁不自愧。<a id="a-W"></a>余是善知识故发此言。<a id="a-X"></a>于是整理衣服敛容无对。<a id="a-Y"></a>今闻善知识此辞。<a id="a-Z"></a>心情惭恧。<a id="a-a"></a>自知深过。<a id="a-b"></a>不敢欺誷。<a id="a-c"></a>圣人隐覆其失。<a id="a-d"></a>今欲毁除恐脱有人。<a id="a-e"></a>因此增福。<a id="a-f"></a>适欲存之。<a id="a-g"></a>复恐有人生谤。<a id="a-h"></a>进退回遑不知所措。<a id="a-i"></a>且立忏法心既是善。<a id="a-j"></a>善法无碍但应努力。<a id="a-k"></a>不得计此。<a id="a-l"></a>今唯凭世间大慈悲父。<a id="a-m"></a>覆护摄受既已有其言不容毁灭。<a id="a-n"></a>正当惭愧。<a id="a-o"></a>大众愿无触恼。<a id="a-p"></a>若谬与理合相与。<a id="a-q"></a>因此忏法。<a id="a-r"></a>改往修来为善知识。<a id="a-s"></a>如其不会众心。<a id="a-t"></a>愿布施欢喜。<a id="a-u"></a>不成恶知识。<a id="a-v"></a>犹为菩提眷属。</p>
  <p data-pb></p>
  <h2 id="aw">自庆第十</h2>
  <p id="ax">今日道场同业大众。<a id="a-y"></a>从归依已来知至德。<a id="a-z"></a>可凭断疑。<a id="a-10"></a>忏悔则罪惑俱遣。<a id="a-11"></a>续以发心劝奖兼行。<a id="a-12"></a>怨结已解。<a id="a-13"></a>逍遥无碍。<a id="a-14"></a>岂得不人人踊跃欢喜。<a id="a-15"></a>所应自庆今宣其意。<a id="a-16"></a>经云。<a id="a-17"></a>八难。<a id="a-18"></a>一者地狱。<a id="a-19"></a>二者饿鬼。<a id="a-1A"></a>三者畜生。<a id="a-1B"></a>四者边地。<a id="a-1C"></a>五者长寿天。<a id="a-1D"></a>六者虽得人身癃残百疾。<a id="a-1E"></a>七者生邪见家。<a id="a-1F"></a>八者生佛前。<a id="a-1G"></a>或生佛后有此八难。<a id="a-1H"></a>所以众生轮回生死。<a id="a-1I"></a>不得出离。<a id="a-1J"></a>我等相与生在如来像法之中。<a id="a-1K"></a>虽不值佛而庆事光多。<a id="a-1L"></a>凡难之为语罪在于心。<a id="a-1M"></a>若心生疑非难成难。<a id="a-1N"></a>心若无疑是难。<a id="a-1O"></a>非难。<a id="a-1P"></a>何以知之。<a id="a-1Q"></a>第八难云。<a id="a-1R"></a>生在佛前。<a id="a-1S"></a>或在佛后。<a id="a-1T"></a>是名为难。<a id="a-1U"></a>而城东老母。<a id="a-1V"></a>与佛同生一世。<a id="a-1W"></a>共佛俱在一处。<a id="a-1X"></a>而不见佛。<a id="a-1Y"></a>故知心疑是难。<a id="a-1Z"></a>未必异世。<a id="a-1a"></a>皆云是难。<a id="a-1b"></a>波旬怀恶生陷地狱。<a id="a-1c"></a>龙闻说法便得悟道。<a id="a-1d"></a>当知人天。<a id="a-1e"></a>未必非难。<a id="a-1f"></a>心苟不善禀报不殊。<a id="a-1g"></a>六天之主坠在地狱。<a id="a-1h"></a>畜生之贱超登道场。<a id="a-1i"></a>是则心邪故轻难成重。<a id="a-1j"></a>心正故重难无碍。<a id="a-1k"></a>今日道场同业大众。<a id="a-1l"></a>以心碍故触向成难。<a id="a-1m"></a>心能正者则难非难。<a id="a-1n"></a>举此一条在处可从。<a id="a-1o"></a>故知佛前佛后无非正法。<a id="a-1p"></a>边地畜生莫非道处。<a id="a-1q"></a>今若正心则无复八难。<a id="a-1r"></a>如其疑惑则难成无量。<a id="a-1s"></a>如是自庆事实不少。<a id="a-1t"></a>大众日用不知其功。<a id="a-1u"></a>今略陈管见示自庆之端。<a id="a-1v"></a>大众若能知自庆者则复应须修出世心。<a id="a-1w"></a>何者自庆佛言。<a id="a-1x"></a>地狱难免。<a id="a-1y"></a>相与已得免离此苦。<a id="a-1z"></a>是一自庆。<a id="a-20"></a>饿鬼难脱相与已得远离痛切。<a id="a-21"></a>是二自庆。<a id="a-22"></a>畜生难舍相与已得不受其报。<a id="a-23"></a>是三自庆。<a id="a-24"></a>生在边地不知仁义。<a id="a-25"></a>相与已得共住中国。<a id="a-26"></a>道法流行亲承妙典。<a id="a-27"></a>是四自庆。<a id="a-28"></a>生长寿天不知植福。<a id="a-29"></a>相与已得更复树因。<a id="a-2A"></a>是五自庆。<a id="a-2B"></a>人身难得一失不返。<a id="a-2C"></a>相与已得各获人身。<a id="a-2D"></a>是六自庆。<a id="a-2E"></a>六根不具不预善根。<a id="a-2F"></a>相与清净。<a id="a-2G"></a>得深法门。<a id="a-2H"></a>是七自庆。<a id="a-2I"></a>世智辩聪反成为难。<a id="a-2J"></a>相与一心归凭正法。<a id="a-2K"></a>是八自庆。<a id="a-2L"></a>佛前佛后复谓为难。<a id="a-2M"></a>或云。<a id="a-2N"></a>面不睹佛。<a id="a-2O"></a>又为大难。<a id="a-2P"></a>相与已能发大善愿。<a id="a-2Q"></a>于未来世誓拔众生。<a id="a-2R"></a>不以不睹如来为难。<a id="a-2S"></a>但一见色像一闻正法。<a id="a-2T"></a>自同在昔。<a id="a-2U"></a>鹿苑初唱。<a id="a-2V"></a>事贵灭罪生人福业。<a id="a-2W"></a>不以不见佛故。<a id="a-2X"></a>称之为难。<a id="a-2Y"></a>佛言。<a id="a-2Z"></a>见佛为难相与已得。<a id="a-2a"></a>瞻对尊像。<a id="a-2b"></a>是九自庆。<a id="a-2c"></a>佛言。<a id="a-2d"></a>闻法复难。<a id="a-2e"></a>相与已得。<a id="a-2f"></a>餐服甘露。<a id="a-2g"></a>是十自庆。<a id="a-2h"></a>佛言。<a id="a-2i"></a>出家为难相与已得。<a id="a-2j"></a>辞亲割爱归向入道。<a id="a-2k"></a>是十一自庆。<a id="a-2l"></a>佛言。<a id="a-2m"></a>自利者易利他为难。<a id="a-2n"></a>相与今日一拜一礼。<a id="a-2o"></a>普为十方。<a id="a-2p"></a>是十二自庆。<a id="a-2q"></a>佛言。<a id="a-2r"></a>捍劳忍苦为难。<a id="a-2s"></a>相与今日各自翘勤有所为作不为自身是十三自庆。<a id="a-2t"></a>佛言。<a id="a-2u"></a>读诵为难。<a id="a-2v"></a>我今大众同得读诵是十四自庆。<a id="a-2w"></a>坐禅为难。<a id="a-2x"></a>而今见有息心定意者。<a id="a-2y"></a>是十五自庆今日道场同业大众。<a id="a-2z"></a>如是自庆。<a id="a-30"></a>事多无量。<a id="a-31"></a>非复弱辞所能宣尽。<a id="a-32"></a>凡人处世苦多乐少。<a id="a-33"></a>一欣一喜尚不可谐。<a id="a-34"></a>况今相与有多无碍得此无碍。<a id="a-35"></a>皆是十方三宝威力。<a id="a-36"></a>宜各至心怀忆此恩。<a id="a-37"></a>等一痛切五体投地。<a id="a-38"></a>奉为。</p>
  <p id="a39">国王帝主土境人民父母师长。<a id="a-3A"></a>上中下座信施檀越。<a id="a-3B"></a>善恶知识诸天诸仙。<a id="a-3C"></a>护世四王。<a id="a-3D"></a>聪明正直天地虚空。<a id="a-3E"></a>主善罚恶守护持咒。<a id="a-3F"></a>五方龙王龙神八部。<a id="a-3G"></a>诸大魔王五帝大魔。<a id="a-3H"></a>一切魔王。<a id="a-3I"></a>阎罗王泰山府君。<a id="a-3J"></a>五道大神。<a id="a-3K"></a>十八狱主并诸官属。<a id="a-3L"></a>广及三界六道。<a id="a-3M"></a>无穷无尽含情抱识。<a id="a-3N"></a>有佛性者。<a id="a-3O"></a>至诚归依十方尽虚空界一切三宝。<a id="a-3P"></a>愿以慈悲心同加摄受。<a id="a-3Q"></a>以不可思议神力。<a id="a-3R"></a>覆护拯接。<a id="a-3S"></a>令诸天诸仙一切神王及三界六道一切众生。<a id="a-3T"></a>从今日去。<a id="a-3U"></a>越生死海到涅槃岸。<a id="a-3V"></a>行愿早圆俱登十地。<a id="a-3W"></a>入金刚心成等正觉(一拜)</p>
  <p data-pb></p>
  <h2 id="a3X">警缘三宝第十一</h2>
  <p id="a3Y">今日道场同业大众。<a id="a-3Z"></a>宜复人人缘念三宝。<a id="a-3a"></a>何以故尔。<a id="a-3b"></a>若使不知三宝。<a id="a-3c"></a>云何得起慈心愍念众生。<a id="a-3d"></a>若使不知三宝。<a id="a-3e"></a>云何得起悲心救摄一切。<a id="a-3f"></a>若使不知三宝。<a id="a-3g"></a>云何得起平等怨亲同观。<a id="a-3h"></a>若使不知三宝。<a id="a-3i"></a>云何能得妙智证无上道。<a id="a-3j"></a>若使不知三宝。<a id="a-3k"></a>云何明了二空真实无相。<a id="a-3l"></a>佛言。<a id="a-3m"></a>人身难得。<a id="a-3n"></a>今已得。<a id="a-3o"></a>信心难生。<a id="a-3p"></a>今已生。<a id="a-3q"></a>我等今者各各有心归凭三宝。<a id="a-3r"></a>而眼不见贪欲嗔恚愚痴之色。<a id="a-3s"></a>耳不闻地狱饿鬼苦楚热恼之声。<a id="a-3t"></a>鼻不闻地狱饿鬼剥裂脓血之气。<a id="a-3u"></a>舌不尝天下臭恶不净之味。<a id="a-3v"></a>身不触镬汤炉炭寒冰之苦。<a id="a-3w"></a>意常得知佛。<a id="a-3x"></a>为无上慈悲之父。<a id="a-3y"></a>知一切法。<a id="a-3z"></a>为诸众生良药。<a id="a-40"></a>知诸贤圣。<a id="a-41"></a>为看病母。<a id="a-42"></a>意常警缘三宝。<a id="a-43"></a>护世有识念处我常得知。<a id="a-44"></a>我等今日虽不值佛。<a id="a-45"></a>生在像末。<a id="a-46"></a>具有信心。<a id="a-47"></a>六根清净无诸衰恼。<a id="a-48"></a>优游适性往来无碍。<a id="a-49"></a>此之胜报。<a id="a-4A"></a>莫非宿缘。<a id="a-4B"></a>三宝恩力。<a id="a-4C"></a>又令今世发菩提心。<a id="a-4D"></a>诸如此益非可具说。</p>
  <p id="a4E">今日道场同业大众。<a id="a-4F"></a>岂得不人人报恩供养一切功德供养中最故。<a id="a-4G"></a>经说言。<a id="a-4H"></a>惟念过去世供养为轻微。<a id="a-4I"></a>蒙报历遐劫余福值天师经言。<a id="a-4J"></a>设欲报者起塔精舍。<a id="a-4K"></a>灯烛幡盖华香茵褥。<a id="a-4L"></a>种种供养。<a id="a-4M"></a>将来之世自受其福。<a id="a-4N"></a>虽是供养非报佛恩。<a id="a-4O"></a>欲报佛恩。<a id="a-4P"></a>唯发菩提心。<a id="a-4Q"></a>立四弘誓。<a id="a-4R"></a>造无量缘。<a id="a-4S"></a>庄严身相修净土行。<a id="a-4T"></a>是为智者知恩报恩。</p>
  <p id="a4U">今日道场同业大众。<a id="a-4V"></a>诸佛慈恩恩不可报。<a id="a-4W"></a>菩萨摩诃萨碎身。<a id="a-4X"></a>犹不能报万分之一。<a id="a-4Y"></a>况我凡夫而能报者。<a id="a-4Z"></a>众等唯当依经所说。<a id="a-4a"></a>利人为上。<a id="a-4b"></a>各各志心五体投地。<a id="a-4c"></a>普为十方无穷无尽。<a id="a-4d"></a>四生众生归依世间大慈悲父。</p>
  <p id="a4e">南无弥勒佛　南无释迦牟尼佛　南无德宝佛　南无应名称佛　南无华身佛　南无大音声佛　南无辩才赞佛　南无金刚珠佛　南无无量寿佛　南无珠庄严佛　南无大王佛　南无德高佛　南无高名佛　南无百光佛　南无喜悦佛　南无龙步佛　南无意愿佛　南无宝月佛　南无灭己佛　南无喜王佛　南无调御佛　南无喜自在佛　南无宝髻佛　南无离山佛　南无宝藏佛　南无月面佛　南无净名佛。</p>
  <p id="a4f">南无无边身菩萨　南无观世音菩萨。</p>
  <p id="a4g">又复归依十方尽虚空界一切三宝。</p>
  <p data-pb></p>
  <h2 id="a4h">忏主谢大众第十二</h2>
  <p id="a4i">今日道场同业大众。<a id="a-4j"></a>相与已能生坚固信。<a id="a-4k"></a>发菩提心誓不退还。<a id="a-4l"></a>此是不可思议志力。<a id="a-4m"></a>此心此志诸佛称叹。<a id="a-4n"></a>(某甲)等今日唯深随喜。<a id="a-4o"></a>愿未来世复得遭遇。<a id="a-4p"></a>舍身受身。<a id="a-4q"></a>愿不相离。<a id="a-4r"></a>至于菩提。<a id="a-4s"></a>永为法亲慈悲眷属。<a id="a-4t"></a>(某甲)等今建此法。<a id="a-4u"></a>集便成叨靦智无其解。<a id="a-4v"></a>身乖其行轻发此意。<a id="a-4w"></a>实足惊于视听。<a id="a-4x"></a>然人微事重冰炭交心。<a id="a-4y"></a>若不资籍强因而无以获胜妙之果。<a id="a-4z"></a>诚知谬造心不忘善。<a id="a-50"></a>冀蒙念力。<a id="a-51"></a>同为慈亲。<a id="a-52"></a>仰屈大众降德道场。<a id="a-53"></a>时运不留忽尔垂迈。<a id="a-54"></a>缘行所牵。<a id="a-55"></a>胜会难期。<a id="a-56"></a>当自课励兼以利人。<a id="a-57"></a>卓然排郡莫追后悔。<a id="a-58"></a>法音经耳功报弥劫。<a id="a-59"></a>一念之善永得资身。<a id="a-5A"></a>一向一志无愿不获。<a id="a-5B"></a>相与人人各各至心五体投地。<a id="a-5C"></a>归依世间大慈悲父。</p>
  <p id="a5D">南无弥勒佛　南无释迦牟尼佛　南无威德寂灭佛　南无受相佛　南无多天佛　南无须炎摩佛　南无天威佛　南无宝众佛　南无宝步佛　南无师子分佛　南无极高行佛　南无人王佛　南无善意佛　南无世明佛　南无宝威德佛　南无德乘佛　南无觉想佛　南无喜庄严佛　南无香济佛　南无香象佛　南无众炎佛　南无慈相佛　南无妙香佛　南无坚铠佛　南无威德猛佛　南无珠铠佛　南无仁贤佛。</p>
  <p id="a5E">南无无边身菩萨　南无观世音菩萨。</p>
  <p id="a5F">又复归依如是十方尽虚空界一切三宝。</p>
  <p data-pb></p>
  <h2 id="a5G">总发大愿第十三</h2>
  <p id="a5H">今日道场同业大众。<a id="a-5I"></a>以今忏悔发心功德晋。<a id="a-5J"></a>愿十方尽虚空界。<a id="a-5K"></a>一切天主一切诸天。<a id="a-5L"></a>各及眷属。<a id="a-5M"></a>又愿仙主一切真仙。<a id="a-5N"></a>各及眷属。<a id="a-5O"></a>又愿梵王帝释护世四王。<a id="a-5P"></a>神王神将各及眷属。<a id="a-5Q"></a>又愿聪明正直天地虚空。<a id="a-5R"></a>主善罚恶守护持咒。<a id="a-5S"></a>一切神王一切神将。<a id="a-5T"></a>各及眷属。<a id="a-5U"></a>又愿妙化龙王头化提龙王。<a id="a-5V"></a>五方龙王龙神八部。<a id="a-5W"></a>神王神将。<a id="a-5X"></a>各及眷属。<a id="a-5Y"></a>又愿阿修罗王一切神王。<a id="a-5Z"></a>一切神将各及眷属。<a id="a-5a"></a>又愿人道一切人王臣民将帅各及眷属。<a id="a-5b"></a>又愿十方比丘比丘尼。<a id="a-5c"></a>式叉摩那。<a id="a-5d"></a>沙弥沙弥尼。<a id="a-5e"></a>各及眷属。<a id="a-5f"></a>又愿阎罗王泰山府君。<a id="a-5g"></a>五道大神十八狱王。<a id="a-5h"></a>一切神王一切神将。<a id="a-5i"></a>各及眷属。<a id="a-5j"></a>又愿地狱道一切众生。<a id="a-5k"></a>饿鬼道一切众生。<a id="a-5l"></a>畜生道一切众生。<a id="a-5m"></a>各及眷属。<a id="a-5n"></a>又愿十方尽虚空界穷未来际。<a id="a-5o"></a>若大若小。<a id="a-5p"></a>一切众生各及眷属。<a id="a-5q"></a>又愿若后流众生异愿境者。<a id="a-5r"></a>皆悉令入大愿海中。<a id="a-5s"></a>各各具足功德智慧。<a id="a-5t"></a>如是三界内三界外。<a id="a-5u"></a>无穷无尽一切众生。<a id="a-5v"></a>名色所摄有佛性者。<a id="a-5w"></a>(某甲)等今日仰承。<a id="a-5x"></a>十方尽虚空界。<a id="a-5y"></a>一切诸佛大慈悲力。<a id="a-5z"></a>诸大菩萨一切贤圣。<a id="a-60"></a>本誓愿力。<a id="a-61"></a>无量无尽智慧力。<a id="a-62"></a>无量无尽功德力。<a id="a-63"></a>自在神通力。<a id="a-64"></a>覆护众生力。<a id="a-65"></a>安慰众生力。<a id="a-66"></a>尽诸天诸仙漏力。<a id="a-67"></a>摄化一切善神力。<a id="a-68"></a>救拔地狱众生力。<a id="a-69"></a>济度一切饿鬼力。<a id="a-6A"></a>免脱一切畜生力。<a id="a-6B"></a>令诸众生得如所愿。<a id="a-6C"></a>(某甲)等今日又承。<a id="a-6D"></a>慈悲道场力。<a id="a-6E"></a>归依三宝力。<a id="a-6F"></a>断疑生信力。<a id="a-6G"></a>忏悔发心力。<a id="a-6H"></a>解诸怨结自庆力。<a id="a-6I"></a>欢喜踊跃至心力。<a id="a-6J"></a>发愿回向善根力。<a id="a-6K"></a>令诸众生得如所愿。<a id="a-6L"></a>(某甲)等今日又承七佛大慈心力。<a id="a-6M"></a>十方诸佛大悲心力。<a id="a-6N"></a>三十五佛灭烦恼力。<a id="a-6O"></a>五十三佛降伏魔力。<a id="a-6P"></a>百七十佛度众生力。<a id="a-6Q"></a>千佛摄受诸众生力。<a id="a-6R"></a>十二菩萨覆护众生力。<a id="a-6S"></a>无边观世流通忏力。<a id="a-6T"></a>愿令十方三界六道。<a id="a-6U"></a>穷未来际一切众生。<a id="a-6V"></a>若大若小若升若降。<a id="a-6W"></a>名色所摄有佛性者。<a id="a-6X"></a>从今忏悔之后。<a id="a-6Y"></a>在所生处。<a id="a-6Z"></a>各得诸佛诸大菩萨。<a id="a-6a"></a>广大智慧不可思议无量自在神力之身。</p>
  <p id="a6b">六度身。<a id="a-6c"></a>正向菩提　四摄身。<a id="a-6d"></a>不舍一切　大悲身。<a id="a-6e"></a>拔一切苦　大慈身。<a id="a-6f"></a>与一切乐　功德身。<a id="a-6g"></a>饶益一切　智慧身。<a id="a-6h"></a>说法无穷　金刚身。<a id="a-6i"></a>物不能坏　净法身。<a id="a-6j"></a>远离生死　方便身。<a id="a-6k"></a>现自在力　菩提身。<a id="a-6l"></a>成三菩提。</p>
  <p id="a6m">愿四生六道一切众生。<a id="a-6n"></a>皆悉具足如是等身。<a id="a-6o"></a>具足成就诸佛无上大智慧身。<a id="a-6p"></a>又愿十方一切众生。<a id="a-6q"></a>从今日去。<a id="a-6r"></a>在所生处。<a id="a-6s"></a>各得诸佛诸大菩萨不可思议功德之口。<a id="a-6t"></a>柔软口。<a id="a-6u"></a>安乐一切甘露口。<a id="a-6v"></a>清凉一切不虚口。<a id="a-6w"></a>说真实法实转口。<a id="a-6x"></a>乃至梦中无有虚言尊重口。<a id="a-6y"></a>释梵四王恭敬尊重甚深口。<a id="a-6z"></a>显示诸法坚固口。<a id="a-70"></a>说不退法正直口。<a id="a-71"></a>具足辩才庄严口。<a id="a-72"></a>随时随业普皆示现一切口。<a id="a-73"></a>随其所应度脱一切。<a id="a-74"></a>愿四生六道一切众生。<a id="a-75"></a>皆悉具足。<a id="a-76"></a>诸佛菩萨清净口业。<a id="a-77"></a>又愿十方一切众生。<a id="a-78"></a>从今日去。<a id="a-79"></a>在所生处。<a id="a-7A"></a>各得诸佛诸大菩萨不可思议大智慧心。<a id="a-7B"></a>常有厌离。<a id="a-7C"></a>烦恼心猛利心。<a id="a-7D"></a>坚强心金刚心。<a id="a-7E"></a>不退心清净心。<a id="a-7F"></a>明了心求善心。<a id="a-7G"></a>庄严心广大心。<a id="a-7H"></a>有大智慧力。<a id="a-7I"></a>有所闻法即自开解。<a id="a-7J"></a>慈心向人断诸怨结。<a id="a-7K"></a>住于羞耻常怀惭愧。<a id="a-7L"></a>不计吾我同善知识见有布施持戒忍辱。<a id="a-7M"></a>精进禅定智慧见之。<a id="a-7N"></a>欢喜怨亲一观。<a id="a-7O"></a>心无骄慢。<a id="a-7P"></a>不说他人善恶长短。<a id="a-7Q"></a>不传彼此和合分离。<a id="a-7R"></a>所言柔软不出恶词。<a id="a-7S"></a>叹佛功德乐学深经。<a id="a-7T"></a>爱护众生如自己身。<a id="a-7U"></a>见有作福不行诽谤。<a id="a-7V"></a>慈心和合犹如圣众。<a id="a-7W"></a>同诸菩萨成等正觉。</p>
  <p data-pb></p>
  <h2 id="a7X">奉为天道礼佛第十四</h2>
  <p id="a7Y">今日道场同业大众。<a id="a-7Z"></a>诸天诸仙一切善神。<a id="a-7a"></a>于诸众生。<a id="a-7b"></a>有无量不可思议恩德。<a id="a-7c"></a>愿诸众生长保安乐。<a id="a-7d"></a>殷勤守护唯善是从。<a id="a-7e"></a>何以知然佛敕。</p>
  <p id="a7f">提头赖吒四天王　　慈心拥护受持经</p>
  <p id="a7g">令闻慈悲名号者　　犹如天子法臣护</p>
  <p id="a7h">又敕海龙伊钵罗　　慈心拥护受持经</p>
  <p id="a7i">如护眼目爱己子　　昼夜六时不远离</p>
  <p id="a7j">又敕阎婆罗刹子　　无数毒龙及龙女</p>
  <p id="a7k">慈心拥护持经者　　如爱顶脑不敢触</p>
  <p id="a7l">又敕毗留勒迦王　　慈心拥护持经者</p>
  <p id="a7m">如母爱子心无厌　　昼夜拥护行住俱</p>
  <p id="a7n">又敕难陀跋难陀　　娑伽罗王优波陀</p>
  <p id="a7o">慈心拥护持经者　　恭敬供养接足礼</p>
  <p id="a7p">犹如诸天奉帝释　　亦如孝子敬父母</p>
  <p id="a7q">慈悲道场施安乐　　教诸众生结法亲</p>
  <p id="a7r">后生佛前入三昧　　毕竟当得不退转</p>
  <p id="a7s">若闻诸佛名号者　　又闻无边观世音</p>
  <p id="a7t">消除三障无诸恶　　五眼具足成菩提</p>
  <p id="a7u">诸天神王念一切　　恒加劝奖助威神</p>
  <p id="a7v">今日道场同业大众。<a id="a-7w"></a>诸天神王。<a id="a-7x"></a>有如此恩德。<a id="a-7y"></a>覆护众生。<a id="a-7z"></a>而诸众生。<a id="a-80"></a>未曾发心念报恩德。<a id="a-81"></a>古人尚能感一餐之惠。<a id="a-82"></a>遂舍命亡身。<a id="a-83"></a>而况诸天善神八部神将。<a id="a-84"></a>于诸众生。<a id="a-85"></a>有此恩德。<a id="a-86"></a>此恩此德。<a id="a-87"></a>功无边际。<a id="a-88"></a>我等今日忏悔发心。<a id="a-89"></a>皆是天王密加神力。<a id="a-8A"></a>奖助行人使心成就。<a id="a-8B"></a>若不加助如是等心。<a id="a-8C"></a>早应退没。<a id="a-8D"></a>所以菩萨摩诃萨。<a id="a-8E"></a>每叹善知识者。<a id="a-8F"></a>是大因缘。<a id="a-8G"></a>能令我等登践道场。<a id="a-8H"></a>若无善知识。<a id="a-8I"></a>云何令我得见诸佛。<a id="a-8J"></a>投身不足报洪慈。<a id="a-8K"></a>殒命不足报深泽。<a id="a-8L"></a>菩萨摩诃萨尚致此言。<a id="a-8M"></a>况降斯已下而无报答。<a id="a-8N"></a>大众今日既未能投骸殒命。<a id="a-8O"></a>则应且行勤劳。<a id="a-8P"></a>精进亦是报恩之渐。<a id="a-8Q"></a>相与各宜增到运心知恩报恩。<a id="a-8R"></a>不可随流。<a id="a-8S"></a>自反无方。<a id="a-8T"></a>如前自庆重遇为难。<a id="a-8U"></a>难得今果。<a id="a-8V"></a>复欲何待失比一会知更何。<a id="a-8W"></a>趣唯当勇猛忘身为。<a id="a-8X"></a>物事成有败如春有。<a id="a-8Y"></a>冬时不待人命焉。<a id="a-8Z"></a>得久念此一别。<a id="a-8a"></a>相见未期各自努力。<a id="a-8b"></a>等一痛切五体投地。<a id="a-8c"></a>奉为十方尽虚空界一切天主。<a id="a-8d"></a>一切诸天各及眷属。<a id="a-8e"></a>归命敬礼。<a id="a-8f"></a>世间大慈悲父。</p>
  <p id="a8g">南无弥勒佛　南无释迦牟尼佛　南无善逝月佛　南无梵自在王佛　南无师子月佛　南无福威德佛　南无正生佛　南无无胜佛　南无日观佛　南无宝名佛　南无大精进佛　南无山光佛　南无施明佛　南无电德佛　南无德聚佛　南无供养名佛　南无法赞佛　南无宝语佛　南无救命佛　南无善戒佛　南无善众佛　南无定意佛　南无喜胜王佛　南无师子光佛　南无破有闇佛　南无照明佛　南无上名佛。</p>
  <p id="a8h">南无无边身菩萨　南无观世音菩萨。</p>
  <p id="a8i">又复归命十方尽虚空界一切三宝。<a id="a-8j"></a>愿十方尽空法界一切天主。<a id="a-8k"></a>一切诸天。<a id="a-8l"></a>各及眷属。<a id="a-8m"></a>平等空慧。<a id="a-8n"></a>恒得现前。<a id="a-8o"></a>智力方便开无漏道。<a id="a-8p"></a>十地行愿各得增明。<a id="a-8q"></a>六度修心四等广被。<a id="a-8r"></a>行菩萨道入佛行处。<a id="a-8s"></a>四弘誓愿不舍众生。<a id="a-8t"></a>辩才不断乐说无穷。<a id="a-8u"></a>善权接化利益四生。<a id="a-8v"></a>俱登法云证常住果。</p>
  <p data-pb></p>
  <h2 id="a8w">奉为诸仙礼佛第十五</h2>
  <p id="a8x">今日道场同业大众。<a id="a-8y"></a>人各至心等一痛切。<a id="a-8z"></a>五体投地。<a id="a-90"></a>奉为十方尽虚空界。<a id="a-91"></a>一切仙主一切真仙。<a id="a-92"></a>各及眷属。<a id="a-93"></a>归命敬礼世间大慈悲父。</p>
  <p id="a94">南无弥勒佛　南无释迦牟尼佛　南无利慧佛　南无珠月佛　南无威光佛　南无不破论佛　南无光明佛　南无珠轮佛　南无世师佛　南无吉手佛　南无善月佛　南无宝炎佛　南无罗睺守佛　南无乐菩提佛　南无等光佛　南无至寂灭佛　南无世最妙佛　南无无忧佛　南无十势力佛　南无喜力佛　南无德势力佛　南无德势佛　南无大势力佛　南无功德藏佛　南无真行佛　南无上安佛　南无提沙佛。</p>
  <p id="a95">南无无边身菩萨　南无观世音菩萨。</p>
  <p id="a96">又复归命十方尽虚空界一切三宝。<a id="a-97"></a>愿以慈悲力同加覆护愿诸仙主一切真仙。<a id="a-98"></a>各及眷属。<a id="a-99"></a>解脱客尘。<a id="a-9A"></a>清净缘障妙色湛然等佛身相。<a id="a-9B"></a>四无量心六波罗蜜。<a id="a-9C"></a>常得现前。<a id="a-9D"></a>四无碍智六神通力。<a id="a-9E"></a>如意自在。<a id="a-9F"></a>出入游戏菩萨境界。<a id="a-9G"></a>等法云地入金刚心。<a id="a-9H"></a>以不思议力。<a id="a-9I"></a>还接六道。</p>
  <p data-pb></p>
  <h2 id="a9J">奉为梵王等礼佛第十六</h2>
  <p id="a9K">今日道场同业大众。<a id="a-9L"></a>重复至诚五体投地。<a id="a-9M"></a>奉为梵王帝释。<a id="a-9N"></a>护世四王。<a id="a-9O"></a>各及眷属。<a id="a-9P"></a>归命敬礼。<a id="a-9Q"></a>世间大慈悲父。</p>
  <p id="a9R">南无弥勒佛　南无释迦牟尼佛　南无大光佛　南无电明佛　南无广德佛　南无珍宝佛　南无福德明佛　南无造铠佛　南无成手佛　南无善华佛　南无集宝佛　南无大海智佛　南无持地德佛　南无义意猛佛　南无善思惟佛　南无德轮佛　南无宝火佛　南无利益佛　南无世月佛　南无美音佛　南无梵相佛　南无众师首佛　南无师子行佛　南无难施佛　南无应供佛　南无明威德佛　南无大光王佛。</p>
  <p id="a9S">南无无边身菩萨　南无观世音菩萨。</p>
  <p id="a9T">又复归命如是十方尽虚空界一切三宝。</p>
  <p id="a9U">愿以慈悲力同加摄受。<a id="a-9V"></a>愿梵王帝释护世四王。<a id="a-9W"></a>各及眷属。<a id="a-9X"></a>六度四等。<a id="a-9Y"></a>日夜增明四无碍辩。<a id="a-9Z"></a>乐说无尽得八自在。<a id="a-9a"></a>具六神通三昧总持。<a id="a-9b"></a>应念现前慈悲普覆。<a id="a-9c"></a>十方四生百福庄严。<a id="a-9d"></a>万善圆极三达开了。<a id="a-9e"></a>五眼具足。<a id="a-9f"></a>为法轮王摄化六道(一拜)</p>
 </body>
</html>