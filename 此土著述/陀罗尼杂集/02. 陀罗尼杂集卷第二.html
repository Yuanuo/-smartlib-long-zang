<!doctype html>
<html id="z3IBWVI1Ks" data-ver="804">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">陀罗尼杂集卷第二</h1>
  <p id="a2">释摩男咒一首。</p>
  <p id="a3">阿难比丘咒一首。</p>
  <p id="a4">普贤菩萨咒一首。</p>
  <p id="a5">文殊师利菩萨咒一首。</p>
  <p id="a6">定自在王菩萨咒一首。</p>
  <p id="a7">妙眼菩萨咒一首。</p>
  <p id="a8">功德相严菩萨咒一首。</p>
  <p id="a9">善名称菩萨咒一首。</p>
  <p id="aA">宝月光明菩萨咒一首。</p>
  <p id="aB">北辰菩萨妙见咒一首。</p>
  <p id="aC">太白仙人咒一首。</p>
  <p id="aD">荧惑仙人咒一首。</p>
  <p id="aE">大梵天王咒一首。</p>
  <p id="aF">大自在天王咒一首。</p>
  <p id="aG">化乐天王咒一首。</p>
  <p id="aH">兜率陀天王咒一首。</p>
  <p id="aI">炎摩天王咒一首。</p>
  <p id="aJ">忉利天王咒一首。</p>
  <p data-pb></p>
  <h2 id="aK">释摩男咒</h2>
  <p id="aL">释摩男今欲说神咒。<a id="a-M"></a>拥护诸众生。<a id="a-N"></a>国土虚弱事刀兵。<a id="a-O"></a>及寇贼疫病悉皆消灭。<a id="a-P"></a>所说大神咒功用力如是。</p>
  <p id="aQ">昙无呼苏兜流　昙蜜耆兜流　昙蜜卑梨兜奢副都兜流　莎呵。</p>
  <p id="aR">诵咒一遍。<a id="a-S"></a>八色缕结作四结系两脚。</p>
  <p id="aT">此咒力能令百阎浮提千阎浮提万阎浮提六反振动。<a id="a-U"></a>一佛境界悉能为之。<a id="a-V"></a>其中诸王统理民物不以节度。<a id="a-W"></a>故使邻国兵刀竞起。<a id="a-X"></a>天龙恚怒水旱不调。<a id="a-Y"></a>国王尔时[怡-台+責]己修德。<a id="a-Z"></a>慈慧天下宽纵民物。<a id="a-a"></a>征善舍恶宽饶众生。<a id="a-b"></a>忏悔惭愧与民更始。<a id="a-c"></a>从今日夜万恶都息众善普集。<a id="a-d"></a>天龙欢喜雨泽以时。<a id="a-e"></a>五谷熟成疫气消灭王于尔时日日三时。<a id="a-f"></a>应当读诵此陀罗尼。<a id="a-g"></a>所愿成熟真实不虚。<a id="a-h"></a>我释摩男菩萨劝励诸王。</p>
  <p data-pb></p>
  <h2 id="ai">阿难比丘所说神咒</h2>
  <p id="aj">名支富敷。</p>
  <p id="ak">梵语。<a id="a-l"></a>晋言生死长眠今得惺悟。</p>
  <p id="am">乌啄支富敷。</p>
  <p id="an">梵语。<a id="a-o"></a>晋言众生五欲淤泥中卧提拔令出三界。</p>
  <p id="ap">卑梨帝囊支富敷。</p>
  <p id="aq">梵语。<a id="a-r"></a>晋言众生为无明贪欲嗔恚所中我今拔出。</p>
  <p id="as">此咒能令众生心得解脱。<a id="a-t"></a>毕竟一乘不堕小乘。<a id="a-u"></a>毕竟清净圆满具足。<a id="a-v"></a>有诸众生迷于大乘。<a id="a-w"></a>以咒力故还得决定。<a id="a-x"></a>犹如浊水置诸神珠。<a id="a-y"></a>以珠力故水则湛然。<a id="a-z"></a>此陀罗尼世分所及。<a id="a-10"></a>众生蒙祐悉得解脱。<a id="a-11"></a>此陀罗尼咒三千世界须弥山王。<a id="a-12"></a>皆悉动摇不安其所。<a id="a-13"></a>帝释天王惊怖出宫。<a id="a-14"></a>是谁神变。<a id="a-15"></a>乃至如是诸龙王宫皆悉震动。<a id="a-16"></a>懎懎不安如动花树。<a id="a-17"></a>诸龙惊走逃窜孔穴。<a id="a-18"></a>诸神仙人心悉脑转。<a id="a-19"></a>山山相搏不安其所。<a id="a-1A"></a>四大海水为之踊沸。<a id="a-1B"></a>鱼鳖鼋鼍藏窜孔穴。<a id="a-1C"></a>此大神咒神力如是。<a id="a-1D"></a>其有读诵书写竹帛。<a id="a-1E"></a>此人现身得佛光三昧。<a id="a-1F"></a>能除七百七千亿劫生死重罪。<a id="a-1G"></a>悉灭无余。<a id="a-1H"></a>阿难比丘说此陀罗尼竟。</p>
  <p data-pb></p>
  <h2 id="a1I">普贤菩萨所说大神咒经</h2>
  <p id="a1J">名支波啄。</p>
  <p id="a1K">晋言决定。</p>
  <p id="a1L">毗尼波啄。</p>
  <p id="a1M">晋言断结。</p>
  <p id="a1N">乌苏波啄。</p>
  <p id="a1O">晋言生尽。</p>
  <p id="a1P">此咒能令众生心得解脱。<a id="a-1Q"></a>灭三病却障道罪。<a id="a-1R"></a>他方怨贼悉皆摧灭。<a id="a-1S"></a>境内所有怨家盗贼悉能攘之。<a id="a-1T"></a>若行旷野恶狩毒虫。<a id="a-1U"></a>闻此陀罗尼句口噤不开。<a id="a-1V"></a>今此神咒乃是过去四十亿诸佛所说。<a id="a-1W"></a>我今说之。<a id="a-1X"></a>其有行此陀罗尼者。<a id="a-1Y"></a>愿果不虚今故略说。</p>
  <p id="a1Z">我文殊师利今欲说神咒。<a id="a-1a"></a>拔济众生除其淫欲本。<a id="a-1b"></a>有咒名乌苏吒。<a id="a-1c"></a>晋言除淫欲却我慢。</p>
  <p id="a1d">句利句梨帝那(一)忧拙忧拙帝那(二)度吁度吁帝那(三)究吒究吒帝那(四)若蜜都若蜜都帝那(五)究吒吁究吒帝那(六)忧守忧守帝那(七)耶蜜若耶蜜若帝那(八)度吁吒究吒多(九)莎呵。</p>
  <p id="a1e">诵咒三遍。<a id="a-1f"></a>结缕作七结系脚。</p>
  <p id="a1g">是咒能令诸失心者还得正念。<a id="a-1h"></a>灭淫欲火心得清凉。<a id="a-1i"></a>除其我慢灭结使火。<a id="a-1j"></a>三毒垢障悉得消除。<a id="a-1k"></a>若诸女人及善男子。<a id="a-1l"></a>精神处在无明重渊下。<a id="a-1m"></a>久处于生死不能得出要。<a id="a-1n"></a>回波生死流没溺淫欲海。<a id="a-1o"></a>莫能觉之者。<a id="a-1p"></a>莫知求出要。<a id="a-1q"></a>呜呼甚可伤。<a id="a-1r"></a>若善男子善女人。<a id="a-1s"></a>心得惺悟还厌淫欲。<a id="a-1t"></a>应当与此陀罗尼令其读诵。<a id="a-1u"></a>淫欲之火渐渐消灭。<a id="a-1v"></a>淫欲灭已慢心自灭。<a id="a-1w"></a>慢心灭已其心则定。<a id="a-1x"></a>其心定已结使都灭。<a id="a-1y"></a>结使灭已心得解脱。<a id="a-1z"></a>心解脱已即得道果。<a id="a-20"></a>是则名为大神咒力。<a id="a-21"></a>诚谛不虚神力如是。<a id="a-22"></a>断酒五辛七七四十九日诸不净肉悉不得食。<a id="a-23"></a>若善男子行者九九八十一日。<a id="a-24"></a>若女人行者七七四十九日复昼夜六时勤心读诵。<a id="a-25"></a>烧沉水白栴檀香。<a id="a-26"></a>散华供养十方诸佛。<a id="a-27"></a>六时读诵曾不废忘。<a id="a-28"></a>日数足已结使即灭。<a id="a-29"></a>其心泰然无复淫欲。<a id="a-2A"></a>我文殊师利菩萨今欲说大神咒。<a id="a-2B"></a>消诸精魅鬼并及妖邪蛊道。<a id="a-2C"></a>有咒名沤帝兜橐。<a id="a-2D"></a>晋言消众生病。<a id="a-2E"></a>净其五藏六府三燋。<a id="a-2F"></a>以禅定水洗濯令净。</p>
  <p id="a2G">胡摩若帝昼(一)胡藓摩帝昼(二)乌殊卑梨帝昼(三)具殊蜜帝昼(四)乌舍弥帝昼(五)耆毗若帝昼(六)乌睒殊帝昼(七)蜜耆都帝昼(八)具若乌苏多帝昼(九)维染蜜耆都乌苏多帝昼(十)毗梨帝橐帝昼(十一)莎呵。</p>
  <p id="a2H">诵咒三遍。<a id="a-2I"></a>结缕作七结系脚。</p>
  <p id="a2J">此大神咒。<a id="a-2K"></a>能令行人心得清净。<a id="a-2L"></a>离诸疾病心得解脱。<a id="a-2M"></a>慧得解脱。<a id="a-2N"></a>消众毒药无众恼患。<a id="a-2O"></a>众邪妖魅悉皆消灭。<a id="a-2P"></a>如为一人众多亦然。<a id="a-2Q"></a>应当读诵极令通利在在处处我为阎浮提诸众生故。<a id="a-2R"></a>结此神咒治诸蛊魅消众毒药。<a id="a-2S"></a>当令流布遍阎浮提。<a id="a-2T"></a>末法众生薄福所致。<a id="a-2U"></a>莫不为此众邪所恼。<a id="a-2V"></a>勤教读诵普使令知。</p>
  <p id="a2W">我定自在王菩萨。<a id="a-2X"></a>今从妙乐世界来。<a id="a-2Y"></a>为此娑婆世界五滓众生故。<a id="a-2Z"></a>为除禅定障。<a id="a-2a"></a>拔其无明闇。<a id="a-2b"></a>开其慧眼目。<a id="a-2c"></a>赐其禅定水。<a id="a-2d"></a>荡涤心垢障。<a id="a-2e"></a>种以菩提牙。<a id="a-2f"></a>渐渐郁茂长。<a id="a-2g"></a>开三乘门。<a id="a-2h"></a>示其果实相。<a id="a-2i"></a>有咒名求稚兜。<a id="a-2j"></a>晋言名照明却黑闇罪除慧眼垢。</p>
  <p id="a2k">若蜜帝都(一)乌殊那帝都(二)具若帝都(三)胡摩楼帝都(四)胡摩楼帝都(五)乌叶弥帝都(六)胡苏富多帝都(七)乌耆弥帝都(八)胡耆那帝都(九)乌输求提帝都(十)莎呵。</p>
  <p id="a2l">诵咒三遍。<a id="a-2m"></a>缕五色结作三结系脚。</p>
  <p id="a2n">此大神咒。<a id="a-2o"></a>势分所及遍阎浮提。<a id="a-2p"></a>若诸行人欲修禅定。<a id="a-2q"></a>或为天魔众邪蛊魅之所恼者。<a id="a-2r"></a>以魔恼故众缘事起。<a id="a-2s"></a>外恶知识竞来侵娆。<a id="a-2t"></a>以侵娆故内恶复起。<a id="a-2u"></a>求名利养谄曲妒嫉。<a id="a-2v"></a>憍慢贡高来集其心。<a id="a-2w"></a>行人尔时应当自责。<a id="a-2x"></a>我为不善为魔所缚。<a id="a-2y"></a>惭愧自责低头愧耻。<a id="a-2z"></a>诸佛及众圣我于往劫堕大地狱畜生饿鬼。<a id="a-30"></a>回波六趣数受生死。<a id="a-31"></a>今得人身钝根少智。<a id="a-32"></a>欲修禅定而不能得。<a id="a-33"></a>为诸结使之所覆蔽。<a id="a-34"></a>我今宁当破身如尘。<a id="a-35"></a>终不为此结使所蔽。<a id="a-36"></a>作是誓已五体投地。<a id="a-37"></a>归命十方现在诸佛多陀阿伽度阿罗呵三藐三佛陀。<a id="a-38"></a>舍我过咎灭除我罪。<a id="a-39"></a>洗我慧眼令得明净。<a id="a-3A"></a>以慈悲水荡涤心垢。<a id="a-3B"></a>照明我身内外清彻。<a id="a-3C"></a>作是悔已复更投地。<a id="a-3D"></a>如是三返复起叩头。<a id="a-3E"></a>悔已却坐净身口已。<a id="a-3F"></a>诵此神咒二十一遍。<a id="a-3G"></a>尔时当三称我名定自在王菩萨。<a id="a-3H"></a>悔过愆咎。<a id="a-3I"></a>如是三说一心禅思。<a id="a-3J"></a>于一一时悔过自责。<a id="a-3K"></a>随其根利钝。<a id="a-3L"></a>亿百垓劫重恶之业障道黑闇。<a id="a-3M"></a>众邪蛊魅天魔罪垢。<a id="a-3N"></a>悉皆消灭无有遗余。<a id="a-3O"></a>我时当与大菩萨众往是人所。<a id="a-3P"></a>随根利钝示其证相。<a id="a-3Q"></a>我定自在王菩萨所说神咒。<a id="a-3R"></a>诚谛不虚神力如是。</p>
  <p id="a3S">我妙眼菩萨。<a id="a-3T"></a>今从日月灯明王佛国来。<a id="a-3U"></a>至此娑婆世界。<a id="a-3V"></a>为大阿罗汉欲得初禅三明六通。<a id="a-3W"></a>今欲说神咒令其速成办。<a id="a-3X"></a>除其习结垢并及微薄障。<a id="a-3Y"></a>净其天眼通。<a id="a-3Z"></a>宿命智习气。<a id="a-3a"></a>他心智明了。<a id="a-3b"></a>未来一切事国土之名号及以弟子众寿命劫多少。<a id="a-3c"></a>及诸神通事。<a id="a-3d"></a>耳根通彻听百佛世界事。<a id="a-3e"></a>身能通飞行石山无挂碍。<a id="a-3f"></a>以灭度受想行漏尽今说竟。<a id="a-3g"></a>有神咒名沤耆波置卢。<a id="a-3h"></a>晋言众累都尽。<a id="a-3i"></a>具足三明及六神通及八解脱。</p>
  <p id="a3j">民若婆呵帝卢(一)乌苏吒帝卢(二)耶蜜帝卢(三)乌苏帝卢(四)波支呵帝卢(五)波苏呵帝卢(六)乌若蜜帝卢(七)究昼帝卢(八)莎呵。</p>
  <p id="a3k">诵咒三遍。<a id="a-3l"></a>缕三色结作六结系项。</p>
  <p id="a3m">此大神咒。<a id="a-3n"></a>能令行人断除习气及障道垢。<a id="a-3o"></a>洗泽三明六通令净。<a id="a-3p"></a>应当讽诵极令通利。</p>
  <p id="a3q">我功德相严菩萨。<a id="a-3r"></a>今从阿弥陀佛国来。<a id="a-3s"></a>今说劝助遂成菩萨教。<a id="a-3t"></a>以巧妙方便遂成福德。<a id="a-3u"></a>令速得初住具诸相好故。<a id="a-3v"></a>以美方便教令行之。<a id="a-3w"></a>何等美妙。<a id="a-3x"></a>一者其德弘广普慈众生。<a id="a-3y"></a>二者荫覆一切如母爱子不见其过。<a id="a-3z"></a>三者积德行善不计其劳。<a id="a-40"></a>四者精勤修习舍慧精进。<a id="a-41"></a>转以化人。<a id="a-42"></a>五者行十善行转教众生。<a id="a-43"></a>六者持戒净洁。</p>
  <p id="a44">犹如明珠。<a id="a-45"></a>内外明彻无有瑕尘。<a id="a-46"></a>七者身口意业所出言教以慈悲为本。<a id="a-47"></a>八者所作事业拯济为先。<a id="a-48"></a>九者当以微妙方便为众说法。<a id="a-49"></a>和颜悦色不违其意。<a id="a-4A"></a>十者当游诸国为大国师。<a id="a-4B"></a>荷负众生苞含一切。<a id="a-4C"></a>心无疲惓。<a id="a-4D"></a>是名菩萨欲登初住。<a id="a-4E"></a>始发心时十大妙行。<a id="a-4F"></a>如是十十。<a id="a-4G"></a>是名百福成一相好。<a id="a-4H"></a>我今略说。<a id="a-4I"></a>今欲说咒令速成办。<a id="a-4J"></a>有咒名陀摩卢具低。<a id="a-4K"></a>晋言成就相好庄严功德。<a id="a-4L"></a>断除习结灭障道垢。</p>
  <p id="a4M">阿提陀摩卢(一)具多陀摩卢(二)支富陀摩卢(三)波昼陀摩卢(四)乌奢陀摩卢(五)耆蜜陀摩卢(六)乌吒陀摩卢(七)若弥陀摩卢(八)乌昼陀摩卢(九)胡苏弥佉陀摩卢(十)波守波守陀摩卢(十一)沤周沤周帝陀摩卢(十二)波瘦波瘦帝陀摩卢(十三)今染比今染比呵摩卢(十四)耆毗兜耆毗兜陀摩卢(十五)莎呵。</p>
  <p id="a4N">诵咒五遍结青绿二色缕结作三结系腰。</p>
  <p id="a4O">是咒能令行人庄严功德。<a id="a-4P"></a>具诸相好必登初住。<a id="a-4Q"></a>勤令读诵极令通利昼夜讽诵心莫暂舍。<a id="a-4R"></a>转教他人。</p>
  <p id="a4S">我善名称菩萨。<a id="a-4T"></a>今从北方善寂月音王佛国来。<a id="a-4U"></a>到此娑婆世界。<a id="a-4V"></a>佛法欲灭人多造恶。<a id="a-4W"></a>贪着利养更相是非。<a id="a-4X"></a>无有君臣父子之义。<a id="a-4Y"></a>亦无师徒弟子之礼。<a id="a-4Z"></a>五浊鼎沸三灾炽盛。<a id="a-4a"></a>皆是前世不修德行。<a id="a-4b"></a>积习众恶今得此身。<a id="a-4c"></a>虽受人身心似畜生罗刹鬼心。<a id="a-4d"></a>人身畜心示同人类。<a id="a-4e"></a>哀哉大苦千载欲末。<a id="a-4f"></a>其中或有若一若两行迹众生耳。<a id="a-4g"></a>今欲说咒以救接之。<a id="a-4h"></a>令其本行还得如初。<a id="a-4i"></a>有咒名云若蜜兜。<a id="a-4j"></a>晋言拔诸行人罪垢根本。<a id="a-4k"></a>摩洗拂拭令得鲜白。</p>
  <p id="a4l">乌富波罗帝那(一)殊求波罗帝那(二)喻若蜜波罗帝(三)乌瘦都(四)支波都(五)具若都(六)耶蜜都(七)究吒都(八)舒波都(九)莎呵。</p>
  <p id="a4m">诵咒三遍缕黄白二色。<a id="a-4n"></a>结作三结系项。</p>
  <p id="a4o">此大神咒犹如大盖荫覆一切。<a id="a-4p"></a>亦如天雨润泽一切。<a id="a-4q"></a>亦如桥船运度一切。<a id="a-4r"></a>三界群萌无不蒙赖。<a id="a-4s"></a>道俗殊异禀味是一。<a id="a-4t"></a>苍生万品会归一空。<a id="a-4u"></a>菩萨所以权方适化。<a id="a-4v"></a>为于群品度脱之耳。<a id="a-4w"></a>今说此咒为行人故救济拯拔。<a id="a-4x"></a>令其速得三乘圣果。<a id="a-4y"></a>敕诸行人勤心读诵诚谛不虚。</p>
  <p id="a4z">宝月光明菩萨。<a id="a-50"></a>今欲说神咒。<a id="a-51"></a>除诸禅定罪。<a id="a-52"></a>及去诸垢障五阴四大病。<a id="a-53"></a>一切皆除却。<a id="a-54"></a>众生无量劫不得修禅定。<a id="a-55"></a>是故久流转没在生死海。<a id="a-56"></a>回波生死流莫能觉之者。<a id="a-57"></a>我愍此等故。<a id="a-58"></a>今欲说神咒除其三毒垢拔其愚痴足。<a id="a-59"></a>照以智慧镜。<a id="a-5A"></a>赐其禅定水生长菩提牙。<a id="a-5B"></a>令到涅槃岸。<a id="a-5C"></a>有咒名乌耆。<a id="a-5D"></a>晋言除禅定垢却障道罪。<a id="a-5E"></a>诸魔邪鬼悉能灭之。</p>
  <p id="a5F">耆摩帝昼(一)乌帝昼(二)具若帝昼(三)奢帝昼(四)耶蜜帝昼(五)乌橐帝昼(六)莎呵。</p>
  <p id="a5G">诵咒三遍缕黄紫二色。<a id="a-5H"></a>结作八结系痛处。</p>
  <p id="a5I">是咒能令诸失心者还得正念。<a id="a-5J"></a>亿百垓劫所有重罪。<a id="a-5K"></a>悉能摧灭无有遗余。<a id="a-5L"></a>若有众生欲修禅定。<a id="a-5M"></a>心乱黑闇不见境界。<a id="a-5N"></a>烦恼数起睡眠所覆。<a id="a-5O"></a>是人尔时应作是念。<a id="a-5P"></a>我宿罪荫盖所覆。<a id="a-5Q"></a>应当惭愧忏悔自责。<a id="a-5R"></a>燃灯续明烧香散华供养诸佛。<a id="a-5S"></a>供养佛已别复供养我宝月光明菩萨。<a id="a-5T"></a>燃七支灯烧沉水香。<a id="a-5U"></a>七日七夜减省睡眠。<a id="a-5V"></a>昼夜六时深自克责说悔先罪。<a id="a-5W"></a>多陀阿伽度阿罗呵三藐三佛陀。<a id="a-5X"></a>知人见人。<a id="a-5Y"></a>明见弟子所犯罪相。<a id="a-5Z"></a>及十方诸大菩萨释梵四天王。<a id="a-5a"></a>悉皆证知。<a id="a-5b"></a>明见我所犯罪相。<a id="a-5c"></a>我今忏悔亦悉证知。<a id="a-5d"></a>愿灭我罪令无遗余。<a id="a-5e"></a>于一一时中忏悔已竟。<a id="a-5f"></a>诵此神咒七遍乃止诵七遍已。<a id="a-5g"></a>默然而坐一心禅思。<a id="a-5h"></a>如是罪垢渐渐当除。<a id="a-5i"></a>其心转定境界明了。<a id="a-5j"></a>其利根者。<a id="a-5k"></a>三日四日乃至七日。<a id="a-5l"></a>即得见我宝月光明菩萨。<a id="a-5m"></a>除障灭罪授果与之。<a id="a-5n"></a>其钝根者二七三七。<a id="a-5o"></a>极钝根者七七四十九日。<a id="a-5p"></a>乃得心定有得果者。<a id="a-5q"></a>终不虚过。<a id="a-5r"></a>此大神咒其力如是。</p>
  <p id="a5s">我北辰菩萨名曰妙见。<a id="a-5t"></a>今欲说神咒。<a id="a-5u"></a>拥护诸国土所作甚奇特。<a id="a-5v"></a>故名妙见。<a id="a-5w"></a>处于阎浮提。<a id="a-5x"></a>众星中最胜神仙中之仙。<a id="a-5y"></a>菩萨之大将。<a id="a-5z"></a>光目诸菩萨广济诸群生。</p>
  <p id="a60">有大神咒名胡荧波。<a id="a-61"></a>晋言拥护国土。<a id="a-62"></a>作诸国王消灾却敌。<a id="a-63"></a>莫不由之。</p>
  <p id="a64">具低帝屠苏吒。</p>
  <p id="a65">阿若蜜吒(二)乌都吒(三)具耆吒(四)波赖帝吒(五)耶弥若吒(六)乌都吒(七)拘啰帝吒(八)耆摩吒(九)莎呵。</p>
  <p id="a66">诵咒五遍。<a id="a-67"></a>缕七色结痛处系。</p>
  <p id="a68">此大神咒。<a id="a-69"></a>乃是过去四十恒河沙诸佛所说。<a id="a-6A"></a>我于过去从诸佛所。<a id="a-6B"></a>得闻说此大神咒力。<a id="a-6C"></a>从是以来迳七百劫。<a id="a-6D"></a>住阎浮提为大国师领四天下。<a id="a-6E"></a>众星中王得最自在。<a id="a-6F"></a>四天下中一切国事我悉当之。<a id="a-6G"></a>若诸人王不以正法任用臣下。<a id="a-6H"></a>心无惭愧暴虐浊乱。<a id="a-6I"></a>纵诸群臣酷虐百姓。<a id="a-6J"></a>我能退之征召贤能代其王位。<a id="a-6K"></a>若能惭愧改恶修善。<a id="a-6L"></a>若能任善退诸恶人。<a id="a-6M"></a>其心弘广普慈一切。<a id="a-6N"></a>容受拯济犹如桥船。<a id="a-6O"></a>苞含民物犹如父母。<a id="a-6P"></a>国有贤能当征召之。<a id="a-6Q"></a>敬贤尊圣如视父母。<a id="a-6R"></a>王自躬身临朝断事。<a id="a-6S"></a>不抂民物犹如明镜。<a id="a-6T"></a>若其国王能修是德。<a id="a-6U"></a>改往修来悔先所作。<a id="a-6V"></a>惭愧自责鄙悼愆咎。<a id="a-6W"></a>自悔责已当修三德。<a id="a-6X"></a>一者恭敬三尊。<a id="a-6Y"></a>二者怜愍贫穷。<a id="a-6Z"></a>国土孤老当抚恤之。<a id="a-6a"></a>三者于怨亲中心常平等。<a id="a-6b"></a>称理怨枉不枉民物。<a id="a-6c"></a>若能修行上来诸德。<a id="a-6d"></a>我时当率诸大天王诸天帝释。<a id="a-6e"></a>伺命都尉天曹都尉。<a id="a-6f"></a>除死定生灭罪增福益算延寿。<a id="a-6g"></a>白诸天曹差诸善神。<a id="a-6h"></a>一千七百逻卫国界。<a id="a-6i"></a>守护国土除其灾患灭其奸恶。<a id="a-6j"></a>风雨顺时谷米丰熟。<a id="a-6k"></a>疫气消除无诸强敌。<a id="a-6l"></a>人民安乐称王之德。<a id="a-6m"></a>是王若能兼行读诵此陀罗尼。<a id="a-6n"></a>譬如转轮圣王得如意宝珍。<a id="a-6o"></a>是珠神气消伏灾祸。<a id="a-6p"></a>我今以此大神咒力。<a id="a-6q"></a>上来诸德悉能办之消灾灭恶。<a id="a-6r"></a>亦复如是。<a id="a-6s"></a>当知是大神咒力。<a id="a-6t"></a>如王宝珠亦复如是。</p>
  <p id="a6u">我太白仙人今欲说神咒。<a id="a-6v"></a>我是五通仙。<a id="a-6w"></a>本修菩萨行。<a id="a-6x"></a>五星中最胜。<a id="a-6y"></a>我于神仙中神通光明胜。<a id="a-6z"></a>统领四天下及诸人天事。<a id="a-70"></a>国土灾害变寿命延缩短。<a id="a-71"></a>阴阳及运变。<a id="a-72"></a>图书谶记等。<a id="a-73"></a>奸伪质直事。<a id="a-74"></a>攘灾消奸恶。<a id="a-75"></a>其所盈缩者悉是我所知。<a id="a-76"></a>我愍诸众生。<a id="a-77"></a>今欲说神咒。<a id="a-78"></a>并护其国土。<a id="a-79"></a>有咒名阿那呼吒卢。<a id="a-7A"></a>晋言欲护国土及阎浮提十方众生故。</p>
  <p id="a7B">波吒呼娑卢(一)阎摩呼娑卢(二)火摩兜呼娑卢(三)乌耆那呼娑卢(四)火弥呼娑卢(五)乌昼呼娑卢(六)具耆呵浮娑卢(七)胡若兜呼娑卢(八)莎呵。</p>
  <p id="a7C">诵咒三遍。<a id="a-7D"></a>缕二色黄白结作二结系项。</p>
  <p id="a7E">此大神咒。<a id="a-7F"></a>乃是过去三恒河沙诸佛所说。<a id="a-7G"></a>我于过去从诸佛所得闻是咒。<a id="a-7H"></a>从是以来已迳百劫。<a id="a-7I"></a>所修功德于神仙中无能及者。<a id="a-7J"></a>内秘菩萨大乘戒行。<a id="a-7K"></a>外现神仙清妙法身。<a id="a-7L"></a>菩萨六度诸波罗蜜具足修竟。<a id="a-7M"></a>外现方便处神仙中。<a id="a-7N"></a>虽共和光不同其尘。<a id="a-7O"></a>是名菩萨乌和拘舍罗方便处身。<a id="a-7P"></a>若阎浮提诸国王等。<a id="a-7Q"></a>前身薄福处在末法。<a id="a-7R"></a>微末善根得为人王。<a id="a-7S"></a>身无福力心闇少智。<a id="a-7T"></a>复值五滓钝浊众生。<a id="a-7U"></a>譬如痴人破车迟牛。<a id="a-7V"></a>欲过崄道甚难可过。<a id="a-7W"></a>我见此已慈心怜愍。<a id="a-7X"></a>为度没溺难苦众生。<a id="a-7Y"></a>为欲携持令得出难。<a id="a-7Z"></a>并济其王迟牛之厄故。<a id="a-7a"></a>我今日说此神咒。<a id="a-7b"></a>若其国王闻此语已。<a id="a-7c"></a>心生惭愧自知薄福。<a id="a-7d"></a>改往修来发弘广心。<a id="a-7e"></a>慈悲临覆愍苦众生。<a id="a-7f"></a>忍恶修善不抂民物。<a id="a-7g"></a>建护正法任贤用智。<a id="a-7h"></a>征善退恶与民更始。<a id="a-7i"></a>其王若能修是诸德。<a id="a-7j"></a>复能读诵此陀罗尼。<a id="a-7k"></a>昼夜专念恒不废忘。<a id="a-7l"></a>心王尔时转当聪辩。<a id="a-7m"></a>志性和柔不念诸恶。<a id="a-7n"></a>诸天善神渐来亲附。<a id="a-7o"></a>增其智慧益其神力。<a id="a-7p"></a>以天护故转当精进。<a id="a-7q"></a>以精进故我等诸天。<a id="a-7r"></a>日月五星二十八宿。<a id="a-7s"></a>咸来拥护求愿与愿。<a id="a-7t"></a>遣诸龙王给其雨泽。<a id="a-7u"></a>谷米丰熟疫气消除。<a id="a-7v"></a>诸灾消灭善征日生。<a id="a-7w"></a>当知悉是大神咒力。</p>
  <p id="a7x">我荧惑仙人今欲说神咒。<a id="a-7y"></a>拥护诸国土。<a id="a-7z"></a>拔济群生除其我慢心。<a id="a-80"></a>消灭诸非奸[示*厭]镇诸毒药。<a id="a-81"></a>一切诸非法无不消伏者。<a id="a-82"></a>我是五通仙。<a id="a-83"></a>消伏诸奸鬼。<a id="a-84"></a>一切国土事世间之灾祥。<a id="a-85"></a>兵刀及疫气饥馑丰俭等。<a id="a-86"></a>邻国恶心生大臣欲谋反。<a id="a-87"></a>如是诸灾祸我皆悉知之。<a id="a-88"></a>天子衰忌事。<a id="a-89"></a>隐没及覆盖减算及增寿。<a id="a-8A"></a>悉是我所知。<a id="a-8B"></a>欲得消灾者。<a id="a-8C"></a>我亦能办之。<a id="a-8D"></a>却敌及奸非。<a id="a-8E"></a>我亦能[示*厭]之。<a id="a-8F"></a>除却灾祥变。<a id="a-8G"></a>一切皆由我。<a id="a-8H"></a>我于五星中聪明利智胜。<a id="a-8I"></a>捷疾机关辩。<a id="a-8J"></a>神通猛利胜。<a id="a-8K"></a>于四天下中神通捷疾胜。<a id="a-8L"></a>于我四天下。<a id="a-8M"></a>无能及我者。<a id="a-8N"></a>是故我今日欲说大神咒。</p>
  <p id="a8O">名具吒呼卢兜。<a id="a-8P"></a>晋言拥护国土。<a id="a-8Q"></a>济拔诸王难消伏诸奸非。<a id="a-8R"></a>疗治众生病[示*厭]祷及毒气。</p>
  <p id="a8S">呼都帝昼卢(一)阿支不昼卢(二)阎浮摩帝昼卢(三)不梨帝橐帝昼卢(四)乌苏兜帝昼卢(五)具帝帝昼卢(六)耶摩蜜耆帝昼卢(七)乌奢不梨帝昼卢(八)究守波帝昼卢(九)莎呵。</p>
  <p id="a8T">诵咒三遍。<a id="a-8U"></a>缕一色绯结作七结痛处系。</p>
  <p id="a8V">此大神咒。<a id="a-8W"></a>能令诸国王等及诸国土悉皆安隐。<a id="a-8X"></a>消灾攘祸莫不由是。<a id="a-8Y"></a>一切行人及疾病者。<a id="a-8Z"></a>悉应读诵皆令通利。<a id="a-8a"></a>若欲修行陀罗尼者。<a id="a-8b"></a>一者断酒二者断肉。<a id="a-8c"></a>三者断辛。<a id="a-8d"></a>于三七日中香汤澡浴着新净衣。<a id="a-8e"></a>若于塔中若空静处。<a id="a-8f"></a>安置佛像烧香散华离众愦闹。<a id="a-8g"></a>于六时中勤心读诵。<a id="a-8h"></a>忏悔十方惭愧自责。<a id="a-8i"></a>净身口已应当读诵。<a id="a-8j"></a>于一一时中三七二十一遍。<a id="a-8k"></a>诵已默然专心念我荧惑仙人。<a id="a-8l"></a>五住菩萨我今归依。<a id="a-8m"></a>如是三说。<a id="a-8n"></a>如是说已默然而坐。<a id="a-8o"></a>我于尔时当往其所。<a id="a-8p"></a>令其所求皆得成办。<a id="a-8q"></a>亦当授与如意宝珠。<a id="a-8r"></a>灭结使火。<a id="a-8s"></a>国土灾祥丰俭疫气皆悉攘之。<a id="a-8t"></a>当知是此大神咒力。</p>
  <p id="a8u">我大梵天王。<a id="a-8v"></a>欲说大陀罗尼以护众生。<a id="a-8w"></a>有陀罗尼呼卢钵都。<a id="a-8x"></a>晋言治众生病。<a id="a-8y"></a>覆育三界济诸贫穷。</p>
  <p id="a8z">阎摩吁苏都(一)伊波都(二)阎摩吁苏都(三)摩阇蜜呼苏都(四)优波帝那呼苏都(五)莎呵。</p>
  <p id="a90">诵咒三遍。<a id="a-91"></a>缕二色綪绿结作七结系两乳。</p>
  <p id="a92">此大神咒乃是过去诸佛所说。<a id="a-93"></a>我今愍念诸众生故。<a id="a-94"></a>为令解脱拔济三界勤苦本故。<a id="a-95"></a>为欲弘广佛正法故。<a id="a-96"></a>慈念众生犹如慈父。<a id="a-97"></a>此陀罗尼神力。<a id="a-98"></a>尽一日月所照之处。<a id="a-99"></a>四天下中无不蒙赖。<a id="a-9A"></a>此陀罗尼力能使四海踊沸。<a id="a-9B"></a>须弥山碎如微尘。<a id="a-9C"></a>及七宝山四大海水江河淮济入一毛孔。<a id="a-9D"></a>四天下中悉能为之。<a id="a-9E"></a>若诸国土疫病劫起。<a id="a-9F"></a>其王尔时应当精进。<a id="a-9G"></a>七日七夜受持八戒。<a id="a-9H"></a>应当净心六时行道。<a id="a-9I"></a>为万民故。<a id="a-9J"></a>调伏其心敕其境内。<a id="a-9K"></a>一切人民以慈悲劝令行十善。<a id="a-9L"></a>其王尔时于宫殿内。<a id="a-9M"></a>燃百千灯以救民命。<a id="a-9N"></a>请召十方诸大菩萨梵释四天。<a id="a-9O"></a>三自归依叩头求哀。<a id="a-9P"></a>十方诸佛大菩萨众。<a id="a-9Q"></a>释梵四天王诸来大士救我民命。<a id="a-9R"></a>如是三说。<a id="a-9S"></a>如是说已。<a id="a-9T"></a>当诵此陀罗尼三七二十一遍。<a id="a-9U"></a>诵此陀罗尼已。<a id="a-9V"></a>王与群臣夫人婇女。<a id="a-9W"></a>默然而坐禅思一心。<a id="a-9X"></a>我大梵天王。<a id="a-9Y"></a>尔时当与梵众释众四天大王。<a id="a-9Z"></a>诸大龙王八部鬼神。<a id="a-9a"></a>饮其毒气悉得消除。<a id="a-9b"></a>王于尔时于禅思中。<a id="a-9c"></a>得见我身大梵天王释提桓因四天大王。<a id="a-9d"></a>已见我故倍复精进。<a id="a-9e"></a>已精进故。<a id="a-9f"></a>其国土境旧住鬼神恼人民者。<a id="a-9g"></a>我又当遣四天大王驱令出界。<a id="a-9h"></a>以我大梵天王慈悲力故。<a id="a-9i"></a>其国土境悉得安隐。</p>
  <p id="a9j">我大自在天王今欲说神咒。<a id="a-9k"></a>有陀罗尼名呵利楼。<a id="a-9l"></a>晋言拔众生苦济众厄难。</p>
  <p id="a9m">阿若娑梨楼(一)毗梨帝那娑梨楼(二)遮婆昼娑梨楼(三)弥梨帝那娑梨楼(四)殊诃兜(五)支波昼(六)莎呵。</p>
  <p id="a9n">诵咒三遍。<a id="a-9o"></a>一綖绿色结作四结系项。</p>
  <p id="a9p">是咒乃是过去十万亿诸佛所说。<a id="a-9q"></a>此陀罗尼威神力故。<a id="a-9r"></a>四天下中尽一日月。<a id="a-9s"></a>所照之处能为光明。<a id="a-9t"></a>贫穷者能施宝藏。<a id="a-9u"></a>盲冥众生施其慧眼。<a id="a-9v"></a>病苦之者与法药疗治。<a id="a-9w"></a>若诸众生欲求三乘圣果者。<a id="a-9x"></a>我能佐助令得成办。<a id="a-9y"></a>若在幽隐受三涂苦。<a id="a-9z"></a>以此陀罗尼力。<a id="a-A0"></a>三涂命终生忉利天。<a id="a-A1"></a>若诸行人书写读诵此陀罗尼者。<a id="a-A2"></a>得宿命智慧忆十四生事。<a id="a-A3"></a>来今往古如现目前。<a id="a-A4"></a>欲修禅定者。<a id="a-A5"></a>阴盖所覆者。<a id="a-A6"></a>当诵此陀罗尼。<a id="a-A7"></a>其心则定睡眠运除。<a id="a-A8"></a>欲修学问者。<a id="a-A9"></a>其心散乱不能专一。<a id="a-AA"></a>触事滞碍不得义味。<a id="a-AB"></a>当修行此陀罗尼。<a id="a-AC"></a>欲得闻持者。<a id="a-AD"></a>当修行陀罗尼。<a id="a-AE"></a>欲得十方诸佛所说大菩萨所说大天王所说。<a id="a-AF"></a>一闻历耳恒持不忘即得义理。<a id="a-AG"></a>百千义理。<a id="a-AH"></a>自然现前持而不忘。<a id="a-AI"></a>应当读诵此陀罗尼。<a id="a-AJ"></a>昼夜六时恒不废忘。<a id="a-AK"></a>精勤修习助佛道法。<a id="a-AL"></a>是人尔时当于梦中。<a id="a-AM"></a>即得见我大自在天王。<a id="a-AN"></a>坐白莲华台往是人所。<a id="a-AO"></a>其人已见我故心大欢喜。<a id="a-AP"></a>我时授与如意宝珠。<a id="a-AQ"></a>以珠力故所愿自在。<a id="a-AR"></a>百千诸佛当随护助。<a id="a-AS"></a>此大陀罗尼神力如是。</p>
  <p id="aAT">我化乐天王欲说大陀罗尼。<a id="a-AU"></a>名阿那耆富卢晋言法忍。<a id="a-AV"></a>柔顺法忍堪任荷负三界众生。<a id="a-AW"></a>譬如大海其量难知。<a id="a-AX"></a>我天王心亦复如是。<a id="a-AY"></a>悉能救接漂流众生度三界海。</p>
  <p id="aAZ">那耆富卢(一)忧多罗富卢(二)龙若呼娑富卢(三)忧稗入富卢(四)达摩耆富卢(五)毗梨帝那富卢(六)忧殊智富卢(七)莎呵。</p>
  <p id="aAa">诵咒三遍。<a id="a-Ab"></a>五色缕结作一结系项。</p>
  <p id="aAc">此大神咒。<a id="a-Ad"></a>乃是过去百千万亿诸佛所说。<a id="a-Ae"></a>愍念众生故今欲说之。<a id="a-Af"></a>此大神咒势分所及。<a id="a-Ag"></a>三天下中唯郁单越独不得闻。<a id="a-Ah"></a>力所至处其中众生。<a id="a-Ai"></a>三种毒箭自然拔出。<a id="a-Aj"></a>得音响忍法音悉明。<a id="a-Ak"></a>入毛孔中所有郁蒸三垢重罪自然踊出。<a id="a-Al"></a>此诸众生命绝已后。<a id="a-Am"></a>悉得往生忉利天上。<a id="a-An"></a>若诸行人三垢覆蔽久处生死。<a id="a-Ao"></a>缠绵难解为业垢河之所漂流。<a id="a-Ap"></a>我时当乘大乘法船牢接救拔。<a id="a-Aq"></a>以智慧火烧其结使。<a id="a-Ar"></a>以禅定水洗泽令净。<a id="a-As"></a>以乌和句舍罗拂拭摩搓。<a id="a-At"></a>教以六度布以四禅。<a id="a-Au"></a>令出三界。<a id="a-Av"></a>若诸行人欲得今身欲得音响忍。<a id="a-Aw"></a>欲得柔顺忍欲得无生忍。<a id="a-Ax"></a>当修行此陀罗尼。<a id="a-Ay"></a>净持戒地减省睡眠。<a id="a-Az"></a>忍辱柔和少诸缘务。<a id="a-B0"></a>心意质直见修功德者赞叹其得。<a id="a-B1"></a>见贫穷者及疾病者。<a id="a-B2"></a>慈心怜愍如已无异。<a id="a-B3"></a>如是修行调其心已。<a id="a-B4"></a>复欲增上果所愿者。<a id="a-B5"></a>当于三七二十一日。<a id="a-B6"></a>遭中一食白食苏酪得食。<a id="a-B7"></a>若鲜洁处在塔中六时行道。<a id="a-B8"></a>于一一时中礼十方佛忏悔宿罪。<a id="a-B9"></a>烧众名香散华供养。<a id="a-BA"></a>栴檀薰陆诸杂华香。<a id="a-BB"></a>三称我名化乐天王。<a id="a-BC"></a>我是五住菩萨。<a id="a-BD"></a>尔时于一一时中诵此陀罗尼二十一遍。<a id="a-BE"></a>从初一日乃至七日。<a id="a-BF"></a>极钝根者三七二十一日。<a id="a-BG"></a>我于尔时住是人所。<a id="a-BH"></a>随根利钝授与法忍。<a id="a-BI"></a>应得音响忍者授与诸音响忍。<a id="a-BJ"></a>应得柔顺忍者授与柔顺忍。<a id="a-BK"></a>应得无生法忍者授与无生法忍。<a id="a-BL"></a>悉授与之真实不虚。</p>
  <p id="aBM">我兜率陀天王欲说大陀罗尼。<a id="a-BN"></a>名耆蜜屠苏兜。<a id="a-BO"></a>晋言救诸病苦赈给贫穷。<a id="a-BP"></a>令诸行人速得二乘圣果。<a id="a-BQ"></a>如天降雨令诸农夫多收果实。</p>
  <p id="aBR">支毕度苏兜(一)民若度苏兜(二)毕梨帝那苏兜(三)阿支都鄙那度苏兜(四)那度苏兜(五)究吒呼度苏兜(六)若富那度苏兜(七)乌兜莎呵兜度苏兜(八)蜜若无度苏兜(九)莎呵。</p>
  <p id="aBS">诵咒六遍。<a id="a-BT"></a>缕五色结作三结系两手。</p>
  <p id="aBU">此大神咒力。<a id="a-BV"></a>能令此阎浮提所有地种碎如微尘。<a id="a-BW"></a>弗婆提瞿耶尼悉能为之。<a id="a-BX"></a>海水枯涸须弥山崩令如微尘。<a id="a-BY"></a>复能还复如本无异。<a id="a-BZ"></a>令诸行人诸结重病尘劳垢习。<a id="a-Ba"></a>为渴爱河之所漂流。<a id="a-Bb"></a>没溺生死无能觉者。<a id="a-Bc"></a>我今神咒力。<a id="a-Bd"></a>牢接救拔令出三界。<a id="a-Be"></a>以大乘河灭结使火。<a id="a-Bf"></a>禅定膏油润渍令湿。<a id="a-Bg"></a>种殖无上菩提根牙。<a id="a-Bh"></a>令诸众生收诸果实。<a id="a-Bi"></a>此陀罗尼力亦复如是。<a id="a-Bj"></a>若诸众生。<a id="a-Bk"></a>现身欲修此陀罗尼得宿命智。<a id="a-Bl"></a>济四百生未来世事。<a id="a-Bm"></a>亦四百生悉能知之。<a id="a-Bn"></a>现在世事知他人心。<a id="a-Bo"></a>所缘识境界天文地理图书谶记。<a id="a-Bp"></a>知诸众生死此生彼。<a id="a-Bq"></a>至四百生悉能知之。<a id="a-Br"></a>应当受持读诵此陀罗尼。<a id="a-Bs"></a>应当精进净持戒地。<a id="a-Bt"></a>少欲知足修质直心。<a id="a-Bu"></a>昼夜六时少其睡眠。<a id="a-Bv"></a>精进修之节食少语。<a id="a-Bw"></a>乃至六年毕得克果。<a id="a-Bx"></a>先得宿命智次得无生智后得他心智心。<a id="a-By"></a>来今往古未然之事靡不通达。<a id="a-Bz"></a>得此智已。<a id="a-C0"></a>陀罗尼力故。<a id="a-C1"></a>得智慧如五住菩萨无有异也。</p>
  <p id="aC2">我炎摩天王今欲说大神咒。<a id="a-C3"></a>名求低[月*古]苏多。<a id="a-C4"></a>晋言美妙音声。</p>
  <p id="aC5">波置呼卢多(一)乌吒句呼卢多(二)耶无呼卢多(三)不梨帝那呼卢多(四)乌奢副呼卢多(五)莎呵。</p>
  <p id="aC6">诵咒三遍。<a id="a-C7"></a>缕五色结作五结系项。</p>
  <p id="aC8">是名异法性海美妙音声。<a id="a-C9"></a>此大神咒。<a id="a-CA"></a>乃是过去十恒河沙等诸佛所说。<a id="a-CB"></a>是咒能令小千世界悉皆振动。<a id="a-CC"></a>其中众生以大神咒威神力故。<a id="a-CD"></a>三毒病恼缠劳垢习自然踊出。<a id="a-CE"></a>法音光明从毛孔入。<a id="a-CF"></a>郁蒸之热自然清凉。<a id="a-CG"></a>小千世界其中众生。<a id="a-CH"></a>闻此陀罗尼美妙音声。<a id="a-CI"></a>和雅柔软有得音响忍者。<a id="a-CJ"></a>有得柔顺忍者。<a id="a-CK"></a>有得大无生法忍者。<a id="a-CL"></a>有能堪任久住度众生者。<a id="a-CM"></a>有得毕法性海四辩无碍者。<a id="a-CN"></a>有得大总持神通自在常游诸国。<a id="a-CO"></a>以美好音声而为众生演说法要。<a id="a-CP"></a>悉是大神咒威神力故能办此事。</p>
  <p id="aCQ">我忉利天王。<a id="a-CR"></a>愍念众生故欲说大神咒。<a id="a-CS"></a>名胡苏兜那。<a id="a-CT"></a>晋言去除垢秽慈悲拯济拔众生苦。</p>
  <p id="aCU">支不帝梨那(一)阿支不帝梨那(二)弥耆帝梨那(三)乌苏帝梨那(四)若副多帝梨那(五)驱苏帝梨那(六)莎呵。</p>
  <p id="aCV">诵咒三遍白色缕结作六结系项。</p>
  <p id="aCW">此大神咒。<a id="a-CX"></a>乃是过去十恒河沙诸佛所说。<a id="a-CY"></a>我忉利天王以大神咒力。<a id="a-CZ"></a>于四天下中得大神力触事无碍。<a id="a-Ca"></a>尽日月所照之处悉能为之。<a id="a-Cb"></a>众生等寿命帝王暴虐。<a id="a-Cc"></a>兵刀寇贼饥饿疾疫。<a id="a-Cd"></a>大臣宰相佞谄不忠。<a id="a-Ce"></a>国家衰忌星宿失度。<a id="a-Cf"></a>雨泽不时晚雨早霜。<a id="a-Cg"></a>比丘懈怠三业不勤。<a id="a-Ch"></a>故使世界三灾并起。<a id="a-Ci"></a>若其国王放逸着乐。<a id="a-Cj"></a>纵诸群臣贪浊自恣多取民物抂杀无辜。<a id="a-Ck"></a>民怨天怒。<a id="a-Cl"></a>故使国界兵刀竞起。<a id="a-Cm"></a>有诤夺之心行此恶行。<a id="a-Cn"></a>欲求长生终不可得。<a id="a-Co"></a>若其国王心生惭愧悔过自责。<a id="a-Cp"></a>虚负万民空顽不及。<a id="a-Cq"></a>谦下自卑惠下利民。<a id="a-Cr"></a>退恶任善尊圣敬德。<a id="a-Cs"></a>拯济贫穷。<a id="a-Ct"></a>如其国王改往修来遵修此德。<a id="a-Cu"></a>可得长生延年益寿。<a id="a-Cv"></a>复能读诵此陀罗尼修行信顺。<a id="a-Cw"></a>上来所说诸恶灾怪。<a id="a-Cx"></a>悉得消灭无有遗余。</p>
 </body>
</html>