<!doctype html>
<html id="z3IBWVK1Kt" data-ver="967">
 <head>
  <meta charset="utf-8">
  <meta author="unknown">
  <meta library="龙藏">
  <meta catalog="此土著述">
  <meta period="梁">
 </head>
 <body>
  <h1 id="a1">陀罗尼杂集卷第三</h1>
  <p id="a2">摩醯首罗天王咒一首。</p>
  <p id="a3">八臂那罗延天咒一首。</p>
  <p id="a4">大功德天咒一首。</p>
  <p id="a5">八龙王咒八首(并诸菩萨天王龙王发愿说偈)</p>
  <p data-pb></p>
  <h2 id="a6">摩醯首罗天王咒</h2>
  <p id="a7">我摩醯首罗天王今欲说神咒。<a id="a-8"></a>愍念诸众生为除苦本。<a id="a-9"></a>除其我慢心令修忍辱行。<a id="a-A"></a>有咒名拘多吒咒。<a id="a-B"></a>晋言慈悲忍辱。</p>
  <p id="aC">殊呼多(一)乌耆多(二)句多吒(三)乌苏蜜多(四)提梨帝吒(五)若蜜殊吒(六)句喻吒(七)乌苏蜜耆吒(八)句那吒(九)耶蜜耆吒(十)乌苏帝梨吒(十一)莎呵(十二)</p>
  <p id="aD">诵咒五遍。<a id="a-E"></a>缕一色青结作十二结系两手。</p>
  <p id="aF">此大神咒。<a id="a-G"></a>乃是过去七恒河沙诸佛所说。<a id="a-H"></a>又我过去从诸佛所。<a id="a-I"></a>得闻说此大神咒名。<a id="a-J"></a>从是已来神通自在。<a id="a-K"></a>遍领三千大千世界。<a id="a-L"></a>一切鬼王皆悉属我。<a id="a-M"></a>我有神力悉能摧伏。<a id="a-N"></a>我今说此陀罗尼咒。<a id="a-O"></a>如王解髻明珠与人。<a id="a-P"></a>譬如强力转轮圣王。<a id="a-Q"></a>威势自在无有前敌。<a id="a-R"></a>未摧伏者力能摧伏。<a id="a-S"></a>已调伏者增加守护。<a id="a-T"></a>所须之物令无所乏。<a id="a-U"></a>时转轮王威伏百姓。<a id="a-V"></a>复能养育增加守护。<a id="a-W"></a>犹如慈父等无有异。<a id="a-X"></a>我今大摩醯首罗天王。<a id="a-Y"></a>神力自在亦复如是。<a id="a-Z"></a>典领三千大千世界鬼神诸王。<a id="a-a"></a>养育守护亦复如是。<a id="a-b"></a>摧伏外道及诸邪见。<a id="a-c"></a>悉令靡伏安住正法。<a id="a-d"></a>复以神通游腾十方。<a id="a-e"></a>游诸佛国佐佛扬化。<a id="a-f"></a>守护正法亦复如是。<a id="a-g"></a>我今以此大神咒力。<a id="a-h"></a>六道化身度脱众生。<a id="a-i"></a>现作鬼王降伏诸鬼摧灭邪见。<a id="a-j"></a>内修菩萨清净戒行。<a id="a-k"></a>久以得处法流水中。<a id="a-l"></a>八住齐限功勋成就。<a id="a-m"></a>当知皆是大神咒力。<a id="a-n"></a>其诸行人欲得现世离众患难。<a id="a-o"></a>欲护正法欲得安隐。<a id="a-p"></a>欲得国土无诸灾疫丰实安乐。<a id="a-q"></a>其王应当勤心读诵研精修习此陀罗尼。<a id="a-r"></a>亦当劝厉后妃婇女诸王子等。<a id="a-s"></a>勤心修习昼夜读诵极令通利。<a id="a-t"></a>于月八日十四日十五日。<a id="a-u"></a>离常住处在空靖地。<a id="a-v"></a>净洁洗浴妙香涂身着新净衣。<a id="a-w"></a>于夜后分明星出时。<a id="a-x"></a>烧香散五色妙华。<a id="a-y"></a>三种名香供养十方佛已。<a id="a-z"></a>然后三称我名摩醯首罗大天王满我所愿。<a id="a-10"></a>如是三说。<a id="a-11"></a>令我所求皆得吉祥。<a id="a-12"></a>作是愿已默然而坐。<a id="a-13"></a>我于尔时当往其所。<a id="a-14"></a>王于尔时即当诵此陀罗尼咒二十一遍默然而坐。<a id="a-15"></a>其王尔时若于梦中若惺悟心。<a id="a-16"></a>得见我身。<a id="a-17"></a>在虚空中处白莲华台。<a id="a-18"></a>放大光明照触王身。<a id="a-19"></a>王见光已即得清净解脱无垢光三昧。<a id="a-1A"></a>得是三昧已心大欢喜。<a id="a-1B"></a>心欢喜故所愿悉得。<a id="a-1C"></a>我时当遣八部鬼神守护国土。<a id="a-1D"></a>国界清夷无诸灾横。<a id="a-1E"></a>当知是此大神咒力。</p>
  <p id="a1F">八臂那罗延今欲说神咒。<a id="a-1G"></a>名阿波卢耆兜帝梨置。<a id="a-1H"></a>晋言护助佛法消诸奸恶。<a id="a-1I"></a>摧灭邪见建立法幢。</p>
  <p id="a1J">度呵兜(一)支波兜(二)若勿兜(三)波罗帝兜(四)度呵兜(五)究吒兜(六)阿若勿兜(七)耶蜜兜(八)究吒兜(九)度呵兜(十)莎呵。</p>
  <p id="a1K">诵咒五遍。<a id="a-1L"></a>缕青一色结作四结系项。</p>
  <p id="a1M">此大神咒。<a id="a-1N"></a>乃是过去八恒河沙诸佛所说。<a id="a-1O"></a>我于过去从诸佛所闻是神咒。<a id="a-1P"></a>是故今日得此奇特威猛德力神通无碍。<a id="a-1Q"></a>三界奇挺人无等双。<a id="a-1R"></a>移山住流手转日月。<a id="a-1S"></a>能接须弥掷置他方还置本处。<a id="a-1T"></a>令此四天王帝释诸天都不觉知。<a id="a-1U"></a>令此须弥入芥子中。<a id="a-1V"></a>四天王宫忉利诸天。<a id="a-1W"></a>悉皆不知已之所入。<a id="a-1X"></a>令四天下洲合为一洲。<a id="a-1Y"></a>各还本处如本无异。<a id="a-1Z"></a>其中众生不知往来。<a id="a-1a"></a>神通自在游腾十方。<a id="a-1b"></a>历事诸佛守护正法。<a id="a-1c"></a>当知皆是大陀罗尼力。<a id="a-1d"></a>若诸国土诸人王等。<a id="a-1e"></a>欲护己身及国土者。<a id="a-1f"></a>是王应当建立佛法当修十德。<a id="a-1g"></a>何等为十。<a id="a-1h"></a>一者以慈悲心养育民物。<a id="a-1i"></a>二者怨亲平等心无憎爱。<a id="a-1j"></a>三者治国正法不抂民物。<a id="a-1k"></a>四者退恶任善识贤别愚。<a id="a-1l"></a>五者谦下自卑不轻贤士。<a id="a-1m"></a>六者有来求者不违其意。<a id="a-1n"></a>随其所求悉皆给与。<a id="a-1o"></a>七者于三宝所其心纯厚。<a id="a-1p"></a>八者拯济贫穷愍诸孤老。<a id="a-1q"></a>九者国有贤士当征召之。<a id="a-1r"></a>十者普慈人民舍恨念旧。<a id="a-1s"></a>犹如慈父爱念其子。<a id="a-1t"></a>温润清流。<a id="a-1u"></a>若诸人王能行是德。<a id="a-1v"></a>当知是王诸佛所护。<a id="a-1w"></a>我等诸天亦护是王。<a id="a-1x"></a>不令邻敌来侵是界。<a id="a-1y"></a>有诸善人福德贤士皆集其国雨泽顺时不被灾霜。<a id="a-1z"></a>人民安乐恶龙摄毒无病苦者。<a id="a-20"></a>是王若能修十善德。<a id="a-21"></a>复能兼诵此陀罗尼。<a id="a-22"></a>专念在心而不废忘。<a id="a-23"></a>常于月八日十四日十五日。<a id="a-24"></a>于正殿上若高楼上。<a id="a-25"></a>香汤沐浴着新染衣正东而坐。<a id="a-26"></a>日未出时烧香散华供养十方诸佛。<a id="a-27"></a>然后礼我八臂那罗延天王。<a id="a-28"></a>神力自在令我所求皆得如愿。<a id="a-29"></a>尔时即诵此陀罗尼二七遍已。<a id="a-2A"></a>默然而坐经一食顷。<a id="a-2B"></a>我于尔时当往其所住虚空中。<a id="a-2C"></a>身出光明照触王身。<a id="a-2D"></a>其王尔时见光明已转复精进。<a id="a-2E"></a>以精进故所求皆得。<a id="a-2F"></a>随其所愿无不克获。<a id="a-2G"></a>当知此皆是大神咒力。</p>
  <p id="a2H">我大功德天王今欲说神咒。<a id="a-2I"></a>名兜楼呼帝卢。<a id="a-2J"></a>晋言护助正法愍苦众生。</p>
  <p id="a2K">耆摩罗呼帝卢　乌昼呼帝卢　句呼那呼帝卢　若蜜耆帝卢　莎呵。</p>
  <p id="a2L">诵咒三遍。<a id="a-2M"></a>缕六色结作六结系项。</p>
  <p id="a2N">是大神咒。<a id="a-2O"></a>乃是过去七恒河沙诸佛所说。<a id="a-2P"></a>我于过去从诸佛所得此神咒。<a id="a-2Q"></a>令得此身端政殊妙。<a id="a-2R"></a>光明照曜诸天中胜。<a id="a-2S"></a>神智通达靡所不知。<a id="a-2T"></a>得他心智。<a id="a-2U"></a>来今往古如在目前。<a id="a-2V"></a>得宿命通。<a id="a-2W"></a>具足三明八解脱事。<a id="a-2X"></a>亦悉备足功德备举如初住菩萨等无有异。<a id="a-2Y"></a>为度众生现作天女。<a id="a-2Z"></a>见诸众生回波六趣。<a id="a-2a"></a>没溺苦海无能觉者。<a id="a-2b"></a>我今愍此诸众生故。<a id="a-2c"></a>以此神咒欲拥护之。<a id="a-2d"></a>若诸行人欲求所愿。<a id="a-2e"></a>病者求差贫者求富贱者求贵。<a id="a-2f"></a>若诸国王恶贼侵境。<a id="a-2g"></a>雨泽不时所种不收。<a id="a-2h"></a>疫病流行。<a id="a-2i"></a>尔时应当勤心读诵修行此陀罗尼。<a id="a-2j"></a>七日七夜六时不废。<a id="a-2k"></a>烧香散华供养十方诸佛。<a id="a-2l"></a>供养佛已。<a id="a-2m"></a>为我大功德天敷好妙坐。<a id="a-2n"></a>以三种妙华庄严此坐。<a id="a-2o"></a>赤白紫色三种妙浆。<a id="a-2p"></a>蒲桃石蜜安石榴浆以待于我。<a id="a-2q"></a>若在塔中若于静室。<a id="a-2r"></a>于一一时中勤心读诵此大神咒。<a id="a-2s"></a>七遍乃止默然而坐。<a id="a-2t"></a>我时当与天众龙众。<a id="a-2u"></a>往是人所受其供养。<a id="a-2v"></a>受供养已与其所愿。<a id="a-2w"></a>是人尔时若于梦中若惺悟心。<a id="a-2x"></a>即得见我大功德天。<a id="a-2y"></a>威颜相貌光明挺特。<a id="a-2z"></a>见已欢喜转复精进。<a id="a-30"></a>已精进故所求皆得。<a id="a-31"></a>当知是此大神咒力。</p>
  <p id="a32">我难陀龙王欲说一头陀罗尼。<a id="a-33"></a>名耆那腻置。<a id="a-34"></a>晋言护诸众生拔其四毒箭。</p>
  <p id="a35">若不帝梨那　伊帝帝梨那　伊无帝梨那　若昼令帝梨那　伊不帝梨那　耆呼吒帝那　莎呵。</p>
  <p id="a36">诵咒五遍黄色缕结作六结系项。</p>
  <p id="a37">此大神咒。<a id="a-38"></a>乃是过去十恒河沙诸佛所说。<a id="a-39"></a>我难陀龙王已得大神咒力故。<a id="a-3A"></a>常游诸国十方佛前。<a id="a-3B"></a>神通自在无有挂碍。<a id="a-3C"></a>诸佛所说悉能总持。<a id="a-3D"></a>为众生说如闻而行。<a id="a-3E"></a>拔其毒足补智慧膏。<a id="a-3F"></a>以萨婆若水洗除垢秽。<a id="a-3G"></a>拂拭摩搓令心调净。<a id="a-3H"></a>我难陀龙王常游诸国。<a id="a-3I"></a>观察众生有病苦者。<a id="a-3J"></a>随其偏发疗治救济令得脱难。<a id="a-3K"></a>乃至于王后宫变为女身。<a id="a-3L"></a>为诸女人演说法要。<a id="a-3M"></a>女人姿态多诸过恶。<a id="a-3N"></a>皆使令发菩提之心厌恶女身。<a id="a-3O"></a>皆因此大神咒力得阶十地。<a id="a-3P"></a>六道和光现龙王身。<a id="a-3Q"></a>虽示龙身不同其尘。<a id="a-3R"></a>当知悉是大神咒力。<a id="a-3S"></a>日诵七遍。<a id="a-3T"></a>烦恼结使悉得消除。<a id="a-3U"></a>现在病苦悉得消灭。<a id="a-3V"></a>欲得如上所说大智慧方便。<a id="a-3W"></a>自利利人。<a id="a-3X"></a>勤修读诵此大神咒。<a id="a-3Y"></a>诚谛不虚。</p>
  <p id="a3Z">我婆难陀龙王欲说一头陀罗尼。<a id="a-3a"></a>名陀摩罗提。<a id="a-3b"></a>晋言守护国土满众生愿。</p>
  <p id="a3c">阿支不陀摩罗提　乌苏兜那陀摩罗提　破殊呵陀摩罗提　乌苏兜那陀摩罗提　若蜜耆陀摩罗提　乌苏呵陀摩罗提　置耆呼奴陀摩罗提　支兜梨那陀摩罗提　莎呵。</p>
  <p id="a3d">诵咒五遍。<a id="a-3e"></a>缕七色结作十四结系项。</p>
  <p id="a3f">此大神咒。<a id="a-3g"></a>乃是过去九十九亿诸佛所说。<a id="a-3h"></a>我于过去值遇诸佛。<a id="a-3i"></a>从诸佛所得此陀罗尼。<a id="a-3j"></a>有大神力神通自在。<a id="a-3k"></a>常游诸国度脱众生。<a id="a-3l"></a>在所国土若诸国王。<a id="a-3m"></a>欲以正法治国土者。<a id="a-3n"></a>以天位治世不抂人物。<a id="a-3o"></a>欲得国家无诸灾祸。<a id="a-3p"></a>欲得邻敌不生恶念。<a id="a-3q"></a>国王尔时应当深心敬重三宝。<a id="a-3r"></a>恩慧贫穷谦敬仁义。<a id="a-3s"></a>恩德普覆尊圣敬德。<a id="a-3t"></a>退恶任善谦敬理信。<a id="a-3u"></a>其如国王行此德者。<a id="a-3v"></a>十方诸佛常随护念。<a id="a-3w"></a>释梵四天王等龙王当随护助。<a id="a-3x"></a>为消灾害满其所愿。<a id="a-3y"></a>求愿与愿不违其意。<a id="a-3z"></a>是王尔时欲满愿故。<a id="a-40"></a>应当读诵此陀罗尼。<a id="a-41"></a>于宫殿内若正殿上。<a id="a-42"></a>于月八日十四日十五日。<a id="a-43"></a>日未出时正南而坐。<a id="a-44"></a>香汤澡浴着净洁衣。<a id="a-45"></a>于其国内诸人民等及诸邻敌。<a id="a-46"></a>起慈悲心怜愍之心。<a id="a-47"></a>尔时应当诵此陀罗尼二十一遍。<a id="a-48"></a>烧殊妙香栴檀沉水及薰陆香。<a id="a-49"></a>散七色华。<a id="a-4A"></a>先当供养十方诸佛。<a id="a-4B"></a>释迦如来应正遍知。<a id="a-4C"></a>诸大菩萨天龙八部。<a id="a-4D"></a>然后三称我名婆难陀龙王。<a id="a-4E"></a>烧香供养满我所愿。<a id="a-4F"></a>如是三说。<a id="a-4G"></a>我时当与天龙八部。<a id="a-4H"></a>随其所愿即得当与之。<a id="a-4I"></a>是王尔时即满所愿。<a id="a-4J"></a>云何当知得果其愿。<a id="a-4K"></a>若于梦中若惺悟时。<a id="a-4L"></a>见白龙象及白莲华。<a id="a-4M"></a>在虚空中当前而住。<a id="a-4N"></a>当知尔时即得所愿。</p>
  <p id="a4O">我娑伽罗龙王今欲说神咒。<a id="a-4P"></a>名阿那耆置卢。<a id="a-4Q"></a>晋言普雨法雨。<a id="a-4R"></a>于四天下中无不蒙润。<a id="a-4S"></a>除诸众生郁蒸热恼。<a id="a-4T"></a>诸渴乏者令得丰足。</p>
  <p id="a4U">乌奢都波梨那　奢摩都呼那　苏耆蜜都呼那　阿支不奴都呼那　乌啄呵都呼那　卑梨帝那都呼那　温耆不都呼那　莎呵。</p>
  <p id="a4V">诵咒三遍驼毛缕结作八结系项。</p>
  <p id="a4W">是大神咒。<a id="a-4X"></a>乃是过去十恒河沙诸佛所说。<a id="a-4Y"></a>我娑伽罗龙王于七百阿僧祇劫已来。<a id="a-4Z"></a>常修行此陀罗尼。<a id="a-4a"></a>以是之故。<a id="a-4b"></a>于诸龙王最上最胜。<a id="a-4c"></a>端正殊妙神通自在。<a id="a-4d"></a>能以神力声振三千。<a id="a-4e"></a>极佛境界无不蒙益。<a id="a-4f"></a>一四天下小千世界。<a id="a-4g"></a>四天下中三千大千世界无不蒙润。<a id="a-4h"></a>慈悲普覆等雨法雨。<a id="a-4i"></a>能令众生增长鞠育菩提根牙。<a id="a-4j"></a>若诸众生处在三恶三垢覆蔽。<a id="a-4k"></a>为开慧眼令睹光明。<a id="a-4l"></a>若诸国王渴乏须雨。<a id="a-4m"></a>我能给足令其丰实。<a id="a-4n"></a>四天下中普皆令等。<a id="a-4o"></a>而其国王欲得丰实。<a id="a-4p"></a>无他怨贼欲来侵境。<a id="a-4q"></a>于其国内炽然正法恩惠普覆。<a id="a-4r"></a>断理怨抂赈诸贫穷。<a id="a-4s"></a>有孤老者生怜愍心。<a id="a-4t"></a>若其国王能行是德。<a id="a-4u"></a>十方诸佛诸大菩萨。<a id="a-4v"></a>释梵四天王天龙鬼神。<a id="a-4w"></a>常随护助。<a id="a-4x"></a>求愿与愿无不获果。<a id="a-4y"></a>王于尔时应当修行此陀罗尼。<a id="a-4z"></a>于净洁处离大愦闹。<a id="a-50"></a>于七日中不食酒肉五辛。<a id="a-51"></a>白净素食。<a id="a-52"></a>苏酪听食。<a id="a-53"></a>香汤洗浴着白净衣。<a id="a-54"></a>七日七夜受持八戒。<a id="a-55"></a>烧众名香栴檀沉水及薰陆香。<a id="a-56"></a>散五色华。<a id="a-57"></a>供养十方诸佛我释迦如来应正遍知。<a id="a-58"></a>尔时应当三称我名娑伽罗龙王。<a id="a-59"></a>即便诵咒二七遍。<a id="a-5A"></a>于六时中从初一日。<a id="a-5B"></a>国王尔时心转淳厚。<a id="a-5C"></a>一日二日乃至七日。<a id="a-5D"></a>便见我身在其前住。<a id="a-5E"></a>若白龙象像若转轮圣王像。<a id="a-5F"></a>随其所求能满其愿。<a id="a-5G"></a>为除宿罪令得道果。</p>
  <p id="a5H">我和修吉龙王今欲说神咒。<a id="a-5I"></a>名支富提梨那。<a id="a-5J"></a>晋言愍苦众生令出三界。</p>
  <p id="a5K">忧波支兜那　如波帝支兜那　蜜若兜支兜那　提梨帝那支兜那　乌苏钦帝支兜那　莎呵。</p>
  <p id="a5L">诵咒三遍羖历毛缕结作十四结系项。</p>
  <p id="a5M">此大神咒。<a id="a-5N"></a>乃是过去八恒河沙诸佛所说。<a id="a-5O"></a>我于过去从诸佛所得此陀罗尼句。<a id="a-5P"></a>不与诸龙同其事业。<a id="a-5Q"></a>常游诸国修菩萨行。<a id="a-5R"></a>面睹诸佛咨受教诲。<a id="a-5S"></a>愍念众生佐佛化愚。<a id="a-5T"></a>常以正法摄持守护。<a id="a-5U"></a>于生死海拔济令出。<a id="a-5V"></a>身为大船口为法桥。<a id="a-5W"></a>心为大海出慈悲水。<a id="a-5X"></a>溉灌众生枯槁福田。<a id="a-5Y"></a>悉令生长菩提根牙。<a id="a-5Z"></a>我所饶益其喻如是。<a id="a-5a"></a>若诸国王欲求所愿。<a id="a-5b"></a>欲令其国丰实安乐。<a id="a-5c"></a>欲令无有他方怨贼。<a id="a-5d"></a>欲使国土无诸疫病。<a id="a-5e"></a>怨家仇对自然殄灭。<a id="a-5f"></a>众官承法不复恼人。<a id="a-5g"></a>其王尔时于其国内炽然正法。<a id="a-5h"></a>率诸群臣以正法教。<a id="a-5i"></a>温良恭俭孝养父母。<a id="a-5j"></a>慈悲怜愍孤穷众生。<a id="a-5k"></a>躬自回驾供养三宝。<a id="a-5l"></a>于三宝所不生疑悔。<a id="a-5m"></a>生父母师长想朋友知识想。<a id="a-5n"></a>于身命财生不坚想。<a id="a-5o"></a>我及国土如幻如化。<a id="a-5p"></a>愍伤众生如视赤子。<a id="a-5q"></a>若其国王能修是德复能读诵此陀罗尼。<a id="a-5r"></a>于月八日十四日十五日。<a id="a-5s"></a>净洁洗浴着新净衣。<a id="a-5t"></a>于正殿上若高楼上正东而坐。<a id="a-5u"></a>日未出时散三色华三种名香。<a id="a-5v"></a>栴檀沉水薰陆香等。<a id="a-5w"></a>供养十方佛已。<a id="a-5x"></a>应当为我和修吉龙王。<a id="a-5y"></a>敷置法坐正南而坐。<a id="a-5z"></a>以青氎覆我座上。<a id="a-60"></a>三种华三种浆蒲桃石蜜安石榴浆。<a id="a-61"></a>烧黑沉水以待于我。<a id="a-62"></a>其王尔时正东而坐。<a id="a-63"></a>叉手合掌诵此陀罗尼二十一遍。<a id="a-64"></a>诵咒已讫其王即出。<a id="a-65"></a>与诸群臣默然而坐。<a id="a-66"></a>我和修吉龙王。<a id="a-67"></a>当与诸天龙神八部八万四千到是王所。<a id="a-68"></a>于虚空中默然而受其王供养。<a id="a-69"></a>王于尔时若于梦中惺悟心得见我身。<a id="a-6A"></a>如转轮圣王七宝侍从。<a id="a-6B"></a>见已欢喜转更精进。<a id="a-6C"></a>以精进故我及天龙八部鬼神。<a id="a-6D"></a>便当勤心守其国土。<a id="a-6E"></a>求愿与愿不违其意。<a id="a-6F"></a>真诚如是。</p>
  <p id="a6G">我德叉伽龙王我欲说神咒度脱诸众生。<a id="a-6H"></a>有咒名苏富罗。<a id="a-6I"></a>秦言度脱众生。</p>
  <p id="a6J">阿低帝耆昼　支富屠苏罗若蜜耆昼　乌脯都呵昼　卑梨那耆毗若蜜乌都昼　莎呵。</p>
  <p id="a6K">诵咒五遍缕紫白二色结作十二结系项。</p>
  <p id="a6L">是大神咒。<a id="a-6M"></a>乃是过去七恒河沙诸佛所说。<a id="a-6N"></a>是咒能令诸失心者。<a id="a-6O"></a>还得正念度五逆津。<a id="a-6P"></a>获诸神通具足三明。<a id="a-6Q"></a>超出三界独步无畏。<a id="a-6R"></a>我于往古从诸佛所。<a id="a-6S"></a>得闻读诵此大神咒。<a id="a-6T"></a>虽现龙身而无龙业。<a id="a-6U"></a>游诸佛国修菩萨行。<a id="a-6V"></a>游腾十方度脱众生出生死海。<a id="a-6W"></a>回波六趣悉能救接。<a id="a-6X"></a>扶持携将到涅槃岸。<a id="a-6Y"></a>又我过去于阎浮提作国王女。<a id="a-6Z"></a>王于尔时国土褊狭人民单索。<a id="a-6a"></a>恒畏怨敌来侵其境。<a id="a-6b"></a>又复薄福水旱不调。<a id="a-6c"></a>谷米勇贵人民饥馑。<a id="a-6d"></a>我于尔时在宫殿内。<a id="a-6e"></a>父王尔时愁忧不乐。<a id="a-6f"></a>语诸群臣当设何计。<a id="a-6g"></a>令国丰实人民还复。<a id="a-6h"></a>群臣尔时默无答者。<a id="a-6i"></a>我时见父愁忧如是。<a id="a-6j"></a>我念过去曾从诸佛。<a id="a-6k"></a>受持读诵此大神咒。<a id="a-6l"></a>是神咒力譬如大盖。<a id="a-6m"></a>能覆三千况此一国。<a id="a-6n"></a>普雨法雨无不蒙益。<a id="a-6o"></a>枯木石山皆能生华。<a id="a-6p"></a>强者能伏弱者能佐。<a id="a-6q"></a>作是念已即诣王所。<a id="a-6r"></a>礼觐问讯问王所忧。<a id="a-6s"></a>王时答我非汝所知。<a id="a-6t"></a>我时答王。<a id="a-6u"></a>有智慧者不问男女行之则是。<a id="a-6v"></a>王时欢喜言说之。<a id="a-6w"></a>我时答王。<a id="a-6x"></a>我念过去九十九亿诸佛所说大神咒王。<a id="a-6y"></a>设其功力如上所说。<a id="a-6z"></a>王于尔时躬自读诵。<a id="a-70"></a>精诚克厉七日七夜。<a id="a-71"></a>受持八戒六时不废。<a id="a-72"></a>于一一时中忏悔十方。<a id="a-73"></a>散七色华烧三种名香。<a id="a-74"></a>一一时二七遍诵。<a id="a-75"></a>王于尔时悔过自责。<a id="a-76"></a>薄福不肖谬得为王。<a id="a-77"></a>孤负天下惭愧自责。<a id="a-78"></a>以惭愧故。<a id="a-79"></a>十方诸佛大菩萨众。<a id="a-7A"></a>释梵四天王八部鬼神。<a id="a-7B"></a>诸大龙王风伯雨师。<a id="a-7C"></a>皆悉来集至其国界雨大法雨。<a id="a-7D"></a>枯木石山枯泉河井悉皆盈满。<a id="a-7E"></a>先逃人民还其本土。<a id="a-7F"></a>他国人民闻国丰实亦来投归。<a id="a-7G"></a>尔时邻敌悉来归伏拜为大王。<a id="a-7H"></a>八方靡伏遂致太平。<a id="a-7I"></a>我念往古大神咒力。<a id="a-7J"></a>神通自在乃致如是。<a id="a-7K"></a>若诸人王欲求所愿。<a id="a-7L"></a>皆应如是修行此德。</p>
  <p id="a7M">阿那婆达多龙王今欲说神咒。<a id="a-7N"></a>名婆差卢晋言美音。<a id="a-7O"></a>赞叹三宝长众生信。<a id="a-7P"></a>拥护正法震大法雷。<a id="a-7Q"></a>生长众生菩提根牙。<a id="a-7R"></a>鞠育我成就令得成办。<a id="a-7S"></a>悉皆令得无上佛果。</p>
  <p id="a7T">支波昼提梨那　阿若卢波昼提梨那　和婆卢波昼提梨那　阿那卢波昼提梨那　阿支不提梨耶　若蜜耆耶　兜提梨那　胡苏波吒兜提梨那　苏副蜜耆阿支副乌奢支　莎呵。</p>
  <p id="a7U">诵咒三遍缕青黄二色结作六结系项。</p>
  <p id="a7V">此大神咒。<a id="a-7W"></a>乃是过去七十七亿诸佛所说。<a id="a-7X"></a>是咒能令诸失心者还得正念。<a id="a-7Y"></a>无智慧者令得智慧。<a id="a-7Z"></a>无辩才者令得辩才。<a id="a-7a"></a>无陀罗尼者令得陀罗尼。<a id="a-7b"></a>狂者得正。<a id="a-7c"></a>哑者咒其舌根乃至七日还得能语。<a id="a-7d"></a>盲瞎者咒其眼根三七二十一日。<a id="a-7e"></a>日初出时病者东向坐心念口言。<a id="a-7f"></a>令我眼根随日而生。<a id="a-7g"></a>咒师尔时日日咒之。<a id="a-7h"></a>一日三咒日初出时日正中时日欲入时。<a id="a-7i"></a>乃至三七二十一日。<a id="a-7j"></a>眼根还生遂还得眼。<a id="a-7k"></a>若诸众生手脚[戀-心+足]癖。<a id="a-7l"></a>咒已还复如本无异。<a id="a-7m"></a>有诸比丘懈怠不勤。<a id="a-7n"></a>触事滞碍闇钝[夢-夕+登]瞢。<a id="a-7o"></a>为诸罪垢之所覆蔽。<a id="a-7p"></a>当知是人曾于过去。<a id="a-7q"></a>或杀父母或杀和上阿阇梨。<a id="a-7r"></a>或杀发心于菩萨真人阿罗汉。<a id="a-7s"></a>或杀时君国政破塔坏僧。<a id="a-7t"></a>此人或曾于大众中。<a id="a-7u"></a>作大妄语轻毁众僧。<a id="a-7v"></a>或时在俗轻秤小斗欺劫百姓。<a id="a-7w"></a>见孤穷者轻毁凌蔑。<a id="a-7x"></a>为子不孝为臣不忠。<a id="a-7y"></a>见人行善轻毁憎嫉。<a id="a-7z"></a>见诸恶人防护佐助。<a id="a-80"></a>造此众恶自缠其身。<a id="a-81"></a>其人命终入阿鼻狱动经劫数。<a id="a-82"></a>罪毕乃出还得为人。<a id="a-83"></a>诸根闇钝示同人类。<a id="a-84"></a>如是罪人若得值遇善知识者。<a id="a-85"></a>得闻说此陀罗尼一经耳者。<a id="a-86"></a>复能读诵修行通利惭愧自责。<a id="a-87"></a>悔先罪咎谦敬自卑。<a id="a-88"></a>敬诸比丘孝顺父母。<a id="a-89"></a>恭敬师长耆旧宿长。<a id="a-8A"></a>生谦敬心爱语和顺。<a id="a-8B"></a>鄙掉自卑惭愧低头。<a id="a-8C"></a>或时诸人施与饮食。<a id="a-8D"></a>当持此食色香美味。<a id="a-8E"></a>施与诸佛和上阿阇梨。<a id="a-8F"></a>我之鄙恶不消此食。<a id="a-8G"></a>余殊滓恶我能敢受。<a id="a-8H"></a>施衣裳汤药亦复如是。<a id="a-8I"></a>不自高身卑下他人。<a id="a-8J"></a>恒自改悔无数劫罪。<a id="a-8K"></a>勤心读诵此陀罗尼。<a id="a-8L"></a>于四十八日在空闲处六时行道。<a id="a-8M"></a>供养礼拜十方诸佛。<a id="a-8N"></a>于一一时中七遍诵此陀罗尼。<a id="a-8O"></a>精诚改悔莫生疲厌。<a id="a-8P"></a>散五色华三种名香。<a id="a-8Q"></a>栴檀沉水及薰陆香。<a id="a-8R"></a>满四十八日已。<a id="a-8S"></a>罪垢灭尽无有遗余。<a id="a-8T"></a>随其前世根有利钝。<a id="a-8U"></a>其利根者即得道果。<a id="a-8V"></a>第二第三终不能得阿罗汉果。<a id="a-8W"></a>其根钝者正得灭罪不堕地狱。<a id="a-8X"></a>我今所说饶益众生分别罪福。<a id="a-8Y"></a>令其惺悟善恶报应。<a id="a-8Z"></a>是名护法美妙功德。<a id="a-8a"></a>今已说竟。</p>
  <p id="a8b">摩那斯龙王今欲说咒。<a id="a-8c"></a>名陀摩叉帝。<a id="a-8d"></a>晋言为护法。<a id="a-8e"></a>故拯济群萌。<a id="a-8f"></a>拔生死苦令得脱难。</p>
  <p id="a8g">陀无梨陀尼帝　阿支昼尼梨帝　毗梨帝那尼梨帝　乌支昼尼梨帝　胡梨帝那　尼梨帝　莎呵。</p>
  <p id="a8h">诵咒三遍白叠缕结作七结系项。</p>
  <p id="a8i">是大神咒。<a id="a-8j"></a>乃是过去七恒河沙诸佛所说。<a id="a-8k"></a>我于往昔在阎浮提作大国王。<a id="a-8l"></a>十六小国皆悉属我。<a id="a-8m"></a>我有威猛大策谋力。<a id="a-8n"></a>降伏诸国三十六国悉来属我。<a id="a-8o"></a>我时得病命垂欲终。<a id="a-8p"></a>薄福少男正有三子。<a id="a-8q"></a>最大太子闇钝少智。<a id="a-8r"></a>中者尪弱。<a id="a-8s"></a>其最小子聪明勇哲。<a id="a-8t"></a>博学多闻策谋威勇。<a id="a-8u"></a>见我欲终悉皆来集。<a id="a-8v"></a>一万大臣亦悉来集。<a id="a-8w"></a>一万夫人亦悉来集。<a id="a-8x"></a>王时欲终语诸群臣。<a id="a-8y"></a>言我三子中谁中为王。<a id="a-8z"></a>诸群臣言任大王意。<a id="a-90"></a>王时答言不应任我。<a id="a-91"></a>我去之后。<a id="a-92"></a>治国之法霸王之事。<a id="a-93"></a>汝等当知云何任我。<a id="a-94"></a>诸臣咸言善哉大王。<a id="a-95"></a>慈悲临覆心无憎爱。<a id="a-96"></a>一万大臣同声唱言。<a id="a-97"></a>第三王子堪任为王。<a id="a-98"></a>一万大臣言已辞退。<a id="a-99"></a>时王正殿身体疲懈。<a id="a-9A"></a>语诸子言我今欲卧第三王子抱父王头。<a id="a-9B"></a>中者捉脚。<a id="a-9C"></a>第一王子捉父王手。<a id="a-9D"></a>时王仰卧即便命终。<a id="a-9E"></a>群臣闻之号哭来集。<a id="a-9F"></a>一万夫人亦悉号哭举身投地。<a id="a-9G"></a>第三王子见父背丧呼号懊恼。<a id="a-9H"></a>自投于地良久乃苏。<a id="a-9I"></a>第一太子默然而坐。<a id="a-9J"></a>第二王子坐啼脚头。<a id="a-9K"></a>诸群臣言。<a id="a-9L"></a>诸王子等相貌有异。<a id="a-9M"></a>有一大臣是王叔父。<a id="a-9N"></a>大王在时恒以国事付此大臣。<a id="a-9O"></a>宰相念言。<a id="a-9P"></a>大王在时恒以国事付嘱于我。<a id="a-9Q"></a>今此王子意志有异。<a id="a-9R"></a>我宜问之即前问言。<a id="a-9S"></a>今王背丧诸群臣等皆悉已集。<a id="a-9T"></a>父子之情不应如是。<a id="a-9U"></a>默然而坐而不涕泣。<a id="a-9V"></a>王子答言。<a id="a-9W"></a>我与父王都无因缘。<a id="a-9X"></a>第三王子独是王子。<a id="a-9Y"></a>我等二人犹如宾客暂来相过。<a id="a-9Z"></a>大臣答言不应如是。<a id="a-9a"></a>国是汝有非兄则弟。<a id="a-9b"></a>第三王子[口*睪]啕惋转前抱兄足。<a id="a-9c"></a>我小幼稚不应为王。<a id="a-9d"></a>愿兄临顾绍父王位。<a id="a-9e"></a>兄时答言。<a id="a-9f"></a>父王临终告敕于汝。<a id="a-9g"></a>我徒先生不见告敕是父王过非汝愆咎。<a id="a-9h"></a>我等二人且当入山。<a id="a-9i"></a>精诚克厉求神仙道。<a id="a-9j"></a>言已即去。<a id="a-9k"></a>精诚不久获得五通。<a id="a-9l"></a>移山住流手[打-丁+勉]日月。<a id="a-9m"></a>第三王子葬送父讫。<a id="a-9n"></a>得绍王位统领诸国四十八年。<a id="a-9o"></a>其后渐渐贪浊心起人民厌贱。<a id="a-9p"></a>诸小国王及诸群臣。<a id="a-9q"></a>咸皆思念山中神仙。<a id="a-9r"></a>无贪之性乃得为仙。<a id="a-9s"></a>我等往昔咸皆愚痴。<a id="a-9t"></a>聪圣王子以为愚痴。<a id="a-9u"></a>贪浊王子以为贤圣。<a id="a-9v"></a>作是念已咸相谓言。<a id="a-9w"></a>我等诸人当共入山。<a id="a-9x"></a>劝请神仙以为大王。<a id="a-9y"></a>兼有神化威伏诸国。<a id="a-9z"></a>作是念已。<a id="a-A0"></a>一万大臣皆共入山。<a id="a-A1"></a>推觅求索会遇见之。<a id="a-A2"></a>一万大臣拜觐问讯。<a id="a-A3"></a>神仙尊者我等顽愚不识正真。<a id="a-A4"></a>为此贪王之所恼乱。<a id="a-A5"></a>人民逃迸国将空虚。<a id="a-A6"></a>唯愿尊仙垂顾留眄。<a id="a-A7"></a>慈悲普覆令国还复。<a id="a-A8"></a>仙人答言我无是事。<a id="a-A9"></a>诸臣答言实不得止。<a id="a-AA"></a>仙人答言我宁此死。<a id="a-AB"></a>终不恋国还为人王。<a id="a-AC"></a>一万大臣咸相谓言。<a id="a-AD"></a>我若返国亦皆当死贪王所杀。<a id="a-AE"></a>不如住此求道神仙。<a id="a-AF"></a>饮水食果清闲寂漠。<a id="a-AG"></a>精诚不久皆获五通。<a id="a-AH"></a>飞腾清虚靡不周遍。<a id="a-AI"></a>尔时贪王心生惭愧。<a id="a-AJ"></a>即舍王位出家学道。<a id="a-AK"></a>开父王藏欲大布施。<a id="a-AL"></a>见一金樻七处印印之。<a id="a-AM"></a>以手开樻得陀罗尼。<a id="a-AN"></a>是过去诸佛所说如前无异。<a id="a-AO"></a>得陀罗尼已。<a id="a-AP"></a>开父王藏着四衢道头。<a id="a-AQ"></a>恣其人民担负而去。<a id="a-AR"></a>我于尔时得此陀罗尼已。<a id="a-AS"></a>即入静室七日七夜精勤修习。<a id="a-AT"></a>漏尽意解即获五通。<a id="a-AU"></a>尔时国王福德少故邻国侵境。<a id="a-AV"></a>风雨不时人民饥饿。<a id="a-AW"></a>是时国王即请比丘以为国师。<a id="a-AX"></a>共我治化。<a id="a-AY"></a>比丘是时即受其请。<a id="a-AZ"></a>愍众生故为作国师。<a id="a-Aa"></a>教其国王治化正法。<a id="a-Ab"></a>不贪为本慈悲为性。<a id="a-Ac"></a>赏善罚恶尊敬道德。<a id="a-Ad"></a>慈愍人民如视赤子。<a id="a-Ae"></a>尔时教王此陀罗尼句。<a id="a-Af"></a>王于尔时精诚至故。<a id="a-Ag"></a>七日七夜精进不懈。<a id="a-Ah"></a>已精进故。<a id="a-Ai"></a>十方诸佛诸大菩萨。<a id="a-Aj"></a>释梵四天王二十八部。<a id="a-Ak"></a>诸大鬼神诸大龙王。<a id="a-Al"></a>拥护国土集其国界。<a id="a-Am"></a>雨泽时节谷米丰熟。<a id="a-An"></a>人民安乐。<a id="a-Ao"></a>已安乐故。<a id="a-Ap"></a>诸小国土皆悉归属。<a id="a-Aq"></a>当知皆是大神咒力威神乃尔。<a id="a-Ar"></a>若诸国王于释迦牟尼佛。<a id="a-As"></a>千载末头欲求所愿。<a id="a-At"></a>亦应如是。<a id="a-Au"></a>古者国王等无有异。</p>
  <p id="aAv">我沤波罗龙王今欲说神咒。<a id="a-Aw"></a>名伊提姤摩。<a id="a-Ax"></a>晋言称众生心不违其意。<a id="a-Ay"></a>譬如大海七珍具足。<a id="a-Az"></a>取者皆得。<a id="a-B0"></a>其不取者非龙王咎。</p>
  <p id="aB1">乌都胡卢都　支波都　宿佉都　耆摩都　乌吒都　若蜜耆都　毕梨帝那都　乌苏都　莎呵。</p>
  <p id="aB2">诵咒三遍缕红白二色结作八结系项。</p>
  <p id="aB3">此大神咒。<a id="a-B4"></a>乃是过去二十恒河沙诸佛所说。<a id="a-B5"></a>我从诸佛得此陀罗尼。<a id="a-B6"></a>从是已来百阿僧祇劫。<a id="a-B7"></a>有大神力神通自在。<a id="a-B8"></a>游腾十方历事诸佛。<a id="a-B9"></a>常以爱语软语。<a id="a-BA"></a>利益同事调伏众生。<a id="a-BB"></a>于诸众生犹如慈父。<a id="a-BC"></a>心意宽弘犹如大海。<a id="a-BD"></a>含受众生无所不苞。<a id="a-BE"></a>堪任荷负无量重担。<a id="a-BF"></a>愍苦众生施其安隐。<a id="a-BG"></a>若诸众生来求索者。<a id="a-BH"></a>随其所愿不逆其意。<a id="a-BI"></a>求官职者令得职爵。<a id="a-BJ"></a>求大富者施其宝藏。<a id="a-BK"></a>疾病者施其安隐。<a id="a-BL"></a>若诸国王欲求所愿。<a id="a-BM"></a>我悉与之不违其意。<a id="a-BN"></a>求长寿与长寿。<a id="a-BO"></a>欲令国土无灾害。<a id="a-BP"></a>雨泽时节不旱不涝。<a id="a-BQ"></a>正得其中无诸灾霜。<a id="a-BR"></a>谷米丰熟人民安乐。<a id="a-BS"></a>疫毒不行。<a id="a-BT"></a>满其所愿终不违意。<a id="a-BU"></a>是王尔时复能读诵上来所说陀罗尼句。<a id="a-BV"></a>兼以十善化诸人民。<a id="a-BW"></a>如我上说所修功德。<a id="a-BX"></a>其王亦应如是修行。<a id="a-BY"></a>修行得已兼复读诵此陀罗尼。<a id="a-BZ"></a>曩劫所作极重恶业。<a id="a-Ba"></a>皆悉消灭无有遗余。<a id="a-Bb"></a>是王尔时罪垢灭已。<a id="a-Bc"></a>其心泰然无众恼患。<a id="a-Bd"></a>怨憎平等无有亲爱。<a id="a-Be"></a>常以月八日十四日十五日沐浴受斋。<a id="a-Bf"></a>于清旦时日王未出。<a id="a-Bg"></a>若正殿上若高楼上。<a id="a-Bh"></a>正东而坐。<a id="a-Bi"></a>七遍诵此陀罗尼咒。<a id="a-Bj"></a>烧白栴檀及沉水香。<a id="a-Bk"></a>散七色华供养十方佛已。<a id="a-Bl"></a>尔时应当三称我名沤波罗龙王满我所愿。<a id="a-Bm"></a>如是三说。<a id="a-Bn"></a>即寻诵此陀罗尼句七遍乃止。<a id="a-Bo"></a>是王尔时已精诚故。<a id="a-Bp"></a>十方诸佛诸大菩萨。<a id="a-Bq"></a>释梵四天王八大龙王。<a id="a-Br"></a>我沤波罗龙王。<a id="a-Bs"></a>以慈悲盖覆其国土。<a id="a-Bt"></a>以甘露水洒其国界。<a id="a-Bu"></a>令其疾病疾毒恶气悉得消灭。<a id="a-Bv"></a>是名大神咒力满愿不虚。</p>
  <p id="aBw">文殊师利菩萨。<a id="a-Bx"></a>我欲说有四弘誓。<a id="a-By"></a>何等为四。<a id="a-Bz"></a>一者覆育一切众生。<a id="a-C0"></a>犹如桥船度人无惓。<a id="a-C1"></a>二者苞含万物犹如大虚。<a id="a-C2"></a>三者愿使我身犹如药树。<a id="a-C3"></a>其有闻者患苦悉除。<a id="a-C4"></a>四者愿我当来得成佛时。<a id="a-C5"></a>所度众生如恒河沙。<a id="a-C6"></a>是为菩萨旷济之心。</p>
  <p id="aC7">虚空藏菩萨我欲乐说菩萨摩诃萨。<a id="a-C8"></a>修行净土清净妙行。<a id="a-C9"></a>有四事何等为四。<a id="a-CA"></a>一者损已利人拯济群生。<a id="a-CB"></a>二者利衰毁誉不生忧戚。<a id="a-CC"></a>三者贞洁不淫戒行清净如白莲华。<a id="a-CD"></a>四者我当来世得作佛时。<a id="a-CE"></a>国土所有一切众生。<a id="a-CF"></a>妙行成就人天无别。<a id="a-CG"></a>是为菩萨庄严净土清净妙行。<a id="a-CH"></a>观世音菩萨复欲乐说。<a id="a-CI"></a>菩萨有四摄法何等为四。<a id="a-CJ"></a>一者菩萨修行六波罗蜜。<a id="a-CK"></a>兼以化人拯济一切。<a id="a-CL"></a>二者生慈悲心育养群生。<a id="a-CM"></a>三者自利利人彼我兼利。<a id="a-CN"></a>四者病苦者其心怜愍如视赤子。<a id="a-CO"></a>是为菩萨四摄法摄取众生。<a id="a-CP"></a>菩萨广利众生。<a id="a-CQ"></a>摄取净土妙善功德。</p>
  <p id="aCR">救脱菩萨复欲乐说。<a id="a-CS"></a>有四弘誓不与声闻辟支佛共。<a id="a-CT"></a>何等为四。<a id="a-CU"></a>一者愿使我心犹如大地。<a id="a-CV"></a>一切草木丛林萌牙。<a id="a-CW"></a>因之增长地无憎爱。<a id="a-CX"></a>二者愿使我心犹如桥船。<a id="a-CY"></a>运度众生无有疲厌。<a id="a-CZ"></a>三者愿使我心犹如大海。<a id="a-Ca"></a>容受一切百川。<a id="a-Cb"></a>众流投之不溢四者愿使我身犹如虚空。<a id="a-Cc"></a>苞含万物犹如法性。<a id="a-Cd"></a>是为菩萨四大弘誓。<a id="a-Ce"></a>不与声闻辟支佛共。</p>
  <p id="aCf">跋陀和菩萨我欲乐说。<a id="a-Cg"></a>菩萨妙行有八事。<a id="a-Ch"></a>何等为八。<a id="a-Ci"></a>一者菩萨处于五滓世界。<a id="a-Cj"></a>拔济众生不生疲厌。<a id="a-Ck"></a>二者见诸众生兴起福事。<a id="a-Cl"></a>营护佐助不生秽心。<a id="a-Cm"></a>三者见人为恶敦喻诃谏令得舍离。<a id="a-Cn"></a>四者有犯难者拯济怜愍如母爱子。<a id="a-Co"></a>五者有来求者不惜身命。<a id="a-Cp"></a>六者有犯难处扶侍携接令得脱难。<a id="a-Cq"></a>七者见邪见人怜愍敦喻令得正见。<a id="a-Cr"></a>八者鞠育众生犹如赤子。<a id="a-Cs"></a>所有功德悉持施与。<a id="a-Ct"></a>共用回向无上菩提。<a id="a-Cu"></a>是为菩萨八事利益无量众生。</p>
  <p id="aCv">大势至菩萨复欲乐说。<a id="a-Cw"></a>菩萨有四事。<a id="a-Cx"></a>利益众生心无疲惓。<a id="a-Cy"></a>何等为四。<a id="a-Cz"></a>一者菩萨摩诃萨自舍已乐施与众生。<a id="a-D0"></a>见他受苦如已无异。<a id="a-D1"></a>慈心流恻痛彻骨髓。<a id="a-D2"></a>二者菩萨摩诃萨于没溺处设大桥船。<a id="a-D3"></a>运度众生无有疲厌。<a id="a-D4"></a>三者菩萨摩诃萨于生死海中众生回覆。<a id="a-D5"></a>自手牢捉令达彼岸。<a id="a-D6"></a>四者知诸众生往古来今犹如幻化。<a id="a-D7"></a>虽达此理度人无厌。<a id="a-D8"></a>是为菩萨四事。<a id="a-D9"></a>利益拯济群生。</p>
  <p id="aDA">得大势菩萨复欲乐说。<a id="a-DB"></a>谁能于释迦牟尼佛遗法中作佛事者。<a id="a-DC"></a>我等八人常当拥护。<a id="a-DD"></a>略说有四事何等为四。<a id="a-DE"></a>一者亿无量苦。<a id="a-DF"></a>见众生苦如我无异。<a id="a-DG"></a>二者我等所持戒功德。<a id="a-DH"></a>悉舍施与众生。<a id="a-DI"></a>共用回向无上菩提。<a id="a-DJ"></a>三者能忍苦事。<a id="a-DK"></a>荷负一切众生到于彼岸。<a id="a-DL"></a>四者发举一切众生心。<a id="a-DM"></a>犹如慈父念子无异。<a id="a-DN"></a>是为菩萨自利利人清净妙行。</p>
  <p id="aDO">坚勇菩萨复欲乐说。<a id="a-DP"></a>菩萨妙行有四事。<a id="a-DQ"></a>何等为四。<a id="a-DR"></a>一者愿我常生无佛世界。<a id="a-DS"></a>喻如日月行阎浮提。<a id="a-DT"></a>为其除冥。<a id="a-DU"></a>二者如以金錍决其眼膜令睹光明。<a id="a-DV"></a>三者作大药树一切众生。<a id="a-DW"></a>得闻香者病苦消除。<a id="a-DX"></a>四者常演说法如澍法雨。<a id="a-DY"></a>萌芽生长成就果实。<a id="a-DZ"></a>悉发无上菩提之心。<a id="a-Da"></a>是为菩萨四大弘誓。</p>
  <p id="aDb">我文殊师利　　今欲说妙偈</p>
  <p id="aDc">令此经流布　　众生无疑心</p>
  <p id="aDd">七佛菩萨众　　所说深妙法</p>
  <p id="aDe">诸天龙王神　　言辞甚奇特</p>
  <p id="aDf">纯说妙行咒　　护国及行人</p>
  <p id="aDg">书写读诵者　　必共千佛会</p>
  <p id="aDh">虚空藏菩萨　　今欲说半偈</p>
  <p id="aDi">美叹书写者　　书写读诵者</p>
  <p id="aDj">上来贤圣教　　称扬转教人</p>
  <p id="aDk">言辞惋约美　　妙好无穷尽</p>
  <p id="aDl">犹如大海水　　深广叵穷尽</p>
  <p id="aDm">此人之功德　　亿倍过于彼</p>
  <p id="aDn">我文殊师利今欲说偈。</p>
  <p id="aDo">一切众生类　　回波淫鬼界</p>
  <p id="aDp">无能觉之者　　唯我能救拔</p>
  <p id="aDq">永断生死本　　普处寂灭乐</p>
  <p id="aDr">梵天王所说二偈。</p>
  <p id="aDs">今来至此闻妙言　　我常修行四无量</p>
  <p id="aDt">今来至此闻妙言　　济拔众生生死苦</p>
  <p id="aDu">永以无复忧恼患</p>
  <p id="aDv">兜率天王今欲说三偈。</p>
  <p id="aDw">我于往昔值诸佛　　得升兜率为天王</p>
  <p id="aDx">今以得听一妙言　　决了心膜开慧眼</p>
  <p id="aDy">其有众生一经耳　　不堕三涂升梵天</p>
  <p id="aDz">他化自在天王欲说一偈半。</p>
  <p id="aE0">闻此阎浮提　　诸大菩萨等</p>
  <p id="aE1">演说微妙义　　我心大欢喜</p>
  <p id="aE2">永拔生死种　　得升泥洹堂</p>
  <p id="aE3">化乐天王所说二偈半。</p>
  <p id="aE4">我闻阎浮提　　菩萨大士等</p>
  <p id="aE5">各各说妙行　　四摄及弘誓</p>
  <p id="aE6">我闻此句已　　心眼矐然开</p>
  <p id="aE7">愿使诸天众　　得此净眼根</p>
  <p id="aE8">永断生死流　　普得升泥洹</p>
  <p id="aE9">炎摩天王欲说两偈如意珠。</p>
  <p id="aEA">我等久处于天宫　　厌离三界生死苦</p>
  <p id="aEB">何时如蛇脱故皮　　永得寂灭涅槃乐</p>
  <p id="aEC">忉利天王欲说一偈半。</p>
  <p id="aED">久处于生死　　厌离欲淤泥</p>
  <p id="aEE">兴起大慈悲　　济拔生死苦</p>
  <p id="aEF">永脱生死苦　　得入涅槃城</p>
  <p id="aEG">提头赖吒天王欲说四偈。</p>
  <p id="aEH">四大天王中　　我最为第一</p>
  <p id="aEI">我虽作天王　　不脱鬼神苦</p>
  <p id="aEJ">我作鬼神王　　已经五百岁</p>
  <p id="aEK">东西常驰骋　　济度诸群生</p>
  <p id="aEL">哀哉过去世　　曾作人中王</p>
  <p id="aEM">治化不以理　　今作鬼神王</p>
  <p id="aEN">有愿诸国王　　正治于国事</p>
  <p id="aEO">莫作贪浊行　　复受鬼神身</p>
  <p id="aEP">毗楼博叉天王欲说一偈半。</p>
  <p id="aEQ">我念过去世　　生于阎浮提</p>
  <p id="aER">豪富得自在　　谄曲不端直</p>
  <p id="aES">今虽作鬼王　　犹受鬼神苦</p>
  <p id="aET">毗楼勒叉天王欲说三偈。</p>
  <p id="aEU">我今作鬼王　　得离三涂苦</p>
  <p id="aEV">涉历四天下　　救诸病苦者</p>
  <p id="aEW">忆念过去世　　曾作天中王</p>
  <p id="aEX">放逸着五欲　　今受鬼王身</p>
  <p id="aEY">又愿人中王　　谨慎不放逸</p>
  <p id="aEZ">度脱诸众生　　普得涅槃乐</p>
  <p id="aEa">毗沙门天王欲说三偈。</p>
  <p id="aEb">我于往昔修菩提　　为众生故作鬼王</p>
  <p id="aEc">众生久处无明闇　　我以金錍开其眼</p>
  <p id="aEd">慧眼既开度生死　　生死既脱升泥洹</p>
  <p id="aEe">难陀龙王欲说二偈半。</p>
  <p id="aEf">我现处龙宫　　欲度诸龙众</p>
  <p id="aEg">闻诸菩萨众　　各各说妙行</p>
  <p id="aEh">诸天龙神等　　咸皆侧耳听</p>
  <p id="aEi">天众及龙众　　欢喜不自胜</p>
  <p id="aEj">我及诸营从　　得脱诸龙身</p>
  <p id="aEk">婆难陀龙王今欲说一偈半。</p>
  <p id="aEl">我处于龙宫　　犹如蚕处茧</p>
  <p id="aEm">愿得智慧力　　坏此无明闇</p>
  <p id="aEn">济拔众厄难　　超度生死海</p>
  <p id="aEo">娑伽罗龙王欲说二偈。</p>
  <p id="aEp">我念过去世　　曾作人中王</p>
  <p id="aEq">悭吝于宝藏　　今受龙王身</p>
  <p id="aEr">又愿诸国王　　慈惠普拯济</p>
  <p id="aEs">治化以正法　　莫复受龙身</p>
  <p id="aEt">和修吉龙王欲说二偈半。</p>
  <p id="aEu">我虽受龙身　　不受热沙苦</p>
  <p id="aEv">又于过去世　　曾作人中王</p>
  <p id="aEw">贪浊着世乐　　今受龙王身</p>
  <p id="aEx">又愿诸国王　　厌离于世乐</p>
  <p id="aEy">如囚厌于狱　　超出三界门</p>
  <p id="aEz">德叉迦龙王欲说二偈半。</p>
  <p id="aF0">又我于过去　　曾作人中王</p>
  <p id="aF1">妻子及奴婢　　悉皆用布施</p>
  <p id="aF2">坐以一嗔故　　今受龙王身</p>
  <p id="aF3">又愿诸国王　　谦敬以仁义</p>
  <p id="aF4">莫复自豪贵　　后受龙王身</p>
  <p id="aF5">阿那婆达多龙王欲说四偈。</p>
  <p id="aF6">我念过去世　　曾于阎浮提</p>
  <p id="aF7">曾作国王女　　端政无等双</p>
  <p id="aF8">父王甚爱重　　名曰白莲华</p>
  <p id="aF9">嫁与邻国王　　不得适其意</p>
  <p id="aFA">嗔恚自害死　　经历三涂苦</p>
  <p id="aFB">今受龙王身　　又愿诸女人</p>
  <p id="aFC">厌恶女姿态　　莫复怀妒忌</p>
  <p id="aFD">后受毒龙苦　　难得脱苦时</p>
  <p id="aFE">摩那斯龙王今欲说二偈半。</p>
  <p id="aFF">久处于龙宫　　厌患诸龙臭</p>
  <p id="aFG">腥臊如溷猪　　处厕不觉苦</p>
  <p id="aFH">三界诸人天　　皆亦复如是</p>
  <p id="aFI">乐在三界狱　　如猪不厌厕</p>
  <p id="aFJ">哀哉甚可伤　　不知求解脱</p>
  <p id="aFK">沤波罗龙王今欲说五偈半。</p>
  <p id="aFL">我于过去世　　曾于阎浮提</p>
  <p id="aFM">婆罗门家子　　聪明甚黠慧</p>
  <p id="aFN">时有邻国王　　女来娉我妻</p>
  <p id="aFO">此女不贞良　　私外共人通</p>
  <p id="aFP">我时伺捕得　　斩之于都市</p>
  <p id="aFQ">我时恶贼彼　　送之归本国</p>
  <p id="aFR">思惟欲秽恶　　出家行正道</p>
  <p id="aFS">复遇恶知识　　不值好同学</p>
  <p id="aFT">引置诸淫人　　时我惋叹恨</p>
  <p id="aFU">持刀自刎死　　经历三涂苦</p>
  <p id="aFV">从是受龙身　　甚苦不可言</p>
  <p id="aFW">胡苏低罗龙王今欲白一事。</p>
  <p id="aFX">我于阎浮提　　典主十六国</p>
  <p id="aFY">余国皆易化　　惟此国难教</p>
  <p id="aFZ">群臣皆谄伪　　贪浊多奸诡</p>
  <p id="aFa">旱涝不均平　　莫不由此事</p>
 </body>
</html>