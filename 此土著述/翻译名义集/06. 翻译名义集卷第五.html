<!doctype html>
<html id="z3IBXGv1fj" data-ver="2122">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第五</h1>
  <h2 id="a2">仙趣篇第十六</h2>
  <p id="a3">楞严云。<a id="a-4"></a>复有从人不依正觉修三摩地。<a id="a-5"></a>别修妄念存想。<a id="a-6"></a>固形游于山林人不及处。<a id="a-7"></a>有十种仙。<a id="a-8"></a>梵语茂泥。<a id="a-9"></a>此云仙。<a id="a-A"></a>释名云。<a id="a-B"></a>老而不死曰仙。<a id="a-C"></a>仙迁也。<a id="a-D"></a>迁入山也。<a id="a-E"></a>故制字人傍山也。<a id="a-F"></a>庄子云。<a id="a-G"></a>千岁厌世。<a id="a-H"></a>去而上仙。<a id="a-I"></a>抱朴子云。<a id="a-J"></a>求仙者。<a id="a-K"></a>要当以忠孝和顺仁信为本。<a id="a-L"></a>若德不修而但务方术。<a id="a-M"></a>终不得长生也。<a id="a-N"></a>高僧传云。<a id="a-O"></a>纯陀西域人。<a id="a-P"></a>年六百岁不衰。<a id="a-Q"></a>唐代宗从之。<a id="a-R"></a>求留年之道。<a id="a-S"></a>陀曰。<a id="a-T"></a>心神好静。<a id="a-U"></a>今为尘境汨之。<a id="a-V"></a>何从冥寂乎。<a id="a-W"></a>若离简静。<a id="a-X"></a>外欲望留年。<a id="a-Y"></a>如登木采芙蓉。<a id="a-Z"></a>其可得耶。<a id="a-a"></a>陛下欲长年。<a id="a-b"></a>由简洁安神。<a id="a-c"></a>神安则寿永。<a id="a-d"></a>寡欲则身安。<a id="a-e"></a>术斯已往。<a id="a-f"></a>贫道所不知也。<a id="a-g"></a>而言趣者。<a id="a-h"></a>婆沙毗昙皆云。<a id="a-i"></a>趣者到义。<a id="a-j"></a>乃仙人所到之处也。</p>
  <p id="ak">阿斯陀。<a id="a-l"></a>或云阿夷。<a id="a-m"></a>此翻无比。<a id="a-n"></a>又翻端正。<a id="a-o"></a>大论云。<a id="a-p"></a>阿私陀仙。<a id="a-q"></a>白净饭王言。<a id="a-r"></a>我以天耳闻诸天鬼神说。<a id="a-s"></a>净饭王生子有佛身相。<a id="a-t"></a>故来请见。<a id="a-u"></a>王大欢喜。<a id="a-v"></a>敕诸侍人将太子出。<a id="a-w"></a>侍人答王。<a id="a-x"></a>太子小睡。<a id="a-y"></a>时阿私陀言。<a id="a-z"></a>圣王常警一切。<a id="a-10"></a>施以甘露。<a id="a-11"></a>不应睡也。<a id="a-12"></a>即从座起。<a id="a-13"></a>诣太子所。<a id="a-14"></a>抱着臂上。<a id="a-15"></a>上下相之。<a id="a-16"></a>相已涕零。<a id="a-17"></a>不能自胜。<a id="a-18"></a>王大不悦。<a id="a-19"></a>问相师曰。<a id="a-1A"></a>有何不祥涕泣如是。<a id="a-1B"></a>仙人答言。<a id="a-1C"></a>假使天雨金刚大山。<a id="a-1D"></a>不能动其一毛。<a id="a-1E"></a>岂有不祥。<a id="a-1F"></a>太子必当作佛。<a id="a-1G"></a>我今年暮。<a id="a-1H"></a>富生无色天上。<a id="a-1I"></a>不得见佛。<a id="a-1J"></a>不闻其法。<a id="a-1K"></a>故自悲伤耳。</p>
  <p id="a1L">羼提。<a id="a-1M"></a>此云忍辱仙。<a id="a-1N"></a>西域记云。<a id="a-1O"></a>瞢羯厘城东。<a id="a-1P"></a>有大窣堵波。<a id="a-1Q"></a>是忍辱仙。<a id="a-1R"></a>被歌利王割截之处。<a id="a-1S"></a>发轸问辅行。<a id="a-1T"></a>引此明三藏忍度满相。<a id="a-1U"></a>金刚所说其义云何。<a id="a-1V"></a>答割截是同。<a id="a-1W"></a>但随藏衍说忍为异。<a id="a-1X"></a>藏谓伏惑。<a id="a-1Y"></a>正修事忍。<a id="a-1Z"></a>衍谓断惑。<a id="a-1a"></a>达事即空。<a id="a-1b"></a>亦犹儒童见燃灯佛通于四教。<a id="a-1c"></a>行因之相。</p>
  <p id="a1d">阿罗罗迦摩罗。<a id="a-1e"></a>亦名罗勒迦蓝。</p>
  <p id="a1f">郁陀罗罗摩子。<a id="a-1g"></a>亦云郁头蓝弗。<a id="a-1h"></a>此云猛喜。<a id="a-1i"></a>又云极喜。<a id="a-1j"></a>中阿含罗摩经云。<a id="a-1k"></a>我为童子时。<a id="a-1l"></a>年二十九。<a id="a-1m"></a>往阿罗罗迦摩罗所。<a id="a-1n"></a>问言依汝法行梵行可不。<a id="a-1o"></a>答言无不可。<a id="a-1p"></a>云何此法自知证。<a id="a-1q"></a>仙言我度识处。<a id="a-1r"></a>得无所有处。<a id="a-1s"></a>即住远离处。<a id="a-1t"></a>修证得已更往仙所。<a id="a-1u"></a>述己所得。<a id="a-1v"></a>仙问汝已证无所有处耶。<a id="a-1w"></a>我之所得汝亦得耶。<a id="a-1x"></a>即共领众。<a id="a-1y"></a>又自念此法。<a id="a-1z"></a>不趣智慧。<a id="a-20"></a>不趣涅槃。<a id="a-21"></a>宁可更求安隐处耶。<a id="a-22"></a>是故更往郁陀罗罗摩子所云。<a id="a-23"></a>我欲于汝法中学。<a id="a-24"></a>彼。<a id="a-25"></a>答无不可。<a id="a-26"></a>问曰自知证耶。<a id="a-27"></a>答我度无所有处。<a id="a-28"></a>得非想定。<a id="a-29"></a>我久证得。<a id="a-2A"></a>便修得之。<a id="a-2B"></a>乃至领众等。<a id="a-2C"></a>复念言此法不至涅槃。<a id="a-2D"></a>即往象头山鞞罗梵志村尼连禅河边。<a id="a-2E"></a>誓不起座。<a id="a-2F"></a>即得无上安隐涅槃。</p>
  <p id="a2G">婆薮。<a id="a-2H"></a>(思苟切)方等陀罗尼经云。<a id="a-2I"></a>尔时婆薮从地狱出。<a id="a-2J"></a>将九十二亿罪人来。<a id="a-2K"></a>诣娑婆世界。<a id="a-2L"></a>十方亦然。<a id="a-2M"></a>于时文殊师利。<a id="a-2N"></a>语舍利弗。<a id="a-2O"></a>此诸罪人。<a id="a-2P"></a>佛未出时。<a id="a-2Q"></a>造不善行。<a id="a-2R"></a>经于地狱。<a id="a-2S"></a>因于华聚放大光明。<a id="a-2T"></a>承光而出(云云)。<a id="a-2U"></a>婆者言天。<a id="a-2V"></a>薮言慧。<a id="a-2W"></a>云何天慧之人。<a id="a-2X"></a>地狱受苦。<a id="a-2Y"></a>又婆言广。<a id="a-2Z"></a>薮言通。<a id="a-2a"></a>又婆言高。<a id="a-2b"></a>薮言妙。<a id="a-2c"></a>又婆言断。<a id="a-2d"></a>薮言智。<a id="a-2e"></a>又婆言刚。<a id="a-2f"></a>薮言柔。<a id="a-2g"></a>又婆言慈。<a id="a-2h"></a>薮言悲。</p>
  <p id="a2i">佉卢虱(音瑟)吒。<a id="a-2j"></a>隋言驴唇。<a id="a-2k"></a>此乃大仙人名。</p>
  <p id="a2l">殊致阿罗娑。<a id="a-2m"></a>隋言光味。<a id="a-2n"></a>般若灯论云。<a id="a-2o"></a>声闻菩萨等。<a id="a-2p"></a>亦名仙。<a id="a-2q"></a>佛于中最尊上故。<a id="a-2r"></a>已有一切波罗蜜多功德。<a id="a-2s"></a>善根彼岸。<a id="a-2t"></a>故名大仙。</p>
  <p data-pb></p>
  <h2 id="a2u">人伦篇第十七</h2>
  <p id="a2v">天界着乐。<a id="a-2w"></a>四趣沈苦。<a id="a-2x"></a>故此五道。<a id="a-2y"></a>非成佛器。<a id="a-2z"></a>由是诸佛唯出人间。<a id="a-30"></a>如智论云。<a id="a-31"></a>若菩萨行般若者。<a id="a-32"></a>从初发心。<a id="a-33"></a>终不堕三恶道。<a id="a-34"></a>常作转轮圣王。<a id="a-35"></a>多生欲界。<a id="a-36"></a>何以故。<a id="a-37"></a>以无色界无色故不可教化。<a id="a-38"></a>色界中。<a id="a-39"></a>多味着禅定乐。<a id="a-3A"></a>无厌恶心故。<a id="a-3B"></a>亦不生。<a id="a-3C"></a>欲天妙。<a id="a-3D"></a>五欲多。<a id="a-3E"></a>故在人中世世以四事。<a id="a-3F"></a>摄众生等。<a id="a-3G"></a>故论诫曰。<a id="a-3H"></a>三恶道众生。<a id="a-3I"></a>不得修道业。<a id="a-3J"></a>既得此人身。<a id="a-3K"></a>当勉自利益。<a id="a-3L"></a>览此集者。<a id="a-3M"></a>宜警觉焉。</p>
  <p id="a3N">摩[少/兔]舍喃(女函切)。<a id="a-3O"></a>大论此云人。<a id="a-3P"></a>法苑云。<a id="a-3Q"></a>人者忍也。<a id="a-3R"></a>于世违顺情能安忍。<a id="a-3S"></a>孔子曰。<a id="a-3T"></a>人者仁也。<a id="a-3U"></a>礼记曰。<a id="a-3V"></a>人者天地之心。<a id="a-3W"></a>五行之端。<a id="a-3X"></a>周书云。<a id="a-3Y"></a>惟人万物之灵。<a id="a-3Z"></a>孔安国云。<a id="a-3a"></a>天地所生。<a id="a-3b"></a>惟人为贵。<a id="a-3c"></a>今谓。<a id="a-3d"></a>若无善因。<a id="a-3e"></a>奚感美报。<a id="a-3f"></a>言善因者。<a id="a-3g"></a>谓五戒也。<a id="a-3h"></a>一不杀戒。<a id="a-3i"></a>常念有情皆惜身命。<a id="a-3j"></a>恕己愍彼。<a id="a-3k"></a>以慎伤暴。<a id="a-3l"></a>二不盗戒。<a id="a-3m"></a>不与私取。<a id="a-3n"></a>是为偷盗。<a id="a-3o"></a>义既非宜。<a id="a-3p"></a>故止攘(汝阳)窃。<a id="a-3q"></a>三不邪淫。<a id="a-3r"></a>女有三护法亦禁。<a id="a-3s"></a>约守。<a id="a-3t"></a>礼自防。<a id="a-3u"></a>故止罗欲。<a id="a-3v"></a>四不妄语。<a id="a-3w"></a>覆实言虚。<a id="a-3x"></a>诳他欺自。<a id="a-3y"></a>端心质直。<a id="a-3z"></a>所说诚实。<a id="a-40"></a>五不饮酒。<a id="a-41"></a>昏神乱性。<a id="a-42"></a>酒毒颇甚。<a id="a-43"></a>增长愚痴。<a id="a-44"></a>故令绝饮。<a id="a-45"></a>原佛五戒本化人伦。<a id="a-46"></a>与儒五常其义不异。<a id="a-47"></a>不杀即仁。<a id="a-48"></a>不盗即义。<a id="a-49"></a>不淫即礼。<a id="a-4A"></a>不妄语即信。<a id="a-4B"></a>不饮酒即智。<a id="a-4C"></a>故梵摩喻经曰。<a id="a-4D"></a>为清信士。<a id="a-4E"></a>守仁不杀。<a id="a-4F"></a>知足不盗。<a id="a-4G"></a>贞洁不淫。<a id="a-4H"></a>执信不欺。<a id="a-4I"></a>尽孝不醉。<a id="a-4J"></a>当以意解。<a id="a-4K"></a>勿执名别。<a id="a-4L"></a>又四分律。<a id="a-4M"></a>明受五戒。<a id="a-4N"></a>分四种异。<a id="a-4O"></a>但受三归。<a id="a-4P"></a>名无分优婆塞。<a id="a-4Q"></a>或受一戒。<a id="a-4R"></a>名少分优婆塞。<a id="a-4S"></a>受二三四。<a id="a-4T"></a>名多分优婆塞。<a id="a-4U"></a>具受五戒。<a id="a-4V"></a>名满分优婆塞。<a id="a-4W"></a>其如五戒全缺。<a id="a-4X"></a>则人间之路。<a id="a-4Y"></a>终不复生。<a id="a-4Z"></a>以此五戒是大小乘尸罗根本故。<a id="a-4a"></a>经云五戒者。<a id="a-4b"></a>天下大禁忌。<a id="a-4c"></a>若犯五戒。<a id="a-4d"></a>在天违五星。<a id="a-4e"></a>在地违五岳。<a id="a-4f"></a>在方违五帝。<a id="a-4g"></a>在身违五藏。<a id="a-4h"></a>故佛成道。<a id="a-4i"></a>未转法轮。<a id="a-4j"></a>先为提谓。<a id="a-4k"></a>授五戒法。<a id="a-4l"></a>号曰人乘。<a id="a-4m"></a>居五乘首。<a id="a-4n"></a>由兹五戒。<a id="a-4o"></a>超出三涂。<a id="a-4p"></a>取运载义。<a id="a-4q"></a>以立乘名。<a id="a-4r"></a>古师通漫。<a id="a-4s"></a>称人天教。<a id="a-4t"></a>天台谓。<a id="a-4u"></a>无诠理破惑之功。<a id="a-4v"></a>不得名为教矣。<a id="a-4w"></a>嵩辅教编罔究名义。<a id="a-4x"></a>立二种教。<a id="a-4y"></a>一曰世教。<a id="a-4z"></a>二出世教。<a id="a-50"></a>指人天乘名曰世教。<a id="a-51"></a>斯恣胸臆而戾祖教。<a id="a-52"></a>今谓。<a id="a-53"></a>三教立名。<a id="a-54"></a>义意各异。<a id="a-55"></a>且儒宗名教者。<a id="a-56"></a>元命包云。<a id="a-57"></a>教之为言效也。<a id="a-58"></a>上行之下效之。<a id="a-59"></a>此以下所法效名教。<a id="a-5A"></a>道家名教者。<a id="a-5B"></a>老子云。<a id="a-5C"></a>处无为之事。<a id="a-5D"></a>行不言之教。<a id="a-5E"></a>此寄教名。<a id="a-5F"></a>而显无为。<a id="a-5G"></a>释氏名教者。<a id="a-5H"></a>四教义云。<a id="a-5I"></a>说能诠理。<a id="a-5J"></a>化转物心。<a id="a-5K"></a>故言教也。<a id="a-5L"></a>化转有三义。<a id="a-5M"></a>一转恶为善。<a id="a-5N"></a>二转迷成解。<a id="a-5O"></a>三转凡成圣。<a id="a-5P"></a>所言诠理者。<a id="a-5Q"></a>藏通二教。<a id="a-5R"></a>诠真谛理。<a id="a-5S"></a>别圆二教诠中道理。<a id="a-5T"></a>良以如来依理而立言。<a id="a-5U"></a>遂令群生修行而证理。<a id="a-5V"></a>故佛圣教。<a id="a-5W"></a>是出世法。<a id="a-5X"></a>不可妄立世教之名。<a id="a-5Y"></a>问所诠中道为指何法。<a id="a-5Z"></a>答如辅教云。<a id="a-5a"></a>夫大理者。<a id="a-5b"></a>因常道之至。<a id="a-5c"></a>谓此大理。<a id="a-5d"></a>是本始二觉也。<a id="a-5e"></a>今评本始二觉。<a id="a-5f"></a>虽理智圆融。<a id="a-5g"></a>既名为觉。<a id="a-5h"></a>正从智立。<a id="a-5i"></a>所以经云。<a id="a-5j"></a>本觉明妙。<a id="a-5k"></a>又本始二觉。<a id="a-5l"></a>分别言之。<a id="a-5m"></a>属生灭门。<a id="a-5n"></a>故起信云。<a id="a-5o"></a>是心生灭因缘相。<a id="a-5p"></a>能示摩诃衍自体相用故。<a id="a-5q"></a>所诠之理。<a id="a-5r"></a>属真如门。<a id="a-5s"></a>故起信云。<a id="a-5t"></a>是心真如相即示摩诃衍体。<a id="a-5u"></a>故此乃对事拣理。<a id="a-5v"></a>若约即事说理。<a id="a-5w"></a>理性无体。<a id="a-5x"></a>全依无明。<a id="a-5y"></a>无明无体全依法性。<a id="a-5z"></a>就此相即之义。<a id="a-60"></a>则指无明为所诠理。<a id="a-61"></a>由兹教理。<a id="a-62"></a>是吾宗之纲纪。<a id="a-63"></a>故寄人乘辨梗概也。</p>
  <p id="a64">摩[少/兔]赊。<a id="a-65"></a>文句此云意。<a id="a-66"></a>昔顶生王初化。<a id="a-67"></a>诸有所作。<a id="a-68"></a>当善思惟。<a id="a-69"></a>善忆念即如王教。<a id="a-6A"></a>诸有所作。<a id="a-6B"></a>先思惟忆念。<a id="a-6C"></a>故名为意。<a id="a-6D"></a>又人能息意能修道。<a id="a-6E"></a>得达分。<a id="a-6F"></a>又人名慢。<a id="a-6G"></a>五道中多慢。<a id="a-6H"></a>毗昙论云。<a id="a-6I"></a>何故人道。<a id="a-6J"></a>名摩[少/兔]沙。<a id="a-6K"></a>此有八义。<a id="a-6L"></a>一聪明。<a id="a-6M"></a>二为胜。<a id="a-6N"></a>三意微细。<a id="a-6O"></a>四正觉。<a id="a-6P"></a>五智慧增上。<a id="a-6Q"></a>六能别虚实。<a id="a-6R"></a>七圣道正器。<a id="a-6S"></a>八聪明业所生故。</p>
  <p id="a6T">补特伽罗。<a id="a-6U"></a>或福伽罗。<a id="a-6V"></a>或富特伽罗。<a id="a-6W"></a>此云数取趣。<a id="a-6X"></a>谓诸有情起惑造业。<a id="a-6Y"></a>即为能取当来五趣。<a id="a-6Z"></a>名之为趣。<a id="a-6a"></a>古译为趣向。<a id="a-6b"></a>中阴有情。<a id="a-6c"></a>趣往前生故。<a id="a-6d"></a>俱舍云。<a id="a-6e"></a>未至应至处。<a id="a-6f"></a>应至处即六趣也。<a id="a-6g"></a>又论云。<a id="a-6h"></a>死生二有中五蕴名中有。<a id="a-6i"></a>故谓为趣。<a id="a-6j"></a>涅槃云。<a id="a-6k"></a>中有五阴。<a id="a-6l"></a>非肉眼见天眼所见。<a id="a-6m"></a>瑜珈论说八种人执。<a id="a-6n"></a>第六名补特伽罗。<a id="a-6o"></a>谓数数取诸趣故。<a id="a-6p"></a>或死于此能生于彼。<a id="a-6q"></a>正能生者。<a id="a-6r"></a>即是人执。<a id="a-6s"></a>又翻有情。<a id="a-6t"></a>又翻人。<a id="a-6u"></a>大毗婆沙论。<a id="a-6v"></a>佛言有二补特伽罗。<a id="a-6w"></a>能住持正法。<a id="a-6x"></a>谓说者行者。<a id="a-6y"></a>若持教者。<a id="a-6z"></a>相续不灭。<a id="a-70"></a>能令世俗正法久住。<a id="a-71"></a>若持证者。<a id="a-72"></a>相续不灭。<a id="a-73"></a>能令胜义正法久住。<a id="a-74"></a>持正法人有二。<a id="a-75"></a>一持教法者。<a id="a-76"></a>谓读诵解说经律论等。<a id="a-77"></a>二持正法者。<a id="a-78"></a>谓能修证无漏圣道。</p>
  <p id="a79">仆呼缮那。<a id="a-7A"></a>或萨多婆。<a id="a-7B"></a>或禅(是战)豆。<a id="a-7C"></a>或禅兜。<a id="a-7D"></a>此云众生。<a id="a-7E"></a>摩诃衍云。<a id="a-7F"></a>谓意及意识。<a id="a-7G"></a>一切众染。<a id="a-7H"></a>合集而生。<a id="a-7I"></a>故名众生。<a id="a-7J"></a>而别自体。<a id="a-7K"></a>唯依心为体。<a id="a-7L"></a>同性经佛言。<a id="a-7M"></a>众生者。<a id="a-7N"></a>众缘和合名曰众生。<a id="a-7O"></a>所谓地水火风空识名色。<a id="a-7P"></a>六入。<a id="a-7Q"></a>因缘生。<a id="a-7R"></a>楞伽。<a id="a-7S"></a>王言。<a id="a-7T"></a>世尊。<a id="a-7U"></a>彼众生者。<a id="a-7V"></a>以何为本。<a id="a-7W"></a>依何而住。<a id="a-7X"></a>以何为因。<a id="a-7Y"></a>佛言。<a id="a-7Z"></a>此众生者。<a id="a-7a"></a>无明为本。<a id="a-7b"></a>依爱而住。<a id="a-7c"></a>以业为因。<a id="a-7d"></a>楞伽王言世尊。<a id="a-7e"></a>业有几种。<a id="a-7f"></a>佛言。<a id="a-7g"></a>业有三种。<a id="a-7h"></a>何等为三。<a id="a-7i"></a>谓身口意业。<a id="a-7j"></a>又释论明众生有三聚。<a id="a-7k"></a>一者正定。<a id="a-7l"></a>必入涅槃。<a id="a-7m"></a>二者邪定。<a id="a-7n"></a>必入恶道。<a id="a-7o"></a>三者不定。<a id="a-7p"></a>能破颠倒者名正定。<a id="a-7q"></a>不能破颠倒者名邪定。<a id="a-7r"></a>得因缘能破。<a id="a-7s"></a>不得则不能破。<a id="a-7t"></a>是名不定。<a id="a-7u"></a>汉书中众生去呼。<a id="a-7v"></a>释氏相承平呼也。</p>
  <p id="a7w">逋(博孤)沙。<a id="a-7x"></a>或富楼沙。<a id="a-7y"></a>正言富卢沙。<a id="a-7z"></a>此云丈夫。<a id="a-80"></a>大戴礼云。<a id="a-81"></a>丈者长也。<a id="a-82"></a>夫者扶也。<a id="a-83"></a>言长制万物。<a id="a-84"></a>以道扶接也。<a id="a-85"></a>孟子曰。<a id="a-86"></a>富贵不能淫。<a id="a-87"></a>贫贱不能戚。<a id="a-88"></a>威武不能屈。<a id="a-89"></a>此之谓大丈夫。<a id="a-8A"></a>又翻士夫。<a id="a-8B"></a>传云。<a id="a-8C"></a>通古今。<a id="a-8D"></a>辨然否。<a id="a-8E"></a>谓之士。<a id="a-8F"></a>数始于一终于十。<a id="a-8G"></a>孔子曰。<a id="a-8H"></a>推一合十为士。<a id="a-8I"></a>诗传云。<a id="a-8J"></a>士事也。<a id="a-8K"></a>白虎通曰。<a id="a-8L"></a>士者任事之称也。<a id="a-8M"></a>周礼。<a id="a-8N"></a>天子有元士。<a id="a-8O"></a>中士。<a id="a-8P"></a>下士。<a id="a-8Q"></a>涅槃云。<a id="a-8R"></a>是大乘典。<a id="a-8S"></a>有丈夫相。<a id="a-8T"></a>所谓佛性。<a id="a-8U"></a>若人不知。<a id="a-8V"></a>是佛性者。<a id="a-8W"></a>则无男相。<a id="a-8X"></a>皆名女人。</p>
  <p id="a8Y">迦罗越。<a id="a-8Z"></a>大品经中。<a id="a-8a"></a>居士是也。<a id="a-8b"></a>楞严云。<a id="a-8c"></a>爱谈名言清净自居。<a id="a-8d"></a>普门疏。<a id="a-8e"></a>以多积财货。<a id="a-8f"></a>居业丰盈。<a id="a-8g"></a>谓之居士。<a id="a-8h"></a>郑康成云道艺处士。</p>
  <p id="a8i">婆罗。<a id="a-8j"></a>隋言毛道。<a id="a-8k"></a>谓行心不定。<a id="a-8l"></a>犹如轻毛随风东西。<a id="a-8m"></a>魏金刚云。<a id="a-8n"></a>毛道凡夫。<a id="a-8o"></a>应法师云。<a id="a-8p"></a>梵语嚩罗。<a id="a-8q"></a>此云毛。<a id="a-8r"></a>婆罗此云愚。<a id="a-8s"></a>梵音相近。<a id="a-8t"></a>译人致谬。<a id="a-8u"></a>正言婆罗必栗托仡那。<a id="a-8v"></a>此翻愚异生。<a id="a-8w"></a>愚痴闇冥。<a id="a-8x"></a>无有智慧。<a id="a-8y"></a>但起我见。<a id="a-8z"></a>不生无漏。<a id="a-90"></a>亦名婴愚凡夫。<a id="a-91"></a>凡夫者义译也。<a id="a-92"></a>梵言婆罗必利他伽阇那。<a id="a-93"></a>此云小儿别生。<a id="a-94"></a>以痴如小儿。<a id="a-95"></a>不同圣生也。</p>
  <p id="a96">邬(安古)波弟铄。<a id="a-97"></a>此云父母。<a id="a-98"></a>杨子云。<a id="a-99"></a>父母子之天地与。<a id="a-9A"></a>无天何以生。<a id="a-9B"></a>无地何以形。<a id="a-9C"></a>摭华云。<a id="a-9D"></a>天悬象。<a id="a-9E"></a>地载形。<a id="a-9F"></a>父受气母化成。<a id="a-9G"></a>诗曰。<a id="a-9H"></a>哀哀父母。<a id="a-9I"></a>生我劬劳。<a id="a-9J"></a>无父何怙。<a id="a-9K"></a>无母何恃。<a id="a-9L"></a>出则衔恤。<a id="a-9M"></a>入则靡至。<a id="a-9N"></a>父兮生我。<a id="a-9O"></a>母兮鞠我。<a id="a-9P"></a>抚我育我。<a id="a-9Q"></a>长我畜我。<a id="a-9R"></a>顾我复我。<a id="a-9S"></a>出入复我。<a id="a-9T"></a>欲报之恩昊天罔极。<a id="a-9U"></a>梵网经云。<a id="a-9V"></a>孝顺父母师僧三宝。</p>
  <p id="a9W">阿摩。<a id="a-9X"></a>此云女母。</p>
  <p id="a9Y">苏弗窒(竹栗)利。<a id="a-9Z"></a>此云善女。</p>
  <p id="a9a">波帝。<a id="a-9b"></a>此云夫主。<a id="a-9c"></a>大论云。<a id="a-9d"></a>一切女身。<a id="a-9e"></a>无所系属。<a id="a-9f"></a>则受恶名。<a id="a-9g"></a>女人之体。<a id="a-9h"></a>幼则从父母。<a id="a-9i"></a>少则从夫。<a id="a-9j"></a>老则从子。</p>
  <p id="a9k">婆梨耶。<a id="a-9l"></a>此云妇。<a id="a-9m"></a>说文。<a id="a-9n"></a>妇与己齐者。<a id="a-9o"></a>妇服也。<a id="a-9p"></a>从女持帚洒扫也。<a id="a-9q"></a>或称命妇者。<a id="a-9r"></a>夫尊于朝妻荣于室。</p>
  <p id="a9s">阿那他。<a id="a-9t"></a>此云非正伎人。<a id="a-9u"></a>帝王略论曰。<a id="a-9v"></a>习与正人居。<a id="a-9w"></a>不能无正。<a id="a-9x"></a>犹生长齐地。<a id="a-9y"></a>不能不齐言也。<a id="a-9z"></a>习与不正人居。<a id="a-A0"></a>不能无不正。<a id="a-A1"></a>犹生长楚地。<a id="a-A2"></a>不能不楚言也。<a id="a-A3"></a>易曰。<a id="a-A4"></a>君子以常德行习教事。<a id="a-A5"></a>谯子曰。<a id="a-A6"></a>夫交人之道。<a id="a-A7"></a>犹素之白也。<a id="a-A8"></a>染之以朱则赤。<a id="a-A9"></a>染之以蓝则青。<a id="a-AA"></a>大戴礼曰。<a id="a-AB"></a>与君子游苾乎如入兰芷之室。<a id="a-AC"></a>久而不闻其香。<a id="a-AD"></a>则与之化矣。<a id="a-AE"></a>与不善人居乎如入鲍鱼之肆。<a id="a-AF"></a>久而不知其臭。<a id="a-AG"></a>与之变矣。</p>
  <p id="aAH">鸠那罗。<a id="a-AI"></a>此云恶人。<a id="a-AJ"></a>亦云不好人。<a id="a-AK"></a>蜀先主临终谓太子曰。<a id="a-AL"></a>勿以恶小而为之。<a id="a-AM"></a>勿以善小而不为。<a id="a-AN"></a>孔子云。<a id="a-AO"></a>见善如不及。<a id="a-AP"></a>见恶如探汤。<a id="a-AQ"></a>尚书曰。<a id="a-AR"></a>彰善瘅(徒丹)恶。<a id="a-AS"></a>树之风声。<a id="a-AT"></a>曾子云。<a id="a-AU"></a>人之好善。<a id="a-AV"></a>福虽未至。<a id="a-AW"></a>去祸远矣。<a id="a-AX"></a>人之为恶。<a id="a-AY"></a>凶虽未至。<a id="a-AZ"></a>去福近矣。<a id="a-Aa"></a>辨魔书云。<a id="a-Ab"></a>见善养育。<a id="a-Ac"></a>如雨露之被草木。<a id="a-Ad"></a>遇恶剿绝。<a id="a-Ae"></a>若鹰鹯之逐鸟雀。<a id="a-Af"></a>骂意经云。<a id="a-Ag"></a>人所作善恶有四神知之。<a id="a-Ah"></a>一者地神。<a id="a-Ai"></a>二者天神。<a id="a-Aj"></a>三者旁人。<a id="a-Ak"></a>四者自意。<a id="a-Al"></a>涅槃经明十六种恶。<a id="a-Am"></a>一为利餧食羔羊肥已转卖。<a id="a-An"></a>二为利买已屠杀。<a id="a-Ao"></a>三为利餧养猪豚肥已转卖。<a id="a-Ap"></a>四为利买已屠杀。<a id="a-Aq"></a>五为利餧养牛犊肥已转卖。<a id="a-Ar"></a>六为利买已屠杀。<a id="a-As"></a>七为利养鸡令肥。<a id="a-At"></a>肥已转卖。<a id="a-Au"></a>八为利买已屠杀。<a id="a-Av"></a>九钓鱼。<a id="a-Aw"></a>十猎师。<a id="a-Ax"></a>十一劫夺。<a id="a-Ay"></a>十二魁脍。<a id="a-Az"></a>十三网捕飞鸟。<a id="a-B0"></a>十四两舌。<a id="a-B1"></a>十五狱卒。<a id="a-B2"></a>十六咒笼。</p>
  <p id="aB3">究磨罗浮多。<a id="a-B4"></a>应法师云。<a id="a-B5"></a>是彼八岁已上。<a id="a-B6"></a>乃至未娶之者总名。</p>
  <p id="aB7">拘摩罗。<a id="a-B8"></a>西域记云。<a id="a-B9"></a>唐言童子。<a id="a-BA"></a>释名云。<a id="a-BB"></a>十五曰童。<a id="a-BC"></a>故礼有阳童。<a id="a-BD"></a>牛羊之无角曰童。<a id="a-BE"></a>山无草木曰童。<a id="a-BF"></a>言人未冠者似之云耳。</p>
  <p id="aBG">般吒。<a id="a-BH"></a>应言般荼迦。<a id="a-BI"></a>此云黄门。</p>
  <p id="aBJ">扇搋。<a id="a-BK"></a>敕皆切。<a id="a-BL"></a>或扇荼。<a id="a-BM"></a>此云生天然。<a id="a-BN"></a>生者男根不满。</p>
  <p id="aBO">留拏。<a id="a-BP"></a>此云犍。<a id="a-BQ"></a>(居言切)或作剧。<a id="a-BR"></a>以刀去势也。</p>
  <p id="aBS">伊梨沙掌拏。<a id="a-BT"></a>此云妒。<a id="a-BU"></a>因见他淫。<a id="a-BV"></a>方有妒心淫起。</p>
  <p id="aBW">半择迦。<a id="a-BX"></a>此云变。<a id="a-BY"></a>今生变作。</p>
  <p id="aBZ">博叉。<a id="a-Ba"></a>此云半月能男。<a id="a-Bb"></a>半月不能男。<a id="a-Bc"></a>此依四分律出。</p>
  <p id="aBd">扇提罗。<a id="a-Be"></a>此云石女。<a id="a-Bf"></a>无男女根故。</p>
  <p id="aBg">槃大子。<a id="a-Bh"></a>此出楞伽。<a id="a-Bi"></a>若大乘入楞伽。<a id="a-Bj"></a>则云石女儿。</p>
  <p id="aBk">驮索迦。<a id="a-Bl"></a>此云奴。<a id="a-Bm"></a>说文云。<a id="a-Bn"></a>男入罪曰奴。<a id="a-Bo"></a>女入罪曰婢。<a id="a-Bp"></a>风俗通云。<a id="a-Bq"></a>古制无奴婢。<a id="a-Br"></a>即犯事赃(则即)者被赃罪。<a id="a-Bs"></a>没入官。<a id="a-Bt"></a>为奴婢。<a id="a-Bu"></a>获者逃亡。<a id="a-Bv"></a>获得为奴婢。</p>
  <p id="aBw">旃陀罗。<a id="a-Bx"></a>此云屠者。<a id="a-By"></a>正言旃荼(音途)罗。<a id="a-Bz"></a>此云严炽。<a id="a-C0"></a>谓恶业自严。<a id="a-C1"></a>行时摇铃。<a id="a-C2"></a>持竹为幖(音标)帜(尺志切通俗文云。<a id="a-C3"></a>徽号曰幖。<a id="a-C4"></a>私记曰。<a id="a-C5"></a>帜谓以缝帛书着背上曰徽。<a id="a-C6"></a>广雅云播也)。<a id="a-C7"></a>故若不尔者。<a id="a-C8"></a>王必罪之。<a id="a-C9"></a>法显传云。<a id="a-CA"></a>名为恶人。<a id="a-CB"></a>与人别居。<a id="a-CC"></a>入城市则击竹自异。<a id="a-CD"></a>人则避之。<a id="a-CE"></a>或带之。<a id="a-CF"></a>人皆怖畏。</p>
  <p id="aCG">楼由。<a id="a-CH"></a>此云爱。<a id="a-CI"></a>力士名也。</p>
  <p id="aCJ">谭(徒绀)婆。<a id="a-CK"></a>此云食狗肉人。</p>
  <p id="aCL">羯耻那。<a id="a-CM"></a>此云煮狗人。</p>
  <p id="aCN">萨拘卢楴徒帝切此云卖姓也。</p>
  <p id="aCO">犍坻。<a id="a-CP"></a>翻续。</p>
  <p id="aCQ">那罗。<a id="a-CR"></a>翻上伎戏。</p>
  <p data-pb></p>
  <h2 id="aCS">帝王篇第十八</h2>
  <p id="aCT">帝王略论曰。<a id="a-CU"></a>夫帝王者。<a id="a-CV"></a>必立德立功。<a id="a-CW"></a>可大可久。<a id="a-CX"></a>经之以仁义。<a id="a-CY"></a>纬之以文武。<a id="a-CZ"></a>深根固蔕。<a id="a-Ca"></a>贻厥子孙。<a id="a-Cb"></a>一言一行。<a id="a-Cc"></a>以为轨范。<a id="a-Cd"></a>垂之万代。<a id="a-Ce"></a>为不可易。<a id="a-Cf"></a>所以域中四大王居其一。<a id="a-Cg"></a>帝力可以镇万邦。<a id="a-Ch"></a>王威可以伏兆庶。<a id="a-Ci"></a>故金口之遗嘱。<a id="a-Cj"></a>鹤林之顾命。<a id="a-Ck"></a>虑四众以微弱。<a id="a-Cl"></a>恐三宝而衰坠。<a id="a-Cm"></a>托国之威风。<a id="a-Cn"></a>藉王之势力。<a id="a-Co"></a>故委寄于帝王。<a id="a-Cp"></a>伎敕以流通也。</p>
  <p id="aCq">因陀罗。<a id="a-Cr"></a>此云帝。<a id="a-Cs"></a>正翻天主。<a id="a-Ct"></a>以帝代之。<a id="a-Cu"></a>谥法曰。<a id="a-Cv"></a>德象天地称帝。<a id="a-Cw"></a>仁义所生称王。<a id="a-Cx"></a>汉制天子称皇帝。<a id="a-Cy"></a>其嫡嗣称皇太子。<a id="a-Cz"></a>诸侯王之嫡嗣。<a id="a-D0"></a>称世子。<a id="a-D1"></a>白虎通曰。<a id="a-D2"></a>皇者天之总美大之称也。<a id="a-D3"></a>煌煌人莫违也。<a id="a-D4"></a>不烦一夫。<a id="a-D5"></a>不扰一士。<a id="a-D6"></a>故为皇。<a id="a-D7"></a>太昊伏羲氏。<a id="a-D8"></a>炎帝神农氏。<a id="a-D9"></a>黄帝有熊氏。<a id="a-DA"></a>此号三皇。<a id="a-DB"></a>少昊金天氏。<a id="a-DC"></a>颛顼高阳氏。<a id="a-DD"></a>帝喾高辛氏。<a id="a-DE"></a>帝尧陶唐氏。<a id="a-DF"></a>帝舜有虞氏。<a id="a-DG"></a>此名五帝。<a id="a-DH"></a>桓子曰。<a id="a-DI"></a>三皇以道治。<a id="a-DJ"></a>五帝为德化。<a id="a-DK"></a>三王由仁义。<a id="a-DL"></a>五霸用权智。<a id="a-DM"></a>王肃云。<a id="a-DN"></a>王者虽号称帝。<a id="a-DO"></a>而不得称天帝。<a id="a-DP"></a>而曰天子。<a id="a-DQ"></a>乃天之子。<a id="a-DR"></a>子之与父。<a id="a-DS"></a>尊卑相去远矣。<a id="a-DT"></a>金光明经云。<a id="a-DU"></a>以天护故。<a id="a-DV"></a>复称天子。<a id="a-DW"></a>庄子云。<a id="a-DX"></a>夫帝王之德。<a id="a-DY"></a>以天地为宗。<a id="a-DZ"></a>以道德为主。<a id="a-Da"></a>以无为为常。<a id="a-Db"></a>逸士传曰。<a id="a-Dc"></a>帝尧之时。<a id="a-Dd"></a>有老人击壤于路曰。<a id="a-De"></a>吾日出而作。<a id="a-Df"></a>日入而息。<a id="a-Dg"></a>凿井而饮。<a id="a-Dh"></a>耕田而食。<a id="a-Di"></a>帝何力于我哉。</p>
  <p id="aDj">遮阅那。<a id="a-Dk"></a>或云曷啰阇。<a id="a-Dl"></a>此云王。<a id="a-Dm"></a>萨遮经云。<a id="a-Dn"></a>王者民之父母。<a id="a-Do"></a>以法摄护众生。<a id="a-Dp"></a>令安乐故。<a id="a-Dq"></a>白虎通曰。<a id="a-Dr"></a>王者往也。<a id="a-Ds"></a>天下所归往。<a id="a-Dt"></a>洪范曰。<a id="a-Du"></a>无偏无党。<a id="a-Dv"></a>王道荡荡。<a id="a-Dw"></a>无党。<a id="a-Dx"></a>无偏。<a id="a-Dy"></a>王道平平。<a id="a-Dz"></a>孔氏传曰辩治也。<a id="a-E0"></a>吴楚之君僭号称王。<a id="a-E1"></a>仲尼正名。<a id="a-E2"></a>以周天子为天王。<a id="a-E3"></a>故春秋云。<a id="a-E4"></a>天王狩于河阳。<a id="a-E5"></a>韩诗外传曰。<a id="a-E6"></a>君者群也。<a id="a-E7"></a>能群天下万物而除其害者。<a id="a-E8"></a>谓之君也。<a id="a-E9"></a>班固曰。<a id="a-EA"></a>其君天下也。<a id="a-EB"></a>炎之如日。<a id="a-EC"></a>威之如神。<a id="a-ED"></a>涵之如海养之如春。<a id="a-EE"></a>譬犹草木之植山林。<a id="a-EF"></a>鸟鱼之毓川泽。<a id="a-EG"></a>参天地而施化。<a id="a-EH"></a>岂云人事之厚薄哉。<a id="a-EI"></a>释氏以自在名王。<a id="a-EJ"></a>妙玄云。<a id="a-EK"></a>转轮圣王四域自在。</p>
  <p id="aEL">斫迦罗伐辣底曷罗阇。<a id="a-EM"></a>或遮迦越罗。<a id="a-EN"></a>此云转轮王。<a id="a-EO"></a>俱舍云。<a id="a-EP"></a>从此洲人寿无量岁。<a id="a-EQ"></a>乃至八万岁。<a id="a-ER"></a>有转轮王生。<a id="a-ES"></a>减八万时有情富乐。<a id="a-ET"></a>寿量损减。<a id="a-EU"></a>众恶渐盛。<a id="a-EV"></a>非大人器。<a id="a-EW"></a>故无轮王。<a id="a-EX"></a>由轮旋转。<a id="a-EY"></a>应导威伏一切。<a id="a-EZ"></a>名转轮王。<a id="a-Ea"></a>施设足说有四种。<a id="a-Eb"></a>金银铜铁轮应别。<a id="a-Ec"></a>如其次第胜。<a id="a-Ed"></a>上中下。<a id="a-Ee"></a>逆次能王领一二三四洲(云云)。<a id="a-Ef"></a>契经从胜。<a id="a-Eg"></a>但说金轮。<a id="a-Eh"></a>故契经言。<a id="a-Ei"></a>若王生。<a id="a-Ej"></a>在刹帝利种。<a id="a-Ek"></a>绍灌顶位。<a id="a-El"></a>于十五日。<a id="a-Em"></a>受斋戒时。<a id="a-En"></a>沐浴首身。<a id="a-Eo"></a>受胜斋戒。<a id="a-Ep"></a>升高台殿。<a id="a-Eq"></a>臣僚辅翼。<a id="a-Er"></a>东方忽有金轮宝现。<a id="a-Es"></a>其轮千辐具足毂辋众相圆净。<a id="a-Et"></a>如巧匠成。<a id="a-Eu"></a>舒妙光明。<a id="a-Ev"></a>来应王所。<a id="a-Ew"></a>此王定是转金轮王。<a id="a-Ex"></a>转余轮王。<a id="a-Ey"></a>应知亦尔。<a id="a-Ez"></a>四种轮王。<a id="a-F0"></a>威定诸方。<a id="a-F1"></a>亦有差别。<a id="a-F2"></a>谓金轮者。<a id="a-F3"></a>诸小国王各自来迎。<a id="a-F4"></a>作如是说。<a id="a-F5"></a>我等国土宽广丰饶。<a id="a-F6"></a>安稳富乐多诸人众。<a id="a-F7"></a>惟愿天尊。<a id="a-F8"></a>亲垂教敕。<a id="a-F9"></a>我等皆是天尊翼从。<a id="a-FA"></a>若银轮王。<a id="a-FB"></a>自往彼土。<a id="a-FC"></a>威严近至彼方臣伏。<a id="a-FD"></a>若铜轮王。<a id="a-FE"></a>至彼国已。<a id="a-FF"></a>宣威竞德彼方推胜。<a id="a-FG"></a>若铁轮王。<a id="a-FH"></a>亦至彼国。<a id="a-FI"></a>现威列阵。<a id="a-FJ"></a>克胜便止。<a id="a-FK"></a>一切轮王。<a id="a-FL"></a>皆无伤害。<a id="a-FM"></a>令伏得胜。<a id="a-FN"></a>各安其所。<a id="a-FO"></a>劝化令修十善业道。<a id="a-FP"></a>故轮王死。<a id="a-FQ"></a>定得生天。<a id="a-FR"></a>慈恩云。<a id="a-FS"></a>金轮望风顺化。<a id="a-FT"></a>银轮遣使方降。<a id="a-FU"></a>铜轮震威乃服。<a id="a-FV"></a>铁轮夺戈始定。</p>
  <p id="aFW">摩诃三摩曷罗阇。<a id="a-FX"></a>此云大平等王。<a id="a-FY"></a>劫初民主。</p>
  <p id="aFZ">首图驮那。<a id="a-Fa"></a>或名阅头檀。<a id="a-Fb"></a>此云净饭。<a id="a-Fc"></a>或翻真净。<a id="a-Fd"></a>或云白净。</p>
  <p id="aFe">途卢檀那。<a id="a-Ff"></a>此云斛饭。</p>
  <p id="aFg">萨缚达。<a id="a-Fh"></a>西域记云。<a id="a-Fi"></a>唐言一切施。<a id="a-Fj"></a>是如来昔修菩萨行时号。<a id="a-Fk"></a>避敌弃国。<a id="a-Fl"></a>潜行至此。<a id="a-Fm"></a>摩诃伐那伽蓝。<a id="a-Fn"></a>唐言大林。<a id="a-Fo"></a>遇贫婆罗门方来乞丐。<a id="a-Fp"></a>遂令羁缚擒往敌王。<a id="a-Fq"></a>冀以赏财。<a id="a-Fr"></a>回为慧施。</p>
  <p id="aFs">尸毗迦。<a id="a-Ft"></a>西域记云。<a id="a-Fu"></a>唐言与。<a id="a-Fv"></a>旧曰尸毗。<a id="a-Fw"></a>略也。</p>
  <p id="aFx">歌利。<a id="a-Fy"></a>或名迦利。<a id="a-Fz"></a>或名迦蓝浮。<a id="a-G0"></a>此云恶世。<a id="a-G1"></a>又云恶生。<a id="a-G2"></a>又云无道。<a id="a-G3"></a>西域记云。<a id="a-G4"></a>羯利王。<a id="a-G5"></a>唐言斗诤。<a id="a-G6"></a>旧云歌利。<a id="a-G7"></a>讹也。</p>
  <p id="aG8">频婆娑罗。<a id="a-G9"></a>或名瓶沙王。<a id="a-GA"></a>此云摸实。<a id="a-GB"></a>身摸充实。<a id="a-GC"></a>又翻形牢。<a id="a-GD"></a>亦云影坚。<a id="a-GE"></a>影谓形影。<a id="a-GF"></a>皆取体分强壮之义。<a id="a-GG"></a>频婆。<a id="a-GH"></a>或云频毗。<a id="a-GI"></a>此翻颜色。<a id="a-GJ"></a>娑罗此云端正。<a id="a-GK"></a>或翻色像殊妙王。</p>
  <p id="aGL">波斯匿。<a id="a-GM"></a>或名不黎先尼。<a id="a-GN"></a>此云和悦。<a id="a-GO"></a>西域记云。<a id="a-GP"></a>正名钵逻斯那恃多。<a id="a-GQ"></a>唐言胜军。<a id="a-GR"></a>仁王经云。<a id="a-GS"></a>是波斯匿王。<a id="a-GT"></a>已于过去十千劫龙光王佛法中。<a id="a-GU"></a>为四地菩萨。</p>
  <p id="aGV">优填。<a id="a-GW"></a>西域记云。<a id="a-GX"></a>讹也。<a id="a-GY"></a>正名邬陀衍那王。<a id="a-GZ"></a>唐言出受。</p>
  <p id="aGa">毗卢释迦。<a id="a-Gb"></a>西域记云。<a id="a-Gc"></a>旧曰毗流离王。<a id="a-Gd"></a>讹也。</p>
  <p id="aGe">鞞罗羡那。<a id="a-Gf"></a>秦言勇军。</p>
  <p id="aGg">阿阇世。<a id="a-Gh"></a>此云未生怨。<a id="a-Gi"></a>妙乐云。<a id="a-Gj"></a>母怀之日。<a id="a-Gk"></a>已有恶心。<a id="a-Gl"></a>于瓶沙王。<a id="a-Gm"></a>未生已恶。<a id="a-Gn"></a>故因为名。<a id="a-Go"></a>或呼婆罗留支。<a id="a-Gp"></a>此云无指。<a id="a-Gq"></a>妙乐云。<a id="a-Gr"></a>初生相者云凶。<a id="a-Gs"></a>王令升楼扑之不死。<a id="a-Gt"></a>但损一指故为名也。<a id="a-Gu"></a>内人将护。<a id="a-Gv"></a>呼为善见。</p>
  <p id="aGw">阿育。<a id="a-Gx"></a>或阿输迦。<a id="a-Gy"></a>或阿输柯。<a id="a-Gz"></a>此云无忧王。</p>
  <p id="aH0">补刺拏伐摩。<a id="a-H1"></a>西域记云。<a id="a-H2"></a>唐言满胄。<a id="a-H3"></a>无忧王末孙。</p>
  <p id="aH4">尸罗阿迭多。<a id="a-H5"></a>西域记云。<a id="a-H6"></a>唐言戒日。<a id="a-H7"></a>爱育四生。<a id="a-H8"></a>兴崇三宝。<a id="a-H9"></a>象马饮水漉而后饲。<a id="a-HA"></a>在位五十余年。<a id="a-HB"></a>野兽狎人。</p>
  <p id="aHC">儴(汝阳)佉王。<a id="a-HD"></a>亦云霜佉。<a id="a-HE"></a>此云贝。<a id="a-HF"></a>乃珂贝耳。</p>
  <p id="aHG">逻阇伐弹那。<a id="a-HH"></a>西域记云。<a id="a-HI"></a>唐言王增。</p>
  <p id="aHJ">摩诃因陀罗。<a id="a-HK"></a>西域记云。<a id="a-HL"></a>唐言大帝。<a id="a-HM"></a>无忧王弟。<a id="a-HN"></a>宽刑六日获果出家。</p>
  <p id="aHO">祗陀。<a id="a-HP"></a>或云祇洹。<a id="a-HQ"></a>此云战胜。<a id="a-HR"></a>生时父波斯匿。<a id="a-HS"></a>战胜外国。<a id="a-HT"></a>西域记云。<a id="a-HU"></a>逝多。<a id="a-HV"></a>唐言胜林。<a id="a-HW"></a>旧曰只陀。<a id="a-HX"></a>讹也。<a id="a-HY"></a>诸经言祇树者。<a id="a-HZ"></a>西域记云。<a id="a-Ha"></a>时给孤独愿建精舍。<a id="a-Hb"></a>佛命舍利子。<a id="a-Hc"></a>随瞻揆焉。<a id="a-Hd"></a>唯太子逝多园地爽垲。<a id="a-He"></a>咳寻诣太子。<a id="a-Hf"></a>具以情告。<a id="a-Hg"></a>太子戏言。<a id="a-Hh"></a>金遍乃卖。<a id="a-Hi"></a>善施闻之。<a id="a-Hj"></a>心豁如也。<a id="a-Hk"></a>即出金藏。<a id="a-Hl"></a>随言布地。<a id="a-Hm"></a>有少未满。<a id="a-Hn"></a>太子请留曰。<a id="a-Ho"></a>佛诚良田。<a id="a-Hp"></a>宜植善种。<a id="a-Hq"></a>即于空地建立精舍。<a id="a-Hr"></a>世尊即告阿难曰。<a id="a-Hs"></a>自今已来。<a id="a-Ht"></a>应谓此地为逝多树给孤独园。</p>
  <p id="aHu">提黎挐太子。<a id="a-Hv"></a>大论。<a id="a-Hw"></a>秦言好爱。<a id="a-Hx"></a>西域记云。<a id="a-Hy"></a>苏达挐。<a id="a-Hz"></a>唐言善牙。<a id="a-I0"></a>亦云善与。</p>
  <p id="aI1">阐释迦。<a id="a-I2"></a>西域记云。<a id="a-I3"></a>旧曰车匿。<a id="a-I4"></a>讹也。<a id="a-I5"></a>亦释种。<a id="a-I6"></a>太子出家。<a id="a-I7"></a>令车匿牵揵陟。<a id="a-I8"></a>犍陟马名。<a id="a-I9"></a>正云建他歌。<a id="a-IA"></a>译云纳。<a id="a-IB"></a>经音义云。<a id="a-IC"></a>车匿本是守马奴名。<a id="a-ID"></a>净名疏云。<a id="a-IE"></a>其自恃王种。<a id="a-IF"></a>轻诸比丘僧。<a id="a-IG"></a>法事时轻笑言。<a id="a-IH"></a>如似落叶旋风所吹聚在一处。<a id="a-II"></a>何所评论。<a id="a-IJ"></a>佛去世后犹自不改。<a id="a-IK"></a>佛令作梵坛。<a id="a-IL"></a>谓默摈也。<a id="a-IM"></a>亦云彼梵天治罪法。<a id="a-IN"></a>别立一坛。<a id="a-IO"></a>其犯法者。<a id="a-IP"></a>令入此坛。<a id="a-IQ"></a>诸梵不得共语。</p>
  <p data-pb></p>
  <h2 id="aIR">皇后篇第十九</h2>
  <p id="aIS">周礼云。<a id="a-IT"></a>天子后立六宫。<a id="a-IU"></a>郑氏注云。<a id="a-IV"></a>前一宫。<a id="a-IW"></a>后五宫也。<a id="a-IX"></a>五者后一宫。<a id="a-IY"></a>三夫人一宫。<a id="a-IZ"></a>九嫔一宫。<a id="a-Ia"></a>二十七世妇一宫。<a id="a-Ib"></a>八十一御妻一宫。<a id="a-Ic"></a>后正位宫闱。<a id="a-Id"></a>体同天座。<a id="a-Ie"></a>毛诗云。<a id="a-If"></a>关关睢鸠在河之洲。<a id="a-Ig"></a>窈窕淑女。<a id="a-Ih"></a>君子好仇。<a id="a-Ii"></a>作此关睢之诗。<a id="a-Ij"></a>盖兴文王后妃之德也。<a id="a-Ik"></a>后妃有关睢之德。<a id="a-Il"></a>是幽闲贞专之女。<a id="a-Im"></a>宜为君子之好匹也。</p>
  <p id="aIn">摩诃摩耶。<a id="a-Io"></a>西域记云。<a id="a-Ip"></a>唐言大术。<a id="a-Iq"></a>或云大幻。<a id="a-Ir"></a>晋华严。<a id="a-Is"></a>摩耶夫人。<a id="a-It"></a>答善财言。<a id="a-Iu"></a>我已成就大愿智幻法门。<a id="a-Iv"></a>得此法门故。<a id="a-Iw"></a>为卢舍那如来母。<a id="a-Ix"></a>于阎浮提迦毗罗城。<a id="a-Iy"></a>净饭王宫。<a id="a-Iz"></a>从右胁生悉达太子。<a id="a-J0"></a>显现不可思议自在神力。<a id="a-J1"></a>本行经云。<a id="a-J2"></a>尔时太子诞生。<a id="a-J3"></a>适满七日。<a id="a-J4"></a>其太子母摩耶夫人。<a id="a-J5"></a>遂便命终。<a id="a-J6"></a>因果经云。<a id="a-J7"></a>太子姨母摩诃波阇波提。<a id="a-J8"></a>乳养太子如母无异。</p>
  <p id="aJ9">瞿夷。<a id="a-JA"></a>此云明女。<a id="a-JB"></a>五梦经云。<a id="a-JC"></a>是舍夷长者女。<a id="a-JD"></a>长者名水光。<a id="a-JE"></a>其妇名余明。<a id="a-JF"></a>妇居近城。<a id="a-JG"></a>生女之时。<a id="a-JH"></a>日将欲没。<a id="a-JI"></a>余明照其家内皆明。<a id="a-JJ"></a>因立字云瞿夷。<a id="a-JK"></a>即是太子第一妃也。<a id="a-JL"></a>第二妃生罗云。<a id="a-JM"></a>名耶檀。<a id="a-JN"></a>亦名耶输。<a id="a-JO"></a>其父名移施长者。<a id="a-JP"></a>第三妃名鹿野。<a id="a-JQ"></a>其父名释长者。<a id="a-JR"></a>太子以三妃故。<a id="a-JS"></a>白净饭王。<a id="a-JT"></a>为立三时殿。<a id="a-JU"></a>大论云。<a id="a-JV"></a>释迦文菩萨有二夫人。<a id="a-JW"></a>一名瞿毗耶。<a id="a-JX"></a>二名耶输陀罗。<a id="a-JY"></a>罗睺罗母也。<a id="a-JZ"></a>瞿毗耶是宝女故不孕子。</p>
  <p id="aJa">韦提希。<a id="a-Jb"></a>此云思惟。<a id="a-Jc"></a>观经云。<a id="a-Jd"></a>惟愿世尊。<a id="a-Je"></a>教我思惟。<a id="a-Jf"></a>教我正受。</p>
  <p id="aJg">摩利。<a id="a-Jh"></a>或云末利。<a id="a-Ji"></a>此云鬘。<a id="a-Jj"></a>匿王之后。<a id="a-Jk"></a>西域记译为柰。<a id="a-Jl"></a>因施柰得报也。<a id="a-Jm"></a>女名胜鬘。<a id="a-Jn"></a>为踰闇王妃。</p>
  <p id="aJo">半尸迦。<a id="a-Jp"></a>此女。<a id="a-Jq"></a>十诵云。<a id="a-Jr"></a>有好善容。<a id="a-Js"></a>评堪直半尸迦国。<a id="a-Jt"></a>为人欲抄断。<a id="a-Ju"></a>故令遗使僧中。<a id="a-Jv"></a>代受戒。</p>
  <p data-pb></p>
  <h2 id="aJw">长者篇第二十</h2>
  <p id="aJx">西土之豪族也。<a id="a-Jy"></a>富商大贾。<a id="a-Jz"></a>积财钜万。<a id="a-K0"></a>咸称长者。<a id="a-K1"></a>此方则不然。<a id="a-K2"></a>盖有德之称也。<a id="a-K3"></a>风俗通云。<a id="a-K4"></a>春秋末。<a id="a-K5"></a>郑有贤人。<a id="a-K6"></a>着一篇。<a id="a-K7"></a>号郑长者。<a id="a-K8"></a>谓年耆德芥事长于人。<a id="a-K9"></a>以之为长者。<a id="a-KA"></a>韩子云。<a id="a-KB"></a>重厚自居曰长者。<a id="a-KC"></a>天台文句云。<a id="a-KD"></a>长者十德。<a id="a-KE"></a>一姓贵。<a id="a-KF"></a>姓则三皇五帝之裔。<a id="a-KG"></a>左貂(都寮)右插之家。<a id="a-KH"></a>二位高。<a id="a-KI"></a>位则辅弼。<a id="a-KJ"></a>丞相。<a id="a-KK"></a>盐梅阿衡。<a id="a-KL"></a>三大富。<a id="a-KM"></a>富则铜陵。<a id="a-KN"></a>金谷。<a id="a-KO"></a>丰饶。<a id="a-KP"></a>侈靡。<a id="a-KQ"></a>四威猛。<a id="a-KR"></a>威则严霜隆重不肃而成。<a id="a-KS"></a>五智染。<a id="a-KT"></a>智则胸如武库权奇超拔。<a id="a-KU"></a>六年耆。<a id="a-KV"></a>年则苍苍棱棱。<a id="a-KW"></a>物仪所伏。<a id="a-KX"></a>七行净。<a id="a-KY"></a>行则白圭无玷。<a id="a-KZ"></a>所行如言。<a id="a-Ka"></a>八礼备。<a id="a-Kb"></a>礼则节度庠序。<a id="a-Kc"></a>世所式瞻。<a id="a-Kd"></a>九上叹。<a id="a-Ke"></a>上则一人所敬。<a id="a-Kf"></a>十下归。<a id="a-Kg"></a>下则四海所归。<a id="a-Kh"></a>净名疏云。<a id="a-Ki"></a>国内胜人。<a id="a-Kj"></a>称为长者。<a id="a-Kk"></a>必是贵族。<a id="a-Kl"></a>虽是贵族。<a id="a-Km"></a>爵位卑微。<a id="a-Kn"></a>不称姓望。<a id="a-Ko"></a>虽是高位。<a id="a-Kp"></a>贫无财德。<a id="a-Kq"></a>世所不重。<a id="a-Kr"></a>虽财充积。<a id="a-Ks"></a>无宠不威。<a id="a-Kt"></a>物不敬畏。<a id="a-Ku"></a>虽有大势。<a id="a-Kv"></a>神用暗短。<a id="a-Kw"></a>智人所轻。<a id="a-Kx"></a>虽有神解明鉴。<a id="a-Ky"></a>而年在幼。<a id="a-Kz"></a>物情不揖。<a id="a-L0"></a>虽年耆貌皓。<a id="a-L1"></a>内行厮(音斯)恶。<a id="a-L2"></a>人所鄙怪。<a id="a-L3"></a>虽操行无瑕。<a id="a-L4"></a>而外缺礼仪。<a id="a-L5"></a>无可瞻爱。<a id="a-L6"></a>虽进止容与。<a id="a-L7"></a>若上人不睦。<a id="a-L8"></a>名不彻远。<a id="a-L9"></a>虽豪贵歌咏。<a id="a-LA"></a>无恩及下。<a id="a-LB"></a>物所不祟。<a id="a-LC"></a>故具十德方称长者。</p>
  <p id="aLD">须达多。<a id="a-LE"></a>亦云修达多。<a id="a-LF"></a>或婆须达多。<a id="a-LG"></a>西域记云。<a id="a-LH"></a>唐言善施。<a id="a-LI"></a>或名乐施。<a id="a-LJ"></a>旧曰须达。<a id="a-LK"></a>讹也。<a id="a-LL"></a>正名苏达多。<a id="a-LM"></a>胜军王大臣。<a id="a-LN"></a>仁而聪敏。<a id="a-LO"></a>积而能散。<a id="a-LP"></a>赈乏济贫。<a id="a-LQ"></a>哀孤恤老。<a id="a-LR"></a>时美其德。<a id="a-LS"></a>号给孤独。<a id="a-LT"></a>孟子曰。<a id="a-LU"></a>老而无妻曰鳏。<a id="a-LV"></a>(古顽)老而无夫曰寡。<a id="a-LW"></a>老而无子曰独。<a id="a-LX"></a>幼而无父曰孤。<a id="a-LY"></a>此四者天下之穷民。<a id="a-LZ"></a>而无告者。<a id="a-La"></a>今此长者给济孤独之人。<a id="a-Lb"></a>名给孤独。</p>
  <p id="aLc">邠(彼贫)[怡-台+互]直尼切正云阿那他。<a id="a-Ld"></a>摈荼陀。<a id="a-Le"></a>揭利呵跛底。<a id="a-Lf"></a>阿那他云无依。<a id="a-Lg"></a>亦名孤独。<a id="a-Lh"></a>摈荼陀此云团施。<a id="a-Li"></a>好施孤独。<a id="a-Lj"></a>因以为名。</p>
  <p id="aLk">耆婆。<a id="a-Ll"></a>或云耆域。<a id="a-Lm"></a>或名时缚迦。<a id="a-Ln"></a>此云能活。<a id="a-Lo"></a>又云故活。<a id="a-Lp"></a>影坚王之子。<a id="a-Lq"></a>善见庶兄。<a id="a-Lr"></a>奈女所生。<a id="a-Ls"></a>出胎即持针筒药囊。<a id="a-Lt"></a>其母恶之。<a id="a-Lu"></a>即以白衣裹之。<a id="a-Lv"></a>弃于巷中。<a id="a-Lw"></a>时无畏王乘车。<a id="a-Lx"></a>遥见乃问之。<a id="a-Ly"></a>有人答曰。<a id="a-Lz"></a>此小儿也。<a id="a-M0"></a>又问死活耶。<a id="a-M1"></a>答云故活。<a id="a-M2"></a>王即敕人。<a id="a-M3"></a>乳而养之。<a id="a-M4"></a>后还其母。<a id="a-M5"></a>四分律云。<a id="a-M6"></a>耆婆初诣得叉尸罗国。<a id="a-M7"></a>姓阿提梨。<a id="a-M8"></a>字宾迦罗。<a id="a-M9"></a>而学医道。<a id="a-MA"></a>经于七年。<a id="a-MB"></a>其师即便以一笼器及掘草之具。<a id="a-MC"></a>令其于得叉尸罗国面一由旬。<a id="a-MD"></a>求觅诸草。<a id="a-ME"></a>有不是药者持来耆婆如教即于国内面一由旬。<a id="a-MF"></a>周竟求觅。<a id="a-MG"></a>所见草木尽皆分别。<a id="a-MH"></a>无有草木非是药者。<a id="a-MI"></a>师言汝今可去。<a id="a-MJ"></a>医道已成。<a id="a-MK"></a>我若死后次即有汝。<a id="a-ML"></a>耆婆经云。<a id="a-MM"></a>耆婆童子。<a id="a-MN"></a>于货柴人所。<a id="a-MO"></a>大柴束中见有一木光明彻照。<a id="a-MP"></a>名为药王。<a id="a-MQ"></a>倚病人身。<a id="a-MR"></a>照见身中一切诸病。</p>
  <p id="aMS">瞿央罗。<a id="a-MT"></a>此云守护心。<a id="a-MU"></a>旧曰瞿师罗。<a id="a-MV"></a>此译美音。</p>
  <p id="aMW">郁伽。<a id="a-MX"></a>此云威德。</p>
  <p id="aMY">珊檀那。<a id="a-MZ"></a>此云护弥。</p>
  <p data-pb></p>
  <h2 id="aMa">外道篇第二十一</h2>
  <p id="aMb">俱舍玄义云。<a id="a-Mc"></a>学乖谛理。<a id="a-Md"></a>随自妄情。<a id="a-Me"></a>不返内觉。<a id="a-Mf"></a>称为外道。<a id="a-Mg"></a>均圣论云。<a id="a-Mh"></a>蔽理之徒。<a id="a-Mi"></a>封着外教。<a id="a-Mj"></a>辩正论曰。<a id="a-Mk"></a>九十五种。<a id="a-Ml"></a>腾翥(之庶)于西戎。<a id="a-Mm"></a>三十六部。<a id="a-Mn"></a>淆乱于东国。<a id="a-Mo"></a>垂裕云。<a id="a-Mp"></a>准九十六外道经。<a id="a-Mq"></a>于中一道是正。<a id="a-Mr"></a>即佛也。<a id="a-Ms"></a>九十五皆邪。<a id="a-Mt"></a>华严大论。<a id="a-Mu"></a>九十六。<a id="a-Mv"></a>皆邪者以大斥小故。<a id="a-Mw"></a>百论云。<a id="a-Mx"></a>顺声闻道者。<a id="a-My"></a>皆悉是邪。</p>
  <p id="aMz">婆罗门。<a id="a-N0"></a>普门疏云。<a id="a-N1"></a>此云净行。<a id="a-N2"></a>劫初种族。<a id="a-N3"></a>山野自闲。<a id="a-N4"></a>故人以净行称之。<a id="a-N5"></a>肇曰。<a id="a-N6"></a>奏言外意。<a id="a-N7"></a>其种别有经书。<a id="a-N8"></a>世世相承以道学为业。<a id="a-N9"></a>或在家。<a id="a-NA"></a>或出家。<a id="a-NB"></a>多恃己道术。<a id="a-NC"></a>我慢人也。<a id="a-ND"></a>应法师云。<a id="a-NE"></a>此讹略也。<a id="a-NF"></a>具云婆罗贺磨拏。<a id="a-NG"></a>义云承习梵天法者。<a id="a-NH"></a>其人种类。<a id="a-NI"></a>自云从梵天口生。<a id="a-NJ"></a>四姓中胜。<a id="a-NK"></a>独取梵名。<a id="a-NL"></a>唯五天竺有。<a id="a-NM"></a>余国即无。<a id="a-NN"></a>诸经中梵志即同此名。<a id="a-NO"></a>正翻净裔。<a id="a-NP"></a>称是梵天苗裔也。</p>
  <p id="aNQ">一阐提。<a id="a-NR"></a>大众所问品。<a id="a-NS"></a>纯陀问佛。<a id="a-NT"></a>一阐提者其义云何。<a id="a-NU"></a>佛告纯陀。<a id="a-NV"></a>若有比丘及比丘尼优婆塞优婆夷。<a id="a-NW"></a>发粗恶言。<a id="a-NX"></a>诽谤正法。<a id="a-NY"></a>造是重业永不改悔。<a id="a-NZ"></a>心无惭愧。<a id="a-Na"></a>如是等人。<a id="a-Nb"></a>名为趣向一阐提道。<a id="a-Nc"></a>若犯四重作五逆罪。<a id="a-Nd"></a>自知定犯如是重事。<a id="a-Ne"></a>而心初无怖畏惭愧不肯发露。<a id="a-Nf"></a>于佛正法无护惜建立之心。<a id="a-Ng"></a>毁訾轻贱言多过咎。<a id="a-Nh"></a>如是等人。<a id="a-Ni"></a>亦名趣向一阐提道。<a id="a-Nj"></a>若复说言。<a id="a-Nk"></a>无佛法众。<a id="a-Nl"></a>如是等人亦名趣向一阐提道。<a id="a-Nm"></a>梵行品云。<a id="a-Nn"></a>一阐提者。<a id="a-No"></a>不信因果。<a id="a-Np"></a>无有惭愧。<a id="a-Nq"></a>不信业报。<a id="a-Nr"></a>不见现在及未来世。<a id="a-Ns"></a>不亲善友。<a id="a-Nt"></a>不随诸佛所说教诫。<a id="a-Nu"></a>如是之人名一阐提。<a id="a-Nv"></a>德王品云。<a id="a-Nw"></a>一阐名信。<a id="a-Nx"></a>提名不具。<a id="a-Ny"></a>信不具故名一阐提。<a id="a-Nz"></a>入楞伽经曰。<a id="a-O0"></a>一阐提有二种。<a id="a-O1"></a>一者焚烧一切善根。<a id="a-O2"></a>二者怜愍一切众生。<a id="a-O3"></a>作尽一切众生界愿。<a id="a-O4"></a>大慧云何。<a id="a-O5"></a>焚烧一切善根。<a id="a-O6"></a>谓谤菩萨藏。<a id="a-O7"></a>作如是言。<a id="a-O8"></a>彼非随顺修多罗毗尼解脱说。<a id="a-O9"></a>舍诸善根。<a id="a-OA"></a>是故不得涅槃。<a id="a-OB"></a>大慧怜愍众生。<a id="a-OC"></a>作尽众生界愿者。<a id="a-OD"></a>是为菩萨。<a id="a-OE"></a>菩萨方便作愿。<a id="a-OF"></a>若诸众生不入涅槃者。<a id="a-OG"></a>我亦不入涅槃。<a id="a-OH"></a>又梵语阐底迦。<a id="a-OI"></a>此云多贪。<a id="a-OJ"></a>阿阐底迦。<a id="a-OK"></a>此云无欲。<a id="a-OL"></a>阿颠底迦。<a id="a-OM"></a>此云极恶。<a id="a-ON"></a>唯识枢要云。<a id="a-OO"></a>一名一阐底迦。<a id="a-OP"></a>是乐欲义。<a id="a-OQ"></a>乐生死故。<a id="a-OR"></a>二名阿阐底迦。<a id="a-OS"></a>是不乐欲义。<a id="a-OT"></a>不乐涅槃故。<a id="a-OU"></a>三名阿颠底迦。<a id="a-OV"></a>名为毕竟。<a id="a-OW"></a>以毕竟无涅槃性故。<a id="a-OX"></a>他谓一阐底迦。<a id="a-OY"></a>即焚烧一切善根。<a id="a-OZ"></a>二阿阐底迦。<a id="a-Oa"></a>即菩萨大悲。<a id="a-Ob"></a>三阿颠底迦。<a id="a-Oc"></a>即无性阐提。<a id="a-Od"></a>故枢要云。<a id="a-Oe"></a>瑜珈唯识。<a id="a-Of"></a>说于无性一种阐提。<a id="a-Og"></a>又云。<a id="a-Oh"></a>无种性者。<a id="a-Oi"></a>现当毕竟。<a id="a-Oj"></a>二俱不成(此依相宗)</p>
  <p id="aOk">娑毗迦罗。<a id="a-Ol"></a>亦云劫毗罗。<a id="a-Om"></a>此云金头。<a id="a-On"></a>或云黄发。<a id="a-Oo"></a>食米脐外道。<a id="a-Op"></a>应法师云。<a id="a-Oq"></a>旧言食米屑也。<a id="a-Or"></a>外道修苦行。<a id="a-Os"></a>合手大指及第三指。<a id="a-Ot"></a>以物缚之。<a id="a-Ou"></a>往至人家舂谷簸(补过)米处。<a id="a-Ov"></a>以彼缚指。<a id="a-Ow"></a>拾取米屑。<a id="a-Ox"></a>聚至掌中。<a id="a-Oy"></a>随得多少。<a id="a-Oz"></a>去以为食。<a id="a-P0"></a>若全粒者。<a id="a-P1"></a>即不取之。<a id="a-P2"></a>亦名[孚*鳥](音孚)鸠行。<a id="a-P3"></a>外道拾米如[孚*鳥]鸠行也。</p>
  <p id="aP4">瞿伽离。<a id="a-P5"></a>亦名瞿波利。<a id="a-P6"></a>或名俱迦利。<a id="a-P7"></a>此云恶时者。<a id="a-P8"></a>调达弟子。<a id="a-P9"></a>因谤身子目连。<a id="a-PA"></a>梵王与佛诃之。<a id="a-PB"></a>不受身疮即死。<a id="a-PC"></a>入大地狱。<a id="a-PD"></a>缘出大论十三苏气怛罗。<a id="a-PE"></a>此云善星。<a id="a-PF"></a>罗云庶兄。<a id="a-PG"></a>佛之堂弟。<a id="a-PH"></a>庶儿故说为子。<a id="a-PI"></a>佛与迦葉往善星所。<a id="a-PJ"></a>善星遥见。<a id="a-PK"></a>生恶邪心。<a id="a-PL"></a>生身陷入至阿鼻狱。</p>
  <p id="aPM">离车。<a id="a-PN"></a>翻为皮薄。<a id="a-PO"></a>又云同皮。<a id="a-PP"></a>或名弥戾车。<a id="a-PQ"></a>此翻仙族王。<a id="a-PR"></a>又云边地主。<a id="a-PS"></a>又云传集国政。<a id="a-PT"></a>其国义让。<a id="a-PU"></a>五百长者。<a id="a-PV"></a>递为国主。<a id="a-PW"></a>故云传集国政。<a id="a-PX"></a>出外为边地主。<a id="a-PY"></a>又云边夷。<a id="a-PZ"></a>无所知者。<a id="a-Pa"></a>西记云。<a id="a-Pb"></a>名栗呫(昌栗)婆子。<a id="a-Pc"></a>旧讹云离车。</p>
  <p id="aPd">弥戾车。<a id="a-Pe"></a>兴福曰。<a id="a-Pf"></a>恶见也。<a id="a-Pg"></a>资中曰。<a id="a-Ph"></a>应是边邪不正见。<a id="a-Pi"></a>死堕边地下贱也。<a id="a-Pj"></a>长水曰。<a id="a-Pk"></a>此乐垢秽人。<a id="a-Pl"></a>亦名蔑戾车。<a id="a-Pm"></a>弥离车。</p>
  <p id="aPn">演若达多。<a id="a-Po"></a>此云祠授。<a id="a-Pp"></a>证真曰。<a id="a-Pq"></a>此人从神祠乞得。<a id="a-Pr"></a>故名祠授。</p>
  <p id="aPs">迦毗罗。<a id="a-Pt"></a>梁言青色。<a id="a-Pu"></a>亦名劫毕罗。<a id="a-Pv"></a>翻黄色。<a id="a-Pw"></a>辅行曰。<a id="a-Px"></a>此云黄头。<a id="a-Py"></a>头如金色。<a id="a-Pz"></a>又云头面俱如金色。<a id="a-Q0"></a>造僧佉论。<a id="a-Q1"></a>具如下出。</p>
  <p id="aQ2">跋阇。<a id="a-Q3"></a>此云避。<a id="a-Q4"></a>善见律云。<a id="a-Q5"></a>毗舍离王及夫人。<a id="a-Q6"></a>未登位时。<a id="a-Q7"></a>共牧牛儿。<a id="a-Q8"></a>出门游戏。<a id="a-Q9"></a>乃以脚[跳-兆+習]牧牛人儿。<a id="a-QA"></a>其儿泣向父母说云。<a id="a-QB"></a>此无父母子。<a id="a-QC"></a>脚[跳-兆+習]我等。<a id="a-QD"></a>父母答云。<a id="a-QE"></a>汝等各自避去。<a id="a-QF"></a>因此戏处。<a id="a-QG"></a>名为跋阇。<a id="a-QH"></a>故翻为避。<a id="a-QI"></a>灭后百年。<a id="a-QJ"></a>跋阇比丘。<a id="a-QK"></a>擅行十事。<a id="a-QL"></a>舍那迦那白于七百。<a id="a-QM"></a>往毗舍离。<a id="a-QN"></a>重结毗尼举跋阇过。</p>
  <p id="aQO">萨遮尼干。<a id="a-QP"></a>此云离系。<a id="a-QQ"></a>自饿外道。<a id="a-QR"></a>尼干亦翻不系。<a id="a-QS"></a>拔发露形。<a id="a-QT"></a>无所贮蓄。</p>
  <p id="aQU">先尼。<a id="a-QV"></a>亦云西儞迦。<a id="a-QW"></a>此翻有军外道。</p>
  <p data-pb></p>
  <h2 id="aQX">六师篇第二十二</h2>
  <p id="aQY">什师云。<a id="a-QZ"></a>三种六师。<a id="a-Qa"></a>合十八部。<a id="a-Qb"></a>第一自称一切智。<a id="a-Qc"></a>四教义云。<a id="a-Qd"></a>邪心见理发于邪智。<a id="a-Qe"></a>辩才无碍。<a id="a-Qf"></a>第二得五神通。<a id="a-Qg"></a>四教义云。<a id="a-Qh"></a>得世间禅。<a id="a-Qi"></a>发五神通。<a id="a-Qj"></a>亦有慈悲忍力。<a id="a-Qk"></a>刀割香涂心无憎爱。<a id="a-Ql"></a>第三诵四韦陀经。<a id="a-Qm"></a>四教义云。<a id="a-Qn"></a>博学多闻。<a id="a-Qo"></a>通四韦陀十八大经。<a id="a-Qp"></a>世间吉凶。<a id="a-Qq"></a>天文地理。<a id="a-Qr"></a>医方卜相。<a id="a-Qs"></a>无所不知。<a id="a-Qt"></a>净名疏。<a id="a-Qu"></a>将此三种约六师。<a id="a-Qv"></a>一师有三。<a id="a-Qw"></a>三六十八种外道师也。<a id="a-Qx"></a>辅行云。<a id="a-Qy"></a>六师元祖。<a id="a-Qz"></a>是迦毗罗。<a id="a-R0"></a>支流分异。<a id="a-R1"></a>遂为六宗。<a id="a-R2"></a>故今此集。<a id="a-R3"></a>列六师焉。</p>
  <p id="aR4">富兰那迦葉。<a id="a-R5"></a>什曰。<a id="a-R6"></a>迦葉母姓也。<a id="a-R7"></a>富兰那字也。<a id="a-R8"></a>其人起邪见。<a id="a-R9"></a>谓一切法。<a id="a-RA"></a>无所有。<a id="a-RB"></a>如虚空不生灭也。<a id="a-RC"></a>肇曰。<a id="a-RD"></a>其人起邪见。<a id="a-RE"></a>谓一切法。<a id="a-RF"></a>断灭性空。<a id="a-RG"></a>无君臣父子忠孝之道也。<a id="a-RH"></a>事钞云。<a id="a-RI"></a>色空外道。<a id="a-RJ"></a>以外道用色破欲有。<a id="a-RK"></a>以空破色有。<a id="a-RL"></a>谓空至极。</p>
  <p id="aRM">末迦黎拘赊黎。<a id="a-RN"></a>末伽黎。<a id="a-RO"></a>此云不见道。<a id="a-RP"></a>什曰。<a id="a-RQ"></a>末伽黎字也。<a id="a-RR"></a>拘赊黎。<a id="a-RS"></a>是其母也。<a id="a-RT"></a>肇曰。<a id="a-RU"></a>其人起见谓。<a id="a-RV"></a>众生苦乐。<a id="a-RW"></a>不因行得。<a id="a-RX"></a>皆自然耳。<a id="a-RY"></a>净觉谓。<a id="a-RZ"></a>计自然者亦是断灭自然。<a id="a-Ra"></a>然是也。<a id="a-Rb"></a>自如是也。<a id="a-Rc"></a>婆沙云。<a id="a-Rd"></a>法应尔不可改易。<a id="a-Re"></a>不可征诘。<a id="a-Rf"></a>是法尔义。<a id="a-Rg"></a>自然与法尔同。</p>
  <p id="aRh">删阇夜毗罗胝。<a id="a-Ri"></a>竹尼切。<a id="a-Rj"></a>删阇夜。<a id="a-Rk"></a>此云正胜。<a id="a-Rl"></a>毗罗胝。<a id="a-Rm"></a>此云不作。<a id="a-Rn"></a>什曰。<a id="a-Ro"></a>删阇夜字也。<a id="a-Rp"></a>毗罗胝母名也。<a id="a-Rq"></a>其人起见。<a id="a-Rr"></a>谓要久迳生死。<a id="a-Rs"></a>弥历劫数。<a id="a-Rt"></a>然后自尽苦际也。<a id="a-Ru"></a>肇曰。<a id="a-Rv"></a>其人谓道不须求。<a id="a-Rw"></a>迳生死劫数。<a id="a-Rx"></a>苦尽自得。<a id="a-Ry"></a>如转缕(力主)圆于高山。<a id="a-Rz"></a>缕尽自止。<a id="a-S0"></a>何假求也。<a id="a-S1"></a>疏又云。<a id="a-S2"></a>八万劫满。<a id="a-S3"></a>自然得道。</p>
  <p id="aS4">阿耆多翅舍钦婆罗。<a id="a-S5"></a>什曰。<a id="a-S6"></a>阿耆多翅舍字也。<a id="a-S7"></a>钦婆罗。<a id="a-S8"></a>粗衣也。<a id="a-S9"></a>其人起计。<a id="a-SA"></a>非因计因。<a id="a-SB"></a>着粗皮衣。<a id="a-SC"></a>及拔发烟熏鼻等。<a id="a-SD"></a>以诸苦行为道也。<a id="a-SE"></a>肇曰。<a id="a-SF"></a>翅舍钦婆罗。<a id="a-SG"></a>粗弊衣名也。<a id="a-SH"></a>其人着弊衣自拔发。<a id="a-SI"></a>五热炙身。<a id="a-SJ"></a>以苦行为道。<a id="a-SK"></a>谓今身并受苦后身常乐。</p>
  <p id="aSL">迦罗鸠驮迦旃延。<a id="a-SM"></a>迦罗鸠驮。<a id="a-SN"></a>此云牛领。<a id="a-SO"></a>迦旃延。<a id="a-SP"></a>此云翦发。<a id="a-SQ"></a>肇曰。<a id="a-SR"></a>姓迦旃延。<a id="a-SS"></a>字迦罗鸠驮。<a id="a-ST"></a>其人谓诸法。<a id="a-SU"></a>亦有相亦无相。</p>
  <p id="aSV">尼犍陀若提子等。<a id="a-SW"></a>尼犍。<a id="a-SX"></a>此翻离系。<a id="a-SY"></a>肇曰尼犍陀。<a id="a-SZ"></a>其出家总名也。<a id="a-Sa"></a>如佛法出家名沙门。<a id="a-Sb"></a>若提母名也。<a id="a-Sc"></a>其人谓罪福苦乐。<a id="a-Sd"></a>本自有定因。<a id="a-Se"></a>要当必受。<a id="a-Sf"></a>非行道所能断也。<a id="a-Sg"></a>辅行引什肇注。<a id="a-Sh"></a>与涅槃经。<a id="a-Si"></a>以辨同异。<a id="a-Sj"></a>后学详览。<a id="a-Sk"></a>天台四念处云。<a id="a-Sl"></a>阿毗昙中。<a id="a-Sm"></a>明三种念处。<a id="a-Sn"></a>谓性共缘。<a id="a-So"></a>对破此三外道。<a id="a-Sp"></a>有人释。<a id="a-Sq"></a>性念处。<a id="a-Sr"></a>谓观无生浅名为相。<a id="a-Ss"></a>深细观无生见细法皆生死苦谛。<a id="a-St"></a>名性念处。<a id="a-Su"></a>有人专用慧数。<a id="a-Sv"></a>缘无生空理。<a id="a-Sw"></a>发真断结。<a id="a-Sx"></a>得慧解脱罗汉。<a id="a-Sy"></a>对破邪因缘。<a id="a-Sz"></a>无因缘颠倒执性。<a id="a-T0"></a>一切智外道也。<a id="a-T1"></a>共念处者。<a id="a-T2"></a>以禅定助道。<a id="a-T3"></a>正助合修。<a id="a-T4"></a>亦名事理共观。<a id="a-T5"></a>发得无漏三明六通。<a id="a-T6"></a>成俱解脱罗汉。<a id="a-T7"></a>对破根本爱慢。<a id="a-T8"></a>得五神通外道也。<a id="a-T9"></a>缘念处者。<a id="a-TA"></a>缘佛三藏十二部文言及一切世间名字。<a id="a-TB"></a>所缘处广非如支佛出无佛世不禀声教。<a id="a-TC"></a>但以神通。<a id="a-TD"></a>以悦众生。<a id="a-TE"></a>不能说法。<a id="a-TF"></a>缘念处人。<a id="a-TG"></a>了达根性。<a id="a-TH"></a>善知四辩。<a id="a-TI"></a>堪集法藏。<a id="a-TJ"></a>成无碍大罗汉。<a id="a-TK"></a>对破世间韦陀外道。</p>
  <p data-pb></p>
  <h2 id="aTL">时分篇第二十三</h2>
  <p id="aTM">西域记云。<a id="a-TN"></a>时极短者。<a id="a-TO"></a>谓刹那也。<a id="a-TP"></a>百二十刹那。<a id="a-TQ"></a>为一呾刹那。<a id="a-TR"></a>六十呾刹那。<a id="a-TS"></a>为一腊缚。<a id="a-TT"></a>三十腊缚。<a id="a-TU"></a>为一牟呼栗多。<a id="a-TV"></a>五十牟呼栗多。<a id="a-TW"></a>为一时。<a id="a-TX"></a>六时合成一日一夜。<a id="a-TY"></a>夜三昼三。<a id="a-TZ"></a>居俗日夜分为八时。<a id="a-Ta"></a>昼四夜四。<a id="a-Tb"></a>月盈至满。<a id="a-Tc"></a>谓之白分。<a id="a-Td"></a>月亏至晦(之)谓之黑分。<a id="a-Te"></a>或十四日或十五日有大小故也。<a id="a-Tf"></a>黑前白后。<a id="a-Tg"></a>合为一月。<a id="a-Th"></a>六月合为一行。<a id="a-Ti"></a>日游在内北行也。<a id="a-Tj"></a>日游在外南行也。<a id="a-Tk"></a>总此二行。<a id="a-Tl"></a>合为一岁。<a id="a-Tm"></a>又分一岁以为六时。<a id="a-Tn"></a>正月十六日。<a id="a-To"></a>至三月十五日。<a id="a-Tp"></a>渐热也。<a id="a-Tq"></a>三月十六日。<a id="a-Tr"></a>至五月十五日。<a id="a-Ts"></a>盛热也。<a id="a-Tt"></a>五月十六日至七月十五日。<a id="a-Tu"></a>雨时也。<a id="a-Tv"></a>七月十六日。<a id="a-Tw"></a>至九月十五日。<a id="a-Tx"></a>茂时也。<a id="a-Ty"></a>九月十六日。<a id="a-Tz"></a>至十一月十五日。<a id="a-U0"></a>渐寒也。<a id="a-U1"></a>十一月十六日。<a id="a-U2"></a>至正月十五日。<a id="a-U3"></a>盛寒也。<a id="a-U4"></a>如来圣教岁为三时。<a id="a-U5"></a>正月十六日。<a id="a-U6"></a>至五月十五日。<a id="a-U7"></a>热时也。<a id="a-U8"></a>五月十六日。<a id="a-U9"></a>至九月十五日。<a id="a-UA"></a>雨时也。<a id="a-UB"></a>九月十六日至正月十五日。<a id="a-UC"></a>寒时也。<a id="a-UD"></a>或为四时春夏秋冬也。<a id="a-UE"></a>春三月。<a id="a-UF"></a>谓制俎逻月。<a id="a-UG"></a>吠舍佉月。<a id="a-UH"></a>逝瑟吒月。<a id="a-UI"></a>当此从正月十五日至四月十五日。<a id="a-UJ"></a>夏三月。<a id="a-UK"></a>谓頞沙荼月。<a id="a-UL"></a>室罗伐拏月。<a id="a-UM"></a>婆达罗钵陀月。<a id="a-UN"></a>当此从四月十六日至七月十五日。<a id="a-UO"></a>秋三月。<a id="a-UP"></a>谓頞湿缚庾阇月。<a id="a-UQ"></a>迦刺底迦月。<a id="a-UR"></a>末伽始罗月。<a id="a-US"></a>当此从七月十六日至十月十五日。<a id="a-UT"></a>冬三谓报月。<a id="a-UU"></a>磨袪月。<a id="a-UV"></a>颇勒窭拏月。<a id="a-UW"></a>当此从十月十六日至正月十五日。<a id="a-UX"></a>又东夏明时。<a id="a-UY"></a>如尔雅云。<a id="a-UZ"></a>夏曰岁。<a id="a-Ua"></a>商曰祀。<a id="a-Ub"></a>周曰年。<a id="a-Uc"></a>唐虞曰载。<a id="a-Ud"></a>注曰。<a id="a-Ue"></a>岁取岁星行一次。<a id="a-Uf"></a>祀取四时祭祀一讫。<a id="a-Ug"></a>年取年谷一熟。<a id="a-Uh"></a>载取物终更始也。<a id="a-Ui"></a>尚书大传云。<a id="a-Uj"></a>夏以十三月为正。<a id="a-Uk"></a>色尚黑。<a id="a-Ul"></a>以平旦为朔。<a id="a-Um"></a>殷以十二月为正。<a id="a-Un"></a>色尚白。<a id="a-Uo"></a>以鸡鸣为朔。<a id="a-Up"></a>周以十一月为正。<a id="a-Uq"></a>色尚赤。<a id="a-Ur"></a>以夜半为朔。<a id="a-Us"></a>白虎通曰。<a id="a-Ut"></a>正朔有三者。<a id="a-Uu"></a>本天有三统。<a id="a-Uv"></a>谓三微之月也。<a id="a-Uw"></a>三微者。<a id="a-Ux"></a>阳气始施。<a id="a-Uy"></a>黄泉万物微动。<a id="a-Uz"></a>而未着也。<a id="a-V0"></a>十一月之时阳气始。<a id="a-V1"></a>养根株。<a id="a-V2"></a>黄泉之下万物皆赤。<a id="a-V3"></a>赤者盛阳之气故。<a id="a-V4"></a>周为天正色。<a id="a-V5"></a>尚赤也。<a id="a-V6"></a>十二月之时。<a id="a-V7"></a>万物始芽而白。<a id="a-V8"></a>白者阴阳气故。<a id="a-V9"></a>殷为地正色。<a id="a-VA"></a>尚白也。<a id="a-VB"></a>十三月之时。<a id="a-VC"></a>万物始建孚甲而出皆黑。<a id="a-VD"></a>人得加功。<a id="a-VE"></a>故夏为人正色。<a id="a-VF"></a>尚黑也。</p>
  <p id="aVG">颰陀劫簸。<a id="a-VH"></a>劫簸。<a id="a-VI"></a>大论秦言分别时节。<a id="a-VJ"></a>颰陀秦言善。<a id="a-VK"></a>有千万劫过去空无有佛。<a id="a-VL"></a>是一劫中有千佛兴。<a id="a-VM"></a>净居诸天欢喜故名善劫。<a id="a-VN"></a>此一劫内有四中劫。<a id="a-VO"></a>成住坏空。<a id="a-VP"></a>义如余撰劫波图出大论。<a id="a-VQ"></a>问曰。<a id="a-VR"></a>菩萨几时。<a id="a-VS"></a>能种三十二相。<a id="a-VT"></a>答极迟百劫。<a id="a-VU"></a>极疾九十一劫。<a id="a-VV"></a>此约大劫也。<a id="a-VW"></a>然种相好。<a id="a-VX"></a>须明四义。<a id="a-VY"></a>一种相处。<a id="a-VZ"></a>准大论云。<a id="a-Va"></a>在欲界中非色无色。<a id="a-Vb"></a>于欲界五道在人道中。<a id="a-Vc"></a>于四天下阎浮提中。<a id="a-Vd"></a>于男子身。<a id="a-Ve"></a>非女人种。<a id="a-Vf"></a>佛出世时种。<a id="a-Vg"></a>佛灭不种。<a id="a-Vh"></a>缘佛身种。<a id="a-Vi"></a>余不得种。<a id="a-Vj"></a>二种相业。<a id="a-Vk"></a>准大论云。<a id="a-Vl"></a>用意业种。<a id="a-Vm"></a>非身口业。<a id="a-Vn"></a>何以故意业利故。<a id="a-Vo"></a>问意业有六识。<a id="a-Vp"></a>为是何识。<a id="a-Vq"></a>答是意识。<a id="a-Vr"></a>非五识。<a id="a-Vs"></a>五识不能分别故。<a id="a-Vt"></a>三种相初。<a id="a-Vu"></a>有言足安立相先种。<a id="a-Vv"></a>有言绀青眼相初种。<a id="a-Vw"></a>大论云。<a id="a-Vx"></a>虽有是语。<a id="a-Vy"></a>不必尔也。<a id="a-Vz"></a>若相因缘和合时。<a id="a-W0"></a>便言初种。<a id="a-W1"></a>四种相福。<a id="a-W2"></a>一切人破正见。<a id="a-W3"></a>一人能教令得净戒正见。<a id="a-W4"></a>如是等为一福。<a id="a-W5"></a>具足百福。<a id="a-W6"></a>乃成一相。</p>
  <p id="aW7">刹那。<a id="a-W8"></a>楞伽云。<a id="a-W9"></a>刹那时不住。<a id="a-WA"></a>名为刹那。<a id="a-WB"></a>俱舍云。<a id="a-WC"></a>壮士一弹指顷。<a id="a-WD"></a>六十五刹那。<a id="a-WE"></a>仁王云。<a id="a-WF"></a>一念中有九十刹那。<a id="a-WG"></a>一刹那经九百生灭。<a id="a-WH"></a>毗昙翻为一念。<a id="a-WI"></a>日藏云。<a id="a-WJ"></a>我今复说刹那之数。<a id="a-WK"></a>一千六百刹那。<a id="a-WL"></a>名一迦罗。<a id="a-WM"></a>六十迦罗。<a id="a-WN"></a>名模呼律多。<a id="a-WO"></a>三十模呼律多为一日夜。<a id="a-WP"></a>俱舍云。<a id="a-WQ"></a>时之极少名刹那。<a id="a-WR"></a>时之极长名为劫。<a id="a-WS"></a>通明极少。<a id="a-WT"></a>凡有三种。<a id="a-WU"></a>俱舍颂曰。<a id="a-WV"></a>极微字刹那。<a id="a-WW"></a>色名时极少。<a id="a-WX"></a>释曰。<a id="a-WY"></a>分析诸色。<a id="a-WZ"></a>至一极微。<a id="a-Wa"></a>为色极少。<a id="a-Wb"></a>分析诸名及时。<a id="a-Wc"></a>至一字一刹那。<a id="a-Wd"></a>为名极少时极少。</p>
  <p id="aWe">怛刹那。<a id="a-Wf"></a>毗昙翻一瞬。<a id="a-Wg"></a>僧祇云。<a id="a-Wh"></a>二十念为一瞬。<a id="a-Wi"></a>二十瞬名一弹指。</p>
  <p id="aWj">摩睺罗。<a id="a-Wk"></a>毗昙翻为须臾。<a id="a-Wl"></a>一日一夜共有三十须臾。<a id="a-Wm"></a>僧祇云。<a id="a-Wn"></a>二十罗预。<a id="a-Wo"></a>名一须臾。<a id="a-Wp"></a>颂云。<a id="a-Wq"></a>百二十刹那。<a id="a-Wr"></a>为怛刹那量。<a id="a-Ws"></a>猎缚此六十。<a id="a-Wt"></a>此三十须臾。<a id="a-Wu"></a>此三十昼夜。<a id="a-Wv"></a>三十昼夜月。<a id="a-Ww"></a>十二月为年。<a id="a-Wx"></a>于中减半夜。</p>
  <p id="aWy">迦罗。<a id="a-Wz"></a>刊正记云。<a id="a-X0"></a>即实时。<a id="a-X1"></a>谓毗尼中。<a id="a-X2"></a>诫内弟子。<a id="a-X3"></a>听时食。<a id="a-X4"></a>遮非时食。<a id="a-X5"></a>则实有其时也。<a id="a-X6"></a>故大论云。<a id="a-X7"></a>毗尼结戒。<a id="a-X8"></a>是世界中实。<a id="a-X9"></a>非第一义中实。<a id="a-XA"></a>论又问云。<a id="a-XB"></a>若非时食时药时衣。<a id="a-XC"></a>皆迦罗。<a id="a-XD"></a>何以不说三摩耶。<a id="a-XE"></a>答此毗尼中说。<a id="a-XF"></a>白衣不得闻。<a id="a-XG"></a>外道何由得闻而生邪见。<a id="a-XH"></a>余经通皆得闻。<a id="a-XI"></a>是故说三摩耶。<a id="a-XJ"></a>令其不生邪见。</p>
  <p id="aXK">三摩耶。<a id="a-XL"></a>刊正记云。<a id="a-XM"></a>名假时。<a id="a-XN"></a>亦名短时长时。<a id="a-XO"></a>论云。<a id="a-XP"></a>除邪见故。<a id="a-XQ"></a>说三摩耶。<a id="a-XR"></a>不言迦罗。<a id="a-XS"></a>复次有人言。<a id="a-XT"></a>一切天地好丑。<a id="a-XU"></a>皆以时为因。<a id="a-XV"></a>论中广约三世无相。<a id="a-XW"></a>是故时法无实。<a id="a-XX"></a>是故说三摩耶。<a id="a-XY"></a>令其不生邪见。<a id="a-XZ"></a>三摩耶诡名时。<a id="a-Xa"></a>亦是假名时。<a id="a-Xb"></a>亦名长时短时者。<a id="a-Xc"></a>不同外人定执。<a id="a-Xd"></a>盖是假说长短。<a id="a-Xe"></a>而无其实故。<a id="a-Xf"></a>若短若长。<a id="a-Xg"></a>悉名三摩耶。<a id="a-Xh"></a>见阴界入生灭。<a id="a-Xi"></a>假名为时。</p>
  <p id="aXj">阿留那。<a id="a-Xk"></a>或阿楼那。<a id="a-Xl"></a>或云萨埵。<a id="a-Xm"></a>汉言明相。<a id="a-Xn"></a>明了论云。<a id="a-Xo"></a>东方已赤。<a id="a-Xp"></a>通慧指归云。<a id="a-Xq"></a>此方约日未出前二刻为晓。<a id="a-Xr"></a>此为明相也。<a id="a-Xs"></a>以观见掌文为限。<a id="a-Xt"></a>是四分明。<a id="a-Xu"></a>又别宗名地了时。<a id="a-Xv"></a>谓见地色分了故。<a id="a-Xw"></a>又云。<a id="a-Xx"></a>日出映阎浮树色。<a id="a-Xy"></a>名明相。<a id="a-Xz"></a>虚空藏经云。<a id="a-Y0"></a>是初行菩萨。<a id="a-Y1"></a>明星出时从座而起。<a id="a-Y2"></a>向于明星说如是言。<a id="a-Y3"></a>南无阿喽那。<a id="a-Y4"></a>成就大悲。<a id="a-Y5"></a>今者初出阎浮提。<a id="a-Y6"></a>愿以大悲。<a id="a-Y7"></a>覆护我。<a id="a-Y8"></a>以言说白。<a id="a-Y9"></a>大悲虚空藏菩萨。<a id="a-YA"></a>于夜梦中。<a id="a-YB"></a>示我方便。<a id="a-YC"></a>以是缘故。<a id="a-YD"></a>得悔所犯根本重罪。</p>
 </body>
</html>