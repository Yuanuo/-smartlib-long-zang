<!doctype html>
<html id="z3IBXHN1fx" data-ver="816">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十九</h1>
  <h2 id="a2">斋法四食篇第六十二</h2>
  <p id="a3">佛地论云。<a id="a-4"></a>任持名食。<a id="a-5"></a>谓能任持色身令不断坏。<a id="a-6"></a>长养善法。<a id="a-7"></a>身依食住。<a id="a-8"></a>命托食存。<a id="a-9"></a>流入五脏充浃四肢。<a id="a-A"></a>补气益肌。<a id="a-B"></a>身心适悦(食有三德。<a id="a-C"></a>一轻软。<a id="a-D"></a>二净洁。<a id="a-E"></a>三如法。<a id="a-F"></a>味有六种。<a id="a-G"></a>谓苦酸甘辛咸淡)。<a id="a-H"></a>楞严云。<a id="a-I"></a>如是世界十二类生。<a id="a-J"></a>不能自全依四食住。<a id="a-K"></a>所谓段食触食思食识食。<a id="a-L"></a>是故佛言。<a id="a-M"></a>一切众生皆依食住。<a id="a-N"></a>槜李释曰。<a id="a-O"></a>言段食者。<a id="a-P"></a>段谓形段。<a id="a-Q"></a>以香味触三尘为体。<a id="a-R"></a>入腹变坏资益诸根。<a id="a-S"></a>故言段食(起世经云。<a id="a-T"></a>粗段微细食。<a id="a-U"></a>阎浮提人。<a id="a-V"></a>饭麨豆肉等。<a id="a-W"></a>名粗段食。<a id="a-X"></a>按摩澡浴拭膏等名微细食。<a id="a-Y"></a>古译经律皆名搏食。<a id="a-Z"></a>说文搏圜也。<a id="a-a"></a>礼云。<a id="a-b"></a>无搏食。<a id="a-c"></a>通俗文手团曰搏。<a id="a-d"></a>熏闻云。<a id="a-e"></a>其义则局。<a id="a-f"></a>如浆饮等不可搏故。<a id="a-g"></a>于是后译皆云段食)言触食者。<a id="a-h"></a>触谓触对。<a id="a-i"></a>取六识中相应触对前境而生喜乐。<a id="a-j"></a>故名触食(通慧云。<a id="a-k"></a>如男与女相对为触。<a id="a-l"></a>触能资身。<a id="a-m"></a>故得食名。<a id="a-n"></a>准僧祇。<a id="a-o"></a>见色爱著名食。<a id="a-p"></a>岂非触食义耶。<a id="a-q"></a>设非触食何以观戏剧等终日不食而自饱耶。<a id="a-r"></a>起世经云。<a id="a-s"></a>一切卵生得身故以触为食。<a id="a-t"></a>[流-ㄊ+ㄙ]疏云。<a id="a-u"></a>冷暖触等亦名触食)。<a id="a-v"></a>言思食者。<a id="a-w"></a>思谓意思。<a id="a-x"></a>取第六识相应思于可意境生希望故(起世经云。<a id="a-y"></a>思食者若有众生。<a id="a-z"></a>意思资润。<a id="a-10"></a>诸根增长。<a id="a-11"></a>如鱼鳖蛇虾蟆伽罗瞿陀等及余众生。<a id="a-12"></a>以意思润益诸根寿命者。<a id="a-13"></a>此等用思为食。<a id="a-14"></a>熏闻云。<a id="a-15"></a>相应触及相应思者。<a id="a-16"></a>皆心所遍行法中也。<a id="a-17"></a>[流-ㄊ+ㄙ]疏云。<a id="a-18"></a>思想饮食令人不死。<a id="a-19"></a>亦名思食)。<a id="a-1A"></a>言识食者。<a id="a-1B"></a>识即第八执持之相。<a id="a-1C"></a>由前三食势分所资令此识增胜能执持诸根大种故(起世经云。<a id="a-1D"></a>识食地狱众生及无边识处天等。<a id="a-1E"></a>皆用识持以为其食)。<a id="a-1F"></a>若约三界辨之。<a id="a-1G"></a>段食唯在欲界。<a id="a-1H"></a>以色无色无香味二尘。<a id="a-1I"></a>余之三食遍通三界(中阴但有三食。<a id="a-1J"></a>亦有段食。<a id="a-1K"></a>如杂心论云。<a id="a-1L"></a>如人中阴还食人中所食香气也。<a id="a-1M"></a>但现阴粗。<a id="a-1N"></a>故多[藉-耒+糸]段食。<a id="a-1O"></a>中阴细故。<a id="a-1P"></a>多藉三食耳)。<a id="a-1Q"></a>此乃总叙四食也。</p>
  <p id="a1R">僧跋。<a id="a-1S"></a>即等供之唱法也。<a id="a-1T"></a>寄归传云。<a id="a-1U"></a>三钵罗佉多。<a id="a-1V"></a>旧讹云僧跋。<a id="a-1W"></a>梵摩难国王经云。<a id="a-1X"></a>夫欲施食者。<a id="a-1Y"></a>皆当平等不问大小。<a id="a-1Z"></a>于是佛令阿难临饭唱僧跋。<a id="a-1a"></a>僧跋者众僧饭皆平等。<a id="a-1b"></a>故庄严论明。<a id="a-1c"></a>尸利鞠多长者受外道嘱。<a id="a-1d"></a>以毒和食。<a id="a-1e"></a>请佛及众。<a id="a-1f"></a>佛知令阿难唱僧跋。<a id="a-1g"></a>唱已方食。<a id="a-1h"></a>唱已毒散。<a id="a-1i"></a>事钞云。<a id="a-1j"></a>况僧食十方普同。<a id="a-1k"></a>彼取自分理应随喜。<a id="a-1l"></a>而人情忌。<a id="a-1m"></a>陜用心不等。<a id="a-1n"></a>或有闭门限碍客僧者。<a id="a-1o"></a>不亦[山/一/虫]乎。<a id="a-1p"></a>鸣钟本意岂其然哉。<a id="a-1q"></a>出家舍着。<a id="a-1r"></a>尤不应尔。<a id="a-1s"></a>但以危脆之身不能坚护正法。<a id="a-1t"></a>浮假之命不肯远通僧食。<a id="a-1u"></a>违诸佛之教。<a id="a-1v"></a>损檀越之福。<a id="a-1w"></a>伤一时众情。<a id="a-1x"></a>塞十方僧路。<a id="a-1y"></a>传谬后生所败远矣。<a id="a-1z"></a>改前迷而复道。<a id="a-20"></a>不亦善哉(悭食独啖饿鬼之业)。<a id="a-21"></a>或问僧事有限。<a id="a-22"></a>外容无穷以有限之食。<a id="a-23"></a>供无穷之僧事必不立。<a id="a-24"></a>答曰。<a id="a-25"></a>此乃鄙俗之浅度。<a id="a-26"></a>琐人之短怀。<a id="a-27"></a>岂谓清智之深识达士之高见。<a id="a-28"></a>夫四事之供养。<a id="a-29"></a>三宝之福田。<a id="a-2A"></a>犹天地之生长山海之受用。<a id="a-2B"></a>何有尽哉。<a id="a-2C"></a>故佛藏经云。<a id="a-2D"></a>当一心行道随顺法行勿念衣食所须者。<a id="a-2E"></a>如来白毫相中一分。<a id="a-2F"></a>供诸一切出家弟子。<a id="a-2G"></a>亦不能尽。<a id="a-2H"></a>由此言之。<a id="a-2I"></a>勤修戒行。<a id="a-2J"></a>至诚护法。<a id="a-2K"></a>由道得利。<a id="a-2L"></a>以道通用。<a id="a-2M"></a>寺寺开门。<a id="a-2N"></a>处处同食。<a id="a-2O"></a>必当供足。<a id="a-2P"></a>判无乏少。<a id="a-2Q"></a>凡受食时。<a id="a-2R"></a>应作五观。<a id="a-2S"></a>一计功多少量彼来处(大论云。<a id="a-2T"></a>复次思惟。<a id="a-2U"></a>此食垦植耘除。<a id="a-2V"></a>收获蹂治。<a id="a-2W"></a>舂磨淘汰。<a id="a-2X"></a>炊煮乃成。<a id="a-2Y"></a>用功甚重。<a id="a-2Z"></a>计一钵之饭。<a id="a-2a"></a>作夫流汗集合。<a id="a-2b"></a>量之食少汗多。<a id="a-2c"></a>此食作之功重。<a id="a-2d"></a>辛苦如是。<a id="a-2e"></a>入口食之。<a id="a-2f"></a>即成不净。<a id="a-2g"></a>更无所直宿昔之间变为屎尿。<a id="a-2h"></a>本是美味。<a id="a-2i"></a>人之所嗜。<a id="a-2j"></a>变成不净)德(乌故不欲见。<a id="a-2k"></a>行者自思惟。<a id="a-2l"></a>如此弊食。<a id="a-2m"></a>我若贪着。<a id="a-2n"></a>当堕地狱啖烧铁丸。<a id="a-2o"></a>从地狱出当作畜生牛羊骆驼。<a id="a-2p"></a>偿其宿债或作猪狗。<a id="a-2q"></a>常啖粪除。<a id="a-2r"></a>如是观食。<a id="a-2s"></a>则生厌想)。<a id="a-2t"></a>二忖已德行。</p>
  <p id="a2u">全缺多减。<a id="a-2v"></a>三防心显过。<a id="a-2w"></a>不过三毒。<a id="a-2x"></a>四正事良药。<a id="a-2y"></a>取济形苦。<a id="a-2z"></a>五为成道业。<a id="a-30"></a>世报非意。<a id="a-31"></a>事钞。<a id="a-32"></a>食不过三匙。<a id="a-33"></a>初匙断一切恶。<a id="a-34"></a>中匙修一切善。<a id="a-35"></a>后匙度一切众生。<a id="a-36"></a>增一云。<a id="a-37"></a>多食致苦患。<a id="a-38"></a>少食气力衰。<a id="a-39"></a>处中而食者如秤无高下。</p>
  <p id="a3A">逋沙他。<a id="a-3B"></a>此云斋日。<a id="a-3C"></a>请观音经疏云。<a id="a-3D"></a>斋者齐也。<a id="a-3E"></a>齐身口业也。<a id="a-3F"></a>齐者只是中道也。<a id="a-3G"></a>后不得食者。<a id="a-3H"></a>表中道法界外更无别法也。<a id="a-3I"></a>中前得啖而非正中。<a id="a-3J"></a>此得明表前方便。<a id="a-3K"></a>但似道之中得有证义。<a id="a-3L"></a>故得啖也。<a id="a-3M"></a>亦是表中道法界外有法也。<a id="a-3N"></a>阐义引祭统云。<a id="a-3O"></a>斋之为言齐也。<a id="a-3P"></a>齐不齐以致斋者也。<a id="a-3Q"></a>是故君子非有大事也。<a id="a-3R"></a>非有恭敬也。<a id="a-3S"></a>则不斋。<a id="a-3T"></a>不斋则于物无防也。<a id="a-3U"></a>嗜欲无止也。<a id="a-3V"></a>及其将斋也。<a id="a-3W"></a>防其邪物讫其嗜欲。<a id="a-3X"></a>耳不听乐。<a id="a-3Y"></a>今释氏以不过中食为斋。<a id="a-3Z"></a>亦取其防邪讫欲齐不齐之义也。<a id="a-3a"></a>毗罗三昧经。<a id="a-3b"></a>瓶沙王问佛。<a id="a-3c"></a>何故日中佛食。<a id="a-3d"></a>答云。<a id="a-3e"></a>旱起诸天食。<a id="a-3f"></a>日中三世佛食。<a id="a-3g"></a>日西畜生食。<a id="a-3h"></a>日暮鬼神食。<a id="a-3i"></a>佛制断六趣因。<a id="a-3j"></a>令同三世佛食故。<a id="a-3k"></a>今约理解。<a id="a-3l"></a>故云斋者秖是中道。<a id="a-3m"></a>后不得食者。<a id="a-3n"></a>即佛制中后。<a id="a-3o"></a>不得食也。<a id="a-3p"></a>今表初住初地圆证中道。<a id="a-3q"></a>心外无法如中后不食也。<a id="a-3r"></a>中前得啖者。<a id="a-3s"></a>佛制中前非正食皆得啖之。<a id="a-3t"></a>毗婆沙论云。<a id="a-3u"></a>夫斋者以过中不食为体。<a id="a-3v"></a>以八事助成斋体。<a id="a-3w"></a>共相支持名八支斋法。<a id="a-3x"></a>报恩经云。<a id="a-3y"></a>以无终身戒。<a id="a-3z"></a>不名优婆塞。<a id="a-40"></a>但名中间人。<a id="a-41"></a>智论问曰。<a id="a-42"></a>何故六斋日受八戒修福德。<a id="a-43"></a>答是日恶鬼逐人。<a id="a-44"></a>欲夺人命。<a id="a-45"></a>疾病凶衰。<a id="a-46"></a>令人不吉。<a id="a-47"></a>是故劫初圣人教人持斋修善作福。<a id="a-48"></a>以避凶衰。<a id="a-49"></a>是时斋法。<a id="a-4A"></a>不受八戒。<a id="a-4B"></a>直以一日不食为斋。<a id="a-4C"></a>后佛出世教语之言。<a id="a-4D"></a>汝当一日一夜如诸佛持八戒不过中食(云云)。<a id="a-4E"></a>是功德将人至涅槃。<a id="a-4F"></a>如四天王经中佛说。<a id="a-4G"></a>月六斋日。<a id="a-4H"></a>使者太子及四天王自下。<a id="a-4I"></a>观察众生。<a id="a-4J"></a>布施持戒孝顺父母少者。<a id="a-4K"></a>便上忉利以启。<a id="a-4L"></a>帝释诸天心皆不悦说言。<a id="a-4M"></a>阿修罗种多。<a id="a-4N"></a>诸天种减少。<a id="a-4O"></a>若布施持戒孝顺父母多者。<a id="a-4P"></a>诸天帝释心皆欢喜说言。<a id="a-4Q"></a>增诸天众。<a id="a-4R"></a>减损阿修罗(云云)。<a id="a-4S"></a>又提谓经明八王日。<a id="a-4T"></a>何等为八王日。<a id="a-4U"></a>谓立春。<a id="a-4V"></a>春分。<a id="a-4W"></a>立夏。<a id="a-4X"></a>夏至。<a id="a-4Y"></a>立秋。<a id="a-4Z"></a>秋分。<a id="a-4a"></a>立冬。<a id="a-4b"></a>冬至。<a id="a-4c"></a>是谓八王日。<a id="a-4d"></a>天地诸神阴阳交代。<a id="a-4e"></a>故名八王日。</p>
  <p id="a4f">乌晡沙他。<a id="a-4g"></a>此云受斋。<a id="a-4h"></a>又云增长。<a id="a-4i"></a>谓受持斋法。<a id="a-4j"></a>增长善根。<a id="a-4k"></a>南齐沈约字休文撰论云。<a id="a-4l"></a>人所以不得道者。<a id="a-4m"></a>由于心神昏惑。<a id="a-4n"></a>心神所以昏惑。<a id="a-4o"></a>由于外物扰之。<a id="a-4p"></a>扰之大者其事有三。<a id="a-4q"></a>一则荣名势利。<a id="a-4r"></a>二则妖奸靡曼。<a id="a-4s"></a>三则甘旨肥浓。<a id="a-4t"></a>荣名虽日用于心。<a id="a-4u"></a>要无晷刻之累。<a id="a-4v"></a>妖奸靡曼。<a id="a-4w"></a>方之已深。<a id="a-4x"></a>甘旨肥浓。<a id="a-4y"></a>为累甚切。<a id="a-4z"></a>万事(云云)皆三者之枝叶耳。<a id="a-50"></a>圣人知不断此三事故求道无从可得。<a id="a-51"></a>不为之立法而使易从也。<a id="a-52"></a>若直言三事惑本。<a id="a-53"></a>并宜禁绝。<a id="a-54"></a>而此三事是人情所惑甚。<a id="a-55"></a>念累所难遣。<a id="a-56"></a>虽有禁约之旨。<a id="a-57"></a>事难卒从。<a id="a-58"></a>譬于方舟济河。<a id="a-59"></a>岂不欲直至彼岸。<a id="a-5A"></a>河流既急。<a id="a-5B"></a>会无直济之理。<a id="a-5C"></a>不得不从邪流靡。<a id="a-5D"></a>久而获至。<a id="a-5E"></a>非不愿速。<a id="a-5F"></a>事难故也。<a id="a-5G"></a>禁此三事宜有其端。<a id="a-5H"></a>何则食之于人不可顿息。<a id="a-5I"></a>于其情性所累莫甚。<a id="a-5J"></a>故以此晚食并置中前。<a id="a-5K"></a>自中之后。<a id="a-5L"></a>清虚无事。<a id="a-5M"></a>因此无事。<a id="a-5N"></a>念虑得简。<a id="a-5O"></a>在始未专。<a id="a-5P"></a>在久自习。<a id="a-5Q"></a>于是束八支。<a id="a-5R"></a>纡以禁戒。<a id="a-5S"></a>靡曼之欲。<a id="a-5T"></a>无由得前。<a id="a-5U"></a>荣名众累。<a id="a-5V"></a>稍从事遣。<a id="a-5W"></a>故云。<a id="a-5X"></a>往古诸佛过中不食。<a id="a-5Y"></a>盖是遣累之筌[竺-二+(囚/弟)]。<a id="a-5Z"></a>适道之捷径。<a id="a-5a"></a>而惑者谓。<a id="a-5b"></a>止于不食。<a id="a-5c"></a>此乃迷于向方。<a id="a-5d"></a>不知厥路者也。<a id="a-5e"></a>处处经佛言。<a id="a-5f"></a>中后不食。<a id="a-5g"></a>有五福。<a id="a-5h"></a>一少淫。<a id="a-5i"></a>二少睡。<a id="a-5j"></a>三得一心。<a id="a-5k"></a>四无有下风。<a id="a-5l"></a>五身得安稳。<a id="a-5m"></a>亦不作病。<a id="a-5n"></a>四分戒云。<a id="a-5o"></a>若比丘非时食。<a id="a-5p"></a>波逸提。</p>
  <p id="a5q">蒲阇尼。<a id="a-5r"></a>四分律云。<a id="a-5s"></a>有五种蒲阇尼。<a id="a-5t"></a>此云正食。<a id="a-5u"></a>谓麨饭干饭鱼肉也。<a id="a-5v"></a>僧祇云。<a id="a-5w"></a>时食谓时得食。<a id="a-5x"></a>非时不得食。<a id="a-5y"></a>多论云。<a id="a-5z"></a>从旦至中其明转盛。<a id="a-60"></a>名之为时。<a id="a-61"></a>中后明没。<a id="a-62"></a>名为非时。<a id="a-63"></a>今言中食。<a id="a-64"></a>以天中日午时得食。<a id="a-65"></a>僧祇云。<a id="a-66"></a>午时日影过一发一瞬。<a id="a-67"></a>即是非时。<a id="a-68"></a>宋文帝饭僧同众。<a id="a-69"></a>御于地筵。<a id="a-6A"></a>班食迟。<a id="a-6B"></a>众疑将旰不食。<a id="a-6C"></a>帝曰。<a id="a-6D"></a>始可中矣。<a id="a-6E"></a>生公曰。<a id="a-6F"></a>白日丽天。<a id="a-6G"></a>天言始中。<a id="a-6H"></a>何得非中。<a id="a-6I"></a>遂取钵便食。<a id="a-6J"></a>众从之。<a id="a-6K"></a>帝大悦。</p>
  <p id="a6L">佉阇尼。<a id="a-6M"></a>四分云。<a id="a-6N"></a>五种佉阇尼。<a id="a-6O"></a>此云不正食。<a id="a-6P"></a>谓枝叶华果细末磨食。</p>
  <p id="a6Q">半者蒲善尼。<a id="a-6R"></a>寄归传云。<a id="a-6S"></a>唐言五啖食。<a id="a-6T"></a>谓饭饼麨等。</p>
  <p id="a6U">半者珂但尼。<a id="a-6V"></a>此云五嚼食。<a id="a-6W"></a>谓根茎叶华果等。<a id="a-6X"></a>寄归传云。<a id="a-6Y"></a>若已食前五必不食后五。<a id="a-6Z"></a>若先食后五则前五随意啖之。<a id="a-6a"></a>今僧斋后不食果菜是。</p>
  <p id="a6b">佉陀尼。<a id="a-6c"></a>或蹇茶。<a id="a-6d"></a>此云可食物。</p>
  <p id="a6e">钵和罗。<a id="a-6f"></a>应法师据自誓经云钵和兰。<a id="a-6g"></a>亦梵语轻重耳。<a id="a-6h"></a>此云自恣食。<a id="a-6i"></a>应法师云坐腊腊饼。<a id="a-6j"></a>谓夏罢献佛之饼。<a id="a-6k"></a>名佛腊食。<a id="a-6l"></a>又西方以佛从天降下王宫之日。<a id="a-6m"></a>供养佛食。<a id="a-6n"></a>名佛腊食。<a id="a-6o"></a>会正记云。<a id="a-6p"></a>即自恣日食待佛比丘。</p>
  <p id="a6q">分卫。<a id="a-6r"></a>善见论云。<a id="a-6s"></a>此云乞食。<a id="a-6t"></a>僧祇律云。<a id="a-6u"></a>乞食分施僧尼卫护令修道业。<a id="a-6v"></a>故云分卫。<a id="a-6w"></a>是则论从梵语。<a id="a-6x"></a>律谓华言。<a id="a-6y"></a>两说未详。<a id="a-6z"></a>应法师云。<a id="a-70"></a>讹略。<a id="a-71"></a>正言傧茶波多。<a id="a-72"></a>此云团堕。<a id="a-73"></a>言食堕在钵中也。<a id="a-74"></a>或云傧茶夜。<a id="a-75"></a>此云团。<a id="a-76"></a>团者食团。<a id="a-77"></a>谓行乞食也。<a id="a-78"></a>十二头陀明常乞食。<a id="a-79"></a>大论释三种食。<a id="a-7A"></a>一受请食。<a id="a-7B"></a>二众僧食。<a id="a-7C"></a>三常乞食。<a id="a-7D"></a>若前二食起诸漏因缘。<a id="a-7E"></a>所以者何。<a id="a-7F"></a>受请食者。<a id="a-7G"></a>若得作是念。<a id="a-7H"></a>我是福德好人。<a id="a-7I"></a>故得。<a id="a-7J"></a>若不得则嫌恨请者。<a id="a-7K"></a>彼为无所别识。<a id="a-7L"></a>不应请者请。<a id="a-7M"></a>应请者不请。<a id="a-7N"></a>或自鄙薄。<a id="a-7O"></a>懊恼自情。<a id="a-7P"></a>而生忧苦。<a id="a-7Q"></a>是贪爱法则能遮道。<a id="a-7R"></a>众僧食者。<a id="a-7S"></a>入众中当随众法断事料理僧事处分作使。<a id="a-7T"></a>心则散乱妨废行道。<a id="a-7U"></a>有如是等乱事。<a id="a-7V"></a>故受常乞食法。<a id="a-7W"></a>辅行云。<a id="a-7X"></a>诸律论文。<a id="a-7Y"></a>乞食之法不一处足。<a id="a-7Z"></a>为福他故令至七家。<a id="a-7a"></a>肇法师云。<a id="a-7b"></a>乞食有四意。<a id="a-7c"></a>一为福利群生。<a id="a-7d"></a>二为折伏憍慢。<a id="a-7e"></a>三为知身有苦。<a id="a-7f"></a>四为除去滞着。<a id="a-7g"></a>宝雨经云。<a id="a-7h"></a>乞食成就十法。<a id="a-7i"></a>一为摄受诸有情。<a id="a-7j"></a>二为次第。<a id="a-7k"></a>三为不疲厌。<a id="a-7l"></a>四为知足。<a id="a-7m"></a>五为分布。<a id="a-7n"></a>六为不耽嗜。<a id="a-7o"></a>七为知量。<a id="a-7p"></a>八为善品现前。<a id="a-7q"></a>九为善根圆满。<a id="a-7r"></a>十为离我执。<a id="a-7s"></a>宝云经明乞食四分。<a id="a-7t"></a>一分奉同梵行者。<a id="a-7u"></a>一与穷乞人。<a id="a-7v"></a>一与诸鬼神。<a id="a-7w"></a>一分自食。<a id="a-7x"></a>辅行云。<a id="a-7y"></a>昔有长者。<a id="a-7z"></a>名曰鸠留。<a id="a-80"></a>不信因果。<a id="a-81"></a>与五百俱行远见丛树。<a id="a-82"></a>想是居家。<a id="a-83"></a>到彼唯见树神。<a id="a-84"></a>作礼已说己饥渴。<a id="a-85"></a>神即攀手五指。<a id="a-86"></a>自然出于饮食。<a id="a-87"></a>甘美难言。<a id="a-88"></a>食讫大哭。<a id="a-89"></a>神问其故。<a id="a-8A"></a>答曰。<a id="a-8B"></a>有五百伴。<a id="a-8C"></a>亦大饥渴。<a id="a-8D"></a>神令呼来。<a id="a-8E"></a>如前与食。<a id="a-8F"></a>众人皆饱。<a id="a-8G"></a>长者问曰。<a id="a-8H"></a>何福所致。<a id="a-8I"></a>答曰。<a id="a-8J"></a>我本迦葉佛时极贫。<a id="a-8K"></a>于城门外磨镜每有沙门乞食。<a id="a-8L"></a>常以此指。<a id="a-8M"></a>示分卫处及佛精舍。<a id="a-8N"></a>如是非一。<a id="a-8O"></a>寿终生此。<a id="a-8P"></a>长者大悟。<a id="a-8Q"></a>日饭八千僧。<a id="a-8R"></a>淘米汁流出城外可以乘船。</p>
  <p id="a8S">怛钵那。<a id="a-8T"></a>此云麨。<a id="a-8U"></a>通慧指归云。<a id="a-8V"></a>谓将杂米糗碎蒸曝。<a id="a-8W"></a>母论二种散糗。<a id="a-8X"></a>又将糖蜜持之。<a id="a-8Y"></a>或言糒(音备)与糗不同。<a id="a-8Z"></a>后堂云。<a id="a-8a"></a>糒是釜煮连釜硬干饭也。<a id="a-8b"></a>辅篇云。<a id="a-8c"></a>取干饭糗三过磨筛作之。<a id="a-8d"></a>称为糒也。<a id="a-8e"></a>孟子曰。<a id="a-8f"></a>舜糗饭茹菜。<a id="a-8g"></a>糗去久反干饭屑也。</p>
  <p id="a8h">迦师。<a id="a-8i"></a>后堂云。<a id="a-8j"></a>唐言错麦。<a id="a-8k"></a>慈和云。<a id="a-8l"></a>此人呼为燕麦。<a id="a-8m"></a>南人呼为雀麦。<a id="a-8n"></a>南泉抄。<a id="a-8o"></a>以错麦为大麦。<a id="a-8p"></a>十诵指迦师为小麦饭。<a id="a-8q"></a>事钞错麦与迦师一物也。</p>
  <p id="a8r">修陀。<a id="a-8s"></a>此译云白。<a id="a-8t"></a>或云须陀。<a id="a-8u"></a>此天食也。</p>
  <p id="a8v">天台禅师观心食法。<a id="a-8w"></a>既敷座坐已。<a id="a-8x"></a>听维那进止鸣磬。<a id="a-8y"></a>后敛手供养一体三宝。<a id="a-8z"></a>遍十方施作佛事。<a id="a-90"></a>次出生饭称施六道。<a id="a-91"></a>即表六波罗蜜。<a id="a-92"></a>然后受此食。<a id="a-93"></a>夫食者众生之外命。<a id="a-94"></a>若不入观。<a id="a-95"></a>即润生死。<a id="a-96"></a>若能知入观。<a id="a-97"></a>分别生死有边无边。<a id="a-98"></a>不问分卫与清众净食。<a id="a-99"></a>皆须作观。<a id="a-9A"></a>观之者自恐此身自旧食。<a id="a-9B"></a>皆是无明烦恼。<a id="a-9C"></a>润益生死。<a id="a-9D"></a>今之所食皆是般若。<a id="a-9E"></a>想于旧食从毛孔次第而出。<a id="a-9F"></a>食既出已。<a id="a-9G"></a>心路即开。<a id="a-9H"></a>食今新食照诸闇灭成于般若。<a id="a-9I"></a>故净名云。<a id="a-9J"></a>于食等者。<a id="a-9K"></a>于法亦等。<a id="a-9L"></a>是为明证(大品经云。<a id="a-9M"></a>一切法趣味。<a id="a-9N"></a>是趣不过味。<a id="a-9O"></a>尚不可得。<a id="a-9P"></a>云何当有趣非趣。<a id="a-9Q"></a>所言一切法趣味者。<a id="a-9R"></a>味即是食。<a id="a-9S"></a>此食即是不思议法界。<a id="a-9T"></a>食中含受一切法。<a id="a-9U"></a>食若是有。<a id="a-9V"></a>一切法皆有。<a id="a-9W"></a>食若是无一切法皆无。<a id="a-9X"></a>今食不可思议故尚不见是有。<a id="a-9Y"></a>云何当有趣尚不见是无。<a id="a-9Z"></a>云何当有非趣。<a id="a-9a"></a>若观食不见趣非趣。<a id="a-9b"></a>即是中道三昧名真法喜禅悦之食。<a id="a-9c"></a>而能通达趣非趣法。<a id="a-9d"></a>即双照二谛。<a id="a-9e"></a>得二谛三昧法喜禅悦之食。<a id="a-9f"></a>是名食等)。<a id="a-9g"></a>以此食故。<a id="a-9h"></a>成般若食。<a id="a-9i"></a>能养法身。<a id="a-9j"></a>法身得立。<a id="a-9k"></a>即得解脱。<a id="a-9l"></a>是为三德。<a id="a-9m"></a>照此食者非新非故。<a id="a-9n"></a>而有旧食之故。<a id="a-9o"></a>而有新食之新。<a id="a-9p"></a>是名为假。<a id="a-9q"></a>求故不得。<a id="a-9r"></a>求新不得。<a id="a-9s"></a>毕竟空寂。<a id="a-9t"></a>名之为空。<a id="a-9u"></a>观食者自那可食为新。<a id="a-9v"></a>既无新食那可得食者。<a id="a-9w"></a>而不离旧食养身而新食重益。<a id="a-9x"></a>因缘和合不可前后分别。<a id="a-9y"></a>名之为中。<a id="a-9z"></a>只中即假空。<a id="a-A0"></a>只空即中假。<a id="a-A1"></a>只假即空中不可思议。<a id="a-A2"></a>名为中道。<a id="a-A3"></a>又净名云。<a id="a-A4"></a>非有烦恼。<a id="a-A5"></a>非离烦恼。<a id="a-A6"></a>非入定意。<a id="a-A7"></a>非起定意。<a id="a-A8"></a>是名食法也(什曰。<a id="a-A9"></a>一揣食。<a id="a-AA"></a>二愿食如见沙囊命不绝也。<a id="a-AB"></a>三业食。<a id="a-AC"></a>如地狱无食而活。<a id="a-AD"></a>四识食。<a id="a-AE"></a>无色众生识想相续也)</p>
  <p data-pb></p>
  <h2 id="aAF">篇聚名报篇第六十三</h2>
  <p id="aAG">僧祇明五篇。<a id="a-AH"></a>一波罗夷。<a id="a-AI"></a>二僧残。<a id="a-AJ"></a>三波逸提。<a id="a-AK"></a>四提舍尼。<a id="a-AL"></a>五突吉罗。<a id="a-AM"></a>四分明六聚。<a id="a-AN"></a>开第三偷兰遮。<a id="a-AO"></a>或明七聚。<a id="a-AP"></a>开第七恶说。<a id="a-AQ"></a>今依事钞列释六聚。<a id="a-AR"></a>并无正译。<a id="a-AS"></a>但用义翻。</p>
  <p id="aAT">一。<a id="a-AU"></a>波罗夷。<a id="a-AV"></a>僧祇义当极恶。<a id="a-AW"></a>三意释之。<a id="a-AX"></a>一者退没。<a id="a-AY"></a>由犯此戒道果无分故。<a id="a-AZ"></a>二者不共住。<a id="a-Aa"></a>非但失道而已。<a id="a-Ab"></a>不得于说戒羯磨二种僧中共住故。<a id="a-Ac"></a>三者堕落。<a id="a-Ad"></a>舍比身已。<a id="a-Ae"></a>堕在阿鼻地狱故。<a id="a-Af"></a>四分云。<a id="a-Ag"></a>譬如断人头不可复起。<a id="a-Ah"></a>若犯此法。<a id="a-Ai"></a>不复成比丘故。<a id="a-Aj"></a>偈云。<a id="a-Ak"></a>诸作恶行者。<a id="a-Al"></a>犹如彼死尸。<a id="a-Am"></a>众所不容受。<a id="a-An"></a>以此当持戒。<a id="a-Ao"></a>自古从众法绝分义译名弃。<a id="a-Ap"></a>目连问罪报经云。<a id="a-Aq"></a>犯波罗夷罪如他化自在天寿十六千岁堕泥犁中。<a id="a-Ar"></a>于人间数。<a id="a-As"></a>九百二十一亿六十千岁。<a id="a-At"></a>此堕焰热地狱。<a id="a-Au"></a>以人间一千六百年。<a id="a-Av"></a>为他化天一昼夜。</p>
  <p id="aAw">二。<a id="a-Ax"></a>僧伽婆尸沙。<a id="a-Ay"></a>善见云。<a id="a-Az"></a>僧伽者为僧。<a id="a-B0"></a>婆者为初。<a id="a-B1"></a>谓僧前与覆藏羯磨也。<a id="a-B2"></a>言尸沙者。<a id="a-B3"></a>云残。<a id="a-B4"></a>谓末后与出罪羯磨也。<a id="a-B5"></a>若犯此罪僧作法除。<a id="a-B6"></a>故从境为名。<a id="a-B7"></a>毗尼母云。<a id="a-B8"></a>僧残者。<a id="a-B9"></a>如人为他所斫。<a id="a-BA"></a>残有咽喉。<a id="a-BB"></a>故名为残。<a id="a-BC"></a>理须早救。<a id="a-BD"></a>僧伽婆尸沙罪。<a id="a-BE"></a>如不憍天寿八千岁。<a id="a-BF"></a>于人间数。<a id="a-BG"></a>二百三十亿四十千岁。<a id="a-BH"></a>此堕大大叫地狱。<a id="a-BI"></a>人间八百年。<a id="a-BJ"></a>为天一日夜。</p>
  <p id="aBK">摩那埵。<a id="a-BL"></a>论云。<a id="a-BM"></a>秦言意喜。<a id="a-BN"></a>前虽自意欢喜。<a id="a-BO"></a>亦生惭愧。<a id="a-BP"></a>亦使众僧欢喜。</p>
  <p id="aBQ">阿浮诃那。<a id="a-BR"></a>善见翻为唤入众羯磨。<a id="a-BS"></a>或名拔除罪根。<a id="a-BT"></a>母论云清净戒生得净解脱。</p>
  <p id="aBU">三。<a id="a-BV"></a>偷兰遮。<a id="a-BW"></a>善见云。<a id="a-BX"></a>偷兰名大遮。<a id="a-BY"></a>言障善道。<a id="a-BZ"></a>后堕恶道。<a id="a-Ba"></a>体是鄙秽。<a id="a-Bb"></a>从不善体以立名者。<a id="a-Bc"></a>由能成初二两篇之罪故也。<a id="a-Bd"></a>明了论。<a id="a-Be"></a>解伦兰为粗。<a id="a-Bf"></a>遮即为过。<a id="a-Bg"></a>粗有二种。<a id="a-Bh"></a>一是重罪方便。<a id="a-Bi"></a>二能断善根。<a id="a-Bj"></a>所言过者。<a id="a-Bk"></a>不依佛所立戒而行。<a id="a-Bl"></a>故言过也。<a id="a-Bm"></a>偷兰遮罪。<a id="a-Bn"></a>如兜率天寿四千岁。<a id="a-Bo"></a>于人间数。<a id="a-Bp"></a>五十亿六十千岁。<a id="a-Bq"></a>此堕嗥叫地狱。<a id="a-Br"></a>人间四百年为天一昼夜。</p>
  <p id="aBs">四。<a id="a-Bt"></a>波逸提。<a id="a-Bu"></a>义翻为堕。<a id="a-Bv"></a>十诵云。<a id="a-Bw"></a>堕在烧煮覆障地狱。<a id="a-Bx"></a>八热通为烧煮。<a id="a-By"></a>八寒黑暗等通为覆障。<a id="a-Bz"></a>波逸提罪。<a id="a-C0"></a>如夜摩天寿二千岁。<a id="a-C1"></a>于人间数二十一亿四十千岁。<a id="a-C2"></a>此堕众合地狱。<a id="a-C3"></a>人间二百年。<a id="a-C4"></a>为天一昼夜。</p>
  <p id="aC5">尼萨耆。<a id="a-C6"></a>出要律仪。<a id="a-C7"></a>旧翻舍堕。<a id="a-C8"></a>声论尼翻为尽。<a id="a-C9"></a>萨耆为舍。<a id="a-CA"></a>四分僧有百二十种。<a id="a-CB"></a>分取三十因财事生犯贪慢心。<a id="a-CC"></a>强制舍入僧。<a id="a-CD"></a>故名尼萨耆也。</p>
  <p id="aCE">五。<a id="a-CF"></a>波罗提提舍尼。<a id="a-CG"></a>义翻向彼悔。<a id="a-CH"></a>从对治境以立名。<a id="a-CI"></a>僧祇云。<a id="a-CJ"></a>此罪应发露也。<a id="a-CK"></a>提舍尼罪。<a id="a-CL"></a>如三十三天寿命千岁。<a id="a-CM"></a>于人间数三亿六十千岁。<a id="a-CN"></a>此堕黑绳地狱。<a id="a-CO"></a>人间一百年为天一昼夜。</p>
  <p id="aCP">六。<a id="a-CQ"></a>突吉罗。<a id="a-CR"></a>善见云。<a id="a-CS"></a>突者恶也。<a id="a-CT"></a>吉罗者作也。<a id="a-CU"></a>声论正音突悉吉栗多。<a id="a-CV"></a>四分律本云。<a id="a-CW"></a>式叉迦罗尼。<a id="a-CX"></a>义翻应当学。<a id="a-CY"></a>胡国讹云尸叉罽赖尼。<a id="a-CZ"></a>胡僧翻守戒也。<a id="a-Ca"></a>此罪微细持之极难。<a id="a-Cb"></a>故随学随守以立名。<a id="a-Cc"></a>十诵云。<a id="a-Cd"></a>天眼见犯罪比丘。<a id="a-Ce"></a>如驶雨下。<a id="a-Cf"></a>岂非专玩在心。<a id="a-Cg"></a>乃名守戒也。<a id="a-Ch"></a>七聚之中。<a id="a-Ci"></a>分此一部。<a id="a-Cj"></a>以为二聚。<a id="a-Ck"></a>身名恶作。<a id="a-Cl"></a>口名恶说。<a id="a-Cm"></a>多论问。<a id="a-Cn"></a>何此独名应当学。<a id="a-Co"></a>答余戒易持罪重。<a id="a-Cp"></a>此戒难持易犯。<a id="a-Cq"></a>常须念学。<a id="a-Cr"></a>故不列罪名。<a id="a-Cs"></a>但言应当学。<a id="a-Ct"></a>犯突吉罗众学戒。<a id="a-Cu"></a>罪如四天王寿五百岁。<a id="a-Cv"></a>堕泥犁中。<a id="a-Cw"></a>于人间数。<a id="a-Cx"></a>九百千岁。<a id="a-Cy"></a>此堕等活地狱。<a id="a-Cz"></a>人间五十年。<a id="a-D0"></a>下天一昼夜。<a id="a-D1"></a>俱舍颂云。<a id="a-D2"></a>等活等上六如次以欲天寿为一昼夜。<a id="a-D3"></a>寿量亦同彼。<a id="a-D4"></a>极热中半劫。<a id="a-D5"></a>无间中劫全。<a id="a-D6"></a>傍生极一中。<a id="a-D7"></a>鬼日月五百。<a id="a-D8"></a>頞部陀寿量如一婆诃麻百年除一尽。<a id="a-D9"></a>后后倍二十。</p>
 </body>
</html>