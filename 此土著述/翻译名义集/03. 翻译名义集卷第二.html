<!doctype html>
<html id="z3IBXGq1fg" data-ver="1828">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第二</h1>
  <h2 id="a2">三乘通号篇第五</h2>
  <p id="a3">佛教诠理。<a id="a-4"></a>化转物心。<a id="a-5"></a>超越凡伦。<a id="a-6"></a>升入圣域。<a id="a-7"></a>其或知苦常怀厌离。<a id="a-8"></a>断集永息润生。<a id="a-9"></a>证灭高契无为。<a id="a-A"></a>修道唯求自度。<a id="a-B"></a>此声闻乘也。<a id="a-C"></a>其或观无明是妄始。<a id="a-D"></a>知诸行为幻源。<a id="a-E"></a>断二因之牵连。<a id="a-F"></a>灭五果之缠缚。<a id="a-G"></a>此缘觉乘也。<a id="a-H"></a>其或等观一子普济群萌。<a id="a-I"></a>秉四弘之誓心。<a id="a-J"></a>运六度之梵行。<a id="a-K"></a>此菩萨乘也。<a id="a-L"></a>语其渡河。<a id="a-M"></a>虽象马兔之有殊。<a id="a-N"></a>论乎出宅。<a id="a-O"></a>实羊鹿牛之无别矣。</p>
  <p id="aP">菩萨。<a id="a-Q"></a>肇曰。<a id="a-R"></a>正音云菩提萨埵。<a id="a-S"></a>菩提佛道名也。<a id="a-T"></a>萨埵秦言大心众生。<a id="a-U"></a>有大心入佛道。<a id="a-V"></a>名菩提萨埵。<a id="a-W"></a>无正名译也。<a id="a-X"></a>安师云开士始士。<a id="a-Y"></a>荆溪释云。<a id="a-Z"></a>心初开故。<a id="a-a"></a>始发心故。<a id="a-b"></a>净名疏云。<a id="a-c"></a>古本翻为高士。<a id="a-d"></a>既异翻不定。<a id="a-e"></a>须留梵音。<a id="a-f"></a>但诸师翻译不同。<a id="a-g"></a>今依大论释。<a id="a-h"></a>菩提名佛道。<a id="a-i"></a>萨埵名成众生。<a id="a-j"></a>天台解云。<a id="a-k"></a>用诸佛道。<a id="a-l"></a>成就众生故。<a id="a-m"></a>名菩提萨埵。<a id="a-n"></a>又菩提是自行。<a id="a-o"></a>萨埵是化他。<a id="a-p"></a>自修佛道。<a id="a-q"></a>又化他故。<a id="a-r"></a>贤首云。<a id="a-s"></a>菩提此谓之觉萨埵此曰众生。<a id="a-t"></a>以智上求菩提。<a id="a-u"></a>用悲下救众生。</p>
  <p id="av">鸠摩罗伽。<a id="a-w"></a>或云鸠摩罗驮。<a id="a-x"></a>或名究磨罗浮多。<a id="a-y"></a>此云童真。<a id="a-z"></a>亦云毫童。<a id="a-10"></a>亦云童子。<a id="a-11"></a>熏闻云。<a id="a-12"></a>内证真常而无取着。<a id="a-13"></a>如世童子心无染爱即法王子之号也。<a id="a-14"></a>大论曰。<a id="a-15"></a>复次又如王子名鸠摩罗伽。<a id="a-16"></a>佛为法王。<a id="a-17"></a>菩萨入法正位。<a id="a-18"></a>乃至十地。<a id="a-19"></a>故悉名王子皆任为佛。<a id="a-1A"></a>如文珠师利。<a id="a-1B"></a>十力四无所畏等悉具佛事故。<a id="a-1C"></a>住鸠摩罗伽地。<a id="a-1D"></a>佛地论云。<a id="a-1E"></a>从世尊口正法所生。<a id="a-1F"></a>绍继佛身。<a id="a-1G"></a>不断绝故。<a id="a-1H"></a>名法王子。<a id="a-1I"></a>观经疏云。<a id="a-1J"></a>以法化人。<a id="a-1K"></a>名法王子。<a id="a-1L"></a>什注净名云。<a id="a-1M"></a>妙德以法身游方。<a id="a-1N"></a>莫知其所生。<a id="a-1O"></a>又来补佛处。<a id="a-1P"></a>故言法王子。<a id="a-1Q"></a>荆溪问曰。<a id="a-1R"></a>经称文珠为法王子。<a id="a-1S"></a>其诸菩萨何人不是法王之子。<a id="a-1T"></a>答有二义。<a id="a-1U"></a>一于王子中。<a id="a-1V"></a>德推文殊。<a id="a-1W"></a>二诸经中。<a id="a-1X"></a>文殊为菩萨众首。</p>
  <p id="a1Y">辟支迦罗。<a id="a-1Z"></a>孤山云。<a id="a-1a"></a>此翻缘觉。<a id="a-1b"></a>观十二缘。<a id="a-1c"></a>而悟道故。<a id="a-1d"></a>亦翻独觉。<a id="a-1e"></a>出无佛世。<a id="a-1f"></a>无师自悟故。<a id="a-1g"></a>今楞严云复有无量辟支者。<a id="a-1h"></a>将非他方。<a id="a-1i"></a>无佛之土。<a id="a-1j"></a>大权引实。<a id="a-1k"></a>而来此会乎。<a id="a-1l"></a>霅川云。<a id="a-1m"></a>或佛知此众当获大益。<a id="a-1n"></a>威神摄至。<a id="a-1o"></a>不亦可乎。<a id="a-1p"></a>独觉称麟喻者。<a id="a-1q"></a>名出俱舍。<a id="a-1r"></a>名为犀角。<a id="a-1s"></a>出大集经。<a id="a-1t"></a>槜李云。<a id="a-1u"></a>独觉亦观十二因缘。<a id="a-1v"></a>亦可名为缘觉。<a id="a-1w"></a>但约根有利钝。<a id="a-1x"></a>值佛不值佛之殊。<a id="a-1y"></a>分二类也。</p>
  <p id="a1z">毕勒支底迦。<a id="a-20"></a>此云各各独行。<a id="a-21"></a>音义云。<a id="a-22"></a>独觉正得其义也。<a id="a-23"></a>义钞中问。<a id="a-24"></a>独觉为有戒耶。<a id="a-25"></a>解云。<a id="a-26"></a>亦得虽出无佛世。<a id="a-27"></a>缘于别等得脱。<a id="a-28"></a>亦得别解脱也。<a id="a-29"></a>若尔此戒佛世有。<a id="a-2A"></a>既出无佛世。<a id="a-2B"></a>云何得有戒。<a id="a-2C"></a>答别解脱有二。<a id="a-2D"></a>一在家诸戒。<a id="a-2E"></a>二出家别解脱。<a id="a-2F"></a>又善见云。<a id="a-2G"></a>五戒十戒一切时有。<a id="a-2H"></a>乃至无佛出世。<a id="a-2I"></a>辟支轮王等。<a id="a-2J"></a>亦有教受。<a id="a-2K"></a>妙玄云。<a id="a-2L"></a>今明三藏三乘无别众。<a id="a-2M"></a>不得别有菩萨缘觉之戒也。</p>
  <p id="a2N">须陀洹。<a id="a-2O"></a>金刚疏云。<a id="a-2P"></a>此翻入流。<a id="a-2Q"></a>又曰逆流。<a id="a-2R"></a>断三法者。<a id="a-2S"></a>约逆而言。<a id="a-2T"></a>即四流中逆见流也。<a id="a-2U"></a>得果证者。<a id="a-2V"></a>约入流而说。<a id="a-2W"></a>即入八圣道之流也。<a id="a-2X"></a>今经云。<a id="a-2Y"></a>名为入流。<a id="a-2Z"></a>又云不入色声香等。<a id="a-2a"></a>不亦二义乎。<a id="a-2b"></a>四教义翻修习无漏。<a id="a-2c"></a>刊正释云。<a id="a-2d"></a>初见真理故。</p>
  <p id="a2e">斯陀含。<a id="a-2f"></a>此云一往来。<a id="a-2g"></a>金刚疏云。<a id="a-2h"></a>是人从此死。<a id="a-2i"></a>一往天上。<a id="a-2j"></a>一来人间。<a id="a-2k"></a>得尽众苦。<a id="a-2l"></a>大论云。<a id="a-2m"></a>息忌伽弥。<a id="a-2n"></a>息忌名一。<a id="a-2o"></a>伽弥名来。<a id="a-2p"></a>是名一来。<a id="a-2q"></a>四教义翻云薄。<a id="a-2r"></a>前断已多。<a id="a-2s"></a>其所未断少故。<a id="a-2t"></a>名薄。</p>
  <p id="a2u">阿那含。<a id="a-2v"></a>此云不来。<a id="a-2w"></a>金刚疏云。<a id="a-2x"></a>是人欲界中死。<a id="a-2y"></a>生色无色界。<a id="a-2z"></a>于彼漏尽。<a id="a-30"></a>不复来生。<a id="a-31"></a>大论名阿那伽弥。<a id="a-32"></a>阿那名不。<a id="a-33"></a>伽弥名来。<a id="a-34"></a>四教义翻云不还。</p>
  <p id="a35">阿罗汉。<a id="a-36"></a>大论云。<a id="a-37"></a>阿罗名贼。<a id="a-38"></a>汉名破。<a id="a-39"></a>一切烦恼贼破。<a id="a-3A"></a>复次阿罗汉一切漏尽故应得一切世间诸天人供养。<a id="a-3B"></a>又阿名不。<a id="a-3C"></a>罗汉名生。<a id="a-3D"></a>彼世中更不生。<a id="a-3E"></a>是名阿罗汉。<a id="a-3F"></a>法华疏云。<a id="a-3G"></a>阿颰(音跋)经云应真。<a id="a-3H"></a>瑞应云真人。<a id="a-3I"></a>悉是无生。<a id="a-3J"></a>释罗汉也。<a id="a-3K"></a>或言无翻。<a id="a-3L"></a>名含三义。<a id="a-3M"></a>无明糠脱。<a id="a-3N"></a>后世田中。<a id="a-3O"></a>不受生死果报。<a id="a-3P"></a>故云不生。<a id="a-3Q"></a>九十八使烦恼尽。<a id="a-3R"></a>故名杀贼。<a id="a-3S"></a>具智断功德。<a id="a-3T"></a>堪为人天福田。<a id="a-3U"></a>故言应供。<a id="a-3V"></a>含此三义。<a id="a-3W"></a>故存梵名。</p>
  <p id="a3X">摩诃那伽。<a id="a-3Y"></a>大论云。<a id="a-3Z"></a>那伽或名龙。<a id="a-3a"></a>或名象。<a id="a-3b"></a>是五千阿罗汉。<a id="a-3c"></a>诸罗汉中最大力。<a id="a-3d"></a>以是故言如龙如象。<a id="a-3e"></a>水行中龙力最大。<a id="a-3f"></a>陆行中象力大。<a id="a-3g"></a>中阿含经。<a id="a-3h"></a>佛告邬陀夷。<a id="a-3i"></a>若沙门等从人至天。<a id="a-3j"></a>不以身口意害我。<a id="a-3k"></a>说彼是龙象。<a id="a-3l"></a>净名疏云。<a id="a-3m"></a>罗汉若得超越名摩诃那伽。<a id="a-3n"></a>心调柔软三乘事定。<a id="a-3o"></a>齐此为极。<a id="a-3p"></a>记云。<a id="a-3q"></a>如涅槃叹德云人中之龙也。</p>
  <p id="a3r">阿离野。<a id="a-3s"></a>此翻圣者。<a id="a-3t"></a>亦云出苦者。<a id="a-3u"></a>孔氏传云。<a id="a-3v"></a>于事无不通谓之圣。<a id="a-3w"></a>孔子对鲁哀公云。<a id="a-3x"></a>所谓圣人者。<a id="a-3y"></a>智通大道。<a id="a-3z"></a>应变不穷。<a id="a-40"></a>测物之情性者也。<a id="a-41"></a>商太宰嚭(匹鄙)问孔子曰。<a id="a-42"></a>夫子圣者欤。<a id="a-43"></a>曰丘博识强记非圣人也。<a id="a-44"></a>三王圣者欤。<a id="a-45"></a>曰三王善用智勇。<a id="a-46"></a>圣非丘所知。<a id="a-47"></a>五帝圣者欤。<a id="a-48"></a>曰五帝善用仁信。<a id="a-49"></a>圣非丘所知。<a id="a-4A"></a>三皇圣者欤。<a id="a-4B"></a>曰三皇善用时政。<a id="a-4C"></a>圣非丘所知。<a id="a-4D"></a>太宰大骇曰。<a id="a-4E"></a>然则孰为圣人乎。<a id="a-4F"></a>夫子有间动容而对曰。<a id="a-4G"></a>西方有圣者焉。<a id="a-4H"></a>不治而不乱。<a id="a-4I"></a>不言而自信。<a id="a-4J"></a>不化而自行。<a id="a-4K"></a>荡荡乎人无能名焉。</p>
  <p data-pb></p>
  <h2 id="a4L">菩萨别名篇第六</h2>
  <p id="a4M">文殊师利。<a id="a-4N"></a>此云妙德。<a id="a-4O"></a>大经云。<a id="a-4P"></a>了了见佛性。<a id="a-4Q"></a>犹如妙德等。<a id="a-4R"></a>净名疏云。<a id="a-4S"></a>若见佛性。<a id="a-4T"></a>即具三德。<a id="a-4U"></a>不纵不横。<a id="a-4V"></a>故名妙德。<a id="a-4W"></a>无行经名满殊尸师利。<a id="a-4X"></a>或翻妙首。<a id="a-4Y"></a>观察三昧经。<a id="a-4Z"></a>并大净法门经名普首。<a id="a-4a"></a>阿目佉经。<a id="a-4b"></a>普超经。<a id="a-4c"></a>名濡首。<a id="a-4d"></a>无量门微密经名敬首。<a id="a-4e"></a>西域记云。<a id="a-4f"></a>曼殊室利唐言妙吉祥。<a id="a-4g"></a>首楞严经说。<a id="a-4h"></a>是过去无量阿僧祇劫。<a id="a-4i"></a>有佛。<a id="a-4j"></a>号龙种上尊王佛。<a id="a-4k"></a>央掘经说。<a id="a-4l"></a>是现在北方常喜世界观喜藏摩尼宝积佛。<a id="a-4m"></a>慈恩上生经疏引经云。<a id="a-4n"></a>未来成佛名曰普现。</p>
  <p id="a4o">邲(蒲必)输跋陀。<a id="a-4p"></a>或三曼跋陀。<a id="a-4q"></a>此云普贤。<a id="a-4r"></a>悲华云。<a id="a-4s"></a>我行要当胜诸菩萨。<a id="a-4t"></a>宝藏佛言。<a id="a-4u"></a>以是因缘今改汝字。<a id="a-4v"></a>名曰普贤。<a id="a-4w"></a>文句云。<a id="a-4x"></a>今明。<a id="a-4y"></a>伏道之顶其因周遍曰普。<a id="a-4z"></a>断道之后邻于极圣曰贤。<a id="a-50"></a>槜(音醉)李云。<a id="a-51"></a>行弥法界曰普。<a id="a-52"></a>位邻极圣曰贤。<a id="a-53"></a>请观音经疏云。<a id="a-54"></a>跋陀云贤首。<a id="a-55"></a>等觉是众贤位极故。<a id="a-56"></a>佛圣首极故。<a id="a-57"></a>观经大论。<a id="a-58"></a>并翻遍吉。<a id="a-59"></a>圆觉略疏云。<a id="a-5A"></a>一约自体。<a id="a-5B"></a>体性周遍曰普。<a id="a-5C"></a>随缘成德曰贤。<a id="a-5D"></a>二约诸位。<a id="a-5E"></a>曲济无遗曰普。<a id="a-5F"></a>邻极亚圣曰贤。<a id="a-5G"></a>三约当位。<a id="a-5H"></a>德无不周曰普。<a id="a-5I"></a>调柔善顺曰贤。<a id="a-5J"></a>表于理行。<a id="a-5K"></a>清凉国师。<a id="a-5L"></a>制华严三圣圆融观中。<a id="a-5M"></a>先明二圣三对表法。<a id="a-5N"></a>一普贤即所信如来藏(理趣般若云。<a id="a-5O"></a>一切众生皆如来藏。<a id="a-5P"></a>普贤菩萨自体遍故。<a id="a-5Q"></a>初会即入如来藏身三昧故也)文殊即能信之心(佛名经说。<a id="a-5R"></a>一切诸佛皆因文殊而发心故。<a id="a-5S"></a>善财始见。<a id="a-5T"></a>发大心故)二普贤表所起万行(上下经文。<a id="a-5U"></a>皆云普贤行故)文殊表能起之解(慈氏云。<a id="a-5V"></a>汝先得见诸善知识。<a id="a-5W"></a>闻菩萨行入解脱门。<a id="a-5X"></a>皆文殊力也)三普贤表证出缠法界(经云。<a id="a-5Y"></a>身相如虚空故。<a id="a-5Z"></a>善财入其身故。<a id="a-5a"></a>善财见之。<a id="a-5b"></a>即得智波罗蜜者。<a id="a-5c"></a>依体起用故也)文殊表能证大智(本所事佛名不动智故。<a id="a-5d"></a>常为诸佛母故。<a id="a-5e"></a>再见文殊方见普贤者。<a id="a-5f"></a>显其有智方证理故。<a id="a-5g"></a>故古德名后文殊为智照无二相也)然此二圣各相融摄。<a id="a-5h"></a>谓依体起行。<a id="a-5i"></a>行能显理。<a id="a-5j"></a>故三普贤而是一体。<a id="a-5k"></a>信若无解。<a id="a-5l"></a>信是无明。<a id="a-5m"></a>解若无信解是邪见。<a id="a-5n"></a>信解真正。<a id="a-5o"></a>方了本源。<a id="a-5p"></a>成其极智。<a id="a-5q"></a>极智返照。<a id="a-5r"></a>不异初心。<a id="a-5s"></a>故三文殊亦是一体。<a id="a-5t"></a>又二圣亦互相融。<a id="a-5u"></a>二而不二。<a id="a-5v"></a>没同果海。<a id="a-5w"></a>即是毗卢遮那。<a id="a-5x"></a>是为三圣。<a id="a-5y"></a>故此菩萨常为一对。</p>
  <p id="a5z">阿那婆娄吉低输。<a id="a-60"></a>文句名婆娄吉低税。<a id="a-61"></a>别行玄。<a id="a-62"></a>此云观世音。<a id="a-63"></a>能所圆融有无兼畅。<a id="a-64"></a>照穷正性。<a id="a-65"></a>察其本末。<a id="a-66"></a>故称观也。<a id="a-67"></a>世音者。<a id="a-68"></a>是所观之境也。<a id="a-69"></a>万象流动。<a id="a-6A"></a>隔别不同。<a id="a-6B"></a>类音殊唱。<a id="a-6C"></a>俱蒙离苦。<a id="a-6D"></a>菩萨弘慈一时普救。<a id="a-6E"></a>皆令解脱故曰观世音。<a id="a-6F"></a>应法师云。<a id="a-6G"></a>阿婆卢吉低舍婆罗。<a id="a-6H"></a>此云观世自在。<a id="a-6I"></a>雪山已来经本云娑婆罗。<a id="a-6J"></a>则译为音。<a id="a-6K"></a>无量清净平等觉经。<a id="a-6L"></a>名卢鸽楼亘。<a id="a-6M"></a>此云光世音。<a id="a-6N"></a>西域记云。<a id="a-6O"></a>阿缚卢枳多伊湿伐罗。<a id="a-6P"></a>唐言观自在。<a id="a-6Q"></a>合字连声。<a id="a-6R"></a>梵语如上。<a id="a-6S"></a>分大散音即阿缚卢枳多。<a id="a-6T"></a>译曰观。<a id="a-6U"></a>伊湿伐罗。<a id="a-6V"></a>译曰自在。<a id="a-6W"></a>旧译为光世音。<a id="a-6X"></a>或世自在。<a id="a-6Y"></a>皆讹谬也。<a id="a-6Z"></a>唐奘三藏云。<a id="a-6a"></a>观有不住有。<a id="a-6b"></a>观空不住空。<a id="a-6c"></a>闻名不惑于名。<a id="a-6d"></a>见相不没于相。<a id="a-6e"></a>心不能动。<a id="a-6f"></a>境不能随。<a id="a-6g"></a>动随不乱其真。<a id="a-6h"></a>可谓无碍智慧也。</p>
  <p id="a6i">摩诃那钵。<a id="a-6j"></a>此云大势至。<a id="a-6k"></a>思益云。<a id="a-6l"></a>我投足之处。<a id="a-6m"></a>震动三千大千世界及魔宫殿。<a id="a-6n"></a>故名大势至。<a id="a-6o"></a>观经云。<a id="a-6p"></a>以智慧光普照一切。<a id="a-6q"></a>令离三涂得无上力。<a id="a-6r"></a>是故号此菩萨。<a id="a-6s"></a>名大势至。</p>
  <p id="a6t">维摩罗诘。<a id="a-6u"></a>什曰。<a id="a-6v"></a>秦言净名。<a id="a-6w"></a>垂裕记云。<a id="a-6x"></a>净即真身。<a id="a-6y"></a>名即应身。<a id="a-6z"></a>真即所证之理。<a id="a-70"></a>应即所现之身。<a id="a-71"></a>生曰。<a id="a-72"></a>此云无垢称。<a id="a-73"></a>其晦迹五欲。<a id="a-74"></a>超然无染。<a id="a-75"></a>清名遐布。<a id="a-76"></a>故致斯号。<a id="a-77"></a>大经云。<a id="a-78"></a>威德无垢称王优婆塞。<a id="a-79"></a>西域记毗摩罗诘。<a id="a-7A"></a>唐言无垢称。<a id="a-7B"></a>旧曰净名。<a id="a-7C"></a>然净则无垢。<a id="a-7D"></a>名则是称。<a id="a-7E"></a>义虽取同。<a id="a-7F"></a>名乃有异。<a id="a-7G"></a>旧曰维摩诘者讹也。</p>
  <p id="a7H">纯陀。<a id="a-7I"></a>旧云。<a id="a-7J"></a>本名纯陀。<a id="a-7K"></a>后大众称德。<a id="a-7L"></a>号为妙义。<a id="a-7M"></a>补注云。<a id="a-7N"></a>不应名德两分。<a id="a-7O"></a>纯陀是西音。<a id="a-7P"></a>妙义乃此语。</p>
  <p id="a7Q">阿迦云。<a id="a-7R"></a>此故药王。<a id="a-7S"></a>观药王药上菩萨经云。<a id="a-7T"></a>过去有佛号琉璃光照。<a id="a-7U"></a>灭度之后。<a id="a-7V"></a>时有比丘。<a id="a-7W"></a>名为日藏。<a id="a-7X"></a>宣布正法。<a id="a-7Y"></a>时有长者。<a id="a-7Z"></a>名星宿光。<a id="a-7a"></a>闻说法故。<a id="a-7b"></a>持呵梨勒及诸杂药。<a id="a-7c"></a>奉上日藏并诸大众。<a id="a-7d"></a>因此立名药王。<a id="a-7e"></a>后当作佛。<a id="a-7f"></a>名为净眼。<a id="a-7g"></a>星宿光弟名电光明。<a id="a-7h"></a>闻说法故。<a id="a-7i"></a>以其醍醐上妙之药。<a id="a-7j"></a>而用供养。<a id="a-7k"></a>因此立名。<a id="a-7l"></a>名为药上。<a id="a-7m"></a>后当作佛。<a id="a-7n"></a>名为净藏。<a id="a-7o"></a>文句云。<a id="a-7p"></a>若推此义。<a id="a-7q"></a>星光应在喜见之后。<a id="a-7r"></a>从舍药发誓已来。<a id="a-7s"></a>名药王故。<a id="a-7t"></a>本草序云。<a id="a-7u"></a>医王子性韦名古。<a id="a-7v"></a>字老师。<a id="a-7w"></a>元是疏勒国得道人也。<a id="a-7x"></a>身被毳袍。<a id="a-7y"></a>腰悬数百葫芦。<a id="a-7z"></a>顶戴纱巾。<a id="a-80"></a>手持藜杖。<a id="a-81"></a>常以一黑犬同行。<a id="a-82"></a>寿年五百余岁。<a id="a-83"></a>洎开元中。<a id="a-84"></a>孟夏之月。<a id="a-85"></a>有人疾患。<a id="a-86"></a>稍多疼困。<a id="a-87"></a>师发愿心存目想。<a id="a-88"></a>遂普施药饵。<a id="a-89"></a>无不痊平。<a id="a-8A"></a>睹之者便愈。<a id="a-8B"></a>后乃图形供养。<a id="a-8C"></a>皇帝敬礼为药王菩萨。<a id="a-8D"></a>又神仙传云。<a id="a-8E"></a>昔尧舜之时。<a id="a-8F"></a>殷汤之际。<a id="a-8G"></a>周秦已后。<a id="a-8H"></a>大汉至唐。<a id="a-8I"></a>凡五度化身来救贫病。<a id="a-8J"></a>其犬化为黑龙。<a id="a-8K"></a>背负老师冲天而去。</p>
  <p id="a8L">颰(蒲活)陀婆罗。<a id="a-8M"></a>大论翻云善守。<a id="a-8N"></a>思益云。<a id="a-8O"></a>若众生闻名者。<a id="a-8P"></a>毕竟得三菩提。<a id="a-8Q"></a>故云善守。<a id="a-8R"></a>孤山云。<a id="a-8S"></a>贤守自守护贤德。<a id="a-8T"></a>复守护众生。<a id="a-8U"></a>或云贤首。<a id="a-8V"></a>以位居等觉。<a id="a-8W"></a>为众贤之首。<a id="a-8X"></a>亦名跋陀和。<a id="a-8Y"></a>此云贤护。<a id="a-8Z"></a>妙乐云。<a id="a-8a"></a>善即贤也。<a id="a-8b"></a>王城在家菩萨。</p>
  <p id="a8c">萨陀波仑。<a id="a-8d"></a>大论云。<a id="a-8e"></a>秦言常啼。<a id="a-8f"></a>是菩萨求佛故。<a id="a-8g"></a>忧愁啼哭七日七夜。<a id="a-8h"></a>故号常啼。<a id="a-8i"></a>具如智论。</p>
  <p id="a8j">郁伽陀达磨。<a id="a-8k"></a>大论云。<a id="a-8l"></a>郁伽陀秦言盛。<a id="a-8m"></a>达磨秦言法。<a id="a-8n"></a>故号法盛。</p>
  <p id="a8o">尸梨伽那。<a id="a-8p"></a>大论此云厚德。</p>
  <p id="a8q">和须蜜多。<a id="a-8r"></a>亦云婆须蜜多。<a id="a-8s"></a>西域记云。<a id="a-8t"></a>伐苏须蜜俎多。<a id="a-8u"></a>唐言世友。<a id="a-8v"></a>旧曰和须蜜多讹也。<a id="a-8w"></a>观法师云。<a id="a-8x"></a>亦翻天友。<a id="a-8y"></a>随世人天方便化故。</p>
  <p id="a8z">乾陀诃提。<a id="a-90"></a>此云不休息。<a id="a-91"></a>念念流入萨婆若海。<a id="a-92"></a>初无休息。</p>
  <p id="a93">瞿沙。<a id="a-94"></a>西域记云。<a id="a-95"></a>此云音。</p>
  <p id="a96">瞿师。<a id="a-97"></a>此云美音。</p>
  <p id="a98">提婆达多。<a id="a-99"></a>亦名调达。<a id="a-9A"></a>亦名提婆达兜。<a id="a-9B"></a>法苑云。<a id="a-9C"></a>本起经提婆达多。<a id="a-9D"></a>齐云天热。<a id="a-9E"></a>以其生时人天等众心皆惊热。<a id="a-9F"></a>无性摄论云。<a id="a-9G"></a>唐云天授。<a id="a-9H"></a>亦云天与。<a id="a-9I"></a>谓从天乞得故。<a id="a-9J"></a>入大乘论问。<a id="a-9K"></a>彼提婆达多。<a id="a-9L"></a>世世为佛怨。<a id="a-9M"></a>云何而言是大菩萨。<a id="a-9N"></a>答若是怨者。<a id="a-9O"></a>云何而得世世相值。<a id="a-9P"></a>如二人行东西各去。<a id="a-9Q"></a>步步转远岂得为伴。<a id="a-9R"></a>又云是宾伽罗菩萨。</p>
  <p id="a9S">商莫迦。<a id="a-9T"></a>此云善。<a id="a-9U"></a>西域记云。<a id="a-9V"></a>旧曰晱摩菩萨。<a id="a-9W"></a>讹。</p>
  <p id="a9X">阿差末。<a id="a-9Y"></a>此云无尽意。<a id="a-9Z"></a>天台云。<a id="a-9a"></a>知一切法性无尽故。<a id="a-9b"></a>菩萨发心无尽。</p>
  <p id="a9c">般若拘罗。<a id="a-9d"></a>此云智积。<a id="a-9e"></a>净名疏云。<a id="a-9f"></a>观于实相智慧积聚。</p>
  <p id="a9g">跋陀婆罗赊塞迦。<a id="a-9h"></a>下生经曰。<a id="a-9i"></a>秦言善教。</p>
  <p id="a9j">那罗延。<a id="a-9k"></a>维摩经那罗延菩萨。<a id="a-9l"></a>涅槃疏。<a id="a-9m"></a>翻为金刚。</p>
  <p data-pb></p>
  <h2 id="a9n">度五比丘篇第七</h2>
  <p id="a9o">法华云。<a id="a-9p"></a>即趣波罗柰。<a id="a-9q"></a>为五比丘说。<a id="a-9r"></a>原其由也。<a id="a-9s"></a>太子入山。<a id="a-9t"></a>父王思念。<a id="a-9u"></a>乃命家族三人。<a id="a-9v"></a>谓阿鞞。<a id="a-9w"></a>跋提。<a id="a-9x"></a>拘利。<a id="a-9y"></a>舅氏二人。<a id="a-9z"></a>谓陈如。<a id="a-A0"></a>迦葉。<a id="a-A1"></a>寻访住止。<a id="a-A2"></a>随侍动静。<a id="a-A3"></a>二人着五欲。<a id="a-A4"></a>太子初食麻。<a id="a-A5"></a>夌遽尔退席。<a id="a-A6"></a>三人着苦行。<a id="a-A7"></a>太子后受乳糜。<a id="a-A8"></a>亦复远去。<a id="a-A9"></a>洎成佛果念谁堪度。<a id="a-AA"></a>初思二仙。<a id="a-AB"></a>空言已死。<a id="a-AC"></a>复念五人。<a id="a-AD"></a>当往先度。<a id="a-AE"></a>故至波罗柰。<a id="a-AF"></a>一夏调根。<a id="a-AG"></a>初为陈如说四谛得道。<a id="a-AH"></a>次为阿鞞跋提说布施生天福乐。<a id="a-AI"></a>同时证果。<a id="a-AJ"></a>三为迦葉拘利。<a id="a-AK"></a>亦如前说。<a id="a-AL"></a>皆得圣道。<a id="a-AM"></a>是为三番度五比丘。<a id="a-AN"></a>既先入道。<a id="a-AO"></a>故首列之。</p>
  <p id="aAP">阿若憍陈如。<a id="a-AQ"></a>亦名俱邻。<a id="a-AR"></a>法华疏云。<a id="a-AS"></a>阿若名也。<a id="a-AT"></a>此翻已知。<a id="a-AU"></a>或言无知。<a id="a-AV"></a>无知者非无所知。<a id="a-AW"></a>乃是知无耳。<a id="a-AX"></a>又翻为解。<a id="a-AY"></a>楞严云。<a id="a-AZ"></a>我初称解等。<a id="a-Aa"></a>具云解本际。<a id="a-Ab"></a>孤山云。<a id="a-Ac"></a>以第一解法者也。<a id="a-Ad"></a>憍陈如姓也。<a id="a-Ae"></a>此翻火器。<a id="a-Af"></a>婆罗门种。<a id="a-Ag"></a>其先事火。<a id="a-Ah"></a>从此命族。</p>
  <p id="aAi">頞(乌葛)鞞。<a id="a-Aj"></a>亦阿说示。<a id="a-Ak"></a>此云马胜。<a id="a-Al"></a>亦云马师。<a id="a-Am"></a>亦名阿输波踰只。<a id="a-An"></a>此云马星。</p>
  <p id="aAo">跋提。<a id="a-Ap"></a>亦名婆提。<a id="a-Aq"></a>本行集云。<a id="a-Ar"></a>跋提梨迦。<a id="a-As"></a>此云小贤。<a id="a-At"></a>文句亦名摩诃男。<a id="a-Au"></a>若五分律及本行集。<a id="a-Av"></a>则跋提与摩诃男。<a id="a-Aw"></a>两别。</p>
  <p id="aAx">十力迦葉。<a id="a-Ay"></a>亦名婆敷。</p>
  <p id="aAz">拘利太子。<a id="a-B0"></a>若涅槃疏。<a id="a-B1"></a>则摩诃男与拘利。<a id="a-B2"></a>是一。</p>
  <p data-pb></p>
  <h2 id="aB3">十大弟子篇第八</h2>
  <p id="aB4">舍利弗智慧。<a id="a-B5"></a>目犍连神通。<a id="a-B6"></a>大迦葉头陀。<a id="a-B7"></a>阿那律天眼。<a id="a-B8"></a>须菩提解空。<a id="a-B9"></a>富楼那说法。<a id="a-BA"></a>迦旃延论义。<a id="a-BB"></a>优波离持律。<a id="a-BC"></a>罗睺罗密行。<a id="a-BD"></a>阿难陀多闻。<a id="a-BE"></a>净名疏云。<a id="a-BF"></a>今十弟子各执一法者。<a id="a-BG"></a>人以类聚。<a id="a-BH"></a>物以群分。<a id="a-BI"></a>随其乐欲各一法门摄为眷属。<a id="a-BJ"></a>虽各掌一法。<a id="a-BK"></a>何曾不具十德。<a id="a-BL"></a>自有偏长故称第一。<a id="a-BM"></a>又增一阿含明。<a id="a-BN"></a>一百比丘各有偏好。<a id="a-BO"></a>为善不同。<a id="a-BP"></a>例亦如此。</p>
  <p id="aBQ">舍利弗。<a id="a-BR"></a>大论云。<a id="a-BS"></a>有婆罗论义师。<a id="a-BT"></a>名婆陀罗王(云云)。<a id="a-BU"></a>妇生一女。<a id="a-BV"></a>眼似舍利鸟眼。<a id="a-BW"></a>即名此女为舍利(云云)。<a id="a-BX"></a>众人以其舍利所生。<a id="a-BY"></a>皆共名之。<a id="a-BZ"></a>为舍利弗。<a id="a-Ba"></a>弗秦言子也。<a id="a-Bb"></a>涅槃云。<a id="a-Bc"></a>如舍利弗母名舍利。<a id="a-Bd"></a>因母立字。<a id="a-Be"></a>故名舍利弗。<a id="a-Bf"></a>又翻身子。<a id="a-Bg"></a>文句云。<a id="a-Bh"></a>此女。<a id="a-Bi"></a>好形身。<a id="a-Bj"></a>身之所生。<a id="a-Bk"></a>故言身子。<a id="a-Bl"></a>亦云鹙子。<a id="a-Bm"></a>母眼明净如鹙(比由)鹭(来故)眼。</p>
  <p id="aBn">大目犍(巨焉)连。<a id="a-Bo"></a>什曰。<a id="a-Bp"></a>目连婆罗门姓也。<a id="a-Bq"></a>名拘律陀。<a id="a-Br"></a>拘利陀树名。<a id="a-Bs"></a>祷树神得子。<a id="a-Bt"></a>因以为名。<a id="a-Bu"></a>垂裕记问。<a id="a-Bv"></a>大经云。<a id="a-Bw"></a>目犍连即姓也。<a id="a-Bx"></a>因姓立名目连。<a id="a-By"></a>何故名拘律陀耶。<a id="a-Bz"></a>答本自有名。<a id="a-C0"></a>但时人多召其姓故。<a id="a-C1"></a>大经云耳。<a id="a-C2"></a>净名疏云。<a id="a-C3"></a>文珠问经翻莱(音罗)茯(蒲北)根。<a id="a-C4"></a>父母好食以标子名。<a id="a-C5"></a>真谛三藏云。<a id="a-C6"></a>勿伽罗此翻胡豆。<a id="a-C7"></a>绿色豆也。<a id="a-C8"></a>上古仙人。<a id="a-C9"></a>好食于此。<a id="a-CA"></a>仍以为姓。<a id="a-CB"></a>正云摩诃没特伽罗。<a id="a-CC"></a>新翻采菽氏。<a id="a-CD"></a>菽亦豆也。<a id="a-CE"></a>西域记云。<a id="a-CF"></a>没特伽罗。<a id="a-CG"></a>旧曰目犍连。<a id="a-CH"></a>讹略也。</p>
  <p id="aCI">摩诃迦葉波。<a id="a-CJ"></a>文句。<a id="a-CK"></a>此翻大龟氏。<a id="a-CL"></a>其先代学道。<a id="a-CM"></a>灵龟负仙图而应。<a id="a-CN"></a>从德命族。<a id="a-CO"></a>故云龟氏。<a id="a-CP"></a>时人多以姓召之。<a id="a-CQ"></a>其实有名。<a id="a-CR"></a>名毕钵罗。<a id="a-CS"></a>父母祷树神而生子。<a id="a-CT"></a>故名毕钵罗。<a id="a-CU"></a>言大者若约所表。<a id="a-CV"></a>或因智大德大心大。<a id="a-CW"></a>故称大迦葉。<a id="a-CX"></a>若约事释者。<a id="a-CY"></a>佛弟子中多名迦葉。<a id="a-CZ"></a>如十力三迦葉等。<a id="a-Ca"></a>于同姓中尊者最长。<a id="a-Cb"></a>故标大以简之。<a id="a-Cc"></a>迦葉或翻饮光。<a id="a-Cd"></a>文句云。<a id="a-Ce"></a>迦葉身光亦能映物。<a id="a-Cf"></a>真谛翻光波。<a id="a-Cg"></a>古仙人身光炎涌。<a id="a-Ch"></a>能映余光。</p>
  <p id="aCi">阿那律。<a id="a-Cj"></a>或云何那律陀。<a id="a-Ck"></a>此云无灭。<a id="a-Cl"></a>若施食福。<a id="a-Cm"></a>人天受乐。<a id="a-Cn"></a>于今不灭。<a id="a-Co"></a>净名疏云。<a id="a-Cp"></a>或云何泥卢豆。<a id="a-Cq"></a>或阿(音遏)[少/兔](乃侯)楼驮。<a id="a-Cr"></a>(唐贺)如楚夏不同耳。<a id="a-Cs"></a>此云如意。<a id="a-Ct"></a>或云无贫。<a id="a-Cu"></a>过去饿世。<a id="a-Cv"></a>曾以稗饭施辟支佛。<a id="a-Cw"></a>九十一劫天人之中受如意乐。<a id="a-Cx"></a>故名如意。<a id="a-Cy"></a>尔来无所乏断。<a id="a-Cz"></a>故名无贫。<a id="a-D0"></a>佛之从弟。<a id="a-D1"></a>西域记云。<a id="a-D2"></a>阿泥[打-丁+聿](虚骨)陀旧曰阿那律者。<a id="a-D3"></a>讹也。</p>
  <p id="aD4">须菩提。<a id="a-D5"></a>净名疏云。<a id="a-D6"></a>此云善吉。<a id="a-D7"></a>亦云善业。<a id="a-D8"></a>亦云空生。<a id="a-D9"></a>其生之日。<a id="a-DA"></a>家室皆空。<a id="a-DB"></a>父母惊异。<a id="a-DC"></a>请问相师。<a id="a-DD"></a>相师占云。<a id="a-DE"></a>此是吉相因名善吉。<a id="a-DF"></a>禀性慈善。<a id="a-DG"></a>不与物诤。<a id="a-DH"></a>及其出家。<a id="a-DI"></a>见空得道。<a id="a-DJ"></a>兼修慈心。<a id="a-DK"></a>得无诤三昧。<a id="a-DL"></a>是以。<a id="a-DM"></a>常能将护物心。<a id="a-DN"></a>故名善业。<a id="a-DO"></a>以生时家宅皆空。<a id="a-DP"></a>因名空生。<a id="a-DQ"></a>家宅皆空。<a id="a-DR"></a>即表其长成解空之相。<a id="a-DS"></a>生曰。<a id="a-DT"></a>无诤三昧者。<a id="a-DU"></a>解空无致论处为诤也。<a id="a-DV"></a>西域记云。<a id="a-DW"></a>苏部底。<a id="a-DX"></a>唐言善现。<a id="a-DY"></a>旧曰须扶提。<a id="a-DZ"></a>或云须菩提。<a id="a-Da"></a>译曰善吉。<a id="a-Db"></a>皆讹。<a id="a-Dc"></a>熏闻云。<a id="a-Dd"></a>应知善相不唯空物。<a id="a-De"></a>亦能感物。<a id="a-Df"></a>故譬喻经云。<a id="a-Dg"></a>舍卫国。<a id="a-Dh"></a>长者名鸠留。<a id="a-Di"></a>产子。<a id="a-Dj"></a>小字须菩提。<a id="a-Dk"></a>有自然福报。<a id="a-Dl"></a>食器皆空所欲皆满。<a id="a-Dm"></a>然则空非断无。<a id="a-Dn"></a>表妙有之不亡也。<a id="a-Do"></a>真谛云。<a id="a-Dp"></a>是东方青龙陀佛。<a id="a-Dq"></a>又增一阿含云。<a id="a-Dr"></a>喜着好衣行本清净。<a id="a-Ds"></a>所谓天须菩提。<a id="a-Dt"></a>是知释门有二须菩提。</p>
  <p id="aDu">富楼那弥多罗尼子。<a id="a-Dv"></a>文句云。<a id="a-Dw"></a>富楼那翻满愿。<a id="a-Dx"></a>弥多罗翻慈。<a id="a-Dy"></a>尼女也。<a id="a-Dz"></a>父于满江。<a id="a-E0"></a>祷梵天求子正值江满。<a id="a-E1"></a>又梦七宝器盛满中宝入母怀。<a id="a-E2"></a>母怀子。<a id="a-E3"></a>父愿获从诸遂愿。<a id="a-E4"></a>故言满愿。<a id="a-E5"></a>弥多罗尼。<a id="a-E6"></a>翻慈行。<a id="a-E7"></a>亦云知识。<a id="a-E8"></a>四韦陀有此品。<a id="a-E9"></a>其母诵之。<a id="a-EA"></a>以此为名。<a id="a-EB"></a>或名弥室(音质)子。<a id="a-EC"></a>翻善知识。<a id="a-ED"></a>支谦译度无极经。<a id="a-EE"></a>名满祝子。<a id="a-EF"></a>谓父于满江。<a id="a-EG"></a>祷梵天而得其子。<a id="a-EH"></a>西域记云。<a id="a-EI"></a>布刺拏梅咀丽衍尼弗咀罗。<a id="a-EJ"></a>唐言满慈子。<a id="a-EK"></a>旧讹略云弥。<a id="a-EL"></a>多罗尼子。</p>
  <p id="aEM">摩诃迦旃延。<a id="a-EN"></a>什曰。<a id="a-EO"></a>南天竺婆罗门姓也。<a id="a-EP"></a>善解契经者。<a id="a-EQ"></a>净名疏云。<a id="a-ER"></a>此翻不定。<a id="a-ES"></a>有云扇绳。<a id="a-ET"></a>有云文饰。<a id="a-EU"></a>未知孰正。<a id="a-EV"></a>或曰。<a id="a-EW"></a>此云离有无。<a id="a-EX"></a>破我慢心。</p>
  <p id="aEY">邬(安古)波离。<a id="a-EZ"></a>有翻化生。<a id="a-Ea"></a>或翻上首。<a id="a-Eb"></a>以其持律为众纪纲。<a id="a-Ec"></a>故名优波厘。<a id="a-Ed"></a>或翻近执。<a id="a-Ee"></a>以佛为太子时彼为亲近执事之臣。<a id="a-Ef"></a>古人云佛之家人非也。<a id="a-Eg"></a>讹云优波离。</p>
  <p id="aEh">罗睺罗。<a id="a-Ei"></a>什曰。<a id="a-Ej"></a>阿修罗食月时名罗睺罗。<a id="a-Ek"></a>秦言覆障。<a id="a-El"></a>谓障月明也。<a id="a-Em"></a>罗睺罗六年处母胎所覆障。<a id="a-En"></a>故因以为名。<a id="a-Eo"></a>西域记云。<a id="a-Ep"></a>罗怙罗旧曰罗睺罗。<a id="a-Eq"></a>又曰罗云。<a id="a-Er"></a>皆讹略也。<a id="a-Es"></a>此云执日。<a id="a-Et"></a>净名疏曰。<a id="a-Eu"></a>有翻宫生。<a id="a-Ev"></a>太子出家。<a id="a-Ew"></a>太妃在宫何得有娠。<a id="a-Ex"></a>佛共净饭王于后证。<a id="a-Ey"></a>是太子之子。<a id="a-Ez"></a>亲是宫之所生。<a id="a-F0"></a>因名宫生。</p>
  <p id="aF1">阿难。<a id="a-F2"></a>大论秦言欢喜。<a id="a-F3"></a>佛成道时。<a id="a-F4"></a>斛饭王家使来。<a id="a-F5"></a>白净饭王言。<a id="a-F6"></a>贵弟生男。<a id="a-F7"></a>王心欢喜言。<a id="a-F8"></a>今日大吉。<a id="a-F9"></a>语来使言。<a id="a-FA"></a>是男当字为阿难。<a id="a-FB"></a>举国欣庆又名庆喜。<a id="a-FC"></a>亦翻无染。<a id="a-FD"></a>虽残思未尽。<a id="a-FE"></a>随佛入天人龙宫。<a id="a-FF"></a>见女心无染着故。<a id="a-FG"></a>玄云持三藏教。</p>
  <p id="aFH">阿难跋陀。<a id="a-FI"></a>此云喜贤。<a id="a-FJ"></a>玄云持通教。</p>
  <p id="aFK">阿难迦罗。<a id="a-FL"></a>此云喜海。<a id="a-FM"></a>玄云持圆教。<a id="a-FN"></a>付法藏有三。<a id="a-FO"></a>一阿难。<a id="a-FP"></a>此云庆喜。<a id="a-FQ"></a>传声闻藏。<a id="a-FR"></a>二阿难跋陀。<a id="a-FS"></a>此云喜贤。<a id="a-FT"></a>持缘觉藏。<a id="a-FU"></a>三阿难迦罗。<a id="a-FV"></a>此云喜海。<a id="a-FW"></a>持菩萨藏。<a id="a-FX"></a>圆觉略疏云。<a id="a-FY"></a>略是一人随德名别。</p>
  <p data-pb></p>
  <h2 id="aFZ">总诸声闻篇第九</h2>
  <p id="aFa">法华论明四种声闻。<a id="a-Fb"></a>一决定声闻。<a id="a-Fc"></a>定入无余故。<a id="a-Fd"></a>二增上慢声闻。<a id="a-Fe"></a>未证谓证故。<a id="a-Ff"></a>三退菩提声闻退大取小故。<a id="a-Fg"></a>四应化声闻。<a id="a-Fh"></a>内秘外现故。<a id="a-Fi"></a>论自释云。<a id="a-Fj"></a>后二与记。<a id="a-Fk"></a>前两不记。<a id="a-Fl"></a>根钝未熟故。<a id="a-Fm"></a>天台加佛道声闻。<a id="a-Fn"></a>准经以佛道声令一切闻。<a id="a-Fo"></a>约义据新入者。<a id="a-Fp"></a>又以决定声闻及退菩提。<a id="a-Fq"></a>名为住果。<a id="a-Fr"></a>荆溪据三种逢值第三但论遇小。<a id="a-Fs"></a>不论遇大。<a id="a-Ft"></a>名元住小。<a id="a-Fu"></a>故声闻义。<a id="a-Fv"></a>浩然非一也。</p>
  <p id="aFw">宾头卢。<a id="a-Fx"></a>翻不动。<a id="a-Fy"></a>字也。</p>
  <p id="aFz">颇罗堕。<a id="a-G0"></a>姓也。<a id="a-G1"></a>真谛云揵疾。<a id="a-G2"></a>亦云利相。<a id="a-G3"></a>或广语。<a id="a-G4"></a>本行集翻重憧。<a id="a-G5"></a>婆罗门凡十八姓。<a id="a-G6"></a>此居其一。<a id="a-G7"></a>或云宾度罗跋罗堕阇。<a id="a-G8"></a>感通传云。<a id="a-G9"></a>今时有作宾头卢圣僧像。<a id="a-GA"></a>立房供养。<a id="a-GB"></a>亦是一途。<a id="a-GC"></a>然须别施空座前置碗钵。<a id="a-GD"></a>至僧食时令大僧为受。<a id="a-GE"></a>不得以僧家盘盂设之。<a id="a-GF"></a>以凡圣虽殊俱不触僧食器。<a id="a-GG"></a>若是俗家则随俗所设。<a id="a-GH"></a>恐僧不知附此编出。</p>
  <p id="aGI">薄拘罗。<a id="a-GJ"></a>文句此翻善容。<a id="a-GK"></a>色貌端正故。<a id="a-GL"></a>准贤愚经。<a id="a-GM"></a>应翻重姓。<a id="a-GN"></a>中阿含异学。<a id="a-GO"></a>又问。<a id="a-GP"></a>汝于八十年起欲想否。<a id="a-GQ"></a>答不应作如是问。<a id="a-GR"></a>我八十年未曾起欲想。<a id="a-GS"></a>尚未曾起一念贡高。<a id="a-GT"></a>未曾受居士衣。<a id="a-GU"></a>未曾割截衣。<a id="a-GV"></a>未曾倩他衣。<a id="a-GW"></a>未曾针缝衣。<a id="a-GX"></a>未曾受请。<a id="a-GY"></a>未曾从大家乞食。<a id="a-GZ"></a>未曾倚壁。<a id="a-Ga"></a>未曾视女人面。<a id="a-Gb"></a>未曾入尼房。<a id="a-Gc"></a>未曾与尼相问讯。<a id="a-Gd"></a>乃至道路亦不共语。<a id="a-Ge"></a>八十年坐。<a id="a-Gf"></a>荆溪云。<a id="a-Gg"></a>弘法之徒观斯龟镜。</p>
  <p id="aGh">难陀。<a id="a-Gi"></a>文句云。<a id="a-Gj"></a>亦云放牛难陀。<a id="a-Gk"></a>此翻善欢喜。<a id="a-Gl"></a>亦翻欣乐。<a id="a-Gm"></a>文句记云。<a id="a-Gn"></a>从初慕道为名。<a id="a-Go"></a>欢喜中胜故云善也。</p>
  <p id="aGp">离(吕知)婆多。<a id="a-Gq"></a>正言颉(贤结)隶伐多。<a id="a-Gr"></a>亦云离越。<a id="a-Gs"></a>此翻星宿。<a id="a-Gt"></a>或室宿。<a id="a-Gu"></a>从星辰乞子。</p>
  <p id="aGv">摩诃拘絺(丑夷)罗大论云。<a id="a-Gw"></a>秦言大膝摩陀罗次生一子。<a id="a-Gx"></a>膝骨粗大。<a id="a-Gy"></a>故名拘絺罗。<a id="a-Gz"></a>舍利弗舅。<a id="a-H0"></a>与姊舍利。<a id="a-H1"></a>论义不如。<a id="a-H2"></a>俱絺罗思惟念言。<a id="a-H3"></a>非姊力也。<a id="a-H4"></a>必怀智人。<a id="a-H5"></a>寄言母口。<a id="a-H6"></a>未生乃尔及生长大。<a id="a-H7"></a>当如之何。<a id="a-H8"></a>故出家作梵志。<a id="a-H9"></a>入南天竺誓不剪爪。<a id="a-HA"></a>读十八种经。</p>
  <p id="aHB">憍梵钵提。<a id="a-HC"></a>或云憍梵波提。<a id="a-HD"></a>伽梵婆提。<a id="a-HE"></a>笈房钵底。<a id="a-HF"></a>此翻牛齝。<a id="a-HG"></a>法华疏云。<a id="a-HH"></a>昔五百世曾为牛王。<a id="a-HI"></a>牛若食后。<a id="a-HJ"></a>常事虚哨。<a id="a-HK"></a>余报未夷时人称为牛齝。<a id="a-HL"></a>楞严云。<a id="a-HM"></a>于过去世。<a id="a-HN"></a>轻弄沙门。<a id="a-HO"></a>世世生生有牛齝病。<a id="a-HP"></a>尔雅作齝与齝同。<a id="a-HQ"></a>郭璞云。<a id="a-HR"></a>食之已久复出嚼之。<a id="a-HS"></a>亦翻牛王。<a id="a-HT"></a>又翻牛相。</p>
  <p id="aHU">毕陵伽婆蹉七何切此云余习。<a id="a-HV"></a>五百世为婆罗门。<a id="a-HW"></a>余气犹高。<a id="a-HX"></a>过恒水叱小婢驻流。<a id="a-HY"></a>非彼实心盖习气也。<a id="a-HZ"></a>或名毕蔺(吕进)陀筏蹉。<a id="a-Ha"></a>此云余习。<a id="a-Hb"></a>五百生恶性粗言。<a id="a-Hc"></a>今得余习。</p>
  <p id="aHd">孙陀罗难陀。<a id="a-He"></a>孙陀罗此云好爱。<a id="a-Hf"></a>妻名也。<a id="a-Hg"></a>或云孙陀罗利。<a id="a-Hh"></a>此云善妙。<a id="a-Hi"></a>难陀云欢喜。<a id="a-Hj"></a>已号也。<a id="a-Hk"></a>简放牛难陀。<a id="a-Hl"></a>故标其妻。</p>
  <p id="aHm">优楼频螺迦葉。<a id="a-Hn"></a>文句翻云木瓜林。<a id="a-Ho"></a>近此林居故。<a id="a-Hp"></a>孤山云。<a id="a-Hq"></a>此云木瓜癃(音隆)胸前有癃如木瓜故。<a id="a-Hr"></a>又云祷此林神而生。<a id="a-Hs"></a>故得名也。</p>
  <p id="aHt">伽耶迦葉。<a id="a-Hu"></a>孤山云。<a id="a-Hv"></a>伽耶。<a id="a-Hw"></a>山名。<a id="a-Hx"></a>即象头山也。<a id="a-Hy"></a>文句翻城。<a id="a-Hz"></a>近此山故。<a id="a-I0"></a>家在王舍城南七由旬。</p>
  <p id="aI1">那提迦葉。<a id="a-I2"></a>那提翻河。<a id="a-I3"></a>西域记云。<a id="a-I4"></a>捺地迦葉波。<a id="a-I5"></a>旧曰那提迦葉讹也。<a id="a-I6"></a>缉诸迦葉例无波字。<a id="a-I7"></a>此亦略也。<a id="a-I8"></a>毗婆尸佛时。<a id="a-I9"></a>共树刹柱。<a id="a-IA"></a>缘是为兄弟。</p>
  <p id="aIB">劫宾那。<a id="a-IC"></a>此云房宿(音秀)父母祷房星感子。<a id="a-ID"></a>旧云金毗罗。<a id="a-IE"></a>此翻威如王。</p>
  <p id="aIF">诺矩罗。<a id="a-IG"></a>此云鼠狼山。</p>
  <p id="aIH">提婆犀那。<a id="a-II"></a>西域记唐言天军。</p>
  <p id="aIJ">忧婆提舍大论云。<a id="a-IK"></a>忧婆秦言豕。<a id="a-IL"></a>提舍星名。<a id="a-IM"></a>即舍利弗父字也。</p>
  <p id="aIN">优波斯那。<a id="a-IO"></a>本行集云。<a id="a-IP"></a>隋云最上征将。</p>
  <p id="aIQ">嗢(乌没)咀啰。<a id="a-IR"></a>西域记唐言上。</p>
  <p id="aIS">阿折罗。<a id="a-IT"></a>西域记云。<a id="a-IU"></a>唐言所行。</p>
  <p id="aIV">迦留陀夷。<a id="a-IW"></a>此云黑光。<a id="a-IX"></a>亦云粗黑。<a id="a-IY"></a>颜色黑光故。</p>
  <p id="aIZ">优陀夷。<a id="a-Ia"></a>此云出现。<a id="a-Ib"></a>日出时生故。</p>
  <p id="aIc">优婆尼沙陀。<a id="a-Id"></a>资中。<a id="a-Ie"></a>此云尘性。<a id="a-If"></a>以观尘性空而得道故。<a id="a-Ig"></a>亦名优波尼杀昙。</p>
  <p id="aIh">周陀。<a id="a-Ii"></a>或云周利。<a id="a-Ij"></a>此云大路边生。<a id="a-Ik"></a>佛本行经云。<a id="a-Il"></a>其母是长者之女。<a id="a-Im"></a>随夫他国久而有孕。<a id="a-In"></a>垂产思归。<a id="a-Io"></a>行至中路。<a id="a-Ip"></a>即诞其子。<a id="a-Iq"></a>如是二度凡生二子。<a id="a-Ir"></a>乃以大小。<a id="a-Is"></a>而区别之。<a id="a-It"></a>大即周陀。<a id="a-Iu"></a>小即莎伽陀。</p>
  <p id="aIv">莎(先戈)伽陀。<a id="a-Iw"></a>或云槃陀伽。<a id="a-Ix"></a>此示小路边生。<a id="a-Iy"></a>又翻继道。<a id="a-Iz"></a>以其弟生继于路边。<a id="a-J0"></a>故名继道。</p>
  <p id="aJ1">波湿缚。<a id="a-J2"></a>西域记云。<a id="a-J3"></a>唐言胁。<a id="a-J4"></a>由自誓曰。<a id="a-J5"></a>我若不通三藏理。<a id="a-J6"></a>不断三界欲。<a id="a-J7"></a>得六神通具八解脱。<a id="a-J8"></a>终不以胁而至于席。<a id="a-J9"></a>故号胁尊者。</p>
  <p id="aJA">须跋陀罗。<a id="a-JB"></a>此云好贤。<a id="a-JC"></a>西域记云。<a id="a-JD"></a>唐言善贤。<a id="a-JE"></a>旧曰苏跋陀罗。<a id="a-JF"></a>讹也。<a id="a-JG"></a>鸠尸那城梵志。<a id="a-JH"></a>年一百二十泥洹经云。<a id="a-JI"></a>须跋聪明多智。<a id="a-JJ"></a>诵四毗陀经。<a id="a-JK"></a>一切书论无不通达。<a id="a-JL"></a>为一切人之所崇敬。<a id="a-JM"></a>闻佛涅槃。<a id="a-JN"></a>方往佛所。<a id="a-JO"></a>闻八圣道。<a id="a-JP"></a>心意开解。<a id="a-JQ"></a>遂得初果。<a id="a-JR"></a>从佛出家。<a id="a-JS"></a>又为广说四谛即成罗汉。</p>
  <p id="aJT">迦多演尼子。<a id="a-JU"></a>西域记云。<a id="a-JV"></a>迦陀衍那。<a id="a-JW"></a>佛灭度后。<a id="a-JX"></a>三百年出。<a id="a-JY"></a>造发智论。<a id="a-JZ"></a>旧讹云迦旃延。</p>
  <p id="aJa">末田地。<a id="a-Jb"></a>亦名摩田地。<a id="a-Jc"></a>亦名摩田提。<a id="a-Jd"></a>此云中。<a id="a-Je"></a>阿难化五百仙人。<a id="a-Jf"></a>在河中得戒。<a id="a-Jg"></a>故曰摩田地。<a id="a-Jh"></a>西域记云。<a id="a-Ji"></a>达丽罗川中。<a id="a-Jj"></a>大伽蓝。<a id="a-Jk"></a>侧有刻木慈氏菩萨像。<a id="a-Jl"></a>通高百余尺。<a id="a-Jm"></a>末田底迦罗汉。<a id="a-Jn"></a>携引匠人升睹史多天。<a id="a-Jo"></a>亲观妙相。<a id="a-Jp"></a>往来三返。<a id="a-Jq"></a>尔乃功毕。</p>
  <p id="aJr">优波鞠多。<a id="a-Js"></a>或名优波掘多。<a id="a-Jt"></a>此云大护。<a id="a-Ju"></a>或云笈(其劫)多。<a id="a-Jv"></a>佛灭百年出。<a id="a-Jw"></a>得无学果。<a id="a-Jx"></a>西域记云。<a id="a-Jy"></a>乌波鞠多。<a id="a-Jz"></a>唐言近护。<a id="a-K0"></a>秣(音末)兔罗国城东五六里。<a id="a-K1"></a>岩间有石室。<a id="a-K2"></a>高二十余尺。<a id="a-K3"></a>广三十余尺。<a id="a-K4"></a>四寸细筹填积其内。<a id="a-K5"></a>尊者近护说法化导。<a id="a-K6"></a>夫妻俱证罗汉果者。<a id="a-K7"></a>乃下一筹。<a id="a-K8"></a>异室别族虽证不记。</p>
  <p id="aK9">室缕(力生)多频设底俱胝。<a id="a-KA"></a>丁尼切西域记云。<a id="a-KB"></a>唐言闻二百亿。<a id="a-KC"></a>旧译曰亿耳谬也。<a id="a-KD"></a>长者豪富。<a id="a-KE"></a>晚有继嗣。<a id="a-KF"></a>时有报者。<a id="a-KG"></a>辄赐金钱二百亿。<a id="a-KH"></a>因名其子曰闻二百亿。<a id="a-KI"></a>洎乎成立。<a id="a-KJ"></a>未曾履地。<a id="a-KK"></a>故其足跖(音只)毛长尺余。<a id="a-KL"></a>光润细软。<a id="a-KM"></a>又西域记云。<a id="a-KN"></a>富一亿。<a id="a-KO"></a>财一洛叉。<a id="a-KP"></a>便耳着珠坠人知富也。<a id="a-KQ"></a>或云耳有珠环价直一亿。</p>
  <p id="aKR">摩诃波阇波提。<a id="a-KS"></a>此云大生主。<a id="a-KT"></a>又云大爱道。<a id="a-KU"></a>亦云憍昙弥。<a id="a-KV"></a>此翻众生。<a id="a-KW"></a>西域记云。<a id="a-KX"></a>钵逻阇钵底。<a id="a-KY"></a>唐言生主。<a id="a-KZ"></a>旧云波阇波提者讹也。</p>
  <p id="aKa">耶输陀罗。<a id="a-Kb"></a>此云华色。<a id="a-Kc"></a>亦云名闻。<a id="a-Kd"></a>悉达次妃。<a id="a-Ke"></a>天人知识。<a id="a-Kf"></a>出家为尼众之主。</p>
  <p data-pb></p>
  <h2 id="aKg">宗释论主篇第十</h2>
  <p id="aKh">群生昏寝长夜冥冥。<a id="a-Ki"></a>先觉警世。<a id="a-Kj"></a>慧日赫赫。<a id="a-Kk"></a>故西域记明。<a id="a-Kl"></a>四日照世。<a id="a-Km"></a>东有马鸣。<a id="a-Kn"></a>南有提婆。<a id="a-Ko"></a>西有龙猛。<a id="a-Kp"></a>北有童受。<a id="a-Kq"></a>或通宗乎众典。<a id="a-Kr"></a>或别释于一经。<a id="a-Ks"></a>既分照乎四方。<a id="a-Kt"></a>乃俱破于群翳。<a id="a-Ku"></a>故今此集列论主焉。</p>
  <p id="aKv">阿湿缚窭(瞿庾)沙。<a id="a-Kw"></a>或名阿湿矩沙。<a id="a-Kx"></a>西域记云。<a id="a-Ky"></a>唐言马鸣。<a id="a-Kz"></a>摩诃衍论曰。<a id="a-L0"></a>若克其本。<a id="a-L1"></a>大光明佛。<a id="a-L2"></a>若论其因。<a id="a-L3"></a>第八地内住位菩萨。<a id="a-L4"></a>西天竺诞生。<a id="a-L5"></a>卢伽为父。<a id="a-L6"></a>瞿那为母。<a id="a-L7"></a>同生利益。<a id="a-L8"></a>过去世中。<a id="a-L9"></a>有一大王。<a id="a-LA"></a>名曰轮陀。<a id="a-LB"></a>有千白鸟。<a id="a-LC"></a>皆悉好声。<a id="a-LD"></a>若鸟出声。<a id="a-LE"></a>大王增德。<a id="a-LF"></a>若不出声。<a id="a-LG"></a>大王损德。<a id="a-LH"></a>如是诸鸟。<a id="a-LI"></a>若见白马。<a id="a-LJ"></a>则其出声。<a id="a-LK"></a>若不见时。<a id="a-LL"></a>常不出声。<a id="a-LM"></a>尔时大王遍求白马。<a id="a-LN"></a>终日不得。<a id="a-LO"></a>作如是言。<a id="a-LP"></a>若外道众。<a id="a-LQ"></a>此鸟鸣者都破佛教。<a id="a-LR"></a>独尊独信。<a id="a-LS"></a>若佛弟子此鸟鸣者。<a id="a-LT"></a>都破外道。<a id="a-LU"></a>独尊独信。<a id="a-LV"></a>尔时菩萨用神通力。<a id="a-LW"></a>现千白马。<a id="a-LX"></a>鸣千白鸟。<a id="a-LY"></a>绍隆正法。<a id="a-LZ"></a>令不断绝。<a id="a-La"></a>是故世尊名曰马鸣。<a id="a-Lb"></a>律宗统要钞。<a id="a-Lc"></a>引缘异此。<a id="a-Ld"></a>学者须捡。</p>
  <p id="aLe">那伽(是龙)曷树那。<a id="a-Lf"></a>义翻为猛。<a id="a-Lg"></a>此出龙树劝诫王颂。<a id="a-Lh"></a>彩字函。<a id="a-Li"></a>西域记云。<a id="a-Lj"></a>那伽阏(音遏)刺那。<a id="a-Lk"></a>此云龙猛。<a id="a-Ll"></a>旧曰龙树讹也。<a id="a-Lm"></a>什曰本传云。<a id="a-Ln"></a>其母树下生之因目阿周那。<a id="a-Lo"></a>阿周那者。<a id="a-Lp"></a>树名也。<a id="a-Lq"></a>以龙成其道。<a id="a-Lr"></a>故以龙字。<a id="a-Ls"></a>号曰龙树。<a id="a-Lt"></a>辅行云。<a id="a-Lu"></a>树学广通天下无敌。<a id="a-Lv"></a>欲谤佛经而自作法。<a id="a-Lw"></a>表我无师。<a id="a-Lx"></a>龙接入宫。<a id="a-Ly"></a>一夏但诵七佛经目知佛法妙。<a id="a-Lz"></a>因而出家。<a id="a-M0"></a>降伏国王。<a id="a-M1"></a>制诸外道。<a id="a-M2"></a>外道现通。<a id="a-M3"></a>化为华池。<a id="a-M4"></a>坐莲华上。<a id="a-M5"></a>龙树为象。<a id="a-M6"></a>拔莲华。<a id="a-M7"></a>扑外道。<a id="a-M8"></a>作三种论。<a id="a-M9"></a>一大悲方便论。<a id="a-MA"></a>明天文地理。<a id="a-MB"></a>作宝作药。<a id="a-MC"></a>饶益世间。<a id="a-MD"></a>二大庄严论。<a id="a-ME"></a>明修一切功德法门。<a id="a-MF"></a>三大无畏论。<a id="a-MG"></a>明第一义中观论者。<a id="a-MH"></a>是其一品。<a id="a-MI"></a>大乘入楞伽云。<a id="a-MJ"></a>大慧。<a id="a-MK"></a>汝应知。<a id="a-ML"></a>善逝涅槃后未来世。<a id="a-MM"></a>当有持于我法者。<a id="a-MN"></a>南天竺国中大名德比丘。<a id="a-MO"></a>厥号为龙树。<a id="a-MP"></a>能破有无宗。<a id="a-MQ"></a>世间中显我无上大乘法。<a id="a-MR"></a>得初欢喜地往生安乐国。</p>
  <p id="aMS">提婆。<a id="a-MT"></a>此云天。<a id="a-MU"></a>龙树弟子。<a id="a-MV"></a>波吒厘城僧。<a id="a-MW"></a>屈外道经十二年。<a id="a-MX"></a>不击揵(巨寒)稚。<a id="a-MY"></a>(音地)提婆重声摧伏异道。<a id="a-MZ"></a>提婆因入大自在庙。<a id="a-Ma"></a>庙金为像。<a id="a-Mb"></a>像高六丈琉璃为眼。<a id="a-Mc"></a>大有神验。<a id="a-Md"></a>求愿必得。<a id="a-Me"></a>怒目动睛。<a id="a-Mf"></a>提婆语曰。<a id="a-Mg"></a>神则神矣。<a id="a-Mh"></a>本以精灵训物而假以黄金琉璃。<a id="a-Mi"></a>威炫(音县)于世。<a id="a-Mj"></a>何斯鄙哉。<a id="a-Mk"></a>便登梯凿神眼。<a id="a-Ml"></a>众人咸云。<a id="a-Mm"></a>神被屈辱。<a id="a-Mn"></a>婆曰欲知神智。<a id="a-Mo"></a>本无慢心。<a id="a-Mp"></a>神知我心复何屈辱。<a id="a-Mq"></a>夜营辱供明日祭神。<a id="a-Mr"></a>神为肉身。<a id="a-Ms"></a>而无左眼。<a id="a-Mt"></a>临祭叹曰。<a id="a-Mu"></a>能此施设。<a id="a-Mv"></a>真为希有。<a id="a-Mw"></a>而我无眼。<a id="a-Mx"></a>何不施眼。<a id="a-My"></a>提婆即[剜-夗+死](于洹)己眼施之。<a id="a-Mz"></a>随[剜-夗+死]随出。<a id="a-N0"></a>凡施万眼。<a id="a-N1"></a>神大欢喜问求何愿。<a id="a-N2"></a>婆曰我辞不假他。<a id="a-N3"></a>但未信受。<a id="a-N4"></a>神曰如愿。<a id="a-N5"></a>即没不现。<a id="a-N6"></a>神理交通。<a id="a-N7"></a>咸皆信伏。</p>
  <p id="aN8">鸠摩罗逻多。<a id="a-N9"></a>西域记翻童受。</p>
  <p id="aNA">室利逻多。<a id="a-NB"></a>西域记唐言胜受。<a id="a-NC"></a>起信论疏。<a id="a-ND"></a>明五日论师。<a id="a-NE"></a>以此论主。<a id="a-NF"></a>照北印度。</p>
  <p id="aNG">诃梨跋摩。<a id="a-NH"></a>宋言师子铠。<a id="a-NI"></a>(苦亥)佛涅槃后。<a id="a-NJ"></a>九百年出中天竺国。<a id="a-NK"></a>婆罗门子。<a id="a-NL"></a>初依萨婆多部。<a id="a-NM"></a>出家。<a id="a-NN"></a>造成实论。</p>
  <p id="aNO">阿僧伽。<a id="a-NP"></a>西域记唐言无著。<a id="a-NQ"></a>是初地菩萨。<a id="a-NR"></a>天亲之兄。<a id="a-NS"></a>佛灭千年。<a id="a-NT"></a>从弥沙塞部出家。<a id="a-NU"></a>三藏传云。<a id="a-NV"></a>夜升睹史陀天。<a id="a-NW"></a>于慈氏所。<a id="a-NX"></a>受瑜伽师地论。<a id="a-NY"></a>庄严大乘论。<a id="a-NZ"></a>中边分别论。<a id="a-Na"></a>昼则下天为众说法。</p>
  <p id="aNb">婆薮(苏后)盘豆。<a id="a-Nc"></a>西域记云。<a id="a-Nd"></a>伐苏畔度唐言世亲。<a id="a-Ne"></a>旧曰婆薮盘豆。<a id="a-Nf"></a>译曰天亲讹谬。<a id="a-Ng"></a>言天亲者。<a id="a-Nh"></a>菩萨。<a id="a-Ni"></a>乃是毗纽天亲。<a id="a-Nj"></a>故云天亲。<a id="a-Nk"></a>于说一切有部。<a id="a-Nl"></a>出家受业。<a id="a-Nm"></a>本自北印度至于此也。<a id="a-Nn"></a>无著命其门人。<a id="a-No"></a>令往迎候。<a id="a-Np"></a>至此伽蓝遇而会见。<a id="a-Nq"></a>无著弟子。<a id="a-Nr"></a>止户牖外。<a id="a-Ns"></a>夜分之后。<a id="a-Nt"></a>诵十地经。<a id="a-Nu"></a>世亲闻已。<a id="a-Nv"></a>感悟追悔。<a id="a-Nw"></a>甚深妙法昔所未闻。<a id="a-Nx"></a>毁谤之愆源发于舌。<a id="a-Ny"></a>舌为罪本。<a id="a-Nz"></a>今宜断除。<a id="a-O0"></a>即执铦(息廉)刀。<a id="a-O1"></a>将自断舌。<a id="a-O2"></a>乃见无著往立。<a id="a-O3"></a>告曰夫大乘教者。<a id="a-O4"></a>至真之理也。<a id="a-O5"></a>诸佛所赞。<a id="a-O6"></a>众圣攸宗。<a id="a-O7"></a>言欲诲汝。<a id="a-O8"></a>尔今自悟。<a id="a-O9"></a>悟其时矣。<a id="a-OA"></a>何善如之。<a id="a-OB"></a>诸佛圣教断舌非悔。<a id="a-OC"></a>昔以舌毁大乘。<a id="a-OD"></a>今以舌赞大乘。<a id="a-OE"></a>补过自新犹为善矣。<a id="a-OF"></a>杜口绝言其利安在。<a id="a-OG"></a>作是语已。<a id="a-OH"></a>忽复不见。<a id="a-OI"></a>世亲承命。<a id="a-OJ"></a>遂不断舌。<a id="a-OK"></a>且诣无著咨受大乘。<a id="a-OL"></a>于是研精覃思。<a id="a-OM"></a>制大乘论。<a id="a-ON"></a>凡百余部并盛宣行。</p>
  <p id="aOO">佛陀僧诃。<a id="a-OP"></a>西域记云。<a id="a-OQ"></a>唐言师子觉。<a id="a-OR"></a>无著弟子。<a id="a-OS"></a>密行莫测。<a id="a-OT"></a>高才有闻。<a id="a-OU"></a>二三宝哲。<a id="a-OV"></a>每相谓曰。<a id="a-OW"></a>凡修行业。<a id="a-OX"></a>愿觐慈氏。<a id="a-OY"></a>若先舍寿。<a id="a-OZ"></a>得遂宿心。<a id="a-Oa"></a>当相报语以知其至。<a id="a-Ob"></a>其师子觉。<a id="a-Oc"></a>先舍寿命。<a id="a-Od"></a>三年不报。<a id="a-Oe"></a>世亲菩萨寻亦舍寿。<a id="a-Of"></a>时经六月。<a id="a-Og"></a>亦无报命。<a id="a-Oh"></a>时诸异学。<a id="a-Oi"></a>咸皆讥诮。<a id="a-Oj"></a>以为流转恶趣遂无灵鉴。<a id="a-Ok"></a>其后无著菩萨。<a id="a-Ol"></a>于夜初分。<a id="a-Om"></a>方为门人。<a id="a-On"></a>教授定法。<a id="a-Oo"></a>灯光忽翳。<a id="a-Op"></a>空中大明。<a id="a-Oq"></a>有一天仙。<a id="a-Or"></a>乘虚下降。<a id="a-Os"></a>即进阶庭。<a id="a-Ot"></a>敬礼无著。<a id="a-Ou"></a>无著云。<a id="a-Ov"></a>尔来何暮。<a id="a-Ow"></a>今至何谓。<a id="a-Ox"></a>对曰。<a id="a-Oy"></a>从此舍寿往睹史多天。<a id="a-Oz"></a>慈氏内众莲华中生。<a id="a-P0"></a>莲华才开。<a id="a-P1"></a>慈氏赞曰。<a id="a-P2"></a>善来广慧。<a id="a-P3"></a>旋绕才周。<a id="a-P4"></a>即来报命。<a id="a-P5"></a>无著曰。<a id="a-P6"></a>师子觉者。<a id="a-P7"></a>今在何处。<a id="a-P8"></a>曰我才旋绕。<a id="a-P9"></a>时见师子觉在外众中。<a id="a-PA"></a>耽着五欲。<a id="a-PB"></a>无暇相顾。<a id="a-PC"></a>无著曰。<a id="a-PD"></a>慈氏何相。<a id="a-PE"></a>演说何法。<a id="a-PF"></a>曰慈氏相好言不能宣演。<a id="a-PG"></a>说妙法。<a id="a-PH"></a>义不异此。<a id="a-PI"></a>然菩萨妙音。<a id="a-PJ"></a>清畅和雅。<a id="a-PK"></a>闻者忘倦。</p>
  <p id="aPL">陈那。<a id="a-PM"></a>西域记云。<a id="a-PN"></a>唐言童授。<a id="a-PO"></a>妙吉祥菩萨指诲传授。<a id="a-PP"></a>如慈恩云。<a id="a-PQ"></a>因明论者。<a id="a-PR"></a>元唯佛说。<a id="a-PS"></a>文广义散。<a id="a-PT"></a>备在众经。<a id="a-PU"></a>故地持论云。<a id="a-PV"></a>菩萨求法。<a id="a-PW"></a>当于何求。<a id="a-PX"></a>当于一切五明处求。<a id="a-PY"></a>求因明者。<a id="a-PZ"></a>为破邪论安立正道。<a id="a-Pa"></a>劫初题目创标真似。<a id="a-Pb"></a>爰暨世亲再陈轨式。<a id="a-Pc"></a>虽纪纲已列。<a id="a-Pd"></a>而幽致未分。<a id="a-Pe"></a>故使宾主。<a id="a-Pf"></a>对扬犹疑破立之则有陈那菩萨。<a id="a-Pg"></a>是称命世。<a id="a-Ph"></a>贤劫千佛之一也。<a id="a-Pi"></a>匿迹岩薮。<a id="a-Pj"></a>栖意等持。<a id="a-Pk"></a>观述作之利害。<a id="a-Pl"></a>审文义之繁约。<a id="a-Pm"></a>于时岩谷震吼。<a id="a-Pn"></a>云霞变彩。<a id="a-Po"></a>山神捧菩萨足。<a id="a-Pp"></a>高数百尺。<a id="a-Pq"></a>唱言。<a id="a-Pr"></a>佛说因明论道愿请重弘菩萨乃放神光。<a id="a-Ps"></a>照烛机感。<a id="a-Pt"></a>时彼南印土。<a id="a-Pu"></a>按达罗国王。<a id="a-Pv"></a>见放光明。<a id="a-Pw"></a>疑入金刚喻定。<a id="a-Px"></a>请证无学果。<a id="a-Py"></a>菩萨曰。<a id="a-Pz"></a>入定观察将释深经。<a id="a-Q0"></a>心期大觉。<a id="a-Q1"></a>非愿小果。<a id="a-Q2"></a>王言无学果者。<a id="a-Q3"></a>诸圣攸仰。<a id="a-Q4"></a>请尊速证。<a id="a-Q5"></a>菩萨抚之欲遂王请。<a id="a-Q6"></a>妙吉祥菩萨。<a id="a-Q7"></a>因弹指警曰。<a id="a-Q8"></a>何舍大心。<a id="a-Q9"></a>方兴小志。<a id="a-QA"></a>为广利益者。<a id="a-QB"></a>当转慈氏所说瑜伽。<a id="a-QC"></a>匡正颓纲。<a id="a-QD"></a>可制因明。<a id="a-QE"></a>重成规矩。<a id="a-QF"></a>陈那敬受指诲。<a id="a-QG"></a>奉以周旋。<a id="a-QH"></a>于是覃思研精。<a id="a-QI"></a>乃作因明正理门论。<a id="a-QJ"></a>又辅行云。<a id="a-QK"></a>迦毗罗仙。<a id="a-QL"></a>恐身死。<a id="a-QM"></a>往自在天问。<a id="a-QN"></a>天令往频陀山取余甘子。<a id="a-QO"></a>食可延寿。<a id="a-QP"></a>食已于林中化为石床大。<a id="a-QQ"></a>有不逮者。<a id="a-QR"></a>书偈问石。<a id="a-QS"></a>后为陈那菩萨斥之。<a id="a-QT"></a>书偈石裂。</p>
  <p id="aQU">宾伽罗。<a id="a-QV"></a>中论序云。<a id="a-QW"></a>天竺诸国。<a id="a-QX"></a>敢预学者之流。<a id="a-QY"></a>无不玩味斯论以为喉襟。<a id="a-QZ"></a>其染翰申释者。<a id="a-Qa"></a>甚亦不少。<a id="a-Qb"></a>今所出者。<a id="a-Qc"></a>是天竺梵志。<a id="a-Qd"></a>名宾伽罗。<a id="a-Qe"></a>秦言青目之所释也。<a id="a-Qf"></a>其人虽信解深法。<a id="a-Qg"></a>而辞亦雅中。<a id="a-Qh"></a>其间乘僻繁重者。<a id="a-Qi"></a>法师皆裁而稗之。</p>
  <p id="aQj">波毗吠伽。<a id="a-Qk"></a>西域记。<a id="a-Ql"></a>唐言清辩。<a id="a-Qm"></a>静而思曰。<a id="a-Qn"></a>非慈氏成佛。<a id="a-Qo"></a>谁决我疑。<a id="a-Qp"></a>遂于观音菩萨像前。<a id="a-Qq"></a>诵随心陀罗尼。<a id="a-Qr"></a>经涉三年。<a id="a-Qs"></a>菩萨现身。<a id="a-Qt"></a>谓论师曰。<a id="a-Qu"></a>何所志乎。<a id="a-Qv"></a>对曰。<a id="a-Qw"></a>愿留此身。<a id="a-Qx"></a>待见慈氏。<a id="a-Qy"></a>菩萨曰。<a id="a-Qz"></a>人命难保。<a id="a-R0"></a>宜修胜善生睹史天。<a id="a-R1"></a>乃见慈氏。<a id="a-R2"></a>对曰志不可夺也。<a id="a-R3"></a>菩萨又云。<a id="a-R4"></a>若其然者。<a id="a-R5"></a>宜往驮那羯磔国城南山岩执金刚神所。<a id="a-R6"></a>志诚诵持执金刚陀罗尼者。<a id="a-R7"></a>当遂此愿。<a id="a-R8"></a>论师于是。<a id="a-R9"></a>往而诵焉。<a id="a-RA"></a>三载之后神出问云。<a id="a-RB"></a>伊何所愿。<a id="a-RC"></a>论师对曰。<a id="a-RD"></a>愿留此身。<a id="a-RE"></a>待见慈氏。<a id="a-RF"></a>神又谓曰。<a id="a-RG"></a>此岩石内。<a id="a-RH"></a>有修罗宫。<a id="a-RI"></a>如法行请。<a id="a-RJ"></a>石壁当开。<a id="a-RK"></a>开即入中。<a id="a-RL"></a>可以见也。<a id="a-RM"></a>神又谓曰。<a id="a-RN"></a>慈氏出世。<a id="a-RO"></a>我当相报矣。<a id="a-RP"></a>论师受命专精诵持。<a id="a-RQ"></a>又经三载。<a id="a-RR"></a>乃咒芥子。<a id="a-RS"></a>以击石壁。<a id="a-RT"></a>石壁乃开。<a id="a-RU"></a>论师乃与六人入石壁里。<a id="a-RV"></a>人已石壁仍复如故。</p>
  <p id="aRW">达磨波罗。<a id="a-RX"></a>西域记云。<a id="a-RY"></a>唐言护法。<a id="a-RZ"></a>神负远遁。<a id="a-Ra"></a>因即出家。<a id="a-Rb"></a>清辩论师。<a id="a-Rc"></a>外示僧佉之服。<a id="a-Rd"></a>内弘龙猛之学。<a id="a-Re"></a>闻护法菩萨在菩提树宣扬法教。<a id="a-Rf"></a>乃命门人往问讯曰。<a id="a-Rg"></a>仰德虚心为日久矣。<a id="a-Rh"></a>然以宿愿未果。<a id="a-Ri"></a>遂乘礼谒。<a id="a-Rj"></a>菩提树者。<a id="a-Rk"></a>誓不空见。<a id="a-Rl"></a>见当有证称天人师。<a id="a-Rm"></a>护法菩萨谓其使曰。<a id="a-Rn"></a>人世如幻。<a id="a-Ro"></a>身命若浮。<a id="a-Rp"></a>未遑谈议。<a id="a-Rq"></a>竟不会见。</p>
  <p id="aRr">瞿拏钵类婆。<a id="a-Rs"></a>西域记云。<a id="a-Rt"></a>唐言德光。<a id="a-Ru"></a>作辩真等论。<a id="a-Rv"></a>凡百余部。<a id="a-Rw"></a>论主本习大乘未穷玄奥。<a id="a-Rx"></a>因览毗婆沙论。<a id="a-Ry"></a>退业而学小乘。<a id="a-Rz"></a>作数十部论。<a id="a-S0"></a>破大乘纲纪。<a id="a-S1"></a>成小乘执着。<a id="a-S2"></a>研精虽久。<a id="a-S3"></a>疑情未除。<a id="a-S4"></a>时有提婆犀那罗汉。<a id="a-S5"></a>往来睹史多天。<a id="a-S6"></a>德光愿见慈氏决疑请益。<a id="a-S7"></a>天军以神通力。<a id="a-S8"></a>接上天宫。<a id="a-S9"></a>既见慈氏长揖不礼。<a id="a-SA"></a>天军谓曰。<a id="a-SB"></a>慈氏菩萨。<a id="a-SC"></a>次绍佛位。<a id="a-SD"></a>何乃自高敢不致敬。<a id="a-SE"></a>方欲受业如何不屈。<a id="a-SF"></a>德光对曰。<a id="a-SG"></a>尊者此言诚为指诲。<a id="a-SH"></a>然我具戒苾(频必)刍(刃朱)出家弟子。<a id="a-SI"></a>慈氏菩萨。<a id="a-SJ"></a>受天福乐非出家之侣。<a id="a-SK"></a>而欲作礼。<a id="a-SL"></a>恐非所宜。<a id="a-SM"></a>菩萨知其我慢心。<a id="a-SN"></a>故非是法器。<a id="a-SO"></a>往来三返不得请疑。</p>
  <p id="aSP">达磨俎(庄吕)罗多。<a id="a-SQ"></a>西域记云。<a id="a-SR"></a>唐言法救。<a id="a-SS"></a>旧曰达磨多罗。<a id="a-ST"></a>讹也。</p>
  <p id="aSU">伊湿伐逻。<a id="a-SV"></a>西域记云。<a id="a-SW"></a>唐言自在。</p>
  <p id="aSX">佛地罗。<a id="a-SY"></a>西域记云。<a id="a-SZ"></a>唐言觉取。</p>
  <p id="aSa">布刺拏。<a id="a-Sb"></a>西域记云。<a id="a-Sc"></a>唐言圆满。</p>
  <p id="aSd">僧伽跋陀罗。<a id="a-Se"></a>西域记云。<a id="a-Sf"></a>唐言众贤。</p>
  <p id="aSg">佛陀驮娑。<a id="a-Sh"></a>西域记云。<a id="a-Si"></a>唐言觉使。</p>
  <p id="aSj">尸罗跋陀罗。<a id="a-Sk"></a>西域记云。<a id="a-Sl"></a>唐言戒贤。<a id="a-Sm"></a>唐奘三藏亲承经论。</p>
  <p id="aSn">瞿那末底。<a id="a-So"></a>西域记云。<a id="a-Sp"></a>唐言德慧。</p>
  <p id="aSq">跋罗缕支。<a id="a-Sr"></a>西域记云。<a id="a-Ss"></a>唐言贤爱。<a id="a-St"></a>西印度人。<a id="a-Su"></a>妙极因明。<a id="a-Sv"></a>摧大慢婆罗门。<a id="a-Sw"></a>生陷地狱。</p>
  <p id="aSx">慎那弗呾罗。<a id="a-Sy"></a>西域记云。<a id="a-Sz"></a>唐言最胜子。<a id="a-T0"></a>制瑜伽师地释论。</p>
  <p id="aT1">末笯(乃胡)曷利他。<a id="a-T2"></a>西域记云。<a id="a-T3"></a>唐言如意。<a id="a-T4"></a>即婆沙论师。</p>
  <p id="aT5">般若羯罗。<a id="a-T6"></a>奘传云。<a id="a-T7"></a>唐言慧生。</p>
  <p id="aT8">达摩毕利。<a id="a-T9"></a>奘传云。<a id="a-TA"></a>唐云法爱。</p>
  <p id="aTB">达摩羯罗。<a id="a-TC"></a>奘传云。<a id="a-TD"></a>唐言法性。</p>
  <p id="aTE">阿黎耶驮娑。<a id="a-TF"></a>奘传云。<a id="a-TG"></a>唐言圣使。</p>
  <p id="aTH">阿黎斯那。<a id="a-TI"></a>奘传云。<a id="a-TJ"></a>唐言圣军。</p>
  <p id="aTK">阿黎耶伐摩。<a id="a-TL"></a>奘传云。<a id="a-TM"></a>唐言圣胄。</p>
  <p id="aTN">秣奴若瞿沙。<a id="a-TO"></a>奘传云。<a id="a-TP"></a>唐言如意声。</p>
  <p id="aTQ">达摩郁多罗。<a id="a-TR"></a>此云法尚。<a id="a-TS"></a>佛灭八百年出。<a id="a-TT"></a>造杂毗昙。</p>
 </body>
</html>