<!doctype html>
<html id="z3IBXHR1fz" data-ver="159">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">苏州景德寺普润大师行业记</h1>
  <p id="a2">普润大师。<a id="a-3"></a>名法云。<a id="a-4"></a>字天瑞。<a id="a-5"></a>自称无机子戈姓。<a id="a-6"></a>世居长州彩云里。<a id="a-7"></a>父母祷佛。<a id="a-8"></a>梦一梵僧云。<a id="a-9"></a>吾欲寄灵于此。<a id="a-A"></a>迨生颜如所梦。<a id="a-B"></a>瑞相特异襁褓间见僧则欣然欲趋。<a id="a-C"></a>似获珍玩。<a id="a-D"></a>五藏辞亲。<a id="a-E"></a>礼慈行彷公为师。<a id="a-F"></a>始从庭训。<a id="a-G"></a>神锋发硎。<a id="a-H"></a>越明年背诵妙经七轴。<a id="a-I"></a>九岁薙[髟/采]。<a id="a-J"></a>十岁进具。<a id="a-K"></a>以所受法。<a id="a-L"></a>即登槐座。<a id="a-M"></a>为众说戒。<a id="a-N"></a>绍圣四[袖-由+異]。<a id="a-O"></a>发轸参方。<a id="a-P"></a>首见通照法师。<a id="a-Q"></a>学习天台大教。<a id="a-R"></a>次投天竺敏法师几下。<a id="a-S"></a>谛受玄谈。<a id="a-T"></a>最后啐啄同时得法于南屏清辩大法师。<a id="a-U"></a>代柄如意。<a id="a-V"></a>为众敷扬。<a id="a-W"></a>既而德风四骛。<a id="a-X"></a>芳誉遐蜚。<a id="a-Y"></a>时政和七年。<a id="a-Z"></a>郡候徽。<a id="a-a"></a>猷阁直学士通议大夫应安道礼请住持松江大觉教寺。<a id="a-b"></a>仍荐锡今号而学者辐辏。<a id="a-c"></a>如川东之。<a id="a-d"></a>凡八年间。<a id="a-e"></a>环讲法华。<a id="a-f"></a>金光明涅槃。<a id="a-g"></a>净名大小部帙。<a id="a-h"></a>继晷待且。<a id="a-i"></a>慈霔洋洋。<a id="a-j"></a>续因慈母年迈。<a id="a-k"></a>思念报亲之恩。<a id="a-l"></a>遂谢事归宁。<a id="a-m"></a>庐于祖坟。<a id="a-n"></a>曰藏云。<a id="a-o"></a>居虽丛尔蹑屩尤多。<a id="a-p"></a>假道问津。<a id="a-q"></a>盈诸户外。<a id="a-r"></a>仍造西方三圣像设广以化人。<a id="a-s"></a>其母后有微疾。<a id="a-t"></a>师就卧床。<a id="a-u"></a>夜讲心经。<a id="a-v"></a>念弥陀佛。<a id="a-w"></a>佛放金光。<a id="a-x"></a>母及四方。<a id="a-y"></a>无不瞻睹。<a id="a-z"></a>殊祥既[乇-一+北]。<a id="a-10"></a>临终怡然。<a id="a-11"></a>火余舍利。<a id="a-12"></a>灿如圆珠。<a id="a-13"></a>阅数日。<a id="a-14"></a>现莲华迹二茎。<a id="a-15"></a>其为生处。<a id="a-16"></a>盖可知矣。<a id="a-17"></a>以此方彼。<a id="a-18"></a>大义渡头为道似乎岐致。<a id="a-19"></a>然至人适理。<a id="a-1A"></a>何往不从。<a id="a-1B"></a>故我世尊。<a id="a-1C"></a>上升忉利。<a id="a-1D"></a>说法酬恩。<a id="a-1E"></a>指鬘比丘。<a id="a-1F"></a>弥为慈行。<a id="a-1G"></a>绍兴甲子。<a id="a-1H"></a>寺僧率众。<a id="a-1I"></a>佥诣云庵请师归寺。<a id="a-1J"></a>作众依止。<a id="a-1K"></a>受已明年。<a id="a-1L"></a>与诸徒弟。<a id="a-1M"></a>迎像入寺。<a id="a-1N"></a>敝华阁以舍之。<a id="a-1O"></a>大兴莲社胜会。<a id="a-1P"></a>集千人结课观经。<a id="a-1Q"></a>念本性唯心之佛。<a id="a-1R"></a>仍建八关斋会。<a id="a-1S"></a>及金光明。<a id="a-1T"></a>法华大悲圆觉金刚等会。<a id="a-1U"></a>并作西资。<a id="a-1V"></a>士夫名贤。<a id="a-1W"></a>善信四众。<a id="a-1X"></a>饮师高风。<a id="a-1Y"></a>来者阗咽于路。<a id="a-1Z"></a>或争先而趋之者。<a id="a-1a"></a>终成超越。<a id="a-1b"></a>若锦江进士王龄。<a id="a-1c"></a>武林贡元张启。<a id="a-1d"></a>三衢国录吴彦英。<a id="a-1e"></a>嘉夭登仕金廷圭吴会安人。<a id="a-1f"></a>钱氏等凡若干人。<a id="a-1g"></a>俱生净土。<a id="a-1h"></a>法师博通经史。<a id="a-1i"></a>囊括古今。<a id="a-1j"></a>具八备之才能。<a id="a-1k"></a>蕴十条之德善。<a id="a-1l"></a>编集翻译名义。<a id="a-1m"></a>注解金刚经及心经疏钞着息阴集等。<a id="a-1n"></a>并行于世。<a id="a-1o"></a>莫不宪章圣化。<a id="a-1p"></a>鼓吹山家。<a id="a-1q"></a>自行化他。<a id="a-1r"></a>能事毕矣。<a id="a-1s"></a>一日索浴更衣。<a id="a-1t"></a>端坐西向。<a id="a-1u"></a>召门弟子曰。<a id="a-1v"></a>汝等各。<a id="a-1w"></a>念无常之火烧诸世间。<a id="a-1x"></a>早求自度。<a id="a-1y"></a>慎勿怠堕仍书偈云。<a id="a-1z"></a>琼树矗云霄。<a id="a-20"></a>紫金台更高。<a id="a-21"></a>无生生彼土。<a id="a-22"></a>不动一丝毫。<a id="a-23"></a>汝等持此并遗书达于知识。<a id="a-24"></a>我之最后为请定慧堂头。<a id="a-25"></a>宝憧法主。<a id="a-26"></a>依此起龛举火。<a id="a-27"></a>余无他事言已默然而蜕。<a id="a-28"></a>是夜钟声远闻。<a id="a-29"></a>异香满室。<a id="a-2A"></a>既敛龛帏。<a id="a-2B"></a>众犹闻师口称佛名琅琅在耳。<a id="a-2C"></a>当绍兴二十八年。<a id="a-2D"></a>九月二十一日也。<a id="a-2E"></a>住世七十一年。<a id="a-2F"></a>为僧六十一腊。<a id="a-2G"></a>香薪之次设利无穷。<a id="a-2H"></a>噫微渤澥。<a id="a-2I"></a>不足以容翻空之涛。<a id="a-2J"></a>微广漠。<a id="a-2K"></a>不足以展垂天之翮。<a id="a-2L"></a>今法师出广长舌相于萨婆若海搏扶摇羊角于第一义天。<a id="a-2M"></a>虽古高僧。<a id="a-2N"></a>不复多让。<a id="a-2O"></a>顷修法师塑像。<a id="a-2P"></a>得其弟子文辩大师师绪状其行于像藏之内。<a id="a-2Q"></a>蒙不揆无似。<a id="a-2R"></a>僣为笔削。<a id="a-2S"></a>以标炽之者。<a id="a-2T"></a>盖欲扬摧宗祖之德善。<a id="a-2U"></a>子孙知而传之云尔。<a id="a-2V"></a>大德五年岁在辛丑九月九日。<a id="a-2W"></a>嗣祖住持。<a id="a-2X"></a>永定教寺。<a id="a-2Y"></a>吉祥雄辩大师普洽记。</p>
 </body>
</html>