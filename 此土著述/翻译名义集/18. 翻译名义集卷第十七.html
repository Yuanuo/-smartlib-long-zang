<!doctype html>
<html id="z3IBXHJ1fv" data-ver="1584">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十七</h1>
  <h2 id="a2">阴入界法篇第五十八</h2>
  <p id="a3">智论云。<a id="a-4"></a>一切诸法中但有名与色。<a id="a-5"></a>若欲如实观但当观名色。<a id="a-6"></a>心但有字。<a id="a-7"></a>故曰名也。<a id="a-8"></a>形质碍法。<a id="a-9"></a>故曰色也。<a id="a-A"></a>而凡夫人迷此色心有轻重异。<a id="a-B"></a>故佛对机说阴入界三科法也。</p>
  <p id="aC">寒健陀。<a id="a-D"></a>此云蕴。<a id="a-E"></a>蕴谓积聚。<a id="a-F"></a>古翻阴。<a id="a-G"></a>阴乃盖覆。<a id="a-H"></a>积聚有为。<a id="a-I"></a>盖覆真性。<a id="a-J"></a>又仁王云。<a id="a-K"></a>不可说识。<a id="a-L"></a>生诸有情色心二法。<a id="a-M"></a>色名色蕴。<a id="a-N"></a>心名四蕴。<a id="a-O"></a>皆积聚性。<a id="a-P"></a>隐覆真实。<a id="a-Q"></a>此以色受想行识名为五蕴(心经疏记。<a id="a-R"></a>具解五蕴)。<a id="a-S"></a>音义指归云。<a id="a-T"></a>汉来翻经为阴。<a id="a-U"></a>至晋僧睿改为众。<a id="a-V"></a>至唐三藏改为蕴。</p>
  <p id="aW">钵罗吠奢。<a id="a-X"></a>此云入。<a id="a-Y"></a>法界次第云。<a id="a-Z"></a>通称入者。<a id="a-a"></a>入以涉入为义。<a id="a-b"></a>根尘相对。<a id="a-c"></a>则有识生。<a id="a-d"></a>识依根尘。<a id="a-e"></a>仍为能入。<a id="a-f"></a>根尘即是所入。<a id="a-g"></a>今此十二从所入受名。<a id="a-h"></a>熏闻曰。<a id="a-i"></a>夫六入者。<a id="a-j"></a>凡有二义。<a id="a-k"></a>一根尘互相涉入。<a id="a-l"></a>二根境俱为识之所入。<a id="a-m"></a>以是诸经名十二入。<a id="a-n"></a>楞严唯以六根为入者。<a id="a-o"></a>盖根有胜义。<a id="a-p"></a>亲能生识。<a id="a-q"></a>又根能受境吸揽前尘。<a id="a-r"></a>故偏名入。<a id="a-s"></a>故云六为贼媒自劫家宝。<a id="a-t"></a>又云。<a id="a-u"></a>六入村落。<a id="a-v"></a>法界次第云。<a id="a-w"></a>内六名入者此之六法亲故属内。<a id="a-x"></a>为识所依。<a id="a-y"></a>故名为入。<a id="a-z"></a>亦名根者。<a id="a-10"></a>根以能生为义。<a id="a-11"></a>此六既并有生识之功。<a id="a-12"></a>故通名根。<a id="a-13"></a>外六入者。<a id="a-14"></a>此六疏故属外识所游涉。<a id="a-15"></a>故名为入。<a id="a-16"></a>亦名尘者。<a id="a-17"></a>尘以染污为义。<a id="a-18"></a>以能染污情识通名为尘。<a id="a-19"></a>又十二处者。<a id="a-1A"></a>百法疏云。<a id="a-1B"></a>生长义。<a id="a-1C"></a>即六种识依于根尘而得生长。<a id="a-1D"></a>名十二处。</p>
  <p id="a1E">驮都。<a id="a-1F"></a>此云界。<a id="a-1G"></a>百法疏云。<a id="a-1H"></a>界是因义。<a id="a-1I"></a>中间六识藉六根发。<a id="a-1J"></a>六境牵生与识为因。<a id="a-1K"></a>故名为界。<a id="a-1L"></a>法界次第云。<a id="a-1M"></a>界以界别为义。<a id="a-1N"></a>此十八法各有别体。<a id="a-1O"></a>义无浑滥。<a id="a-1P"></a>故名十八界。<a id="a-1Q"></a>若根相对即有识生。<a id="a-1R"></a>识以识别为义。<a id="a-1S"></a>识依于根。<a id="a-1T"></a>能别于尘故通名识。<a id="a-1U"></a>由此根尘识三各有六法成十八界。<a id="a-1V"></a>此三科法如俱舍云。<a id="a-1W"></a>聚生门种族。<a id="a-1X"></a>是蕴处界义。<a id="a-1Y"></a>愚根乐有三。<a id="a-1Z"></a>故说蕴处界。<a id="a-1a"></a>释曰愚三者一愚心为说五阴。<a id="a-1b"></a>则开心为四合色为一。<a id="a-1c"></a>二愚色为说十二处。<a id="a-1d"></a>则开色为十处半。<a id="a-1e"></a>谓五根五尘及法尘少分。<a id="a-1f"></a>合心为一处半。<a id="a-1g"></a>谓意根及法尘少分。<a id="a-1h"></a>三愚心及色为说十八界。<a id="a-1i"></a>则更开心为七界半。<a id="a-1j"></a>谓六识意根法尘少分。<a id="a-1k"></a>皆言愚者迷也。<a id="a-1l"></a>根三谓上中下根。<a id="a-1m"></a>乐三谓略中广。<a id="a-1n"></a>如次配三科法。</p>
  <p id="a1o">歌罗逻。<a id="a-1p"></a>或羯逻蓝。<a id="a-1q"></a>此云凝滑。<a id="a-1r"></a>又云杂秽。<a id="a-1s"></a>状如凝酥。<a id="a-1t"></a>胎中五位此初七日。<a id="a-1u"></a>大集经云。<a id="a-1v"></a>歌罗逻时即有三事。<a id="a-1w"></a>一命二暖三识。<a id="a-1x"></a>出入息者名为寿命。<a id="a-1y"></a>不臭不烂名之为暖。<a id="a-1z"></a>即是业持火大故。<a id="a-20"></a>地水等色不臭不烂也。<a id="a-21"></a>此中心意名之为识。<a id="a-22"></a>即是刹那觉知心也。<a id="a-23"></a>长无增减。<a id="a-24"></a>三法和合从生至死。<a id="a-25"></a>此识之种。<a id="a-26"></a>即是命根。<a id="a-27"></a>故宗镜引论云。<a id="a-28"></a>然依亲生此识种子。<a id="a-29"></a>以此种子为业力故。<a id="a-2A"></a>有持一报之身功能差别。<a id="a-2B"></a>令得决定。<a id="a-2C"></a>若此种子无此功能身便烂坏。<a id="a-2D"></a>故以亲生种子为命根。<a id="a-2E"></a>夫命根者依心假立。<a id="a-2F"></a>命为能依。<a id="a-2G"></a>心为所依。<a id="a-2H"></a>生法师云。<a id="a-2I"></a>焚薪之火。<a id="a-2J"></a>旋之成轮。<a id="a-2K"></a>轮必揽火而成照。<a id="a-2L"></a>情亦如之。<a id="a-2M"></a>必资心成用也。<a id="a-2N"></a>命之依心。<a id="a-2O"></a>如情之依心矣。</p>
  <p id="a2P">頞部昙。<a id="a-2Q"></a>或遏蒲昙。<a id="a-2R"></a>或頞浮陀。<a id="a-2S"></a>此云疱。<a id="a-2T"></a>状如疮疱。<a id="a-2U"></a>胎二七日。</p>
  <p id="a2V">蔽尸。<a id="a-2W"></a>或闭尺。<a id="a-2X"></a>或伽那。<a id="a-2Y"></a>此云凝结。<a id="a-2Z"></a>状如就血。<a id="a-2a"></a>或云聚血。<a id="a-2b"></a>或云耎肉。<a id="a-2c"></a>胎三七日。</p>
  <p id="a2d">健男。<a id="a-2e"></a>或羯南。<a id="a-2f"></a>此云凝厚。<a id="a-2g"></a>渐坚硬故。<a id="a-2h"></a>亦云硬肉。<a id="a-2i"></a>胎四七日。<a id="a-2j"></a>虽有身意。<a id="a-2k"></a>缺眼四根六处未全。<a id="a-2l"></a>但号名色。<a id="a-2m"></a>涅槃佛言。<a id="a-2n"></a>如说名色。<a id="a-2o"></a>系缚众生。<a id="a-2p"></a>名色若灭则无众生。<a id="a-2q"></a>离名色已。<a id="a-2r"></a>无别众生。<a id="a-2s"></a>离众生已。<a id="a-2t"></a>无别名色。<a id="a-2u"></a>亦名名色系缚众生。<a id="a-2v"></a>亦名众生系缚名色。</p>
  <p id="a2w">钵罗奢佉。<a id="a-2x"></a>此云形位。<a id="a-2y"></a>具诸根形。<a id="a-2z"></a>四支差别。<a id="a-30"></a>俱舍以此胎五七日。<a id="a-31"></a>名胎中五位。<a id="a-32"></a>六七日名发毛爪齿位。<a id="a-33"></a>七七日名具根位。<a id="a-34"></a>五根圆满故。<a id="a-35"></a>所言根者增上出生。<a id="a-36"></a>名之为根。<a id="a-37"></a>五识藉彼为增上缘。<a id="a-38"></a>而得生故。<a id="a-39"></a>又具五义名之为根。<a id="a-3A"></a>严续依发及遍别故。<a id="a-3B"></a>从此五七至未出胎。<a id="a-3C"></a>并名六入。<a id="a-3D"></a>言胞胎者。<a id="a-3E"></a>说文云。<a id="a-3F"></a>儿生裹衣者曰胎。<a id="a-3G"></a>尔雅胎始养也。</p>
  <p id="a3H">斫刍。<a id="a-3I"></a>斫者行义。<a id="a-3J"></a>刍者尽义。<a id="a-3K"></a>谓能于境行尽见诸色故名为行尽。<a id="a-3L"></a>故瑜伽云。<a id="a-3M"></a>屡观众色观而复舍。<a id="a-3N"></a>故名为眼。<a id="a-3O"></a>是照烛义。<a id="a-3P"></a>楞严眼如蒲桃朵。<a id="a-3Q"></a>或云眼如秋泉池。<a id="a-3R"></a>眼有五种。<a id="a-3S"></a>一肉眼。<a id="a-3T"></a>二天眼。<a id="a-3U"></a>三慧眼。<a id="a-3V"></a>四法眼。<a id="a-3W"></a>五佛眼。<a id="a-3X"></a>今先通辨。<a id="a-3Y"></a>然后别明。<a id="a-3Z"></a>先通辨者。<a id="a-3a"></a>大品云。<a id="a-3b"></a>菩萨行般若时净于五眼。<a id="a-3c"></a>肉眼净见三千大千世界。<a id="a-3d"></a>天眼净见十方如恒河沙等诸佛世界中众生死此生彼。<a id="a-3e"></a>慧眼菩萨不作是念是法若有为。<a id="a-3f"></a>若无为。<a id="a-3g"></a>若世间。<a id="a-3h"></a>若出世间。<a id="a-3i"></a>若有漏。<a id="a-3j"></a>若无漏。<a id="a-3k"></a>是慧眼菩萨无法不见。<a id="a-3l"></a>无法不知。<a id="a-3m"></a>无法不识。<a id="a-3n"></a>是为慧眼净。<a id="a-3o"></a>菩萨法眼知是人入随信行。<a id="a-3p"></a>是人随法行。<a id="a-3q"></a>是人无相行。<a id="a-3r"></a>是人行空解脱门。<a id="a-3s"></a>是人行无相解脱门。<a id="a-3t"></a>是人行无作解脱门得五眼。<a id="a-3u"></a>得五眼故得无间三昧。<a id="a-3v"></a>得无间三昧故得解脱智(云云)。<a id="a-3w"></a>乃至知是菩萨能坐道场。<a id="a-3x"></a>不能坐道场。<a id="a-3y"></a>知是菩萨有魔无魔。<a id="a-3z"></a>是为菩萨法眼净(目连谓魔曰。<a id="a-40"></a>吾以道眼观内。<a id="a-41"></a>天眼睹表内外清净。<a id="a-42"></a>过天琉璃)。<a id="a-43"></a>菩萨入如金刚三昧。<a id="a-44"></a>破诸烦恼习。<a id="a-45"></a>即时得诸佛无碍解脱即生佛眼。<a id="a-46"></a>所谓一切种智。<a id="a-47"></a>十力。<a id="a-48"></a>四无所畏。<a id="a-49"></a>四无碍智。<a id="a-4A"></a>乃至大慈大悲等诸功德。<a id="a-4B"></a>是名佛眼。<a id="a-4C"></a>大论释曰。<a id="a-4D"></a>肉眼见近不见远。<a id="a-4E"></a>见前不见后。<a id="a-4F"></a>见外不见内。<a id="a-4G"></a>见昼不见夜。<a id="a-4H"></a>见上不见下。<a id="a-4I"></a>以此碍故求天眼。<a id="a-4J"></a>得是天眼远近皆见。<a id="a-4K"></a>前后内外。<a id="a-4L"></a>昼夜上下。<a id="a-4M"></a>悉皆无碍。<a id="a-4N"></a>是天眼见和合因缘生假名之物。<a id="a-4O"></a>不见实相。<a id="a-4P"></a>所谓空无相无作无生无灭如前。<a id="a-4Q"></a>中后亦尔。<a id="a-4R"></a>为实相故求慧眼。<a id="a-4S"></a>得慧眼不见众生。<a id="a-4T"></a>尽灭一异相。<a id="a-4U"></a>舍离诸着。<a id="a-4V"></a>不受一切法。<a id="a-4W"></a>智慧自内灭是名慧眼。<a id="a-4X"></a>但慧眼不能度众生。<a id="a-4Y"></a>所以者何。<a id="a-4Z"></a>无所分别故。<a id="a-4a"></a>以是故生法眼。<a id="a-4b"></a>法眼能令行人行是法得是道。<a id="a-4c"></a>知一切众生各各方便门。<a id="a-4d"></a>令得道证。<a id="a-4e"></a>法眼不能遍知度众生方便道。<a id="a-4f"></a>以是故求佛眼。<a id="a-4g"></a>佛眼无事不知。<a id="a-4h"></a>覆障虽密。<a id="a-4i"></a>无不见知。<a id="a-4j"></a>于余人极远。<a id="a-4k"></a>于佛至近。<a id="a-4l"></a>于余幽闇。<a id="a-4m"></a>于佛显明。<a id="a-4n"></a>于余为疑。<a id="a-4o"></a>于佛决定。<a id="a-4p"></a>于余微细。<a id="a-4q"></a>于佛为粗。<a id="a-4r"></a>于余甚深。<a id="a-4s"></a>于佛甚浅。<a id="a-4t"></a>是佛眼无事不闻。<a id="a-4u"></a>无事不见。<a id="a-4v"></a>无事不知。<a id="a-4w"></a>无事为难。<a id="a-4x"></a>无所思惟。<a id="a-4y"></a>一切法中。<a id="a-4z"></a>佛眼常照。<a id="a-50"></a>此之五眼。<a id="a-51"></a>当立四义以辨其相。<a id="a-52"></a>初约人分。<a id="a-53"></a>净名记云。<a id="a-54"></a>欲指人中是肉眼故。<a id="a-55"></a>明四趣眼不及人天故为所破。<a id="a-56"></a>此亦一往。<a id="a-57"></a>亦有龙鬼过人肉眼。<a id="a-58"></a>终是恶业。<a id="a-59"></a>从道已判。<a id="a-5A"></a>又云。<a id="a-5B"></a>以天眼法在色界故。<a id="a-5C"></a>破欲方有四禅天眼。<a id="a-5D"></a>声闻是慧眼(我从昔来。<a id="a-5E"></a>所得慧眼)。<a id="a-5F"></a>菩萨是法眼。<a id="a-5G"></a>如来是佛眼。<a id="a-5H"></a>净名记问。<a id="a-5I"></a>前三眼两教二乘亦能得之。<a id="a-5J"></a>法眼三教菩萨亦能得之。<a id="a-5K"></a>如何五眼并夺云无。<a id="a-5L"></a>答随教依理。<a id="a-5M"></a>其相天殊。<a id="a-5N"></a>若云诸佛菩萨有者。<a id="a-5O"></a>即是带理之四眼也。<a id="a-5P"></a>地住分得。<a id="a-5Q"></a>佛方究竟。<a id="a-5R"></a>故云肉眼一时遍见十方。<a id="a-5S"></a>天眼不以二相而见。<a id="a-5T"></a>慧眼乃云第一净。<a id="a-5U"></a>故法眼佛眼元来永殊。<a id="a-5V"></a>是则五眼具足在佛。<a id="a-5W"></a>二乘与人。<a id="a-5X"></a>既并无眼。<a id="a-5Y"></a>如生盲者。<a id="a-5Z"></a>问佛之肉眼与人肉眼同异云何。<a id="a-5a"></a>答凡夫恶业障故如盲。<a id="a-5b"></a>佛果功德熏故清净。<a id="a-5c"></a>故大般若云。<a id="a-5d"></a>佛肉眼能见人中无数世界。<a id="a-5e"></a>不唯障内。<a id="a-5f"></a>故知凡夫肉眼但见障内。<a id="a-5g"></a>义当盲矣。<a id="a-5h"></a>问肉眼障碍云何遍见。<a id="a-5i"></a>答大论云。<a id="a-5j"></a>报生天眼在肉眼中。<a id="a-5k"></a>天眼开辟肉眼见色。<a id="a-5l"></a>故见大千。<a id="a-5m"></a>又云。<a id="a-5n"></a>天眼有二种。<a id="a-5o"></a>一果报得。<a id="a-5p"></a>二修禅得。<a id="a-5q"></a>果报得者常与肉眼合用。<a id="a-5r"></a>唯夜闇天眼独用。<a id="a-5s"></a>问佛具肉眼与于佛眼同异云何。<a id="a-5t"></a>答净名记云。<a id="a-5u"></a>诸佛如来法身菩萨约体用。<a id="a-5v"></a>分五相不同。<a id="a-5w"></a>且如肉眼。<a id="a-5x"></a>见于粗色。<a id="a-5y"></a>于粗色处。<a id="a-5z"></a>见于中道。<a id="a-60"></a>从粗色边名为肉眼。<a id="a-61"></a>约见中道。<a id="a-62"></a>即名佛眼。<a id="a-63"></a>问佛之天眼与于佛眼同异云何。<a id="a-64"></a>答净名疏云。<a id="a-65"></a>今取证理见十方土及十法界粗细之色。<a id="a-66"></a>名佛天眼。<a id="a-67"></a>圆见三谛无二。<a id="a-68"></a>名为佛眼。<a id="a-69"></a>二约用释。<a id="a-6A"></a>如净名疏云。<a id="a-6B"></a>但眼是总名。<a id="a-6C"></a>从用分别则有五种。<a id="a-6D"></a>一肉眼见粗事色。<a id="a-6E"></a>二天眼见因果细色。<a id="a-6F"></a>三慧眼见粗细色心偏真之理。<a id="a-6G"></a>四法眼见色心粗细因缘假名俗谛诸法。<a id="a-6H"></a>五佛眼见中道圆真佛性之理。<a id="a-6I"></a>又能双照粗细因缘事理。<a id="a-6J"></a>问见中道真。<a id="a-6K"></a>名佛眼者未审菩萨分证与佛究竟。<a id="a-6L"></a>同异云何。<a id="a-6M"></a>答如发轸云。<a id="a-6N"></a>分证与究竟五眼但有明昧之殊。<a id="a-6O"></a>三约谛释。<a id="a-6P"></a>如净名疏云。<a id="a-6Q"></a>圆观三谛。<a id="a-6R"></a>观俗境。<a id="a-6S"></a>破诸恶业名净肉眼。<a id="a-6T"></a>观俗细境。<a id="a-6U"></a>破诸乱心。<a id="a-6V"></a>名净天眼。<a id="a-6W"></a>若观真谛破界内惑名净慧眼。<a id="a-6X"></a>观内外俗破尘沙无知。<a id="a-6Y"></a>名净法眼。<a id="a-6Z"></a>观中双照。<a id="a-6a"></a>圆除无明。<a id="a-6b"></a>是净佛眼。<a id="a-6c"></a>是则肉天二眼。<a id="a-6d"></a>乃因缘所生之法。<a id="a-6e"></a>后三即三观所照之谛焉。<a id="a-6f"></a>四约教释。<a id="a-6g"></a>如净名疏云。<a id="a-6h"></a>约教则有四佛五眼不同。<a id="a-6i"></a>金刚般若佛问须菩提。<a id="a-6j"></a>如来有肉眼不(云云)。<a id="a-6k"></a>准此五眼皆通四教。<a id="a-6l"></a>若别释者净名记云。<a id="a-6m"></a>若以偏圆相待。<a id="a-6n"></a>总而明之。<a id="a-6o"></a>唯圆佛眼。<a id="a-6p"></a>别教法眼。<a id="a-6q"></a>通菩萨慧眼。<a id="a-6r"></a>藏菩萨肉天二眼。<a id="a-6s"></a>又净名疏云。<a id="a-6t"></a>若诸凡夫肉眼天眼见粗细相。<a id="a-6u"></a>声闻但有三眼。<a id="a-6v"></a>肉眼天眼所见同前。<a id="a-6w"></a>慧眼见真谛相。<a id="a-6x"></a>即是见二谛相。<a id="a-6y"></a>三藏菩萨既未断惑。<a id="a-6z"></a>不见真谛相。<a id="a-70"></a>但有肉眼天眼见世谛粗相。<a id="a-71"></a>通教菩萨。<a id="a-72"></a>亦但三眼唯见二谛幻化之相。<a id="a-73"></a>别教菩萨。<a id="a-74"></a>得四眼三眼如前。<a id="a-75"></a>别得法眼。<a id="a-76"></a>见界内外恒沙佛法。<a id="a-77"></a>无量四谛之理。<a id="a-78"></a>并是见相见也。<a id="a-79"></a>若圆教菩萨住十信位。<a id="a-7A"></a>虽有肉眼。<a id="a-7B"></a>名为佛眼。<a id="a-7C"></a>相似圆见法界相惑未除犹名见相见也。<a id="a-7D"></a>若入初住。<a id="a-7E"></a>发真无漏即五眼圆开。<a id="a-7F"></a>此皆通辨。<a id="a-7G"></a>次别明者。<a id="a-7H"></a>净名疏引首楞严云。<a id="a-7I"></a>何那律言。<a id="a-7J"></a>我初出家常乐睡眠。<a id="a-7K"></a>如来诃我。<a id="a-7L"></a>为畜生类。<a id="a-7M"></a>我闻佛诃。<a id="a-7N"></a>啼泣自责七日不眠。<a id="a-7O"></a>失其双目。<a id="a-7P"></a>白佛具说。<a id="a-7Q"></a>佛言眠是眼食。<a id="a-7R"></a>如人七日不食。<a id="a-7S"></a>则便失命。<a id="a-7T"></a>七日不寝。<a id="a-7U"></a>眼命即断。<a id="a-7V"></a>难可治之。<a id="a-7W"></a>当修天眼用见世事。<a id="a-7X"></a>因是修禅。<a id="a-7Y"></a>得四大净色半头而见。<a id="a-7Z"></a>谓之半头者昔神悟云。<a id="a-7a"></a>齐眉上半如琉璃明彻。<a id="a-7b"></a>此违楞严明前不明后。<a id="a-7c"></a>南屏云。<a id="a-7d"></a>前之半头见大千界。<a id="a-7e"></a>但见于前不见于后。<a id="a-7f"></a>今谓此解违。<a id="a-7g"></a>净名疏云。<a id="a-7h"></a>那律修禅。<a id="a-7i"></a>得四大清净造色半头天眼。<a id="a-7j"></a>从头上半皆得见色。<a id="a-7k"></a>观三千大千世界。<a id="a-7l"></a>如庵摩勒果。<a id="a-7m"></a>若三藏佛得全头天眼。<a id="a-7n"></a>一头皆发净色。<a id="a-7o"></a>彻见无碍。<a id="a-7p"></a>今观两说。<a id="a-7q"></a>犹鹬蚌之相搤。<a id="a-7r"></a>今乘其弊以会通之。<a id="a-7s"></a>净名广疏以从上为半者乃示天眼之体也。<a id="a-7t"></a>以报得天眼在肉眼中。<a id="a-7u"></a>修得天眼在肉眼外。<a id="a-7v"></a>既在眼外则发半头之色。<a id="a-7w"></a>虽半头净。<a id="a-7x"></a>及其视物。<a id="a-7y"></a>但见前矣。<a id="a-7z"></a>所以楞严约用说焉。<a id="a-80"></a>然其声闻所发。<a id="a-81"></a>天眼半头与佛全头。<a id="a-82"></a>优劣硕异。<a id="a-83"></a>又佛乃随所入定欲见能见。<a id="a-84"></a>声闻须入所得之定。<a id="a-85"></a>方睹境矣。<a id="a-86"></a>又佛则能见一切佛土。<a id="a-87"></a>那律但见大千。<a id="a-88"></a>净名疏云。<a id="a-89"></a>二乘虽有天眼作意欲见千界乃至大千。<a id="a-8A"></a>诸佛菩萨有真天眼不以二相。<a id="a-8B"></a>见诸佛土天台云。<a id="a-8C"></a>中道真天眼非二谛之相。<a id="a-8D"></a>而能遍照四土三种生死死此生彼。<a id="a-8E"></a>依正并现王三昧中。<a id="a-8F"></a>是真天眼。<a id="a-8G"></a>问那律既见于前云何倩人穿针。<a id="a-8H"></a>答入定则见。<a id="a-8I"></a>出定不知。<a id="a-8J"></a>肇云。<a id="a-8K"></a>二乘在定则见。<a id="a-8L"></a>出定不见。<a id="a-8M"></a>荆溪记云。<a id="a-8N"></a>若约那律失眼出观但同世人坏根者不见。<a id="a-8O"></a>问藏通二教既不谈中。<a id="a-8P"></a>以何为佛眼。<a id="a-8Q"></a>答别行玄记云。<a id="a-8R"></a>故今正使及二习气俱时而尽。<a id="a-8S"></a>故能二谛皆究竟也。<a id="a-8T"></a>方异三乘弟子。<a id="a-8U"></a>独彰佛眼佛智。<a id="a-8V"></a>复次那律天眼与大梵王天眼虽同核有四异。<a id="a-8W"></a>一报修异。<a id="a-8X"></a>梵王报得。<a id="a-8Y"></a>在肉眼中。<a id="a-8Z"></a>那律修得。<a id="a-8a"></a>居肉眼外。<a id="a-8b"></a>二总别异。<a id="a-8c"></a>净名疏云。<a id="a-8d"></a>又梵王是总相见。<a id="a-8e"></a>见不分明。<a id="a-8f"></a>那律是别相见。<a id="a-8g"></a>见则了了。<a id="a-8h"></a>乃至诸阿罗汉因净禅得者皆别相见。<a id="a-8i"></a>三自他异。<a id="a-8j"></a>梵王报得于自住处则见。<a id="a-8k"></a>余方不见。<a id="a-8l"></a>那律以修根本得五种四禅入色清净。<a id="a-8m"></a>发真天眼随所至处皆见三千。<a id="a-8n"></a>四通明异。<a id="a-8o"></a>梵王天眼是通非明。<a id="a-8p"></a>罗汉天眼是通是明。<a id="a-8q"></a>又净名疏问。<a id="a-8r"></a>梵王天眼见大千界与法华肉眼何异。<a id="a-8s"></a>答大论明。<a id="a-8t"></a>报生天眼在肉眼中。<a id="a-8u"></a>天眼开辟(见广由天)肉眼见色。<a id="a-8v"></a>故见大千。<a id="a-8w"></a>大品明。<a id="a-8x"></a>菩萨肉眼见百由旬乃至大千。<a id="a-8y"></a>过此则用天眼。<a id="a-8z"></a>以肉眼与风相违故不说见他土。<a id="a-90"></a>若法华经力肉眼能见大千一切法者三藏二乘天眼慧眼所见事理尚不能及。<a id="a-91"></a>何况梵王而可比也。<a id="a-92"></a>故大经云。<a id="a-93"></a>学大乘者虽有肉眼名为佛眼。<a id="a-94"></a>二乘之人虽有慧眼名为肉眼。<a id="a-95"></a>以其慧眼见真断惑与圆教肉眼有齐有劣故。<a id="a-96"></a>圆教肉眼名佛眼者以虽具烦恼之性能知如来秘密之藏。</p>
  <p id="a97">娑路多罗戌缕多。<a id="a-98"></a>此云能闻。<a id="a-99"></a>瑜伽云。<a id="a-9A"></a>数数于此声至于闻。<a id="a-9B"></a>故翻为耳。<a id="a-9C"></a>是能闻义。<a id="a-9D"></a>楞严耳如新卷叶。<a id="a-9E"></a>或云耳如卷桦皮。</p>
  <p id="a9F">伽罗尼羯罗拏。<a id="a-9G"></a>此云能嗅。<a id="a-9H"></a>瑜伽云。<a id="a-9I"></a>数由此故。<a id="a-9J"></a>能嗅于香。<a id="a-9K"></a>故名为鼻。<a id="a-9L"></a>是能嗅义。<a id="a-9M"></a>楞严云。<a id="a-9N"></a>鼻如双垂爪。<a id="a-9O"></a>或云。<a id="a-9P"></a>鼻如盛针筒。</p>
  <p id="a9Q">[舌*氐]若时吃缚。<a id="a-9R"></a>此云能尝。<a id="a-9S"></a>能除饥渴故。<a id="a-9T"></a>瑜伽云。<a id="a-9U"></a>能除饥渴羸瘦。<a id="a-9V"></a>数发言论表彰呼召。<a id="a-9W"></a>故名为舌。<a id="a-9X"></a>是能尝义。<a id="a-9Y"></a>楞严舌如初月偃。<a id="a-9Z"></a>或云。<a id="a-9a"></a>舌如偃月刀。</p>
  <p id="a9b">迦耶。<a id="a-9c"></a>梵有四名。<a id="a-9d"></a>一迦耶。<a id="a-9e"></a>二设利罗。<a id="a-9f"></a>三弟诃。<a id="a-9g"></a>四应伽。<a id="a-9h"></a>此云积聚。<a id="a-9i"></a>瑜伽云。<a id="a-9j"></a>诸根所随周遍积聚。<a id="a-9k"></a>故名为身。<a id="a-9l"></a>是积聚义。<a id="a-9m"></a>及依止义。<a id="a-9n"></a>亦翻分。<a id="a-9o"></a>谓支分。<a id="a-9p"></a>楞严。<a id="a-9q"></a>身如腰鼓颡。<a id="a-9r"></a>或云身如立戟槊。<a id="a-9s"></a>安般守意经云。<a id="a-9t"></a>何等为身。<a id="a-9u"></a>何等为体。<a id="a-9v"></a>骨肉为身。<a id="a-9w"></a>六情合为体。</p>
  <p id="a9x">纥利陀耶。<a id="a-9y"></a>此云肉团心。<a id="a-9z"></a>即意根所托也。<a id="a-A0"></a>故云意如幽室见。<a id="a-A1"></a>夫言根者。<a id="a-A2"></a>义有二种。<a id="a-A3"></a>一者浮尘外根。<a id="a-A4"></a>二胜义内根。<a id="a-A5"></a>言浮尘者四大是能造。<a id="a-A6"></a>四微是所造。<a id="a-A7"></a>色香味触。<a id="a-A8"></a>四微和合。<a id="a-A9"></a>乃得成根故。<a id="a-AA"></a>楞严云。<a id="a-AB"></a>我今观此浮根四尘。<a id="a-AC"></a>只在我面。<a id="a-AD"></a>资中云。<a id="a-AE"></a>浮虚不实。<a id="a-AF"></a>昏翳真性。<a id="a-AG"></a>故曰浮尘。<a id="a-AH"></a>此浮尘外根也。<a id="a-AI"></a>言胜义者即清净四大。<a id="a-AJ"></a>洪敏钞云。<a id="a-AK"></a>此胜义根虽用能造所造八法为体。<a id="a-AL"></a>是不可见有对色。<a id="a-AM"></a>能照境发识。<a id="a-AN"></a>乃圣人所知之境。<a id="a-AO"></a>其义深远。<a id="a-AP"></a>非同尘境粗浅。<a id="a-AQ"></a>故名清净。<a id="a-AR"></a>此是染中说净。<a id="a-AS"></a>非无漏妙明之净。<a id="a-AT"></a>此胜义内根也。<a id="a-AU"></a>大论问。<a id="a-AV"></a>何故三识所知合为一。<a id="a-AW"></a>鼻舌身识名为觉。<a id="a-AX"></a>三识所知别为三。<a id="a-AY"></a>眼名见耳名闻。<a id="a-AZ"></a>意知名为识。<a id="a-Aa"></a>答是三识助道法多。<a id="a-Ab"></a>是故别说。<a id="a-Ac"></a>余三识不尔。<a id="a-Ad"></a>是故合说。<a id="a-Ae"></a>是三识但知世间事。<a id="a-Af"></a>是故合为一。<a id="a-Ag"></a>余三识亦知世间亦知出世间。<a id="a-Ah"></a>是故别说。<a id="a-Ai"></a>复次是三识但缘无记法。<a id="a-Aj"></a>余三识或缘善或缘不善或缘无记。<a id="a-Ak"></a>复次是三识能生三乘因缘。<a id="a-Al"></a>如眼见佛及弟子耳闻法心筹量正忆念。<a id="a-Am"></a>如是等种种差别。<a id="a-An"></a>胜天王经。<a id="a-Ao"></a>佛告天王。<a id="a-Ap"></a>菩萨摩诃萨以方便力。<a id="a-Aq"></a>行般若波罗蜜。<a id="a-Ar"></a>于一切法心。<a id="a-As"></a>缘自在。<a id="a-At"></a>缘一切色。<a id="a-Au"></a>愿得佛色无所得故。<a id="a-Av"></a>心缘众声愿得如来微妙音声。<a id="a-Aw"></a>心缘众香愿得如来清净戒香。<a id="a-Ax"></a>心缘诸味愿得如来味中第一大丈夫相。<a id="a-Ay"></a>心缘诸触愿得如来柔软手掌。<a id="a-Az"></a>心缘诸法愿得如来寂静之心。<a id="a-B0"></a>心缘自身愿得佛身。<a id="a-B1"></a>心缘自口愿得佛口。<a id="a-B2"></a>心缘自意愿得如来平等之意。<a id="a-B3"></a>天王。<a id="a-B4"></a>菩萨摩诃萨。<a id="a-B5"></a>行般若波罗蜜无有一心一行空过不向萨婆若者。<a id="a-B6"></a>遍缘诸法而能不着。<a id="a-B7"></a>观见诸法无不趣向菩提之道。<a id="a-B8"></a>菩萨修习诸行皆因外缘而得成立。<a id="a-B9"></a>又如大地住在水上。<a id="a-BA"></a>若凿池井即得水用。<a id="a-BB"></a>其不凿者无由见之。<a id="a-BC"></a>如是圣智境界遍一切法。<a id="a-BD"></a>去有勤修般若方便则便得之。<a id="a-BE"></a>其不修者云何能得。</p>
  <p id="aBF">鼻豉迦。<a id="a-BG"></a>此云种。<a id="a-BH"></a>肇曰。<a id="a-BI"></a>此五众生之所由生故名种。<a id="a-BJ"></a>婆沙问曰。<a id="a-BK"></a>何名大种。<a id="a-BL"></a>答大而是种。<a id="a-BM"></a>故名大种。<a id="a-BN"></a>如言大地及大王等。<a id="a-BO"></a>能减能增能损能益。<a id="a-BP"></a>是为种义。<a id="a-BQ"></a>体相形量。<a id="a-BR"></a>遍诸方域。<a id="a-BS"></a>能成大事。<a id="a-BT"></a>是为大义。<a id="a-BU"></a>大乘入楞伽云。<a id="a-BV"></a>谓虚妄分别。<a id="a-BW"></a>津润大种成内外水界。<a id="a-BX"></a>炎盛大种成内外火界。<a id="a-BY"></a>飘动大种成内外风大。<a id="a-BZ"></a>色分段大种成内外地界。<a id="a-Ba"></a>圆觉云。<a id="a-Bb"></a>我今此身四大和合。<a id="a-Bc"></a>所谓发毛爪齿。<a id="a-Bd"></a>皮肉筋骨。<a id="a-Be"></a>髓脑垢色。<a id="a-Bf"></a>皆归于地。<a id="a-Bg"></a>唾涕脓血。<a id="a-Bh"></a>津液涎沫。<a id="a-Bi"></a>淡泪精气。<a id="a-Bj"></a>大小便利。<a id="a-Bk"></a>皆归于水。<a id="a-Bl"></a>暖气归火。<a id="a-Bm"></a>动转归风。<a id="a-Bn"></a>仁王云。<a id="a-Bo"></a>坚持名地。<a id="a-Bp"></a>津润名水。<a id="a-Bq"></a>暖性名火。<a id="a-Br"></a>轻动名风。<a id="a-Bs"></a>净觉云。<a id="a-Bt"></a>通名大者且从事立。<a id="a-Bu"></a>智论云。<a id="a-Bv"></a>佛说四大。<a id="a-Bw"></a>无处不有。<a id="a-Bx"></a>故名为大。<a id="a-By"></a>长水直以藏性释大。<a id="a-Bz"></a>一何误哉。<a id="a-C0"></a>孤山云。<a id="a-C1"></a>四轮持世。<a id="a-C2"></a>其实土轮金轮水轮风轮也。<a id="a-C3"></a>此不言土者。<a id="a-C4"></a>土与金同是坚性。<a id="a-C5"></a>俱属地大。<a id="a-C6"></a>故此但言四大则已摄四轮矣。<a id="a-C7"></a>净觉云。<a id="a-C8"></a>然此四大风金则由妄心而起。<a id="a-C9"></a>火水复由风金而起。<a id="a-CA"></a>下文结云。<a id="a-CB"></a>递相为种。<a id="a-CC"></a>义见此矣。<a id="a-CD"></a>宗镜云。<a id="a-CE"></a>皆从四大和合成。<a id="a-CF"></a>尽是一心虚妄变。<a id="a-CG"></a>维摩诘问文殊师利。<a id="a-CH"></a>何等为如来种。<a id="a-CI"></a>文殊师利言。<a id="a-CJ"></a>有身为种。<a id="a-CK"></a>无明有爱为种。<a id="a-CL"></a>贪恚痴为种。<a id="a-CM"></a>四颠倒为种。<a id="a-CN"></a>五盖为种。<a id="a-CO"></a>六入为种。<a id="a-CP"></a>七识处为种。<a id="a-CQ"></a>八邪法为种。<a id="a-CR"></a>九恼为处种。<a id="a-CS"></a>十不善道为种。<a id="a-CT"></a>以要言之。<a id="a-CU"></a>六十二见及一切烦恼皆是佛种。<a id="a-CV"></a>天台释云。<a id="a-CW"></a>即是以非种为种。<a id="a-CX"></a>何者离三道之外。<a id="a-CY"></a>更无如来种。<a id="a-CZ"></a>一正因即苦道。<a id="a-Ca"></a>二了因即烦恼道。<a id="a-Cb"></a>三缘因即业道。<a id="a-Cc"></a>又上文云。<a id="a-Cd"></a>三道是三德种。<a id="a-Ce"></a>种既有三。<a id="a-Cf"></a>如来亦三。<a id="a-Cg"></a>一法佛如来。<a id="a-Ch"></a>二报佛如来。<a id="a-Ci"></a>三应佛如来。<a id="a-Cj"></a>种以能生为义。<a id="a-Ck"></a>若不能生。<a id="a-Cl"></a>不名为种。<a id="a-Cm"></a>以此三种能生三佛。<a id="a-Cn"></a>从微至着终于大果。<a id="a-Co"></a>亦种类义。<a id="a-Cp"></a>若此三种。<a id="a-Cq"></a>非佛种类此外更无同类之法。<a id="a-Cr"></a>亦种性义。<a id="a-Cs"></a>性名无改。<a id="a-Ct"></a>此之三法从初至后不断不灭。<a id="a-Cu"></a>必致三佛三德之果。<a id="a-Cv"></a>故名不改。<a id="a-Cw"></a>今约众生明种不出此三。<a id="a-Cx"></a>由烦恼润业受身有苦。<a id="a-Cy"></a>三无前后亦非一时不纵不横。<a id="a-Cz"></a>故金[鏍-糸+廾]云。<a id="a-D0"></a>若有众生未禀教者来至汝所先当语云。<a id="a-D1"></a>汝无始来唯有烦恼业苦而已。<a id="a-D2"></a>即此全是理性三因(此乃约性开三)。<a id="a-D3"></a>由未发心未曾加行。<a id="a-D4"></a>故性缘了同名正因(此乃对修方合)。<a id="a-D5"></a>又妙乐云。<a id="a-D6"></a>三道是三德种者即性种也。<a id="a-D7"></a>有生性故。<a id="a-D8"></a>故名为种。<a id="a-D9"></a>生时此种纯变为修。<a id="a-DA"></a>此等诸文。<a id="a-DB"></a>皆以迷时为性。<a id="a-DC"></a>悟后名修。<a id="a-DD"></a>然此性种天台名相对种。<a id="a-DE"></a>荆溪以敌对而释。<a id="a-DF"></a>有总有别。<a id="a-DG"></a>若总以三道之事但对三德之理。<a id="a-DH"></a>此乃事理总论敌对。<a id="a-DI"></a>若别敌对如记主云。<a id="a-DJ"></a>此三从别一一各异。<a id="a-DK"></a>苦道在迷属因。<a id="a-DL"></a>法身所证是果。<a id="a-DM"></a>此乃因果相对。<a id="a-DN"></a>烦恼是昏迷之法。<a id="a-DO"></a>般若是明悟之法。<a id="a-DP"></a>此乃迷悟敌对。<a id="a-DQ"></a>行违理是系缚之法。<a id="a-DR"></a>行顺理是解脱之法。<a id="a-DS"></a>此以缚脱敌对。<a id="a-DT"></a>荆溪又转名相翻种。<a id="a-DU"></a>在因则翻法身为苦道。<a id="a-DV"></a>至果乃翻苦道为法身。<a id="a-DW"></a>迷日翻般若为烦恼。<a id="a-DX"></a>悟时翻烦恼为般若。<a id="a-DY"></a>缚则翻解脱为结业。<a id="a-DZ"></a>脱则翻结业为解脱。<a id="a-Da"></a>始终理一。<a id="a-Db"></a>故名性种。<a id="a-Dc"></a>若法华疏释诸佛两足尊知法常无性。<a id="a-Dd"></a>佛种从缘起。<a id="a-De"></a>是故说一乘。<a id="a-Df"></a>天台解曰。<a id="a-Dg"></a>中道无性。<a id="a-Dh"></a>即是佛种。<a id="a-Di"></a>妙乐释云。<a id="a-Dj"></a>立本无性为本性德。<a id="a-Dk"></a>故知今种即性家之种。<a id="a-Dl"></a>先德疑云。<a id="a-Dm"></a>净名以三道为性种。<a id="a-Dn"></a>法华以中道为性种。<a id="a-Do"></a>观此二处。<a id="a-Dp"></a>文义颇异。<a id="a-Dq"></a>遂立四义。<a id="a-Dr"></a>消通二文。<a id="a-Ds"></a>一种本。<a id="a-Dt"></a>二种体。<a id="a-Du"></a>三种缘。<a id="a-Dv"></a>四种果。<a id="a-Dw"></a>遂定净名三道是种之当体。<a id="a-Dx"></a>法华三德是所依体乃种之本也。<a id="a-Dy"></a>今谓种以能生为义。<a id="a-Dz"></a>种即是本。<a id="a-E0"></a>岂有二殊。<a id="a-E1"></a>学者须究二处经文各顺一义。<a id="a-E2"></a>维摩指迷令悟故。<a id="a-E3"></a>以在迷三道为佛种。<a id="a-E4"></a>正助二修为种缘(此乃迷悟分修性)。<a id="a-E5"></a>法华明诸佛设教。<a id="a-E6"></a>故当平等理性为佛种。<a id="a-E7"></a>逆顺两事为种缘(此乃事理分修性)。<a id="a-E8"></a>净名三道乃约即为种(三道是能三德是所)。<a id="a-E9"></a>犹冰是水种。<a id="a-EA"></a>法华三德指性自是种(乃性当家名种)。<a id="a-EB"></a>如水为冰种。<a id="a-EC"></a>作此区别焕然明矣。<a id="a-ED"></a>又法华疏曰。<a id="a-EE"></a>若就类论种。<a id="a-EF"></a>一切低头举手。<a id="a-EG"></a>悉是解脱种。<a id="a-EH"></a>一切世智三乘解心。<a id="a-EI"></a>即般若种。<a id="a-EJ"></a>夫有心者皆当作佛。<a id="a-EK"></a>即法身种。<a id="a-EL"></a>荆溪云类谓类例。<a id="a-EM"></a>即修德也。<a id="a-EN"></a>斯乃顺修三因。<a id="a-EO"></a>能成三德之果。<a id="a-EP"></a>故名类种。<a id="a-EQ"></a>此由法华遍开六道。<a id="a-ER"></a>低头举手弹指散华。<a id="a-ES"></a>本是人天之福。<a id="a-ET"></a>今开即是缘因佛种。<a id="a-EU"></a>一切世智三乘解心本是五乘之智。<a id="a-EV"></a>今开即是了因佛种。<a id="a-EW"></a>夫有心者不知正因。<a id="a-EX"></a>今开众生皆当作佛。<a id="a-EY"></a>即法身种。<a id="a-EZ"></a>妙乐问曰。<a id="a-Ea"></a>若尔般若解脱有于种类及以对论。<a id="a-Eb"></a>法身类种与对论种为同为异。<a id="a-Ec"></a>答理一义异。<a id="a-Ed"></a>言理一者只缘理一。<a id="a-Ee"></a>是故修性相对离合。<a id="a-Ef"></a>言义异者对生死边名为相对。<a id="a-Eg"></a>理体本净名为类种。<a id="a-Eh"></a>又闻能观智名为了种。<a id="a-Ei"></a>闻所缘理名为正种。<a id="a-Ej"></a>即是理净与事净为类。<a id="a-Ek"></a>此约开显明类种。<a id="a-El"></a>昔经圆既隔偏。<a id="a-Em"></a>但约当教三因自论类种。<a id="a-En"></a>若前三教。<a id="a-Eo"></a>如妙乐云。<a id="a-Ep"></a>别教唯有种类之种。<a id="a-Eq"></a>而无相对。<a id="a-Er"></a>于中法身种类仍别。<a id="a-Es"></a>始终常净。<a id="a-Et"></a>唯不从覆。<a id="a-Eu"></a>故得种名。<a id="a-Ev"></a>此与释签虽法身本有不同别教为惑所覆。<a id="a-Ew"></a>二文相戾。<a id="a-Ex"></a>妙宗释曰。<a id="a-Ey"></a>别教法身为惑所覆者良由不知不觉之性具染恶德。<a id="a-Ez"></a>是故染恶非二德也(云云)。<a id="a-F0"></a>但有法身本觉随于染缘作上一切迷中之法。<a id="a-F1"></a>以是名曰为惑所覆。<a id="a-F2"></a>既覆但中佛性之理。<a id="a-F3"></a>如淳善人一切恶事非本所能为恶人逼令作众恶故说善人为恶所覆。<a id="a-F4"></a>此显定有能覆之惑。<a id="a-F5"></a>所覆真如其理不变。<a id="a-F6"></a>始终常净。<a id="a-F7"></a>故说唯不从覆故得种名。<a id="a-F8"></a>问妙玄云。<a id="a-F9"></a>十回向始正修中。<a id="a-FA"></a>此中但理不具诸法。<a id="a-FB"></a>释签则曰不同别人理体具足而不相收故。<a id="a-FC"></a>绛帏难云。<a id="a-FD"></a>别人既有理性三因。<a id="a-FE"></a>何缘别修缘了。<a id="a-FF"></a>净觉虽约理性三因皆但中德。<a id="a-FG"></a>答未契四明之意。<a id="a-FH"></a>故于妙宗释此义曰。<a id="a-FI"></a>亦为不知本觉之性具染恶德。<a id="a-FJ"></a>不能全性起染恶修。<a id="a-FK"></a>乃成理体横具三法。<a id="a-FL"></a>言不相收者以其三法定俱在性。<a id="a-FM"></a>皆是所发。<a id="a-FN"></a>犹如三分各称帝王何能相摄。<a id="a-FO"></a>是故不知性中三法。<a id="a-FP"></a>二是修者二乃成横。<a id="a-FQ"></a>故曰三。<a id="a-FR"></a>皆在性而不互融也。<a id="a-FS"></a>藏通两教全无此义。<a id="a-FT"></a>但约当教其名非无。<a id="a-FU"></a>因时三学为五分种。<a id="a-FV"></a>达分即为二解脱种(第五记云。<a id="a-FW"></a>解脱达分者。<a id="a-FX"></a>涅槃名解脱所修善根不住生死名为达分)。<a id="a-FY"></a>念处即般若种。<a id="a-FZ"></a>当晓有身为种。<a id="a-Fa"></a>若非闻法孰能自知。<a id="a-Fb"></a>不加功行。<a id="a-Fc"></a>舍身受身。<a id="a-Fd"></a>奚得成就无上菩提。<a id="a-Fe"></a>遂示性类二法。<a id="a-Ff"></a>以为标月之指欤。</p>
  <p id="aFg">摄提。<a id="a-Fh"></a>翻假施设。<a id="a-Fi"></a>假谓三假。<a id="a-Fj"></a>辅行云。<a id="a-Fk"></a>因内因外。<a id="a-Fl"></a>和合方成。<a id="a-Fm"></a>故所生法名因成假。<a id="a-Fn"></a>念不实故。<a id="a-Fo"></a>故前念灭灭已复生。<a id="a-Fp"></a>生者必灭。<a id="a-Fq"></a>计能相续。<a id="a-Fr"></a>名相续假。<a id="a-Fs"></a>他待于己假立他名。<a id="a-Ft"></a>己待于他。<a id="a-Fu"></a>假立于己。<a id="a-Fv"></a>相待不实。<a id="a-Fw"></a>名相待假。<a id="a-Fx"></a>成实论云。<a id="a-Fy"></a>三假浮虚者如烟云尘雾也。</p>
  <p id="aFz">优陀那。<a id="a-G0"></a>天台禅门曰。<a id="a-G1"></a>此云丹田。<a id="a-G2"></a>去脐下二寸半。<a id="a-G3"></a>大论云。<a id="a-G4"></a>如人语时。<a id="a-G5"></a>口中风出。<a id="a-G6"></a>名优陀那。<a id="a-G7"></a>此风出已还入至脐。<a id="a-G8"></a>偈云。<a id="a-G9"></a>风名优陀那。<a id="a-GA"></a>触脐而上去。<a id="a-GB"></a>是风触七处。<a id="a-GC"></a>顶及龂齿唇。<a id="a-GD"></a>舌喉及以胸是中语言生。<a id="a-GE"></a>论云。<a id="a-GF"></a>出入息是身加行。<a id="a-GG"></a>受想是心加行。<a id="a-GH"></a>寻伺是语加行。<a id="a-GI"></a>大集经云。<a id="a-GJ"></a>有风能上。<a id="a-GK"></a>有风能下。<a id="a-GL"></a>心若念上风随心牵起。<a id="a-GM"></a>心若念下风随心牵下。<a id="a-GN"></a>运转所作。<a id="a-GO"></a>皆是风随心转作一切事。<a id="a-GP"></a>若风道不通。<a id="a-GQ"></a>手脚不遂。<a id="a-GR"></a>心虽有念即举动无从。<a id="a-GS"></a>譬如人牵关捩。<a id="a-GT"></a>即影技种种所作。<a id="a-GU"></a>捩绳若断。<a id="a-GV"></a>手无所牵。<a id="a-GW"></a>当知皆是依风之所作也。</p>
  <p id="aGX">阿那。<a id="a-GY"></a>亦云安那。<a id="a-GZ"></a>此云遣来。<a id="a-Ga"></a>入息也。</p>
  <p id="aGb">般那。<a id="a-Gc"></a>此云遣去。<a id="a-Gd"></a>出息也。<a id="a-Ge"></a>安般守意经云。<a id="a-Gf"></a>安为身般为息。<a id="a-Gg"></a>安为生般为灭。<a id="a-Gh"></a>安为念道。<a id="a-Gi"></a>般为解结。<a id="a-Gj"></a>所以先数入者外有七恶。<a id="a-Gk"></a>内有三恶。<a id="a-Gl"></a>用少不能胜多。<a id="a-Gm"></a>先数入也。<a id="a-Gn"></a>安名出息。<a id="a-Go"></a>般名入息。<a id="a-Gp"></a>息有四事。<a id="a-Gq"></a>一为风。<a id="a-Gr"></a>二为气。<a id="a-Gs"></a>三为息。<a id="a-Gt"></a>四为喘。<a id="a-Gu"></a>有声为风。<a id="a-Gv"></a>无声为气。<a id="a-Gw"></a>出入为息。<a id="a-Gx"></a>气出入不尽为喘也。<a id="a-Gy"></a>出息为生死阴。<a id="a-Gz"></a>入息为思想阴。<a id="a-H0"></a>或云。<a id="a-H1"></a>先数出息。<a id="a-H2"></a>气则不急。<a id="a-H3"></a>身不胀满。<a id="a-H4"></a>身心轻利。<a id="a-H5"></a>三昧易成。<a id="a-H6"></a>或云。<a id="a-H7"></a>先数入息。<a id="a-H8"></a>随息内敛易入定故。<a id="a-H9"></a>或云。<a id="a-HA"></a>当随便宜以数出入。<a id="a-HB"></a>若心轻浮。<a id="a-HC"></a>系心丹田。<a id="a-HD"></a>当数入息。<a id="a-HE"></a>若心昏沉。<a id="a-HF"></a>系心鼻端。<a id="a-HG"></a>当数出息。<a id="a-HH"></a>此皆不许出入俱数。<a id="a-HI"></a>提婆菩萨云。<a id="a-HJ"></a>佛说甘露门。<a id="a-HK"></a>名阿那波那。<a id="a-HL"></a>于诸法门中第一安隐道。</p>
  <p id="aHM">乌波。<a id="a-HN"></a>或云萨遮。<a id="a-HO"></a>此云有。<a id="a-HP"></a>婆沙云。<a id="a-HQ"></a>有是何义。<a id="a-HR"></a>谓一切有漏法是。<a id="a-HS"></a>佛言。<a id="a-HT"></a>若业能令后生续生。<a id="a-HU"></a>是名为有。<a id="a-HV"></a>华严云。<a id="a-HW"></a>何等名有为法。<a id="a-HX"></a>所谓三界众生。<a id="a-HY"></a>婆沙云。<a id="a-HZ"></a>漏是何义。<a id="a-Ha"></a>答住是漏义。<a id="a-Hb"></a>凡夫至此。<a id="a-Hc"></a>被留住故。<a id="a-Hd"></a>浸渍是漏义。<a id="a-He"></a>至三有顶。<a id="a-Hf"></a>常浸渍故。<a id="a-Hg"></a>流出是漏义。<a id="a-Hh"></a>垂尽三有还出下故。<a id="a-Hi"></a>持义醉义在内义放逸义并是漏义。<a id="a-Hj"></a>成论云。<a id="a-Hk"></a>失道故名漏。<a id="a-Hl"></a>律云。<a id="a-Hm"></a>痴人造业开诸漏门。<a id="a-Hn"></a>文句云。<a id="a-Ho"></a>漏谓三漏。<a id="a-Hp"></a>妙乐云。<a id="a-Hq"></a>一欲漏。<a id="a-Hr"></a>谓欲界一切烦恼除无明。<a id="a-Hs"></a>二有漏。<a id="a-Ht"></a>谓上两界一切烦恼除无明。<a id="a-Hu"></a>三无明漏。<a id="a-Hv"></a>谓三界无明。<a id="a-Hw"></a>又辅行释有流云。<a id="a-Hx"></a>有即三有。<a id="a-Hy"></a>流谓四流。<a id="a-Hz"></a>一见流。<a id="a-I0"></a>三界见也。<a id="a-I1"></a>二欲流。<a id="a-I2"></a>欲界一切诸惑。<a id="a-I3"></a>除见及痴。<a id="a-I4"></a>三有流。<a id="a-I5"></a>上二界一切诸惑。<a id="a-I6"></a>除见及痴。<a id="a-I7"></a>四无明流。<a id="a-I8"></a>三界痴也。<a id="a-I9"></a>于此三处因果不亡。<a id="a-IA"></a>故名为有。<a id="a-IB"></a>为此四法漂溺不息。<a id="a-IC"></a>故名为流(婆沙问。<a id="a-ID"></a>缘起缘生。<a id="a-IE"></a>有何差别。<a id="a-IF"></a>答或说无有差别。<a id="a-IG"></a>缘起缘生皆有为法。<a id="a-IH"></a>或有说云。<a id="a-II"></a>亦有差别。<a id="a-IJ"></a>因是缘起。<a id="a-IK"></a>果是缘生)。<a id="a-IL"></a>涅槃云。<a id="a-IM"></a>有漏法者有二种。<a id="a-IN"></a>有因有果。<a id="a-IO"></a>无漏法者亦有二种。<a id="a-IP"></a>有因有果。<a id="a-IQ"></a>有漏果者是则名苦。<a id="a-IR"></a>有漏因者则名为集。<a id="a-IS"></a>无漏果者则名为灭。<a id="a-IT"></a>无漏因者则名为道。</p>
  <p id="aIU">萨迦耶萨。<a id="a-IV"></a>此云无常。<a id="a-IW"></a>苟乡曰。<a id="a-IX"></a>趋舍无定。<a id="a-IY"></a>谓之无常。<a id="a-IZ"></a>唐因明正理论云。<a id="a-Ia"></a>本无今有。<a id="a-Ib"></a>暂有还无。<a id="a-Ic"></a>故名无常。<a id="a-Id"></a>净住法云。<a id="a-Ie"></a>生不可保。<a id="a-If"></a>唯欲营生。<a id="a-Ig"></a>死必定至。<a id="a-Ih"></a>不知顾死。<a id="a-Ii"></a>况此危命。<a id="a-Ij"></a>凶变无常。<a id="a-Ik"></a>俄顷之间不觉奄死。<a id="a-Il"></a>内德论云。<a id="a-Im"></a>百龄易尽。<a id="a-In"></a>五福难常。<a id="a-Io"></a>命川流而电逝业地久而天长。<a id="a-Ip"></a>三涂极迍而杳杳。<a id="a-Iq"></a>四流无际而茫茫。<a id="a-Ir"></a>凭法舟而利济。<a id="a-Is"></a>谢信翮以高翔。<a id="a-It"></a>宜转咎而为福。<a id="a-Iu"></a>何罔念而作狂。<a id="a-Iv"></a>正法念云。<a id="a-Iw"></a>有于胎藏死。<a id="a-Ix"></a>有生时命终。<a id="a-Iy"></a>有才行便亡。<a id="a-Iz"></a>有能走忽卒。<a id="a-J0"></a>智论云。<a id="a-J1"></a>无常有二种。<a id="a-J2"></a>一相续法坏无常。<a id="a-J3"></a>二念念生灭无常。<a id="a-J4"></a>宗镜明二种四相。<a id="a-J5"></a>一约粗果报。<a id="a-J6"></a>说生老病死。<a id="a-J7"></a>长阿含云。<a id="a-J8"></a>一生相。<a id="a-J9"></a>五阴兴起已得命根。<a id="a-JA"></a>二老相。<a id="a-JB"></a>谓生寿向尽余命无几。<a id="a-JC"></a>三病相。<a id="a-JD"></a>谓众苦迫切。<a id="a-JE"></a>存亡无期。<a id="a-JF"></a>四死相。<a id="a-JG"></a>谓尽也。<a id="a-JH"></a>风先火次诸相败坏。<a id="a-JI"></a>身亡异趣故。<a id="a-JJ"></a>又四谛论曰。<a id="a-JK"></a>众苦依止名生苦。<a id="a-JL"></a>能令变坏名老苦。<a id="a-JM"></a>逼迫身困名病苦。<a id="a-JN"></a>能灭诸根名死苦。<a id="a-JO"></a>非爱共聚名怨憎会苦。<a id="a-JP"></a>可爱相远名爱别离苦。<a id="a-JQ"></a>希望不遂名求不得苦。<a id="a-JR"></a>是众苦相名五盛阴苦(婆沙论云。<a id="a-JS"></a>盛阴有何义。<a id="a-JT"></a>受所生。<a id="a-JU"></a>是故说盛。<a id="a-JV"></a>谓生受是故说盛。<a id="a-JW"></a>受所养是故说盛。<a id="a-JX"></a>谓养受。<a id="a-JY"></a>是故说盛。<a id="a-JZ"></a>问阴与盛阴有何差别。<a id="a-Ja"></a>答名即差别谓阴谓盛阴。<a id="a-Jb"></a>又阴有漏无漏。<a id="a-Jc"></a>盛阴一向有漏。<a id="a-Jd"></a>又阴染污不染污。<a id="a-Je"></a>盛阴一向染污。<a id="a-Jf"></a>章安云。<a id="a-Jg"></a>今依经文以五盛阴是其别体善恶阴盛即是苦体)。<a id="a-Jh"></a>涅槃云。<a id="a-Ji"></a>复次菩萨修于死想观是寿命。<a id="a-Jj"></a>常为无量怨仇所绕。<a id="a-Jk"></a>念念损减无有增长。<a id="a-Jl"></a>犹山瀑水不得停住。<a id="a-Jm"></a>亦如朝露势不久停。<a id="a-Jn"></a>如囚趣死步步近死。<a id="a-Jo"></a>如牵牛羊诣于屠所。<a id="a-Jp"></a>出曜经佛言。<a id="a-Jq"></a>是日已过。<a id="a-Jr"></a>命则随减。<a id="a-Js"></a>如少水鱼。<a id="a-Jt"></a>斯有何乐。<a id="a-Ju"></a>二约细惑业。<a id="a-Jv"></a>说生住异灭。<a id="a-Jw"></a>如起信论不觉心起。<a id="a-Jx"></a>名为生。<a id="a-Jy"></a>能见能现。<a id="a-Jz"></a>妄取境界。<a id="a-K0"></a>起念相续。<a id="a-K1"></a>名之为住。<a id="a-K2"></a>执取计名。<a id="a-K3"></a>名之为异。<a id="a-K4"></a>造作诸业。<a id="a-K5"></a>名之为灭。<a id="a-K6"></a>唯识论云。<a id="a-K7"></a>生表此法先非有。<a id="a-K8"></a>灭表此法后是无。<a id="a-K9"></a>异表此法非凝然。<a id="a-KA"></a>住表此法暂有用。<a id="a-KB"></a>今释曰。<a id="a-KC"></a>自无而有曰生。<a id="a-KD"></a>自有而无曰灭。<a id="a-KE"></a>前后改变名异。<a id="a-KF"></a>暂尔相续名住。<a id="a-KG"></a>又论云。<a id="a-KH"></a>本无今有。<a id="a-KI"></a>有位名生。<a id="a-KJ"></a>生位暂停即说为住。<a id="a-KK"></a>住别前后复立异名。<a id="a-KL"></a>暂有还无。<a id="a-KM"></a>无而名灭前三有故。<a id="a-KN"></a>同在现在。<a id="a-KO"></a>后一是无故在过去。<a id="a-KP"></a>辅行记云。<a id="a-KQ"></a>言三相者不立住相。<a id="a-KR"></a>与异合说。<a id="a-KS"></a>以人于住起常计故。<a id="a-KT"></a>故净名云。<a id="a-KU"></a>比丘汝今亦生亦老亦灭。<a id="a-KV"></a>老即是异。<a id="a-KW"></a>圭峰云。<a id="a-KX"></a>住异二相。<a id="a-KY"></a>同是现在。<a id="a-KZ"></a>故合为一。<a id="a-Ka"></a>细分即四。<a id="a-Kb"></a>孤山解楞严云。<a id="a-Kc"></a>前举四相。<a id="a-Kd"></a>今唯二者以生摄住以灭收异。<a id="a-Ke"></a>宗镜云。<a id="a-Kf"></a>虽年百岁。<a id="a-Kg"></a>犹若刹那。<a id="a-Kh"></a>如东逝之长波。<a id="a-Ki"></a>似西垂之残照。<a id="a-Kj"></a>击石之星火。<a id="a-Kk"></a>骤隙之迅驹。<a id="a-Kl"></a>风里之微灯。<a id="a-Km"></a>草头之朝露。<a id="a-Kn"></a>临崖之朽树。<a id="a-Ko"></a>烁目之电光。<a id="a-Kp"></a>若不遇于正法。<a id="a-Kq"></a>必永坠于幽途。</p>
  <p id="aKr">阇提阇。<a id="a-Ks"></a>音社此云生死。</p>
  <p id="aKt">仡(语乞)那。<a id="a-Ku"></a>或缮摩。<a id="a-Kv"></a>此翻生。<a id="a-Kw"></a>瑜伽云。<a id="a-Kx"></a>五蕴初起。<a id="a-Ky"></a>名之为生。<a id="a-Kz"></a>依壳而起曰卵生。<a id="a-L0"></a>含藏而出号胎生。<a id="a-L1"></a>假润而兴曰湿生。<a id="a-L2"></a>无而忽现名化生。<a id="a-L3"></a>如是四生由内心思业为因。<a id="a-L4"></a>外壳胎藏湿润为缘。<a id="a-L5"></a>约藉缘多少而成次第。<a id="a-L6"></a>卵生具四。<a id="a-L7"></a>是以先说。<a id="a-L8"></a>胎生具三。<a id="a-L9"></a>湿生具二。<a id="a-LA"></a>化生唯一。<a id="a-LB"></a>谓思业也。<a id="a-LC"></a>俱舍云。<a id="a-LD"></a>人旁生具四。<a id="a-LE"></a>地狱及诸天中有唯化生。<a id="a-LF"></a>鬼通胎化二。<a id="a-LG"></a>人具四生者如大论云。<a id="a-LH"></a>毗舍佉弥罗母。<a id="a-LI"></a>生三十二子。<a id="a-LJ"></a>弥伽罗是大儿字。<a id="a-LK"></a>其母生三十二卵。<a id="a-LL"></a>剖生三十二男。<a id="a-LM"></a>皆为力士。<a id="a-LN"></a>其母得三道。<a id="a-LO"></a>又婆沙论云。<a id="a-LP"></a>昔于此洲商人入海。<a id="a-LQ"></a>得一雌鹤。<a id="a-LR"></a>遂生二卵。<a id="a-LS"></a>出二童子端正聪明。<a id="a-LT"></a>年长出家得阿罗汉。<a id="a-LU"></a>大名世罗。<a id="a-LV"></a>小名邬波世罗。<a id="a-LW"></a>大论云。<a id="a-LX"></a>胎生者如常人生。<a id="a-LY"></a>湿生者如揜(音庵)罗婆利淫女。<a id="a-LZ"></a>顶生转轮圣王。<a id="a-La"></a>又涅槃云。<a id="a-Lb"></a>顶生王从顶疱生。<a id="a-Lc"></a>化生者。<a id="a-Ld"></a>大论云。<a id="a-Le"></a>如佛与四众游行比丘尼众中有阿罗婆地中化生。<a id="a-Lf"></a>及劫初时人皆化生。<a id="a-Lg"></a>旁生具四者正法念云。<a id="a-Lh"></a>化生金翅鸟能食四生龙。<a id="a-Li"></a>龙与金翅。<a id="a-Lj"></a>皆具四生。<a id="a-Lk"></a>走兽皆胎。<a id="a-Ll"></a>飞鸟俱卵。<a id="a-Lm"></a>证真云。<a id="a-Ln"></a>情想合离四生皆具。<a id="a-Lo"></a>经文且据一往增胜边说。</p>
  <p id="aLp">末剌諵。<a id="a-Lq"></a>(女咸切)此云死。<a id="a-Lr"></a>胜鬘云。<a id="a-Ls"></a>生者新诸根生。<a id="a-Lt"></a>死者故诸根灭。<a id="a-Lu"></a>正法念经云。<a id="a-Lv"></a>临终四大为害。<a id="a-Lw"></a>谓之四大不调有四种死。<a id="a-Lx"></a>若风大不调。<a id="a-Ly"></a>一切身分。<a id="a-Lz"></a>互相割裂。<a id="a-M0"></a>从足至顶。<a id="a-M1"></a>分散如沙。<a id="a-M2"></a>又一乘章云。<a id="a-M3"></a>有二种死。<a id="a-M4"></a>何等为二。<a id="a-M5"></a>谓分段死(寿有分限身有形段)。<a id="a-M6"></a>不思议变易死(因移果易故名变易)。<a id="a-M7"></a>分段死者谓虚伪众生。<a id="a-M8"></a>不思议变易死者谓阿罗汉辟支佛。<a id="a-M9"></a>大力菩萨意生身。<a id="a-MA"></a>又云。<a id="a-MB"></a>以分段死故说阿罗汉辟支佛智我生已尽。<a id="a-MC"></a>得有余果证故说梵行已立。<a id="a-MD"></a>凡夫人天所不能辨。<a id="a-ME"></a>七种学人先所未作。<a id="a-MF"></a>虚伪烦恼断故。<a id="a-MG"></a>说所作已辨。<a id="a-MH"></a>阿罗汉辟支佛所断烦恼更不能受后有故。<a id="a-MI"></a>说不受后有。<a id="a-MJ"></a>摄大乘明七种生死。<a id="a-MK"></a>一分段。<a id="a-ML"></a>谓三界果报。<a id="a-MM"></a>二流来。<a id="a-MN"></a>谓有识之初。<a id="a-MO"></a>三反出。<a id="a-MP"></a>谓背妄之始。<a id="a-MQ"></a>四方便。<a id="a-MR"></a>谓入灭二乘。<a id="a-MS"></a>五因缘。<a id="a-MT"></a>谓初地已上。<a id="a-MU"></a>六有后。<a id="a-MV"></a>谓第十地。<a id="a-MW"></a>七无后。<a id="a-MX"></a>谓金刚心。<a id="a-MY"></a>北史李士谦字子约善谈名理。<a id="a-MZ"></a>尝有客坐。<a id="a-Ma"></a>不信佛家报应义。<a id="a-Mb"></a>士谦谕之曰。<a id="a-Mc"></a>积善余庆积恶余殃。<a id="a-Md"></a>此非休咎耶。<a id="a-Me"></a>佛经云。<a id="a-Mf"></a>轮转五道无复穷已。<a id="a-Mg"></a>此则贾谊所言千变万化未始有极。<a id="a-Mh"></a>忽然为人之谓也。<a id="a-Mi"></a>佛道未来。<a id="a-Mj"></a>其贤者已知其然矣。<a id="a-Mk"></a>至若鲧为黄熊(音雄)褒君为龙。<a id="a-Ml"></a>牛哀为猛兽。<a id="a-Mm"></a>彭生为豕。<a id="a-Mn"></a>如意为犬。<a id="a-Mo"></a>邓艾为牛。<a id="a-Mp"></a>羊祐前身李氏之子。<a id="a-Mq"></a>此非佛家变化异形之谓乎。</p>
  <p id="aMr">迦摩罗。<a id="a-Ms"></a>或迦末罗。<a id="a-Mt"></a>此云黄病。<a id="a-Mu"></a>又云恶垢。<a id="a-Mv"></a>亦云癞病。<a id="a-Mw"></a>智论云。<a id="a-Mx"></a>一者外因缘病。<a id="a-My"></a>寒热饥渴。<a id="a-Mz"></a>兵刃刀杖。<a id="a-N0"></a>坠落推压。<a id="a-N1"></a>如是等种种外患为恼。<a id="a-N2"></a>二者内因缘病。<a id="a-N3"></a>饮食不节。<a id="a-N4"></a>卧起无常。<a id="a-N5"></a>四百四病。<a id="a-N6"></a>名为内病。</p>
  <p id="aN7">阿萨阇。<a id="a-N8"></a>此云不可治病。<a id="a-N9"></a>弘明集云。<a id="a-NA"></a>必死之病虽圣莫蠲。<a id="a-NB"></a>可疗之疾待医方愈。<a id="a-NC"></a>故涅槃明三种病。<a id="a-ND"></a>一易治。<a id="a-NE"></a>二难治。<a id="a-NF"></a>三不可治。<a id="a-NG"></a>净名疏云。<a id="a-NH"></a>疗治有损。<a id="a-NI"></a>一有从初服药但增而不损。<a id="a-NJ"></a>终无差理。<a id="a-NK"></a>是名增增。<a id="a-NL"></a>二或虽困笃。<a id="a-NM"></a>方治即愈。<a id="a-NN"></a>是名增损。<a id="a-NO"></a>三或有服药初虽渐损。<a id="a-NP"></a>而后更增。<a id="a-NQ"></a>是名损增。<a id="a-NR"></a>四从初渐损乃至平服。<a id="a-NS"></a>是为损损。<a id="a-NT"></a>又释治众生病。<a id="a-NU"></a>一增增者即底下凡夫。<a id="a-NV"></a>若为说法。<a id="a-NW"></a>更起诽谤阐提之罪。<a id="a-NX"></a>如善星调达等也。<a id="a-NY"></a>二增损者如尸利鞠多。<a id="a-NZ"></a>三损增者如大论明四禅比丘谓是四果。<a id="a-Na"></a>临终见生处谤无涅槃即堕地狱。<a id="a-Nb"></a>又毗昙成实明退法人。<a id="a-Nc"></a>皆其相生。<a id="a-Nd"></a>四损损者即身子等诸得道人。</p>
  <p id="aNe">珊若娑。<a id="a-Nf"></a>此云废风病。<a id="a-Ng"></a>一发不起。<a id="a-Nh"></a>智论云。<a id="a-Ni"></a>四百四病者四大为身。<a id="a-Nj"></a>常相侵害。<a id="a-Nk"></a>一一大中百一病起。<a id="a-Nl"></a>冷病有二百二。<a id="a-Nm"></a>水风起故。<a id="a-Nn"></a>热病有二百二。<a id="a-No"></a>地火起故。<a id="a-Np"></a>止观明治病方法。<a id="a-Nq"></a>既深知病源起发当作方法治之。<a id="a-Nr"></a>治病之法乃有多途。<a id="a-Ns"></a>举要言之。<a id="a-Nt"></a>不出止观二种方便。<a id="a-Nu"></a>云何用止治病相。<a id="a-Nv"></a>有师言。<a id="a-Nw"></a>但安心止在病处。<a id="a-Nx"></a>即能治病。<a id="a-Ny"></a>所以者何。<a id="a-Nz"></a>心是一期果报之主。<a id="a-O0"></a>譬如王有所至处群贼迸散。<a id="a-O1"></a>次有师言脐下一寸名忧陀那。<a id="a-O2"></a>此云丹田。<a id="a-O3"></a>若能止心守此不散经久即多有所治。<a id="a-O4"></a>有师言。<a id="a-O5"></a>常止心足下。<a id="a-O6"></a>莫问行住寝卧。<a id="a-O7"></a>即能治。<a id="a-O8"></a>病所以者何。<a id="a-O9"></a>人以四大不调故多诸疾患。<a id="a-OA"></a>此由心识上缘故。<a id="a-OB"></a>令四大不调。<a id="a-OC"></a>若安心在下四大自然调适。<a id="a-OD"></a>众病除矣。<a id="a-OE"></a>有师言。<a id="a-OF"></a>但知诸法空无所有。<a id="a-OG"></a>不取病相寂然止住。<a id="a-OH"></a>多有所治。<a id="a-OI"></a>所以者何。<a id="a-OJ"></a>由心忆想鼓作四大。<a id="a-OK"></a>故有病生。<a id="a-OL"></a>息心和悦。<a id="a-OM"></a>众病即差。<a id="a-ON"></a>故净名经云。<a id="a-OO"></a>何为病本。<a id="a-OP"></a>所谓攀缘。<a id="a-OQ"></a>云何断攀缘。<a id="a-OR"></a>谓心无所得。<a id="a-OS"></a>如是种种说用止治病之相非一。<a id="a-OT"></a>故知善修止法能治众病。<a id="a-OU"></a>次明观治病者有师言。<a id="a-OV"></a>但观心想用六种气治病者即是观能治病。<a id="a-OW"></a>何等六种气。<a id="a-OX"></a>一吹二呼。<a id="a-OY"></a>三嘻四呵。<a id="a-OZ"></a>五嘘六呬。<a id="a-Oa"></a>此六种息。<a id="a-Ob"></a>皆于唇口之中想心方便转侧而作。<a id="a-Oc"></a>绵微而用。<a id="a-Od"></a>颂曰。<a id="a-Oe"></a>心配属呵。<a id="a-Of"></a>肾属吹脾呼肺呬圣者知。<a id="a-Og"></a>肝脏热来嘘字至。<a id="a-Oh"></a>三焦壅处但言嘻。<a id="a-Oi"></a>高僧传僧善疾笃。<a id="a-Oj"></a>将殛告弟子曰。<a id="a-Ok"></a>吾患腹中冷结者昔在少年。<a id="a-Ol"></a>山居服业。<a id="a-Om"></a>粮粒既断懒往追求啖小石子。<a id="a-On"></a>用充日夕。<a id="a-Oo"></a>因觉为病。<a id="a-Op"></a>死后可破腹看之。<a id="a-Oq"></a>果如其言。<a id="a-Or"></a>南山钞云。<a id="a-Os"></a>但饥渴名主病。<a id="a-Ot"></a>亦名故病。<a id="a-Ou"></a>每日常有。<a id="a-Ov"></a>故以食为药医之功。<a id="a-Ow"></a>僧祇律云。<a id="a-Ox"></a>佛住舍卫国。<a id="a-Oy"></a>难陀母人作釜饭。<a id="a-Oz"></a>逼上汁饮。<a id="a-P0"></a>觉身中风除食消。<a id="a-P1"></a>便作念。<a id="a-P2"></a>阇梨是一食人。<a id="a-P3"></a>应当食粥。<a id="a-P4"></a>乃取多水少米。<a id="a-P5"></a>煎去二分。<a id="a-P6"></a>然后入胡椒荜白末。<a id="a-P7"></a>盛满罂。<a id="a-P8"></a>持诣佛所白言。<a id="a-P9"></a>惟愿世尊听诸比丘食粥。<a id="a-PA"></a>佛许。<a id="a-PB"></a>仍为说偈。<a id="a-PC"></a>次四分云。<a id="a-PD"></a>佛在那频头国。<a id="a-PE"></a>因[少/兔]沙施粥。<a id="a-PF"></a>佛许之。<a id="a-PG"></a>又十诵云。<a id="a-PH"></a>婆罗门王阿耆达施八般粥。<a id="a-PI"></a>谓乳酪胡麻豆摩沙荏苏等。<a id="a-PJ"></a>佛许之。<a id="a-PK"></a>高僧法开晋升平中。<a id="a-PL"></a>孝宗有疾。<a id="a-PM"></a>开视脉知不起不肯进药。<a id="a-PN"></a>献后怒收付廷尉。<a id="a-PO"></a>俄而帝崩。<a id="a-PP"></a>获免。<a id="a-PQ"></a>或问法师曰。<a id="a-PR"></a>高明刚简。<a id="a-PS"></a>何以医术经怀。<a id="a-PT"></a>开曰。<a id="a-PU"></a>明六度以除四魔之疾调九候以疗风寒之病。<a id="a-PV"></a>自利利他不亦可乎。<a id="a-PW"></a>孙绰曰。<a id="a-PX"></a>才辩纵横以数术通教其在开公焉。</p>
 </body>
</html>