<!doctype html>
<html id="z3IBXH11fl" data-ver="2141">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第七</h1>
  <h2 id="a2">地狱篇第二十六</h2>
  <p id="a3">辅行云。<a id="a-4"></a>地狱从义立名。<a id="a-5"></a>谓地下之狱。<a id="a-6"></a>名为地狱。<a id="a-7"></a>故婆沙云。<a id="a-8"></a>赡部洲下。<a id="a-9"></a>过五百踰缮那。<a id="a-A"></a>乃有其狱。<a id="a-B"></a>然此地狱有大有小。<a id="a-C"></a>如大论云。<a id="a-D"></a>言八大狱者。<a id="a-E"></a>一活。<a id="a-F"></a>二黑绳。<a id="a-G"></a>三合会。<a id="a-H"></a>四叫唤。<a id="a-I"></a>五大叫唤。<a id="a-J"></a>六热。<a id="a-K"></a>七大热。<a id="a-L"></a>八阿鼻地狱。<a id="a-M"></a>如是等种种。<a id="a-N"></a>八大地狱。<a id="a-O"></a>复有十六小地狱。<a id="a-P"></a>为眷属。<a id="a-Q"></a>八寒冰。<a id="a-R"></a>八炎火。<a id="a-S"></a>言八炎火地狱者。<a id="a-T"></a>一名炭坑。<a id="a-U"></a>二名沸屎。<a id="a-V"></a>三名烧林。<a id="a-W"></a>四名剑林。<a id="a-X"></a>五名刀道。<a id="a-Y"></a>六名铁刺林。<a id="a-Z"></a>七名碱河。<a id="a-a"></a>八名铜橛。<a id="a-b"></a>八寒冰狱者。<a id="a-c"></a>一名頞浮陀。<a id="a-d"></a>少多有孔。<a id="a-e"></a>二名尼罗浮陀无孔。<a id="a-f"></a>三名呵罗罗。<a id="a-g"></a>寒颤声也。<a id="a-h"></a>四名阿婆婆。<a id="a-i"></a>亦患寒声。<a id="a-j"></a>五名睺睺。<a id="a-k"></a>亦是患寒声。<a id="a-l"></a>六名沤波罗。<a id="a-m"></a>此地狱冰逼作青莲华色。<a id="a-n"></a>七名波头摩。<a id="a-o"></a>红莲华色。<a id="a-p"></a>罪人生中受苦也。<a id="a-q"></a>八摩诃波头摩。<a id="a-r"></a>其中受苦。<a id="a-s"></a>随其作业。<a id="a-t"></a>各有轻重。<a id="a-u"></a>其最重处。<a id="a-v"></a>作上品五逆十恶者。<a id="a-w"></a>感此道身。</p>
  <p id="ax">那落迦。<a id="a-y"></a>此翻恶者。<a id="a-z"></a>那落是者。<a id="a-10"></a>义迦是恶义。<a id="a-11"></a>造恶之者生彼处。<a id="a-12"></a>故此标正报也捺落迦。<a id="a-13"></a>或那落迦。<a id="a-14"></a>此云不可乐。<a id="a-15"></a>亦云苦具。<a id="a-16"></a>亦云苦器。<a id="a-17"></a>此标依报也。</p>
  <p id="a18">泥犁耶。<a id="a-19"></a>文句云。<a id="a-1A"></a>地狱此方名。<a id="a-1B"></a>梵称泥犁。<a id="a-1C"></a>秦言无有。<a id="a-1D"></a>无有喜乐。<a id="a-1E"></a>无气味。<a id="a-1F"></a>无欢无利。<a id="a-1G"></a>故云无有。<a id="a-1H"></a>或言卑下。<a id="a-1I"></a>或言堕落。<a id="a-1J"></a>中阴倒悬。<a id="a-1K"></a>诸根皆毁坏故。<a id="a-1L"></a>或言无者。<a id="a-1M"></a>更无赦处。</p>
  <p id="a1N">阿鼻。<a id="a-1O"></a>此云无间。<a id="a-1P"></a>观佛三昧经云。<a id="a-1Q"></a>阿言无。<a id="a-1R"></a>鼻言救。<a id="a-1S"></a>成论明五无间。<a id="a-1T"></a>一趣果无间。<a id="a-1U"></a>舍身生报故。<a id="a-1V"></a>二受苦无间。<a id="a-1W"></a>中无乐故。<a id="a-1X"></a>三时无间。<a id="a-1Y"></a>定一劫故。<a id="a-1Z"></a>四命无间。<a id="a-1a"></a>中不绝故。<a id="a-1b"></a>五形无间。<a id="a-1c"></a>如阿鼻相。<a id="a-1d"></a>纵广八万由旬。<a id="a-1e"></a>一人多人。<a id="a-1f"></a>皆遍满故。</p>
  <p id="a1g">頞部陀。<a id="a-1h"></a>俱舍云疱。<a id="a-1i"></a>寒触身分。<a id="a-1j"></a>皆悉生疱。</p>
  <p id="a1k">尼刺部陀。<a id="a-1l"></a>此云疱裂。<a id="a-1m"></a>严寒所逼。<a id="a-1n"></a>身疱裂也。<a id="a-1o"></a>此二从相。</p>
  <p id="a1p">頞哳吒谑谑婆虎虎婆。<a id="a-1q"></a>义府云。<a id="a-1r"></a>以寒增甚。<a id="a-1s"></a>口不得开。<a id="a-1t"></a>但得动舌作哳吒之声。<a id="a-1u"></a>此三约受苦声。<a id="a-1v"></a>以立名。</p>
  <p id="a1w">嗢钵罗。<a id="a-1x"></a>此云青莲华。</p>
  <p id="a1y">钵特摩。<a id="a-1z"></a>此云红莲华。</p>
  <p id="a20">摩诃钵特摩。<a id="a-21"></a>此云大红莲华。<a id="a-22"></a>此等皆是寒逼其身。<a id="a-23"></a>乃作青红等色。</p>
  <p id="a24">宾吒罗。<a id="a-25"></a>此云集欲。<a id="a-26"></a>适入寻出。<a id="a-27"></a>虽复在中而无痛苦。</p>
  <p id="a28">阿波那伽低。<a id="a-29"></a>经音义此云恶趣。<a id="a-2A"></a>有三恶趣。<a id="a-2B"></a>亦名三涂。<a id="a-2C"></a>言三涂者。<a id="a-2D"></a>摭华云。<a id="a-2E"></a>涂道也。<a id="a-2F"></a>论语云遇诸涂。<a id="a-2G"></a>按四解脱经云。<a id="a-2H"></a>地狱名火涂道。<a id="a-2I"></a>饿鬼名刀涂道。<a id="a-2J"></a>畜生名血涂道。<a id="a-2K"></a>涂有二义。<a id="a-2L"></a>一取残害义。<a id="a-2M"></a>涂谓涂炭。<a id="a-2N"></a>如尚书曰民坠涂炭。<a id="a-2O"></a>二取所趣义。<a id="a-2P"></a>涂谓涂道。<a id="a-2Q"></a>如易云同归而殊涂。<a id="a-2R"></a>然春秋言。<a id="a-2S"></a>四岳三涂。<a id="a-2T"></a>应法师云。<a id="a-2U"></a>春秋有三涂危险之处。<a id="a-2V"></a>借此为名。<a id="a-2W"></a>通慧云。<a id="a-2X"></a>有本作途非也。<a id="a-2Y"></a>须作涂泥之涂。<a id="a-2Z"></a>后人妄云畜生饿鬼地狱名三涂。<a id="a-2a"></a>当知此单指地狱也。<a id="a-2b"></a>然此指归之说。<a id="a-2c"></a>非但违于吾教。<a id="a-2d"></a>四解脱经刀血火三之文。<a id="a-2e"></a>又复诬其应师音义。<a id="a-2f"></a>后学寻检。<a id="a-2g"></a>自见妄立。<a id="a-2h"></a>又诸教典明八难者。<a id="a-2i"></a>三恶道为三。<a id="a-2j"></a>四北洲。<a id="a-2k"></a>五长寿天。<a id="a-2l"></a>六佛前佛后。<a id="a-2m"></a>七世智辩聪。<a id="a-2n"></a>八诸根不具。<a id="a-2o"></a>今述颂曰。<a id="a-2p"></a>三涂。<a id="a-2q"></a>北洲。<a id="a-2r"></a>长寿天。<a id="a-2s"></a>诸根不具。<a id="a-2t"></a>并世智佛前佛后。<a id="a-2u"></a>共八难。<a id="a-2v"></a>受此果。<a id="a-2w"></a>不得圣化。<a id="a-2x"></a>故名难处。<a id="a-2y"></a>或以世智辩聪。<a id="a-2z"></a>名为生邪见家。<a id="a-30"></a>净名疏。<a id="a-31"></a>明二种八难。<a id="a-32"></a>一者凡夫住事八难。<a id="a-33"></a>二者二乘住理八难。<a id="a-34"></a>事即界内八难。<a id="a-35"></a>理乃界外八难。<a id="a-36"></a>荆溪云。<a id="a-37"></a>若欲略明。<a id="a-38"></a>则有余中三十心人。<a id="a-39"></a>为三恶道。<a id="a-3A"></a>住无我法。<a id="a-3B"></a>名为北洲。<a id="a-3C"></a>地前法爱。<a id="a-3D"></a>如长寿天。<a id="a-3E"></a>未有初地十种六根。<a id="a-3F"></a>名诸根不具。<a id="a-3G"></a>地前智浅。<a id="a-3H"></a>如世智辩聪。<a id="a-3I"></a>不穷中理。<a id="a-3J"></a>如佛前后。<a id="a-3K"></a>若实报中。<a id="a-3L"></a>位位相望。<a id="a-3M"></a>节节作之。<a id="a-3N"></a>此并障于中道理也。<a id="a-3O"></a>成论明。<a id="a-3P"></a>菩萨说四论。<a id="a-3Q"></a>摧八难。<a id="a-3R"></a>一生中国轮。<a id="a-3S"></a>能摧五难。<a id="a-3T"></a>谓三涂。<a id="a-3U"></a>北洲及长寿天。<a id="a-3V"></a>二修正愿轮。<a id="a-3W"></a>摧世智辩聪。<a id="a-3X"></a>三植善因轮。<a id="a-3Y"></a>摧聋盲喑哑。<a id="a-3Z"></a>四近善人轮。<a id="a-3a"></a>摧佛前佛后。<a id="a-3b"></a>欲摧八难当习四轮。<a id="a-3c"></a>故今示之。<a id="a-3d"></a>令思修耳。</p>
  <p data-pb></p>
  <h2 id="a3e">世界篇第二十七</h2>
  <p id="a3f">楞严云。<a id="a-3g"></a>世为迁流。<a id="a-3h"></a>界为方位。<a id="a-3i"></a>汝今当知。<a id="a-3j"></a>东西南北。<a id="a-3k"></a>东南西南。<a id="a-3l"></a>东北西北。<a id="a-3m"></a>上下为界。<a id="a-3n"></a>过去未来现在为世。<a id="a-3o"></a>世界有二种。<a id="a-3p"></a>一众生世界。<a id="a-3q"></a>是正报。<a id="a-3r"></a>二器世界。<a id="a-3s"></a>是依报。<a id="a-3t"></a>故楞严云。<a id="a-3u"></a>由此无始众生世界。<a id="a-3v"></a>生缠缚故。<a id="a-3w"></a>于器世间不能超越。<a id="a-3x"></a>大论明三种世间。<a id="a-3y"></a>一者五阴。<a id="a-3z"></a>二者众生。<a id="a-40"></a>三者国土。<a id="a-41"></a>间之与界。<a id="a-42"></a>名异义同。<a id="a-43"></a>间是隔别间差。<a id="a-44"></a>界是界畔分齐。<a id="a-45"></a>界有二种。<a id="a-46"></a>一者十界。<a id="a-47"></a>二者三界。<a id="a-48"></a>言十界者。<a id="a-49"></a>所谓地狱饿鬼畜生修罗人天。<a id="a-4A"></a>此名六凡。<a id="a-4B"></a>声闻缘觉菩萨佛。<a id="a-4C"></a>此名四圣。<a id="a-4D"></a>指月钞问。<a id="a-4E"></a>十界之名。<a id="a-4F"></a>有何显据。<a id="a-4G"></a>答大论云。<a id="a-4H"></a>众生九道中受记。<a id="a-4I"></a>所谓三乘道六趣道。<a id="a-4J"></a>是知九道即九界也。<a id="a-4K"></a>受记作佛。<a id="a-4L"></a>十界明矣。<a id="a-4M"></a>二三界者一欲界。<a id="a-4N"></a>欲有三种。<a id="a-4O"></a>一饮食。<a id="a-4P"></a>二睡眠。<a id="a-4Q"></a>三淫欲。<a id="a-4R"></a>于此三事。<a id="a-4S"></a>希须名欲。<a id="a-4T"></a>若有情界。<a id="a-4U"></a>从他化天。<a id="a-4V"></a>至无间狱。<a id="a-4W"></a>若器世界。<a id="a-4X"></a>乃至风轮。<a id="a-4Y"></a>皆欲界摄。<a id="a-4Z"></a>二色界者。<a id="a-4a"></a>形质清净身相殊胜。<a id="a-4b"></a>未出色笼故名色界。<a id="a-4c"></a>三无色界者。<a id="a-4d"></a>于彼界中。<a id="a-4e"></a>色非有故。<a id="a-4f"></a>又此三界总举则六道。<a id="a-4g"></a>别分乃二十五有。<a id="a-4h"></a>荆溪颂曰。<a id="a-4i"></a>四洲四恶趣。<a id="a-4j"></a>六欲并梵天。<a id="a-4k"></a>四禅四空处。<a id="a-4l"></a>无想五那含。<a id="a-4m"></a>又此三界通有三种。<a id="a-4n"></a>谓小千中千大千也。<a id="a-4o"></a>如俱舍云。<a id="a-4p"></a>四大洲日月。<a id="a-4q"></a>须弥卢欲天。<a id="a-4r"></a>梵世各一千。<a id="a-4s"></a>此名小千界。<a id="a-4t"></a>此小千千倍。<a id="a-4u"></a>说名一中千。<a id="a-4v"></a>此千倍大千。<a id="a-4w"></a>皆同一成坏。<a id="a-4x"></a>昔南山尊者。<a id="a-4y"></a>问韦天将军曰。<a id="a-4z"></a>余闻一佛化境三千国土日月岁数。<a id="a-50"></a>或言百亿。<a id="a-51"></a>或言千百亿。<a id="a-52"></a>答曰如师问。<a id="a-53"></a>百亿千百亿者。<a id="a-54"></a>经文分明。<a id="a-55"></a>千百亿化身释迦牟尼佛。<a id="a-56"></a>一佛化一日月下。<a id="a-57"></a>何得百分。<a id="a-58"></a>秖言其一。<a id="a-59"></a>但时语讹惑。<a id="a-5A"></a>略致斯尔。<a id="a-5B"></a>总要言之。<a id="a-5C"></a>万亿日月为一大千。<a id="a-5D"></a>熏闻云。<a id="a-5E"></a>恐西天数。<a id="a-5F"></a>亿有大小。<a id="a-5G"></a>应以一百小亿为一大亿。<a id="a-5H"></a>乃成百亿日月。<a id="a-5I"></a>如是大千。<a id="a-5J"></a>皆是释尊所化之境。<a id="a-5K"></a>如法华云。<a id="a-5L"></a>如来亦复如是。<a id="a-5M"></a>则为一切世间之父。<a id="a-5N"></a>而生三界。<a id="a-5O"></a>杇故火宅。<a id="a-5P"></a>为度众生生老病死。<a id="a-5Q"></a>忧悲苦恼愚痴暗蔽。<a id="a-5R"></a>三毒之火。<a id="a-5S"></a>教化令得阿耨多罗三藐三菩提。</p>
  <p id="a5T">他那。<a id="a-5U"></a>此云处。<a id="a-5V"></a>真谛云。<a id="a-5W"></a>住处有二。<a id="a-5X"></a>一境界处。<a id="a-5Y"></a>游历之境。<a id="a-5Z"></a>为化在俗之流。<a id="a-5a"></a>二依止处。<a id="a-5b"></a>为统出家之众。<a id="a-5c"></a>此即祇园。<a id="a-5d"></a>婆沙云。<a id="a-5e"></a>举舍卫令远人知国。<a id="a-5f"></a>是总也。<a id="a-5g"></a>举祇园令近人知园是别也。</p>
  <p id="a5h">须摩题。<a id="a-5i"></a>大论云。<a id="a-5j"></a>此云妙意。<a id="a-5k"></a>亦好智。<a id="a-5l"></a>亦好意。<a id="a-5m"></a>弥陀经云。<a id="a-5n"></a>阿弥陀佛所居国土。<a id="a-5o"></a>名须摩题。</p>
  <p id="a5p">索诃。<a id="a-5q"></a>西域记云。<a id="a-5r"></a>索诃世界三千大千国土。<a id="a-5s"></a>为一佛之化摄也。<a id="a-5t"></a>旧曰娑婆。<a id="a-5u"></a>又曰娑诃。<a id="a-5v"></a>皆讹。<a id="a-5w"></a>楞伽翻能忍。<a id="a-5x"></a>悲华云。<a id="a-5y"></a>何名娑婆。<a id="a-5z"></a>是诸众生。<a id="a-60"></a>忍受三毒及诸烦恼。<a id="a-61"></a>能忍斯恶。<a id="a-62"></a>故名忍土。<a id="a-63"></a>如来独证自誓三昧经云。<a id="a-64"></a>沙诃汉言忍界。<a id="a-65"></a>真谛三藏云。<a id="a-66"></a>劫初梵王名忍。<a id="a-67"></a>梵王是世界主。<a id="a-68"></a>故名忍土。<a id="a-69"></a>一云杂会世界。<a id="a-6A"></a>长水云。<a id="a-6B"></a>大千界之都名。<a id="a-6C"></a>感通传云。<a id="a-6D"></a>娑婆则大千总号。<a id="a-6E"></a>孤山云。<a id="a-6F"></a>举其通名。<a id="a-6G"></a>非指大千也。</p>
  <p id="a6H">东弗于逮。<a id="a-6I"></a>西域记云。<a id="a-6J"></a>海中可居者。<a id="a-6K"></a>大略有四焉。<a id="a-6L"></a>东毗提诃洲。<a id="a-6M"></a>旧曰弗婆提。<a id="a-6N"></a>又曰弗于逮。<a id="a-6O"></a>讹也。<a id="a-6P"></a>此云胜。<a id="a-6Q"></a>胜南洲故。<a id="a-6R"></a>又云前一在诸方之前也。<a id="a-6S"></a>又翻为初。<a id="a-6T"></a>谓日初出处也。<a id="a-6U"></a>俱舍云。<a id="a-6V"></a>东毗提诃洲其相如半月身长八肘。<a id="a-6W"></a>寿二百五十。</p>
  <p id="a6X">阎浮提。<a id="a-6Y"></a>讹云剡浮。<a id="a-6Z"></a>此云胜金。<a id="a-6a"></a>大论云。<a id="a-6b"></a>阎浮树名。<a id="a-6c"></a>其林茂盛。<a id="a-6d"></a>此树于林中最大。<a id="a-6e"></a>提名为洲。<a id="a-6f"></a>此洲上有此树林。<a id="a-6g"></a>林中有河。<a id="a-6h"></a>底有金砂。<a id="a-6i"></a>名阎浮檀金。<a id="a-6j"></a>以阎浮树故。<a id="a-6k"></a>名为阎浮洲。<a id="a-6l"></a>此洲有五百小洲围绕。<a id="a-6m"></a>通名阎浮提。<a id="a-6n"></a>刊正云。<a id="a-6o"></a>此则河因树立称。<a id="a-6p"></a>金因河得名。<a id="a-6q"></a>长水云。<a id="a-6r"></a>或云阎浮果汁点物成金。<a id="a-6s"></a>因流入河。<a id="a-6t"></a>染石为金。<a id="a-6u"></a>其色赤黄。<a id="a-6v"></a>兼带紫焰。<a id="a-6w"></a>西域记云。<a id="a-6x"></a>南瞻部洲旧曰阎浮提洲。<a id="a-6y"></a>又曰剡(以冉)浮洲讹也。<a id="a-6z"></a>藏钞云。<a id="a-70"></a>瞻部此土无相当故不翻。<a id="a-71"></a>唯西域记音中。<a id="a-72"></a>翻为秽树。<a id="a-73"></a>南瞻部洲。<a id="a-74"></a>北广南狭。<a id="a-75"></a>三边量等。<a id="a-76"></a>其相如车。<a id="a-77"></a>俱舍云。<a id="a-78"></a>瞻部洲人身多长三肘半。<a id="a-79"></a>人寿无定限。</p>
  <p id="a7A">西瞿耶尼。<a id="a-7B"></a>此云牛货。<a id="a-7C"></a>亦翻取与。<a id="a-7D"></a>藏疏云。<a id="a-7E"></a>以彼多牛以牛为货。<a id="a-7F"></a>俱舍钞云。<a id="a-7G"></a>劫初时。<a id="a-7H"></a>因高树下有一宝牛。<a id="a-7I"></a>为货易故。<a id="a-7J"></a>西域记云。<a id="a-7K"></a>西瞿陀尼洲。<a id="a-7L"></a>旧曰瞿那尼。<a id="a-7M"></a>又云劬伽尼讹。<a id="a-7N"></a>俱舍云。<a id="a-7O"></a>西牛货洲寿五百岁。<a id="a-7P"></a>相圆无缺长十六肘。</p>
  <p id="a7Q">北郁单越。<a id="a-7R"></a>或郁怛越。<a id="a-7S"></a>此云胜处。<a id="a-7T"></a>亦云胜生。<a id="a-7U"></a>于四洲中。<a id="a-7V"></a>有情处货皆最胜故。<a id="a-7W"></a>亦云高上。<a id="a-7X"></a>出余三方故。<a id="a-7Y"></a>形如方座。<a id="a-7Z"></a>四面量等。<a id="a-7a"></a>长三十二肘。<a id="a-7b"></a>寿满一千岁。<a id="a-7c"></a>故俱舍云。<a id="a-7d"></a>诸处有中夭。<a id="a-7e"></a>除北俱卢洲。<a id="a-7f"></a>以寿定故。<a id="a-7g"></a>以乐极故。<a id="a-7h"></a>以执坚故。<a id="a-7i"></a>圣人不生。<a id="a-7j"></a>八难中一。<a id="a-7k"></a>若论值佛闻法。<a id="a-7l"></a>南洲最上。<a id="a-7m"></a>故大论云。<a id="a-7n"></a>南洲三事尚胜诸天。<a id="a-7o"></a>况北洲乎。<a id="a-7p"></a>一能断淫。<a id="a-7q"></a>二识念力。<a id="a-7r"></a>三能精进。<a id="a-7s"></a>所以诸佛。<a id="a-7t"></a>唯出南洲。<a id="a-7u"></a>西域记云。<a id="a-7v"></a>北拘卢洲。<a id="a-7w"></a>旧曰郁丹越。<a id="a-7x"></a>又曰鸠楼讹也。<a id="a-7y"></a>金轮王乃化被四天下。<a id="a-7z"></a>银轮王则政隔北拘卢。<a id="a-80"></a>铜轮王则除北拘卢及西瞿陀尼。<a id="a-81"></a>铁轮王则唯瞻部洲。<a id="a-82"></a>夫轮王者。<a id="a-83"></a>将即大位。<a id="a-84"></a>随福所感。<a id="a-85"></a>有大轮宝浮空来应。<a id="a-86"></a>感有金银铜铁之异。</p>
  <p data-pb></p>
  <h2 id="a87">诸国篇第二十八</h2>
  <p id="a88">古之王者。<a id="a-89"></a>建国居民。<a id="a-8A"></a>度天地之所合。<a id="a-8B"></a>定阴阳之所和。<a id="a-8C"></a>仁王经云。<a id="a-8D"></a>此瞻部洲。<a id="a-8E"></a>十六大国。<a id="a-8F"></a>五百中国。<a id="a-8G"></a>十万小国。<a id="a-8H"></a>楞严经云。<a id="a-8I"></a>此阎浮提。<a id="a-8J"></a>大国凡有二千三百。<a id="a-8K"></a>金光明云。<a id="a-8L"></a>此阎浮提。<a id="a-8M"></a>八万四千城邑聚落。<a id="a-8N"></a>然法身无像。<a id="a-8O"></a>岂假地以居之。<a id="a-8P"></a>应物有形。<a id="a-8Q"></a>故随国而化矣。<a id="a-8R"></a>所以佛生迦维卫。<a id="a-8S"></a>成道摩竭提。<a id="a-8T"></a>说法波罗柰。<a id="a-8U"></a>入灭俱尸那。<a id="a-8V"></a>故此四处。<a id="a-8W"></a>建窣堵波。<a id="a-8X"></a>智度论云。<a id="a-8Y"></a>以报生地恩故。<a id="a-8Z"></a>多住舍婆提。<a id="a-8a"></a>一切众生。<a id="a-8b"></a>皆念生地。<a id="a-8c"></a>如偈说。<a id="a-8d"></a>一切论议师。<a id="a-8e"></a>自爱所知法。<a id="a-8f"></a>如人念生地。<a id="a-8g"></a>虽出家犹诤。<a id="a-8h"></a>以报法身地恩故。<a id="a-8i"></a>多住王舍城。<a id="a-8j"></a>诸佛皆爱法身。<a id="a-8k"></a>如偈说。<a id="a-8l"></a>过去未来现在诸佛。<a id="a-8m"></a>皆供养法师敬尊重。</p>
  <p id="a8n">印度。<a id="a-8o"></a>西域记云。<a id="a-8p"></a>天竺之称。<a id="a-8q"></a>异议紏纷。<a id="a-8r"></a>旧云身笃。<a id="a-8s"></a>或曰贤豆。<a id="a-8t"></a>今从正音。<a id="a-8u"></a>宜云印度(云云)。<a id="a-8v"></a>印度者。<a id="a-8w"></a>唐言月。<a id="a-8x"></a>月有多名。<a id="a-8y"></a>斯其一称(云云)。<a id="a-8z"></a>良以其土圣贤继轨。<a id="a-90"></a>导凡御物。<a id="a-91"></a>如月照临。<a id="a-92"></a>由是义故。<a id="a-93"></a>谓之印度(云云)。<a id="a-94"></a>五印度之境。<a id="a-95"></a>周九万余里。<a id="a-96"></a>三垂大海。<a id="a-97"></a>北背雪山。<a id="a-98"></a>北广南狭。<a id="a-99"></a>形如半月。<a id="a-9A"></a>划野区分。<a id="a-9B"></a>七十余国。<a id="a-9C"></a>时特暑热地多泉湿。<a id="a-9D"></a>成光子曰。<a id="a-9E"></a>中天竺国。<a id="a-9F"></a>东至震旦。<a id="a-9G"></a>五万八千里。<a id="a-9H"></a>南至金地国。<a id="a-9I"></a>西至阿拘遮国。<a id="a-9J"></a>北至小香山阿耨达。<a id="a-9K"></a>亦各五万八千里。<a id="a-9L"></a>则知彼为中国矣。<a id="a-9M"></a>梁传云。<a id="a-9N"></a>何承天以博物著名。<a id="a-9O"></a>乃问慧严曰。<a id="a-9P"></a>佛国将用何历。<a id="a-9Q"></a>云天竺夏至之日。<a id="a-9R"></a>日正中时。<a id="a-9S"></a>竖晷无影。<a id="a-9T"></a>所谓天中。<a id="a-9U"></a>于五行土德。<a id="a-9V"></a>色尚黄。<a id="a-9W"></a>数尚五。<a id="a-9X"></a>八寸为尺。<a id="a-9Y"></a>十两当此土十二两。<a id="a-9Z"></a>建辰之月为岁首。<a id="a-9a"></a>及讨核分至。<a id="a-9b"></a>推校薄蚀。<a id="a-9c"></a>顾步光景。<a id="a-9d"></a>其法甚详。<a id="a-9e"></a>宿度章纪。<a id="a-9f"></a>咸有条例。<a id="a-9g"></a>承天无所措难。<a id="a-9h"></a>后婆利国人来。<a id="a-9i"></a>果同严说。</p>
  <p id="a9j">婆罗痆(女点)斯国。<a id="a-9k"></a>西域记云。<a id="a-9l"></a>旧曰波罗柰。<a id="a-9m"></a>讹也。<a id="a-9n"></a>中印度境。<a id="a-9o"></a>婆沙云。<a id="a-9p"></a>有河名波罗柰。<a id="a-9q"></a>去其不远。<a id="a-9r"></a>造立王城。<a id="a-9s"></a>或翻江绕城。<a id="a-9t"></a>亦云鹿苑。</p>
  <p id="a9u">迦毗罗皤窣都。<a id="a-9v"></a>迦毗罗。<a id="a-9w"></a>此云黄色。<a id="a-9x"></a>皤窣都。<a id="a-9y"></a>此云所依处。<a id="a-9z"></a>上古有仙。<a id="a-A0"></a>曰黄头。<a id="a-A1"></a>依此修道。<a id="a-A2"></a>西域记云。<a id="a-A3"></a>劫比罗伐窣堵。<a id="a-A4"></a>旧曰迦毗罗卫。<a id="a-A5"></a>讹也。<a id="a-A6"></a>或名迦维卫。<a id="a-A7"></a>或名迦夷。<a id="a-A8"></a>此云赤泽。<a id="a-A9"></a>或名婆兜释翅搜。<a id="a-AA"></a>此云能仁住处。<a id="a-AB"></a>音讹也。<a id="a-AC"></a>竺法兰对汉明云。<a id="a-AD"></a>迦毗罗卫者。<a id="a-AE"></a>大千之中也。<a id="a-AF"></a>宋沙门慧严。<a id="a-AG"></a>与南蛮校尉何承天。<a id="a-AH"></a>共论华梵中边之义。<a id="a-AI"></a>乃引周公测景之法。<a id="a-AJ"></a>谓此土夏至之日。<a id="a-AK"></a>犹有余阴。<a id="a-AL"></a>天竺则无也。<a id="a-AM"></a>言测景者。<a id="a-AN"></a>周公摄政四年。<a id="a-AO"></a>欲求地中。<a id="a-AP"></a>而营王城。<a id="a-AQ"></a>故以土圭测景。<a id="a-AR"></a>得颖川阳城。<a id="a-AS"></a>于是建都。<a id="a-AT"></a>土圭长尺有五寸。<a id="a-AU"></a>夏至日昼漏半。<a id="a-AV"></a>立八尺之表。<a id="a-AW"></a>表北得景尺有五寸。<a id="a-AX"></a>景与土圭等。<a id="a-AY"></a>此为地中。<a id="a-AZ"></a>郑司农云。<a id="a-Aa"></a>凡日景于地。<a id="a-Ab"></a>千里而差一寸。<a id="a-Ac"></a>当知阳城盖就此土。<a id="a-Ad"></a>自为中耳。<a id="a-Ae"></a>既有表景。<a id="a-Af"></a>岂非余阴耶。<a id="a-Ag"></a>况此土东垂大海。<a id="a-Ah"></a>三方且非。<a id="a-Ai"></a>由是观之边义彰矣。</p>
  <p id="aAj">舍婆提。<a id="a-Ak"></a>西域记云。<a id="a-Al"></a>室罗筏悉底。<a id="a-Am"></a>旧讹云舍卫。<a id="a-An"></a>此云闻物。<a id="a-Ao"></a>宝物多出此城。<a id="a-Ap"></a>亦翻丰德。<a id="a-Aq"></a>一具财宝。<a id="a-Ar"></a>二妙五欲。<a id="a-As"></a>三饶多闻。<a id="a-At"></a>四丰解脱。<a id="a-Au"></a>义净译金刚云。<a id="a-Av"></a>名称大城。<a id="a-Aw"></a>摭华云。<a id="a-Ax"></a>但得闻义。<a id="a-Ay"></a>而缺物义。<a id="a-Az"></a>此乃憍萨罗国都城之号。<a id="a-B0"></a>槜李证真钞云。<a id="a-B1"></a>为简南憍萨娑国。<a id="a-B2"></a>故废国名。<a id="a-B3"></a>而标城号。<a id="a-B4"></a>发轸问诸经中说佛生迦毗罗国。<a id="a-B5"></a>何以论云生舍婆提耶。<a id="a-B6"></a>答迦毗罗与舍婆提相邻。<a id="a-B7"></a>同是中印土境。<a id="a-B8"></a>故此言之。</p>
  <p id="aB9">摩竭提。<a id="a-BA"></a>此云善胜又云无恼。<a id="a-BB"></a>西域记云。<a id="a-BC"></a>摩竭陀。<a id="a-BD"></a>旧曰摩伽陀。<a id="a-BE"></a>又曰摩竭提皆讹也。<a id="a-BF"></a>中印度境。<a id="a-BG"></a>文句记云。<a id="a-BH"></a>此云不害。<a id="a-BI"></a>劫初已来无刑害故。<a id="a-BJ"></a>至阿阇世。<a id="a-BK"></a>截指为刑。<a id="a-BL"></a>后自啮指痛。<a id="a-BM"></a>复息此刑。<a id="a-BN"></a>佛当生其地。<a id="a-BO"></a>故吉兆预彰。<a id="a-BP"></a>所以先置不害之名。<a id="a-BQ"></a>亦名无害。<a id="a-BR"></a>文句曰此云天罗。<a id="a-BS"></a>天罗者王名。<a id="a-BT"></a>以王名国。<a id="a-BU"></a>城名王舍。</p>
  <p id="aBV">罗阅只伽罗。<a id="a-BW"></a>西域记。<a id="a-BX"></a>名曷罗阇姞利呬。<a id="a-BY"></a>(火利)此云王舍城。<a id="a-BZ"></a>应法师云。<a id="a-Ba"></a>罗阅义是料理。<a id="a-Bb"></a>以王代之。<a id="a-Bc"></a>摩伽陀国中城名也。<a id="a-Bd"></a>大论云。<a id="a-Be"></a>昔有须陀须摩王。<a id="a-Bf"></a>是王精进持戒。<a id="a-Bg"></a>常依实语。<a id="a-Bh"></a>晨朝乘车将诸婇女。<a id="a-Bi"></a>入园游戏出城门时。<a id="a-Bj"></a>一婆罗门来乞而语王言。<a id="a-Bk"></a>王是大福德人。<a id="a-Bl"></a>我身贪穷当见愍念赐自少多。<a id="a-Bm"></a>王言敬如来告。<a id="a-Bn"></a>当相布施须我出还。<a id="a-Bo"></a>作此语已。<a id="a-Bp"></a>入园澡浴嬉戏。<a id="a-Bq"></a>时两趐王名曰鹿足。<a id="a-Br"></a>空中飞来。<a id="a-Bs"></a>于婇女中。<a id="a-Bt"></a>捉王将去。<a id="a-Bu"></a>诸女啼哭。<a id="a-Bv"></a>号恸一园。<a id="a-Bw"></a>惊城内外。<a id="a-Bx"></a>搔扰悲惶。<a id="a-By"></a>鹿足负王。<a id="a-Bz"></a>腾跃虚空。<a id="a-C0"></a>至所住处。<a id="a-C1"></a>置九十九王中。<a id="a-C2"></a>须陀须摩王言。<a id="a-C3"></a>我不畏死。<a id="a-C4"></a>自恨失信。<a id="a-C5"></a>我从生来。<a id="a-C6"></a>初不妄语。<a id="a-C7"></a>今日晨朝。<a id="a-C8"></a>出门时。<a id="a-C9"></a>一婆罗门。<a id="a-CA"></a>来从我乞。<a id="a-CB"></a>我时许言。<a id="a-CC"></a>还当布施。<a id="a-CD"></a>不虑无常。<a id="a-CE"></a>辜负彼心。<a id="a-CF"></a>自招欺罪。<a id="a-CG"></a>是故啼耳。<a id="a-CH"></a>鹿足王言。<a id="a-CI"></a>汝意欲尔畏此妄语听汝。<a id="a-CJ"></a>还去七日。<a id="a-CK"></a>布施婆罗门讫。<a id="a-CL"></a>当便来还。<a id="a-CM"></a>若过七日。<a id="a-CN"></a>有我翅力。<a id="a-CO"></a>取汝不难。<a id="a-CP"></a>须陀须摩王。<a id="a-CQ"></a>得还本国。<a id="a-CR"></a>恣意布施。<a id="a-CS"></a>立太子为王。<a id="a-CT"></a>大会人民。<a id="a-CU"></a>忏谢之言。<a id="a-CV"></a>我智不周。<a id="a-CW"></a>初治多不如法。<a id="a-CX"></a>当见忠恕。<a id="a-CY"></a>如我今日身非己有。<a id="a-CZ"></a>正尔还去。<a id="a-Ca"></a>举国人民及诸亲戚。<a id="a-Cb"></a>叩头留之。<a id="a-Cc"></a>愿王留意。<a id="a-Cd"></a>慈荫此国。<a id="a-Ce"></a>勿以鹿足鬼王为虑。<a id="a-Cf"></a>当设铁舍奇兵。<a id="a-Cg"></a>鹿足虽神不畏之也。<a id="a-Ch"></a>王言不得。<a id="a-Ci"></a>而说偈言。<a id="a-Cj"></a>实语第一戒。<a id="a-Ck"></a>实语升天梯。<a id="a-Cl"></a>实语为大人。<a id="a-Cm"></a>妄语入地狱。<a id="a-Cn"></a>我今守实语。<a id="a-Co"></a>宁弃身寿命。<a id="a-Cp"></a>心无有悔恨。<a id="a-Cq"></a>如是思惟已。<a id="a-Cr"></a>王即发去到鹿足所。<a id="a-Cs"></a>鹿足遥见。<a id="a-Ct"></a>欢喜而言。<a id="a-Cu"></a>汝是实语人。<a id="a-Cv"></a>不失信要。<a id="a-Cw"></a>一切人皆惜身命。<a id="a-Cx"></a>汝从死得脱。<a id="a-Cy"></a>还来赴信。<a id="a-Cz"></a>汝是大人(云云)。<a id="a-D0"></a>鹿足又言。<a id="a-D1"></a>汝好说此。<a id="a-D2"></a>今相放舍。<a id="a-D3"></a>九百九十九王。<a id="a-D4"></a>亦布施汝。<a id="a-D5"></a>随意各还本国。<a id="a-D6"></a>由此千王共居。<a id="a-D7"></a>故名王舍。</p>
  <p id="aD8">拘尸那。<a id="a-D9"></a>此云角城。<a id="a-DA"></a>辅行云。<a id="a-DB"></a>其城三角。<a id="a-DC"></a>故云角也。</p>
  <p id="aDD">毗耶离。<a id="a-DE"></a>亦名维耶离。<a id="a-DF"></a>鞞舍隶。<a id="a-DG"></a>吠舍离。<a id="a-DH"></a>此云广严。<a id="a-DI"></a>西域记云。<a id="a-DJ"></a>吠舍厘国。<a id="a-DK"></a>旧讹曰毗舍离。<a id="a-DL"></a>什师云毗言稻。<a id="a-DM"></a>土之所宜也。<a id="a-DN"></a>离耶言广严。<a id="a-DO"></a>其地平正庄严。<a id="a-DP"></a>净名略疏云。<a id="a-DQ"></a>此云广博严净。<a id="a-DR"></a>其国宽平名为广博。<a id="a-DS"></a>城邑华丽。<a id="a-DT"></a>故名严净。<a id="a-DU"></a>有师翻为好稻。<a id="a-DV"></a>出好粳粮。<a id="a-DW"></a>胜于余国故也。<a id="a-DX"></a>有言好道。<a id="a-DY"></a>国有道砥直(砥音旨平直也)有言好道。<a id="a-DZ"></a>其国人民好乐正道。<a id="a-Da"></a>自敦仁义。<a id="a-Db"></a>不须君主。<a id="a-Dc"></a>五百长者。<a id="a-Dd"></a>共行道法。<a id="a-De"></a>率土人民。<a id="a-Df"></a>莫不归悦。</p>
  <p id="aDg">伽耶。<a id="a-Dh"></a>此云山城。<a id="a-Di"></a>去菩提道场。<a id="a-Dj"></a>约二十里。<a id="a-Dk"></a>西域记云。<a id="a-Dl"></a>城甚险固。<a id="a-Dm"></a>城西南五六里。<a id="a-Dn"></a>至伽耶山。<a id="a-Do"></a>溪谷杳冥。<a id="a-Dp"></a>峰峦危崄。<a id="a-Dq"></a>印度国俗。<a id="a-Dr"></a>称曰灵山。<a id="a-Ds"></a>自昔君王驭宇承统。<a id="a-Dt"></a>化洽远大。<a id="a-Du"></a>德隆前代。<a id="a-Dv"></a>莫不登封而告成功。</p>
  <p id="aDw">矩奢褐罗补罗城。<a id="a-Dx"></a>西域记云。<a id="a-Dy"></a>唐言上茅宫城。<a id="a-Dz"></a>多出胜上吉祥香茅。<a id="a-E0"></a>摩竭陀国之正中。<a id="a-E1"></a>古先君王之所都。</p>
  <p id="aE2">拘苏摩捕罗城。<a id="a-E3"></a>西域记云。<a id="a-E4"></a>唐言香华宫城。<a id="a-E5"></a>谷梁曰。<a id="a-E6"></a>城以保民为之。<a id="a-E7"></a>华严宝眼城天。<a id="a-E8"></a>告善财言。<a id="a-E9"></a>应守护心城。<a id="a-EA"></a>离生死故。</p>
  <p id="aEB">羯若鞠阇。<a id="a-EC"></a>西域记云。<a id="a-ED"></a>唐言曲女城。<a id="a-EE"></a>中印度境。<a id="a-EF"></a>大树仙人。<a id="a-EG"></a>栖神入定。<a id="a-EH"></a>经数万岁。<a id="a-EI"></a>从定而起。<a id="a-EJ"></a>见王百女。<a id="a-EK"></a>诣宫求请。<a id="a-EL"></a>唯幼稚女。<a id="a-EM"></a>而充给使。<a id="a-EN"></a>仙人怀怒。<a id="a-EO"></a>便恶咒曰。<a id="a-EP"></a>九十九女。<a id="a-EQ"></a>一时腰曲。<a id="a-ER"></a>从是之后。<a id="a-ES"></a>名曲女城。</p>
  <p id="aET">苏伐剌拏瞿呾罗。<a id="a-EU"></a>西域记云。<a id="a-EV"></a>唐言金氏。<a id="a-EW"></a>出上黄金。<a id="a-EX"></a>世以女为王。<a id="a-EY"></a>因以女为国。</p>
  <p id="aEZ">乌仗那。<a id="a-Ea"></a>奘传。<a id="a-Eb"></a>唐言苑。<a id="a-Ec"></a>昔阿输迦王之苑囿也。<a id="a-Ed"></a>旧曰乌场。<a id="a-Ee"></a>或曰乌茶。<a id="a-Ef"></a>皆讹。<a id="a-Eg"></a>北印度境。</p>
  <p id="aEh">憍赏弥。<a id="a-Ei"></a>西域记云。<a id="a-Ej"></a>旧云拘睒弥。<a id="a-Ek"></a>讹也。<a id="a-El"></a>中印度境。</p>
  <p id="aEm">罽宾。<a id="a-En"></a>此云贱种。<a id="a-Eo"></a>西域记云。<a id="a-Ep"></a>迦湿弥罗。<a id="a-Eq"></a>旧曰罽宾。<a id="a-Er"></a>讹也。<a id="a-Es"></a>北印度境。<a id="a-Et"></a>末田底迦。<a id="a-Eu"></a>既得其地。<a id="a-Ev"></a>立五百伽蓝。<a id="a-Ew"></a>于诸异国买鬻贱人。<a id="a-Ex"></a>以充投使。<a id="a-Ey"></a>用供众僧。<a id="a-Ez"></a>末田底迦入寂灭后。<a id="a-F0"></a>彼诸贱人。<a id="a-F1"></a>自立君长。<a id="a-F2"></a>邻境诸国。<a id="a-F3"></a>鄙其贱种。<a id="a-F4"></a>莫与交亲。<a id="a-F5"></a>谓之讫利多。<a id="a-F6"></a>唐言买得。</p>
  <p id="aF7">劫布俎那。<a id="a-F8"></a>西域记云。<a id="a-F9"></a>曹国。</p>
  <p id="aFA">赭时。<a id="a-FB"></a>西域记云。<a id="a-FC"></a>唐言石国。</p>
  <p id="aFD">飒秣(音末)建。<a id="a-FE"></a>西域记云。<a id="a-FF"></a>唐言康国。</p>
  <p id="aFG">弭秣贺。<a id="a-FH"></a>西域记云。<a id="a-FI"></a>唐言米国。</p>
  <p id="aFJ">屈霜(去呼)儞迦。<a id="a-FK"></a>西域记云。<a id="a-FL"></a>唐言何国。</p>
  <p id="aFM">阿踰(戈朱)阇。<a id="a-FN"></a>此云不可战国。</p>
  <p id="aFO">喝捍。<a id="a-FP"></a>西域记云。<a id="a-FQ"></a>唐言东安国。</p>
  <p id="aFR">捕哺。<a id="a-FS"></a>或名捕揭。<a id="a-FT"></a>西域记云唐言中安国。</p>
  <p id="aFU">戊地。<a id="a-FV"></a>西域记云。<a id="a-FW"></a>唐言西安国。</p>
  <p id="aFX">羯霜那。<a id="a-FY"></a>西域记云。<a id="a-FZ"></a>唐言史国。</p>
  <p id="aFa">阿耆尼。<a id="a-Fb"></a>西域记云。<a id="a-Fc"></a>旧曰乌耆。<a id="a-Fd"></a>讹也。</p>
  <p id="aFe">屈(居物)支。<a id="a-Ff"></a>西域记云。<a id="a-Fg"></a>旧曰龟兹。<a id="a-Fh"></a>又音丘慈。</p>
  <p id="aFi">健驮逻。<a id="a-Fj"></a>西域记云。<a id="a-Fk"></a>旧曰乾陀卫。<a id="a-Fl"></a>讹也。<a id="a-Fm"></a>隋云香行国。</p>
  <p id="aFn">曷部多。<a id="a-Fo"></a>西域记云。<a id="a-Fp"></a>唐言奇特。</p>
  <p id="aFq">佉沙。<a id="a-Fr"></a>西域记云。<a id="a-Fs"></a>旧谓疏勒者。<a id="a-Ft"></a>乃称其城号。<a id="a-Fu"></a>言犹讹也。<a id="a-Fv"></a>正音云室利讫干栗多底。</p>
  <p id="aFw">至那仆底。<a id="a-Fx"></a>西域记云。<a id="a-Fy"></a>唐言汉封。<a id="a-Fz"></a>河西蕃维质(音致)子所居。<a id="a-G0"></a>因为国号。</p>
  <p id="aG1">瞿萨怛那。<a id="a-G2"></a>西域记云。<a id="a-G3"></a>唐言地乳。<a id="a-G4"></a>王未有胤(羊晋)祷毗沙门像。<a id="a-G5"></a>额上剖出婴儿。<a id="a-G6"></a>不饮人乳。<a id="a-G7"></a>神前之地。<a id="a-G8"></a>忽然隆起。<a id="a-G9"></a>其状如乳。<a id="a-GA"></a>神童饮吮。<a id="a-GB"></a>遂至成立。<a id="a-GC"></a>即其俗之雅言也。<a id="a-GD"></a>俗语谓之涣那国。<a id="a-GE"></a>匈奴谓之干遁。<a id="a-GF"></a>诸胡谓之豁且。<a id="a-GG"></a>印度谓之屈丹。<a id="a-GH"></a>旧曰干阗。<a id="a-GI"></a>讹也。</p>
  <p id="aGJ">薄佉罗。<a id="a-GK"></a>应是月支。<a id="a-GL"></a>在雪山西北。<a id="a-GM"></a>或云月氏。</p>
  <p id="aGN">僧伽罗。<a id="a-GO"></a>西域记。<a id="a-GP"></a>唐言执师子。<a id="a-GQ"></a>非印度境。<a id="a-GR"></a>是南海路。<a id="a-GS"></a>其祖擒执师子。<a id="a-GT"></a>父杀应王慕。<a id="a-GU"></a>王畏暴逆。<a id="a-GV"></a>重赏远放。<a id="a-GW"></a>船漂宝渚。<a id="a-GX"></a>遂立此国。</p>
  <p id="aGY">震旦。<a id="a-GZ"></a>或曰真丹。<a id="a-Ga"></a>旃丹。<a id="a-Gb"></a>琳法师云。<a id="a-Gc"></a>东方属震是日出之方。<a id="a-Gd"></a>故云震旦。<a id="a-Ge"></a>华严音义。<a id="a-Gf"></a>翻为汉地。<a id="a-Gg"></a>此不善华言。<a id="a-Gh"></a>楼炭经云。<a id="a-Gi"></a>葱河以东名为震旦。<a id="a-Gj"></a>以日初出。<a id="a-Gk"></a>耀于东隅。<a id="a-Gl"></a>故得名也。</p>
  <p id="aGm">脂那。<a id="a-Gn"></a>婆沙二音。<a id="a-Go"></a>一云支那。<a id="a-Gp"></a>此云文物国。<a id="a-Gq"></a>即赞美此方。<a id="a-Gr"></a>是衣冠文物之地也。<a id="a-Gs"></a>二云指难。<a id="a-Gt"></a>此云边鄙。<a id="a-Gu"></a>即贬挫此方非中国也。<a id="a-Gv"></a>西域记云。<a id="a-Gw"></a>摩诃至那。<a id="a-Gx"></a>此曰大唐。</p>
  <p id="aGy">伊沙那。<a id="a-Gz"></a>清凉疏云。<a id="a-H0"></a>此云长直。<a id="a-H1"></a>谓里巷径永。<a id="a-H2"></a>表知三际。<a id="a-H3"></a>故言长。<a id="a-H4"></a>表知胜义。<a id="a-H5"></a>故言直。</p>
  <p id="aH6">蔑戾车。<a id="a-H7"></a>奘传唐言边地。<a id="a-H8"></a>北印度北境皆号蔑戾车。</p>
  <p id="aH9">乾闼婆城。<a id="a-HA"></a>大论云。<a id="a-HB"></a>日初出时。<a id="a-HC"></a>见城门楼橹宫殿行人出入。<a id="a-HD"></a>日转高转灭。<a id="a-HE"></a>但可眼见而无有实。<a id="a-HF"></a>名揵闼婆城。<a id="a-HG"></a>静苑华严音义云。<a id="a-HH"></a>西域名乐人。<a id="a-HI"></a>为乾闼婆。<a id="a-HJ"></a>彼乐人多幻作城郭。<a id="a-HK"></a>须臾如故。<a id="a-HL"></a>固即谓龙蜃所现。<a id="a-HM"></a>辅行云。<a id="a-HN"></a>干城俗云蜃气。<a id="a-HO"></a>蜃大蛤也。<a id="a-HP"></a>朝起海洲。<a id="a-HQ"></a>远视似有。<a id="a-HR"></a>近看即无。</p>
  <p data-pb></p>
  <h2 id="aHS">众山篇第二十九</h2>
  <p id="aHT">五岳镇地。<a id="a-HU"></a>支那之书备焉。<a id="a-HV"></a>七金环山。<a id="a-HW"></a>天竺之典载矣。<a id="a-HX"></a>或作天龙窟宅。<a id="a-HY"></a>或为贤圣道场。<a id="a-HZ"></a>翻译既传。<a id="a-Ha"></a>名义当集。</p>
  <p id="aHb">势罗。<a id="a-Hc"></a>西域记唐言山。<a id="a-Hd"></a>邬波世罗。<a id="a-He"></a>翻为小山。<a id="a-Hf"></a>广雅云。<a id="a-Hg"></a>山产也。<a id="a-Hh"></a>能产万物。<a id="a-Hi"></a>高者名岳。<a id="a-Hj"></a>小者名丘。</p>
  <p id="aHk">苏迷卢。<a id="a-Hl"></a>西域记云。<a id="a-Hm"></a>唐言妙高。<a id="a-Hn"></a>旧曰须弥。<a id="a-Ho"></a>又曰须弥楼。<a id="a-Hp"></a>皆讹。<a id="a-Hq"></a>四宝合成在大海中。<a id="a-Hr"></a>据金轮上。<a id="a-Hs"></a>日月之所回泊。<a id="a-Ht"></a>诸天之所游舍。<a id="a-Hu"></a>七山七海。<a id="a-Hv"></a>环峙环列。<a id="a-Hw"></a>四面各有一色。<a id="a-Hx"></a>东黄金。<a id="a-Hy"></a>南琉璃。<a id="a-Hz"></a>西白银。<a id="a-I0"></a>北颇梨。<a id="a-I1"></a>随其方面。<a id="a-I2"></a>水同山色。<a id="a-I3"></a>毗昙俱舍云。<a id="a-I4"></a>妙高七宝所成故名妙。<a id="a-I5"></a>出七金山。<a id="a-I6"></a>故名高。<a id="a-I7"></a>观经疏云。<a id="a-I8"></a>举高三百三十六万里。<a id="a-I9"></a>纵广亦尔。</p>
  <p id="aIA">弥楼。<a id="a-IB"></a>有人谓弥楼。<a id="a-IC"></a>此云光明。<a id="a-ID"></a>七金山也。<a id="a-IE"></a>金色光明故。<a id="a-IF"></a>若准第一义法胜经云。<a id="a-IG"></a>须弥楼山。<a id="a-IH"></a>则弥楼。<a id="a-II"></a>是须弥山。<a id="a-IJ"></a>旧译俱舍。<a id="a-IK"></a>须弥亦云弥楼。<a id="a-IL"></a>是则梵音有异。<a id="a-IM"></a>若据法华。<a id="a-IN"></a>云内外弥楼山。<a id="a-IO"></a>须弥及铁围。<a id="a-IP"></a>是则山体亦异。</p>
  <p id="aIQ">柘(之夜)迦罗。<a id="a-IR"></a>或云灼羯罗。<a id="a-IS"></a>又云斫迦罗。<a id="a-IT"></a>应法师云。<a id="a-IU"></a>此云轮山。<a id="a-IV"></a>旧云铁围。<a id="a-IW"></a>围即轮义。<a id="a-IX"></a>译人义立。</p>
  <p id="aIY">耆阇崛。<a id="a-IZ"></a>大论云。<a id="a-Ia"></a>耆阇名鹫。<a id="a-Ib"></a>崛名头。<a id="a-Ic"></a>是山顶似鹫。<a id="a-Id"></a>增一佛告诸比丘。<a id="a-Ie"></a>此山久远同名灵鹫。<a id="a-If"></a>观经疏云。<a id="a-Ig"></a>诸圣仙灵依之而住。<a id="a-Ih"></a>西域记云。<a id="a-Ii"></a>宫城东北行三四里。<a id="a-Ij"></a>至姞(渠乙)栗陀罗矩吒。<a id="a-Ik"></a>此云鹫峰。<a id="a-Il"></a>亦云鹫台。<a id="a-Im"></a>旧云耆阇崛。<a id="a-In"></a>讹也。<a id="a-Io"></a>既栖鹫鸟。<a id="a-Ip"></a>又类高台。<a id="a-Iq"></a>应法师云。<a id="a-Ir"></a>案梵本无灵义。<a id="a-Is"></a>此鸟有灵。<a id="a-It"></a>知人死活。<a id="a-Iu"></a>故号灵鹫。<a id="a-Iv"></a>婆沙云。<a id="a-Iw"></a>其山三峰。<a id="a-Ix"></a>如仰鸡足。<a id="a-Iy"></a>似狼之迹。<a id="a-Iz"></a>亦名狼迹。<a id="a-J0"></a>又名普贤山。<a id="a-J1"></a>白墡山。<a id="a-J2"></a>仙人山。<a id="a-J3"></a>负重山。</p>
  <p id="aJ4">目真邻陀。<a id="a-J5"></a>或云目脂邻陀。<a id="a-J6"></a>此云石山。</p>
  <p id="aJ7">钵罗笈菩提。<a id="a-J8"></a>净名疏云。<a id="a-J9"></a>此云安明。<a id="a-JA"></a>垂裕云。<a id="a-JB"></a>入水最深故名安。<a id="a-JC"></a>出诸山上故曰明。<a id="a-JD"></a>西域记云唐言前正觉山。<a id="a-JE"></a>如来将证正觉。<a id="a-JF"></a>先登此山屈屈吒播陀。<a id="a-JG"></a>西域记云。<a id="a-JH"></a>唐言鸡足山。<a id="a-JI"></a>亦名窭卢播陀。<a id="a-JJ"></a>唐言尊足。<a id="a-JK"></a>峻起三峰。<a id="a-JL"></a>迦葉既入。<a id="a-JM"></a>三峰敛覆。<a id="a-JN"></a>三会说法之后。<a id="a-JO"></a>余有无量憍慢众生。<a id="a-JP"></a>慈氏将登此山弹指峰开。<a id="a-JQ"></a>迦葉授衣火化入灭。</p>
  <p id="aJR">因陀罗执罗窭诃。<a id="a-JS"></a>西域记云。<a id="a-JT"></a>唐言帝释窟。<a id="a-JU"></a>西峰南岩间。<a id="a-JV"></a>有大石室。<a id="a-JW"></a>广而不高。<a id="a-JX"></a>佛常中止。<a id="a-JY"></a>时天帝释。<a id="a-JZ"></a>以四十二疑事。<a id="a-Ja"></a>书石请问。<a id="a-Jb"></a>佛为演释。<a id="a-Jc"></a>其迹犹在。</p>
  <p id="aJd">[馬*夌](勒邓)迦。<a id="a-Je"></a>西域记云。<a id="a-Jf"></a>僧伽罗国。<a id="a-Jg"></a>东南隅。<a id="a-Jh"></a>有[馬*夌]迦山。<a id="a-Ji"></a>岩谷幽峻。<a id="a-Jj"></a>神鬼游舍。<a id="a-Jk"></a>昔佛于此说[馬*夌]迦经。<a id="a-Jl"></a>旧曰楞伽经。<a id="a-Jm"></a>讹也。</p>
  <p id="aJn">补陀落迦。<a id="a-Jo"></a>或云补涅洛迦。<a id="a-Jp"></a>此云海岛。<a id="a-Jq"></a>又云小白华。<a id="a-Jr"></a>西域记云。<a id="a-Js"></a>有呾落迦山。<a id="a-Jt"></a>南海有石天宫。<a id="a-Ju"></a>观自在菩萨游舍。</p>
  <p id="aJv">优留曼陀。<a id="a-Jw"></a>亦云优留曼荼。<a id="a-Jx"></a>此云大醍醐。</p>
  <p id="aJy">轲(苦贺)地罗。<a id="a-Jz"></a>此译轲空也。<a id="a-K0"></a>地罗者破也。<a id="a-K1"></a>名破空山。</p>
  <p id="aK2">比罗娑落。<a id="a-K3"></a>西域记云。<a id="a-K4"></a>唐言象坚山。<a id="a-K5"></a>神作象形。<a id="a-K6"></a>故曰象坚。</p>
  <p id="aK7">弹多落迦。<a id="a-K8"></a>西域记云。<a id="a-K9"></a>旧曰檀特山。<a id="a-KA"></a>讹也。</p>
  <p id="aKB">逾健达罗。<a id="a-KC"></a>此云双迹。<a id="a-KD"></a>此山之峰。<a id="a-KE"></a>有二陇道。<a id="a-KF"></a>似车迹故。</p>
  <p id="aKG">由干。<a id="a-KH"></a>此译云双。</p>
  <p id="aKI">陀罗。<a id="a-KJ"></a>此云持。<a id="a-KK"></a>名双持山。</p>
  <p id="aKL">伊沙驮罗。<a id="a-KM"></a>此云持轴。<a id="a-KN"></a>形如车轴故。</p>
  <p id="aKO">朅地洛迦。<a id="a-KP"></a>此云檐木山。<a id="a-KQ"></a>本树名也。</p>
  <p id="aKR">苏达梨舍那。<a id="a-KS"></a>此云善见。<a id="a-KT"></a>见者称善。</p>
  <p id="aKU">頞温缚拏。<a id="a-KV"></a>此云马耳山。<a id="a-KW"></a>状如彼故。</p>
  <p id="aKX">毗摩恒迦。<a id="a-KY"></a>此云有障碍神山。</p>
  <p id="aKZ">尼民达罗。<a id="a-Ka"></a>此云地持山。<a id="a-Kb"></a>形似海中鱼故。</p>
  <p id="aKc">摩黎。<a id="a-Kd"></a>或云摩罗耶。<a id="a-Ke"></a>在南天竺。<a id="a-Kf"></a>多出栴檀。</p>
  <p id="aKg">尼民陀。<a id="a-Kh"></a>此云持边。<a id="a-Ki"></a>七金外边。<a id="a-Kj"></a>护持围绕余六山故。</p>
  <p data-pb></p>
  <h2 id="aKk">诸水篇第三十</h2>
  <p id="aKl">润万物者莫过乎水。<a id="a-Km"></a>形为四大。<a id="a-Kn"></a>气冠五行。<a id="a-Ko"></a>禅源诠云。<a id="a-Kp"></a>水举名湿指体。<a id="a-Kq"></a>澄之则清。<a id="a-Kr"></a>混之则浊。<a id="a-Ks"></a>堰之即止。<a id="a-Kt"></a>决之即流。<a id="a-Ku"></a>今佛教中明水源流。<a id="a-Kv"></a>故具列之。<a id="a-Kw"></a>令甄别耳。</p>
  <p id="aKx">阿伽。<a id="a-Ky"></a>此云水。<a id="a-Kz"></a>释名云水准也。<a id="a-L0"></a>准平物也。<a id="a-L1"></a>称赞净土佛摄受经。<a id="a-L2"></a>明八功德水。<a id="a-L3"></a>一澄净。<a id="a-L4"></a>二清冷。<a id="a-L5"></a>三甘美。<a id="a-L6"></a>四轻软。<a id="a-L7"></a>五润泽。<a id="a-L8"></a>六安和。<a id="a-L9"></a>七饮时除饥渴等一切过患。<a id="a-LA"></a>八饮已定能长养诸根四大。<a id="a-LB"></a>净觉云清是色入。<a id="a-LC"></a>不臭是香入。<a id="a-LD"></a>轻冷软是触入。<a id="a-LE"></a>美是味入。<a id="a-LF"></a>调适是法入。</p>
  <p id="aLG">阿耨达。<a id="a-LH"></a>西域记云。<a id="a-LI"></a>瞻部洲之中地者。<a id="a-LJ"></a>阿那婆答多池。<a id="a-LK"></a>唐言无热恼。<a id="a-LL"></a>旧曰阿耨达。<a id="a-LM"></a>讹也。<a id="a-LN"></a>在香山之南。<a id="a-LO"></a>大雪山北。<a id="a-LP"></a>周八百里。<a id="a-LQ"></a>金银铜铁。<a id="a-LR"></a>琉璃颇胝。<a id="a-LS"></a>饰其岸焉。<a id="a-LT"></a>金沙弥漫。<a id="a-LU"></a>清波皎镜。<a id="a-LV"></a>大地菩萨以愿力故。<a id="a-LW"></a>化为龙王。<a id="a-LX"></a>于中潜宅。<a id="a-LY"></a>出清冷水。<a id="a-LZ"></a>是以池东面。<a id="a-La"></a>银牛口。<a id="a-Lb"></a>流出殑伽河。<a id="a-Lc"></a>绕池一匝。<a id="a-Ld"></a>入东南海。<a id="a-Le"></a>池南面金象口。<a id="a-Lf"></a>流出信度河。<a id="a-Lg"></a>绕池一匝。<a id="a-Lh"></a>入西南海。<a id="a-Li"></a>池西面琉璃马口。<a id="a-Lj"></a>流出缚刍河。<a id="a-Lk"></a>绕池一匝。<a id="a-Ll"></a>入西北海。<a id="a-Lm"></a>池北面颇胝师子口。<a id="a-Ln"></a>流出徙多河。<a id="a-Lo"></a>绕池一匝。<a id="a-Lp"></a>入东北海。<a id="a-Lq"></a>或曰潜流地下。<a id="a-Lr"></a>出积石山。<a id="a-Ls"></a>即徙多河之流。<a id="a-Lt"></a>为中国之河源。<a id="a-Lu"></a>孝经援神契曰。<a id="a-Lv"></a>河者水之伯。</p>
  <p id="aLw">信度。<a id="a-Lx"></a>旧云辛头。<a id="a-Ly"></a>此云验河。</p>
  <p id="aLz">殑(巨升)伽。<a id="a-M0"></a>此云天堂来。<a id="a-M1"></a>见从高处来故。<a id="a-M2"></a>又云河神之名以为河名。<a id="a-M3"></a>西域记旧曰恒河。<a id="a-M4"></a>又曰恒沙。<a id="a-M5"></a>讹也。<a id="a-M6"></a>章安云。<a id="a-M7"></a>诸经多以恒河沙为量者。<a id="a-M8"></a>有四义故。<a id="a-M9"></a>一人多识之。<a id="a-MA"></a>二入者得福。<a id="a-MB"></a>三八河中大。<a id="a-MC"></a>四是佛生处。<a id="a-MD"></a>此即四悉檀也。</p>
  <p id="aME">缚刍。<a id="a-MF"></a>此云青河。<a id="a-MG"></a>西域记云。<a id="a-MH"></a>旧曰博叉。<a id="a-MI"></a>讹也。</p>
  <p id="aMJ">徙多。<a id="a-MK"></a>此云冷河。<a id="a-ML"></a>西域记云。<a id="a-MM"></a>旧曰私陀。<a id="a-MN"></a>讹也。</p>
  <p id="aMO">阿恃多伐底河。<a id="a-MP"></a>西域记云。<a id="a-MQ"></a>唐言无胜。<a id="a-MR"></a>旧曰阿利罗跋提河。<a id="a-MS"></a>讹也。<a id="a-MT"></a>典言[口*尸](许梨)刺(力葛)拏伐底河。<a id="a-MU"></a>译曰有金河。<a id="a-MV"></a>是产阎浮金处。<a id="a-MW"></a>梁宗法师云。<a id="a-MX"></a>佛来此河边。<a id="a-MY"></a>入灭有意。<a id="a-MZ"></a>河流奔注。<a id="a-Ma"></a>若生死遄速。<a id="a-Mb"></a>金砂不动。<a id="a-Mc"></a>喻佛性常住。<a id="a-Md"></a>又因地在此舍身故。<a id="a-Me"></a>今至彼入灭。<a id="a-Mf"></a>章安云相传。<a id="a-Mg"></a>熙连秪是跋提。<a id="a-Mh"></a>今言不尔。<a id="a-Mi"></a>跋提大。<a id="a-Mj"></a>熙连小。<a id="a-Mk"></a>或言广四丈。<a id="a-Ml"></a>或八丈。<a id="a-Mm"></a>在城北。<a id="a-Mn"></a>跋提量在城南。<a id="a-Mo"></a>相去百里。<a id="a-Mp"></a>佛居其间。<a id="a-Mq"></a>熙连禅尼。<a id="a-Mr"></a>此云不乐着河。<a id="a-Ms"></a>度一切诸佛境界经。<a id="a-Mt"></a>佛言四流。<a id="a-Mu"></a>欲流有流见流无明流。<a id="a-Mv"></a>涅槃经。<a id="a-Mw"></a>说六河。<a id="a-Mx"></a>谓生死河。<a id="a-My"></a>涅槃河。<a id="a-Mz"></a>烦恼河。<a id="a-N0"></a>佛性河。<a id="a-N1"></a>善法河。<a id="a-N2"></a>恶法河。</p>
  <p id="aN3">娑竭罗。<a id="a-N4"></a>或娑伽罗。<a id="a-N5"></a>此云碱海。<a id="a-N6"></a>书曰。<a id="a-N7"></a>江汉朝宗于海。<a id="a-N8"></a>庄子曰。<a id="a-N9"></a>溟海者天池也。<a id="a-NA"></a>淮南子曰。<a id="a-NB"></a>海不让水。<a id="a-NC"></a>积以成其大。<a id="a-ND"></a>孙卿子曰。<a id="a-NE"></a>不积细流无以成海。<a id="a-NF"></a>老子曰。<a id="a-NG"></a>江海所以能为百谷王者。<a id="a-NH"></a>其善下也。<a id="a-NI"></a>潮有朝夕之期。<a id="a-NJ"></a>故吴都有朝夕之池。<a id="a-NK"></a>新华严云。<a id="a-NL"></a>譬如大海。<a id="a-NM"></a>以十种相。<a id="a-NN"></a>得大海名。<a id="a-NO"></a>不可移夺。<a id="a-NP"></a>一次第渐深。<a id="a-NQ"></a>二不受死尸。<a id="a-NR"></a>三余水入中皆失本名。<a id="a-NS"></a>四普同一味。<a id="a-NT"></a>五无量珍宝。<a id="a-NU"></a>六无能至底。<a id="a-NV"></a>七广大无量。<a id="a-NW"></a>八大身所居。<a id="a-NX"></a>九潮不过限。<a id="a-NY"></a>十普受大雨无有盈溢。<a id="a-NZ"></a>金刚三昧不坏不灭经云。<a id="a-Na"></a>以沃燋山。<a id="a-Nb"></a>大海不增。<a id="a-Nc"></a>以金刚轮故。<a id="a-Nd"></a>大海不减。<a id="a-Ne"></a>此金刚轮随时转故。<a id="a-Nf"></a>令大海水同一碱味。<a id="a-Ng"></a>华严云。<a id="a-Nh"></a>其娑竭罗龙王宫殿中。<a id="a-Ni"></a>水涌出入海。<a id="a-Nj"></a>复倍于前。<a id="a-Nk"></a>其所出水。<a id="a-Nl"></a>绀琉璃色。<a id="a-Nm"></a>涌出有时。<a id="a-Nn"></a>是故大海。<a id="a-No"></a>潮不失时。<a id="a-Np"></a>大集云。<a id="a-Nq"></a>如阎浮提一切众生身及与外色大海中。<a id="a-Nr"></a>皆有印象故名海印。<a id="a-Ns"></a>菩萨亦尔。<a id="a-Nt"></a>得大海印三昧已能分别一切众生心行。<a id="a-Nu"></a>于一切法门。<a id="a-Nv"></a>皆得慧明。<a id="a-Nw"></a>华严云。<a id="a-Nx"></a>海有奇特殊胜法。<a id="a-Ny"></a>能为一切平等印。<a id="a-Nz"></a>众生宝物及川流。<a id="a-O0"></a>普能包容无所拒。<a id="a-O1"></a>无尽禅定解脱者。<a id="a-O2"></a>为平等印亦如是。<a id="a-O3"></a>福德智慧诸妙行。<a id="a-O4"></a>一切并修无厌足。</p>
  <p id="aO5">贺逻驮。<a id="a-O6"></a>此云池。<a id="a-O7"></a>停水曰池。<a id="a-O8"></a>广雅曰沼也。</p>
  <p id="aO9">提。<a id="a-OA"></a>大论翻洲。<a id="a-OB"></a>尔雅水中可止曰洲。<a id="a-OC"></a>大品云。<a id="a-OD"></a>须菩提若江河大海。<a id="a-OE"></a>四边水断。<a id="a-OF"></a>是为洲。<a id="a-OG"></a>须菩提。<a id="a-OH"></a>色亦如是。<a id="a-OI"></a>前后际断。<a id="a-OJ"></a>大论云。<a id="a-OK"></a>世间洲者。<a id="a-OL"></a>如洲四边无地。<a id="a-OM"></a>色等法亦如是。<a id="a-ON"></a>前后皆不可得。<a id="a-OO"></a>中间亦如。<a id="a-OP"></a>或言洲潬(徒亶)者(尔雅谓水内沙堆也。<a id="a-OQ"></a>渚者。<a id="a-OR"></a>尔雅小洲)曰渚。<a id="a-OS"></a>大涅槃云。<a id="a-OT"></a>譬如商人。<a id="a-OU"></a>欲至宝渚。<a id="a-OV"></a>不知道路有人示之。<a id="a-OW"></a>即至宝渚。<a id="a-OX"></a>乃获诸珍。<a id="a-OY"></a>大般涅槃。<a id="a-OZ"></a>喻之为宝。</p>
  <p data-pb></p>
  <h2 id="aOa">林木篇第三十一</h2>
  <p id="aOb">毗蓝名苑。<a id="a-Oc"></a>母摘华而降生。<a id="a-Od"></a>菩提觉场。<a id="a-Oe"></a>佛观树而行道。<a id="a-Of"></a>居鹿园以说法。<a id="a-Og"></a>住鹤林而涅槃。<a id="a-Oh"></a>既皆依于修林。<a id="a-Oi"></a>故宜编乎异木。</p>
  <p id="aOj">婆那。<a id="a-Ok"></a>正言饭那。<a id="a-Ol"></a>此云林。<a id="a-Om"></a>丛木曰林。<a id="a-On"></a>杂阿含佛告阿难。<a id="a-Oo"></a>汝遥见彼青色丛林否。<a id="a-Op"></a>唯然已见。<a id="a-Oq"></a>是处名曰优留曼荼山。<a id="a-Or"></a>如来灭后百岁。<a id="a-Os"></a>有商人子。<a id="a-Ot"></a>名曰优波掘多。<a id="a-Ou"></a>当作佛事。<a id="a-Ov"></a>教授师中。<a id="a-Ow"></a>最为第一。</p>
  <p id="aOx">菩提树。<a id="a-Oy"></a>西域记云。<a id="a-Oz"></a>即毕钵罗树也。<a id="a-P0"></a>昔佛在世。<a id="a-P1"></a>高数百尺。<a id="a-P2"></a>屡经残伐。<a id="a-P3"></a>犹高四五丈。<a id="a-P4"></a>佛坐其下。<a id="a-P5"></a>成等正觉。<a id="a-P6"></a>因而谓之菩提树焉。<a id="a-P7"></a>茎干黄白。<a id="a-P8"></a>枝叶青翠。<a id="a-P9"></a>冬夏不凋。<a id="a-PA"></a>光鲜无变。<a id="a-PB"></a>每至涅槃之日。<a id="a-PC"></a>叶皆凋落。<a id="a-PD"></a>顷之复故。<a id="a-PE"></a>法苑云。<a id="a-PF"></a>释迦道树名阿沛多罗。</p>
  <p id="aPG">娑罗。<a id="a-PH"></a>此云坚固。<a id="a-PI"></a>北远云。<a id="a-PJ"></a>冬夏不改故名坚固。<a id="a-PK"></a>西域记云。<a id="a-PL"></a>其树类斛。<a id="a-PM"></a>而皮青白。<a id="a-PN"></a>叶甚光润。<a id="a-PO"></a>四树特高。<a id="a-PP"></a>华严音义。<a id="a-PQ"></a>翻为高远。<a id="a-PR"></a>其林森耸。<a id="a-PS"></a>出于余林也。<a id="a-PT"></a>后分云。<a id="a-PU"></a>娑罗林间。<a id="a-PV"></a>纵广十二由旬。<a id="a-PW"></a>天人大众。<a id="a-PX"></a>皆悉遍满。<a id="a-PY"></a>尖头针峰。<a id="a-PZ"></a>受无边众。<a id="a-Pa"></a>间无空缺。<a id="a-Pb"></a>不相障蔽。<a id="a-Pc"></a>大经云。<a id="a-Pd"></a>东方双者喻常无常。<a id="a-Pe"></a>南方双者。<a id="a-Pf"></a>喻乐无乐。<a id="a-Pg"></a>西方双者。<a id="a-Ph"></a>喻我无我。<a id="a-Pi"></a>北方双者。<a id="a-Pj"></a>喻净不净。<a id="a-Pk"></a>四方各双。<a id="a-Pl"></a>故名双树。<a id="a-Pm"></a>方面皆悉一枯一荣。<a id="a-Pn"></a>后分云。<a id="a-Po"></a>东方一双。<a id="a-Pp"></a>在于佛后西方一双。<a id="a-Pq"></a>在于佛前。<a id="a-Pr"></a>南方一双。<a id="a-Ps"></a>在于佛足。<a id="a-Pt"></a>北方一双。<a id="a-Pu"></a>在于佛首。<a id="a-Pv"></a>入涅槃已。<a id="a-Pw"></a>东西二双合为一树。<a id="a-Px"></a>南北二双亦合为一。<a id="a-Py"></a>二合皆悉垂覆如来。<a id="a-Pz"></a>其树惨然皆悉变白。</p>
  <p id="aQ0">毕利叉。<a id="a-Q1"></a>亦名毕落叉。<a id="a-Q2"></a>此云高显。<a id="a-Q3"></a>佛于下降诞则为高胜名显天人。<a id="a-Q4"></a>故曰高显。<a id="a-Q5"></a>本行经云。<a id="a-Q6"></a>是时摩耶夫人。<a id="a-Q7"></a>立地以手执波罗叉树枝。<a id="a-Q8"></a>即生菩萨。</p>
  <p id="aQ9">阿输迦。<a id="a-QA"></a>或名阿输柯。<a id="a-QB"></a>大论翻无忧华树。<a id="a-QC"></a>因果经云。<a id="a-QD"></a>二月八日夫人往毗蓝尼园。<a id="a-QE"></a>见无忧华。<a id="a-QF"></a>举右手摘。<a id="a-QG"></a>从右胁出。<a id="a-QH"></a>后汉法本内传云。<a id="a-QI"></a>明帝问摩腾法师曰。<a id="a-QJ"></a>佛生日月可知否。<a id="a-QK"></a>腾曰昭王二十四年。<a id="a-QL"></a>甲寅之岁。<a id="a-QM"></a>四月八日。<a id="a-QN"></a>于毗岚园内波罗树下。<a id="a-QO"></a>右胁而诞。<a id="a-QP"></a>故普耀王。<a id="a-QQ"></a>普放大光。<a id="a-QR"></a>照三千界。<a id="a-QS"></a>即周书异记云。<a id="a-QT"></a>昭王二十四年。<a id="a-QU"></a>甲寅之岁四月八日。<a id="a-QV"></a>江河泉池。<a id="a-QW"></a>忽然泛涨。<a id="a-QX"></a>井皆溢出。<a id="a-QY"></a>宫殿人舍山川大地。<a id="a-QZ"></a>咸悉震动。<a id="a-Qa"></a>其夜即有五色气。<a id="a-Qb"></a>入贯太微。<a id="a-Qc"></a>遍于西方。<a id="a-Qd"></a>尽作青红之色。<a id="a-Qe"></a>昭王即问太史苏由。<a id="a-Qf"></a>是何祥耶。<a id="a-Qg"></a>苏由曰。<a id="a-Qh"></a>有大圣人。<a id="a-Qi"></a>生于西方。<a id="a-Qj"></a>故现此瑞。<a id="a-Qk"></a>昭王曰。<a id="a-Ql"></a>于天下何如。<a id="a-Qm"></a>苏由曰。<a id="a-Qn"></a>即时无他。<a id="a-Qo"></a>至千年外。<a id="a-Qp"></a>声教被此。<a id="a-Qq"></a>昭王即遣镌石记之。<a id="a-Qr"></a>埋在南郊天祠前。<a id="a-Qs"></a>周第六主穆王满五十二年壬申之岁二月十五日。<a id="a-Qt"></a>佛年七十九。<a id="a-Qu"></a>方始灭度。<a id="a-Qv"></a>故涅槃经云。<a id="a-Qw"></a>二月十五日。<a id="a-Qx"></a>临涅槃时。<a id="a-Qy"></a>出种种光。<a id="a-Qz"></a>大地震动。<a id="a-R0"></a>声至有顶。<a id="a-R1"></a>光遍三千。<a id="a-R2"></a>即周书异记云。<a id="a-R3"></a>穆王即位。<a id="a-R4"></a>五十二年壬申之岁。<a id="a-R5"></a>二月十五日旦。<a id="a-R6"></a>暴风忽起。<a id="a-R7"></a>发损人舍。<a id="a-R8"></a>伤折树木山川大地。<a id="a-R9"></a>皆悉震动。<a id="a-RA"></a>午后天阴云黑。<a id="a-RB"></a>西方有白虹十二道。<a id="a-RC"></a>南北通贯。<a id="a-RD"></a>连夜不灭。<a id="a-RE"></a>穆王问太史扈(音广)多曰。<a id="a-RF"></a>是何征也。<a id="a-RG"></a>扈多对云。<a id="a-RH"></a>西方有大圣人。<a id="a-RI"></a>灭度魂相现耳。<a id="a-RJ"></a>魏昙谟最及唐法琳。<a id="a-RK"></a>北山神清法上答高丽问。<a id="a-RL"></a>朝代并同。<a id="a-RM"></a>荆溪辅行亦云。<a id="a-RN"></a>当此周昭王甲寅之岁。<a id="a-RO"></a>第二齐王简栖述头陀寺记云。<a id="a-RP"></a>周鲁二庄亲昭夜景之鉴。<a id="a-RQ"></a>洎隋翻经学士费长房撰开皇三宝录。<a id="a-RR"></a>佛以周庄王他十年。<a id="a-RS"></a>即春秋左传云鲁庄公七年岁次甲午四月八日也。<a id="a-RT"></a>生相既显。<a id="a-RU"></a>故普耀云。<a id="a-RV"></a>普放大光。<a id="a-RW"></a>照三千界。<a id="a-RX"></a>即左传说恒星不现夜明也。<a id="a-RY"></a>瑞应经云。<a id="a-RZ"></a>沸星下现。<a id="a-Ra"></a>侍太子生。<a id="a-Rb"></a>故左传云。<a id="a-Rc"></a>星陨如雨。<a id="a-Rd"></a>本行经说。<a id="a-Re"></a>虚空无云。<a id="a-Rf"></a>自然而雨。<a id="a-Rg"></a>左传又称。<a id="a-Rh"></a>与雨偕也。<a id="a-Ri"></a>又云成道即当第十八主惠王十九年癸亥也。<a id="a-Rj"></a>示灭即第二十一主。<a id="a-Rk"></a>匡王五年癸丑二月十五日也。<a id="a-Rl"></a>时年八十矣。<a id="a-Rm"></a>孤山注四十二章。<a id="a-Rn"></a>净觉造通源记。<a id="a-Ro"></a>依此。<a id="a-Rp"></a>费氏朝代。<a id="a-Rq"></a>由净名疏云。<a id="a-Rr"></a>周时佛兴。<a id="a-Rs"></a>星陨如雨故也。<a id="a-Rt"></a>法琳评曰。<a id="a-Ru"></a>但据恒星为验。<a id="a-Rv"></a>而云佛生。<a id="a-Rw"></a>未悟恒星别由他事。<a id="a-Rx"></a>案文殊师利般涅槃云。<a id="a-Ry"></a>佛灭度后二百五十年。<a id="a-Rz"></a>文殊至雪山。<a id="a-S0"></a>化五百仙人讫。<a id="a-S1"></a>还归本土。<a id="a-S2"></a>放大光明遍照世界。<a id="a-S3"></a>入于涅槃。<a id="a-S4"></a>恒星之瑞。<a id="a-S5"></a>即其时也。<a id="a-S6"></a>又长房言佛以周惠王十九年癸亥成道者。<a id="a-S7"></a>亦有大过。<a id="a-S8"></a>何者案刘向古旧二录云。<a id="a-S9"></a>周惠王时。<a id="a-SA"></a>已渐佛教。<a id="a-SB"></a>一百五十年后。<a id="a-SC"></a>老子方说五千文。<a id="a-SD"></a>若以惠王之时。<a id="a-SE"></a>始成佛者。<a id="a-SF"></a>不应经教已传洛矣。<a id="a-SG"></a>第三后周道安法师述二教论云。<a id="a-SH"></a>慧光遐照。<a id="a-SI"></a>庄王因睹夜明。<a id="a-SJ"></a>灵液方津。<a id="a-SK"></a>明帝以之神梦。<a id="a-SL"></a>注云。<a id="a-SM"></a>春秋左传云。<a id="a-SN"></a>鲁庄公七年岁次甲午。<a id="a-SO"></a>四月辛卯夜。<a id="a-SP"></a>恒星不现星陨如雨。<a id="a-SQ"></a>即周之庄王十年也。<a id="a-SR"></a>庄王别传曰。<a id="a-SS"></a>遂即易筮之云。<a id="a-ST"></a>西域铜色人出也。<a id="a-SU"></a>所以夜明非中夏之灾也。<a id="a-SV"></a>又依什法师年纪。<a id="a-SW"></a>及石柱铭。<a id="a-SX"></a>并与春秋符同。<a id="a-SY"></a>如来周桓王五年。<a id="a-SZ"></a>岁次乙丑。<a id="a-Sa"></a>生佛。<a id="a-Sb"></a>襄王十五年。<a id="a-Sc"></a>岁在甲申而灭度。<a id="a-Sd"></a>法琳评曰。<a id="a-Se"></a>安之为论据罗什记。<a id="a-Sf"></a>罗什记者。<a id="a-Sg"></a>承安世高。<a id="a-Sh"></a>安世高者以汉桓帝时。<a id="a-Si"></a>在洛阳翻译。<a id="a-Sj"></a>信执笔者据桓帝时。<a id="a-Sk"></a>但罗什秦时始来。<a id="a-Sl"></a>世高汉朝先至。<a id="a-Sm"></a>二师相去垂三百年。<a id="a-Sn"></a>信彼相承依而为记。<a id="a-So"></a>非是安论造次缪陈。<a id="a-Sp"></a>并由当时传者之过。<a id="a-Sq"></a>又法显传云。<a id="a-Sr"></a>圣出殷世武乙二十六年甲午时生者。<a id="a-Ss"></a>辩正评曰。<a id="a-St"></a>虽外游诸国传未可依。<a id="a-Su"></a>年月时乖殊俗实为河汉。<a id="a-Sv"></a>又像正记定平王时戊午岁。<a id="a-Sw"></a>法琳评曰。<a id="a-Sx"></a>依像正记。<a id="a-Sy"></a>罕见依凭。<a id="a-Sz"></a>案通慧鹫岭圣贤录。<a id="a-T0"></a>说佛生时。<a id="a-T1"></a>凡有八别。<a id="a-T2"></a>一夏桀时。<a id="a-T3"></a>二商末武乙时。<a id="a-T4"></a>三西周昭王时。<a id="a-T5"></a>四穆王时。<a id="a-T6"></a>五东周平王时。<a id="a-T7"></a>六桓王时。<a id="a-T8"></a>七庄王时。<a id="a-T9"></a>八赵伯休。<a id="a-TA"></a>梁大周元年。<a id="a-TB"></a>于庐山。<a id="a-TC"></a>遇弘度律师。<a id="a-TD"></a>得佛灭后众圣默记。<a id="a-TE"></a>推当前周二十九主。<a id="a-TF"></a>贞定王亮二年甲戌。<a id="a-TG"></a>前后所指。<a id="a-TH"></a>时既纷杂。<a id="a-TI"></a>故唐贞观十三年。<a id="a-TJ"></a>敕遣刑部尚书刘德威等。<a id="a-TK"></a>问法琳法师。<a id="a-TL"></a>何故传述乖紊无的可依。<a id="a-TM"></a>由是琳师先列其真。<a id="a-TN"></a>后陈其妄。<a id="a-TO"></a>遂定周昭丙寅岁生。<a id="a-TP"></a>周穆壬申世尊示灭。<a id="a-TQ"></a>从此起算。<a id="a-TR"></a>至今绍兴十三年岁次癸亥。<a id="a-TS"></a>总计二千九十四年(此依赜禅师清规集算。<a id="a-TT"></a>若依文律师年谱。<a id="a-TU"></a>少十三年)西域记云。<a id="a-TV"></a>自佛涅槃。<a id="a-TW"></a>诸部异议。<a id="a-TX"></a>或云已过或九百未满千年。<a id="a-TY"></a>或云一千二百余年。<a id="a-TZ"></a>或云一千三百余年。<a id="a-Ta"></a>或云一千五百余年。<a id="a-Tb"></a>然既古今绵远。<a id="a-Tc"></a>东西杳邈。<a id="a-Td"></a>不宜确执是一非诸。<a id="a-Te"></a>故南山律师。<a id="a-Tf"></a>问天人云。<a id="a-Tg"></a>此土常传。<a id="a-Th"></a>佛是殷时。<a id="a-Ti"></a>周昭鲁庄等。<a id="a-Tj"></a>互说不同。<a id="a-Tk"></a>如何定指。<a id="a-Tl"></a>答曰。<a id="a-Tm"></a>皆有所以。<a id="a-Tn"></a>弟子夏桀时生天。<a id="a-To"></a>具见佛之垂化。<a id="a-Tp"></a>且佛有三身。<a id="a-Tq"></a>法报二身。<a id="a-Tr"></a>则非人见。<a id="a-Ts"></a>并化登地已上。<a id="a-Tt"></a>唯有化身。<a id="a-Tu"></a>普被三千百亿天下。<a id="a-Tv"></a>故有百亿释迦。<a id="a-Tw"></a>随人所感。<a id="a-Tx"></a>前后不定。<a id="a-Ty"></a>或在殷末。<a id="a-Tz"></a>或在鲁庄。<a id="a-U0"></a>俱在大千之中。<a id="a-U1"></a>前后咸传一化。<a id="a-U2"></a>感见随机前后。<a id="a-U3"></a>法报常自湛然不足疑也。<a id="a-U4"></a>辨朝代竟。<a id="a-U5"></a>若论月分。<a id="a-U6"></a>如浴佛经云。<a id="a-U7"></a>一切佛皆四月八日生也。<a id="a-U8"></a>瑞应亦云。<a id="a-U9"></a>四月八生。<a id="a-UA"></a>萨婆多云。<a id="a-UB"></a>二月八生。<a id="a-UC"></a>费长房云。<a id="a-UD"></a>仲春二月八夜生。<a id="a-UE"></a>神清云。<a id="a-UF"></a>二月八日。<a id="a-UG"></a>大圣诞于迦维。<a id="a-UH"></a>洎乎示灭之辰。<a id="a-UI"></a>涅槃经曰。<a id="a-UJ"></a>二月十五日。<a id="a-UK"></a>临涅槃时。<a id="a-UL"></a>然此诸文出有异者。<a id="a-UM"></a>盖西域以寅月十六为岁首。<a id="a-UN"></a>以寅月十五。<a id="a-UO"></a>为岁终。<a id="a-UP"></a>彼分三际之殊。<a id="a-UQ"></a>此立四时之别。<a id="a-UR"></a>加复震旦立正。<a id="a-US"></a>三代有异。<a id="a-UT"></a>夏正建寅。<a id="a-UU"></a>殷正建丑。<a id="a-UV"></a>周正建子。<a id="a-UW"></a>佛之生灭既准周书。<a id="a-UX"></a>日月之数。<a id="a-UY"></a>当依姬世。<a id="a-UZ"></a>三宝纪定四月为二月故。<a id="a-Ua"></a>北山云。<a id="a-Ub"></a>周之二月。<a id="a-Uc"></a>今十二月也。<a id="a-Ud"></a>而大圣在乎周年。<a id="a-Ue"></a>故得以十一月言正。<a id="a-Uf"></a>异今之世也。<a id="a-Ug"></a>是月也天地否闭。<a id="a-Uh"></a>龙蛇斯蛰。<a id="a-Ui"></a>微阳潜布于下泉。<a id="a-Uj"></a>句萌未达于上土。<a id="a-Uk"></a>以兹而生者。<a id="a-Ul"></a>应气运而来。<a id="a-Um"></a>以兹而灭者应代谢而去。<a id="a-Un"></a>然考二月涅槃。<a id="a-Uo"></a>属十二月此尽美矣。<a id="a-Up"></a>其定诞生亦十二月。<a id="a-Uq"></a>未尽善也。<a id="a-Ur"></a>故二教论云。<a id="a-Us"></a>周以十一月为正。<a id="a-Ut"></a>春秋四月。<a id="a-Uu"></a>即夏之二月也。<a id="a-Uv"></a>依天竺用正与夏同。<a id="a-Uw"></a>又僧史略云。<a id="a-Ux"></a>江表以今四月八日为佛生日者。<a id="a-Uy"></a>依瑞应经也。<a id="a-Uz"></a>如用周正。<a id="a-V0"></a>合是今二月八日。<a id="a-V1"></a>今用建已。<a id="a-V2"></a>乃周之六月也。<a id="a-V3"></a>详此滥用建已月者。<a id="a-V4"></a>由闻声便用。<a id="a-V5"></a>不摭实求时也。<a id="a-V6"></a>又二教论云。<a id="a-V7"></a>杜预用晋历。<a id="a-V8"></a>算辛卯二月五日。<a id="a-V9"></a>安共董供奉用鲁历。<a id="a-VA"></a>算即二月七日。<a id="a-VB"></a>用前周历即二月八日也。<a id="a-VC"></a>又今北地尚[藹-言+月]八浴佛。<a id="a-VD"></a>乃属成道之节。<a id="a-VE"></a>故周书异记云。<a id="a-VF"></a>周穆王二年癸未。<a id="a-VG"></a>二月八日。<a id="a-VH"></a>佛年三十成道。<a id="a-VI"></a>正当今之[藹-言+月]八也。<a id="a-VJ"></a>西域记云。<a id="a-VK"></a>菩萨以吠舍佉月。<a id="a-VL"></a>后半八日。<a id="a-VM"></a>当此三月八日。<a id="a-VN"></a>上座部则以吠舍佉月后半十五日。<a id="a-VO"></a>当此三月十五日。<a id="a-VP"></a>闻诸先记曰。<a id="a-VQ"></a>佛以生年八十吠舍佉月后半十五日。<a id="a-VR"></a>入涅槃。<a id="a-VS"></a>当此三月十五日也。<a id="a-VT"></a>说一切有部则佛以迦剌底迦月后半八日入涅槃。<a id="a-VU"></a>当此九月八日也。<a id="a-VV"></a>今详西域如奘师云。<a id="a-VW"></a>建寅为岁首。<a id="a-VX"></a>二月则当建卯。<a id="a-VY"></a>四月乃属建已。<a id="a-VZ"></a>况涅槃瑞应翻传到此。<a id="a-Va"></a>适当汉魏之后。<a id="a-Vb"></a>皆遵夏历。<a id="a-Vc"></a>所以天下相传。<a id="a-Vd"></a>以卯月为涅槃。<a id="a-Ve"></a>以已月为降生者。<a id="a-Vf"></a>殊有由也。<a id="a-Vg"></a>诸文所载。<a id="a-Vh"></a>年月日异。<a id="a-Vi"></a>故附此集录示后世。</p>
  <p id="aVj">尼拘律陀。<a id="a-Vk"></a>又云尼拘卢陀。<a id="a-Vl"></a>此云无节。<a id="a-Vm"></a>又云。<a id="a-Vn"></a>纵广。<a id="a-Vo"></a>叶如此方柿叶。<a id="a-Vp"></a>其果名多勒。<a id="a-Vq"></a>如五升瓶大。<a id="a-Vr"></a>食除热痰。<a id="a-Vs"></a>摭华云。<a id="a-Vt"></a>义翻杨柳。<a id="a-Vu"></a>以树大子小似此方杨柳。<a id="a-Vv"></a>故以翻之。<a id="a-Vw"></a>宋僧传云。<a id="a-Vx"></a>译之言易也。<a id="a-Vy"></a>谓以所有。<a id="a-Vz"></a>译其所无。<a id="a-W0"></a>如拘律陀树。<a id="a-W1"></a>即东夏杨柳。<a id="a-W2"></a>名虽不同树体是一。</p>
  <p id="aW3">多罗。<a id="a-W4"></a>旧名贝多。<a id="a-W5"></a>此翻岸。<a id="a-W6"></a>形如此方棕榈。<a id="a-W7"></a>直而且高。<a id="a-W8"></a>极高长八九十尺。<a id="a-W9"></a>华如黄米子。<a id="a-WA"></a>有人云。<a id="a-WB"></a>一多罗树。<a id="a-WC"></a>高七仞。<a id="a-WD"></a>七尺曰仞。<a id="a-WE"></a>是则树高四十九尺。<a id="a-WF"></a>西域记云。<a id="a-WG"></a>南印建那补罗国北不远有多罗树林。<a id="a-WH"></a>三十余里。<a id="a-WI"></a>其叶长广。<a id="a-WJ"></a>其色光润。<a id="a-WK"></a>诸国书写。<a id="a-WL"></a>莫不采用。</p>
  <p id="aWM">尸陀。<a id="a-WN"></a>正云尸多婆那。<a id="a-WO"></a>此翻寒林。<a id="a-WP"></a>其林幽邃而寒也。<a id="a-WQ"></a>僧祗云。<a id="a-WR"></a>此林多死尸。<a id="a-WS"></a>人入寒畏也。<a id="a-WT"></a>法显传名尸摩赊那。<a id="a-WU"></a>汉言弃死人墓田。<a id="a-WV"></a>四分名恐畏林。<a id="a-WW"></a>多论名安陀林。<a id="a-WX"></a>亦名昼暗林。</p>
  <p id="aWY">曳(移结)瑟知林。<a id="a-WZ"></a>西域记。<a id="a-Wa"></a>唐言杖林。<a id="a-Wb"></a>其林修劲。<a id="a-Wc"></a>被满山谷。<a id="a-Wd"></a>先有婆罗门。<a id="a-We"></a>闻释迦佛身长丈六。<a id="a-Wf"></a>常怀疑惑未之信也。<a id="a-Wg"></a>乃以丈六竹杖。<a id="a-Wh"></a>欲量佛身。<a id="a-Wi"></a>恒于丈端。<a id="a-Wj"></a>出过丈六。<a id="a-Wk"></a>如是增高。<a id="a-Wl"></a>莫能穷实。<a id="a-Wm"></a>遂投杖而去。<a id="a-Wn"></a>因植根焉。</p>
  <p id="aWo">鞞铎佉。<a id="a-Wp"></a>西域记云。<a id="a-Wq"></a>象坚窣堵波。<a id="a-Wr"></a>北山岩下有一龙泉。<a id="a-Ws"></a>是如来受神饭已。<a id="a-Wt"></a>及阿罗汉于中漱口。<a id="a-Wu"></a>嚼杨枝因即植根。<a id="a-Wv"></a>今为茂林。<a id="a-Ww"></a>后人于此建立伽蓝。<a id="a-Wx"></a>名鞞铎佉。<a id="a-Wy"></a>唐言嚼杨枝。<a id="a-Wz"></a>毗柰耶云。<a id="a-X0"></a>嚼杨枝。<a id="a-X1"></a>有五利。<a id="a-X2"></a>一口不臭。<a id="a-X3"></a>二口不苦。<a id="a-X4"></a>三除风。<a id="a-X5"></a>四除热。<a id="a-X6"></a>五除痰癊。<a id="a-X7"></a>四分不嚼杨枝。<a id="a-X8"></a>有五过。<a id="a-X9"></a>口气臭。<a id="a-XA"></a>不善别味。<a id="a-XB"></a>热癊不消。<a id="a-XC"></a>不引食。<a id="a-XD"></a>眼不明。</p>
  <p id="aXE">弹多抳(尼倚)瑟搋。<a id="a-XF"></a>(丑皆)弹多此云齿。<a id="a-XG"></a>搋此云木。<a id="a-XH"></a>谓齿木也。<a id="a-XI"></a>长者十二指。<a id="a-XJ"></a>短者六指。<a id="a-XK"></a>多用竭陀罗木。<a id="a-XL"></a>此方无故。<a id="a-XM"></a>多用杨枝。<a id="a-XN"></a>寄归传云。<a id="a-XO"></a>大如小指。<a id="a-XP"></a>一头缓嚼净刷牙关。<a id="a-XQ"></a>用罢辟破。<a id="a-XR"></a>屈而刮舌。<a id="a-XS"></a>五分嚼已应净洗弃以虫食死故。</p>
  <p id="aXT">波吒厘。<a id="a-XU"></a>西域记云。<a id="a-XV"></a>旧云巴连弗邑。<a id="a-XW"></a>讹也。<a id="a-XX"></a>谓女楈树也。</p>
  <p id="aXY">阿梨。<a id="a-XZ"></a>或云此方无故不翻。<a id="a-Xa"></a>其树似兰。<a id="a-Xb"></a>枝若落时必为七分。<a id="a-Xc"></a>义净译孔雀经。<a id="a-Xd"></a>头破作七分。<a id="a-Xe"></a>犹如兰香梢。<a id="a-Xf"></a>复自解曰。<a id="a-Xg"></a>梵云頞杜迦曼折利。<a id="a-Xh"></a>頞杜迦。<a id="a-Xi"></a>兰香也。<a id="a-Xj"></a>曼折利。<a id="a-Xk"></a>梢头也。<a id="a-Xl"></a>旧云阿梨树枝既不善本音。<a id="a-Xm"></a>复不识其事。<a id="a-Xn"></a>故致久迷。<a id="a-Xo"></a>然问西方。<a id="a-Xp"></a>元无阿梨树也。</p>
  <p id="aXq">尸利沙。<a id="a-Xr"></a>或云尸利洒。<a id="a-Xs"></a>即此间合昏树。<a id="a-Xt"></a>有二种。<a id="a-Xu"></a>名尸利沙者。<a id="a-Xv"></a>叶实俱大。<a id="a-Xw"></a>名尸利驶者。<a id="a-Xx"></a>叶实俱小。<a id="a-Xy"></a>又舍离沙。<a id="a-Xz"></a>此云合欢。</p>
  <p id="aY0">荃提。<a id="a-Y1"></a>荃谓荃草。<a id="a-Y2"></a>出昆仑山。<a id="a-Y3"></a>提谓可迁徙提挈也。<a id="a-Y4"></a>见经音义。</p>
  <p id="aY5">伊兰。<a id="a-Y6"></a>观佛三昧海经云。<a id="a-Y7"></a>譬如伊兰与旃檀。<a id="a-Y8"></a>生末利山中。<a id="a-Y9"></a>牛头旃檀。<a id="a-YA"></a>生伊兰丛中。<a id="a-YB"></a>未及长大。<a id="a-YC"></a>在地下时。<a id="a-YD"></a>牙茎枝叶。<a id="a-YE"></a>如阎浮提竹笋。<a id="a-YF"></a>众人不知言。<a id="a-YG"></a>此山中纯是伊兰。<a id="a-YH"></a>无有旃檀。<a id="a-YI"></a>而伊兰臭。<a id="a-YJ"></a>臭若肨尸熏四十由旬。<a id="a-YK"></a>其华红色。<a id="a-YL"></a>甚可爱乐。<a id="a-YM"></a>若有食者。<a id="a-YN"></a>发狂而死。<a id="a-YO"></a>牛头旃檀。<a id="a-YP"></a>虽生此林。<a id="a-YQ"></a>未成就故。<a id="a-YR"></a>不能发香。<a id="a-YS"></a>仲秋月满。<a id="a-YT"></a>卒从地生。<a id="a-YU"></a>成旃檀树。<a id="a-YV"></a>众人皆闻牛头旃檀上妙之香。<a id="a-YW"></a>永无伊兰臭恶之气。</p>
 </body>
</html>