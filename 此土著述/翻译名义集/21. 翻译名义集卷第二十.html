<!doctype html>
<html id="z3IBXHO1fy" data-ver="2306">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第二十</h1>
  <h2 id="a2">统论二谛篇第六十四</h2>
  <p id="a3">教传东土(东标所至)。<a id="a-4"></a>法本西域(西显所出)。<a id="a-5"></a>当闻香以寻根。<a id="a-6"></a>故沿流而究原。<a id="a-7"></a>辨佛陀僧伽之号。<a id="a-8"></a>解菩提般若之名。<a id="a-9"></a>随机之语。<a id="a-A"></a>虽曰无边。<a id="a-B"></a>旨归之意。<a id="a-C"></a>唯诠二谛。<a id="a-D"></a>今就集末。<a id="a-E"></a>略开七门 一原宗 二释名 三辨义 四示体 五释相 六境智 七劝诫。</p>
  <p id="aF">一原宗者。<a id="a-G"></a>中观论云。<a id="a-H"></a>诸佛依二谛。<a id="a-I"></a>为众生说法。<a id="a-J"></a>一以世俗谛。<a id="a-K"></a>二第一义谛。<a id="a-L"></a>良以佛之说法。<a id="a-M"></a>语不徒然。<a id="a-N"></a>凡所立言。<a id="a-O"></a>咸诠实理。<a id="a-P"></a>故闻法者。<a id="a-Q"></a>悉有所证。<a id="a-R"></a>以依二谛为机说故。<a id="a-S"></a>如大论云。<a id="a-T"></a>有二种众生。<a id="a-U"></a>一者知诸法假名。<a id="a-V"></a>二者著名字。<a id="a-W"></a>为著名字众生故说无相。<a id="a-X"></a>为知诸法假名众生故说世谛。<a id="a-Y"></a>是以世俗显缘起之事。<a id="a-Z"></a>诸法历然。<a id="a-a"></a>故佛事门中。<a id="a-b"></a>不舍一法。<a id="a-c"></a>劝臣以忠。<a id="a-d"></a>劝子以孝。<a id="a-e"></a>劝国以治。<a id="a-f"></a>劝家以和。<a id="a-g"></a>弘善示天堂之乐。<a id="a-h"></a>惩非显地狱之苦。<a id="a-i"></a>此依俗谛也。<a id="a-j"></a>真谛彰本寂之理。<a id="a-k"></a>一性泯然。<a id="a-l"></a>所以实际理地。<a id="a-m"></a>不受一尘。<a id="a-n"></a>是非双泯。<a id="a-o"></a>能所俱亡。<a id="a-p"></a>指万象为真如。<a id="a-q"></a>会三乘归实际。<a id="a-r"></a>此依真谛也。<a id="a-s"></a>二释名者。<a id="a-t"></a>此二谛法。<a id="a-u"></a>就能诠名。<a id="a-v"></a>谈真则逆俗。<a id="a-w"></a>顺俗则乖真。<a id="a-x"></a>以真是实义。<a id="a-y"></a>审实是真。<a id="a-z"></a>俗是假义。<a id="a-10"></a>审假是俗。<a id="a-11"></a>故涅槃云。<a id="a-12"></a>出世人所知。<a id="a-13"></a>名第一义谛。<a id="a-14"></a>世人所知。<a id="a-15"></a>名世谛。<a id="a-16"></a>北山录云。<a id="a-17"></a>会极捐情之谓真。<a id="a-18"></a>起微涉动之谓俗。<a id="a-19"></a>真也。<a id="a-1A"></a>者性空也。<a id="a-1B"></a>俗也者假有也。<a id="a-1C"></a>假有之有谓之似有。<a id="a-1D"></a>性空之空谓之真空。<a id="a-1E"></a>此约事理对释。<a id="a-1F"></a>昭明太子云。<a id="a-1G"></a>真谛离有离无。<a id="a-1H"></a>俗谛即有即无。<a id="a-1I"></a>即有即无。<a id="a-1J"></a>斯是假名。<a id="a-1K"></a>离有离无。<a id="a-1L"></a>此为中道。<a id="a-1M"></a>此约中边判释也。<a id="a-1N"></a>三辨义者。<a id="a-1O"></a>宗镜问曰。<a id="a-1P"></a>一心二谛。<a id="a-1Q"></a>理事非虚。<a id="a-1R"></a>证理性而成真。<a id="a-1S"></a>审事实而为俗。<a id="a-1T"></a>皆具极成之义。<a id="a-1U"></a>不坏二谛之门。<a id="a-1V"></a>大小二乘。<a id="a-1W"></a>同共建立。<a id="a-1X"></a>如何是极成之义。<a id="a-1Y"></a>答所成决定不可移易。<a id="a-1Z"></a>随真随俗。<a id="a-1a"></a>各有道理。<a id="a-1b"></a>瑜伽论云。<a id="a-1c"></a>一有世间极成真实。<a id="a-1d"></a>二道理极成真实。<a id="a-1e"></a>世间极成真实者。<a id="a-1f"></a>谓一切世间。<a id="a-1g"></a>于彼彼事。<a id="a-1h"></a>随顺假立世俗惯习悟入觉慧所见同性。<a id="a-1i"></a>谓地唯是地。<a id="a-1j"></a>非是火等。<a id="a-1k"></a>乃至苦唯是苦。<a id="a-1l"></a>非是乐等。<a id="a-1m"></a>乐唯是乐。<a id="a-1n"></a>非是苦乐。<a id="a-1o"></a>以要言之。<a id="a-1p"></a>此即如此。<a id="a-1q"></a>非不如此。<a id="a-1r"></a>是即如是。<a id="a-1s"></a>非不如是。<a id="a-1t"></a>决定胜解所行境事。<a id="a-1u"></a>一切世间。<a id="a-1v"></a>从其本际。<a id="a-1w"></a>展转传来。<a id="a-1x"></a>想自分别。<a id="a-1y"></a>共所成立。<a id="a-1z"></a>不由思惟筹量观察。<a id="a-20"></a>然后方取。<a id="a-21"></a>是名世间极成真实。<a id="a-22"></a>道理极成真实者。<a id="a-23"></a>依止现比及至教量极善思惟择决定智所行所知事。<a id="a-24"></a>由证成道理所建立所施设义。<a id="a-25"></a>是名道理极成真实。<a id="a-26"></a>四示体者。<a id="a-27"></a>二谛之法。<a id="a-28"></a>明所诠体。<a id="a-29"></a>如昭明云。<a id="a-2A"></a>世人所知生法为体。<a id="a-2B"></a>圣人所知不生为体。<a id="a-2C"></a>从人虽异其体不殊。<a id="a-2D"></a>故荆溪云。<a id="a-2E"></a>只点一法二谛宛然。<a id="a-2F"></a>俗则百界千如。<a id="a-2G"></a>真则同居一念。<a id="a-2H"></a>又起信云。<a id="a-2I"></a>摩诃衍者。<a id="a-2J"></a>总说有二种。<a id="a-2K"></a>云何为二。<a id="a-2L"></a>一者法。<a id="a-2M"></a>二者义。<a id="a-2N"></a>此以一法。<a id="a-2O"></a>而分二义。<a id="a-2P"></a>谈实相不坏于假名。<a id="a-2Q"></a>论差别不破于平等。<a id="a-2R"></a>昭明云。<a id="a-2S"></a>真即有是空。<a id="a-2T"></a>俗指空为有。<a id="a-2U"></a>宗镜云。<a id="a-2V"></a>俗谛不得不有。<a id="a-2W"></a>有常自空。<a id="a-2X"></a>真谛不得不空。<a id="a-2Y"></a>空但彻有。<a id="a-2Z"></a>故十疑论注云。<a id="a-2a"></a>说相而万法森罗实无所得。<a id="a-2b"></a>谈性而一如寂灭不碍随缘。<a id="a-2c"></a>真是俗家之真。<a id="a-2d"></a>万法自泯。<a id="a-2e"></a>俗是真家之俗。<a id="a-2f"></a>一性恒殊。<a id="a-2g"></a>以不坏假名故。<a id="a-2h"></a>则彼此生灭差别。<a id="a-2i"></a>以说诸法实相故。<a id="a-2j"></a>则彼此生灭自亡。<a id="a-2k"></a>只于不一而明不二。<a id="a-2l"></a>故仁王云。<a id="a-2m"></a>于解常自一(智照融通法性常一)。<a id="a-2n"></a>于谛常自二(圣人见真凡夫见俗)。<a id="a-2o"></a>了达此一二真入圣义谛。<a id="a-2p"></a>故古德云。<a id="a-2q"></a>二谛并非双。<a id="a-2r"></a>恒乖未曾各。<a id="a-2s"></a>二双显泯中。<a id="a-2t"></a>谓非真非俗。<a id="a-2u"></a>一双孤雁掠地高飞。<a id="a-2v"></a>两个鸳鸯池边独立。<a id="a-2w"></a>又先德云。<a id="a-2x"></a>真俗双泯。<a id="a-2y"></a>二谛恒存。<a id="a-2z"></a>空有两亡一昧常现。<a id="a-30"></a>是知各执则失。<a id="a-31"></a>互融则得。<a id="a-32"></a>各执则失者。<a id="a-33"></a>如云有为虽伪舍之则大业不成。<a id="a-34"></a>无为虽空住之则慧心不朗。<a id="a-35"></a>互融则得者。<a id="a-36"></a>如云虽知诸佛国及以众生空而常修净土教化诸众生。<a id="a-37"></a>故十疑论注云。<a id="a-38"></a>圣人得其意也于随缘处而谈不变。<a id="a-39"></a>于成事处而说体空。<a id="a-3A"></a>故荆溪云。<a id="a-3B"></a>应知万法是真如。<a id="a-3C"></a>由不变故。<a id="a-3D"></a>真如是万法。<a id="a-3E"></a>由随缘故。<a id="a-3F"></a>此等明文。<a id="a-3G"></a>皆论真俗之体一也。<a id="a-3H"></a>五释相者。<a id="a-3I"></a>妙玄云。<a id="a-3J"></a>取意存略。<a id="a-3K"></a>但点法性。<a id="a-3L"></a>为真谛。<a id="a-3M"></a>无明十二因缘为俗谛。<a id="a-3N"></a>于义则足。<a id="a-3O"></a>但人心粗浅不觉其深妙。<a id="a-3P"></a>更须开祐则论七种二谛。<a id="a-3Q"></a>释签解云。<a id="a-3R"></a>然此七文散在诸经无一处具出。<a id="a-3S"></a>唯大经十二列八二谛。<a id="a-3T"></a>章安作七二谛销之。<a id="a-3U"></a>初一是总。<a id="a-3V"></a>余七是别。<a id="a-3W"></a>经云。<a id="a-3X"></a>出世人心所见者。<a id="a-3Y"></a>名第一义谛。<a id="a-3Z"></a>世人心所见者。<a id="a-3a"></a>名为世谛。<a id="a-3b"></a>疏云。<a id="a-3c"></a>总冠诸谛。<a id="a-3d"></a>世情多种。<a id="a-3e"></a>束为世谛。<a id="a-3f"></a>圣智多知。<a id="a-3g"></a>束为第一义谛。<a id="a-3h"></a>即是诸教随情智也。<a id="a-3i"></a>经云。<a id="a-3j"></a>五阴和合。<a id="a-3k"></a>称名某甲。<a id="a-3l"></a>是名世谛。<a id="a-3m"></a>解阴无阴亦无名字。<a id="a-3n"></a>离阴亦无。<a id="a-3o"></a>是名第一义谛。<a id="a-3p"></a>疏云。<a id="a-3q"></a>名无名即生灭二谛(妙玄云。<a id="a-3r"></a>实有为俗实有灭为真)。<a id="a-3s"></a>经云。<a id="a-3t"></a>或有法有名有实。<a id="a-3u"></a>是名第一义谛。<a id="a-3v"></a>或有法有名无实。<a id="a-3w"></a>是名世谛。<a id="a-3x"></a>疏云。<a id="a-3y"></a>实不实即无生二谛(妙玄云。<a id="a-3z"></a>幻有为俗。<a id="a-40"></a>即幻有空为真)。<a id="a-41"></a>经云。<a id="a-42"></a>如我人众生寿命知见。<a id="a-43"></a>乃至如龟毛兔角等。<a id="a-44"></a>阴界入。<a id="a-45"></a>是名世谛。<a id="a-46"></a>苦集灭道。<a id="a-47"></a>是名真谛。<a id="a-48"></a>疏云。<a id="a-49"></a>定不定二谛。<a id="a-4A"></a>即单俗复真(妙玄云。<a id="a-4B"></a>幻有为俗。<a id="a-4C"></a>即幻有空不空共为真)。<a id="a-4D"></a>经云。<a id="a-4E"></a>世法有五种。<a id="a-4F"></a>谓名世句世缚世法世执着世。<a id="a-4G"></a>是名世谛。<a id="a-4H"></a>于此五法。<a id="a-4I"></a>心无颠倒。<a id="a-4J"></a>名第一义谛。<a id="a-4K"></a>疏云。<a id="a-4L"></a>法不法亦是含中二谛也(妙玄云。<a id="a-4M"></a>四者幻有为俗。<a id="a-4N"></a>幻有即空不空。<a id="a-4O"></a>一切法趣。<a id="a-4P"></a>空不空为真)。<a id="a-4Q"></a>经云。<a id="a-4R"></a>烧割死坏。<a id="a-4S"></a>是名世谛。<a id="a-4T"></a>无烧割死等。<a id="a-4U"></a>是名第一义谛。<a id="a-4V"></a>疏云。<a id="a-4W"></a>烧不烧复俗单中也(妙玄云。<a id="a-4X"></a>幻有幻有即空皆名为俗。<a id="a-4Y"></a>不有不空为真)。<a id="a-4Z"></a>经云。<a id="a-4a"></a>有八种苦。<a id="a-4b"></a>是名世谛。<a id="a-4c"></a>无八种苦。<a id="a-4d"></a>故是第一义谛。<a id="a-4e"></a>疏云。<a id="a-4f"></a>苦不苦二谛。<a id="a-4g"></a>亦是复俗单中(妙玄云。<a id="a-4h"></a>幻有幻有即空皆名俗。<a id="a-4i"></a>不有不空一切法趣。<a id="a-4j"></a>不有不空为真)。<a id="a-4k"></a>经云。<a id="a-4l"></a>譬如一人有多名字。<a id="a-4m"></a>依父母生。<a id="a-4n"></a>是名世谛。<a id="a-4o"></a>依十二因缘和合生者名第一义谛。<a id="a-4p"></a>疏云。<a id="a-4q"></a>和合二谛真俗不二复俗复中也(妙玄云。<a id="a-4r"></a>幻有幻有即空皆为俗。<a id="a-4s"></a>一切法趣有趣空趣不有不空为真。<a id="a-4t"></a>又云若略说者。<a id="a-4u"></a>界内相即不相即。<a id="a-4v"></a>界外相即不相即。<a id="a-4w"></a>四种二谛也。<a id="a-4x"></a>别接通五也。<a id="a-4y"></a>圆按通六也。<a id="a-4z"></a>圆接别七也。<a id="a-50"></a>天台遂明四正三接之教法)。<a id="a-51"></a>六境智者。<a id="a-52"></a>起信钞问云。<a id="a-53"></a>境智为一为异。<a id="a-54"></a>答云。<a id="a-55"></a>智体无二。<a id="a-56"></a>境亦无二。<a id="a-57"></a>智无二者。<a id="a-58"></a>只是一智。<a id="a-59"></a>义用有殊。<a id="a-5A"></a>约知真处名为真智。<a id="a-5B"></a>约知俗处名为俗智。<a id="a-5C"></a>境无二者。<a id="a-5D"></a>谓色即是空为真境。<a id="a-5E"></a>空即是色为俗境。<a id="a-5F"></a>由是证真时必达俗。<a id="a-5G"></a>达俗时必证真。<a id="a-5H"></a>了俗无性即是真空。<a id="a-5I"></a>岂有前后耶。<a id="a-5J"></a>况无心外之境。<a id="a-5K"></a>何有境外之心。<a id="a-5L"></a>是即心境浑融为一法界。<a id="a-5M"></a>七劝诫者。<a id="a-5N"></a>大经云。<a id="a-5O"></a>所言二谛。<a id="a-5P"></a>其实是一。<a id="a-5Q"></a>方便说二。<a id="a-5R"></a>如醉未吐见日月转。<a id="a-5S"></a>谓有转日及不转日。<a id="a-5T"></a>醒人但见不转。<a id="a-5U"></a>不见于转。<a id="a-5V"></a>谓一不一言二非二。<a id="a-5W"></a>当以智解。<a id="a-5X"></a>勿以情执。<a id="a-5Y"></a>故佛告阿难。<a id="a-5Z"></a>自我往昔作多闻士。<a id="a-5a"></a>共文殊师利。<a id="a-5b"></a>诤二谛义。<a id="a-5c"></a>死堕三涂。<a id="a-5d"></a>经无量劫。<a id="a-5e"></a>吞热铁丸。<a id="a-5f"></a>从地狱出。<a id="a-5g"></a>值迦葉佛为我解释有无二谛。<a id="a-5h"></a>迦葉佛言。<a id="a-5i"></a>一切诸法。<a id="a-5j"></a>皆无定性。<a id="a-5k"></a>汝言有无。<a id="a-5l"></a>是义不然。<a id="a-5m"></a>一切万法皆悉空寂。<a id="a-5n"></a>此二谛者。<a id="a-5o"></a>亦有亦无。<a id="a-5p"></a>汝但知文。<a id="a-5q"></a>不解其义。<a id="a-5r"></a>当知二谛俗谛故有。<a id="a-5s"></a>真谛故无。<a id="a-5t"></a>体不思议。<a id="a-5u"></a>奚可偏执。<a id="a-5v"></a>学佛教者当离情想。<a id="a-5w"></a>故佛藏云。<a id="a-5x"></a>刀割害阎浮提人其罪尤少。<a id="a-5y"></a>以有所得心说实相法其过弥甚。<a id="a-5z"></a>当知佛法不思议。<a id="a-60"></a>唯教相难解。<a id="a-61"></a>幸冀后贤于佛圣教。<a id="a-62"></a>研精覃思勿粗略焉。</p>
  <p id="a63">翻译名义续补。<a id="a-64"></a>初编集时。<a id="a-65"></a>意尚简略。<a id="a-66"></a>或失翻名。<a id="a-67"></a>或缺解义后因披阅再思索之。<a id="a-68"></a>复述续补。<a id="a-69"></a>后贤详悉。<a id="a-6A"></a>补十号篇。</p>
  <p id="a6B">明行足。<a id="a-6C"></a>具足三明及六神通。<a id="a-6D"></a>智论云一如意。<a id="a-6E"></a>二天眼。<a id="a-6F"></a>三天耳。<a id="a-6G"></a>四他心。<a id="a-6H"></a>五识宿命通。<a id="a-6I"></a>六无漏通。<a id="a-6J"></a>言神通者。<a id="a-6K"></a>易曰。<a id="a-6L"></a>阴阳不测之谓神。<a id="a-6M"></a>寂然不动感而遂通。<a id="a-6N"></a>璎珞云。<a id="a-6O"></a>神名天心。<a id="a-6P"></a>通名慧性。<a id="a-6Q"></a>天然之慧彻照无碍。<a id="a-6R"></a>故名神通。<a id="a-6S"></a>一如意者。<a id="a-6T"></a>有三种。<a id="a-6U"></a>能到转变。<a id="a-6V"></a>圣如意。<a id="a-6W"></a>能到复四。<a id="a-6X"></a>一身飞行如鸟无碍。<a id="a-6Y"></a>二移远令近不往而到。<a id="a-6Z"></a>三此没彼出。<a id="a-6a"></a>四一念能至。<a id="a-6b"></a>转变者大能作小。<a id="a-6c"></a>小能作大。<a id="a-6d"></a>一能作多。<a id="a-6e"></a>多能作一。<a id="a-6f"></a>种种诸物。<a id="a-6g"></a>皆能转变。<a id="a-6h"></a>外道辈转极久不过七日。<a id="a-6i"></a>诸佛及弟子转变自在无有久近。<a id="a-6j"></a>圣如意者。<a id="a-6k"></a>外六尘中不可爱不净物能观令净。<a id="a-6l"></a>可爱净物能观令不净。<a id="a-6m"></a>是圣如意法。<a id="a-6n"></a>唯佛独有。<a id="a-6o"></a>天眼通者。<a id="a-6p"></a>于眼得色界四大造清净色。<a id="a-6q"></a>是名天眼。<a id="a-6r"></a>天眼所见自地及下地。<a id="a-6s"></a>六道众生诸物。<a id="a-6t"></a>若近若远。<a id="a-6u"></a>若粗若细。<a id="a-6v"></a>诸色无不能照。<a id="a-6w"></a>是天眼有二种。<a id="a-6x"></a>一从报得。<a id="a-6y"></a>二从修得。<a id="a-6z"></a>是五道中天眼从修得。<a id="a-70"></a>非报得。<a id="a-71"></a>何以故。<a id="a-72"></a>常忆念种种光明得故(云云)。<a id="a-73"></a>天耳通者。<a id="a-74"></a>于耳得色界四大造清净色。<a id="a-75"></a>能闻一切声天声人声三恶道声。<a id="a-76"></a>云何得天耳通。<a id="a-77"></a>修得常忆念种种声。<a id="a-78"></a>是名天耳通。<a id="a-79"></a>识宿命通者。<a id="a-7A"></a>本事常忆念日月年岁至胎中乃至过去世中一世十世百世千万亿世。<a id="a-7B"></a>乃至大阿罗汉辟支佛。<a id="a-7C"></a>知八万大劫。<a id="a-7D"></a>诸大菩萨及佛知无量劫。<a id="a-7E"></a>是名识宿命通知他心通者。<a id="a-7F"></a>知他心若有垢若无垢。<a id="a-7G"></a>自观心生住灭时。<a id="a-7H"></a>常忆念故得。<a id="a-7I"></a>复次观他人喜相嗔相怖相畏相。<a id="a-7J"></a>见此相已。<a id="a-7K"></a>然后知心。<a id="a-7L"></a>是为他心智。<a id="a-7M"></a>无漏通者。<a id="a-7N"></a>如来庄严入一切佛境界经云。<a id="a-7O"></a>言无漏者。<a id="a-7P"></a>谓离四漏。<a id="a-7Q"></a>谓欲漏有漏无明漏。<a id="a-7R"></a>见漏。<a id="a-7S"></a>以不取彼四种漏故。<a id="a-7T"></a>乃名远离诸漏。<a id="a-7U"></a>智论问。<a id="a-7V"></a>神通与明有何等异。<a id="a-7W"></a>答直知过去宿命事名通。<a id="a-7X"></a>知过去因缘行业名明(宿命)直知死此生彼名通。<a id="a-7Y"></a>知行因缘际会不失名明(天明)直尽结使不知更生不生名通。<a id="a-7Z"></a>若知漏尽更不复生名明(无漏)</p>
  <p id="a7a">佛陀肇曰。<a id="a-7b"></a>佛者何也。<a id="a-7c"></a>盖穷理尽性大觉之称也。<a id="a-7d"></a>其道虚玄固已妙绝常境。<a id="a-7e"></a>心不可以智知。<a id="a-7f"></a>形不可以像测。<a id="a-7g"></a>同万物之为。<a id="a-7h"></a>而居不为之域。<a id="a-7i"></a>处言数之内。<a id="a-7j"></a>而止无言之乡。<a id="a-7k"></a>非有而不可为无。<a id="a-7l"></a>非无而不可为有。<a id="a-7m"></a>寂寞虚旷物莫能测。<a id="a-7n"></a>不知所以名。<a id="a-7o"></a>故强谓之觉。<a id="a-7p"></a>其为至也亦以极矣。<a id="a-7q"></a>何则夫同于得者得亦得之。<a id="a-7r"></a>同于失者失亦失之。<a id="a-7s"></a>是以则真者同真法伪者同伪如来冥照灵谐一彼实相。<a id="a-7t"></a>实相之相。<a id="a-7u"></a>即如来相。<a id="a-7v"></a>无机子叙六即佛曰。<a id="a-7w"></a>痴禅任性滥上圣以矜高。<a id="a-7x"></a>狂慧随情居下凡而自屈。<a id="a-7y"></a>由是天台智者祖师明六即佛破二种见。<a id="a-7z"></a>栋其大过。<a id="a-80"></a>六分因果之事殊收彼不收。<a id="a-81"></a>即显圣凡之理等。<a id="a-82"></a>沉生死海。<a id="a-83"></a>如宝在暗而不失。<a id="a-84"></a>升涅槃山。<a id="a-85"></a>犹金出矿以非得。<a id="a-86"></a>不一不异。<a id="a-87"></a>其道融通。<a id="a-88"></a>无是无非。<a id="a-89"></a>此智圆妙。<a id="a-8A"></a>今述鄙颂式赞大献。<a id="a-8B"></a>庶几见闻咸得开悟云尔。</p>
  <p id="a8C">一颂理即佛。</p>
  <p id="a8D">动静理全是。<a id="a-8E"></a>行藏事尽非。<a id="a-8F"></a>冥冥随物去。<a id="a-8G"></a>杳杳不知归。</p>
  <p id="a8H">二颂名字即佛。</p>
  <p id="a8I">方听无生曲。<a id="a-8J"></a>始闻不死歌。<a id="a-8K"></a>今知当体是。<a id="a-8L"></a>翻恨自蹉跎。</p>
  <p id="a8M">三颂观行即佛。</p>
  <p id="a8N">念念照常理。<a id="a-8O"></a>心心息幻尘。<a id="a-8P"></a>遍观诸法性。<a id="a-8Q"></a>无假亦无真。</p>
  <p id="a8R">四颂相似即佛。</p>
  <p id="a8S">四住虽先脱。<a id="a-8T"></a>六尘未尽空。<a id="a-8U"></a>眼中犹有翳。<a id="a-8V"></a>空里见华红。</p>
  <p id="a8W">五颂分真即佛。</p>
  <p id="a8X">豁尔心开悟。<a id="a-8Y"></a>湛然一切通。<a id="a-8Z"></a>穷源犹未尽。<a id="a-8a"></a>尚见月朦胧。</p>
  <p id="a8b">六颂究竟即佛。</p>
  <p id="a8c">从来真是妄。<a id="a-8d"></a>今日妄皆真。<a id="a-8e"></a>但复本时性。<a id="a-8f"></a>更无一法新。</p>
  <p id="a8g">(续补)无量寿。<a id="a-8h"></a>智论云。<a id="a-8i"></a>无量有二。<a id="a-8j"></a>一者实无量。<a id="a-8k"></a>诸圣人所不能量。<a id="a-8l"></a>如虚空涅槃众生性。<a id="a-8m"></a>是不可量。<a id="a-8n"></a>二者有法可量。<a id="a-8o"></a>但力劣者不能量。<a id="a-8p"></a>如须弥山大海水斤两滴数多少。<a id="a-8q"></a>诸佛菩萨能知。<a id="a-8r"></a>诸天世人所不能知。<a id="a-8s"></a>故言无量。<a id="a-8t"></a>是故天台乃立四句。<a id="a-8u"></a>实有量而言无量。<a id="a-8v"></a>弥陀是也。<a id="a-8w"></a>实无量而言量。<a id="a-8x"></a>如此品及金光明是也。<a id="a-8y"></a>实无量而言无量。<a id="a-8z"></a>如涅槃云唯佛与佛其寿无量是也。<a id="a-90"></a>实有量而言量。<a id="a-91"></a>如八十唱灭是也。<a id="a-92"></a>又以三身。<a id="a-93"></a>对凡立四句。<a id="a-94"></a>故法华疏云。<a id="a-95"></a>复次法身非量非无量。<a id="a-96"></a>报身金刚前有量。<a id="a-97"></a>金刚后无量。<a id="a-98"></a>应身随缘则有量。<a id="a-99"></a>应用不断。<a id="a-9A"></a>则无量。<a id="a-9B"></a>通途诠量。<a id="a-9C"></a>三句在圣。<a id="a-9D"></a>一句属凡。<a id="a-9E"></a>有量无常都非佛义。</p>
  <p id="a9F">[醫-酉+土]湿弗罗跋那。<a id="a-9G"></a>翻自在大声。</p>
  <p id="a9H">迦罗鸠村驮。<a id="a-9I"></a>此翻所应断已断此二佛名。</p>
  <p id="a9J">译师。<a id="a-9K"></a>唐太宗焚经台诗。<a id="a-9L"></a>门径萧萧长缘苔。<a id="a-9M"></a>一回登此一徘徊。<a id="a-9N"></a>青牛谩说函关去。<a id="a-9O"></a>白马亲从印土来。<a id="a-9P"></a>确实是非凭烈焰。<a id="a-9Q"></a>要分真伪筑高台。<a id="a-9R"></a>春风也。<a id="a-9S"></a>解嫌狼籍。<a id="a-9T"></a>吹尽当年道教灰。<a id="a-9U"></a>唐义净三藏题取经诗曰。<a id="a-9V"></a>晋宋齐梁唐代间。<a id="a-9W"></a>高僧求法离长安。<a id="a-9X"></a>去人成百归无十。<a id="a-9Y"></a>后者安知前者难。<a id="a-9Z"></a>路远碧天唯冷结。<a id="a-9a"></a>砂河遮日力疲弹。<a id="a-9b"></a>后贤如未谙斯旨。<a id="a-9c"></a>往往将经容易看。</p>
  <p id="a9d">(天类)提和越。<a id="a-9e"></a>汉言天地。<a id="a-9f"></a>易曰。<a id="a-9g"></a>天地设位而易行乎其中矣。<a id="a-9h"></a>系词云。<a id="a-9i"></a>易与天地准。<a id="a-9j"></a>故能弥纶天地之道。<a id="a-9k"></a>仰以观于天文俯以察其地理。<a id="a-9l"></a>白虎通曰。<a id="a-9m"></a>天之为言镇也。<a id="a-9n"></a>居高理下。<a id="a-9o"></a>为人镇也。<a id="a-9p"></a>地者易也。<a id="a-9q"></a>言生万物怀任交易变化也。</p>
  <p id="a9r">迦留波陀天。<a id="a-9s"></a>此言象迹自有十处。</p>
  <p id="a9t">质多罗。<a id="a-9u"></a>此翻杂地。</p>
  <p id="a9v">摩偷。<a id="a-9w"></a>此翻美地。<a id="a-9x"></a>此三天名。<a id="a-9y"></a>皆居须弥四埵地岳。</p>
  <p id="a9z">五无间业。<a id="a-A0"></a>瑜伽第九云。<a id="a-A1"></a>一害母二害父三害罗汉四破僧五出佛身血。</p>
  <p id="aA2">尸利夜神。<a id="a-A3"></a>此翻吉祥。</p>
  <p id="aA4">盎哦啰迦。<a id="a-A5"></a>此翻火星。</p>
  <p id="aA6">部(引)陀。<a id="a-A7"></a>此翻水星。</p>
  <p id="aA8">勿哩娑跛底。<a id="a-A9"></a>此翻木星。</p>
  <p id="aAA">赊乃以室折啰。<a id="a-AB"></a>此翻土星。</p>
  <p id="aAC">戍羯罗。<a id="a-AD"></a>此云金星。</p>
  <p id="aAE">佉勒迦。<a id="a-AF"></a>着谷麦篇。</p>
  <p id="aAG">勿伽。<a id="a-AH"></a>此云胡豆即缘豆也。</p>
  <p id="aAI">塞毕力迦。<a id="a-AJ"></a>此云苜蓿。<a id="a-AK"></a>汉书云。<a id="a-AL"></a>罽宾国多苜蓿。</p>
  <p id="aAM">萨阇罗婆。<a id="a-AN"></a>或萨折罗婆。<a id="a-AO"></a>此翻白胶香。</p>
  <p id="aAP">那罗陀。<a id="a-AQ"></a>那罗正云捺罗。<a id="a-AR"></a>此云人也。<a id="a-AS"></a>陀谓陀罗。<a id="a-AT"></a>此云持也。<a id="a-AU"></a>其华香妙人皆佩之故名人持华也。</p>
  <p id="aAV">末利。<a id="a-AW"></a>此翻黄色华。<a id="a-AX"></a>华如黄金色。</p>
  <p id="aAY">巨磨。<a id="a-AZ"></a>此方翻为牛粪。</p>
  <p id="aAa">阿提目多伽。<a id="a-Ab"></a>宗镜引摄论云苣胜本来是炭。<a id="a-Ac"></a>多时埋在地中。<a id="a-Ad"></a>变为苣胜。<a id="a-Ae"></a>西方若欲作涂身香油先以华香取苣胜子聚为一处。<a id="a-Af"></a>淹令极烂后取苣胜厌油油遂香也。</p>
  <p id="aAg">解脱。<a id="a-Ah"></a>肇曰。<a id="a-Ai"></a>纵任无碍。<a id="a-Aj"></a>尘累不能拘。<a id="a-Ak"></a>解脱也。<a id="a-Al"></a>什曰。<a id="a-Am"></a>亦名三昧。<a id="a-An"></a>亦名神足。<a id="a-Ao"></a>或令修短改度或巨细相容变化随意于法自在解脱无碍。<a id="a-Ap"></a>故名解脱。<a id="a-Aq"></a>又曰心得自在不为不能所缚。<a id="a-Ar"></a>故曰解脱。<a id="a-As"></a>净名疏云。<a id="a-At"></a>一真性。<a id="a-Au"></a>二实慧。<a id="a-Av"></a>三方便。<a id="a-Aw"></a>故经云。<a id="a-Ax"></a>诸佛菩萨。<a id="a-Ay"></a>有解脱名不思议。<a id="a-Az"></a>若菩萨住此解脱者。<a id="a-B0"></a>能以须弥之高广。<a id="a-B1"></a>内芥子中。<a id="a-B2"></a>乃至种种变现莫测。<a id="a-B3"></a>即是三种解脱不思议义。<a id="a-B4"></a>何者诸菩萨有解脱即是真性。<a id="a-B5"></a>若菩萨住此者。<a id="a-B6"></a>即是实慧能以须弥内于芥等即是方便。<a id="a-B7"></a>大品云。<a id="a-B8"></a>心得好解脱慧得好解脱。<a id="a-B9"></a>垂裕云。<a id="a-BA"></a>心脱是俱。<a id="a-BB"></a>慧脱是惠。</p>
  <p id="aBC">智度。<a id="a-BD"></a>什曰。<a id="a-BE"></a>穷智之原。<a id="a-BF"></a>故称度。<a id="a-BG"></a>梵音中有母义。</p>
  <p id="aBH">方便。<a id="a-BI"></a>什曰。<a id="a-BJ"></a>智度虽以明照为体。<a id="a-BK"></a>成济万行。<a id="a-BL"></a>比其功用。<a id="a-BM"></a>不及方便为父。<a id="a-BN"></a>梵音中有父义。<a id="a-BO"></a>方便有二种。<a id="a-BP"></a>一解深空而不取相受证。<a id="a-BQ"></a>二以实相理深莫能信受。<a id="a-BR"></a>要须方便。<a id="a-BS"></a>诱引群生。<a id="a-BT"></a>令其渐悟。<a id="a-BU"></a>方便义深而功重。<a id="a-BV"></a>故为父也。<a id="a-BW"></a>净名疏云。<a id="a-BX"></a>方是智所诣之偏法。<a id="a-BY"></a>便是菩萨权巧用之。<a id="a-BZ"></a>能巧用诸法。<a id="a-Ba"></a>随机利物。<a id="a-Bb"></a>故云方便。<a id="a-Bc"></a>荆溪云。<a id="a-Bd"></a>法华疏中。<a id="a-Be"></a>为显实故。<a id="a-Bf"></a>分为三释。<a id="a-Bg"></a>谓法用及门并秘妙也。<a id="a-Bh"></a>今此废二。<a id="a-Bi"></a>但取法用者。<a id="a-Bj"></a>门论趣入。<a id="a-Bk"></a>秘妙开权。<a id="a-Bl"></a>今未开权。<a id="a-Bm"></a>故缺后释。<a id="a-Bn"></a>不取门者。<a id="a-Bo"></a>菩萨可入。<a id="a-Bp"></a>二乘缺之。<a id="a-Bq"></a>于菩萨中。<a id="a-Br"></a>且约当分复置传入。<a id="a-Bs"></a>故且不云。<a id="a-Bt"></a>据理亦今。<a id="a-Bu"></a>用门一意。<a id="a-Bv"></a>以当分入与法用同。<a id="a-Bw"></a>故且唯用法用一意。<a id="a-Bx"></a>又通秘教。<a id="a-By"></a>亦可具足用彼三意。<a id="a-Bz"></a>论法华方便品。<a id="a-C0"></a>儒诗六义。<a id="a-C1"></a>以思无邪为指归。<a id="a-C2"></a>释教五时开佛知见是究竟。<a id="a-C3"></a>诚一化之高会。<a id="a-C4"></a>真诸佛之宗极。<a id="a-C5"></a>似太虚而含众色。<a id="a-C6"></a>若渤澥以纳群流。<a id="a-C7"></a>由是管窥义天。<a id="a-C8"></a>蠡酌法海。<a id="a-C9"></a>粗研味乎真诠。<a id="a-CA"></a>岂尘露于达士。<a id="a-CB"></a>初辨品题。<a id="a-CC"></a>次论品义。<a id="a-CD"></a>初辨品题者。<a id="a-CE"></a>经云。<a id="a-CF"></a>诸佛法久后要当说真实。<a id="a-CG"></a>文既屏其方便。<a id="a-CH"></a>题应号为真实。<a id="a-CI"></a>安以权名而立今品。<a id="a-CJ"></a>如将县额以牓州门。<a id="a-CK"></a>又佛起定。<a id="a-CL"></a>即自唱言诸佛智慧甚深无量。<a id="a-CM"></a>此乃双叹权实。<a id="a-CN"></a>先达遂云。<a id="a-CO"></a>此华不有则已。<a id="a-CP"></a>有则华果双含。<a id="a-CQ"></a>此经不说则已。<a id="a-CR"></a>说则权实双辨。<a id="a-CS"></a>经既双明权实题那单标方便。<a id="a-CT"></a>由此疑兴。<a id="a-CU"></a>先达相继。<a id="a-CV"></a>共立七义。<a id="a-CW"></a>以伸题意。<a id="a-CX"></a>一权有显实之功。<a id="a-CY"></a>法王初化机缘未熟隐实施权。<a id="a-CZ"></a>权掩于实。<a id="a-Ca"></a>灵山妙唱普会权乘。<a id="a-Cb"></a>决了声闻法。<a id="a-Cc"></a>是诸经之王。<a id="a-Cd"></a>彼秘被开。<a id="a-Ce"></a>于今成妙。<a id="a-Cf"></a>此权既有显实之功。<a id="a-Cg"></a>故结集家。<a id="a-Ch"></a>号善权品。<a id="a-Ci"></a>二名偏义圆。<a id="a-Cj"></a>若标真实则违方便。<a id="a-Ck"></a>今品权名虽偏其实法体圆具。<a id="a-Cl"></a>乃彰权实之双美。<a id="a-Cm"></a>三名体俱不转。<a id="a-Cn"></a>此有四句。<a id="a-Co"></a>一名转体不转。<a id="a-Cp"></a>如云正直舍方便但说无上道。<a id="a-Cq"></a>乃至第四名体俱不转。<a id="a-Cr"></a>如云我等今者真是声闻。<a id="a-Cs"></a>名不转故名方便品。<a id="a-Ct"></a>四显开权绝待。<a id="a-Cu"></a>法华开权显实。<a id="a-Cv"></a>权外无实。<a id="a-Cw"></a>法用能通当体秘妙。<a id="a-Cx"></a>若标真实。<a id="a-Cy"></a>但成相待。<a id="a-Cz"></a>为彰绝待之功。<a id="a-D0"></a>号方便品。<a id="a-D1"></a>五彰诠迷之教。<a id="a-D2"></a>祖云。<a id="a-D3"></a>自非今经谁肯叹此诠迷之教。<a id="a-D4"></a>由指迷染之心即是自行方便。<a id="a-D5"></a>则知此权大有诠迷之力六施开一致。<a id="a-D6"></a>昔时所施既施即实之权。<a id="a-D7"></a>今日所开。<a id="a-D8"></a>还开权即是实。<a id="a-D9"></a>乃见施开之不二也。<a id="a-DA"></a>七拣异昔经。<a id="a-DB"></a>净名报恩虽皆立方便之名。<a id="a-DC"></a>既是体外之权。<a id="a-DD"></a>岂同今品同体方便。<a id="a-DE"></a>自昔所说不出此七。<a id="a-DF"></a>先师谓旧观缕义失至当。<a id="a-DG"></a>自立附文原意二义。<a id="a-DH"></a>以伸品题。<a id="a-DI"></a>一附文者。<a id="a-DJ"></a>经家立品。<a id="a-DK"></a>附文旨趣。<a id="a-DL"></a>总别须分。<a id="a-DM"></a>何哉。<a id="a-DN"></a>五字首题。<a id="a-DO"></a>法则权实总标。<a id="a-DP"></a>喻乃华果双举。<a id="a-DQ"></a>所以三周开显本迹二门。<a id="a-DR"></a>一部之文并皆不出权实之法。<a id="a-DS"></a>今品若更双立权实之目。<a id="a-DT"></a>则与总题无异。<a id="a-DU"></a>二原意者。<a id="a-DV"></a>言者所以在意。<a id="a-DW"></a>此经开权显实意在于权。<a id="a-DX"></a>故云。<a id="a-DY"></a>过去诸佛以无数方便种种因缘种种譬喻而为众生演说诸法。<a id="a-DZ"></a>是法皆为一佛乘故。<a id="a-Da"></a>非权无以明实。<a id="a-Db"></a>故令机缘即于权法以晓真实。<a id="a-Dc"></a>故曰不指所开无由说实。<a id="a-Dd"></a>具述施权意在开也。<a id="a-De"></a>故记主释开方便门示真实相云。<a id="a-Df"></a>示谓指示。<a id="a-Dg"></a>指其见实之处。<a id="a-Dh"></a>且见实之处在何。<a id="a-Di"></a>在前偏权方便。<a id="a-Dj"></a>今日说此方便有真实相。<a id="a-Dk"></a>此既即实之方便。<a id="a-Dl"></a>乃异昔经之方便。<a id="a-Dm"></a>故得秘妙之名。<a id="a-Dn"></a>是故经家题名方便。<a id="a-Do"></a>才言方便即是真实。<a id="a-Dp"></a>故身子疑云。<a id="a-Dq"></a>何故殷勤称叹方便。<a id="a-Dr"></a>则知方便真开权之总号。<a id="a-Ds"></a>诚显实之大名矣。<a id="a-Dt"></a>或者问曰。<a id="a-Du"></a>今由开权称方便者。<a id="a-Dv"></a>净名既未开权。<a id="a-Dw"></a>安称方便。<a id="a-Dx"></a>既称方便。<a id="a-Dy"></a>权何不开。<a id="a-Dz"></a>答彼经言方便者。<a id="a-E0"></a>疏云。<a id="a-E1"></a>此品正明助佛阐扬善巧权谋随机利物令入慧起根。<a id="a-E2"></a>故名方便。<a id="a-E3"></a>虽言方便。<a id="a-E4"></a>机缘当座乌知所证亦方便焉。<a id="a-E5"></a>故昔方便之名。<a id="a-E6"></a>权未开矣。<a id="a-E7"></a>次论品义者。<a id="a-E8"></a>吾祖预释品题。<a id="a-E9"></a>乃立法用能通秘妙三种方便。<a id="a-EA"></a>今先通示。<a id="a-EB"></a>然后别解且通示者。<a id="a-EC"></a>此三方便初二从昔教。<a id="a-ED"></a>后一属今经。<a id="a-EE"></a>初名法用者。<a id="a-EF"></a>疏曰。<a id="a-EG"></a>方者法也。<a id="a-EH"></a>便者用也。<a id="a-EI"></a>法有方圆。<a id="a-EJ"></a>用有差会。<a id="a-EK"></a>三权是矩是方。<a id="a-EL"></a>一实是规是圆。<a id="a-EM"></a>记云。<a id="a-EN"></a>初约能用三教得名。<a id="a-EO"></a>法是所用。<a id="a-EP"></a>用是能用。<a id="a-EQ"></a>虽法之与用俱通四教。<a id="a-ER"></a>但有方圆差会之殊。<a id="a-ES"></a>故方便之称。<a id="a-ET"></a>从权立名。<a id="a-EU"></a>权不即实。<a id="a-EV"></a>故对昔辨。<a id="a-EW"></a>成体外权非今品意。<a id="a-EX"></a>文中举圆。<a id="a-EY"></a>即属真实。<a id="a-EZ"></a>相对来耳。<a id="a-Ea"></a>二名能通者。<a id="a-Eb"></a>疏云又方便者门也。<a id="a-Ec"></a>门名能通。<a id="a-Ed"></a>通于所通。<a id="a-Ee"></a>方便权略。<a id="a-Ef"></a>皆是弄引为真实作门。<a id="a-Eg"></a>真实得显。<a id="a-Eh"></a>功由方便。<a id="a-Ei"></a>从能显得名。<a id="a-Ej"></a>记曰次第二释。<a id="a-Ek"></a>权属能通。<a id="a-El"></a>三教亦得名为方便。<a id="a-Em"></a>然虽不即以能为圆作远诠故。<a id="a-En"></a>所诠之圆。<a id="a-Eo"></a>亦带能诠。<a id="a-Ep"></a>为方便故。<a id="a-Eq"></a>故知并非今品意也。<a id="a-Er"></a>又云。<a id="a-Es"></a>今以三诠一。<a id="a-Et"></a>三为一实作诠。<a id="a-Eu"></a>故三名能诠。<a id="a-Ev"></a>是则前之三教教行人理。<a id="a-Ew"></a>悉为能诠。<a id="a-Ex"></a>又云。<a id="a-Ey"></a>不破不即。<a id="a-Ez"></a>从权入实。<a id="a-F0"></a>故得修名。<a id="a-F1"></a>若于尔前二味三教利根菩萨。<a id="a-F2"></a>有显露得。<a id="a-F3"></a>两教二乘。<a id="a-F4"></a>唯秘密得。<a id="a-F5"></a>由得入故。<a id="a-F6"></a>即称为门。<a id="a-F7"></a>三名秘妙者。<a id="a-F8"></a>疏云方者秘也。<a id="a-F9"></a>便者妙也。<a id="a-FA"></a>妙达于方。<a id="a-FB"></a>即是真秘。<a id="a-FC"></a>点内衣里无价之珠。<a id="a-FD"></a>与王顶上唯有一殊。<a id="a-FE"></a>无二无别。<a id="a-FF"></a>指客作人是长者子。<a id="a-FG"></a>亦无二无别。<a id="a-FH"></a>如斯之言。<a id="a-FI"></a>是秘是妙。<a id="a-FJ"></a>如经唯我知是相。<a id="a-FK"></a>十方佛亦然。<a id="a-FL"></a>止止不须说。<a id="a-FM"></a>我法妙难思。<a id="a-FN"></a>故以秘释方以妙释便。<a id="a-FO"></a>正是今品之意。<a id="a-FP"></a>记云。<a id="a-FQ"></a>至第三释。<a id="a-FR"></a>方乃三权即是一实。<a id="a-FS"></a>指此即实之权。<a id="a-FT"></a>方名今经方便。<a id="a-FU"></a>又云。<a id="a-FV"></a>第三释者。<a id="a-FW"></a>即今品意。<a id="a-FX"></a>但前二释于昔但得名偏名门。<a id="a-FY"></a>秘而不说。<a id="a-FZ"></a>今开其偏门。<a id="a-Fa"></a>即圆所也。<a id="a-Fb"></a>故云秘妙。<a id="a-Fc"></a>显露彰灼。<a id="a-Fd"></a>故云真秘。<a id="a-Fe"></a>或问。<a id="a-Ff"></a>妙乐记云。<a id="a-Fg"></a>即权而实。<a id="a-Fh"></a>为所依体。<a id="a-Fi"></a>即实而权。<a id="a-Fj"></a>为当体体。<a id="a-Fk"></a>不审第三秘妙之名。<a id="a-Fl"></a>为从所依立号。<a id="a-Fm"></a>为从当体得名。<a id="a-Fn"></a>答此由当体即所依体。<a id="a-Fo"></a>故云彼秘被开。<a id="a-Fp"></a>于今成妙。<a id="a-Fq"></a>又云。<a id="a-Fr"></a>第三文者。<a id="a-Fs"></a>亦开前二。<a id="a-Ft"></a>非能非所。<a id="a-Fu"></a>及以能通。<a id="a-Fv"></a>并开成所所中善巧名为方便。<a id="a-Fw"></a>故妙方便。<a id="a-Fx"></a>异于方法及能通门。<a id="a-Fy"></a>又云。<a id="a-Fz"></a>故隔偏之圆。<a id="a-G0"></a>亦有体内方便。<a id="a-G1"></a>故名秘妙。<a id="a-G2"></a>秘妙之名。<a id="a-G3"></a>似同第三。<a id="a-G4"></a>然其意则别。<a id="a-G5"></a>何者第三乃以开显为妙。<a id="a-G6"></a>此中乃以独圆为妙。<a id="a-G7"></a>此拣今昔秘妙义异。<a id="a-G8"></a>谛思吾祖崇建三释。<a id="a-G9"></a>若无初二。<a id="a-GA"></a>岂彰为莲故华以施权。<a id="a-GB"></a>苟缺第三。<a id="a-GC"></a>乌显华开莲现而显实。<a id="a-GD"></a>体遍一化。<a id="a-GE"></a>妙彰七轴。<a id="a-GF"></a>非发总持。<a id="a-GG"></a>谁唱斯义。<a id="a-GH"></a>钻仰坚高嗟叹不足。<a id="a-GI"></a>次别释者。<a id="a-GJ"></a>若约部教。<a id="a-GK"></a>初二属昔教。<a id="a-GL"></a>法用能通。<a id="a-GM"></a>皆异体权。<a id="a-GN"></a>后一属今经。<a id="a-GO"></a>秘妙方便名同体权。<a id="a-GP"></a>定此秘妙方便。<a id="a-GQ"></a>破显之相。<a id="a-GR"></a>先德彝训。<a id="a-GS"></a>或定为所破。<a id="a-GT"></a>或执是所显。<a id="a-GU"></a>天竺一宗。<a id="a-GV"></a>论同体权。<a id="a-GW"></a>定为所破。<a id="a-GX"></a>一据莲华开喻。<a id="a-GY"></a>原佛出世意为显实。<a id="a-GZ"></a>由机未堪。<a id="a-Ga"></a>权施昔教。<a id="a-Gb"></a>此譬桃李华也。<a id="a-Gc"></a>及至法华。<a id="a-Gd"></a>法既纯圆绝妙。<a id="a-Ge"></a>遂指莲华。<a id="a-Gf"></a>而立三喻。<a id="a-Gg"></a>一为莲故华。<a id="a-Gh"></a>譬为实施权。<a id="a-Gi"></a>盖四时未说施权。<a id="a-Gj"></a>此名异体。<a id="a-Gk"></a>今无量义既言从一清净道。<a id="a-Gl"></a>施出二三四。<a id="a-Gm"></a>收昔异体。<a id="a-Gn"></a>为今同体。<a id="a-Go"></a>权既从实而施。<a id="a-Gp"></a>故譬为莲故华。<a id="a-Gq"></a>第二华开莲现。<a id="a-Gr"></a>此开初句之权华。<a id="a-Gs"></a>乃显次句之莲实。<a id="a-Gt"></a>故五佛章中各有开权显实二科。<a id="a-Gu"></a>开权是文叙昔教。<a id="a-Gv"></a>以为显实之所。<a id="a-Gw"></a>故无量义经之同体。<a id="a-Gx"></a>为今法华之所破。<a id="a-Gy"></a>第三华落莲成。<a id="a-Gz"></a>此譬废权立实。<a id="a-H0"></a>都废序分即实之权。<a id="a-H1"></a>独立正宗即权之实。<a id="a-H2"></a>次凭权暂用义。<a id="a-H3"></a>权名权暂。<a id="a-H4"></a>用已还废实名实录。<a id="a-H5"></a>究竟指归。<a id="a-H6"></a>则知十只之权。<a id="a-H7"></a>皆为所破。<a id="a-H8"></a>如心意识。<a id="a-H9"></a>既是事权。<a id="a-HA"></a>岂属所显矣。<a id="a-HB"></a>三准祖师定解。<a id="a-HC"></a>如辅行云解同体之权髻与实相之明珠。<a id="a-HD"></a>又义例云。<a id="a-HE"></a>如引法华部。<a id="a-HF"></a>唯一实。<a id="a-HG"></a>文叙昔教以为所开。<a id="a-HH"></a>既云部唯一实。<a id="a-HI"></a>故同体权为所破也(近人又谓。<a id="a-HJ"></a>从名虽开。<a id="a-HK"></a>从义不开。<a id="a-HL"></a>如圆家破即法性之无明。<a id="a-HM"></a>例今品开即实之权耳)。<a id="a-HN"></a>余观先德破同体权。<a id="a-HO"></a>一迷立喻。<a id="a-HP"></a>二昧开权。<a id="a-HQ"></a>初迷立喻者。<a id="a-HR"></a>为莲故华。<a id="a-HS"></a>如大师云为十妙故。<a id="a-HT"></a>开出十粗。<a id="a-HU"></a>如为莲故华。<a id="a-HV"></a>此约法体。<a id="a-HW"></a>用在于昔。<a id="a-HX"></a>皆属粗法。<a id="a-HY"></a>云何一概。<a id="a-HZ"></a>以为莲故华。<a id="a-Ha"></a>俱喻妙法。<a id="a-Hb"></a>乃见能譬立喻。<a id="a-Hc"></a>淆混其次。<a id="a-Hd"></a>所况为实施权始自华严。<a id="a-He"></a>终乎般若。<a id="a-Hf"></a>皆是隔历三谛。<a id="a-Hg"></a>俱为法华之实。<a id="a-Hh"></a>而施四时三教之权。<a id="a-Hi"></a>故名为实施权。<a id="a-Hj"></a>若独以此句。<a id="a-Hk"></a>喻无量义经。<a id="a-Hl"></a>则彰所喻法缺略矣。<a id="a-Hm"></a>二昧开权者。<a id="a-Hn"></a>四时三教体外化他。<a id="a-Ho"></a>机未纯淑。<a id="a-Hp"></a>覆权言实。<a id="a-Hq"></a>故非究竟。<a id="a-Hr"></a>属异体粗至今方指昔未真实。<a id="a-Hs"></a>执教偏情既遣即知当体本妙。<a id="a-Ht"></a>开此化他之法。<a id="a-Hu"></a>全是自行之权。<a id="a-Hv"></a>权实不二。<a id="a-Hw"></a>乃名同体。<a id="a-Hx"></a>故祖师云。<a id="a-Hy"></a>既显实已。<a id="a-Hz"></a>全权是实。<a id="a-I0"></a>不可谓之权非究竟。<a id="a-I1"></a>况祖师云。<a id="a-I2"></a>谁肯以三界有漏识心。<a id="a-I3"></a>而为佛所称赞。<a id="a-I4"></a>既佛所赞。<a id="a-I5"></a>安非所显。<a id="a-I6"></a>次定所显者。<a id="a-I7"></a>南屏一宗皆谓。<a id="a-I8"></a>世尊畴昔久转法轮。<a id="a-I9"></a>所化之机既杂。<a id="a-IA"></a>所施之教不一。<a id="a-IB"></a>虽说三教。<a id="a-IC"></a>不言此是即实之权。<a id="a-ID"></a>虽演圆乘未云斯是即权之实。<a id="a-IE"></a>权实各逗。<a id="a-IF"></a>大小相隔。<a id="a-IG"></a>是故昔教名异体权。<a id="a-IH"></a>后会灵山。<a id="a-II"></a>宣妙法华。<a id="a-IJ"></a>开昔隐秘之法。<a id="a-IK"></a>为今微妙之教。<a id="a-IL"></a>权实圆融。<a id="a-IM"></a>故名同体。<a id="a-IN"></a>法既粗妙相即。<a id="a-IO"></a>佛化事理俱圆。<a id="a-IP"></a>若为所破乃成开妙。<a id="a-IQ"></a>故记文云。<a id="a-IR"></a>第三释者。<a id="a-IS"></a>即开前二。<a id="a-IT"></a>非能非所。<a id="a-IU"></a>及以能通。<a id="a-IV"></a>并开成所。<a id="a-IW"></a>可证秘妙非所开矣。<a id="a-IX"></a>其如莲华三喻。<a id="a-IY"></a>辅行等文。<a id="a-IZ"></a>复有五师消释义异。<a id="a-Ia"></a>一云对论自论有殊。<a id="a-Ib"></a>若约偏圆相对。<a id="a-Ic"></a>异体是所破。<a id="a-Id"></a>同体是所显。<a id="a-Ie"></a>例前三教三惑须断。<a id="a-If"></a>圆教三惑不断。<a id="a-Ig"></a>就圆自论。<a id="a-Ih"></a>须断四十二品。<a id="a-Ii"></a>故同体权。<a id="a-Ij"></a>亦属所破。<a id="a-Ik"></a>今谓偏圆对论。<a id="a-Il"></a>前三名权。<a id="a-Im"></a>圆教属实。<a id="a-In"></a>那得对论却以圆教。<a id="a-Io"></a>名同体权。<a id="a-Ip"></a>不须破耶。<a id="a-Iq"></a>又今开权显实。<a id="a-Ir"></a>开偏是圆。<a id="a-Is"></a>正当偏圆对论。<a id="a-It"></a>反以莲华三喻。<a id="a-Iu"></a>谓之圆教自论破同体权。<a id="a-Iv"></a>却显今经都无开权之力乎。<a id="a-Iw"></a>二云机情佛意。<a id="a-Ix"></a>机情虽开异体。<a id="a-Iy"></a>佛意即是同体。<a id="a-Iz"></a>今谓夸节唯在今经。<a id="a-J0"></a>佛意非适今也。<a id="a-J1"></a>据此祖意。<a id="a-J2"></a>对机开显虽局法华。<a id="a-J3"></a>原佛密意。<a id="a-J4"></a>俱遍四时。<a id="a-J5"></a>是则机情。<a id="a-J6"></a>佛意正约昔说。<a id="a-J7"></a>若约昔义。<a id="a-J8"></a>以断今经。<a id="a-J9"></a>其犹欲至湖南。<a id="a-JA"></a>面行塞北。<a id="a-JB"></a>其心虽切。<a id="a-JC"></a>路愈远矣。<a id="a-JD"></a>三云法本自妙。<a id="a-JE"></a>粗由物情。<a id="a-JF"></a>虽开异体之权。<a id="a-JG"></a>其实法体。<a id="a-JH"></a>本自微妙。<a id="a-JI"></a>即是同体。<a id="a-JJ"></a>今谓如记主云但开其情。<a id="a-JK"></a>理自复本。<a id="a-JL"></a>又云。<a id="a-JM"></a>开何所开。<a id="a-JN"></a>即彼能覆。<a id="a-JO"></a>既但破能覆之情。<a id="a-JP"></a>奚尝开所迷之法。<a id="a-JQ"></a>四云约开竟说。<a id="a-JR"></a>以辅行解同体之权髻既点迹门流通之经。<a id="a-JS"></a>此约已开异体。<a id="a-JT"></a>成同体竟。<a id="a-JU"></a>今谓安乐行品。<a id="a-JV"></a>文虽在后喻乃显前特点正宗开粗显妙。<a id="a-JW"></a>斯言无旨。<a id="a-JX"></a>徒虚语耳。<a id="a-JY"></a>五云。<a id="a-JZ"></a>同体为所开者。<a id="a-Ja"></a>意彰异体亦不可破。<a id="a-Jb"></a>此语孟浪。<a id="a-Jc"></a>吾惊怖其言犹河汉而无极也。<a id="a-Jd"></a>今核昔人。<a id="a-Je"></a>由昧山家诸部文义。<a id="a-Jf"></a>致论开权。<a id="a-Jg"></a>词繁理寡。<a id="a-Jh"></a>今鳞比诸文。<a id="a-Ji"></a>令冰解冻释殊涂同归。<a id="a-Jj"></a>初释喻。<a id="a-Jk"></a>旧辨莲华。<a id="a-Jl"></a>或专喻妙。<a id="a-Jm"></a>或兼比粗(余华对辨。<a id="a-Jn"></a>则莲华俱妙。<a id="a-Jo"></a>就莲自分。<a id="a-Jp"></a>华亦兼粗)。<a id="a-Jq"></a>今究所喻。<a id="a-Jr"></a>既有权实。<a id="a-Js"></a>乃显能喻亦通粗妙。<a id="a-Jt"></a>今先分所喻权实。<a id="a-Ju"></a>后辨能喻粗妙。<a id="a-Jv"></a>分权实者。<a id="a-Jw"></a>提挈刚要。<a id="a-Jx"></a>大有五义。<a id="a-Jy"></a>一因果。<a id="a-Jz"></a>二九一。<a id="a-K0"></a>三今昔。<a id="a-K1"></a>四真俗。<a id="a-K2"></a>五本迹。<a id="a-K3"></a>初因果分者。<a id="a-K4"></a>以十界中前七如是属因是权。<a id="a-K5"></a>果报二如是为实。<a id="a-K6"></a>二九一分权实。<a id="a-K7"></a>妙玄云。<a id="a-K8"></a>余华粗喻九法界十如是因果。<a id="a-K9"></a>此华妙喻佛法界十如是因果。<a id="a-KA"></a>三约今昔分者。<a id="a-KB"></a>以昔为权。<a id="a-KC"></a>将今为实。<a id="a-KD"></a>故妙玄云。<a id="a-KE"></a>一为莲故华。<a id="a-KF"></a>譬为实施权。<a id="a-KG"></a>虽说种种道其实为佛乘。<a id="a-KH"></a>四约真俗分者。<a id="a-KI"></a>空智照真为实。<a id="a-KJ"></a>假智照俗为权。<a id="a-KK"></a>中智双照为亦权亦实。<a id="a-KL"></a>中道双亡为非权非实。<a id="a-KM"></a>故妙乐云。<a id="a-KN"></a>以对昔故须为四句。<a id="a-KO"></a>通论大刚。<a id="a-KP"></a>法相虽尔。<a id="a-KQ"></a>别论今品。<a id="a-KR"></a>唯在第三亦权一半名方便品。<a id="a-KS"></a>五约本迹分者。<a id="a-KT"></a>如私序云指久远之本果喻之以莲。<a id="a-KU"></a>会不二之圆道。<a id="a-KV"></a>譬之以华。<a id="a-KW"></a>权实虽通五义。<a id="a-KX"></a>今唯约界及与部教。<a id="a-KY"></a>以论开权矣。<a id="a-KZ"></a>次明能喻粗妙者。<a id="a-Ka"></a>玄义序乎莲华。<a id="a-Kb"></a>一为莲故华譬为实施权。<a id="a-Kc"></a>二华敷譬开权。<a id="a-Kd"></a>莲现譬显实。<a id="a-Ke"></a>三华落譬废权。<a id="a-Kf"></a>莲成譬立实。<a id="a-Kg"></a>当历三喻引而伸之。<a id="a-Kh"></a>且夫莲华之喻唱出今经。<a id="a-Ki"></a>本况妙法。<a id="a-Kj"></a>而天台以初为莲故华一句既譬为实施权。<a id="a-Kk"></a>约此法体。<a id="a-Kl"></a>用在昔时。<a id="a-Km"></a>华喻粗法。<a id="a-Kn"></a>故妙玄云。<a id="a-Ko"></a>又诸教权实未融为权。<a id="a-Kp"></a>既融开权显实为实。<a id="a-Kq"></a>由昔赴机权掩于实。<a id="a-Kr"></a>乃云异体。<a id="a-Ks"></a>由是今经破此偏情。<a id="a-Kt"></a>乃云。<a id="a-Ku"></a>虽说种种道。<a id="a-Kv"></a>其实为佛乘。<a id="a-Kw"></a>世尊既谈为实施权。<a id="a-Kx"></a>吾祖遂立为莲故华之喻。<a id="a-Ky"></a>据此说在今经。<a id="a-Kz"></a>才唱为实施权。<a id="a-L0"></a>利根便知此权即实。<a id="a-L1"></a>由无量义曾闻此权从实生故。<a id="a-L2"></a>已破异体之见但未开显。<a id="a-L3"></a>钝根须假第二句华敷譬开权莲现譬显实。<a id="a-L4"></a>故曰开方便门示真实相。<a id="a-L5"></a>记主释曰指实为权。<a id="a-L6"></a>权掩于实。<a id="a-L7"></a>名方便门闭。<a id="a-L8"></a>今指权为实。<a id="a-L9"></a>于权见实。<a id="a-LA"></a>名方便门开。<a id="a-LB"></a>此点法用能通。<a id="a-LC"></a>俱成秘妙。<a id="a-LD"></a>三华落譬废权。<a id="a-LE"></a>莲成譬立实。<a id="a-LF"></a>又云正直舍方便但说无上道。<a id="a-LG"></a>此由四时三教当体秘妙。<a id="a-LH"></a>开已无外。<a id="a-LI"></a>粗法不存。<a id="a-LJ"></a>义当于废。<a id="a-LK"></a>约法虽开废同时。<a id="a-LL"></a>约喻乃先开后废。<a id="a-LM"></a>故分三句。<a id="a-LN"></a>彰始终之有序。<a id="a-LO"></a>二释经云开方便门示真实相。<a id="a-LP"></a>昔人引证开同体权。<a id="a-LQ"></a>须晓祖师二处引用。<a id="a-LR"></a>疏证能通方便。<a id="a-LS"></a>此取门义从前三教能通之门入于圆所。<a id="a-LT"></a>故曰开方便门。<a id="a-LU"></a>记主遂云于昔但得名偏名门。<a id="a-LV"></a>非谓于彼已明开门。<a id="a-LW"></a>若玄义中。<a id="a-LX"></a>证开权者。<a id="a-LY"></a>既于方便。<a id="a-LZ"></a>即见真实。<a id="a-La"></a>故以此证开权相焉。<a id="a-Lb"></a>三释辅行解同体之权髻与实相之明珠。<a id="a-Lc"></a>由安乐行约王赏赐喻佛授道。<a id="a-Ld"></a>昔机与魔共战。<a id="a-Le"></a>微有其功。<a id="a-Lf"></a>但赐禅定解脱之法。<a id="a-Lg"></a>如赏田宅。<a id="a-Lh"></a>法华大破魔网。<a id="a-Li"></a>至一切智。<a id="a-Lj"></a>如王解髻明珠赐之。<a id="a-Lk"></a>昔时权掩于实。<a id="a-Ll"></a>如髻覆珠。<a id="a-Lm"></a>就机不知是权。<a id="a-Ln"></a>喻异体闭。<a id="a-Lo"></a>今经赴机指昔三教权法。<a id="a-Lp"></a>全是秘妙方便。<a id="a-Lq"></a>故决声闻之法。<a id="a-Lr"></a>即是诸经之王。<a id="a-Ls"></a>经既以王喻佛。<a id="a-Lt"></a>约佛开异体时无非同体。<a id="a-Lu"></a>故曰解同体之权髻矣。<a id="a-Lv"></a>四释义例如引法华部唯一实文叙昔教以为所开。<a id="a-Lw"></a>天岳引此部唯一实证破同体。<a id="a-Lx"></a>今谓所叙粗法既点为妙。<a id="a-Ly"></a>权实相即能所圆融。<a id="a-Lz"></a>故谓法华唯一实耳。<a id="a-M0"></a>五释科目。<a id="a-M1"></a>五佛章门。<a id="a-M2"></a>皆有开权显实二科。<a id="a-M3"></a>前四则先开权次显实。<a id="a-M4"></a>今佛乃先显实次开权。<a id="a-M5"></a>天岳乃谓开权是文叙昔教。<a id="a-M6"></a>显实乃破同体权。<a id="a-M7"></a>今谓才开权时。<a id="a-M8"></a>意已显实。<a id="a-M9"></a>但约说次第。<a id="a-MA"></a>开权言未显实。<a id="a-MB"></a>显实方晓开权。<a id="a-MC"></a>立言垂范。<a id="a-MD"></a>遂分二科。<a id="a-ME"></a>故法明讲主云。<a id="a-MF"></a>言无并出。<a id="a-MG"></a>语不顿施。<a id="a-MH"></a>殊有旨哉。<a id="a-MI"></a>余慕法王之遗教。<a id="a-MJ"></a>学而时习之。<a id="a-MK"></a>遂括古今之论。<a id="a-ML"></a>以究权实之道。<a id="a-MM"></a>虽不足品藻渊流庶亦无乖商搉。<a id="a-MN"></a>编赠后贤。<a id="a-MO"></a>愿开佛慧。</p>
  <p id="aMP">刹摩。<a id="a-MQ"></a>此云土田。<a id="a-MR"></a>璎珞云。<a id="a-MS"></a>土名贤圣所居之处。<a id="a-MT"></a>天台释维摩佛国云。<a id="a-MU"></a>诸佛利物无量无边。<a id="a-MV"></a>今略为四。<a id="a-MW"></a>一染净国凡圣共居。<a id="a-MX"></a>二有余国。<a id="a-MY"></a>方便人住。<a id="a-MZ"></a>三果报国。<a id="a-Ma"></a>纯法身居。<a id="a-Mb"></a>即因陀罗网无障碍土。<a id="a-Mc"></a>四常寂光。<a id="a-Md"></a>即妙觉所居。<a id="a-Me"></a>四土之名虽出智者。<a id="a-Mf"></a>四土之义本载经论。<a id="a-Mg"></a>今伸遗教略开七门 初凭文 二释名 三辨义 四定体 五示相 六对身 七解惑。</p>
  <p id="aMh">初凭文者。<a id="a-Mi"></a>维摩经云。<a id="a-Mj"></a>随所化众生而取佛土。<a id="a-Mk"></a>随所调伏众生而取佛土。<a id="a-Ml"></a>随诸众生应以何国入佛智慧。<a id="a-Mm"></a>随诸众生应以何国起菩萨根。<a id="a-Mn"></a>天台释云。<a id="a-Mo"></a>若对四土宛然相似。<a id="a-Mp"></a>若别出者。<a id="a-Mq"></a>思益经云。<a id="a-Mr"></a>东方之国。<a id="a-Ms"></a>佛号日月光。<a id="a-Mt"></a>有菩萨梵天曰思益。<a id="a-Mu"></a>白佛我欲诣娑婆世界。<a id="a-Mv"></a>佛言。<a id="a-Mw"></a>便往。<a id="a-Mx"></a>汝应以十法游于彼土。<a id="a-My"></a>斯乃净圣来游秽土。<a id="a-Mz"></a>又智论云。<a id="a-N0"></a>秽土先施三乘。<a id="a-N1"></a>后显一乘。<a id="a-N2"></a>娑婆是。<a id="a-N3"></a>净土先施三乘后显一乘。<a id="a-N4"></a>安养是。<a id="a-N5"></a>二有余土。<a id="a-N6"></a>如法华经。<a id="a-N7"></a>我于余国作佛更有异名。<a id="a-N8"></a>智论云。<a id="a-N9"></a>有净佛土出于三界。<a id="a-NA"></a>乃无烦恼之名。<a id="a-NB"></a>于是国土佛所闻法华经。<a id="a-NC"></a>三果报土。<a id="a-ND"></a>如仁王云。<a id="a-NE"></a>三贤十圣住果报。<a id="a-NF"></a>唯佛一人居净土。<a id="a-NG"></a>四常寂光。<a id="a-NH"></a>普贤观云。<a id="a-NI"></a>释迦牟尼名毗卢遮那。<a id="a-NJ"></a>其佛所住名常寂光。<a id="a-NK"></a>二释名。<a id="a-NL"></a>初曰染净同居者。<a id="a-NM"></a>染净三种。<a id="a-NN"></a>一迷悟分。<a id="a-NO"></a>九界迷逆名染。<a id="a-NP"></a>佛界顺悟名净。<a id="a-NQ"></a>如妙乐云。<a id="a-NR"></a>相约随缘。<a id="a-NS"></a>缘有染净故。<a id="a-NT"></a>又不二门云。<a id="a-NU"></a>法性之与无明。<a id="a-NV"></a>遍造诸法。<a id="a-NW"></a>名之为染。<a id="a-NX"></a>无明之与法性。<a id="a-NY"></a>遍应众缘。<a id="a-NZ"></a>号之为净。<a id="a-Na"></a>二情理分。<a id="a-Nb"></a>不二门云。<a id="a-Nc"></a>故知刹那染体悉净。<a id="a-Nd"></a>指要云。<a id="a-Ne"></a>今之染净约情理说。<a id="a-Nf"></a>三凡圣分。<a id="a-Ng"></a>净名疏云。<a id="a-Nh"></a>六道鄙秽。<a id="a-Ni"></a>故名染。<a id="a-Nj"></a>三乘见真故名净。<a id="a-Nk"></a>三六共住染净同居。<a id="a-Nl"></a>问不二门云。<a id="a-Nm"></a>一理之内而分净秽。<a id="a-Nn"></a>别则六秽四圣。<a id="a-No"></a>通则十通净秽。<a id="a-Np"></a>然此染净净秽。<a id="a-Nq"></a>文心解云。<a id="a-Nr"></a>染净从迷悟体用而言净秽约凡圣界如而辨。<a id="a-Ns"></a>今谓净名染净正约凡圣而分。<a id="a-Nt"></a>云何净觉却云净秽约凡圣界如而辨。<a id="a-Nu"></a>又垂裕云。<a id="a-Nv"></a>染净之名约正。<a id="a-Nw"></a>净秽之名约依。<a id="a-Nx"></a>二土凡圣共居通名染净。<a id="a-Ny"></a>此土砂砾充满别受秽名。<a id="a-Nz"></a>彼土金宝庄严别受净号。<a id="a-O0"></a>今谓净名疏云。<a id="a-O1"></a>四趣共住名秽。<a id="a-O2"></a>无四恶趣名净。<a id="a-O3"></a>此从正报立依报名。<a id="a-O4"></a>云何孤山却云染净之名约正。<a id="a-O5"></a>净秽之名约依。<a id="a-O6"></a>当知染净从凡圣之心以立名。<a id="a-O7"></a>净秽约依正之境而标号。<a id="a-O8"></a>问既从染净立同居名。<a id="a-O9"></a>还许亦从净秽立同居乎。<a id="a-OA"></a>答染净是通名。<a id="a-OB"></a>净秽是别号。<a id="a-OC"></a>故垂裕云。<a id="a-OD"></a>此方即染净秽土。<a id="a-OE"></a>安养即染净净土。<a id="a-OF"></a>故知同居正从染净而立。<a id="a-OG"></a>若从通义。<a id="a-OH"></a>如净名中身子见秽。<a id="a-OI"></a>梵王见净。<a id="a-OJ"></a>乃是娑婆净秽同居。<a id="a-OK"></a>又婆娑云。<a id="a-OL"></a>若人种善根疑则华不开。<a id="a-OM"></a>信心清净者华开即见佛。<a id="a-ON"></a>此是安养净秽同居。<a id="a-OO"></a>虽通此义名非正立。<a id="a-OP"></a>此染净土亦名凡圣同居故。<a id="a-OQ"></a>净名疏云。<a id="a-OR"></a>染即是凡。<a id="a-OS"></a>净即是圣。<a id="a-OT"></a>如疏文云。<a id="a-OU"></a>凡圣各二。<a id="a-OV"></a>凡居二者。<a id="a-OW"></a>一恶众生。<a id="a-OX"></a>即四趣也。<a id="a-OY"></a>二善众生。<a id="a-OZ"></a>即人天也。<a id="a-Oa"></a>圣居二者。<a id="a-Ob"></a>一实二权。<a id="a-Oc"></a>实者四果及支佛。<a id="a-Od"></a>通教六地。<a id="a-Oe"></a>别十住。<a id="a-Of"></a>圆十信。<a id="a-Og"></a>通惑虽断。<a id="a-Oh"></a>报身犹在。<a id="a-Oi"></a>二权圣者方便有余三乘受遍真法性身。<a id="a-Oj"></a>为利有缘愿生同居。<a id="a-Ok"></a>若实报及寂光法身菩萨及妙觉佛为利有缘应生同居。<a id="a-Ol"></a>皆是权也。<a id="a-Om"></a>此等圣人与凡共住。<a id="a-On"></a>故名凡圣同居。<a id="a-Oo"></a>二方便有余土。<a id="a-Op"></a>言方便者。<a id="a-Oq"></a>如禅门云。<a id="a-Or"></a>善巧修习故名方便。<a id="a-Os"></a>此有三义。<a id="a-Ot"></a>一真中。<a id="a-Ou"></a>净名疏云。<a id="a-Ov"></a>二乘三种菩萨证方便道之所居也。<a id="a-Ow"></a>辅行云。<a id="a-Ox"></a>所以在方便者并属空边。<a id="a-Oy"></a>二真似。<a id="a-Oz"></a>妙玄云。<a id="a-P0"></a>别圆似解。<a id="a-P1"></a>未发真修皆名作意。<a id="a-P2"></a>三遍圆。<a id="a-P3"></a>妙乐云。<a id="a-P4"></a>并以三教。<a id="a-P5"></a>而为方便。<a id="a-P6"></a>虽通三义正从证真。<a id="a-P7"></a>立方便名。<a id="a-P8"></a>言有余者。<a id="a-P9"></a>观经疏云。<a id="a-PA"></a>无明未尽。<a id="a-PB"></a>故曰有余。<a id="a-PC"></a>净名疏云。<a id="a-PD"></a>若修二观。<a id="a-PE"></a>断通惑尽。<a id="a-PF"></a>恒沙别惑无明未断。<a id="a-PG"></a>舍分段身而生界外。<a id="a-PH"></a>受法性身。<a id="a-PI"></a>即有变易所居之土。<a id="a-PJ"></a>名有余国。<a id="a-PK"></a>亦名果报。<a id="a-PL"></a>如辅行云。<a id="a-PM"></a>通有由因感果之报。<a id="a-PN"></a>未入实报。<a id="a-PO"></a>又云。<a id="a-PP"></a>今文且说遍空遍假所感之报则不如初住已上居果报土。<a id="a-PQ"></a>又名法性。<a id="a-PR"></a>如智论云。<a id="a-PS"></a>受法性身。<a id="a-PT"></a>非分段生。<a id="a-PU"></a>三果报土。<a id="a-PV"></a>净名疏云。<a id="a-PW"></a>报身所居依报净国名果报土。<a id="a-PX"></a>辅行云。<a id="a-PY"></a>言果报者。<a id="a-PZ"></a>从报果为名。<a id="a-Pa"></a>亦号实报。<a id="a-Pb"></a>观经疏云。<a id="a-Pc"></a>行真实法。<a id="a-Pd"></a>感得胜报。<a id="a-Pe"></a>净名疏云。<a id="a-Pf"></a>以观实相。<a id="a-Pg"></a>发真无漏。<a id="a-Ph"></a>所得果报。<a id="a-Pi"></a>故名为实。<a id="a-Pj"></a>亦名妙报。<a id="a-Pk"></a>如辅行云。<a id="a-Pl"></a>唯有别圆初地初住。<a id="a-Pm"></a>获妙果报。<a id="a-Pn"></a>又名胜妙报。<a id="a-Po"></a>如止观云。<a id="a-Pp"></a>违即二边果报。<a id="a-Pq"></a>顺即胜妙果报。<a id="a-Pr"></a>亦名无障碍。<a id="a-Ps"></a>观经疏云。<a id="a-Pt"></a>色心不相妨。<a id="a-Pu"></a>故曰无障碍。<a id="a-Pv"></a>净名疏云。<a id="a-Pw"></a>一世界摄一切世界。<a id="a-Px"></a>一切世界亦如是。<a id="a-Py"></a>此名世界海。<a id="a-Pz"></a>亦名世界无尽藏。<a id="a-Q0"></a>四常寂光者。<a id="a-Q1"></a>观经疏云。<a id="a-Q2"></a>常即法身。<a id="a-Q3"></a>寂即解脱。<a id="a-Q4"></a>光即般若。<a id="a-Q5"></a>此以不迁不变名常。<a id="a-Q6"></a>离有离无名寂。<a id="a-Q7"></a>照俗照真名光。<a id="a-Q8"></a>亦名果报。<a id="a-Q9"></a>如文句云。<a id="a-QA"></a>同居有余自体皆是妙色妙心果报之处。<a id="a-QB"></a>记云。<a id="a-QC"></a>故知三土皆是证道色心报处。<a id="a-QD"></a>寂光既遍遮那亦遍。<a id="a-QE"></a>此以妙色妙心果报也。<a id="a-QF"></a>问如辅行云。<a id="a-QG"></a>今论感报。<a id="a-QH"></a>不论寂光。<a id="a-QI"></a>据此寂光岂名果报乎。<a id="a-QJ"></a>答所云寂光非果报者。<a id="a-QK"></a>三惑究尽。<a id="a-QL"></a>业报都亡。<a id="a-QM"></a>所以寂光身土亡泯。<a id="a-QN"></a>虽无惑业之报。<a id="a-QO"></a>而为愿行之果。<a id="a-QP"></a>净名疏云。<a id="a-QQ"></a>修于圆教愿行之因。<a id="a-QR"></a>因极果满道成妙觉居常寂光。<a id="a-QS"></a>问如垂裕云。<a id="a-QT"></a>中下寂光摄在果报。<a id="a-QU"></a>不审四十一地生实报土。<a id="a-QV"></a>云何得受寂光名耶。<a id="a-QW"></a>答净名疏云。<a id="a-QX"></a>前四十一地。<a id="a-QY"></a>若约果报。<a id="a-QZ"></a>名生实报。<a id="a-Qa"></a>分见真理名常寂光。<a id="a-Qb"></a>又彼记云。<a id="a-Qc"></a>约报论生。<a id="a-Qd"></a>是故有边论于果报。<a id="a-Qe"></a>约所入边则非果报。<a id="a-Qf"></a>但所入边即是见真。<a id="a-Qg"></a>名常寂光。<a id="a-Qh"></a>三辨义。<a id="a-Qi"></a>此约教门。<a id="a-Qj"></a>辨四土义。<a id="a-Qk"></a>复开五门。<a id="a-Ql"></a>初论体用。<a id="a-Qm"></a>寂光是体。<a id="a-Qn"></a>余三属用。<a id="a-Qo"></a>如释签云。<a id="a-Qp"></a>诸佛寂理。<a id="a-Qq"></a>神无方所。<a id="a-Qr"></a>所依寂境。<a id="a-Qs"></a>号常寂光。<a id="a-Qt"></a>是故沙石七珍随生所感。<a id="a-Qu"></a>又辅行云。<a id="a-Qv"></a>常寂光土清净法身无所庄严。<a id="a-Qw"></a>无能庄严。<a id="a-Qx"></a>为众生故而取三土。<a id="a-Qy"></a>二论事理。<a id="a-Qz"></a>净名疏云。<a id="a-R0"></a>寂光是理。<a id="a-R1"></a>余三是事。<a id="a-R2"></a>此乃对分事理。<a id="a-R3"></a>若各分事理。<a id="a-R4"></a>如净名疏云。<a id="a-R5"></a>诸土非垢。<a id="a-R6"></a>寂光非净。<a id="a-R7"></a>毕竟无说(此四俱理)。<a id="a-R8"></a>而说诸土为垢。<a id="a-R9"></a>寂光为净。<a id="a-RA"></a>记云理论不当。<a id="a-RB"></a>垢之与净约事唯有。<a id="a-RC"></a>寂光永净。<a id="a-RD"></a>三论能所。<a id="a-RE"></a>荆溪记云。<a id="a-RF"></a>但以寂光而为所成。<a id="a-RG"></a>即以三土而为能成。<a id="a-RH"></a>故所成唯一。<a id="a-RI"></a>能成有三。<a id="a-RJ"></a>是则能所事别故也。<a id="a-RK"></a>四论凡圣。<a id="a-RL"></a>准杂编云十界对土。<a id="a-RM"></a>有横有竖。<a id="a-RN"></a>若竖对者。<a id="a-RO"></a>同居六凡。<a id="a-RP"></a>方便二乘。<a id="a-RQ"></a>实报菩萨。<a id="a-RR"></a>寂光佛果(横误为竖)。<a id="a-RS"></a>若横敌对。<a id="a-RT"></a>同居有六。<a id="a-RU"></a>凡圣同居故。<a id="a-RV"></a>方便有四。<a id="a-RW"></a>无六凡故。<a id="a-RX"></a>实报有二。<a id="a-RY"></a>无二乘故。<a id="a-RZ"></a>寂光唯一。<a id="a-Ra"></a>无菩萨故(竖误为横)。<a id="a-Rb"></a>五论净秽。<a id="a-Rc"></a>净名疏云。<a id="a-Rd"></a>诸土为垢。<a id="a-Re"></a>寂光为净。<a id="a-Rf"></a>三惑覆蔽故为垢。<a id="a-Rg"></a>三德究显故为净。<a id="a-Rh"></a>此约四土对论。<a id="a-Ri"></a>若各分者。<a id="a-Rj"></a>观经疏云。<a id="a-Rk"></a>五浊轻重同居净秽。<a id="a-Rl"></a>妙宗释云。<a id="a-Rm"></a>此净甚通。<a id="a-Rn"></a>须知别意。<a id="a-Ro"></a>如戒善者四教凡位。<a id="a-Rp"></a>皆悉能令五浊轻薄。<a id="a-Rq"></a>而圆观轻浊感同居净。<a id="a-Rr"></a>依正最净。<a id="a-Rs"></a>如此经说地观已去一一相状比于余经修众善行。<a id="a-Rt"></a>感安养土。<a id="a-Ru"></a>其相天殊。<a id="a-Rv"></a>杂编乃云。<a id="a-Rw"></a>尝观鼓音之外六经土相。<a id="a-Rx"></a>其实是一。<a id="a-Ry"></a>纵有依报大小不同。<a id="a-Rz"></a>此盖如来善权赴机随时之义也。<a id="a-S0"></a>良由凡夫心想羸劣未能观大故。<a id="a-S1"></a>方便示小。<a id="a-S2"></a>为发观之境。<a id="a-S3"></a>若生彼土所见俱大。<a id="a-S4"></a>今难霅川。<a id="a-S5"></a>既修偏行。<a id="a-S6"></a>安获胜果。<a id="a-S7"></a>非独彰行人之偶报。<a id="a-S8"></a>抑亦显世尊之妄说。<a id="a-S9"></a>因果不类徒虚语耳。<a id="a-SA"></a>二体析巧拙有余净秽。<a id="a-SB"></a>刊正记云。<a id="a-SC"></a>通人体色即空故巧。<a id="a-SD"></a>藏人析色明空故拙。<a id="a-SE"></a>妙宗云。<a id="a-SF"></a>体观感净不专通人。<a id="a-SG"></a>衍门三教。<a id="a-SH"></a>对三藏拙。<a id="a-SI"></a>俱明体法。<a id="a-SJ"></a>通但空体。<a id="a-SK"></a>别次第体。<a id="a-SL"></a>圆不次体。<a id="a-SM"></a>三人生彼。<a id="a-SN"></a>俱感净相。<a id="a-SO"></a>圆人最净。<a id="a-SP"></a>又往生记引辅行云。<a id="a-SQ"></a>次明体法。<a id="a-SR"></a>依门修观亦应具含三种四门。<a id="a-SS"></a>三次第顿入实报净秽。<a id="a-ST"></a>刊正云。<a id="a-SU"></a>别人渐修次第三观。<a id="a-SV"></a>登地入实。<a id="a-SW"></a>以之为秽。<a id="a-SX"></a>圆人顿修一心三观。<a id="a-SY"></a>登住入实。<a id="a-SZ"></a>以之为净。<a id="a-Sa"></a>妙宗云。<a id="a-Sb"></a>若论实证。<a id="a-Sc"></a>此土唯有圆圣所居。<a id="a-Sd"></a>别人初地。<a id="a-Se"></a>证与圆同。<a id="a-Sf"></a>称实感报。<a id="a-Sg"></a>有何优降。<a id="a-Sh"></a>今就教道十地不融。<a id="a-Si"></a>致使感土异于圆人。<a id="a-Sj"></a>杂编双取谓偏成非。<a id="a-Sk"></a>次第顿入者。<a id="a-Sl"></a>即别圆所修巧拙二观也。<a id="a-Sm"></a>实报净秽者。<a id="a-Sn"></a>即地住所见融碍二相也。<a id="a-So"></a>良由别人久习次第虽回向圆修入地之时。<a id="a-Sp"></a>仍见一分染碍之色。<a id="a-Sq"></a>名之为秽。<a id="a-Sr"></a>圆人始终唯修顿行。<a id="a-Ss"></a>入住之时。<a id="a-St"></a>但见此土融通之相。<a id="a-Su"></a>号之为净。<a id="a-Sv"></a>往生记破约教道说则见神智自违辅行。<a id="a-Sw"></a>义学之者当思审矣。<a id="a-Sx"></a>四分证究竟寂光净秽。<a id="a-Sy"></a>妙宗钞云。<a id="a-Sz"></a>若就别人同证圆实论寂光者。<a id="a-T0"></a>唯约真因对圆极果。<a id="a-T1"></a>而分净秽。<a id="a-T2"></a>今论教道诠于极果。<a id="a-T3"></a>但断无明一十二品。<a id="a-T4"></a>寂光犹秽。<a id="a-T5"></a>圆知须断四十二品。<a id="a-T6"></a>名究竟净。<a id="a-T7"></a>往生记云。<a id="a-T8"></a>今约分满相对。<a id="a-T9"></a>故合中下但名分证寂光犹秽。<a id="a-TA"></a>妙觉上品真常究满方为极净。<a id="a-TB"></a>请观今文。<a id="a-TC"></a>诸佛如来。<a id="a-TD"></a>所游居处极为净土。<a id="a-TE"></a>岂非分得究竟寂光。<a id="a-TF"></a>正约圆家真因极果对分净秽。<a id="a-TG"></a>四明云。<a id="a-TH"></a>别教教道深不可也。<a id="a-TI"></a>刊正记云。<a id="a-TJ"></a>由分证寂光方生实报。<a id="a-TK"></a>今约分证犹带无明。<a id="a-TL"></a>无明故秽。<a id="a-TM"></a>究竟无明已尽故净。<a id="a-TN"></a>杂编难云。<a id="a-TO"></a>若尔则成秽属实报。<a id="a-TP"></a>净属寂光。<a id="a-TQ"></a>今谓无明分破证少分无相故秽。<a id="a-TR"></a>无明全尽。<a id="a-TS"></a>证究竟无相故净。<a id="a-TT"></a>四定体先达通以三道为下三土当体之体引辅行云。<a id="a-TU"></a>分段三道谓见思惑为烦恼道。<a id="a-TV"></a>烦恼润业为业道。<a id="a-TW"></a>感界内生为苦道。<a id="a-TX"></a>方便三道。<a id="a-TY"></a>谓尘沙惑。<a id="a-TZ"></a>为烦恼道。<a id="a-Ta"></a>以无漏业。<a id="a-Tb"></a>名为业道。<a id="a-Tc"></a>变易生死。<a id="a-Td"></a>名为苦道。<a id="a-Te"></a>实报三道谓无明惑为烦恼道。<a id="a-Tf"></a>非漏非无漏业为业道。<a id="a-Tg"></a>彼土变易名为苦道。<a id="a-Th"></a>通以三德。<a id="a-Ti"></a>为所依体。<a id="a-Tj"></a>苦道即法身。<a id="a-Tk"></a>结业即解脱。<a id="a-Tl"></a>烦恼即菩提。<a id="a-Tm"></a>先师乃谓。<a id="a-Tn"></a>惑业是因。<a id="a-To"></a>苦道是果。<a id="a-Tp"></a>今之土体三世间中。<a id="a-Tq"></a>唯取苦道为国土一千当体之体。<a id="a-Tr"></a>还以三德为所依体。<a id="a-Ts"></a>故荆溪云。<a id="a-Tt"></a>既许法身遍一切处。<a id="a-Tu"></a>报应未尝离于法身。<a id="a-Tv"></a>若寂光土。<a id="a-Tw"></a>观经既约四德释名。<a id="a-Tx"></a>当以三德为土当体。<a id="a-Ty"></a>理无所存。<a id="a-Tz"></a>遍在于事。<a id="a-U0"></a>乃以三土。<a id="a-U1"></a>为所依体。<a id="a-U2"></a>广慈法师。<a id="a-U3"></a>准妙乐云本有四德为所依。<a id="a-U4"></a>修德四德为能依。<a id="a-U5"></a>遂指修德三因。<a id="a-U6"></a>为当体。<a id="a-U7"></a>性德三法为所依。<a id="a-U8"></a>今谓妙乐因释下方空中菩萨。<a id="a-U9"></a>所以将身表智。<a id="a-UA"></a>以空表土。<a id="a-UB"></a>故明身土。<a id="a-UC"></a>今唯辨土安得兼身。<a id="a-UD"></a>况将修德。<a id="a-UE"></a>以对理土。<a id="a-UF"></a>乃彰能所义颠倒矣。<a id="a-UG"></a>五示相。<a id="a-UH"></a>此约教门。<a id="a-UI"></a>示四土相。<a id="a-UJ"></a>初示一异相。<a id="a-UK"></a>娑婆安养。<a id="a-UL"></a>垢净相别。<a id="a-UM"></a>故名异。<a id="a-UN"></a>方便有余纯清净境。<a id="a-UO"></a>故名一。<a id="a-UP"></a>净名疏云。<a id="a-UQ"></a>三乘同以无言说道。<a id="a-UR"></a>发真无漏。<a id="a-US"></a>所感国土。<a id="a-UT"></a>一往相同。<a id="a-UU"></a>故言一也。<a id="a-UV"></a>二示融碍相。<a id="a-UW"></a>方便虽是一相。<a id="a-UX"></a>无明未破。<a id="a-UY"></a>果报隔别。<a id="a-UZ"></a>净名疏云。<a id="a-Ua"></a>染净有余。<a id="a-Ub"></a>二种众生。<a id="a-Uc"></a>见有障碍。<a id="a-Ud"></a>别圆地住。<a id="a-Ue"></a>分破无明。<a id="a-Uf"></a>依正互融一多相即。<a id="a-Ug"></a>故名融也。<a id="a-Uh"></a>三示横竖相。<a id="a-Ui"></a>旧释横竖句义纷杂。<a id="a-Uj"></a>惑乱学者。<a id="a-Uk"></a>今分二义。<a id="a-Ul"></a>冷然易解。<a id="a-Um"></a>初就土自分。<a id="a-Un"></a>如妙玄云。<a id="a-Uo"></a>若分别而言。<a id="a-Up"></a>谓方便在三界外。<a id="a-Uq"></a>若分别而言。<a id="a-Ur"></a>谓实报在方便外。<a id="a-Us"></a>例此分别谓寂光在实报外。<a id="a-Ut"></a>故净名记。<a id="a-Uu"></a>问三土之外何殊太虚。<a id="a-Uv"></a>答遍同理别。<a id="a-Uw"></a>言理别者。<a id="a-Ux"></a>法身即土。<a id="a-Uy"></a>离身无土。<a id="a-Uz"></a>离土。<a id="a-V0"></a>无身。<a id="a-V1"></a>但真如实相。<a id="a-V2"></a>非智非境说智说境。<a id="a-V3"></a>非身非土说身说土。<a id="a-V4"></a>约此分别义当竖矣。<a id="a-V5"></a>若约相即。<a id="a-V6"></a>如妙乐云。<a id="a-V7"></a>岂离伽耶。<a id="a-V8"></a>别求常寂。<a id="a-V9"></a>非寂光外。<a id="a-VA"></a>别有娑婆。<a id="a-VB"></a>净名记云。<a id="a-VC"></a>横解者。<a id="a-VD"></a>如前所引法华经文。<a id="a-VE"></a>秖于此土而睹上二。<a id="a-VF"></a>故小被斥见净不惊足指按地即其事也。<a id="a-VG"></a>约此相即义属横焉。<a id="a-VH"></a>若约相摄。<a id="a-VI"></a>净名记云。<a id="a-VJ"></a>既一土摄一切土。<a id="a-VK"></a>故得此界遍摄下二。<a id="a-VL"></a>准此以胜摄劣土亦横矣。<a id="a-VM"></a>二与教对分。<a id="a-VN"></a>妙乐记云。<a id="a-VO"></a>横论土体与教相当。<a id="a-VP"></a>竖论约土用教多少。<a id="a-VQ"></a>然其竖论如止观云若以四谛。<a id="a-VR"></a>竖对诸土。<a id="a-VS"></a>有增有减。<a id="a-VT"></a>同居有四。<a id="a-VU"></a>方便则三。<a id="a-VV"></a>实报则二。<a id="a-VW"></a>寂光但一。<a id="a-VX"></a>辅行释曰。<a id="a-VY"></a>竖约设教对机。<a id="a-VZ"></a>机既增减不同。<a id="a-Va"></a>致使教有差别。<a id="a-Vb"></a>四土对教优劣多少。<a id="a-Vc"></a>故名为竖。<a id="a-Vd"></a>此则土相虽竖。<a id="a-Ve"></a>教乃横说。<a id="a-Vf"></a>故净名记云。<a id="a-Vg"></a>然约横论。<a id="a-Vh"></a>同居具四。<a id="a-Vi"></a>余三渐减。<a id="a-Vj"></a>同居机杂。<a id="a-Vk"></a>遂设四教。<a id="a-Vl"></a>方便但以大乘训令修学。<a id="a-Vm"></a>理唯别圆。<a id="a-Vn"></a>盖为禀三藏者始生方便。<a id="a-Vo"></a>未习通门逗其为知故学遂谈通教。<a id="a-Vp"></a>以荡执情。<a id="a-Vq"></a>实报约行证道同圆。<a id="a-Vr"></a>但约有余用教之时教道化机说别异圆。<a id="a-Vs"></a>具用二教。<a id="a-Vt"></a>方生实报。<a id="a-Vu"></a>寂光上品。<a id="a-Vv"></a>不须用教。<a id="a-Vw"></a>但被中下故有圆乘设教之相。<a id="a-Vx"></a>虽横就土自分成竖。<a id="a-Vy"></a>若约相即同居横具四土体相与四教旨。<a id="a-Vz"></a>论其相当。<a id="a-W0"></a>三藏谈于生灭。<a id="a-W1"></a>乃与同居无常相当。<a id="a-W2"></a>通教谈乎幻化即空。<a id="a-W3"></a>乃与方便证真相当。<a id="a-W4"></a>别教从事受名。<a id="a-W5"></a>乃与实报感果相当。<a id="a-W6"></a>圆教谈乎性德。<a id="a-W7"></a>乃与寂光理体相当。<a id="a-W8"></a>横辨四教。<a id="a-W9"></a>无复优劣。<a id="a-WA"></a>故名横矣。<a id="a-WB"></a>四示有无相。<a id="a-WC"></a>妙宗云。<a id="a-WD"></a>经论中言寂光无相。<a id="a-WE"></a>乃是已尽染碍之相。<a id="a-WF"></a>非如太虚空无一物。<a id="a-WG"></a>良由三惑究竟清净则依正色心究竟明显。<a id="a-WH"></a>故大经云。<a id="a-WI"></a>因灭是色。<a id="a-WJ"></a>获得常色。<a id="a-WK"></a>受想行识。<a id="a-WL"></a>亦复如是。<a id="a-WM"></a>仁王称为法性五阴。<a id="a-WN"></a>亦是法华世间相常。<a id="a-WO"></a>大品色香无非中道。<a id="a-WP"></a>是则名为究竟乐邦究竟金宝究竟华池究竟琼树。<a id="a-WQ"></a>又复此就舍秽究尽取净穷源。<a id="a-WR"></a>故苦域等判属三障。<a id="a-WS"></a>乐邦金宝以为寂光。<a id="a-WT"></a>若就净秽平等而谈则以究竟苦域泥沙而为寂光。<a id="a-WU"></a>此之二说。<a id="a-WV"></a>但顺悉檀。<a id="a-WW"></a>无不圆极。<a id="a-WX"></a>又净觉撰杂编云。<a id="a-WY"></a>且常寂光者。<a id="a-WZ"></a>实三德之妙性也。<a id="a-Wa"></a>离为三法。<a id="a-Wb"></a>合成一性。<a id="a-Wc"></a>一尚无一。<a id="a-Wd"></a>岂有苦乐华胎之相乎。<a id="a-We"></a>当知无相之言。<a id="a-Wf"></a>其语犹略。<a id="a-Wg"></a>具足须云无相不相。<a id="a-Wh"></a>所谓无生死相。<a id="a-Wi"></a>不涅槃相。<a id="a-Wj"></a>强而名之称曰实相。<a id="a-Wk"></a>今议二师所论。<a id="a-Wl"></a>与而言之。<a id="a-Wm"></a>若依说示分别。<a id="a-Wn"></a>如普贤观示寂光土。<a id="a-Wo"></a>乃以四德释三德法。<a id="a-Wp"></a>故祖师判寂光是理。<a id="a-Wq"></a>余三是事。<a id="a-Wr"></a>约此就说分别。<a id="a-Ws"></a>净觉乃合分别之义。<a id="a-Wt"></a>若约相即。<a id="a-Wu"></a>所依理无所存。<a id="a-Wv"></a>遍在于事。<a id="a-Ww"></a>故维摩疏。<a id="a-Wx"></a>问别有寂光土邪。<a id="a-Wy"></a>答不然。<a id="a-Wz"></a>只分段变易即常寂光。<a id="a-X0"></a>四明乃合相即之义。<a id="a-X1"></a>夺而言之。<a id="a-X2"></a>分别但解三土之外别有寂光。<a id="a-X3"></a>而迷寂光亦遍三土。<a id="a-X4"></a>遂执寂光空空然诚不异乎太虚。<a id="a-X5"></a>故吾无取焉。<a id="a-X6"></a>然净觉杂编难四明云。<a id="a-X7"></a>今问。<a id="a-X8"></a>此依正色心为体为用。<a id="a-X9"></a>若言体者。<a id="a-XA"></a>且妙玄明体用权实中云。<a id="a-XB"></a>体即实相无有差别。<a id="a-XC"></a>用即立一切法差降不同。<a id="a-XD"></a>妙乐指净缘为一切法。<a id="a-XE"></a>岂非实体亦无净相。<a id="a-XF"></a>若言用者。<a id="a-XG"></a>则依正色心正是下三土事。<a id="a-XH"></a>何得认为寂光之理邪。<a id="a-XI"></a>今谓如指要云。<a id="a-XJ"></a>夫体用之名本相即之义。<a id="a-XK"></a>故凡言诸法即理者全用即体方可言即。<a id="a-XL"></a>辅行云。<a id="a-XM"></a>即者尔雅云合也。<a id="a-XN"></a>若依此释。<a id="a-XO"></a>仍似二物相合。<a id="a-XP"></a>其理犹疏。<a id="a-XQ"></a>今以义求。<a id="a-XR"></a>体不二故。<a id="a-XS"></a>故名为即。<a id="a-XT"></a>今谓全体之用。<a id="a-XU"></a>方名不二。<a id="a-XV"></a>故释迦之王娑婆即毗卢之处常寂。<a id="a-XW"></a>故文句云。<a id="a-XX"></a>同居有余自体皆是妙色妙心果报之处。<a id="a-XY"></a>荆溪释云。<a id="a-XZ"></a>寂光既遍遮那亦遍。<a id="a-Xa"></a>此皆事理相即之明文。<a id="a-Xb"></a>云何拨事别求理邪。<a id="a-Xc"></a>杂编又问。<a id="a-Xd"></a>他引妙经疏云。<a id="a-Xe"></a>常即常德。<a id="a-Xf"></a>寂即乐德。<a id="a-Xg"></a>光即我净。<a id="a-Xh"></a>是为四德秘密之藏。<a id="a-Xi"></a>妙乐云。<a id="a-Xj"></a>本有四德为所依。<a id="a-Xk"></a>修德四德。<a id="a-Xl"></a>为能依。<a id="a-Xm"></a>能所并有能依之身。<a id="a-Xn"></a>依于能所所依之土二义齐等。<a id="a-Xo"></a>方是毗卢遮那身土之相。<a id="a-Xp"></a>以此为证。<a id="a-Xq"></a>寂光有相。<a id="a-Xr"></a>不亦可乎。<a id="a-Xs"></a>答此人但闻身土之名。<a id="a-Xt"></a>便作形相而解而不知四德为是何物。<a id="a-Xu"></a>又云。<a id="a-Xv"></a>须了遮那本无身土。<a id="a-Xw"></a>随顺世间强指妙觉极智为身。<a id="a-Xx"></a>如如法界之理为土。<a id="a-Xy"></a>若消妙乐之文。<a id="a-Xz"></a>应云本有四德者理也。<a id="a-Y0"></a>修德四德者智也。<a id="a-Y1"></a>能所并有能依之身。<a id="a-Y2"></a>所依之土者谓性德之理为所依。<a id="a-Y3"></a>本觉之智为能依。<a id="a-Y4"></a>又修德之理为所依。<a id="a-Y5"></a>始觉之智为能依。<a id="a-Y6"></a>修性虽殊。<a id="a-Y7"></a>讵存万有之境。<a id="a-Y8"></a>始本虽二。<a id="a-Y9"></a>宁留五阴之形。<a id="a-YA"></a>故维摩疏云。<a id="a-YB"></a>法身即土。<a id="a-YC"></a>离身无土。<a id="a-YD"></a>离土无身。<a id="a-YE"></a>今谓。<a id="a-YF"></a>此释凡有二非。<a id="a-YG"></a>一能所不辨。<a id="a-YH"></a>妙乐因释下方空中菩萨。<a id="a-YI"></a>遂以菩萨之身。<a id="a-YJ"></a>以表能依之修德。<a id="a-YK"></a>以虚空土以表所依之性德。<a id="a-YL"></a>安得唯释所表修性。<a id="a-YM"></a>全弃能表身土乎。<a id="a-YN"></a>二修性不即。<a id="a-YO"></a>他以性德之理为所依。<a id="a-YP"></a>本觉之智为能依。<a id="a-YQ"></a>修德之理为所依。<a id="a-YR"></a>始觉之智为能依。<a id="a-YS"></a>修德之理为所依。<a id="a-YT"></a>始觉之智为能依。<a id="a-YU"></a>今谓。<a id="a-YV"></a>本觉望修俱属乎性。<a id="a-YW"></a>修理望性俱属于修。<a id="a-YX"></a>依其所解则成以性泯性以修会修。<a id="a-YY"></a>非修性之不二焉当云全性起修。<a id="a-YZ"></a>故所依之土即能依之身。<a id="a-Ya"></a>寂光是应身。<a id="a-Yb"></a>全修在性。<a id="a-Yc"></a>故能依之身即所依之土。<a id="a-Yd"></a>应身是寂光。<a id="a-Ye"></a>方显身土之齐等。<a id="a-Yf"></a>乃见事理之无别矣。<a id="a-Yg"></a>又云。<a id="a-Yh"></a>若谓寂光无相。<a id="a-Yi"></a>便同偏真。<a id="a-Yj"></a>犹如太虚者。<a id="a-Yk"></a>斯由不知大小二理智非智别也。<a id="a-Yl"></a>如维摩疏云。<a id="a-Ym"></a>大乘法性即是真寂智性。<a id="a-Yn"></a>不同二乘偏真之理。<a id="a-Yo"></a>今问。<a id="a-Yp"></a>寂光法身既俱无相。<a id="a-Yq"></a>真寂智性为依何法既彰智性之无依。<a id="a-Yr"></a>显非卓识之明鉴也。<a id="a-Ys"></a>杂编又云。<a id="a-Yt"></a>若据三身相即四土互具。<a id="a-Yu"></a>必须身身即三。<a id="a-Yv"></a>土土具四。<a id="a-Yw"></a>若然者法身寂土。<a id="a-Yx"></a>岂得无相耶。<a id="a-Yy"></a>通曰。<a id="a-Yz"></a>今为子论四土互具之义。<a id="a-Z0"></a>若约事理相对论互具者。<a id="a-Z1"></a>寂具三土。<a id="a-Z2"></a>乃全体起用。<a id="a-Z3"></a>无相而相也。<a id="a-Z4"></a>三土具寂。<a id="a-Z5"></a>乃全用是体相即无相也。<a id="a-Z6"></a>今问。<a id="a-Z7"></a>全用是体可得无相。<a id="a-Z8"></a>全体起用。<a id="a-Z9"></a>应云有相。<a id="a-ZA"></a>那得一概言无相耶。<a id="a-ZB"></a>杂编又云。<a id="a-ZC"></a>问若三相不可混同者。<a id="a-ZD"></a>何故荆溪难云一一尘刹一切刹耶。<a id="a-ZE"></a>答此指刹性遍收。<a id="a-ZF"></a>故云一切。<a id="a-ZG"></a>如金錍即狭遍义。<a id="a-ZH"></a>狭何以遍。<a id="a-ZI"></a>狭即性故。<a id="a-ZJ"></a>又如芥容须弥。<a id="a-ZK"></a>芥何以容。<a id="a-ZL"></a>芥亦性故。<a id="a-ZM"></a>此文但见事即是理。<a id="a-ZN"></a>不见理即是事。<a id="a-ZO"></a>理不即事。<a id="a-ZP"></a>安得芥纳须弥无伤树木。<a id="a-ZQ"></a>毛吞巨海不挠龙鱼乎。<a id="a-ZR"></a>杂编又云。<a id="a-ZS"></a>若无依正之相。<a id="a-ZT"></a>斯则理无所具。<a id="a-ZU"></a>事无所存。<a id="a-ZV"></a>岂可法身便同灰灭。<a id="a-ZW"></a>答小乘无相。<a id="a-ZX"></a>犹如太虚无生法之理。<a id="a-ZY"></a>大乘无相譬若明镜具现像之性。<a id="a-ZZ"></a>像由形对镜匪自殊。<a id="a-Za"></a>无谓镜具像性便云性已差别。<a id="a-Zb"></a>今谓若言但具于性不具于相。<a id="a-Zc"></a>观音玄义安云千种性相冥伏在心。<a id="a-Zd"></a>又不二门云。<a id="a-Ze"></a>理即名字观行已有依正不二之相。<a id="a-Zf"></a>呜呼霅川虽留意于山家但解修性之相依未达事理之融即。<a id="a-Zg"></a>违法示徒后嗣绝矣。<a id="a-Zh"></a>六对身。<a id="a-Zi"></a>净名疏云。<a id="a-Zj"></a>前二是应。<a id="a-Zk"></a>即应佛所居。<a id="a-Zl"></a>良以王宫诞质。<a id="a-Zm"></a>鹤树潜神。<a id="a-Zn"></a>现生灭相。<a id="a-Zo"></a>说三藏法化同居土。<a id="a-Zp"></a>名劣应身。<a id="a-Zq"></a>洎有余国。<a id="a-Zr"></a>现法性身。<a id="a-Zs"></a>机兴应兴。<a id="a-Zt"></a>机息应息。<a id="a-Zu"></a>斯异娑婆通佛灰断。<a id="a-Zv"></a>既非果报但名胜应。<a id="a-Zw"></a>第三亦报亦应。<a id="a-Zx"></a>即报佛所居。<a id="a-Zy"></a>以他受用。<a id="a-Zz"></a>称实感报。<a id="a-a0"></a>赴于地住菩萨大机。<a id="a-a1"></a>故彼土佛亦名应也。<a id="a-a2"></a>后一但是真净。<a id="a-a3"></a>非应非报。<a id="a-a4"></a>法身所居。<a id="a-a5"></a>此约土体横对四佛。<a id="a-a6"></a>若竖论土。<a id="a-a7"></a>凡圣同居具现四身。<a id="a-a8"></a>方便唯胜。<a id="a-a9"></a>故无劣应。<a id="a-aA"></a>其实报土。<a id="a-aB"></a>无二乘人。<a id="a-aC"></a>唯别圆佛。<a id="a-aD"></a>寂光无机独妙法身。<a id="a-aE"></a>七解惑者或曰。<a id="a-aF"></a>维摩经云。<a id="a-aG"></a>欲得净土。<a id="a-aH"></a>当净其心。<a id="a-aI"></a>随其心净。<a id="a-aJ"></a>即佛土净。<a id="a-aK"></a>心如形声。<a id="a-aL"></a>土如影响。<a id="a-aM"></a>只须自净其心。<a id="a-aN"></a>何假别求净土。<a id="a-aO"></a>答初言心净应辨理事。<a id="a-aP"></a>一者性净。<a id="a-aQ"></a>二者事净。<a id="a-aR"></a>且性净者。<a id="a-aS"></a>大集经云。<a id="a-aT"></a>一切众生。<a id="a-aU"></a>心性本净。<a id="a-aV"></a>心本净故。<a id="a-aW"></a>烦恼诸结不能染着。<a id="a-aX"></a>犹如虚空。<a id="a-aY"></a>此则众生国土同一法性。<a id="a-aZ"></a>地狱天宫俱为净土。<a id="a-aa"></a>二事净者。<a id="a-ab"></a>性虽本净心乃忽迷。<a id="a-ac"></a>一念不觉。<a id="a-ad"></a>二障久翳。<a id="a-ae"></a>当修三观。<a id="a-af"></a>以破三惑。<a id="a-ag"></a>故仁王曰。<a id="a-ah"></a>三贤十圣住果报。<a id="a-ai"></a>唯佛一人居净土。<a id="a-aj"></a>登妙觉果方究竟净。<a id="a-ak"></a>最下凡夫。<a id="a-al"></a>慎勿叨滥。<a id="a-am"></a>次云土净。<a id="a-an"></a>须晓难易。<a id="a-ao"></a>婆沙论云。<a id="a-ap"></a>于此世界修道有二。<a id="a-aq"></a>一者难行。<a id="a-ar"></a>在于五浊恶世。<a id="a-as"></a>于无量佛时求阿鞞跋致。<a id="a-at"></a>甚难可得。<a id="a-au"></a>此难无数。<a id="a-av"></a>尘沙说不可尽(十疑论明五种难事)。<a id="a-aw"></a>二易行道。<a id="a-ax"></a>谓信佛语教念佛三昧。<a id="a-ay"></a>愿生净土。<a id="a-az"></a>乘阿弥陀佛愿力摄持决定往生。<a id="a-b0"></a>名易行道。<a id="a-b1"></a>此七义门辨诸佛土。<a id="a-b2"></a>纵数逾地尘皆理同镜象。<a id="a-b3"></a>舒虽万化横陈卷实一法不立。<a id="a-b4"></a>编至此时。<a id="a-b5"></a>六十四岁。<a id="a-b6"></a>幸目未昏。<a id="a-b7"></a>得书小字。<a id="a-b8"></a>绝笔自庆。<a id="a-b9"></a>遂述颂曰。</p>
  <p id="abA">梵语星分难遍求　　列篇举要会群流</p>
  <p id="abB">总持三藏如观掌　　颙望后贤为续周</p>
 </body>
</html>