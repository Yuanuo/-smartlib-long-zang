<!doctype html>
<html id="z3IBXGi1fe" data-ver="91">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义序</h1>
  <h2 id="a2">宋唯心居士荆溪周敦义述</h2>
  <p id="a3">余阅大藏。<a id="a-4"></a>尝有意效崇文总目。<a id="a-5"></a>撮取诸经要义。<a id="a-6"></a>以为内典总目。<a id="a-7"></a>见诸经中每用梵语。<a id="a-8"></a>必搜检经教。<a id="a-9"></a>具所译音义表而出之。<a id="a-A"></a>别为一编然未及竟而显亲深老。<a id="a-B"></a>示余平江景德寺普润大师法云所编翻译名义。<a id="a-C"></a>余一见而喜曰。<a id="a-D"></a>是余意也。<a id="a-E"></a>他日总目成。<a id="a-F"></a>别录可置矣已。<a id="a-G"></a>而过平江。<a id="a-H"></a>云遂来见。<a id="a-I"></a>愿求叙引。<a id="a-J"></a>余谓此书不惟有功于读佛经者。<a id="a-K"></a>亦可护谤法人意根。<a id="a-L"></a>唐奘法师论五种不翻。<a id="a-M"></a>一秘密故。<a id="a-N"></a>如陀罗尼。<a id="a-O"></a>二含多义故。<a id="a-P"></a>如薄伽梵具六义。<a id="a-Q"></a>三此无故。<a id="a-R"></a>如阎净树。<a id="a-S"></a>中夏实无此木。<a id="a-T"></a>四顺古故。<a id="a-U"></a>如阿耨菩提。<a id="a-V"></a>非不可翻。<a id="a-W"></a>而摩腾以来常存梵音。<a id="a-X"></a>五生善故。<a id="a-Y"></a>如般若尊重智慧轻浅。<a id="a-Z"></a>而七迷之作。<a id="a-a"></a>乃谓释迦牟尼此名能仁。<a id="a-b"></a>能仁之义位卑周孔。<a id="a-c"></a>阿耨菩提。<a id="a-d"></a>名正遍知。<a id="a-e"></a>此土老子之教先有。<a id="a-f"></a>无上正真之道无以为异。<a id="a-g"></a>菩提萨埵。<a id="a-h"></a>名大道心众生。<a id="a-i"></a>其名下劣。<a id="a-j"></a>皆掩而不翻。<a id="a-k"></a>夫三宝尊称。<a id="a-l"></a>译人存其本名。<a id="a-m"></a>而肆为谤毁之言。<a id="a-n"></a>使见此书。<a id="a-o"></a>将无所容其啄矣。<a id="a-p"></a>然佛法入中国。<a id="a-q"></a>经论日以加多。<a id="a-r"></a>自晋道安法师。<a id="a-s"></a>至唐智升。<a id="a-t"></a>作为目录图经。<a id="a-u"></a>盖十余家。<a id="a-v"></a>今大藏诸经。<a id="a-w"></a>犹以升法师开元释教录为准。<a id="a-x"></a>后人但增宗鉴录。<a id="a-y"></a>法苑珠林。<a id="a-z"></a>于下藏之外。<a id="a-10"></a>如四卷金光明经摩诃衍论。<a id="a-11"></a>及此土证道歌。<a id="a-12"></a>尚多有不入藏者。<a id="a-13"></a>我国家尝命宰辅为译经润文使。<a id="a-14"></a>所以流通佛法至矣。<a id="a-15"></a>将未有一人继升之。<a id="a-16"></a>后翻译久远。<a id="a-17"></a>流传散亡。<a id="a-18"></a>真赝相乘。<a id="a-19"></a>无所放据。<a id="a-1A"></a>可重叹也。<a id="a-1B"></a>云虽老矣。<a id="a-1C"></a>尚勉之哉。<a id="a-1D"></a>绍兴丁丑重午日序。</p>
  <p id="a1E">雪山大士。<a id="a-1F"></a>求半偈而施身。<a id="a-1G"></a>法爱梵志。<a id="a-1H"></a>敬四句而析骨。<a id="a-1I"></a>久沈苦海今遇慈舟。<a id="a-1J"></a>秉志竭诚采经集论。<a id="a-1K"></a>宜安像前烧香礼拜。<a id="a-1L"></a>息尘劳之杂念。<a id="a-1M"></a>游般若之法林。<a id="a-1N"></a>终卷掩帙摄心静坐。<a id="a-1O"></a>照元明之本体。<a id="a-1P"></a>复常寂之性原。<a id="a-1Q"></a>虽万有以施为。<a id="a-1R"></a>然一无而亦绝。<a id="a-1S"></a>无机子法云奉勉。</p>
 </body>
</html>