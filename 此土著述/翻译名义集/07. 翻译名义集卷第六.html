<!doctype html>
<html id="z3IBXGz1fk" data-ver="1684">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第六</h1>
  <h2 id="a2">鬼神篇第二十四</h2>
  <p id="a3">郑玄云。<a id="a-4"></a>圣人之精气谓之神。<a id="a-5"></a>贤人之精气谓之鬼。<a id="a-6"></a>尸子云。<a id="a-7"></a>天神曰灵。<a id="a-8"></a>地神曰祇。<a id="a-9"></a>人神曰鬼。<a id="a-A"></a>鬼者归也。<a id="a-B"></a>故古人以死人为归人。<a id="a-C"></a>婆沙云。<a id="a-D"></a>鬼者畏也。<a id="a-E"></a>谓虚怯多畏。<a id="a-F"></a>又威也。<a id="a-G"></a>能令他畏其威也。<a id="a-H"></a>又希求名鬼。<a id="a-I"></a>谓彼饿鬼。<a id="a-J"></a>恒从他人。<a id="a-K"></a>希求饮食。<a id="a-L"></a>以活性命。<a id="a-M"></a>光明疏云。<a id="a-N"></a>神者能也。<a id="a-O"></a>大力者。<a id="a-P"></a>能移山填海。<a id="a-Q"></a>小力者。<a id="a-R"></a>能隐显变化。<a id="a-S"></a>肇师云。<a id="a-T"></a>神受善恶杂报。<a id="a-U"></a>见形胜人劣天。<a id="a-V"></a>身轻微难见。<a id="a-W"></a>净名疏云。<a id="a-X"></a>皆鬼道也。<a id="a-Y"></a>正理论说。<a id="a-Z"></a>鬼有三种。<a id="a-a"></a>一无财鬼。<a id="a-b"></a>亦无福德。<a id="a-c"></a>不得食故。<a id="a-d"></a>二少财鬼。<a id="a-e"></a>少得净妙饮食故。<a id="a-f"></a>三多财鬼。<a id="a-g"></a>多得净妙饮食故。<a id="a-h"></a>此三种中复各有三。<a id="a-i"></a>初无财三者。<a id="a-j"></a>一炬口鬼。<a id="a-k"></a>谓火炬炎炽。<a id="a-l"></a>常从口出。<a id="a-m"></a>二针咽鬼。<a id="a-n"></a>腹大如山。<a id="a-o"></a>咽如针孔。<a id="a-p"></a>三臭口鬼。<a id="a-q"></a>口中腐臭自恶受苦。<a id="a-r"></a>少财三者。<a id="a-s"></a>一针毛鬼。<a id="a-t"></a>毛利如针行便自刺。<a id="a-u"></a>二臭毛鬼。<a id="a-v"></a>毛利而臭。<a id="a-w"></a>三大瘿(于郢)鬼。<a id="a-x"></a>咽垂大瘿自决啖脓。<a id="a-y"></a>多财三者。<a id="a-z"></a>一得弃鬼。<a id="a-10"></a>常得祭祀所弃食故。<a id="a-11"></a>二得失鬼。<a id="a-12"></a>常得巷陌所遗食故。<a id="a-13"></a>三势力鬼。<a id="a-14"></a>夜叉罗刹。<a id="a-15"></a>毗舍阇等。<a id="a-16"></a>所受富乐。<a id="a-17"></a>类于人天。<a id="a-18"></a>正理论云。<a id="a-19"></a>诸鬼本处。<a id="a-1A"></a>琰魔王界。<a id="a-1B"></a>从此展转散趣余方。<a id="a-1C"></a>长阿含云。<a id="a-1D"></a>一切人民。<a id="a-1E"></a>所居舍宅。<a id="a-1F"></a>一切街巷。<a id="a-1G"></a>四衢道中。<a id="a-1H"></a>屠儿市肆。<a id="a-1I"></a>及丘冢间。<a id="a-1J"></a>皆有鬼神。<a id="a-1K"></a>无有空者。<a id="a-1L"></a>凡诸鬼神。<a id="a-1M"></a>皆随所依。<a id="a-1N"></a>即以为名。<a id="a-1O"></a>依人名人。<a id="a-1P"></a>依村名村。<a id="a-1Q"></a>乃至依河名河。<a id="a-1R"></a>一切树木极小如车轴者。<a id="a-1S"></a>皆有鬼神依止。<a id="a-1T"></a>世品云。<a id="a-1U"></a>鬼以人间一月为一日。<a id="a-1V"></a>乘此成月岁。<a id="a-1W"></a>彼寿五百年。<a id="a-1X"></a>由谄诳心。<a id="a-1Y"></a>作下品五逆十恶。<a id="a-1Z"></a>感此道身。</p>
  <p id="a1a">琰(以再)魔。<a id="a-1b"></a>或云琰罗。<a id="a-1c"></a>此翻静息。<a id="a-1d"></a>以能静息造恶者。<a id="a-1e"></a>不善业故。<a id="a-1f"></a>或翻遮。<a id="a-1g"></a>谓遮令不造恶故。<a id="a-1h"></a>或阎磨罗。<a id="a-1i"></a>经音义应云。<a id="a-1j"></a>夜磨卢迦。<a id="a-1k"></a>此云双。<a id="a-1l"></a>世鬼官之总司也。<a id="a-1m"></a>亦云阎罗焰魔。<a id="a-1n"></a>声之转也。<a id="a-1o"></a>亦云阎魔罗社。<a id="a-1p"></a>此云双王。<a id="a-1q"></a>兄及妹皆作地狱主。<a id="a-1r"></a>兄治男事。<a id="a-1s"></a>妹治女事。<a id="a-1t"></a>故曰双王。<a id="a-1u"></a>或翻苦乐并受。<a id="a-1v"></a>故云双也。<a id="a-1w"></a>婆沙显扬并正法念。<a id="a-1x"></a>皆言鬼趣所收。<a id="a-1y"></a>瑜珈地狱趣收。<a id="a-1z"></a>又瑜珈论问。<a id="a-20"></a>焰摩王为能损害。<a id="a-21"></a>为能饶益。<a id="a-22"></a>名法王。<a id="a-23"></a>答由饶益众生故。<a id="a-24"></a>若诸众生执到王所。<a id="a-25"></a>令忆念故。<a id="a-26"></a>遂为现彼相似之身。<a id="a-27"></a>告言汝等自作。<a id="a-28"></a>当受其果。<a id="a-29"></a>由感那落迦。<a id="a-2A"></a>新业更不积集。<a id="a-2B"></a>故业尽已脱那落迦。<a id="a-2C"></a>是故焰摩。<a id="a-2D"></a>由能饶益诸众生。<a id="a-2E"></a>故名法王。<a id="a-2F"></a>论云。<a id="a-2G"></a>此赡部洲下。<a id="a-2H"></a>过五百踰缮那。<a id="a-2I"></a>有焰魔王国。<a id="a-2J"></a>纵广亦尔。</p>
  <p id="a2K">闪多。<a id="a-2L"></a>此云鬼。<a id="a-2M"></a>立世论云。<a id="a-2N"></a>鬼道名闪多。<a id="a-2O"></a>为阎摩罗王。<a id="a-2P"></a>名闪多故。<a id="a-2Q"></a>其生与王同类。<a id="a-2R"></a>故名闪多。</p>
  <p id="a2S">阇黎哆。<a id="a-2T"></a>此云祖父。<a id="a-2U"></a>文句云。<a id="a-2V"></a>众生最初。<a id="a-2W"></a>生彼道。<a id="a-2X"></a>名祖父。<a id="a-2Y"></a>后生者。<a id="a-2Z"></a>亦名祖父。<a id="a-2a"></a>妙乐云。<a id="a-2b"></a>亦是后生者之祖父也。</p>
  <p id="a2c">薛荔多。<a id="a-2d"></a>应法师云。<a id="a-2e"></a>正言闭丽多。<a id="a-2f"></a>此云祖父鬼。<a id="a-2g"></a>或言饿鬼。<a id="a-2h"></a>饿鬼劣者。<a id="a-2i"></a>孔雀经作俾(卑寐)礼多。</p>
  <p id="a2j">富单那。<a id="a-2k"></a>此云臭饿鬼。<a id="a-2l"></a>主热病鬼也。<a id="a-2m"></a>亦名富多罗。</p>
  <p id="a2n">迦吒富单那。<a id="a-2o"></a>此云奇臭饿鬼。</p>
  <p id="a2p">鸠槃茶。<a id="a-2q"></a>亦云槃查。<a id="a-2r"></a>亦云俱槃荼。<a id="a-2s"></a>此云瓮形。<a id="a-2t"></a>旧云冬瓜。<a id="a-2u"></a>此神阴如冬瓜。<a id="a-2v"></a>行置肩上。<a id="a-2w"></a>坐便踞之。<a id="a-2x"></a>即厌魅鬼。<a id="a-2y"></a>梵语乌苏慢。<a id="a-2z"></a>此云厌。<a id="a-30"></a>字苑云。<a id="a-31"></a>厌眠内不祥也。<a id="a-32"></a>苍颉篇云。<a id="a-33"></a>伏合人心。<a id="a-34"></a>曰厌。<a id="a-35"></a>论衡曰。<a id="a-36"></a>卧厌不寤者也。<a id="a-37"></a>字本作厌。<a id="a-38"></a>后人加鬼。</p>
  <p id="a39">毗舍阇。<a id="a-3A"></a>亦云毗舍遮。<a id="a-3B"></a>又云毕舍遮。<a id="a-3C"></a>又云毗舍支。<a id="a-3D"></a>又臂舍柘。<a id="a-3E"></a>此云啖精气。<a id="a-3F"></a>啖人及五谷之精气。<a id="a-3G"></a>梁言颠鬼。</p>
  <p id="a3H">毗舍佉。<a id="a-3I"></a>或鼻奢佉。<a id="a-3J"></a>此云别枝。<a id="a-3K"></a>即是氐宿。<a id="a-3L"></a>以生日所值宿为名。</p>
  <p id="a3M">弥栗头韦陀罗。<a id="a-3N"></a>此云妙善主。<a id="a-3O"></a>厌祷鬼。</p>
  <p id="a3P">弥栗头虔伽他。<a id="a-3Q"></a>此云善品。<a id="a-3R"></a>主蛊毒也。<a id="a-3S"></a>左传云。<a id="a-3T"></a>皿虫为蛊。<a id="a-3U"></a>说文云。<a id="a-3V"></a>腹中虫也。</p>
  <p id="a3W">遮文茶。<a id="a-3X"></a>旧云嫉妒女。<a id="a-3Y"></a>又曰怒神。<a id="a-3Z"></a>即役使鬼也。</p>
  <p id="a3a">乌刍瑟摩。<a id="a-3b"></a>资中此云火头。<a id="a-3c"></a>此力士观火性得道。<a id="a-3d"></a>故以名也。</p>
  <p id="a3e">频那夜迦。<a id="a-3f"></a>旧云频那是猪头。<a id="a-3g"></a>夜迦是象鼻。<a id="a-3h"></a>比二使者。</p>
  <p id="a3i">恶祁尼。<a id="a-3j"></a>或名些(苏计)吉利多耶尼。<a id="a-3k"></a>此云火神。<a id="a-3l"></a>书云。<a id="a-3m"></a>燥万物者。<a id="a-3n"></a>莫熯乎火。<a id="a-3o"></a>然蕴木中古者不知。<a id="a-3p"></a>至燧人氏。<a id="a-3q"></a>钻木作火。<a id="a-3r"></a>以教天下。<a id="a-3s"></a>变生为熟。</p>
  <p id="a3t">婆庾。<a id="a-3u"></a>此云风神。<a id="a-3v"></a>书云。<a id="a-3w"></a>挠万物者。<a id="a-3x"></a>莫疾乎风。<a id="a-3y"></a>俱舍云。<a id="a-3z"></a>安立器世间。<a id="a-40"></a>风轮最居下。<a id="a-41"></a>则知世界依风而住。<a id="a-42"></a>此二神名出孔雀经。</p>
  <p id="a43">诺健那。<a id="a-44"></a>此云露形神。<a id="a-45"></a>即执金刚力士也。</p>
  <p id="a46">钵健提。<a id="a-47"></a>此云坚固。</p>
  <p id="a48">婆里旱。<a id="a-49"></a>梁云力士。<a id="a-4A"></a>又梵云末罗。<a id="a-4B"></a>此云力。<a id="a-4C"></a>言力士者。<a id="a-4D"></a>梵本无文。<a id="a-4E"></a>译人义立。</p>
  <p id="a4F">那罗延。<a id="a-4G"></a>翻钩锁力士(或翻坚固)</p>
  <p id="a4H">摩尼跋陀。<a id="a-4I"></a>翻威伏行。</p>
  <p id="a4J">富那跋陀。<a id="a-4K"></a>翻集至成。</p>
  <p id="a4L">金毗罗翻威如王。</p>
  <p id="a4M">宾头卢伽。<a id="a-4N"></a>翻立不动。</p>
  <p id="a4O">车钵罗婆。<a id="a-4P"></a>翻忍得脱。</p>
  <p id="a4Q">昙摩跋罗。<a id="a-4R"></a>翻学帝王。</p>
  <p id="a4S">摩竭罗婆。<a id="a-4T"></a>翻除曲心。</p>
  <p id="a4U">绣利蜜多。<a id="a-4V"></a>翻有功勋。</p>
  <p id="a4W">勒那趐奢。<a id="a-4X"></a>翻调和中。</p>
  <p id="a4Y">剑摩舍帝。<a id="a-4Z"></a>翻伏众根。</p>
  <p id="a4a">奢罗蜜帝。<a id="a-4b"></a>翻独处快。</p>
  <p id="a4c">萨多琦梨。<a id="a-4d"></a>翻大力天。</p>
  <p id="a4e">波利罗睺。<a id="a-4f"></a>翻勇猛进。</p>
  <p id="a4g">毗摩质多。<a id="a-4h"></a>此云高远。</p>
  <p id="a4i">睒(失再)摩利子。<a id="a-4j"></a>翻英雄德。</p>
  <p id="a4k">波诃梨子。<a id="a-4l"></a>翻威武盛。</p>
  <p id="a4m">佉罗骞驮。<a id="a-4n"></a>翻吼如雷。</p>
  <p id="a4o">鸠罗檀提。<a id="a-4p"></a>翻战无敌。</p>
  <p id="a4q">醯摩跋陀。<a id="a-4r"></a>翻应舍主。</p>
  <p id="a4s">地珂。<a id="a-4t"></a>梁云长。<a id="a-4u"></a>义净译本云地[口*栗]伽。<a id="a-4v"></a>此云长大。</p>
  <p id="a4w">修涅多罗。<a id="a-4x"></a>梁言善眼。<a id="a-4y"></a>亦云苏泥怛罗。<a id="a-4z"></a>此云妙目。</p>
  <p id="a50">分那柯。<a id="a-51"></a>梁言满。</p>
  <p id="a52">设睹鲁。<a id="a-53"></a>或名烁睹嚧。<a id="a-54"></a>此云怨家。</p>
  <p id="a55">偿起罗。<a id="a-56"></a>亦云商企罗。<a id="a-57"></a>此云螺。</p>
  <p id="a58">诃利。<a id="a-59"></a>亦云喝里。<a id="a-5A"></a>此云师子。</p>
  <p id="a5B">诃利枳舍。<a id="a-5C"></a>亦云歇里鸡舍。<a id="a-5D"></a>此云师子发。</p>
  <p id="a5E">波罗赴。<a id="a-5F"></a>亦云钵唎部。<a id="a-5G"></a>此翻自在。</p>
  <p id="a5H">陀罗那。<a id="a-5I"></a>梁言持。<a id="a-5J"></a>亦云喇拏。<a id="a-5K"></a>此云能持。</p>
  <p id="a5L">舜若多。<a id="a-5M"></a>沇(音究)疏云。<a id="a-5N"></a>未见诚释。<a id="a-5O"></a>应是主空神。<a id="a-5P"></a>入楞伽云。<a id="a-5Q"></a>刹尼迦者。<a id="a-5R"></a>名之为空。<a id="a-5S"></a>或呿(丘庶)提。<a id="a-5T"></a>秦云虚空。<a id="a-5U"></a>纂要云。<a id="a-5V"></a>但无粗相之身。<a id="a-5W"></a>亦有微妙之色。<a id="a-5X"></a>故云如来光中映令暂见。<a id="a-5Y"></a>又涅槃明虚空喻。<a id="a-5Z"></a>乃立三义。<a id="a-5a"></a>一无变易。<a id="a-5b"></a>亘古腾今。<a id="a-5c"></a>时移俗化。<a id="a-5d"></a>唯此虚空常无变易。<a id="a-5e"></a>故南本三十三云。<a id="a-5f"></a>虚空无故。<a id="a-5g"></a>非三世摄。<a id="a-5h"></a>佛性常故。<a id="a-5i"></a>非三世摄。<a id="a-5j"></a>善男子如来已得三菩提。<a id="a-5k"></a>所有佛性。<a id="a-5l"></a>一切佛法。<a id="a-5m"></a>常无变易。<a id="a-5n"></a>以是义故。<a id="a-5o"></a>非三世摄。<a id="a-5p"></a>二无边际。<a id="a-5q"></a>物分表里。<a id="a-5r"></a>空无内外。<a id="a-5s"></a>故无边际。<a id="a-5t"></a>三十二云。<a id="a-5u"></a>我为众生。<a id="a-5v"></a>得开解故。<a id="a-5w"></a>说言佛性。<a id="a-5x"></a>非内非外。<a id="a-5y"></a>何以故。<a id="a-5z"></a>凡夫众生。<a id="a-60"></a>或言佛性。<a id="a-61"></a>住五阴中。<a id="a-62"></a>如器中有果。<a id="a-63"></a>或言离阴而有。<a id="a-64"></a>犹如虚空。<a id="a-65"></a>是故如来。<a id="a-66"></a>说于中道。<a id="a-67"></a>众生佛性。<a id="a-68"></a>非内六入。<a id="a-69"></a>非外六入。<a id="a-6A"></a>内外合故。<a id="a-6B"></a>名为中道。<a id="a-6C"></a>三无挂碍。<a id="a-6D"></a>物体质碍。<a id="a-6E"></a>空性虚通故。<a id="a-6F"></a>三十三云。<a id="a-6G"></a>如世间中无挂碍处。<a id="a-6H"></a>名为虚空。<a id="a-6I"></a>如来得三菩提已。<a id="a-6J"></a>于一切法。<a id="a-6K"></a>无有挂碍。<a id="a-6L"></a>故言佛性。<a id="a-6M"></a>犹如虚空。<a id="a-6N"></a>无著云。<a id="a-6O"></a>喻虚空者。<a id="a-6P"></a>有三因缘。<a id="a-6Q"></a>一遍一切处。<a id="a-6R"></a>谓于住不住相中。<a id="a-6S"></a>福生故。<a id="a-6T"></a>二宽广。<a id="a-6U"></a>高大殊胜故。<a id="a-6V"></a>三无尽。<a id="a-6W"></a>究竟不穷故。<a id="a-6X"></a>净觉云。<a id="a-6Y"></a>应以遍喻于假。<a id="a-6Z"></a>宽喻于空。<a id="a-6a"></a>无尽喻中。<a id="a-6b"></a>又楞严云。<a id="a-6c"></a>纵令虚空亦有名貌。<a id="a-6d"></a>虚空是名显色是貌。<a id="a-6e"></a>孤山释曰。<a id="a-6f"></a>如涅槃说空有四名。<a id="a-6g"></a>谓虚空。<a id="a-6h"></a>无所有不动无碍也。<a id="a-6i"></a>貌谓体貌。<a id="a-6j"></a>如杂集论说。<a id="a-6k"></a>空一显色。<a id="a-6l"></a>沇疏释曰。<a id="a-6m"></a>小乘以明暗为体。<a id="a-6n"></a>大乘以空一显色及极迥色为体(上见空名显色下见空名迥色)维摩疏问。<a id="a-6o"></a>此虚空譬岂有但空不可得空之殊。<a id="a-6p"></a>答空尚不一。<a id="a-6q"></a>何得有二。<a id="a-6r"></a>若约缘尽相显。<a id="a-6s"></a>非不有殊。<a id="a-6t"></a>如大乘经论有破虚空之义。<a id="a-6u"></a>即可以譬但空显不可得空。<a id="a-6v"></a>记释缘尽等者。<a id="a-6w"></a>谓云雾暗缘尽。<a id="a-6x"></a>虚空明相显时。<a id="a-6y"></a>或见万象或但见空。<a id="a-6z"></a>可以喻但不但二种真也。<a id="a-70"></a>今问虚空。<a id="a-71"></a>空界二名同异。<a id="a-72"></a>答显宗论云。<a id="a-73"></a>内外窍隙名空界。<a id="a-74"></a>光暗窍隙显色差别。<a id="a-75"></a>名虚空界。<a id="a-76"></a>经言。<a id="a-77"></a>虚空无色无见无对。<a id="a-78"></a>当何所依。<a id="a-79"></a>然藉光明显了。<a id="a-7A"></a>又说于色。<a id="a-7B"></a>得离染。<a id="a-7C"></a>时断虚空界。<a id="a-7D"></a>俱舍云。<a id="a-7E"></a>窍隙名空界。<a id="a-7F"></a>谓人身中诸骨节间。<a id="a-7G"></a>腹藏诸孔穴之空也。<a id="a-7H"></a>成实论云。<a id="a-7I"></a>四大围空。<a id="a-7J"></a>有识在中。<a id="a-7K"></a>故名为人。<a id="a-7L"></a>此以能依身中空名空界。<a id="a-7M"></a>所依境内空。<a id="a-7N"></a>名虚空。<a id="a-7O"></a>问虚空无边遍一切处。<a id="a-7P"></a>光明安云虚空分界尚可尽边。<a id="a-7Q"></a>答如楞严云。<a id="a-7R"></a>当知虚空生汝心内。<a id="a-7S"></a>犹如片云点太清里。<a id="a-7T"></a>是则众生计乎妄想。<a id="a-7U"></a>太虚绝于灵照。<a id="a-7V"></a>既迷妄以成空。<a id="a-7W"></a>故背觉而有限。<a id="a-7X"></a>如天亲说。<a id="a-7Y"></a>有分别及无分别。<a id="a-7Z"></a>皆名为识。<a id="a-7a"></a>有分别名识识。<a id="a-7b"></a>无分别名似尘识。<a id="a-7c"></a>如楞严想澄成国土。<a id="a-7d"></a>即似尘识。<a id="a-7e"></a>知觉乃众生。<a id="a-7f"></a>即是识识。<a id="a-7g"></a>今述颂曰。<a id="a-7h"></a>虚空生我心。<a id="a-7i"></a>我心广无际。<a id="a-7j"></a>咄哉迷中人。<a id="a-7k"></a>云何自拘系。</p>
  <p id="a7l">阿罗难陀。<a id="a-7m"></a>梁言欢喜。</p>
  <p id="a7n">郁庾伽波罗。<a id="a-7o"></a>梁言勤守。<a id="a-7p"></a>亦云温独伽波罗。<a id="a-7q"></a>此云勇进勤护。</p>
  <p id="a7r">吉蔗。<a id="a-7s"></a>或名吉遮。<a id="a-7t"></a>正言讫栗着。<a id="a-7u"></a>此云所作。<a id="a-7v"></a>文句云。<a id="a-7w"></a>起尸鬼。<a id="a-7x"></a>若人若夜叉俱有此鬼。</p>
  <p id="a7y">伅(徒损)真。<a id="a-7z"></a>此云神人。</p>
  <p data-pb></p>
  <h2 id="a80">畜生篇第二十五</h2>
  <p id="a81">切以。<a id="a-82"></a>久蕴愚情。<a id="a-83"></a>夭沈慧性。<a id="a-84"></a>资种植于田野。<a id="a-85"></a>受驱策于边疆。<a id="a-86"></a>锦臆翠毛飞腾碧汉。<a id="a-87"></a>金鳞頳尾。<a id="a-88"></a>游泳清波。<a id="a-89"></a>形分万殊。<a id="a-8A"></a>类遍五道。<a id="a-8B"></a>今示旁生。<a id="a-8C"></a>令修正行。</p>
  <p id="a8D">底栗车。<a id="a-8E"></a>此云畜生。<a id="a-8F"></a>畜(褚六切)即六畜也。<a id="a-8G"></a>礼记注云。<a id="a-8H"></a>牛马羊犬豕鸡。<a id="a-8I"></a>辅行云。<a id="a-8J"></a>摄趣不尽。<a id="a-8K"></a>以五逆中皆遍有故。<a id="a-8L"></a>又翻畜(许六)生。<a id="a-8M"></a>婆沙云。<a id="a-8N"></a>畜谓畜养。<a id="a-8O"></a>谓彼横生。<a id="a-8P"></a>禀性愚痴。<a id="a-8Q"></a>不能自立。<a id="a-8R"></a>为他畜养。<a id="a-8S"></a>故名畜生。</p>
  <p id="a8T">帝利耶瞿榆泥伽。<a id="a-8U"></a>此云旁行。<a id="a-8V"></a>此道众生多覆身行。<a id="a-8W"></a>婆沙云。<a id="a-8X"></a>其形旁故。<a id="a-8Y"></a>其行亦旁。<a id="a-8Z"></a>刊正云。<a id="a-8a"></a>行行不正。<a id="a-8b"></a>受果报旁。<a id="a-8c"></a>负天而行。<a id="a-8d"></a>故云旁行。</p>
  <p id="a8e">那伽。<a id="a-8f"></a>秦云龙。<a id="a-8g"></a>说文云。<a id="a-8h"></a>龙鳞虫之长。<a id="a-8i"></a>能幽能明。<a id="a-8j"></a>能小能大能长能短。<a id="a-8k"></a>春分而登天。<a id="a-8l"></a>秋分而入地。<a id="a-8m"></a>顺也。<a id="a-8n"></a>广雅云。<a id="a-8o"></a>有鳞曰鲛龙。<a id="a-8p"></a>有翼曰应龙。<a id="a-8q"></a>有角曰虬龙。<a id="a-8r"></a>无角曰螭龙。<a id="a-8s"></a>未升天曰蟠龙。<a id="a-8t"></a>本行集经。<a id="a-8u"></a>称佛为龙者。<a id="a-8v"></a>谓世间有爱皆远离之。<a id="a-8w"></a>系缚解脱。<a id="a-8x"></a>诸漏已尽。<a id="a-8y"></a>故名为龙。<a id="a-8z"></a>故曰那伽常在定。<a id="a-90"></a>无有不定时。<a id="a-91"></a>智论云。<a id="a-92"></a>如菩萨本身曾为大力毒龙。<a id="a-93"></a>若众生在前。<a id="a-94"></a>身力弱者。<a id="a-95"></a>眼视便死。<a id="a-96"></a>身力强者气嘘乃死。<a id="a-97"></a>此龙受一日一夜戒。<a id="a-98"></a>出家求静入林树间。<a id="a-99"></a>思惟坐久。<a id="a-9A"></a>疲怠而卧龙法若睡形状如蛇。<a id="a-9B"></a>身有文章。<a id="a-9C"></a>七宝杂色。<a id="a-9D"></a>猎者见之。<a id="a-9E"></a>便惊喜言。<a id="a-9F"></a>如此希有难得之皮。<a id="a-9G"></a>献上国王。<a id="a-9H"></a>以为庄饰。<a id="a-9I"></a>不亦宜乎。<a id="a-9J"></a>便以杖按其头。<a id="a-9K"></a>以刀剥皮。<a id="a-9L"></a>龙自思惟我力如意。<a id="a-9M"></a>倾覆此国其如反掌。<a id="a-9N"></a>此人小物。<a id="a-9O"></a>岂能困我。<a id="a-9P"></a>我今以持戒故。<a id="a-9Q"></a>不计此身。<a id="a-9R"></a>当从佛语。<a id="a-9S"></a>于是自忍。<a id="a-9T"></a>眠目不视。<a id="a-9U"></a>闭气绝息。<a id="a-9V"></a>怜愍此人。<a id="a-9W"></a>一心受剥。<a id="a-9X"></a>不生悔意。<a id="a-9Y"></a>既失其皮。<a id="a-9Z"></a>赤肉在地。<a id="a-9a"></a>时日大热。<a id="a-9b"></a>踠转土中。<a id="a-9c"></a>欲趣大水。<a id="a-9d"></a>见诸小虫。<a id="a-9e"></a>来食其身。<a id="a-9f"></a>为护戒故。<a id="a-9g"></a>复不敢动。<a id="a-9h"></a>自思惟言。<a id="a-9i"></a>我今此身。<a id="a-9j"></a>以施诸虫。<a id="a-9k"></a>为佛道故。<a id="a-9l"></a>今以肉施。<a id="a-9m"></a>用充其身。<a id="a-9n"></a>后成佛时。<a id="a-9o"></a>当以法施。<a id="a-9p"></a>以益其心。<a id="a-9q"></a>如是誓已。<a id="a-9r"></a>身乾命终。<a id="a-9s"></a>生忉利天。<a id="a-9t"></a>尔时毒龙。<a id="a-9u"></a>释迦文佛是。<a id="a-9v"></a>是时猎师。<a id="a-9w"></a>今调达等。<a id="a-9x"></a>六师是也。<a id="a-9y"></a>诸小虫者。<a id="a-9z"></a>初转法轮。<a id="a-A0"></a>八万诸天得道者是。</p>
  <p id="aA1">宫毗罗。<a id="a-A2"></a>此云蛟。<a id="a-A3"></a>有鳞曰蛟龙。<a id="a-A4"></a>抱朴子曰。<a id="a-A5"></a>母龙曰蛟。<a id="a-A6"></a>子曰虬。<a id="a-A7"></a>山海经。<a id="a-A8"></a>蛟似蛇而四脚。<a id="a-A9"></a>小头细颈。</p>
  <p id="aAA">叔叔逻。<a id="a-AB"></a>此云虬。<a id="a-AC"></a>符瑞图云。<a id="a-AD"></a>黄帝时有虬龙。<a id="a-AE"></a>黑身无鳞甲。<a id="a-AF"></a>背有名字。</p>
  <p id="aAG">僧伽彼。<a id="a-AH"></a>或[口*似](词孕)多。<a id="a-AI"></a>此云师子。<a id="a-AJ"></a>大论云。<a id="a-AK"></a>如师子王。<a id="a-AL"></a>清净种中生。<a id="a-AM"></a>深山大谷中住。<a id="a-AN"></a>方颊大骨身肉肥满。<a id="a-AO"></a>头大眼长。<a id="a-AP"></a>光泽明净。<a id="a-AQ"></a>眉高而广。<a id="a-AR"></a>牙利白净。<a id="a-AS"></a>口鼻方大。<a id="a-AT"></a>厚实。<a id="a-AU"></a>坚齿密齐利。<a id="a-AV"></a>吐赤白舌。<a id="a-AW"></a>双耳高上髦发光润。<a id="a-AX"></a>上身广大。<a id="a-AY"></a>肤肉坚着。<a id="a-AZ"></a>修脊细腰其腹不现。<a id="a-Aa"></a>长尾利爪。<a id="a-Ab"></a>其足安立。<a id="a-Ac"></a>以身大力从住处出。<a id="a-Ad"></a>优脊嚬申。<a id="a-Ae"></a>以口扣地。<a id="a-Af"></a>现大威势食不过时。<a id="a-Ag"></a>显晨朝相。<a id="a-Ah"></a>表师子王力。<a id="a-Ai"></a>又大论明。<a id="a-Aj"></a>佛说本事。<a id="a-Ak"></a>有师子至。<a id="a-Al"></a>佛言是师子。<a id="a-Am"></a>鞞婆尸佛时。<a id="a-An"></a>作婆罗门师。<a id="a-Ao"></a>见佛说法。<a id="a-Ap"></a>来至佛所。<a id="a-Aq"></a>尔时大众。<a id="a-Ar"></a>以听法故。<a id="a-As"></a>无共语者。<a id="a-At"></a>即生恶念发恶骂言。<a id="a-Au"></a>此诸秃辈。<a id="a-Av"></a>畜生何异。<a id="a-Aw"></a>不别好人。<a id="a-Ax"></a>不知言语。<a id="a-Ay"></a>以是业故。<a id="a-Az"></a>从毗婆尸佛。<a id="a-B0"></a>至今九十一劫。<a id="a-B1"></a>常堕畜生中。<a id="a-B2"></a>此人尔时即应得道。<a id="a-B3"></a>以愚痴故。<a id="a-B4"></a>自作生死长久。<a id="a-B5"></a>今于佛所。<a id="a-B6"></a>心清净故。<a id="a-B7"></a>当得解脱。<a id="a-B8"></a>新华严云。<a id="a-B9"></a>譬如大师子吼小师子闻。<a id="a-BA"></a>悉皆勇健。<a id="a-BB"></a>一切禽兽。<a id="a-BC"></a>远避窜伏。<a id="a-BD"></a>佛师子吼。<a id="a-BE"></a>诸菩萨等。<a id="a-BF"></a>若闻赞叹菩提心声。<a id="a-BG"></a>长养法身。<a id="a-BH"></a>妄见众生。<a id="a-BI"></a>惭伏退散。<a id="a-BJ"></a>法界次第云。<a id="a-BK"></a>师子奋迅者。<a id="a-BL"></a>借譬以显法也。<a id="a-BM"></a>如世师子奋迅。<a id="a-BN"></a>为二事故。<a id="a-BO"></a>一为奋却尘土。<a id="a-BP"></a>二能前走却走捷疾。<a id="a-BQ"></a>异于诸兽。<a id="a-BR"></a>此三昧亦尔。<a id="a-BS"></a>一则奋除障定微细无知之惑。<a id="a-BT"></a>二能入出捷疾无间。<a id="a-BU"></a>广雅。<a id="a-BV"></a>奋振也。<a id="a-BW"></a>又梵云。<a id="a-BX"></a>嘶(先奚)字如师子形相也。</p>
  <p id="aBY">邬波僧诃。<a id="a-BZ"></a>或优婆僧伽。<a id="a-Ba"></a>梁云小师子。<a id="a-Bb"></a>又云狻猊。<a id="a-Bc"></a>尔雅曰。<a id="a-Bd"></a>狻猊如[戔*(虎-儿+几)](在奸)猫。<a id="a-Be"></a>食虎豹。<a id="a-Bf"></a>注云即师子。<a id="a-Bg"></a>出西域。<a id="a-Bh"></a>大论问何以名师子座。<a id="a-Bi"></a>答是号名师子。<a id="a-Bj"></a>非实师子。<a id="a-Bk"></a>佛为人中师子。<a id="a-Bl"></a>佛所坐处。<a id="a-Bm"></a>若床若地。<a id="a-Bn"></a>皆名师子座。</p>
  <p id="aBo">伽耶。<a id="a-Bp"></a>或那伽。<a id="a-Bq"></a>或那先。<a id="a-Br"></a>此云象。<a id="a-Bs"></a>异物志。<a id="a-Bt"></a>象之为兽。<a id="a-Bu"></a>形体特诡。<a id="a-Bv"></a>(过委)身陪数牛目不踰豕。<a id="a-Bw"></a>鼻为口役望头若尾。<a id="a-Bx"></a>驯良承教听言则跪。<a id="a-By"></a>(渠委)素牙玉洁。<a id="a-Bz"></a>载籍所美。<a id="a-C0"></a>服重致远。<a id="a-C1"></a>唐奘三藏传云。<a id="a-C2"></a>西域有伽蓝。<a id="a-C3"></a>以沙弥。<a id="a-C4"></a>知寺任。<a id="a-C5"></a>相传昔有苾刍。<a id="a-C6"></a>招命同学。<a id="a-C7"></a>远来礼拜。<a id="a-C8"></a>见野象衔华安置塔前。<a id="a-C9"></a>复以牙芟(音衫)草以鼻洒水。<a id="a-CA"></a>众见感叹。<a id="a-CB"></a>有一苾刍。<a id="a-CC"></a>便舍大戒。<a id="a-CD"></a>愿留供养。<a id="a-CE"></a>谓众人曰。<a id="a-CF"></a>象是畜生。<a id="a-CG"></a>犹知敬塔。<a id="a-CH"></a>我居人类。<a id="a-CI"></a>岂睹荒残。<a id="a-CJ"></a>而不供事。<a id="a-CK"></a>遂结宇疏地。<a id="a-CL"></a>种华殖果。<a id="a-CM"></a>虽涉寒暑不以为劳。<a id="a-CN"></a>邻国闻之。<a id="a-CO"></a>共建伽蓝。<a id="a-CP"></a>即屈知僧务。<a id="a-CQ"></a>乃为故事。<a id="a-CR"></a>大论云。<a id="a-CS"></a>如象王视。<a id="a-CT"></a>若欲回身观时。<a id="a-CU"></a>举身俱转。<a id="a-CV"></a>大人相者。<a id="a-CW"></a>身心专一。<a id="a-CX"></a>右有所观身心俱回。</p>
  <p id="aCY">堙罗那。<a id="a-CZ"></a>此云香叶。<a id="a-Ca"></a>帝释象王名。<a id="a-Cb"></a>身长九由旬。<a id="a-Cc"></a>高三由旬。</p>
  <p id="aCd">瞿摩帝。<a id="a-Ce"></a>此云牛。<a id="a-Cf"></a>易曰。<a id="a-Cg"></a>服牛乘马引重致远。<a id="a-Ch"></a>注云。<a id="a-Ci"></a>稼穑之资。<a id="a-Cj"></a>垂裕记暹云。<a id="a-Ck"></a>大论曰。<a id="a-Cl"></a>放牛难陀。<a id="a-Cm"></a>问佛。<a id="a-Cn"></a>有几法成熟能令牛群蕃息。<a id="a-Co"></a>有几法不成熟。<a id="a-Cp"></a>令牛群不增不得安隐。<a id="a-Cq"></a>佛答。<a id="a-Cr"></a>牧牛有十一事。<a id="a-Cs"></a>颂曰。<a id="a-Ct"></a>解色与相应(二)摩刷覆疮痍(二)放烟并茂草(二)安隐及度处(二)时宜留取余(二)将护于大牛(一)比丘亦如是。<a id="a-Cu"></a>知四大造色一。<a id="a-Cv"></a>善别愚智相一。<a id="a-Cw"></a>摩刷六情根一。<a id="a-Cx"></a>善覆十善相一。<a id="a-Cy"></a>传所诵为烟一。<a id="a-Cz"></a>四意止茂草一。<a id="a-D0"></a>十二部安处一。<a id="a-D1"></a>八圣道度处一。<a id="a-D2"></a>莫受轻贱请。<a id="a-D3"></a>名曰知时宜一。<a id="a-D4"></a>知足为留余一。<a id="a-D5"></a>敬护是将护一。<a id="a-D6"></a>此十一事。<a id="a-D7"></a>即小乘附事观心。<a id="a-D8"></a>譬喻经云。<a id="a-D9"></a>昔二兄弟。<a id="a-DA"></a>志念各异。<a id="a-DB"></a>兄谓弟曰。<a id="a-DC"></a>卿贪家事以财为贵。<a id="a-DD"></a>吾好经道以慧为珍。<a id="a-DE"></a>今欲舍家归命福田。<a id="a-DF"></a>兄遂出家。<a id="a-DG"></a>夙夜精进。<a id="a-DH"></a>得成道果。<a id="a-DI"></a>弟贪家事。<a id="a-DJ"></a>命终堕牛。<a id="a-DK"></a>肥盛甚大。<a id="a-DL"></a>客买运盐。<a id="a-DM"></a>往还羸顿不能复前。<a id="a-DN"></a>兄游虚空。<a id="a-DO"></a>遥见其牛。<a id="a-DP"></a>即以威神。<a id="a-DQ"></a>令弟自知。<a id="a-DR"></a>遂为牛主说其本末。<a id="a-DS"></a>贾客闻之。<a id="a-DT"></a>舍牛入寺。<a id="a-DU"></a>兄常将养。<a id="a-DV"></a>死生忉利。</p>
  <p id="aDW">朅(去谒)伽。<a id="a-DX"></a>此云犀牛。<a id="a-DY"></a>尔雅云。<a id="a-DZ"></a>南方之美者。<a id="a-Da"></a>梁山之犀象。<a id="a-Db"></a>注曰。<a id="a-Dc"></a>犀牛皮角。<a id="a-Dd"></a>象牙骨。<a id="a-De"></a>又曰犀似豕。<a id="a-Df"></a>注云。<a id="a-Dg"></a>形似水牛。</p>
  <p id="aDh">阿湿婆。<a id="a-Di"></a>此云马。<a id="a-Dj"></a>汉书西域传云。<a id="a-Dk"></a>大宛国有高山。<a id="a-Dl"></a>其上有马。<a id="a-Dm"></a>不可得因取五色母马置其下。<a id="a-Dn"></a>与集生驹。<a id="a-Do"></a>皆汗血。<a id="a-Dp"></a>因号天马。<a id="a-Dq"></a>李伯乐字孙阳。<a id="a-Dr"></a>行至虞之山阪遇盐车至。<a id="a-Ds"></a>有一龙马而人不识。<a id="a-Dt"></a>用驾盐车。<a id="a-Du"></a>遥见伯乐乃嘶。<a id="a-Dv"></a>伯乐以坐下马易之。<a id="a-Dw"></a>日行千里。<a id="a-Dx"></a>淮南子云。<a id="a-Dy"></a>秦穆公与伯乐曰。<a id="a-Dz"></a>子有使求马者乎。<a id="a-E0"></a>答曰。<a id="a-E1"></a>马不在形容。<a id="a-E2"></a>筋骨相也。<a id="a-E3"></a>天下之马。<a id="a-E4"></a>若减若没。<a id="a-E5"></a>臣之子。<a id="a-E6"></a>皆下材可告。<a id="a-E7"></a>天下之马。<a id="a-E8"></a>有担缠束薪者。<a id="a-E9"></a>九方堙其于马非臣之下也。<a id="a-EA"></a>求马三月而反。<a id="a-EB"></a>曰得马矣。<a id="a-EC"></a>在沙丘牡(莫后)而黄。<a id="a-ED"></a>及马至则牝(毗忍)而骊。<a id="a-EE"></a>公谓伯乐曰。<a id="a-EF"></a>子所求马者。<a id="a-EG"></a>毛色牝牡不知贩矣。<a id="a-EH"></a>伯乐太息曰。<a id="a-EI"></a>一至此乎。<a id="a-EJ"></a>堙之所睹者天机也。<a id="a-EK"></a>得其精而忘其粗。<a id="a-EL"></a>见其内而忘其外。<a id="a-EM"></a>果千里马也。<a id="a-EN"></a>阿含佛告比丘。<a id="a-EO"></a>有四马。<a id="a-EP"></a>一见鞭影即便惊悚。<a id="a-EQ"></a>二触毛乃惊。<a id="a-ER"></a>三触肉始惊。<a id="a-ES"></a>四彻骨方觉。<a id="a-ET"></a>初合闻他聚落无常即惊。<a id="a-EU"></a>二如闻己聚落无常生厌。<a id="a-EV"></a>三如闻己亲无常生厌。<a id="a-EW"></a>四如己身病苦方厌。<a id="a-EX"></a>涅槃四马喻生老病死。<a id="a-EY"></a>或名婆诃罗。<a id="a-EZ"></a>此云长毛。</p>
  <p id="aEa">蜜利伽罗。<a id="a-Eb"></a>此云鹿。</p>
  <p id="aEc">磨多。<a id="a-Ed"></a>此云母。</p>
  <p id="aEe">跋罗婆驮。<a id="a-Ef"></a>此云堂。</p>
  <p id="aEg">悉伽罗。<a id="a-Eh"></a>此云野(音夜)干。<a id="a-Ei"></a>似狐而小形。<a id="a-Ej"></a>色青黄如狗。<a id="a-Ek"></a>群行夜鸣如狼。<a id="a-El"></a>郭璞云。<a id="a-Em"></a>射(音夜)干能缘木。<a id="a-En"></a>广志云。<a id="a-Eo"></a>巢于绝岩高木也。<a id="a-Ep"></a>大论云。<a id="a-Eq"></a>譬如野干。<a id="a-Er"></a>夜半逾城。<a id="a-Es"></a>深入人舍。<a id="a-Et"></a>求肉不得。<a id="a-Eu"></a>僻处睡息。<a id="a-Ev"></a>不觉夜竟。<a id="a-Ew"></a>惶怖无计。<a id="a-Ex"></a>虑不自免。<a id="a-Ey"></a>住则畏死。<a id="a-Ez"></a>便自定心。<a id="a-F0"></a>诈死在地。<a id="a-F1"></a>众人来见。<a id="a-F2"></a>有一人云。<a id="a-F3"></a>我须其耳。<a id="a-F4"></a>言已截去。<a id="a-F5"></a>野干自念。<a id="a-F6"></a>截耳虽痛但令身在。<a id="a-F7"></a>次有人言。<a id="a-F8"></a>我须其尾。<a id="a-F9"></a>便复截去。<a id="a-FA"></a>复有人云。<a id="a-FB"></a>须野干牙。<a id="a-FC"></a>野干自念。<a id="a-FD"></a>取者转多。<a id="a-FE"></a>或取我头。<a id="a-FF"></a>则无活路。<a id="a-FG"></a>即从地起奋其智力。<a id="a-FH"></a>绝踊间关。<a id="a-FI"></a>遂得自济。<a id="a-FJ"></a>行者之心。<a id="a-FK"></a>求脱苦难。<a id="a-FL"></a>亦复如是。<a id="a-FM"></a>生不修行如失其耳。<a id="a-FN"></a>老不修行。<a id="a-FO"></a>如失其尾。<a id="a-FP"></a>病不修行。<a id="a-FQ"></a>如失其牙。<a id="a-FR"></a>至死不修。<a id="a-FS"></a>如失其头。<a id="a-FT"></a>辅行记云。<a id="a-FU"></a>狐是兽一名野干。<a id="a-FV"></a>多疑善听。<a id="a-FW"></a>颜师古注汉书曰。<a id="a-FX"></a>狐之为兽。<a id="a-FY"></a>其性多疑。<a id="a-FZ"></a>每渡河冰。<a id="a-Fa"></a>且听且渡。<a id="a-Fb"></a>故言疑者。<a id="a-Fc"></a>而称狐疑。<a id="a-Fd"></a>述征记云。<a id="a-Fe"></a>北风劲河冰合。<a id="a-Ff"></a>要须狐行。<a id="a-Fg"></a>此物善听。<a id="a-Fh"></a>冰下无声。<a id="a-Fi"></a>然后过河。<a id="a-Fj"></a>说文云。<a id="a-Fk"></a>狐妖兽也。<a id="a-Fl"></a>鬼所乘。<a id="a-Fm"></a>有三德。<a id="a-Fn"></a>其色中和。<a id="a-Fo"></a>小前大后。<a id="a-Fp"></a>死则首丘。<a id="a-Fq"></a>郭氏玄中记曰。<a id="a-Fr"></a>千岁之狐为淫妇。<a id="a-Fs"></a>百岁之狐为美女。<a id="a-Ft"></a>然法华云。<a id="a-Fu"></a>狐狼野干。<a id="a-Fv"></a>似如三别。<a id="a-Fw"></a>祖庭事苑云。<a id="a-Fx"></a>野干形小尾大狐即形大。<a id="a-Fy"></a>禅经云。<a id="a-Fz"></a>见一野狐。<a id="a-G0"></a>又见野干。<a id="a-G1"></a>故知异也。</p>
  <p id="aG2">摩斯吒。<a id="a-G3"></a>或么(上声)迦吒。<a id="a-G4"></a>或末迦吒。<a id="a-G5"></a>此云猕猴。<a id="a-G6"></a>本行经云。<a id="a-G7"></a>我念往昔。<a id="a-G8"></a>海中有一大虬。<a id="a-G9"></a>其妇怀妊。<a id="a-GA"></a>思猕猴心食。<a id="a-GB"></a>夫言此事甚难。<a id="a-GC"></a>我居于海猕猴在山。<a id="a-GD"></a>汝且容忍我当求之。<a id="a-GE"></a>时虬出岸见猴在树。<a id="a-GF"></a>善言慰问结为交友。<a id="a-GG"></a>我当将汝度海。<a id="a-GH"></a>彼岸别有大林。<a id="a-GI"></a>华果丰饶。<a id="a-GJ"></a>汝可下来骑我背上。<a id="a-GK"></a>猴依虬言。<a id="a-GL"></a>俱下于水。<a id="a-GM"></a>虬即报言。<a id="a-GN"></a>我妇怀妊。<a id="a-GO"></a>思食汝心。<a id="a-GP"></a>故将汝来。<a id="a-GQ"></a>猴即诳言。<a id="a-GR"></a>何不预说。<a id="a-GS"></a>我心适留娑罗树上。<a id="a-GT"></a>不持将行。<a id="a-GU"></a>善友还回。<a id="a-GV"></a>放我取心。<a id="a-GW"></a>得已却来。<a id="a-GX"></a>虬即复岸。<a id="a-GY"></a>猕猴努力。<a id="a-GZ"></a>跳上大树其虬久停告言。<a id="a-Ga"></a>速下。<a id="a-Gb"></a>猴说偈言。<a id="a-Gc"></a>汝虬计校虽能宽而心智虑甚狭劣。<a id="a-Gd"></a>汝但审谛自思忖。<a id="a-Ge"></a>一切众类谁无心。<a id="a-Gf"></a>六度经将虬作鳖。</p>
  <p id="aGg">舍舍迦。<a id="a-Gh"></a>此云兔。<a id="a-Gi"></a>韩子曰。<a id="a-Gj"></a>宋人耕田中有株。<a id="a-Gk"></a>兔走触株。<a id="a-Gl"></a>折颈而死。<a id="a-Gm"></a>因释耕守株冀复得之。<a id="a-Gn"></a>路人笑矣。<a id="a-Go"></a>西域记言。<a id="a-Gp"></a>劫初时有狐兔猿。<a id="a-Gq"></a>异类相悦。<a id="a-Gr"></a>时天帝释。<a id="a-Gs"></a>欲验修菩萨行者。<a id="a-Gt"></a>降迹应化。<a id="a-Gu"></a>为一老夫。<a id="a-Gv"></a>谓三兽曰。<a id="a-Gw"></a>二三子善安隐乎。<a id="a-Gx"></a>无惊惧耶。<a id="a-Gy"></a>曰涉丰草游茂林。<a id="a-Gz"></a>异类同欢。<a id="a-H0"></a>既安且乐。<a id="a-H1"></a>老夫曰。<a id="a-H2"></a>闻二三子情厚意密。<a id="a-H3"></a>忘其老弊。<a id="a-H4"></a>故此远寻。<a id="a-H5"></a>今正饥乏。<a id="a-H6"></a>何以馈(渠位)食。<a id="a-H7"></a>曰幸少留此。<a id="a-H8"></a>我躬驰访。<a id="a-H9"></a>于是同心虚已分路营求。<a id="a-HA"></a>狐沿水滨衔一鲜鲤。<a id="a-HB"></a>猿于林野。<a id="a-HC"></a>采异华果。<a id="a-HD"></a>俱来至止。<a id="a-HE"></a>同进老夫。<a id="a-HF"></a>唯兔空还。<a id="a-HG"></a>游跃左右。<a id="a-HH"></a>老夫谓曰。<a id="a-HI"></a>以吾观之。<a id="a-HJ"></a>尔曹未和。<a id="a-HK"></a>狐猿同志各能役心。<a id="a-HL"></a>唯兔空还。<a id="a-HM"></a>独无相馈。<a id="a-HN"></a>以此言之。<a id="a-HO"></a>诚可知也。<a id="a-HP"></a>兔闻讥议。<a id="a-HQ"></a>谓狐猿曰。<a id="a-HR"></a>多聚樵苏。<a id="a-HS"></a>方有所作。<a id="a-HT"></a>猿狐竞驰。<a id="a-HU"></a>衔草曳木。<a id="a-HV"></a>既已蕴崇。<a id="a-HW"></a>猛焰将炽。<a id="a-HX"></a>兔曰。<a id="a-HY"></a>仁者我身卑劣。<a id="a-HZ"></a>所求难遂。<a id="a-Ha"></a>敢以微躯。<a id="a-Hb"></a>充此一餐。<a id="a-Hc"></a>辞毕入火。<a id="a-Hd"></a>寻即致死。<a id="a-He"></a>是时老夫。<a id="a-Hf"></a>复帝释身。<a id="a-Hg"></a>除烬收骸伤叹良久。<a id="a-Hh"></a>谓狐猿曰。<a id="a-Hi"></a>一何至此。<a id="a-Hj"></a>吾感其心。<a id="a-Hk"></a>不泯其迹。<a id="a-Hl"></a>寄之月轮。<a id="a-Hm"></a>传于后世。</p>
  <p id="aHn">曷利拏。<a id="a-Ho"></a>总言獐鹿等类。</p>
  <p id="aHp">迦陵频伽。<a id="a-Hq"></a>此云妙声鸟。<a id="a-Hr"></a>大论云。<a id="a-Hs"></a>如迦罗频伽鸟。<a id="a-Ht"></a>在[穀-禾+卵](口角)中未出。<a id="a-Hu"></a>发声微妙胜于余鸟。<a id="a-Hv"></a>正法念经云。<a id="a-Hw"></a>山名旷野。<a id="a-Hx"></a>其中多有迦陵频伽。<a id="a-Hy"></a>出妙音声。<a id="a-Hz"></a>如是美音。<a id="a-I0"></a>若天若人。<a id="a-I1"></a>紧那罗等。<a id="a-I2"></a>无能及者。<a id="a-I3"></a>唯除如来音声。</p>
  <p id="aI4">迦兰陀。<a id="a-I5"></a>此云好声鸟。<a id="a-I6"></a>形如鹊。<a id="a-I7"></a>群栖竹林。<a id="a-I8"></a>或言鼠名。<a id="a-I9"></a>具如下出。</p>
  <p id="aIA">拘耆罗。<a id="a-IB"></a>或拘翅罗。<a id="a-IC"></a>此云好声鸟。<a id="a-ID"></a>声好而形丑。<a id="a-IE"></a>又云鹚鸥。</p>
  <p id="aIF">嘶那夜。<a id="a-IG"></a>此云鹰。<a id="a-IH"></a>尔雅云。<a id="a-II"></a>鹰隼丑。<a id="a-IJ"></a>其飞也。<a id="a-IK"></a>翚(音挥)注曰。<a id="a-IL"></a>鼓翅翚翚然疾。<a id="a-IM"></a>孔氏志怪曰。<a id="a-IN"></a>楚文王少时。<a id="a-IO"></a>雅好田猎。<a id="a-IP"></a>天下快狗名鹰毕聚焉。<a id="a-IQ"></a>有人献鹰曰。<a id="a-IR"></a>非王鹰之俦。<a id="a-IS"></a>俄而云际。<a id="a-IT"></a>有一物。<a id="a-IU"></a>凝翔飘飖鲜白。<a id="a-IV"></a>而不辨其形。<a id="a-IW"></a>鹰见于是竦翮(下革)而升。<a id="a-IX"></a>矗若飞电。<a id="a-IY"></a>须臾羽堕如雪。<a id="a-IZ"></a>血洒如雨。<a id="a-Ia"></a>良久有一大鸟堕地而死。<a id="a-Ib"></a>度其两翅广数十里。<a id="a-Ic"></a>啄(许秽)边有黄。<a id="a-Id"></a>众莫能知。<a id="a-Ie"></a>时博物君子。<a id="a-If"></a>曰此大鹏雏也。<a id="a-Ig"></a>始飞焉故为鹰所制。<a id="a-Ih"></a>文王乃厚赏献者。<a id="a-Ii"></a>又言隼者。<a id="a-Ij"></a>易曰王用射(是亦)隼于高墉之上。<a id="a-Ik"></a>孔颖达云。<a id="a-Il"></a>隼者贪残之鸟。<a id="a-Im"></a>鹯鹞之属。<a id="a-In"></a>玉篇云。<a id="a-Io"></a>祝鸠也。<a id="a-Ip"></a>颜师古云。<a id="a-Iq"></a>隼鸷鸟即今之鹄(胡骨)也。<a id="a-Ir"></a>刘向以为隼。<a id="a-Is"></a>近黑祥。<a id="a-It"></a>贪暴类也。</p>
  <p id="aIu">臊(苏劳)陀。<a id="a-Iv"></a>或叔迦婆嘻。<a id="a-Iw"></a>此云鹦鹉。<a id="a-Ix"></a>说文云。<a id="a-Iy"></a>能言鸟也。<a id="a-Iz"></a>山海经曰。<a id="a-J0"></a>黄山及数历山有鸟焉。<a id="a-J1"></a>其状如鹗。<a id="a-J2"></a>(五各)青羽赤啄。<a id="a-J3"></a>人舌能言。<a id="a-J4"></a>名鹦鹉。<a id="a-J5"></a>曲礼云。<a id="a-J6"></a>鹦鹉能言。<a id="a-J7"></a>不离飞鸟。<a id="a-J8"></a>猩猩能言不离禽兽。<a id="a-J9"></a>人而无礼。<a id="a-JA"></a>不亦禽兽之心乎。<a id="a-JB"></a>杂宝藏经云。<a id="a-JC"></a>过去雪山有一鹦鹉。<a id="a-JD"></a>父母都盲。<a id="a-JE"></a>常取华果。<a id="a-JF"></a>先奉父母。<a id="a-JG"></a>时有田主。<a id="a-JH"></a>初种谷时。<a id="a-JI"></a>愿与众生而共啖食。<a id="a-JJ"></a>鹦鹉于田。<a id="a-JK"></a>常采其谷。<a id="a-JL"></a>田主案行。<a id="a-JM"></a>见揃(子践)谷穗。<a id="a-JN"></a>便设罗网捕得鹦鹉。<a id="a-JO"></a>鸟告主言。<a id="a-JP"></a>先有施心。<a id="a-JQ"></a>故敢来采。<a id="a-JR"></a>如何今者而见网捕。<a id="a-JS"></a>田主问鸟。<a id="a-JT"></a>取谷与谁。<a id="a-JU"></a>答言有盲父母。<a id="a-JV"></a>愿以奉之。<a id="a-JW"></a>田主报曰。<a id="a-JX"></a>今后常取。<a id="a-JY"></a>勿复疑难(云云)。<a id="a-JZ"></a>佛言。<a id="a-Ja"></a>尔时鹦鹉我身是也。<a id="a-Jb"></a>时田主者舍利弗是。</p>
  <p id="aJc">僧(斯[日*曾])娑。<a id="a-Jd"></a>或亘娑。<a id="a-Je"></a>唐云雁。<a id="a-Jf"></a>礼记云。<a id="a-Jg"></a>季秋之月。<a id="a-Jh"></a>鸿雁来宾。<a id="a-Ji"></a>诗传云。<a id="a-Jj"></a>大曰鸿。<a id="a-Jk"></a>小曰雁。<a id="a-Jl"></a>成公赋曰。<a id="a-Jm"></a>上挥翮于丹霞。<a id="a-Jn"></a>下濯足于清泉。<a id="a-Jo"></a>西域记云。<a id="a-Jp"></a>昔此伽蓝习玩小乘渐教。<a id="a-Jq"></a>故开三净之食。<a id="a-Jr"></a>而此伽蓝遵而不坠。<a id="a-Js"></a>其后三净。<a id="a-Jt"></a>求不时获。<a id="a-Ju"></a>有苾刍经行。<a id="a-Jv"></a>忽见群雁飞翔。<a id="a-Jw"></a>戏曰。<a id="a-Jx"></a>今日众僧食不充。<a id="a-Jy"></a>摩诃萨埵。<a id="a-Jz"></a>宜知是时。<a id="a-K0"></a>言声未绝。<a id="a-K1"></a>一雁退飞。<a id="a-K2"></a>当其僧前。<a id="a-K3"></a>投身自殪。<a id="a-K4"></a>(于计)苾刍见已。<a id="a-K5"></a>具白众僧。<a id="a-K6"></a>闻者悲感。<a id="a-K7"></a>咸相谓曰。<a id="a-K8"></a>如来设法。<a id="a-K9"></a>导诱随机。<a id="a-KA"></a>我等守愚遵行渐教。<a id="a-KB"></a>大乘者正理也。<a id="a-KC"></a>宜改先执务从圣旨。<a id="a-KD"></a>此雁垂诫。<a id="a-KE"></a>为诚明导。<a id="a-KF"></a>宜旌厚德建窣睹波。<a id="a-KG"></a>以瘗雁焉。<a id="a-KH"></a>或名凫雁者。<a id="a-KI"></a>尔雅云。<a id="a-KJ"></a>凫雁丑其足蹼。<a id="a-KK"></a>(音卜)注云。<a id="a-KL"></a>脚指间有幕蹼属相着。<a id="a-KM"></a>古今注云。<a id="a-KN"></a>凫雁常在海边沙上。<a id="a-KO"></a>餐沙石。<a id="a-KP"></a>此非随阳雁也。<a id="a-KQ"></a>李巡曰。<a id="a-KR"></a>野曰凫。<a id="a-KS"></a>家曰鹜(音木)迦频闇罗。<a id="a-KT"></a>此云雉。<a id="a-KU"></a>尔雅云。<a id="a-KV"></a>雉绝有力。<a id="a-KW"></a>奋最健斗。<a id="a-KX"></a>类分六种。<a id="a-KY"></a>四方名异。<a id="a-KZ"></a>晋武库闭甚密。<a id="a-Ka"></a>中忽闻雉雊。<a id="a-Kb"></a>张华曰。<a id="a-Kc"></a>必是蛇化。<a id="a-Kd"></a>开视侧有蛇蜕焉。<a id="a-Ke"></a>大论云。<a id="a-Kf"></a>有时阎浮提人。<a id="a-Kg"></a>不知礼敬宿旧有德。<a id="a-Kh"></a>是时菩萨。<a id="a-Ki"></a>作迦频阇罗鸟。<a id="a-Kj"></a>有二亲友。<a id="a-Kk"></a>象与猕猴。<a id="a-Kl"></a>共居毕钵罗树下。<a id="a-Km"></a>自相问言。<a id="a-Kn"></a>我等不知。<a id="a-Ko"></a>谁应为大。<a id="a-Kp"></a>象言。<a id="a-Kq"></a>我昔见树在我腹下。<a id="a-Kr"></a>猕猴言。<a id="a-Ks"></a>我曾蹲地手捉树头。<a id="a-Kt"></a>鸟言。<a id="a-Ku"></a>我于毕钵罗林。<a id="a-Kv"></a>食此树果。<a id="a-Kw"></a>子随粪出。<a id="a-Kx"></a>此树得生。<a id="a-Ky"></a>先生宿德。<a id="a-Kz"></a>礼应供养。<a id="a-L0"></a>即时大象背负猕猴。<a id="a-L1"></a>鸟在猴上。<a id="a-L2"></a>周遍游行。<a id="a-L3"></a>禽兽人类。<a id="a-L4"></a>见皆行敬。<a id="a-L5"></a>斯乃圣人知道德仁义非礼不成。<a id="a-L6"></a>故敬事长。<a id="a-L7"></a>为天下之至顺也。</p>
  <p id="aL8">究(居求)究罗。<a id="a-L9"></a>此是鸡声。<a id="a-LA"></a>鸠鸠吒。<a id="a-LB"></a>此云鸡。<a id="a-LC"></a>易林曰。<a id="a-LD"></a>巽为鸡。<a id="a-LE"></a>鸡鸣节时。<a id="a-LF"></a>家乐无忧。<a id="a-LG"></a>西京杂记云。<a id="a-LH"></a>成帝时。<a id="a-LI"></a>交趾越裳国。<a id="a-LJ"></a>献长鸣鸡。<a id="a-LK"></a>以刻漏验之。<a id="a-LL"></a>与晷度无差。<a id="a-LM"></a>田饶夫曰。<a id="a-LN"></a>夫鸡戴冠文也。<a id="a-LO"></a>足特距武也。<a id="a-LP"></a>敌斗勇也。<a id="a-LQ"></a>得食相呼义也。<a id="a-LR"></a>鸣不失时信也。<a id="a-LS"></a>鸡有五德。<a id="a-LT"></a>君犹烹而食之。<a id="a-LU"></a>其所由来近也。<a id="a-LV"></a>楞严云。<a id="a-LW"></a>如鸡后鸣。<a id="a-LX"></a>瞻顾东方。<a id="a-LY"></a>已有精色。<a id="a-LZ"></a>长水释曰。<a id="a-La"></a>鸡第二鸣天将晓也。<a id="a-Lb"></a>孤山释云。<a id="a-Lc"></a>三德涅槃名曰义天。<a id="a-Ld"></a>前受想尽似证尚遥。<a id="a-Le"></a>如鸡先鸣。<a id="a-Lf"></a>天色犹昧。<a id="a-Lg"></a>今行阴尽。<a id="a-Lh"></a>唯识阴在。<a id="a-Li"></a>明悟非久。<a id="a-Lj"></a>如鸡后鸣。<a id="a-Lk"></a>天有精色。<a id="a-Ll"></a>齐颜之推云。<a id="a-Lm"></a>梁时有人。<a id="a-Ln"></a>常以鸡卵白和沐。<a id="a-Lo"></a>使发光黑。<a id="a-Lp"></a>每沐辄破二三十枚。<a id="a-Lq"></a>临终但闻发中啾啾数千鸡雏之声。</p>
  <p id="aLr">斫迦逻婆。<a id="a-Ls"></a>此云鸳鸯。<a id="a-Lt"></a>匹鸟也。<a id="a-Lu"></a>止则相耦。<a id="a-Lv"></a>飞则相双。<a id="a-Lw"></a>鸟喻品云。<a id="a-Lx"></a>一者迦邻提。<a id="a-Ly"></a>二者鸳鸯。<a id="a-Lz"></a>游止共俱。<a id="a-M0"></a>不相舍离。<a id="a-M1"></a>今师释曰。<a id="a-M2"></a>以雄喻常。<a id="a-M3"></a>雌喻无常。<a id="a-M4"></a>生死有性善故。<a id="a-M5"></a>无常即常。<a id="a-M6"></a>如二鸟在下。<a id="a-M7"></a>涅槃有性恶故。<a id="a-M8"></a>常即无常。<a id="a-M9"></a>如二鸟高飞。<a id="a-MA"></a>是则在高在下。<a id="a-MB"></a>雌雄共俱。<a id="a-MC"></a>双游并息。<a id="a-MD"></a>其义皆成。</p>
  <p id="aME">耆婆耆波迦。<a id="a-MF"></a>此翻生胜天王。<a id="a-MG"></a>云生生。<a id="a-MH"></a>或翻命。<a id="a-MI"></a>法华云命命。<a id="a-MJ"></a>杂宝藏经云。<a id="a-MK"></a>雪山有鸟名为共命。<a id="a-ML"></a>一身二头。<a id="a-MM"></a>识神各异。<a id="a-MN"></a>同共报命故曰命命。<a id="a-MO"></a>佛本行经佛言。<a id="a-MP"></a>往昔雪山有二头鸟。<a id="a-MQ"></a>一头名迦喽荼。<a id="a-MR"></a>一头名忧波迦喽荼。<a id="a-MS"></a>其优波迦喽荼头。<a id="a-MT"></a>一时睡眠。<a id="a-MU"></a>近彼寤头。<a id="a-MV"></a>有摩头迦树。<a id="a-MW"></a>风吹华落。<a id="a-MX"></a>至彼寤头。<a id="a-MY"></a>其头自念。<a id="a-MZ"></a>虽独食华若入腹时。<a id="a-Ma"></a>俱得色力。<a id="a-Mb"></a>不令彼寤。<a id="a-Mc"></a>遂默食华。<a id="a-Md"></a>其睡头寤觉。<a id="a-Me"></a>腹饱满。<a id="a-Mf"></a>欬哕气出。<a id="a-Mg"></a>问言何处。<a id="a-Mh"></a>得此美食。<a id="a-Mi"></a>寤头具答。<a id="a-Mj"></a>睡头怀恨。<a id="a-Mk"></a>后时游行。<a id="a-Ml"></a>遇毒树华。<a id="a-Mm"></a>念食此华。<a id="a-Mn"></a>令二头死。<a id="a-Mo"></a>时忧波迦喽荼头。<a id="a-Mp"></a>语迦喽荼头言。<a id="a-Mq"></a>汝今睡眠。<a id="a-Mr"></a>我当寤住。<a id="a-Ms"></a>彼头才睡。<a id="a-Mt"></a>即食毒华。<a id="a-Mu"></a>其迦喽荼寤觉毒气。<a id="a-Mv"></a>问何恶食。<a id="a-Mw"></a>令我不安。<a id="a-Mx"></a>忧波头言。<a id="a-My"></a>食此毒华。<a id="a-Mz"></a>愿俱取死。<a id="a-N0"></a>于是彼头。<a id="a-N1"></a>即说偈言。<a id="a-N2"></a>汝于昔日。<a id="a-N3"></a>睡眠时。<a id="a-N4"></a>我食妙华甘美味。<a id="a-N5"></a>其华风吹在我边。<a id="a-N6"></a>汝返生此大嗔恚。<a id="a-N7"></a>凡是痴人莫愿见。<a id="a-N8"></a>亦莫愿与痴共居。<a id="a-N9"></a>与痴共居无利益。<a id="a-NA"></a>自损及以损他身。<a id="a-NB"></a>佛言。<a id="a-NC"></a>迦喽荼鸟即我身是。<a id="a-ND"></a>忧波鸟者提婆达是。</p>
  <p id="aNE">舍利。<a id="a-NF"></a>此云春莺。<a id="a-NG"></a>黄鹂也。<a id="a-NH"></a>诗曰出自幽谷。<a id="a-NI"></a>迁于乔木。<a id="a-NJ"></a>又翻云鹙鹭。<a id="a-NK"></a>鹙七曲切玉篇云水鸟也。<a id="a-NL"></a>诗云有鹙在梁。<a id="a-NM"></a>鹭(来胡)尔雅注云。<a id="a-NN"></a>白鹭也。<a id="a-NO"></a>头翅背上皆有长翰毛。<a id="a-NP"></a>诗云。<a id="a-NQ"></a>振振鹭于飞。</p>
  <p id="aNR">舍罗。<a id="a-NS"></a>此云百舌鸟。</p>
  <p id="aNT">迦布德迦。<a id="a-NU"></a>或迦逋。<a id="a-NV"></a>唐言鸽。<a id="a-NW"></a>西域记云。<a id="a-NX"></a>昔佛于此为众说法。<a id="a-NY"></a>罗者于林网捕羽族。<a id="a-NZ"></a>经日不获。<a id="a-Na"></a>来至佛所。<a id="a-Nb"></a>扬言唱曰。<a id="a-Nc"></a>今日如来在此说法。<a id="a-Nd"></a>令我纳捕都无所获。<a id="a-Ne"></a>妻孥饥饿。<a id="a-Nf"></a>其计安在。<a id="a-Ng"></a>如来告曰。<a id="a-Nh"></a>汝今熅火。<a id="a-Ni"></a>当与汝食。<a id="a-Nj"></a>如来是时。<a id="a-Nk"></a>化作大鸽。<a id="a-Nl"></a>投火而死。<a id="a-Nm"></a>罗者持归。<a id="a-Nn"></a>妻孥共食。<a id="a-No"></a>其后重往佛所。<a id="a-Np"></a>如来方便摄化。<a id="a-Nq"></a>罗者闻法。<a id="a-Nr"></a>悔过自新。<a id="a-Ns"></a>舍家修学。<a id="a-Nt"></a>便。<a id="a-Nu"></a>证圣果。<a id="a-Nv"></a>因名所建号鸽伽蓝。</p>
  <p id="aNw">摩由逻。<a id="a-Nx"></a>此云孔雀文。<a id="a-Ny"></a>孔雀繂羽而翱翔。<a id="a-Nz"></a>俱舍云。<a id="a-O0"></a>于一孔雀伦。<a id="a-O1"></a>一切种因相。<a id="a-O2"></a>非余智境界。<a id="a-O3"></a>唯一切智知。<a id="a-O4"></a>证真释云。<a id="a-O5"></a>有情无始熏。<a id="a-O6"></a>造一切界趣种子。<a id="a-O7"></a>在本识中。<a id="a-O8"></a>唯佛能了。<a id="a-O9"></a>且举孔雀一类。<a id="a-OA"></a>尚已难知。</p>
  <p id="aOB">阿梨耶。<a id="a-OC"></a>此云鸱。<a id="a-OD"></a>亦作鸱同充尸切。<a id="a-OE"></a>尔雅云。<a id="a-OF"></a>狂茅鸱。<a id="a-OG"></a>舍人曰狂。<a id="a-OH"></a>一名茅鸱。<a id="a-OI"></a>喜食鼠。<a id="a-OJ"></a>大目也。<a id="a-OK"></a>郭璞云。<a id="a-OL"></a>今鸠(胡官)鸱也。<a id="a-OM"></a>似鹰而白。</p>
  <p id="aON">姞栗陀。<a id="a-OO"></a>此云鹫。<a id="a-OP"></a>或揭罗阇。<a id="a-OQ"></a>此云雕鹫。<a id="a-OR"></a>山海经曰。<a id="a-OS"></a>景山多鹫。<a id="a-OT"></a>说文。<a id="a-OU"></a>鹫鸟黑色多子。<a id="a-OV"></a>师旷云。<a id="a-OW"></a>南山有鸟。<a id="a-OX"></a>名曰羌鹫。<a id="a-OY"></a>黄头赤咽五色皆备。<a id="a-OZ"></a>西域多此鸟。<a id="a-Oa"></a>苍黄目赤。<a id="a-Ob"></a>食死尸。</p>
  <p id="aOc">毗啰拏羯车婆。<a id="a-Od"></a>此云龟。<a id="a-Oe"></a>尔雅明十种之龟。<a id="a-Of"></a>庄子曰。<a id="a-Og"></a>宋元君梦。<a id="a-Oh"></a>人被发曰。<a id="a-Oi"></a>予为清江。<a id="a-Oj"></a>使者河伯。<a id="a-Ok"></a>被渔者预且得矛。<a id="a-Ol"></a>元君使人占之。<a id="a-Om"></a>曰此神龟也。<a id="a-On"></a>乃召预且。<a id="a-Oo"></a>预且钓得白龟五尺。<a id="a-Op"></a>使献之。<a id="a-Oq"></a>乃刳(音枯)之以卜。<a id="a-Or"></a>七十钻。<a id="a-Os"></a>而无遗策。<a id="a-Ot"></a>仲尼曰。<a id="a-Ou"></a>龟能梦于元君。<a id="a-Ov"></a>不能避预且之网。<a id="a-Ow"></a>智能七十钻。<a id="a-Ox"></a>而无遗策。<a id="a-Oy"></a>不能避刳肠之患。<a id="a-Oz"></a>如是则智有以神。<a id="a-P0"></a>智有所不及也。<a id="a-P1"></a>法句经云。<a id="a-P2"></a>昔有道人河边学道。<a id="a-P3"></a>但念六尘。<a id="a-P4"></a>心无宁息。<a id="a-P5"></a>龟从河出水。<a id="a-P6"></a>狗将啖龟。<a id="a-P7"></a>龟缩头尾四脚。<a id="a-P8"></a>藏于甲中。<a id="a-P9"></a>不能得便狗去。<a id="a-PA"></a>还出。<a id="a-PB"></a>便得入水。<a id="a-PC"></a>道人因悟。<a id="a-PD"></a>我不及龟。<a id="a-PE"></a>放恣六情。<a id="a-PF"></a>不知死至。</p>
  <p id="aPG">摩竭。<a id="a-PH"></a>或摩伽罗。<a id="a-PI"></a>此云鲸鱼。<a id="a-PJ"></a>雄曰鲸。<a id="a-PK"></a>雌曰鲵。<a id="a-PL"></a>大者长十余里。<a id="a-PM"></a>大论云。<a id="a-PN"></a>五百贾客。<a id="a-PO"></a>入海采宝。<a id="a-PP"></a>值摩竭鱼王开口。<a id="a-PQ"></a>船去甚疾。<a id="a-PR"></a>船师问楼上人。<a id="a-PS"></a>何所见耶。<a id="a-PT"></a>答曰。<a id="a-PU"></a>见三日及大白山。<a id="a-PV"></a>水流奔趣如入大坑。<a id="a-PW"></a>船师云。<a id="a-PX"></a>三日者。<a id="a-PY"></a>一是实日。<a id="a-PZ"></a>二是鱼目。<a id="a-Pa"></a>白山是鱼齿。<a id="a-Pb"></a>水奔是入鱼口。<a id="a-Pc"></a>我曹死矣。<a id="a-Pd"></a>时船中人。<a id="a-Pe"></a>各称所事。<a id="a-Pf"></a>都无所验。<a id="a-Pg"></a>中有优婆塞。<a id="a-Ph"></a>语众人言。<a id="a-Pi"></a>吾等当共称佛名字。<a id="a-Pj"></a>佛为无上救苦厄者。<a id="a-Pk"></a>众人一心共称南无佛。<a id="a-Pl"></a>是鱼先世。<a id="a-Pm"></a>曾受五戒。<a id="a-Pn"></a>得宿命智。<a id="a-Po"></a>闻佛名字。<a id="a-Pp"></a>即自悔责。<a id="a-Pq"></a>鱼便合口众人命存。<a id="a-Pr"></a>庄子云。<a id="a-Ps"></a>吞舟之鱼。<a id="a-Pt"></a>失水。<a id="a-Pu"></a>则蝼蚁而能制之。</p>
  <p id="aPv">坻弥。<a id="a-Pw"></a>具云帝弥只罗。<a id="a-Px"></a>此云大身鱼。<a id="a-Py"></a>其类有四。<a id="a-Pz"></a>此最小者。<a id="a-Q0"></a>京房易传云。<a id="a-Q1"></a>海数(所角)见巨鱼。<a id="a-Q2"></a>邪人进贤人疏。</p>
  <p id="aQ3">失收(或作守)摩罗。<a id="a-Q4"></a>善见云。<a id="a-Q5"></a>鳄鱼长二丈余。<a id="a-Q6"></a>有四足。<a id="a-Q7"></a>似鼍齿至利。<a id="a-Q8"></a>禽鹿入水。<a id="a-Q9"></a>啮腰即断。<a id="a-QA"></a>又翻杀子鱼。<a id="a-QB"></a>广州有之。</p>
  <p id="aQC">臂卑履也。<a id="a-QD"></a>此云蚁子。<a id="a-QE"></a>晋书殷仲堪父。<a id="a-QF"></a>患耳聪。<a id="a-QG"></a>闻床下蚁动。<a id="a-QH"></a>谓之牛斗。<a id="a-QI"></a>贤愚经云。<a id="a-QJ"></a>长者须达共舍利弗。<a id="a-QK"></a>往图精舍。<a id="a-QL"></a>须达自手。<a id="a-QM"></a>捉绳一头。<a id="a-QN"></a>舍利弗自捉一头。<a id="a-QO"></a>共经精舍。<a id="a-QP"></a>时舍利弗。<a id="a-QQ"></a>欣然含笑。<a id="a-QR"></a>须达问言。<a id="a-QS"></a>尊者何笑。<a id="a-QT"></a>答言。<a id="a-QU"></a>汝始于此经地。<a id="a-QV"></a>六欲天中。<a id="a-QW"></a>宫殿已成。<a id="a-QX"></a>即借道眼。<a id="a-QY"></a>悉见六天严净宫殿(云云)。<a id="a-QZ"></a>复更徒绳。<a id="a-Qa"></a>时舍利弗。<a id="a-Qb"></a>惨然忧色。<a id="a-Qc"></a>即问尊者。<a id="a-Qd"></a>何故忧色。<a id="a-Qe"></a>答言。<a id="a-Qf"></a>汝今见此地中蚁子耶。<a id="a-Qg"></a>对曰已见。<a id="a-Qh"></a>舍利弗言。<a id="a-Qi"></a>汝于过去毗婆尸佛。<a id="a-Qj"></a>亦于此地起立精舍。<a id="a-Qk"></a>而此蚁子在此中生。<a id="a-Ql"></a>乃至七佛已来。<a id="a-Qm"></a>汝皆为佛。<a id="a-Qn"></a>起立精舍。<a id="a-Qo"></a>而此蚁子亦在中生。<a id="a-Qp"></a>至今九十一劫。<a id="a-Qq"></a>受一种身。<a id="a-Qr"></a>不得解脱。<a id="a-Qs"></a>生死长远。<a id="a-Qt"></a>唯福为要。<a id="a-Qu"></a>不可不种。<a id="a-Qv"></a>尔雅云。<a id="a-Qw"></a>有足。<a id="a-Qx"></a>谓之虫。<a id="a-Qy"></a>无足谓之豸。<a id="a-Qz"></a>二足而羽谓之禽。<a id="a-R0"></a>四足而毛。<a id="a-R1"></a>谓之兽。<a id="a-R2"></a>虫鱼鸟兽。<a id="a-R3"></a>种类何穷。<a id="a-R4"></a>山水空陆。<a id="a-R5"></a>境界无际。<a id="a-R6"></a>循环荏(如枕)苒(音染转也)逐物狂愚。<a id="a-R7"></a>一念如明。<a id="a-R8"></a>万类俱息。<a id="a-R9"></a>宜照本性勿起异意也。</p>
 </body>
</html>