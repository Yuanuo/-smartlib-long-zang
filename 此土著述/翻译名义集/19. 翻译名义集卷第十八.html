<!doctype html>
<html id="z3IBXHL1fw" data-ver="1398">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十八</h1>
  <h2 id="a2">寺塔坛幢篇第五十九</h2>
  <p id="a3">裕师寺诰云。<a id="a-4"></a>寺是摄十方一切众僧。<a id="a-5"></a>修道境界。<a id="a-6"></a>法为待一切僧经游来往受供处所。<a id="a-7"></a>无彼无此。<a id="a-8"></a>无主无客。<a id="a-9"></a>僧理平等。<a id="a-A"></a>同护佛法故。<a id="a-B"></a>其中饮食众具。<a id="a-C"></a>悉是供十方凡圣同有。<a id="a-D"></a>鸣钟作法。<a id="a-E"></a>普集僧众。<a id="a-F"></a>同时共受。<a id="a-G"></a>与檀越作生福之田。<a id="a-H"></a>如法及时者。<a id="a-I"></a>皆无遮碍。<a id="a-J"></a>是宜开廓远意。<a id="a-K"></a>除荡鄙怀。<a id="a-L"></a>不吝身财。<a id="a-M"></a>护持正法。<a id="a-N"></a>西域记云。<a id="a-O"></a>诸僧伽蓝。<a id="a-P"></a>颇极奇制。<a id="a-Q"></a>隅楼四起。<a id="a-R"></a>重阁三层。<a id="a-S"></a>榱梠栋梁。<a id="a-T"></a>奇形雕榱。<a id="a-U"></a>户牖垣墙。<a id="a-V"></a>图画众彩。<a id="a-W"></a>梁僧传云。<a id="a-X"></a>相传外国国王尝毁破诸寺。<a id="a-Y"></a>唯招提寺。<a id="a-Z"></a>未及毁坏。<a id="a-a"></a>夜一白马。<a id="a-b"></a>绕塔悲鸣。<a id="a-c"></a>即以启王。<a id="a-d"></a>王即停坏。<a id="a-e"></a>因改招提。<a id="a-f"></a>以为白马。<a id="a-g"></a>故诸寺立名。<a id="a-h"></a>多取则焉僧史略云。<a id="a-i"></a>鸿胪寺者。<a id="a-j"></a>本礼四夷远国之邸舍也。<a id="a-k"></a>寻令别择洛阳西雍门外。<a id="a-l"></a>盖一精舍。<a id="a-m"></a>以白马驮经来故用白马为题。<a id="a-n"></a>寺者释名曰。<a id="a-o"></a>嗣也。<a id="a-p"></a>治事者相嗣。<a id="a-q"></a>续于其内。<a id="a-r"></a>本是司名。<a id="a-s"></a>西僧乍来。<a id="a-t"></a>权止公司。<a id="a-u"></a>移入别居。<a id="a-v"></a>不忘其本。<a id="a-w"></a>还标寺号。<a id="a-x"></a>准天人陆玄畅云。<a id="a-y"></a>周穆王时。<a id="a-z"></a>文殊目连来化。<a id="a-10"></a>穆王从之。<a id="a-11"></a>即列子所谓化人者是也。<a id="a-12"></a>化人示穆王高四台。<a id="a-13"></a>是迦葉佛说法处。<a id="a-14"></a>因造三会道场。<a id="a-15"></a>又云。<a id="a-16"></a>周穆王身游大夏。<a id="a-17"></a>佛告彼土有古塔可反礼事。<a id="a-18"></a>王问何方。<a id="a-19"></a>答在鄗京之东南也。<a id="a-1A"></a>又问。<a id="a-1B"></a>周穆已后诸王建置塔寺。<a id="a-1C"></a>何为此土文纪罕见。<a id="a-1D"></a>答立塔为于前缘。<a id="a-1E"></a>多是神灵所造。<a id="a-1F"></a>人见者少。<a id="a-1G"></a>故文字少传。<a id="a-1H"></a>杨雄刘向寻于藏书往往见有佛经。<a id="a-1I"></a>岂非秦前已有经塔。<a id="a-1J"></a>或名僧坊者别屋谓之坊也。<a id="a-1K"></a>或名精舍者。<a id="a-1L"></a>释迦谱云。<a id="a-1M"></a>息心所栖。<a id="a-1N"></a>故曰精舍。<a id="a-1O"></a>灵裕寺诰曰。<a id="a-1P"></a>非粗暴者所居。<a id="a-1Q"></a>故云精舍。<a id="a-1R"></a>艺文类云。<a id="a-1S"></a>非由其舍精妙。<a id="a-1T"></a>良由精练行者所居也。<a id="a-1U"></a>或名道场。<a id="a-1V"></a>肇师云修道之场。<a id="a-1W"></a>隋炀帝敕天下寺院。<a id="a-1X"></a>皆名道场。<a id="a-1Y"></a>止观云。<a id="a-1Z"></a>道场清净境界。<a id="a-1a"></a>治五住糠显实相米。<a id="a-1b"></a>或名莲社者。<a id="a-1c"></a>社即立春秋后五戊日名社。<a id="a-1d"></a>群农结会祭以祈谷。<a id="a-1e"></a>白虎通曰。<a id="a-1f"></a>王者所以有社何为天下。<a id="a-1g"></a>求福报土。<a id="a-1h"></a>非土不食。<a id="a-1i"></a>土广不可遍敬。<a id="a-1j"></a>故封土以立社。<a id="a-1k"></a>往生传云。<a id="a-1l"></a>东晋远法师。<a id="a-1m"></a>憩迹庐阜。<a id="a-1n"></a>一百二十三人缔结方外之游。<a id="a-1o"></a>于是相与而有莲社之想焉。<a id="a-1p"></a>今之以莲社(云云)。<a id="a-1q"></a>盖其始也。</p>
  <p id="a1r">刹摩。<a id="a-1s"></a>正音掣多罗。<a id="a-1t"></a>此云土田。<a id="a-1u"></a>净名略疏云。<a id="a-1v"></a>万境不同亦名为刹。<a id="a-1w"></a>垂裕云。<a id="a-1x"></a>盖取庄严差别名之为刹。<a id="a-1y"></a>此乃通指国土名刹。<a id="a-1z"></a>又复伽蓝号梵刹者如辅行云。<a id="a-20"></a>西域以柱表刹示所居处也。<a id="a-21"></a>梵语刺(力割)瑟胝。<a id="a-22"></a>此云竿。<a id="a-23"></a>即幡柱也。<a id="a-24"></a>长阿含云。<a id="a-25"></a>若沙门于此法中勤苦得一法者。<a id="a-26"></a>便当竖幡以告四远。<a id="a-27"></a>今有少欲人。<a id="a-28"></a>又法华云表刹甚高广。<a id="a-29"></a>此由塔婆高显大为金地标表。<a id="a-2A"></a>故以聚相长表金刹。<a id="a-2B"></a>如法苑云。<a id="a-2C"></a>阿育王取金华金幡。<a id="a-2D"></a>悬诸刹上塔寺低昂。</p>
  <p id="a2E">罗摩。<a id="a-2F"></a>此云院。<a id="a-2G"></a>周垣小院。</p>
  <p id="a2H">招提。<a id="a-2I"></a>经音义云。<a id="a-2J"></a>梵云招斗提奢。<a id="a-2K"></a>唐言四方僧物。<a id="a-2L"></a>但笔者讹称招提。<a id="a-2M"></a>此翻别房施。<a id="a-2N"></a>或云对面施。<a id="a-2O"></a>或云梵言僧鬘。<a id="a-2P"></a>此翻对面施。<a id="a-2Q"></a>音义云。<a id="a-2R"></a>体境交现曰对。<a id="a-2S"></a>辍己慧他名施。<a id="a-2T"></a>后魏太武始光元年造伽蓝创立招提之名。</p>
  <p id="a2U">僧祇。<a id="a-2V"></a>此云四方僧物。<a id="a-2W"></a>律钞四种常住。<a id="a-2X"></a>一常住常住。<a id="a-2Y"></a>谓众僧厨库寺舍众具。<a id="a-2Z"></a>华果树林田园仆畜等。<a id="a-2a"></a>以体局当处不通余界但得受用不通分卖故。<a id="a-2b"></a>重言常住。<a id="a-2c"></a>二十方常住。<a id="a-2d"></a>如僧家供僧常食体通十方唯局本处。<a id="a-2e"></a>此二名僧祇物。<a id="a-2f"></a>三现前现前。<a id="a-2g"></a>谓僧得施之物。<a id="a-2h"></a>唯施此处现前僧故。<a id="a-2i"></a>四十方现前。<a id="a-2j"></a>如亡五众轻物也。<a id="a-2k"></a>若未羯磨从十方僧得罪。<a id="a-2l"></a>若已羯磨望现前僧得罪。<a id="a-2m"></a>此二名现前僧物。</p>
  <p id="a2n">阿兰若。<a id="a-2o"></a>或名阿练若。<a id="a-2p"></a>大论翻远离处。<a id="a-2q"></a>萨婆多论翻闲静处。<a id="a-2r"></a>天台云。<a id="a-2s"></a>不作众事名之为闲。<a id="a-2t"></a>无愦闹故。<a id="a-2u"></a>名之为静。<a id="a-2v"></a>或翻无诤。<a id="a-2w"></a>谓所居不与世诤。<a id="a-2x"></a>即离聚落五里处也。<a id="a-2y"></a>肇云。<a id="a-2z"></a>忿竞生乎众聚。<a id="a-30"></a>无诤出乎空闲。<a id="a-31"></a>故佛赞住于阿兰若。<a id="a-32"></a>应师翻空寂。<a id="a-33"></a>苑师分三类。<a id="a-34"></a>一达磨阿兰若。<a id="a-35"></a>即华严之初。<a id="a-36"></a>谓说诸法本来湛寂无起作义。<a id="a-37"></a>二名摩登伽阿兰若。<a id="a-38"></a>谓冢间处。<a id="a-39"></a>要去村落一俱卢舍大牛吼声所不及处。<a id="a-3A"></a>三名檀陀迦阿兰若。<a id="a-3B"></a>谓沙碛之处也。</p>
  <p id="a3C">碛迁历切僧伽蓝。<a id="a-3D"></a>译为众园。<a id="a-3E"></a>僧史略云。<a id="a-3F"></a>为众人园圃。<a id="a-3G"></a>园圃生植之所。<a id="a-3H"></a>佛弟子则生殖道芽圣果也。</p>
  <p id="a3I">那烂陀。<a id="a-3J"></a>西域记曰。<a id="a-3K"></a>唐云施无厌。<a id="a-3L"></a>此伽蓝南。<a id="a-3M"></a>庵没罗园中有池。<a id="a-3N"></a>其龙名那烂陀。<a id="a-3O"></a>旁建伽蓝。<a id="a-3P"></a>因取其称。<a id="a-3Q"></a>从其实议。<a id="a-3R"></a>是如来昔行菩萨道时。<a id="a-3S"></a>为大国王。<a id="a-3T"></a>建都此地。<a id="a-3U"></a>怜愍众生。<a id="a-3V"></a>好乐周给。<a id="a-3W"></a>时美其德号施无厌。<a id="a-3X"></a>大宋僧传云。<a id="a-3Y"></a>那烂陀寺。<a id="a-3Z"></a>周围四十八里。<a id="a-3a"></a>九寺一门。<a id="a-3b"></a>是九天王所造。<a id="a-3c"></a>西域伽蓝无如其广矣。</p>
  <p id="a3d">庵罗园。<a id="a-3e"></a>阐义云。<a id="a-3f"></a>庵罗是果树之名。<a id="a-3g"></a>其果似桃。<a id="a-3h"></a>或云似奈。<a id="a-3i"></a>此树开华。<a id="a-3j"></a>华生一女。<a id="a-3k"></a>国人叹异。<a id="a-3l"></a>以园封之。<a id="a-3m"></a>园既属女。<a id="a-3n"></a>女人守护。<a id="a-3o"></a>故言庵罗树园。<a id="a-3p"></a>宿善冥熏。<a id="a-3q"></a>见佛欢喜。<a id="a-3r"></a>以园奉佛。<a id="a-3s"></a>佛即受之而为所住。</p>
  <p id="a3t">迦兰陀。<a id="a-3u"></a>善见律及经律异相云。<a id="a-3v"></a>是山鼠之名也。<a id="a-3w"></a>时毗舍离王入山于树下眠。<a id="a-3x"></a>有大毒蛇欲出害王。<a id="a-3y"></a>于此树下有鼠下来鸣令王觉。<a id="a-3z"></a>王感其恩。<a id="a-40"></a>将一村食。<a id="a-41"></a>供此山鼠。<a id="a-42"></a>乃号此村。<a id="a-43"></a>为迦兰陀。<a id="a-44"></a>而此村中有一长者。<a id="a-45"></a>居金钱四十亿。<a id="a-46"></a>王即赐于长者之号。<a id="a-47"></a>由此村故。<a id="a-48"></a>所以名为迦兰陀长者也。<a id="a-49"></a>三藏传云。<a id="a-4A"></a>园主名迦兰。<a id="a-4B"></a>先以此园。<a id="a-4C"></a>施诸外道。<a id="a-4D"></a>后见佛又闻深法。<a id="a-4E"></a>恨不以园得施如来。<a id="a-4F"></a>时地神知其意。<a id="a-4G"></a>为现灾怪。<a id="a-4H"></a>怖诸外道。<a id="a-4I"></a>逐之令出。<a id="a-4J"></a>告曰。<a id="a-4K"></a>长者欲以园施佛。<a id="a-4L"></a>汝宜速去。<a id="a-4M"></a>外道含怒而出。<a id="a-4N"></a>长者叹喜建立精舍。<a id="a-4O"></a>躬往请佛。</p>
  <p id="a4P">林微尼。<a id="a-4Q"></a>或流弥尼。<a id="a-4R"></a>或蓝毗尼。<a id="a-4S"></a>或岚毗尼。<a id="a-4T"></a>此云解脱处。<a id="a-4U"></a>亦翻断。<a id="a-4V"></a>亦翻灭。<a id="a-4W"></a>华严音义翻乐胜圆光。<a id="a-4X"></a>由昔天女来故立此名。<a id="a-4Y"></a>新云蓝軬(扶晚)尼。<a id="a-4Z"></a>此云监。<a id="a-4a"></a>即上古守园女名。</p>
  <p id="a4b">秣苏伐那。<a id="a-4c"></a>西域记云。<a id="a-4d"></a>唐言闇林。<a id="a-4e"></a>千佛皆于此地说法。<a id="a-4f"></a>佛灭三百年有迦多衍那。<a id="a-4g"></a>于此制发智论。</p>
  <p id="a4h">阿奢理贰。<a id="a-4i"></a>西域记云。<a id="a-4j"></a>唐言奇特。</p>
  <p id="a4k">鸡头摩。<a id="a-4l"></a>竦疏释鸡园引智论云。<a id="a-4m"></a>昔有野火。<a id="a-4n"></a>烧林。<a id="a-4o"></a>林中有雉。<a id="a-4p"></a>入水渍羽。<a id="a-4q"></a>以救其焚。<a id="a-4r"></a>纂要云。<a id="a-4s"></a>即鸡头摩寺。</p>
  <p id="a4t">窣堵波。<a id="a-4u"></a>西域记云。<a id="a-4v"></a>浮图。<a id="a-4w"></a>又曰偷婆。<a id="a-4x"></a>又曰私偷簸。<a id="a-4y"></a>皆讹也。<a id="a-4z"></a>此翻方坟。<a id="a-50"></a>亦翻圆冢。<a id="a-51"></a>亦翻高显。<a id="a-52"></a>义翻灵庙。<a id="a-53"></a>刘熙释名云。<a id="a-54"></a>庙者貌也。<a id="a-55"></a>先祖形貌所在也。<a id="a-56"></a>又梵名塔婆。<a id="a-57"></a>发轸曰。<a id="a-58"></a>说文元无此字。<a id="a-59"></a>徐铉新加云。<a id="a-5A"></a>西国浮图也。<a id="a-5B"></a>言浮图者。<a id="a-5C"></a>此翻聚相。<a id="a-5D"></a>戒坛图经云。<a id="a-5E"></a>原夫塔字此方字书乃是物声。<a id="a-5F"></a>本非西土之号。<a id="a-5G"></a>若依梵本瘗(猗厉)佛骨所。<a id="a-5H"></a>名曰塔婆。<a id="a-5I"></a>后分经。<a id="a-5J"></a>佛告阿难。<a id="a-5K"></a>佛般涅槃荼毗既讫。<a id="a-5L"></a>一切四众。<a id="a-5M"></a>收取舍利。<a id="a-5N"></a>置七宝瓶。<a id="a-5O"></a>当于拘尸那城内四衢道中起七宝塔。<a id="a-5P"></a>高十三层。<a id="a-5Q"></a>上有轮相(云云)。<a id="a-5R"></a>辟支佛塔。<a id="a-5S"></a>应十一层。<a id="a-5T"></a>阿罗汉塔成以四层。<a id="a-5U"></a>亦以众宝而严饰之。<a id="a-5V"></a>其转轮王。<a id="a-5W"></a>亦七宝成。<a id="a-5X"></a>无复层级。<a id="a-5Y"></a>何以故。<a id="a-5Z"></a>未脱三界诸有苦故。<a id="a-5a"></a>十二因缘经。<a id="a-5b"></a>八种塔并有露槃。<a id="a-5c"></a>佛塔八重。<a id="a-5d"></a>菩萨七重。<a id="a-5e"></a>辟支佛六重。<a id="a-5f"></a>四果五重。<a id="a-5g"></a>三果四。<a id="a-5h"></a>二果三。<a id="a-5i"></a>初果二。<a id="a-5j"></a>轮王一。<a id="a-5k"></a>凡僧但蕉叶火珠而已(言轮相者。<a id="a-5l"></a>僧祇云。<a id="a-5m"></a>佛造迦葉佛塔上施槃盖。<a id="a-5n"></a>长表轮相。<a id="a-5o"></a>经中多云相轮。<a id="a-5p"></a>以人仰望而瞻相也)</p>
  <p id="a5q">支提。<a id="a-5r"></a>或名难提脂帝制底制多。<a id="a-5s"></a>此翻可供养处。<a id="a-5t"></a>或翻灭恶生善处。<a id="a-5u"></a>杂心论云。<a id="a-5v"></a>有舍利名塔。<a id="a-5w"></a>无舍利名支提。<a id="a-5x"></a>文句云。<a id="a-5y"></a>支提无骨身者也。<a id="a-5z"></a>阿含明四支征。<a id="a-60"></a>谓佛生处。<a id="a-61"></a>得道处。<a id="a-62"></a>转法轮处。<a id="a-63"></a>入灭处也。</p>
  <p id="a64">舍磨奢那。<a id="a-65"></a>此云冡。<a id="a-66"></a>西域僧死。<a id="a-67"></a>埋骨地下。<a id="a-68"></a>上累甎石。<a id="a-69"></a>似窣堵波。<a id="a-6A"></a>但形卑小。</p>
  <p id="a6B">健陀俱胝。<a id="a-6C"></a>义净云。<a id="a-6D"></a>西方名佛堂。<a id="a-6E"></a>为健陀俱胝。<a id="a-6F"></a>此云香室。</p>
  <p id="a6G">毗诃罗。<a id="a-6H"></a>此云游行处。<a id="a-6I"></a>谓僧游履处也。</p>
  <p id="a6J">满茶逻。<a id="a-6K"></a>(力个切)此翻坛。<a id="a-6L"></a>新云。<a id="a-6M"></a>正名曼茶罗。<a id="a-6N"></a>言坛者。<a id="a-6O"></a>郑玄注礼云。<a id="a-6P"></a>封土曰坛。<a id="a-6Q"></a>除地曰墠。<a id="a-6R"></a>(常演)封者起土界也。<a id="a-6S"></a>坛之言坦也。<a id="a-6T"></a>坦明貌也。<a id="a-6U"></a>汉书音义云。<a id="a-6V"></a>筑土而高曰坛。<a id="a-6W"></a>除地平坦曰场。<a id="a-6X"></a>国语云。<a id="a-6Y"></a>坛之所除地曰场。<a id="a-6Z"></a>除扫也。<a id="a-6a"></a>周书曰。<a id="a-6b"></a>为三坛同墠。<a id="a-6c"></a>墠除地也。<a id="a-6d"></a>说文云。<a id="a-6e"></a>野土也。<a id="a-6f"></a>尔雅云。<a id="a-6g"></a>鹿之所息谓之场。<a id="a-6h"></a>诗云。<a id="a-6i"></a>九月筑场圃。<a id="a-6j"></a>注云。<a id="a-6k"></a>春夏为圃。<a id="a-6l"></a>秋冬为场。<a id="a-6m"></a>场即平治土面。<a id="a-6n"></a>于上治谷。</p>
  <p id="a6o">脱阇。<a id="a-6p"></a>资中翻幢。<a id="a-6q"></a>熏闻云。<a id="a-6r"></a>阇(视遮切)有作都音。<a id="a-6s"></a>引尔雅云。<a id="a-6t"></a>阇谓之台。<a id="a-6u"></a>而言脱者。<a id="a-6v"></a>积土脱落也。<a id="a-6w"></a>今所不取。<a id="a-6x"></a>盖是梵语故。</p>
  <p id="a6y">拘吒迦。<a id="a-6z"></a>此云小舍。</p>
  <p data-pb></p>
  <h2 id="a70">犍稚道具篇第六十</h2>
  <p id="a71">菩萨戒经云。<a id="a-72"></a>资生顺道之具。<a id="a-73"></a>中阿含云。<a id="a-74"></a>所蓄物可资身进道者即是增长善法之具。<a id="a-75"></a>辩正论云。<a id="a-76"></a>沙门者行超俗表。<a id="a-77"></a>心游尘外。<a id="a-78"></a>故应器非廊庙所陈。<a id="a-79"></a>染衣异朝宗之服。<a id="a-7A"></a>北山录云。<a id="a-7B"></a>簠(音甫)簋(音轨祭器内圆外方)俎(庄吕切肉俎也)豆制度文章为礼之器。<a id="a-7C"></a>升降上下周旋[袖-由+昜](先的)袭。<a id="a-7D"></a>(似立)为礼之文。<a id="a-7E"></a>钟鼓管磬羽籥干戚(籥音药先王制舞。<a id="a-7F"></a>文以羽籥干戚。<a id="a-7G"></a>籥如笛。<a id="a-7H"></a>三孔而短。<a id="a-7I"></a>干盾也。<a id="a-7J"></a>戚矛也)为乐之器。<a id="a-7K"></a>屈伸俯仰缀兆舒疾为乐之文。<a id="a-7L"></a>置兹则礼乐废矣。<a id="a-7M"></a>缮写缋刻香台法机。<a id="a-7N"></a>为道德之器。<a id="a-7O"></a>髡祖拜绕禅讲斋戒。<a id="a-7P"></a>为道德之文。<a id="a-7Q"></a>弛兹则道德微矣。</p>
  <p id="a7R">犍(巨寒)椎。<a id="a-7S"></a>(音地)声论翻为磬。<a id="a-7T"></a>亦翻钟。<a id="a-7U"></a>资持云。<a id="a-7V"></a>若诸律论。<a id="a-7W"></a>并作犍槌。<a id="a-7X"></a>或作犍椎。<a id="a-7Y"></a>今须音槌为地。<a id="a-7Z"></a>又羯磨疏中。<a id="a-7a"></a>直云犍地。<a id="a-7b"></a>未见椎字呼为地也。<a id="a-7c"></a>后世无知因兹一误。<a id="a-7d"></a>至于钞文。<a id="a-7e"></a>一宗祖教。<a id="a-7f"></a>凡犍槌字并改为稚。<a id="a-7g"></a>直呼为地。<a id="a-7h"></a>请寻古本及大藏经律考之。<a id="a-7i"></a>方知其谬。<a id="a-7j"></a>今须依律论并作犍槌。<a id="a-7k"></a>至呼召时。<a id="a-7l"></a>自从声论。<a id="a-7m"></a>增一云。<a id="a-7n"></a>阿难升讲堂击犍椎者。<a id="a-7o"></a>此是如来信鼓也。<a id="a-7p"></a>五分云。<a id="a-7q"></a>诸比丘布萨时不时集妨行道。<a id="a-7r"></a>佛言。<a id="a-7s"></a>当唱时至。<a id="a-7t"></a>若打犍椎。<a id="a-7u"></a>若打鼓吹螺。<a id="a-7v"></a>使旧住沙弥净人打。<a id="a-7w"></a>不得多应打三通。<a id="a-7x"></a>若唱二时至。<a id="a-7y"></a>亦使沙弥净人唱。<a id="a-7z"></a>住处多不得遍闻。<a id="a-80"></a>应高处唱。<a id="a-81"></a>犹不知集更相语知。<a id="a-82"></a>若无沙弥比丘亦得打。<a id="a-83"></a>事钞云。<a id="a-84"></a>若寻常所行。<a id="a-85"></a>生椎之始。<a id="a-86"></a>必渐发声。<a id="a-87"></a>渐希渐大。<a id="a-88"></a>乃至听尽。<a id="a-89"></a>方打一通。<a id="a-8A"></a>佛在世时。<a id="a-8B"></a>但有三下。<a id="a-8C"></a>故五分云。<a id="a-8D"></a>打三通也。<a id="a-8E"></a>后因他请。<a id="a-8F"></a>方有长打。<a id="a-8G"></a>然欲初鸣时。<a id="a-8H"></a>当依经论。<a id="a-8I"></a>建心标。<a id="a-8J"></a>为必有感征。<a id="a-8K"></a>应至钟所礼三宝讫。<a id="a-8L"></a>具仪立念。<a id="a-8M"></a>我鸣此钟者。<a id="a-8N"></a>为召十方僧众。<a id="a-8O"></a>有得闻者。<a id="a-8P"></a>并皆云集。<a id="a-8Q"></a>共同和利。<a id="a-8R"></a>又诸恶趣受苦众生。<a id="a-8S"></a>令得停息故。<a id="a-8T"></a>付法藏传中。<a id="a-8U"></a>罽腻吒王以大杀害故。<a id="a-8V"></a>死入千头鱼中。<a id="a-8W"></a>剑轮绕身而转。<a id="a-8X"></a>随斫随生。<a id="a-8Y"></a>罗汉为僧维那。<a id="a-8Z"></a>依时打钟。<a id="a-8a"></a>若闻钟声剑轮在空。<a id="a-8b"></a>知是因缘遗信白。<a id="a-8c"></a>令长打。<a id="a-8d"></a>使我苦息。<a id="a-8e"></a>过七日已受苦即息。<a id="a-8f"></a>江南上元县一民时疾暴死。<a id="a-8g"></a>心气尚暖。<a id="a-8h"></a>凡三日复苏。<a id="a-8i"></a>乃误勾也。<a id="a-8j"></a>自言至一殿庭间。<a id="a-8k"></a>忽见先主。<a id="a-8l"></a>被五木缧械甚严。<a id="a-8m"></a>民大骇。<a id="a-8n"></a>窃问曰。<a id="a-8o"></a>主何至于斯耶。<a id="a-8p"></a>主曰。<a id="a-8q"></a>吾为宋齐丘所误杀和州降者千余人。<a id="a-8r"></a>以冤诉因此。<a id="a-8s"></a>主问其民曰。<a id="a-8t"></a>汝何至斯耶。<a id="a-8u"></a>其民具道误勾之事。<a id="a-8v"></a>主闻其民却得生还。<a id="a-8w"></a>喜且泣曰。<a id="a-8x"></a>吾仗汝归语嗣君。<a id="a-8y"></a>凡寺观鸣钟。<a id="a-8z"></a>当延之令永。<a id="a-90"></a>吾受苦惟闻钟则暂休。<a id="a-91"></a>或能为吾造一钟尤善。<a id="a-92"></a>民曰。<a id="a-93"></a>我下民耳。<a id="a-94"></a>无缘得见。<a id="a-95"></a>设见之胡以为验。<a id="a-96"></a>主沈虑曰。<a id="a-97"></a>吾在位尝与于阗国交聘。<a id="a-98"></a>遗吾一玉瑞天王。<a id="a-99"></a>吾爱之。<a id="a-9A"></a>尝置于髻。<a id="a-9B"></a>受百官朝。<a id="a-9C"></a>一日如厕忘取之。<a id="a-9D"></a>因感头痛。<a id="a-9E"></a>梦神谓我曰。<a id="a-9F"></a>玉天王置于佛塔或佛体中。<a id="a-9G"></a>则当愈。<a id="a-9H"></a>吾因独引一匠。<a id="a-9I"></a>[打-丁+嶲]于瓦棺寺凿佛左膝以藏之。<a id="a-9J"></a>香泥自封。<a id="a-9K"></a>无一人知者。<a id="a-9L"></a>汝以此事可验。<a id="a-9M"></a>民既还家。<a id="a-9N"></a>不敢辄已。<a id="a-9O"></a>遂乞见主具白之。<a id="a-9P"></a>果曰。<a id="a-9Q"></a>冥寞何凭。<a id="a-9R"></a>民具以玉天王之事陈之。<a id="a-9S"></a>主亲诣瓦棺。<a id="a-9T"></a>剖佛膝果得之。<a id="a-9U"></a>感泣恸躄遂立造一钟于清凉寺。<a id="a-9V"></a>镌其上云。<a id="a-9W"></a>荐烈祖孝高皇帝。<a id="a-9X"></a>脱幽出厄。<a id="a-9Y"></a>以玉像建塔。<a id="a-9Z"></a>葬于蒋山(智兴鸣钟事出法苑)。<a id="a-9a"></a>增一云。<a id="a-9b"></a>若打钟时。<a id="a-9c"></a>一切恶道诸苦并得停止。<a id="a-9d"></a>应法师准尼钞云。<a id="a-9e"></a>时至应臂吒犍槌。<a id="a-9f"></a>应师释云。<a id="a-9g"></a>梵语臂吒。<a id="a-9h"></a>此云打。<a id="a-9i"></a>梵语犍槌。<a id="a-9j"></a>此云所打之木。<a id="a-9k"></a>或檀或桐。<a id="a-9l"></a>此无正翻。<a id="a-9m"></a>彼无钟磬故也。<a id="a-9n"></a>音义指归斥云。<a id="a-9o"></a>只如梵王铸只桓寺金钟。<a id="a-9p"></a>又迦葉结集挝(陟瓜切椎也)铜犍槌。<a id="a-9q"></a>岂无钟耶。<a id="a-9r"></a>但天竺未知有磬。<a id="a-9s"></a>五分律云。<a id="a-9t"></a>随有瓦木铜铁鸣者。<a id="a-9u"></a>皆名犍地。<a id="a-9v"></a>又律中集僧有七种法。<a id="a-9w"></a>一量影。<a id="a-9x"></a>二破竹作声。<a id="a-9y"></a>三作烟。<a id="a-9z"></a>四吹贝。<a id="a-A0"></a>五打鼓。<a id="a-A1"></a>六打犍槌。<a id="a-A2"></a>七唱诸大德布萨说戒时到。<a id="a-A3"></a>事钞明入堂法。<a id="a-A4"></a>应在门外偏袒右肩。<a id="a-A5"></a>敛手当心。<a id="a-A6"></a>摄恭敬意。<a id="a-A7"></a>拟堂内僧。<a id="a-A8"></a>并同佛想缘觉罗汉想。<a id="a-A9"></a>何以故。<a id="a-AA"></a>三乘同法食故。<a id="a-AB"></a>次欲入堂。<a id="a-AC"></a>若门西坐者。<a id="a-AD"></a>从户外旁门西颊。<a id="a-AE"></a>先举左脚。<a id="a-AF"></a>定心而入。<a id="a-AG"></a>若出门者。<a id="a-AH"></a>还从西颊。<a id="a-AI"></a>先举右脚而出。<a id="a-AJ"></a>若在门东坐者反上可知。<a id="a-AK"></a>不得门内交过。<a id="a-AL"></a>若欲坐时。<a id="a-AM"></a>以衣自蔽。<a id="a-AN"></a>勿露形丑。<a id="a-AO"></a>须知五法。<a id="a-AP"></a>一须慈敬重法尊人。<a id="a-AQ"></a>二应自卑下如拭尘巾。<a id="a-AR"></a>三应知坐起俯仰得时。<a id="a-AS"></a>四在彼僧中不为杂语。<a id="a-AT"></a>五不可忍事应作默然。<a id="a-AU"></a>凡徒众威仪事在严整清洁。<a id="a-AV"></a>轨行可观则生世善心。<a id="a-AW"></a>天龙协赞。<a id="a-AX"></a>华严云。<a id="a-AY"></a>具足受持威仪教法。<a id="a-AZ"></a>是故能令僧宝不断。<a id="a-Aa"></a>智论云。<a id="a-Ab"></a>佛法弟子同住和合。<a id="a-Ac"></a>一者贤圣说法。<a id="a-Ad"></a>二者贤圣默然。<a id="a-Ae"></a>准此处众。<a id="a-Af"></a>唯施二事不得杂说世论类于污家能说(能戏也)又贵静摄。<a id="a-Ag"></a>不在喧乱。<a id="a-Ah"></a>诵经说法。<a id="a-Ai"></a>必须知时。<a id="a-Aj"></a>成论云。<a id="a-Ak"></a>虽是法语。<a id="a-Al"></a>说不应时。<a id="a-Am"></a>名为绮语。<a id="a-An"></a>后裔住持。<a id="a-Ao"></a>愿遵斯式。</p>
  <p id="aAp">舍罗。<a id="a-Aq"></a>四分。<a id="a-Ar"></a>此云筹。<a id="a-As"></a>五分筹极短并五指。<a id="a-At"></a>极长拳一肘。<a id="a-Au"></a>极粗不过小指。<a id="a-Av"></a>极细不得减箸。<a id="a-Aw"></a>十诵云。<a id="a-Ax"></a>为檀越问僧不知数佛令行筹。<a id="a-Ay"></a>不知沙弥数。<a id="a-Az"></a>行筹数之。<a id="a-B0"></a>若人施布萨物沙弥亦得。<a id="a-B1"></a>虽不往布萨羯磨处由受筹故。<a id="a-B2"></a>四分为受供行筹通沙弥也。<a id="a-B3"></a>若未受十戒亦得受筹。<a id="a-B4"></a>以同受供故。<a id="a-B5"></a>业疏三种行筹。<a id="a-B6"></a>一头露。<a id="a-B7"></a>二覆藏(以物覆筹)。<a id="a-B8"></a>三耳语(耳畔劝勉)。<a id="a-B9"></a>事钞云。<a id="a-BA"></a>今僧寺中有差僧次请而简客者。<a id="a-BB"></a>此僧次翻名越次也。<a id="a-BC"></a>即令客僧应得不得。<a id="a-BD"></a>主人犯重。<a id="a-BE"></a>随同情者多少通是一盗。</p>
  <p id="aBF">隙弃罗。<a id="a-BG"></a>此云锡校。<a id="a-BH"></a>由振时作锡锡声故。<a id="a-BI"></a>十诵名声杖。<a id="a-BJ"></a>锡杖经又名智杖。<a id="a-BK"></a>亦名德杖。<a id="a-BL"></a>彰智行功德故。<a id="a-BM"></a>圣人之幖帜。<a id="a-BN"></a>贤士之明记道法之幢。<a id="a-BO"></a>根本杂事云。<a id="a-BP"></a>比丘乞食。<a id="a-BQ"></a>深入长者之家。<a id="a-BR"></a>遂招讥谤。<a id="a-BS"></a>比丘白佛。<a id="a-BT"></a>佛云。<a id="a-BU"></a>可作声警觉。<a id="a-BV"></a>彼即呵呵作声喧闹。<a id="a-BW"></a>复招讥毁。<a id="a-BX"></a>佛制不听。<a id="a-BY"></a>遂拳打门。<a id="a-BZ"></a>家人怪问。<a id="a-Ba"></a>何故打破我门。<a id="a-Bb"></a>默尔无对。<a id="a-Bc"></a>佛言。<a id="a-Bd"></a>应作锡杖。<a id="a-Be"></a>苾刍不解。<a id="a-Bf"></a>佛言。<a id="a-Bg"></a>杖头安镮圆如盏(仄限)口。<a id="a-Bh"></a>安小镮子。<a id="a-Bi"></a>摇动作声而为警觉。<a id="a-Bj"></a>动可一二。<a id="a-Bk"></a>无人闻时。<a id="a-Bl"></a>即须行去。<a id="a-Bm"></a>五百问论。<a id="a-Bn"></a>持锡有多事。<a id="a-Bo"></a>能警恶虫毒兽等。<a id="a-Bp"></a>义净云。<a id="a-Bq"></a>锡杖都有三分。<a id="a-Br"></a>上分是锡。<a id="a-Bs"></a>中木。<a id="a-Bt"></a>下或牙角也。<a id="a-Bu"></a>若二股六镮是迦葉佛制。<a id="a-Bv"></a>若四股十二镮是释迦佛制。<a id="a-Bw"></a>齐稠禅师在怀州王屋山。<a id="a-Bx"></a>闻虎斗以锡杖解之。<a id="a-By"></a>因成颂云。<a id="a-Bz"></a>本自不求名。<a id="a-C0"></a>刚被名求我。<a id="a-C1"></a>岩前解二虎。<a id="a-C2"></a>障却第三果。<a id="a-C3"></a>又邓隐峰飞锡空中。<a id="a-C4"></a>解于二阵。</p>
  <p id="aC5">刺竭节。<a id="a-C6"></a>此云杖。<a id="a-C7"></a>楖栗横担不顾人。<a id="a-C8"></a>直入千峰万峰去。</p>
  <p id="aC9">军迟。<a id="a-CA"></a>此云瓶。<a id="a-CB"></a>寄归传云。<a id="a-CC"></a>军持有二。<a id="a-CD"></a>若瓷瓦者是净用。<a id="a-CE"></a>若铜铁者是触用。<a id="a-CF"></a>西域记云。<a id="a-CG"></a>捃稚迦即澡瓶也。<a id="a-CH"></a>旧云军持讹略也。<a id="a-CI"></a>西域尼畜军持。<a id="a-CJ"></a>僧畜澡灌。<a id="a-CK"></a>谓双口澡灌。<a id="a-CL"></a>事钞云。<a id="a-CM"></a>应法澡灌。<a id="a-CN"></a>资持云。<a id="a-CO"></a>谓一斗已下。</p>
  <p id="aCP">钵里萨罗伐拏。<a id="a-CQ"></a>此云滤水罗。<a id="a-CR"></a>会正记云。<a id="a-CS"></a>西方用上白氎。<a id="a-CT"></a>东夏宜将密绢。<a id="a-CU"></a>若是生绢小虫直过。<a id="a-CV"></a>可取熟绢四尺。<a id="a-CW"></a>捉边长挽两头刺着。<a id="a-CX"></a>即是罗样。<a id="a-CY"></a>两角施带。<a id="a-CZ"></a>两畔直怐(音冠似鼎铵也)。<a id="a-Ca"></a>中安横杖尺六。<a id="a-Cb"></a>两边系柱。<a id="a-Cc"></a>下以盆承。<a id="a-Cd"></a>倾水时罐底须入罗内。<a id="a-Ce"></a>如其不尔虫随水落。<a id="a-Cf"></a>堕地堕盆还不免杀。<a id="a-Cg"></a>僧祇虫细者三重漉。<a id="a-Ch"></a>毗尼母应作二重漉水囊。<a id="a-Ci"></a>若犹有应作三重。<a id="a-Cj"></a>不得夹作。<a id="a-Ck"></a>恐中间有虫难出。<a id="a-Cl"></a>当各作卷逐重覆却方护生也。<a id="a-Cm"></a>根本百一羯磨明五种水罗。<a id="a-Cn"></a>一方罗。<a id="a-Co"></a>用绢三尺或二尺。<a id="a-Cp"></a>随时大小作。<a id="a-Cq"></a>二法瓶。<a id="a-Cr"></a>阴阳瓶也。<a id="a-Cs"></a>三君迟。<a id="a-Ct"></a>以绢系口以绳悬。<a id="a-Cu"></a>沈于水中待满引出。<a id="a-Cv"></a>四酌水罗。<a id="a-Cw"></a>五衣角罗。<a id="a-Cx"></a>但取密绢方一塔手。<a id="a-Cy"></a>或系瓶口。<a id="a-Cz"></a>或安钵中。<a id="a-D0"></a>滤水用也。</p>
  <p id="aD1">钵塞莫。<a id="a-D2"></a>或云阿唎吒迦二合。<a id="a-D3"></a>此云数珠。<a id="a-D4"></a>木患子经云。<a id="a-D5"></a>当贯木患子一百八个常自随身。<a id="a-D6"></a>志心称南无佛陀。<a id="a-D7"></a>南无达摩南无僧伽。<a id="a-D8"></a>乃过一子。<a id="a-D9"></a>具如彼经。</p>
  <p id="aDA">钵多罗。<a id="a-DB"></a>此云应器。<a id="a-DC"></a>发轸云。<a id="a-DD"></a>应法之器也。<a id="a-DE"></a>谓体色量三皆须应法。<a id="a-DF"></a>体者大要有二。<a id="a-DG"></a>泥及铁也。<a id="a-DH"></a>色者熏作黑赤色或孔雀咽色鸽色。<a id="a-DI"></a>量者大受三斗。<a id="a-DJ"></a>小受斗半。<a id="a-DK"></a>中品可知。<a id="a-DL"></a>又翻为薄。<a id="a-DM"></a>谓治厚物令薄而作此器。<a id="a-DN"></a>南山云。<a id="a-DO"></a>此姬周之斗也。<a id="a-DP"></a>准唐斗。<a id="a-DQ"></a>上钵一斗。<a id="a-DR"></a>下钵五升。<a id="a-DS"></a>五分云。<a id="a-DT"></a>佛自作钵坏。<a id="a-DU"></a>以为后式。<a id="a-DV"></a>受时准十诵云。<a id="a-DW"></a>大德一心念。<a id="a-DX"></a>我比丘某甲。<a id="a-DY"></a>此钵多罗应量受。<a id="a-DZ"></a>常用故(三说)若舍准衣。<a id="a-Da"></a>律云。<a id="a-Db"></a>比丘持木钵。<a id="a-Dc"></a>佛言不应持。<a id="a-Dd"></a>如是钵此是外道法。</p>
  <p id="aDe">键(音虔)[金*咨](音咨)。<a id="a-Df"></a>母论译为浅。<a id="a-Dg"></a>铁钵经音疏云。<a id="a-Dh"></a>钵中之小钵。<a id="a-Di"></a>今呼为鐼(音训)子。<a id="a-Dj"></a>十诵律云。<a id="a-Dk"></a>钵半大键[金*咨]小键[金*咨]。<a id="a-Dl"></a>四分律云。<a id="a-Dm"></a>键[金*咨]入小钵。<a id="a-Dn"></a>小钵入次钵。<a id="a-Do"></a>次钵入大钵。<a id="a-Dp"></a>或作捷茨建镃。<a id="a-Dq"></a>并梵音轻重。</p>
  <p id="aDr">俱夜罗。<a id="a-Ds"></a>此云随钵器。<a id="a-Dt"></a>法宝解云。<a id="a-Du"></a>即匙筋键[金*咨]等。</p>
  <p id="aDv">浮囊。<a id="a-Dw"></a>五分云。<a id="a-Dx"></a>自今听诸比丘畜浮囊。<a id="a-Dy"></a>若羊皮。<a id="a-Dz"></a>若牛皮。<a id="a-E0"></a>传闻西域渡海之人。<a id="a-E1"></a>多作鸟翎毛袋。<a id="a-E2"></a>或赍巨牛脬。<a id="a-E3"></a>海船或失。<a id="a-E4"></a>吹气浮身。</p>
  <p data-pb></p>
  <h2 id="aE5">沙门服相篇第六十一</h2>
  <p id="aE6">大论云。<a id="a-E7"></a>释子受禁戒是其性。<a id="a-E8"></a>剃发割截染衣是其相。<a id="a-E9"></a>道宗钞云。<a id="a-EA"></a>仪即沙门相也。<a id="a-EB"></a>削发坏衣是。<a id="a-EC"></a>体即沙门性也。<a id="a-ED"></a>无表戒法是。<a id="a-EE"></a>僧祇云。<a id="a-EF"></a>三衣者。<a id="a-EG"></a>贤圣沙门之幖帜。<a id="a-EH"></a>四分云。<a id="a-EI"></a>三世如来并着如是衣。<a id="a-EJ"></a>大品明十二头陀。<a id="a-EK"></a>衣有二种。<a id="a-EL"></a>一者纳衣。<a id="a-EM"></a>智论释云。<a id="a-EN"></a>好衣因缘故。<a id="a-EO"></a>四方追逐堕邪命中。<a id="a-EP"></a>若受人好衣则生亲着。<a id="a-EQ"></a>若不亲着檀越则恨。<a id="a-ER"></a>又好衣是未得道者。<a id="a-ES"></a>生贪着处。<a id="a-ET"></a>好衣因缘。<a id="a-EU"></a>招致贼难。<a id="a-EV"></a>或至夺命。<a id="a-EW"></a>有如是等患。<a id="a-EX"></a>故受弊纳衣法。<a id="a-EY"></a>二但三衣。<a id="a-EZ"></a>智论释云。<a id="a-Ea"></a>行者少欲知足。<a id="a-Eb"></a>衣趣盖形。<a id="a-Ec"></a>不多不少。<a id="a-Ed"></a>故受三衣。<a id="a-Ee"></a>白衣求乐故多畜种种衣。<a id="a-Ef"></a>或有外道。<a id="a-Eg"></a>苦行故裸形无耻。<a id="a-Eh"></a>是故佛弟子舍二边处中道。<a id="a-Ei"></a>北山云。<a id="a-Ej"></a>憍陈如弊服五钱。<a id="a-Ek"></a>须菩提华房百宝。<a id="a-El"></a>俱圣人也。<a id="a-Em"></a>衡岳终身一衲。<a id="a-En"></a>玄景每曙更衣。<a id="a-Eo"></a>俱高僧也。<a id="a-Ep"></a>克不克在于我。<a id="a-Eq"></a>可不可不不在乎物也。</p>
  <p id="aEr">震越。<a id="a-Es"></a>应法师云。<a id="a-Et"></a>此翻玄服。<a id="a-Eu"></a>应是卧具。<a id="a-Ev"></a>释名曰。<a id="a-Ew"></a>服上曰衣。<a id="a-Ex"></a>衣依也。<a id="a-Ey"></a>所以庇寒暑也。<a id="a-Ez"></a>传云。<a id="a-F0"></a>衣身之章也。<a id="a-F1"></a>上曰衣。<a id="a-F2"></a>下曰裳。<a id="a-F3"></a>白虎通曰。<a id="a-F4"></a>衣者隐也。<a id="a-F5"></a>裳者障也。<a id="a-F6"></a>所以隐形自障蔽也。<a id="a-F7"></a>涅槃云。<a id="a-F8"></a>如世衣裳障覆形体。</p>
  <p id="aF9">袈裟。<a id="a-FA"></a>具云迦罗沙曳。<a id="a-FB"></a>此云不正色。<a id="a-FC"></a>从色得名。<a id="a-FD"></a>章服仪云。<a id="a-FE"></a>袈裟之目。<a id="a-FF"></a>因于衣色。<a id="a-FG"></a>如经中坏色衣也。<a id="a-FH"></a>会正云。<a id="a-FI"></a>准此本是草名。<a id="a-FJ"></a>可染衣。<a id="a-FK"></a>故将彼草目此衣号。<a id="a-FL"></a>十诵以为敷具。<a id="a-FM"></a>谓同毡席之形。<a id="a-FN"></a>四分以为卧具。<a id="a-FO"></a>谓同衾被之类。<a id="a-FP"></a>萨婆多云。<a id="a-FQ"></a>卧具者三衣之名。<a id="a-FR"></a>大净法门经云。<a id="a-FS"></a>袈裟者。<a id="a-FT"></a>晋名去秽。<a id="a-FU"></a>大集经。<a id="a-FV"></a>名离染服。<a id="a-FW"></a>贤愚名出世服。<a id="a-FX"></a>真谛杂记云。<a id="a-FY"></a>袈裟是外国三衣之名。<a id="a-FZ"></a>名含多义。<a id="a-Fa"></a>或名离尘服。<a id="a-Fb"></a>由断六尘故。<a id="a-Fc"></a>或名消瘦服。<a id="a-Fd"></a>由割烦恼故。<a id="a-Fe"></a>或名莲华服。<a id="a-Ff"></a>服者离着故。<a id="a-Fg"></a>或名间色服。<a id="a-Fh"></a>以三如法色所成故。<a id="a-Fi"></a>言三色者。<a id="a-Fj"></a>律有三种坏色。<a id="a-Fk"></a>青黑木兰。<a id="a-Fl"></a>青谓铜青。<a id="a-Fm"></a>黑谓杂泥。<a id="a-Fn"></a>木兰即树皮也。<a id="a-Fo"></a>业疏云。<a id="a-Fp"></a>听以刀截成沙门衣。<a id="a-Fq"></a>不为怨贼所剥故。<a id="a-Fr"></a>章服仪云。<a id="a-Fs"></a>条堤之相事等田畴。<a id="a-Ft"></a>如畦贮水而养嘉苗。<a id="a-Fu"></a>譬服此衣生功德也。<a id="a-Fv"></a>佛令象此。<a id="a-Fw"></a>义不徒然。<a id="a-Fx"></a>五分云。<a id="a-Fy"></a>衣下数破当倒被之在雨中行水入叶中。<a id="a-Fz"></a>应顺被之。<a id="a-G0"></a>章服仪云。<a id="a-G1"></a>比见条叶。<a id="a-G2"></a>不附正仪。<a id="a-G3"></a>当马齿鸟足缝之。<a id="a-G4"></a>即须顺左右条开明孔。<a id="a-G5"></a>不作即同缦衣。<a id="a-G6"></a>南山问。<a id="a-G7"></a>比见西域僧来。<a id="a-G8"></a>多缝衣叶者何。<a id="a-G9"></a>答此佛灭后将二百年。<a id="a-GA"></a>北天竺僧与外道同住。<a id="a-GB"></a>外道嫉之。<a id="a-GC"></a>密以利刀。<a id="a-GD"></a>内衣叶中。<a id="a-GE"></a>同往王所。<a id="a-GF"></a>外道告王。<a id="a-GG"></a>沙门释子。<a id="a-GH"></a>内藏利刀。<a id="a-GI"></a>欲将害王。<a id="a-GJ"></a>因告检获。<a id="a-GK"></a>由此普诛一国比丘。<a id="a-GL"></a>时有耶舍阿罗汉。<a id="a-GM"></a>令诸比丘权且缝合为绝命难。<a id="a-GN"></a>此乃彼方因事权制。<a id="a-GO"></a>非佛所开。<a id="a-GP"></a>故义净云。<a id="a-GQ"></a>西国三衣并皆刺合。<a id="a-GR"></a>唯东夏开而不缝。<a id="a-GS"></a>依律大衣限五日成。<a id="a-GT"></a>七条四日成。<a id="a-GU"></a>五条二日成。<a id="a-GV"></a>限日不成。<a id="a-GW"></a>尼犯堕。<a id="a-GX"></a>比丘突吉罗。<a id="a-GY"></a>业疏云。<a id="a-GZ"></a>若有衣不受持者突吉罗。<a id="a-Ga"></a>下二衣有长者开将作从。<a id="a-Gb"></a>悲华经云。<a id="a-Gc"></a>佛于宝藏佛前发愿。<a id="a-Gd"></a>愿成佛时袈裟有五功德。<a id="a-Ge"></a>一入我法中犯重邪见等于一念中。<a id="a-Gf"></a>敬心尊重。<a id="a-Gg"></a>必于三乘授记。<a id="a-Gh"></a>二天龙人鬼若能敬此袈裟少分即得三乘不退。<a id="a-Gi"></a>三若有鬼神诸人。<a id="a-Gj"></a>得袈裟乃至四寸饮食充足。<a id="a-Gk"></a>四若众生共相违背。<a id="a-Gl"></a>念袈裟力寻生慈心。<a id="a-Gm"></a>五若持此少分恭敬尊重。<a id="a-Gn"></a>常得胜他。<a id="a-Go"></a>璎珞经云。<a id="a-Gp"></a>若天龙八部斗争。<a id="a-Gq"></a>念此袈裟。<a id="a-Gr"></a>生慈悲心。<a id="a-Gs"></a>海龙王经龙王白佛。<a id="a-Gt"></a>如此海中无数种龙。<a id="a-Gu"></a>有四金翅。<a id="a-Gv"></a>常来食之。<a id="a-Gw"></a>愿佛拥护令得安稳。<a id="a-Gx"></a>于是世尊脱身卓衣。<a id="a-Gy"></a>告龙王。<a id="a-Gz"></a>汝取是衣。<a id="a-H0"></a>分与诸龙。<a id="a-H1"></a>皆令周遍。<a id="a-H2"></a>于中有值一缕之者。<a id="a-H3"></a>金翅鸟王不能触犯。<a id="a-H4"></a>持禁戒者所愿必得。<a id="a-H5"></a>搜玄引大集。<a id="a-H6"></a>王问比丘不能说。<a id="a-H7"></a>遂羞堕地。<a id="a-H8"></a>袈裟变白。<a id="a-H9"></a>法灭尽经云。<a id="a-HA"></a>沙门袈裟自然变白。<a id="a-HB"></a>应法师云。<a id="a-HC"></a>韵作[(暇-日)/毛]裟。<a id="a-HD"></a>音加沙。<a id="a-HE"></a>葛洪字范始改从衣。</p>
  <p id="aHF">僧伽梨。<a id="a-HG"></a>西域记云。<a id="a-HH"></a>僧迦胝。<a id="a-HI"></a>旧讹云僧伽梨。<a id="a-HJ"></a>此云合。<a id="a-HK"></a>又云重。<a id="a-HL"></a>谓割之合成。<a id="a-HM"></a>义净云。<a id="a-HN"></a>僧迦胝。<a id="a-HO"></a>唐言重复衣。<a id="a-HP"></a>灵感传云。<a id="a-HQ"></a>每转法轮。<a id="a-HR"></a>披僧迦梨。<a id="a-HS"></a>南山云。<a id="a-HT"></a>此三衣名诸部无正翻。<a id="a-HU"></a>今以义译。<a id="a-HV"></a>大衣名杂碎衣。<a id="a-HW"></a>以条数多故。<a id="a-HX"></a>若从用为名。<a id="a-HY"></a>则曰入王宫聚落时衣。<a id="a-HZ"></a>乞食说法时着。<a id="a-Ha"></a>萨婆多论大衣分三品。<a id="a-Hb"></a>九条十一条十三条两长一短名下品。<a id="a-Hc"></a>十五条十七条十九条三长一短名中品。<a id="a-Hd"></a>二十一条二十三条二十五条。<a id="a-He"></a>四长一短名上品。<a id="a-Hf"></a>会正记。<a id="a-Hg"></a>问所以长增而短少者。<a id="a-Hh"></a>业疏云。<a id="a-Hi"></a>法服敬田为利诸有表圣增而凡减也。<a id="a-Hj"></a>业疏云。<a id="a-Hk"></a>今准十诵。<a id="a-Hl"></a>加持应云。<a id="a-Hm"></a>大德一心念我比丘某甲。<a id="a-Hn"></a>是僧伽梨(若干)条衣受(若干)长(若干)短(割截揲叶)衣持(三说)会正记云。<a id="a-Ho"></a>如缺大衣。<a id="a-Hp"></a>下二衣有长者。<a id="a-Hq"></a>开将作从(去声)受持应加云。<a id="a-Hr"></a>大德一心念我某甲比丘。<a id="a-Hs"></a>此安陀会二十五条衣受四长一短割截衣持(三说僧祇云有缘须舍者具修威仪加法云)。<a id="a-Ht"></a>大德一心念我比丘某甲。<a id="a-Hu"></a>此僧伽梨是我三衣数。<a id="a-Hv"></a>先受持今舍(一说下二衣亦尔)</p>
  <p id="aHw">郁多罗僧。<a id="a-Hx"></a>或郁多罗僧。<a id="a-Hy"></a>此译上着衣。<a id="a-Hz"></a>即七条也。<a id="a-I0"></a>南山云。<a id="a-I1"></a>七条名中价衣。<a id="a-I2"></a>从用云入众时衣。<a id="a-I3"></a>礼诵斋讲时着。<a id="a-I4"></a>若受应加法云。<a id="a-I5"></a>此郁多罗僧七条衣受两长一短割截衣持(三说如缺七条开将上下二衣作从加法例上)</p>
  <p id="aI6">安陀会。<a id="a-I7"></a>或安怛罗婆沙。<a id="a-I8"></a>此云中宿衣。<a id="a-I9"></a>谓近身住也。<a id="a-IA"></a>南山云。<a id="a-IB"></a>五条名下衣。<a id="a-IC"></a>从用云院内行道杂作衣。<a id="a-ID"></a>若受应加法云。<a id="a-IE"></a>此安陀会五条衣受一长一短割截衣持(三说如缺五条开将上二衣作从。<a id="a-IF"></a>五分云。<a id="a-IG"></a>独住比丘三衣中须有换易者。<a id="a-IH"></a>应具修威仪。<a id="a-II"></a>手执衣心生口言加法云云)。<a id="a-IJ"></a>菩萨经云。<a id="a-IK"></a>五条名中着衣。<a id="a-IL"></a>七条名上衣。<a id="a-IM"></a>大衣名众集时衣。<a id="a-IN"></a>戒坛经云。<a id="a-IO"></a>五条下衣断贪身也。<a id="a-IP"></a>七条中衣断嗔口也。<a id="a-IQ"></a>大衣上衣断痴心也。<a id="a-IR"></a>华严云。<a id="a-IS"></a>着袈裟者。<a id="a-IT"></a>舍离三毒。<a id="a-IU"></a>四分云。<a id="a-IV"></a>怀抱于结使。<a id="a-IW"></a>不应被袈裟。</p>
  <p id="aIX">钵吒。<a id="a-IY"></a>唐言缦条。<a id="a-IZ"></a>即是一幅氎无田相者三衣俱通缦也。<a id="a-Ia"></a>佛法至此。<a id="a-Ib"></a>一百八十七年出家未识割截。<a id="a-Ic"></a>秖着此衣。</p>
  <p id="aId">尼师坛。<a id="a-Ie"></a>或尼师但那。<a id="a-If"></a>此名坐具。<a id="a-Ig"></a>或云随坐衣。<a id="a-Ih"></a>业疏。<a id="a-Ii"></a>佛言为身为衣为卧具故制畜之。<a id="a-Ij"></a>长四广三更增半磔手者。<a id="a-Ik"></a>善见云。<a id="a-Il"></a>令于缕际外增之(迦留陀夷身大坐不容故加半磔)十诵云。<a id="a-Im"></a>新者二重。<a id="a-In"></a>故者四重。<a id="a-Io"></a>十诵云。<a id="a-Ip"></a>不应受单者离宿突吉罗。<a id="a-Iq"></a>戒坛经云。<a id="a-Ir"></a>尼师坛如塔之有基也。<a id="a-Is"></a>汝今受戒。<a id="a-It"></a>即五分法身之基也。<a id="a-Iu"></a>良以五分由戒而成。<a id="a-Iv"></a>若无坐具以坐汝身。<a id="a-Iw"></a>则五分定慧无所从生。<a id="a-Ix"></a>天神黄琼云。<a id="a-Iy"></a>元佛初度五人及迦葉兄弟。<a id="a-Iz"></a>并制袈裟左臂。<a id="a-J0"></a>坐具在袈裟下(云云)。<a id="a-J1"></a>后度诸众。<a id="a-J2"></a>徒侣渐多。<a id="a-J3"></a>年少比丘仪容端美。<a id="a-J4"></a>入城乞食。<a id="a-J5"></a>多为女爱。<a id="a-J6"></a>由是制衣角。<a id="a-J7"></a>在左肩。<a id="a-J8"></a>后为风飘。<a id="a-J9"></a>听以尼师坛镇上。<a id="a-JA"></a>后外道达摩多问比丘。<a id="a-JB"></a>肩上片布持将何用。<a id="a-JC"></a>答曰拟将坐之(云云)。<a id="a-JD"></a>达摩多云。<a id="a-JE"></a>此衣既为可贵有大威灵。<a id="a-JF"></a>岂得以所坐之布而居其上(云云)。<a id="a-JG"></a>比丘白佛。<a id="a-JH"></a>由此佛制还以衣角居于左臂。<a id="a-JI"></a>坐具还在衣下。<a id="a-JJ"></a>但不得垂尖角如象鼻羊耳等相。<a id="a-JK"></a>摩得勒伽云。<a id="a-JL"></a>若离宿不须舍。<a id="a-JM"></a>业疏云。<a id="a-JN"></a>受应加云。<a id="a-JO"></a>大德一心念我比丘某甲。<a id="a-JP"></a>此尼师坛应量作。<a id="a-JQ"></a>今受持(三说若舍准上)</p>
  <p id="aJR">僧祇支。<a id="a-JS"></a>或僧却崎。<a id="a-JT"></a>西域记云。<a id="a-JU"></a>唐言掩腋。<a id="a-JV"></a>旧或名竭支。<a id="a-JW"></a>正名僧迦鸱。<a id="a-JX"></a>此云覆腋衣。<a id="a-JY"></a>用覆左肩。<a id="a-JZ"></a>右开左合。<a id="a-Ja"></a>竺道祖云。<a id="a-Jb"></a>魏时请僧于内自恣。<a id="a-Jc"></a>宫人见僧偏袒。<a id="a-Jd"></a>不以为善。<a id="a-Je"></a>遂作此衣施僧。<a id="a-Jf"></a>因缀于左边只支上。<a id="a-Jg"></a>因而受称。<a id="a-Jh"></a>即偏衫右边。<a id="a-Ji"></a>今隐只支名。<a id="a-Jj"></a>通号两袖。<a id="a-Jk"></a>曰偏衫。<a id="a-Jl"></a>今作时须开后缝截领。<a id="a-Jm"></a>以存元式故也。</p>
  <p id="aJn">泥缚些(桑个)那。<a id="a-Jo"></a>或云泥伐散那。<a id="a-Jp"></a>西域记唐言裙(云云)。<a id="a-Jq"></a>旧曰涅槃僧讹也。<a id="a-Jr"></a>既无带襻。<a id="a-Js"></a>其将服也。<a id="a-Jt"></a>集衣为襵(之涉切广雅襵襞也通俗文曰便缝曰襵)。<a id="a-Ju"></a>束带以条。<a id="a-Jv"></a>襵则诸部各异。<a id="a-Jw"></a>色乃黄赤不同。<a id="a-Jx"></a>释名云。<a id="a-Jy"></a>裙群也。<a id="a-Jz"></a>连接群幅也。</p>
  <p id="aK0">舍勒。<a id="a-K1"></a>应法师译云内衣也。<a id="a-K2"></a>半者言舍勒相短似今短群也。<a id="a-K3"></a>小衣论虽不显于相。<a id="a-K4"></a>可类半泥洹也。</p>
  <p id="aK5">迦絺那。<a id="a-K6"></a>明了论云。<a id="a-K7"></a>为存略故。<a id="a-K8"></a>但言迦提。<a id="a-K9"></a>此翻功德。<a id="a-KA"></a>以坐夏有功五利赏德也。<a id="a-KB"></a>西域记以迦提翻昂星。<a id="a-KC"></a>昂星直此月故。<a id="a-KD"></a>律钞引明了论。<a id="a-KE"></a>翻为坚实能。<a id="a-KF"></a>感实能感多衣。<a id="a-KG"></a>衣无败坏故。<a id="a-KH"></a>又名难活。<a id="a-KI"></a>以贫人取活为难。<a id="a-KJ"></a>舍少财入此衣。<a id="a-KK"></a>功德胜如以须弥大衣聚施也。<a id="a-KL"></a>或云坚固。<a id="a-KM"></a>又云荫覆。<a id="a-KN"></a>古翻为赏善罚恶衣。<a id="a-KO"></a>赏前安居人。<a id="a-KP"></a>后安居人不得也。<a id="a-KQ"></a>亦翻功德衣。<a id="a-KR"></a>以僧众同受此衣招五利功德。<a id="a-KS"></a>律中受此衣故。<a id="a-KT"></a>畜长财离衣宿。<a id="a-KU"></a>背请别众食。<a id="a-KV"></a>食前食后至他家。<a id="a-KW"></a>四分云。<a id="a-KX"></a>安居竟应受功德衣。<a id="a-KY"></a>则前安居人七月十六日受至十二月十五日舍。<a id="a-KZ"></a>四分云。<a id="a-Ka"></a>若得新衣。<a id="a-Kb"></a>若檀越施衣。<a id="a-Kc"></a>若粪扫衣(四分云。<a id="a-Kd"></a>粪扫者则非死人衣)。<a id="a-Ke"></a>新物揲作净。<a id="a-Kf"></a>若已浣浣已纳作净。<a id="a-Kg"></a>即日来不经宿。<a id="a-Kh"></a>不以邪命得应法。<a id="a-Ki"></a>四周有缘。<a id="a-Kj"></a>五条作十隔用袈裟色。<a id="a-Kk"></a>受舍应鸣钟集僧羯磨。<a id="a-Kl"></a>具出自恣篇。</p>
  <p id="aKm">憍奢耶。<a id="a-Kn"></a>应法师翻虫衣。<a id="a-Ko"></a>谓用野蚕丝绵作衣。<a id="a-Kp"></a>事钞云。<a id="a-Kq"></a>即黑毛卧具。<a id="a-Kr"></a>宁音义云。<a id="a-Ks"></a>梵云高世耶。<a id="a-Kt"></a>译云野蚕绵。<a id="a-Ku"></a>东天竺有国名乌陀。<a id="a-Kv"></a>粳米欲熟叶变为虫。<a id="a-Kw"></a>虫则食米。<a id="a-Kx"></a>人取蒸以为绵也。<a id="a-Ky"></a>如此丝绵者。<a id="a-Kz"></a>名摩呵瞂多。<a id="a-L0"></a>此言大衣。<a id="a-L1"></a>衣甚贵即大价之衣。<a id="a-L2"></a>感通传云。<a id="a-L3"></a>伏见西来梵僧咸着布氎具。<a id="a-L4"></a>问答云。<a id="a-L5"></a>五天竺国无著蚕衣。<a id="a-L6"></a>由此兴念着斯章服仪。</p>
  <p id="aL7">屈眴。<a id="a-L8"></a>(音舜)此云大细布。<a id="a-L9"></a>缉木绵华心织成。<a id="a-LA"></a>其色青黑。<a id="a-LB"></a>即达磨所传袈裟。</p>
  <p id="aLC">睒婆。<a id="a-LD"></a>上或染切此云木绵。</p>
  <p id="aLE">劫波育。<a id="a-LF"></a>或言劫具。<a id="a-LG"></a>即木绵也。<a id="a-LH"></a>正言迦波罗。<a id="a-LI"></a>此树华名也。<a id="a-LJ"></a>可以为布。<a id="a-LK"></a>高昌名氎。<a id="a-LL"></a>罽宾国南。<a id="a-LM"></a>大者成树已北形小。<a id="a-LN"></a>状如土蔡。<a id="a-LO"></a>有壳剖以出华如柳絮。<a id="a-LP"></a>可纽(女真)以为布。</p>
  <p id="aLQ">迦邻陀衣。<a id="a-LR"></a>细锦衣也。</p>
  <p id="aLS">兜罗绵。<a id="a-LT"></a>兜罗。<a id="a-LU"></a>此云细香。<a id="a-LV"></a>苑音义翻冰。<a id="a-LW"></a>或云兜沙。<a id="a-LX"></a>此云霜。<a id="a-LY"></a>斯皆从色为名。<a id="a-LZ"></a>或名妒罗绵。<a id="a-La"></a>妒罗树名。<a id="a-Lb"></a>绵从树生。<a id="a-Lc"></a>因而立称。<a id="a-Ld"></a>如柳絮也。<a id="a-Le"></a>亦翻杨华。<a id="a-Lf"></a>或称兜罗毦(而使)者。<a id="a-Lg"></a>毛毳也。<a id="a-Lh"></a>熏闻云。<a id="a-Li"></a>谓佛手柔软加以合缦。<a id="a-Lj"></a>似此绵也。</p>
  <p id="aLk">瞿修罗。<a id="a-Ll"></a>此云图像。<a id="a-Lm"></a>从其衣形而立名。<a id="a-Ln"></a>若着瞿修罗。<a id="a-Lo"></a>则不着僧迦鸱。</p>
  <p id="aLp">尼卫。<a id="a-Lq"></a>此云里衣。</p>
  <p id="aLr">钦跋罗。<a id="a-Ls"></a>即毛。</p>
  <p id="aLt">头鸠罗。<a id="a-Lu"></a>此云细布。</p>
  <p id="aLv">刍摩。<a id="a-Lw"></a>此云麻衣。<a id="a-Lx"></a>西域记云。<a id="a-Ly"></a>衣麻之类也。<a id="a-Lz"></a>麻形细荆芥。<a id="a-M0"></a>叶青色。<a id="a-M1"></a>西域麻少。<a id="a-M2"></a>多用草羊毛。</p>
  <p id="aM3">顩钵罗。<a id="a-M4"></a>西域记云。<a id="a-M5"></a>织细羊毛。</p>
  <p id="aM6">褐赖缡。<a id="a-M7"></a>西域记云。<a id="a-M8"></a>织野兽毛细软可得缉绩故。<a id="a-M9"></a>以见珍而充服用。</p>
  <p id="aMA">兜那波吒。<a id="a-MB"></a>此云绢。</p>
  <p id="aMC">俱苏摩。<a id="a-MD"></a>此云华。</p>
  <p id="aME">摩罗。<a id="a-MF"></a>此云鬘。<a id="a-MG"></a>苑师云。<a id="a-MH"></a>一切华通名俱苏摩。<a id="a-MI"></a>别有一华。<a id="a-MJ"></a>独名俱苏摩。<a id="a-MK"></a>此云悦意。<a id="a-ML"></a>其华大小如钱。<a id="a-MM"></a>色甚鲜白。<a id="a-MN"></a>众多细叶圆集共成。<a id="a-MO"></a>应法师云。<a id="a-MP"></a>西域结鬘师。<a id="a-MQ"></a>多用苏摩罗华。<a id="a-MR"></a>行列结之以为条贯。<a id="a-MS"></a>无问男女贵贱。<a id="a-MT"></a>皆此庄严。<a id="a-MU"></a>或首或身。<a id="a-MV"></a>以为饰好。<a id="a-MW"></a>正法念云。<a id="a-MX"></a>生天华鬘在额。</p>
 </body>
</html>