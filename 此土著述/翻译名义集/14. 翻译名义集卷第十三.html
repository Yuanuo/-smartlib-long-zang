<!doctype html>
<html id="z3IBXHC1fr" data-ver="1978">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十三</h1>
  <h2 id="a2">四十二字篇第五十一</h2>
  <p id="a3">此录字母法门。<a id="a-4"></a>通言门者。<a id="a-5"></a>以能通为义。<a id="a-6"></a>妙玄明四种门。<a id="a-7"></a>一文字为门。<a id="a-8"></a>如大品四十二字。<a id="a-9"></a>二观行为门。<a id="a-A"></a>释论明修三三昧等。<a id="a-B"></a>三智慧为门。<a id="a-C"></a>法华云。<a id="a-D"></a>其智慧门。<a id="a-E"></a>四理为门。<a id="a-F"></a>大品云。<a id="a-G"></a>无生法。<a id="a-H"></a>无来无去。<a id="a-I"></a>言四十二字者。<a id="a-J"></a>补注颂曰。</p>
  <p id="aK">阿啰波遮那逻陀　　婆荼沙和多夜吒</p>
  <p id="aL">迦娑磨伽他阇簸　　驮奢呿叉哆若柁</p>
  <p id="aM">婆车摩火嗟伽他　　拏颇歌醝遮吒荼</p>
  <p id="aN">大品云。<a id="a-O"></a>菩萨摩诃萨。<a id="a-P"></a>摩诃衍。<a id="a-Q"></a>所谓字等。<a id="a-R"></a>语等。<a id="a-S"></a>诸字入门。<a id="a-T"></a>智论云。<a id="a-U"></a>四十二字是一切字根本。<a id="a-V"></a>因字有语。<a id="a-W"></a>因语有名。<a id="a-X"></a>因名有义。<a id="a-Y"></a>若闻字因字乃至能了其义。<a id="a-Z"></a>是字初阿。<a id="a-a"></a>后荼。<a id="a-b"></a>中有四十。<a id="a-c"></a>南岳释字等者。<a id="a-d"></a>谓法慧说十住。<a id="a-e"></a>十方说十住者。<a id="a-f"></a>皆名法慧。<a id="a-g"></a>乃至金刚藏亦复如是。<a id="a-h"></a>言语等者。<a id="a-i"></a>十方诸佛。<a id="a-j"></a>说十住。<a id="a-k"></a>与法慧说等。<a id="a-l"></a>乃至十地亦复如是。<a id="a-m"></a>又一切字。<a id="a-n"></a>皆是无字。<a id="a-o"></a>能作一切字。<a id="a-p"></a>是名字等。<a id="a-q"></a>发言无二。<a id="a-r"></a>是名语等。<a id="a-s"></a>一切诸法。<a id="a-t"></a>皆互相在。<a id="a-u"></a>是名诸字入门等也。<a id="a-v"></a>前是事释。<a id="a-w"></a>次是理解。<a id="a-x"></a>华严善知众艺童子告善财言。<a id="a-y"></a>我恒唱持此之字母。<a id="a-z"></a>入般若波罗蜜门。<a id="a-10"></a>清凉疏曰。<a id="a-11"></a>字母为众艺之胜。<a id="a-12"></a>书说之本。<a id="a-13"></a>故此偏明之。<a id="a-14"></a>文殊五字经云。<a id="a-15"></a>受持此陀罗尼。<a id="a-16"></a>即入一切平等。<a id="a-17"></a>速得成就摩诃般若。<a id="a-18"></a>才诵一遍。<a id="a-19"></a>如持一切八万四千修多罗藏。</p>
  <p id="a1A">阿(上声)提(秦言初)阿耨波陀。<a id="a-1B"></a>秦言不生。<a id="a-1C"></a>大品云。<a id="a-1D"></a>阿字门。<a id="a-1E"></a>一切法初不生。<a id="a-1F"></a>智论云。<a id="a-1G"></a>得是字阿罗尼。<a id="a-1H"></a>菩萨若一切语中。<a id="a-1I"></a>闻阿字。<a id="a-1J"></a>即时随义。<a id="a-1K"></a>所谓一切法。<a id="a-1L"></a>从初来不生。<a id="a-1M"></a>二教论曰。<a id="a-1N"></a>万化本于无生而生。<a id="a-1O"></a>生者无生。<a id="a-1P"></a>三才肇于无始而始。<a id="a-1Q"></a>始者无始。<a id="a-1R"></a>然则无生无始。<a id="a-1S"></a>物之性也。<a id="a-1T"></a>有化有生。<a id="a-1U"></a>人之聚也。<a id="a-1V"></a>中论云。<a id="a-1W"></a>诸法不自生。<a id="a-1X"></a>亦不从他生。<a id="a-1Y"></a>不共不无因。<a id="a-1Z"></a>是故说无生。<a id="a-1a"></a>止观云。<a id="a-1b"></a>若心具者。<a id="a-1c"></a>心起不用缘。<a id="a-1d"></a>若缘具者。<a id="a-1e"></a>缘具不关心。<a id="a-1f"></a>若共具者。<a id="a-1g"></a>未共各无。<a id="a-1h"></a>共时安有。<a id="a-1i"></a>若离具者。<a id="a-1j"></a>既离心离缘。<a id="a-1k"></a>那忽心具。<a id="a-1l"></a>今问佛教因缘为宗。<a id="a-1m"></a>论遣共生。<a id="a-1n"></a>应属所破耶。<a id="a-1o"></a>答单真不立。<a id="a-1p"></a>独妄难成。<a id="a-1q"></a>因缘和合。<a id="a-1r"></a>从颠倒说。<a id="a-1s"></a>今观实相。<a id="a-1t"></a>岂可顺迷。<a id="a-1u"></a>故曰应照理体本无四性。<a id="a-1v"></a>又复自行。<a id="a-1w"></a>虽离四执。<a id="a-1x"></a>化他无妨四说。<a id="a-1y"></a>经说自性云。<a id="a-1z"></a>三界无别法。<a id="a-20"></a>唯是一心作。<a id="a-21"></a>经说他生云。<a id="a-22"></a>善知识者。<a id="a-23"></a>是大因缘。<a id="a-24"></a>或云。<a id="a-25"></a>五欲令人堕恶道。<a id="a-26"></a>或说共生云。<a id="a-27"></a>水银和真金。<a id="a-28"></a>能涂诸色像。<a id="a-29"></a>或说离云。<a id="a-2A"></a>十二因缘。<a id="a-2B"></a>非佛所作。<a id="a-2C"></a>其性自尔。<a id="a-2D"></a>华严云。<a id="a-2E"></a>唱阿字时。<a id="a-2F"></a>入般若波罗蜜门。<a id="a-2G"></a>名以菩萨威力。<a id="a-2H"></a>入无差别境界。<a id="a-2I"></a>疏云。<a id="a-2J"></a>阿者入无生义。<a id="a-2K"></a>无生之理。<a id="a-2L"></a>统该万法。<a id="a-2M"></a>菩萨得此无生。<a id="a-2N"></a>达诸法空。<a id="a-2O"></a>断一切障。</p>
  <p id="a2P">罗阇。<a id="a-2Q"></a>大论。<a id="a-2R"></a>秦言垢。<a id="a-2S"></a>大品云。<a id="a-2T"></a>罗字门。<a id="a-2U"></a>一切法离垢故。<a id="a-2V"></a>华严云。<a id="a-2W"></a>唱多字门。<a id="a-2X"></a>入无边差别门。<a id="a-2Y"></a>疏云。<a id="a-2Z"></a>彼经第二。<a id="a-2a"></a>当啰字。<a id="a-2b"></a>是清净无染。<a id="a-2c"></a>离尘垢义。<a id="a-2d"></a>今云多者。<a id="a-2e"></a>应是译人之误。</p>
  <p id="a2f">波罗末陀。<a id="a-2g"></a>秦言第一义。<a id="a-2h"></a>大品云。<a id="a-2i"></a>波字门。<a id="a-2j"></a>一切法第一义故。<a id="a-2k"></a>楞伽云。<a id="a-2l"></a>谓第一义。<a id="a-2m"></a>圣乐言说。<a id="a-2n"></a>所入是第一义。<a id="a-2o"></a>非言说是第一义。<a id="a-2p"></a>第一义者。<a id="a-2q"></a>圣智自觉所得非言说妄想觉境界。<a id="a-2r"></a>是故言说妄想不显示第一义。<a id="a-2s"></a>言说者。<a id="a-2t"></a>生灭动摇。<a id="a-2u"></a>展转因缘起。<a id="a-2v"></a>若展转因缘起者。<a id="a-2w"></a>彼不显示第一义。<a id="a-2x"></a>又云。<a id="a-2y"></a>如为愚夫。<a id="a-2z"></a>以指指物。<a id="a-30"></a>愚夫观指。<a id="a-31"></a>不得实义。<a id="a-32"></a>如是愚夫。<a id="a-33"></a>随言说指。<a id="a-34"></a>摄受计着。<a id="a-35"></a>至竟不舍。<a id="a-36"></a>终不能得离言说指。<a id="a-37"></a>第一实义。<a id="a-38"></a>大集经云。<a id="a-39"></a>甚深之理。<a id="a-3A"></a>不可说。<a id="a-3B"></a>第一义谛无声字。<a id="a-3C"></a>华严唱波字门。<a id="a-3D"></a>名普照法界疏云。<a id="a-3E"></a>诸法皆等。<a id="a-3F"></a>即普照法界。</p>
  <p id="a3G">遮梨夜。<a id="a-3H"></a>秦言行。<a id="a-3I"></a>大品云。<a id="a-3J"></a>遮字门。<a id="a-3K"></a>一切法终不可得故。<a id="a-3L"></a>论曰。<a id="a-3M"></a>若闻遮字。<a id="a-3N"></a>即知一切诸行皆非行。<a id="a-3O"></a>今加释曰。<a id="a-3P"></a>行始名因。<a id="a-3Q"></a>行终名果。<a id="a-3R"></a>弘明集云。<a id="a-3S"></a>纤芥之恶历劫不亡。<a id="a-3T"></a>毫厘之善积世长存。<a id="a-3U"></a>福成则天堂自至。<a id="a-3V"></a>罪积则地狱斯臻。<a id="a-3W"></a>此乃必然之数。<a id="a-3X"></a>无所容疑。<a id="a-3Y"></a>若造善于幽。<a id="a-3Z"></a>得报于显。<a id="a-3a"></a>世谓阴德。<a id="a-3b"></a>人咸信矣。<a id="a-3c"></a>造恶于显。<a id="a-3d"></a>得报于幽。<a id="a-3e"></a>斯理灼然。<a id="a-3f"></a>宁不信耶。<a id="a-3g"></a>又云。<a id="a-3h"></a>圣人陈福以劝善。<a id="a-3i"></a>示祸以戒恶。<a id="a-3j"></a>小人谓善无益而不为。<a id="a-3k"></a>谓恶无伤而不悔。<a id="a-3l"></a>夫殃福盖有其根。<a id="a-3m"></a>不可无因而妄致。<a id="a-3n"></a>善恶当收其报。<a id="a-3o"></a>必非无应而徒已。<a id="a-3p"></a>又云。<a id="a-3q"></a>然则法王立法。<a id="a-3r"></a>周统识心。<a id="a-3s"></a>三界牢狱。<a id="a-3t"></a>三科验定。<a id="a-3u"></a>一罪。<a id="a-3v"></a>二福。<a id="a-3w"></a>三道。<a id="a-3x"></a>罪则三毒所结系业。<a id="a-3y"></a>属于鬼王。<a id="a-3z"></a>福则四弘所成。<a id="a-40"></a>我固属于天主。<a id="a-41"></a>道则虚通无滞。<a id="a-42"></a>据行不无明昧。<a id="a-43"></a>昧则乘分大小。<a id="a-44"></a>智涉信法。<a id="a-45"></a>明则特达理性高超空有。<a id="a-46"></a>又云。<a id="a-47"></a>福者何耶。<a id="a-48"></a>所谓感乐受以安形。<a id="a-49"></a>取欢娱以悦性也。<a id="a-4A"></a>今论福者。<a id="a-4B"></a>悲敬为初。<a id="a-4C"></a>悲则哀苦趣之艰辛。<a id="a-4D"></a>思拔济而出离。<a id="a-4E"></a>敬则识佛法之难遇。<a id="a-4F"></a>弘信仰而澄神。<a id="a-4G"></a>缘境乃涉事情。<a id="a-4H"></a>据理惟心为本虚怀不系。<a id="a-4I"></a>其福必回于自他。<a id="a-4J"></a>倒想未移。<a id="a-4K"></a>作业有乖于事用。<a id="a-4L"></a>今观弘明所立三科。<a id="a-4M"></a>其名虽美。<a id="a-4N"></a>所释三义。<a id="a-4O"></a>其旨犹失。<a id="a-4P"></a>以论十界。<a id="a-4Q"></a>淆混不分。<a id="a-4R"></a>今谓十使十恶。<a id="a-4S"></a>此属乎罪。<a id="a-4T"></a>名为黑业。<a id="a-4U"></a>报四恶趣。<a id="a-4V"></a>五戒十善四禅四定。<a id="a-4W"></a>此属于福。<a id="a-4X"></a>名曰白业。<a id="a-4Y"></a>报处人天。<a id="a-4Z"></a>三乘摩诃衍。<a id="a-4a"></a>此属乎道。<a id="a-4b"></a>感报四圣。<a id="a-4c"></a>此则凡圣界分。<a id="a-4d"></a>因果事定。<a id="a-4e"></a>以此三科。<a id="a-4f"></a>收行尽矣。<a id="a-4g"></a>大论云。<a id="a-4h"></a>或说三行。<a id="a-4i"></a>身行口行意行。<a id="a-4j"></a>身行者出入息。<a id="a-4k"></a>所以者何。<a id="a-4l"></a>息属身故。<a id="a-4m"></a>口行者觉观。<a id="a-4n"></a>所以者何。<a id="a-4o"></a>先觉观然后语言。<a id="a-4p"></a>意行者受想。<a id="a-4q"></a>所以者何。<a id="a-4r"></a>受苦乐。<a id="a-4s"></a>取相心发。<a id="a-4t"></a>是名意行。<a id="a-4u"></a>心数法有二种。<a id="a-4v"></a>一者属见。<a id="a-4w"></a>二者属爱。<a id="a-4x"></a>属爱主名为受属见主名为想。<a id="a-4y"></a>以是故说是二法为意行。<a id="a-4z"></a>华严唱者字门。<a id="a-50"></a>名普轮断差别。<a id="a-51"></a>疏云。<a id="a-52"></a>者字诸法无有。<a id="a-53"></a>诸行既空遍摧差别。</p>
  <p id="a54">那秦言不。<a id="a-55"></a>大品云。<a id="a-56"></a>那字门。<a id="a-57"></a>诸法离名性相。<a id="a-58"></a>不得不失故。<a id="a-59"></a>论曰。<a id="a-5A"></a>即知一切法。<a id="a-5B"></a>不得不失。<a id="a-5C"></a>不来不去。<a id="a-5D"></a>华严唱那字门。<a id="a-5E"></a>名得无依门。<a id="a-5F"></a>名得无依无上。<a id="a-5G"></a>疏云。<a id="a-5H"></a>那者诸法无有性相言说文字。<a id="a-5I"></a>性相双亡。<a id="a-5J"></a>故无依。<a id="a-5K"></a>能所诠泯。<a id="a-5L"></a>谓无上。</p>
  <p id="a5M">逻求。<a id="a-5N"></a>秦言轻。<a id="a-5O"></a>大品逻字门。<a id="a-5P"></a>诸法度世门故。<a id="a-5Q"></a>亦爱枝因灭故。<a id="a-5R"></a>论曰。<a id="a-5S"></a>若闻逻字。<a id="a-5T"></a>即知一切法。<a id="a-5U"></a>离轻重相。<a id="a-5V"></a>华严唱逻字门。<a id="a-5W"></a>名离依止无垢。<a id="a-5X"></a>疏云。<a id="a-5Y"></a>逻字悟一切法离世间故。</p>
  <p id="a5Z">陀摩。<a id="a-5a"></a>秦言善。<a id="a-5b"></a>大品陀字门。<a id="a-5c"></a>诸法善心生故。<a id="a-5d"></a>亦施相故。<a id="a-5e"></a>论曰。<a id="a-5f"></a>即知一切法善相。<a id="a-5g"></a>华严唱柁(轻呼)字门。<a id="a-5h"></a>名不退转方便。<a id="a-5i"></a>疏云。<a id="a-5j"></a>悟一切法。<a id="a-5k"></a>调伏寂静。<a id="a-5l"></a>真如平等无分别故。<a id="a-5m"></a>方为不退转方便。<a id="a-5n"></a>南山云。<a id="a-5o"></a>策勤三业。<a id="a-5p"></a>修习戒行。<a id="a-5q"></a>有善起护。<a id="a-5r"></a>名之为作。<a id="a-5s"></a>作而无犯。<a id="a-5t"></a>称之曰持。<a id="a-5u"></a>音义指归云。<a id="a-5v"></a>持者执也。<a id="a-5w"></a>执持所受之法。<a id="a-5x"></a>犹若捧珠执玉也。<a id="a-5y"></a>犯者干也。<a id="a-5z"></a>谓干犯所受之法。<a id="a-60"></a>略无护惜。<a id="a-61"></a>如珠落玉堕也。<a id="a-62"></a>善者顺也。<a id="a-63"></a>起信云。<a id="a-64"></a>以知法性体。<a id="a-65"></a>无悭贪故。<a id="a-66"></a>随顺修行檀波罗蜜。<a id="a-67"></a>以知法性无染。<a id="a-68"></a>离五欲过。<a id="a-69"></a>随顺修行尸波罗蜜。<a id="a-6A"></a>乃至以知法性体明离无明。<a id="a-6B"></a>故随顺修行般若波罗蜜。<a id="a-6C"></a>以善是顺义。<a id="a-6D"></a>积善之家。<a id="a-6E"></a>必有余庆。<a id="a-6F"></a>故太戊之时桑谷生朝一暮大如栱。<a id="a-6G"></a>王惧。<a id="a-6H"></a>伊陟曰。<a id="a-6I"></a>臣闻妖不胜德。<a id="a-6J"></a>帝德有阙。<a id="a-6K"></a>太戊从而桑谷枯死。<a id="a-6L"></a>殷道中兴。<a id="a-6M"></a>积不善之家必有余殃。<a id="a-6N"></a>故帝辛之时。<a id="a-6O"></a>有雀生乌。<a id="a-6P"></a>在城之隅。<a id="a-6Q"></a>太史占曰。<a id="a-6R"></a>以小生大。<a id="a-6S"></a>国家必昌帝辛骄暴。<a id="a-6T"></a>不修善政。<a id="a-6U"></a>殷国遂亡。<a id="a-6V"></a>经云。<a id="a-6W"></a>勿谓小罪以为无殃。<a id="a-6X"></a>水滴虽微渐盈大器。<a id="a-6Y"></a>然或执自然之道。<a id="a-6Z"></a>专非报应之说。<a id="a-6a"></a>盖为善而召祸。<a id="a-6b"></a>此亦多矣。<a id="a-6c"></a>为恶以致福。<a id="a-6d"></a>斯不少焉。<a id="a-6e"></a>故佛名经云。<a id="a-6f"></a>行善者触事轗轲。<a id="a-6g"></a>行恶者是事谐偶。<a id="a-6h"></a>致使世间愚人谓之善恶不分。<a id="a-6i"></a>如尧帝德化而值洪水。<a id="a-6j"></a>汤王善政而遭久亢闵损行孝。<a id="a-6k"></a>以家贫。<a id="a-6l"></a>颜回修仁而寿夭。<a id="a-6m"></a>遂谓贵贱自因命致。<a id="a-6n"></a>愚智尽由天赋。<a id="a-6o"></a>妍丑本出自然。<a id="a-6p"></a>贫富非是业感。<a id="a-6q"></a>乃曰谁尖荆棘尽禽兽。<a id="a-6r"></a>谁凿江海与川源。<a id="a-6s"></a>暴风卒起还自止。<a id="a-6t"></a>万物须知是自然。<a id="a-6u"></a>不省声和响顺。<a id="a-6v"></a>奚晓影直形端。<a id="a-6w"></a>不了三种之报差殊。<a id="a-6x"></a>焉悟万劫之行有异。<a id="a-6y"></a>故云。<a id="a-6z"></a>行恶得乐。<a id="a-70"></a>为恶未熟。<a id="a-71"></a>至其恶熟。<a id="a-72"></a>自见受苦。<a id="a-73"></a>修善遇苦。<a id="a-74"></a>为善未熟。<a id="a-75"></a>至其善熟。<a id="a-76"></a>自见受乐。<a id="a-77"></a>故大涅槃经明三种报。<a id="a-78"></a>一顺现报。<a id="a-79"></a>明主孝慈训世则。<a id="a-7A"></a>祥云布。<a id="a-7B"></a>寿星现。<a id="a-7C"></a>仁君恩德及物则醴泉涌。<a id="a-7D"></a>嘉苗秀。<a id="a-7E"></a>善既有征。<a id="a-7F"></a>恶亦可验。<a id="a-7G"></a>樵客指熊而臂落。<a id="a-7H"></a>酒客啖肉以皮穿。<a id="a-7I"></a>二顺生报。<a id="a-7J"></a>今世虽行善恶之因。<a id="a-7K"></a>次生方受苦乐之果。<a id="a-7L"></a>瓶沙转报于四天。<a id="a-7M"></a>有相改生于六欲。<a id="a-7N"></a>三顺后报。<a id="a-7O"></a>因造今身。<a id="a-7P"></a>报终后世。<a id="a-7Q"></a>伽吒七反而享余庆。<a id="a-7R"></a>那律久劫以受远福。<a id="a-7S"></a>此三种报。<a id="a-7T"></a>皆名定业。<a id="a-7U"></a>又涅槃云。<a id="a-7V"></a>未入我法。<a id="a-7W"></a>名决定业。<a id="a-7X"></a>若入我法。<a id="a-7Y"></a>则不决定。<a id="a-7Z"></a>大品云。<a id="a-7a"></a>菩萨行般若故。<a id="a-7b"></a>所有重罪现世轻受。<a id="a-7c"></a>智论释云。<a id="a-7d"></a>又如王子。<a id="a-7e"></a>虽作重罪。<a id="a-7f"></a>以轻罚除之。<a id="a-7g"></a>以是王种中生故。<a id="a-7h"></a>菩萨亦如是。<a id="a-7i"></a>能行般若得实智慧故。<a id="a-7j"></a>即入佛种中生。<a id="a-7k"></a>虽有重罪云何重受。<a id="a-7l"></a>青龙疏云。<a id="a-7m"></a>不定有三。<a id="a-7n"></a>谓时定报不定。<a id="a-7o"></a>报定时不定。<a id="a-7p"></a>时报俱不定。<a id="a-7q"></a>此中所转。<a id="a-7r"></a>是第二句。<a id="a-7s"></a>何者由报定故。<a id="a-7t"></a>转重令轻。<a id="a-7u"></a>由时不定故堕恶道业人间现受。<a id="a-7v"></a>其余二句。<a id="a-7w"></a>一切都灭。<a id="a-7x"></a>是故释氏指虚空世界。<a id="a-7y"></a>悉我自心。<a id="a-7z"></a>考善恶报应。<a id="a-80"></a>皆我自业。<a id="a-81"></a>则知三界循环斯皆妄识四生磐泊。<a id="a-82"></a>并是惑心。<a id="a-83"></a>故古德云。<a id="a-84"></a>皆本一心而贯诸法。</p>
  <p id="a85">婆陀。<a id="a-86"></a>秦言缚。<a id="a-87"></a>大品。<a id="a-88"></a>婆字门诸法婆字门离故。<a id="a-89"></a>论曰。<a id="a-8A"></a>即知一切法无缚无解。<a id="a-8B"></a>华严唱婆(蒲我)字门。<a id="a-8C"></a>名金刚场。<a id="a-8D"></a>疏云。<a id="a-8E"></a>悟一切法离缚解故。<a id="a-8F"></a>方入金刚场。</p>
  <p id="a8G">茶阇他。<a id="a-8H"></a>秦言不熟。<a id="a-8I"></a>大品。<a id="a-8J"></a>茶字门诸法茶字净故。<a id="a-8K"></a>论曰。<a id="a-8L"></a>即知诸法无热相。<a id="a-8M"></a>华严唱茶(徒解)字门。<a id="a-8N"></a>名曰普轮。<a id="a-8O"></a>疏云。<a id="a-8P"></a>悟一切法。<a id="a-8Q"></a>离热矫秽。<a id="a-8R"></a>得清凉故。<a id="a-8S"></a>是普摧义。</p>
  <p id="a8T">沙。<a id="a-8U"></a>秦言六。<a id="a-8V"></a>大品云。<a id="a-8W"></a>沙字门。<a id="a-8X"></a>诸法六自在王性清净故。<a id="a-8Y"></a>论曰。<a id="a-8Z"></a>即知人身六种相。<a id="a-8a"></a>华严唱沙(史我)字门。<a id="a-8b"></a>名为海藏。<a id="a-8c"></a>疏云。<a id="a-8d"></a>悟一切法。<a id="a-8e"></a>无挂碍。<a id="a-8f"></a>如海含像。</p>
  <p id="a8g">和波陀。<a id="a-8h"></a>秦言语言。<a id="a-8i"></a>大品。<a id="a-8j"></a>和字门。<a id="a-8k"></a>入诸法言语道断。<a id="a-8l"></a>论云。<a id="a-8m"></a>知一切法离语言相故。<a id="a-8n"></a>华严唱缚字门。<a id="a-8o"></a>名普生安住。<a id="a-8p"></a>疏云。<a id="a-8q"></a>悟一切法言语道断故。</p>
  <p id="a8r">多他。<a id="a-8s"></a>秦言如。<a id="a-8t"></a>大品。<a id="a-8u"></a>多字门入诸法如相不动故。<a id="a-8v"></a>论云。<a id="a-8w"></a>诸法在如中。<a id="a-8x"></a>不动故。<a id="a-8y"></a>华严唱哆(都我)字时。<a id="a-8z"></a>名圆满光。<a id="a-90"></a>疏云。<a id="a-91"></a>悟一切法。<a id="a-92"></a>真如不动故。</p>
  <p id="a93">夜他跋。<a id="a-94"></a>秦言实。<a id="a-95"></a>大品。<a id="a-96"></a>夜字门入诸法如实不生故。<a id="a-97"></a>论云。<a id="a-98"></a>诸法入实相中。<a id="a-99"></a>不生不灭。<a id="a-9A"></a>华严唱也(以可)字时。<a id="a-9B"></a>名差别积聚。<a id="a-9C"></a>疏云。<a id="a-9D"></a>悟如实不生故。<a id="a-9E"></a>则诸乘积聚皆不可得。</p>
  <p id="a9F">吒婆。<a id="a-9G"></a>秦言障碍。<a id="a-9H"></a>大品。<a id="a-9I"></a>吒字门入诸法制伏不可得故。<a id="a-9J"></a>论云。<a id="a-9K"></a>知一切法无障碍相。<a id="a-9L"></a>华严唱瑟吒字时。<a id="a-9M"></a>名普光明息烦恼。</p>
  <p id="a9N">迦逻。<a id="a-9O"></a>秦言作者。<a id="a-9P"></a>大品。<a id="a-9Q"></a>迦字门入诸法作者不可得故。<a id="a-9R"></a>论云。<a id="a-9S"></a>知诸法中无有作者。<a id="a-9T"></a>华严唱迦字时。<a id="a-9U"></a>名无差别云。<a id="a-9V"></a>疏云。<a id="a-9W"></a>作业如云。<a id="a-9X"></a>皆无差别。</p>
  <p id="a9Y">娑娑。<a id="a-9Z"></a>秦言一切。<a id="a-9a"></a>法苑云。<a id="a-9b"></a>一以普及为言。<a id="a-9c"></a>切以尽际为语。<a id="a-9d"></a>大品娑字门。<a id="a-9e"></a>入诸法时不可得故。<a id="a-9f"></a>诸法时来转故。<a id="a-9g"></a>论云。<a id="a-9h"></a>即知一切法。<a id="a-9i"></a>一切种不可得。<a id="a-9j"></a>一切有二种。<a id="a-9k"></a>一者名字一切。<a id="a-9l"></a>如云一切皆惧死。<a id="a-9m"></a>无不畏刀杖。<a id="a-9n"></a>无色无身。<a id="a-9o"></a>不畏刀杖。<a id="a-9p"></a>此名字一切也。<a id="a-9q"></a>二者实一切。<a id="a-9r"></a>大品云。<a id="a-9s"></a>一切者所谓内外法。<a id="a-9t"></a>是二乘能知不能用一切道起一切种。<a id="a-9u"></a>华严唱娑(苏我)字时。<a id="a-9v"></a>名降霔大雨。<a id="a-9w"></a>疏云。<a id="a-9x"></a>即平等性。</p>
  <p id="a9y">磨磨迦罗。<a id="a-9z"></a>秦言我所。<a id="a-A0"></a>大品。<a id="a-A1"></a>磨字门。<a id="a-A2"></a>入诸法我所不可得故。<a id="a-A3"></a>论曰。<a id="a-A4"></a>若闻磨字。<a id="a-A5"></a>即知一切法。<a id="a-A6"></a>离我所故。<a id="a-A7"></a>肇曰。<a id="a-A8"></a>我为万物主。<a id="a-A9"></a>万物为我所。<a id="a-AA"></a>又生公曰。<a id="a-AB"></a>有我之情。<a id="a-AC"></a>自外诸法皆以为我之所有。<a id="a-AD"></a>净名疏云。<a id="a-AE"></a>内心法想为我。<a id="a-AF"></a>计十法界为所。<a id="a-AG"></a>华严唱磨字时。<a id="a-AH"></a>名大流湍激。<a id="a-AI"></a>众峰齐峙。<a id="a-AJ"></a>疏云。<a id="a-AK"></a>即我所执性。<a id="a-AL"></a>我慢高举。<a id="a-AM"></a>若众峰齐峙。<a id="a-AN"></a>我慢则生死长流湍驰奔激。</p>
  <p id="aAO">伽陀。<a id="a-AP"></a>秦言底。<a id="a-AQ"></a>大品。<a id="a-AR"></a>伽字门。<a id="a-AS"></a>入诸法去者不可得故。<a id="a-AT"></a>论曰。<a id="a-AU"></a>即知一切法底不可得故。<a id="a-AV"></a>华严唱伽(上声轻呼)字时。<a id="a-AW"></a>名普安立。<a id="a-AX"></a>疏云。<a id="a-AY"></a>即一切法行取性。</p>
  <p id="aAZ">多他阿伽陀。<a id="a-Aa"></a>秦言如去。<a id="a-Ab"></a>大品。<a id="a-Ac"></a>他字门。<a id="a-Ad"></a>入诸法处不可得故。<a id="a-Ae"></a>论曰。<a id="a-Af"></a>即知四句如去不可得。<a id="a-Ag"></a>华严唱他(他可)字时。<a id="a-Ah"></a>名真如平等藏。<a id="a-Ai"></a>疏云。<a id="a-Aj"></a>即是杜处所性。</p>
  <p id="aAk">阇(音社)提阇罗。<a id="a-Al"></a>秦言生。<a id="a-Am"></a>大品。<a id="a-An"></a>阇字门。<a id="a-Ao"></a>入诸法生。<a id="a-Ap"></a>不可得故。<a id="a-Aq"></a>论曰。<a id="a-Ar"></a>即知诸法生老不可得闻。<a id="a-As"></a>华严唱社字时。<a id="a-At"></a>名入世间海清净。<a id="a-Au"></a>疏云。<a id="a-Av"></a>即能所生起。</p>
  <p id="aAw">簸。<a id="a-Ax"></a>大品。<a id="a-Ay"></a>簸字门。<a id="a-Az"></a>入诸法簸字不可得故。<a id="a-B0"></a>论曰。<a id="a-B1"></a>若闻湿波字。<a id="a-B2"></a>即知一切法。<a id="a-B3"></a>如湿波字不可得。<a id="a-B4"></a>湿波字无义故不释。<a id="a-B5"></a>华严唱锁字时。<a id="a-B6"></a>名念一切佛庄严。<a id="a-B7"></a>疏云。<a id="a-B8"></a>即安隐性。</p>
  <p id="aB9">驮摩。<a id="a-BA"></a>秦言法性。<a id="a-BB"></a>大品。<a id="a-BC"></a>驮字门。<a id="a-BD"></a>入诸法性不可得故。<a id="a-BE"></a>论曰。<a id="a-BF"></a>即知一切法中法性不可得。<a id="a-BG"></a>唯识论明三性。<a id="a-BH"></a>一遍计所执性。<a id="a-BI"></a>六七二识遍于染净一切法上。<a id="a-BJ"></a>计实我法。<a id="a-BK"></a>名遍计所执。<a id="a-BL"></a>如绳上蛇。<a id="a-BM"></a>颂曰。<a id="a-BN"></a>由彼彼遍计遍计种种物。<a id="a-BO"></a>此遍计所执。<a id="a-BP"></a>自性无所有。<a id="a-BQ"></a>二依他起自性。<a id="a-BR"></a>染净诸法。<a id="a-BS"></a>依他众缘而得生起。<a id="a-BT"></a>故云依他。<a id="a-BU"></a>如麻上绳。<a id="a-BV"></a>颂云。<a id="a-BW"></a>依他起自性。<a id="a-BX"></a>分别缘所生。<a id="a-BY"></a>诸心心所依他起故。<a id="a-BZ"></a>亦如幻事非真实有。<a id="a-Ba"></a>为遣执心心所外实有境故。<a id="a-Bb"></a>说唯有识。<a id="a-Bc"></a>若执唯识真实有者。<a id="a-Bd"></a>亦是法执。<a id="a-Be"></a>三圆成实性。<a id="a-Bf"></a>唯一真空圆满成实。<a id="a-Bg"></a>唯麻独存。<a id="a-Bh"></a>唯识颂云。<a id="a-Bi"></a>圆成实于彼。<a id="a-Bj"></a>常远离前性。<a id="a-Bk"></a>证真云。<a id="a-Bl"></a>言于彼者。<a id="a-Bm"></a>即于彼依他法上。<a id="a-Bn"></a>远离遍计所执。<a id="a-Bo"></a>便名圆成实性。<a id="a-Bp"></a>古师总释云。<a id="a-Bq"></a>圆成是真。<a id="a-Br"></a>遍计是妄。<a id="a-Bs"></a>依他净分同真。<a id="a-Bt"></a>染分同妄。<a id="a-Bu"></a>颂曰。<a id="a-Bv"></a>白日见绳。<a id="a-Bw"></a>绳是麻。<a id="a-Bx"></a>夜间见绳。<a id="a-By"></a>绳是蛇。<a id="a-Bz"></a>麻上生绳。<a id="a-C0"></a>犹是妄。<a id="a-C1"></a>那堪绳上更生蛇。<a id="a-C2"></a>性宗释圆成云。<a id="a-C3"></a>本觉真心。<a id="a-C4"></a>始觉显现。<a id="a-C5"></a>圆满成实。<a id="a-C6"></a>真实常住。<a id="a-C7"></a>三法皆具空有。<a id="a-C8"></a>初则情有理无。<a id="a-C9"></a>次则相有性无。<a id="a-CA"></a>三则情无理有。<a id="a-CB"></a>相无性有。<a id="a-CC"></a>南岳云。<a id="a-CD"></a>心体平等。<a id="a-CE"></a>名真实性。<a id="a-CF"></a>心体为染净所熏。<a id="a-CG"></a>依随染净二法。<a id="a-CH"></a>名依他性。<a id="a-CI"></a>所现虚相果报。<a id="a-CJ"></a>名分别性。<a id="a-CK"></a>唯识云。<a id="a-CL"></a>即依此三性。<a id="a-CM"></a>说彼三无性。<a id="a-CN"></a>初则相无性。<a id="a-CO"></a>次无自然性。<a id="a-CP"></a>后由远离前所执法我性故。<a id="a-CQ"></a>佛密意说一切法佛性。<a id="a-CR"></a>又云。<a id="a-CS"></a>若时于所缘。<a id="a-CT"></a>智都无所得。<a id="a-CU"></a>能所一如。<a id="a-CV"></a>无有二相。<a id="a-CW"></a>尔时住唯识。<a id="a-CX"></a>离二取相故。<a id="a-CY"></a>华严唱驮字时。<a id="a-CZ"></a>名观察拣择一切法聚。<a id="a-Ca"></a>疏云。<a id="a-Cb"></a>即能持界性。</p>
  <p id="aCc">赊多都饿切秦言寂灭。<a id="a-Cd"></a>大品赊字门。<a id="a-Ce"></a>入诸法定不可得故。<a id="a-Cf"></a>论曰。<a id="a-Cg"></a>即知诸法寂灭相。<a id="a-Ch"></a>妙乐云。<a id="a-Ci"></a>此唱寂灭。<a id="a-Cj"></a>是灭生之灭。<a id="a-Ck"></a>非即生之灭。<a id="a-Cl"></a>即生之灭。<a id="a-Cm"></a>是不灭故。<a id="a-Cn"></a>如净名云。<a id="a-Co"></a>法本不然。<a id="a-Cp"></a>今则无灭。<a id="a-Cq"></a>是寂灭义。<a id="a-Cr"></a>华严唱奢(尸荷切)字时。<a id="a-Cs"></a>名随顺一切佛教轮光明。<a id="a-Ct"></a>疏云即寂静性。</p>
  <p id="aCu">呿。<a id="a-Cv"></a>秦言虚空。<a id="a-Cw"></a>大品呿字门。<a id="a-Cx"></a>入诸法虚空不可得故。<a id="a-Cy"></a>华严唱佉字时。<a id="a-Cz"></a>名修因地智慧藏。<a id="a-D0"></a>疏云。<a id="a-D1"></a>即如虚空性。</p>
  <p id="aD2">叉耶。<a id="a-D3"></a>秦言尽。<a id="a-D4"></a>大品叉字门。<a id="a-D5"></a>入诸法尽不可得。<a id="a-D6"></a>华严唱叉字时。<a id="a-D7"></a>名息诸业海藏。<a id="a-D8"></a>疏云。<a id="a-D9"></a>即尽性。</p>
  <p id="aDA">迦哆度求那。<a id="a-DB"></a>秦言是事边得何利。<a id="a-DC"></a>大品哆字门。<a id="a-DD"></a>入诸法有不可得故。<a id="a-DE"></a>论曰。<a id="a-DF"></a>即知诸法边得何利。<a id="a-DG"></a>华严唱娑(苏纥切)多(上声)字时。<a id="a-DH"></a>名蠲诸惑障。<a id="a-DI"></a>开净光明。<a id="a-DJ"></a>疏云。<a id="a-DK"></a>即任持处非处。<a id="a-DL"></a>令不动性。</p>
  <p id="aDM">若那。<a id="a-DN"></a>或阇那。<a id="a-DO"></a>秦言智。<a id="a-DP"></a>大品若字门。<a id="a-DQ"></a>入诸法智不可得故。<a id="a-DR"></a>论云。<a id="a-DS"></a>即知一切法中无智相。<a id="a-DT"></a>华严唱壤字时。<a id="a-DU"></a>名作世间智慧门。<a id="a-DV"></a>疏云。<a id="a-DW"></a>即能所知性。<a id="a-DX"></a>佛地经明四智。<a id="a-DY"></a>一大圆镜智者。<a id="a-DZ"></a>如依圆镜。<a id="a-Da"></a>众像影现。<a id="a-Db"></a>如是依止如来智镜。<a id="a-Dc"></a>诸处境识众像影现(地论云。<a id="a-Dd"></a>大圆镜智。<a id="a-De"></a>离一切我我所执。<a id="a-Df"></a>乃至能现能生一切境界。<a id="a-Dg"></a>又云。<a id="a-Dh"></a>此智是如来第八净识。<a id="a-Di"></a>资中云。<a id="a-Dj"></a>离倒圆成。<a id="a-Dk"></a>周鉴万有。<a id="a-Dl"></a>名大圆镜智)。<a id="a-Dm"></a>二平等性智者。<a id="a-Dn"></a>证得一切领受缘起。<a id="a-Do"></a>平等法性。<a id="a-Dp"></a>圆满成故。<a id="a-Dq"></a>三妙观察智者。<a id="a-Dr"></a>住持一切陀罗尼门。<a id="a-Ds"></a>三摩地门。<a id="a-Dt"></a>无碍辩才。<a id="a-Du"></a>说诸妙法故。<a id="a-Dv"></a>四成所作智者。<a id="a-Dw"></a>勤身化业。<a id="a-Dx"></a>示现种种。<a id="a-Dy"></a>摧伏诸伎引诸众生。<a id="a-Dz"></a>令入圣教成解脱故(然涅槃云。<a id="a-E0"></a>依智不依识。<a id="a-E1"></a>在圣名成所作智。<a id="a-E2"></a>在凡名五识。<a id="a-E3"></a>在圣名妙观察智。<a id="a-E4"></a>在凡名六识。<a id="a-E5"></a>在圣名平等性智。<a id="a-E6"></a>在凡名七识。<a id="a-E7"></a>在圣名大圆镜智。<a id="a-E8"></a>在凡名八识。<a id="a-E9"></a>虽圣凡体一。<a id="a-EA"></a>而迷悟名异故。<a id="a-EB"></a>令依智诫不依识。<a id="a-EC"></a>传灯智通禅师。<a id="a-ED"></a>不会三身四智。<a id="a-EE"></a>遂谒六祖求解其义。<a id="a-EF"></a>祖曰。<a id="a-EG"></a>三身者。<a id="a-EH"></a>清净法身。<a id="a-EI"></a>汝之性也。<a id="a-EJ"></a>圆满报身。<a id="a-EK"></a>汝之智也。<a id="a-EL"></a>千百亿化身。<a id="a-EM"></a>汝之行也。<a id="a-EN"></a>若离本性。<a id="a-EO"></a>别说三身。<a id="a-EP"></a>即名有身无智。<a id="a-EQ"></a>若悟三身。<a id="a-ER"></a>无有自性。<a id="a-ES"></a>即名四智菩提。<a id="a-ET"></a>听吾偈曰。<a id="a-EU"></a>自性具三身。<a id="a-EV"></a>发明成四智。<a id="a-EW"></a>不离见闻缘。<a id="a-EX"></a>超然登佛地。<a id="a-EY"></a>吾今为汝说。<a id="a-EZ"></a>谛信永无迷。<a id="a-Ea"></a>莫学驰求者。<a id="a-Eb"></a>终日说菩提。<a id="a-Ec"></a>通曰。<a id="a-Ed"></a>四智之义。<a id="a-Ee"></a>可得闻乎。<a id="a-Ef"></a>祖曰。<a id="a-Eg"></a>既会三身。<a id="a-Eh"></a>便明四智。<a id="a-Ei"></a>何更问耶。<a id="a-Ej"></a>若离三身。<a id="a-Ek"></a>别谈四智。<a id="a-El"></a>此名有智无身也。<a id="a-Em"></a>即此有智。<a id="a-En"></a>还成无智。<a id="a-Eo"></a>复说偈曰。<a id="a-Ep"></a>大圆镜智性清净。<a id="a-Eq"></a>平等性智心无病。<a id="a-Er"></a>妙观察智见非功。<a id="a-Es"></a>成所作智同圆镜。<a id="a-Et"></a>五八六七果因转。<a id="a-Eu"></a>但用名言无实性。<a id="a-Ev"></a>若于转处不留性。<a id="a-Ew"></a>繁兴永处那伽定。<a id="a-Ex"></a>六七因中转。<a id="a-Ey"></a>五八果上转。<a id="a-Ez"></a>释签云。<a id="a-F0"></a>庵摩罗是第九。<a id="a-F1"></a>本理无染。<a id="a-F2"></a>以对真性。<a id="a-F3"></a>阿梨耶是第八。<a id="a-F4"></a>无没无明。<a id="a-F5"></a>无明之性。<a id="a-F6"></a>即是智性。<a id="a-F7"></a>故对般若。<a id="a-F8"></a>末那识。<a id="a-F9"></a>即是第七。<a id="a-FA"></a>执持藏识所持诸法。<a id="a-FB"></a>即此执持。<a id="a-FC"></a>名为资成。<a id="a-FD"></a>以助藏识。<a id="a-FE"></a>持诸法故。<a id="a-FF"></a>第六但能分别诸法故。<a id="a-FG"></a>与第七同为资成。<a id="a-FH"></a>是故今文不论第六。<a id="a-FI"></a>若准唯识论。<a id="a-FJ"></a>转于八识。<a id="a-FK"></a>以成四智。<a id="a-FL"></a>又束四智。<a id="a-FM"></a>以成三身者。<a id="a-FN"></a>则转第八。<a id="a-FO"></a>为大圆镜智。<a id="a-FP"></a>转第七为平等性智。<a id="a-FQ"></a>转第六为妙观察智。<a id="a-FR"></a>转五识为成所作智。<a id="a-FS"></a>大圆镜智成法身。<a id="a-FT"></a>平等性智成报身。<a id="a-FU"></a>成所作智成化身。<a id="a-FV"></a>妙观察智遍于三身。<a id="a-FW"></a>此中不取第九。<a id="a-FX"></a>乃是教道一途。<a id="a-FY"></a>属对不与今同。<a id="a-FZ"></a>何者彼居果位。<a id="a-Fa"></a>三身仍别。<a id="a-Fb"></a>此在因位。<a id="a-Fc"></a>三身互融。<a id="a-Fd"></a>即此三身。<a id="a-Fe"></a>只是三德。<a id="a-Ff"></a>三德据内。<a id="a-Fg"></a>三身约外。<a id="a-Fh"></a>今从初心。<a id="a-Fi"></a>常观三德。<a id="a-Fj"></a>故与彼义。<a id="a-Fk"></a>不可儡同。<a id="a-Fl"></a>宝藏论云。<a id="a-Fm"></a>智有三种。<a id="a-Fn"></a>一曰真智。<a id="a-Fo"></a>谓体解无物。<a id="a-Fp"></a>本来寂静。<a id="a-Fq"></a>通达无涯。<a id="a-Fr"></a>净秽不二。<a id="a-Fs"></a>二曰内智。<a id="a-Ft"></a>谓自觉无明。<a id="a-Fu"></a>割断烦恼。<a id="a-Fv"></a>心意寂静。<a id="a-Fw"></a>灭无有余。<a id="a-Fx"></a>三曰外智。<a id="a-Fy"></a>谓分别根门识了尘境。<a id="a-Fz"></a>博鉴古今。<a id="a-G0"></a>皆通俗事。<a id="a-G1"></a>又大品明三智见萨婆若)</p>
  <p id="aG2">阿施。<a id="a-G3"></a>秦言义。<a id="a-G4"></a>大品施字。<a id="a-G5"></a>经本作施字。<a id="a-G6"></a>门入诸法施字不可得故。<a id="a-G7"></a>论曰。<a id="a-G8"></a>若闻他字。<a id="a-G9"></a>即知一切法义不可得。<a id="a-GA"></a>华严唱曷攞多(上声)字。<a id="a-GB"></a>名生死境界智慧轮。<a id="a-GC"></a>疏云。<a id="a-GD"></a>即执着义性。<a id="a-GE"></a>执着为生死境。<a id="a-GF"></a>义即智慧轮。</p>
  <p id="aGG">婆伽。<a id="a-GH"></a>秦言破。<a id="a-GI"></a>大品娑字入诸法破坏不可得故。<a id="a-GJ"></a>论曰。<a id="a-GK"></a>知一切法不可得破相。<a id="a-GL"></a>华严唱婆(蒲饿切)字时。<a id="a-GM"></a>名一切智宫殿圆满庄严。<a id="a-GN"></a>疏云。<a id="a-GO"></a>即可破坏性。<a id="a-GP"></a>圆满之言。<a id="a-GQ"></a>不空译为道场。</p>
  <p id="aGR">伽车提。<a id="a-GS"></a>秦言去。<a id="a-GT"></a>大品车字门。<a id="a-GU"></a>入诸法欲不可得故。<a id="a-GV"></a>如影五众亦不可得故。<a id="a-GW"></a>论曰。<a id="a-GX"></a>即知一切法无所去。<a id="a-GY"></a>华严唱车(上声)字时。<a id="a-GZ"></a>名修行方便藏。<a id="a-Ga"></a>各别圆满。<a id="a-Gb"></a>疏云。<a id="a-Gc"></a>即欲乐覆性。</p>
  <p id="aGd">阿湿么。<a id="a-Ge"></a>秦言石。<a id="a-Gf"></a>大品魔字门。<a id="a-Gg"></a>入诸法魔字不可得故。<a id="a-Gh"></a>论曰。<a id="a-Gi"></a>即知诸法牢坚。<a id="a-Gj"></a>如金刚石。<a id="a-Gk"></a>华严唱娑(苏纥切)么字时。<a id="a-Gl"></a>名随十方现见诸佛。<a id="a-Gm"></a>疏云。<a id="a-Gn"></a>即可忆念性。</p>
  <p id="aGo">火夜。<a id="a-Gp"></a>秦言唤来。<a id="a-Gq"></a>大品火字门入诸法唤不可得故。<a id="a-Gr"></a>论曰。<a id="a-Gs"></a>即知一切法无音声相。<a id="a-Gt"></a>华严唱诃(上声)婆(上声)字时。<a id="a-Gu"></a>名观察一切无缘众生。<a id="a-Gv"></a>方便摄受。<a id="a-Gw"></a>令出生无碍力。<a id="a-Gx"></a>疏云。<a id="a-Gy"></a>即可呼召性。<a id="a-Gz"></a>无缘召令有缘故。</p>
  <p id="aH0">末嗟罗。<a id="a-H1"></a>秦言悭。<a id="a-H2"></a>大品嗟字门。<a id="a-H3"></a>入诸法嗟字不可得故。<a id="a-H4"></a>论曰。<a id="a-H5"></a>嗟字即知一切法。<a id="a-H6"></a>无悭无施相。<a id="a-H7"></a>华严唱縒(七可切)字时。<a id="a-H8"></a>名修行趣入一切功德海。<a id="a-H9"></a>疏云。<a id="a-HA"></a>即勇健性。</p>
  <p id="aHB">伽那。<a id="a-HC"></a>秦言厚。<a id="a-HD"></a>大品伽字门。<a id="a-HE"></a>入诸法厚不可得故。<a id="a-HF"></a>论曰。<a id="a-HG"></a>即知诸法不厚不薄。<a id="a-HH"></a>华严唱伽(上声)字时。<a id="a-HI"></a>名持一切法云坚固海藏。<a id="a-HJ"></a>疏云。<a id="a-HK"></a>即厚平等性。</p>
  <p id="aHL">他(土荼切)那。<a id="a-HM"></a>秦言处。<a id="a-HN"></a>大品他字门。<a id="a-HO"></a>入诸法处不可得故。<a id="a-HP"></a>论曰。<a id="a-HQ"></a>即知诸法无住处。<a id="a-HR"></a>华严吒字时。<a id="a-HS"></a>名随愿普见十方诸佛。<a id="a-HT"></a>疏云即积集性拏。<a id="a-HU"></a>秦言不。<a id="a-HV"></a>大品拏字门。<a id="a-HW"></a>入诸法不来不去。<a id="a-HX"></a>不立不坐不卧。<a id="a-HY"></a>论曰。<a id="a-HZ"></a>众生空法空。<a id="a-Ha"></a>华严唱拏(奶可)字时。<a id="a-Hb"></a>名观察字轮有无尽诸亿字。<a id="a-Hc"></a>疏云。<a id="a-Hd"></a>即离诸諠诤。<a id="a-He"></a>无往无来。<a id="a-Hf"></a>行住坐卧。<a id="a-Hg"></a>谓以常观字轮故。</p>
  <p id="aHh">颇罗。<a id="a-Hi"></a>秦言果。<a id="a-Hj"></a>大品颇字门。<a id="a-Hk"></a>入诸法遍不可得故。<a id="a-Hl"></a>论曰。<a id="a-Hm"></a>即知一切法因果空故。<a id="a-Hn"></a>华严唱娑(苏纥切)颇字。<a id="a-Ho"></a>名化众生究竟处。<a id="a-Hp"></a>疏云。<a id="a-Hq"></a>即遍满果报。</p>
  <p id="aHr">歌大。<a id="a-Hs"></a>秦言众。<a id="a-Ht"></a>大品歌字门。<a id="a-Hu"></a>入诸法聚不可得。<a id="a-Hv"></a>论曰。<a id="a-Hw"></a>即知一切五众不可得。<a id="a-Hx"></a>华严唱娑(同前)迦字。<a id="a-Hy"></a>名广大藏无碍辩。<a id="a-Hz"></a>光明轮遍照。<a id="a-I0"></a>疏云。<a id="a-I1"></a>即积聚蕴性。</p>
  <p id="aI2">醝仓我切。<a id="a-I3"></a>大品醝字门。<a id="a-I4"></a>入诸法醝字不可得故。<a id="a-I5"></a>论曰。<a id="a-I6"></a>即知醝字空。<a id="a-I7"></a>诸法亦尔。<a id="a-I8"></a>华严唱也(夷舸切)娑(苏舸切)字。<a id="a-I9"></a>名宣说一切佛法境界。<a id="a-IA"></a>疏云。<a id="a-IB"></a>即衰老性相。</p>
  <p id="aIC">遮罗地。<a id="a-ID"></a>秦言动。<a id="a-IE"></a>大品遮字门。<a id="a-IF"></a>入诸法行不可得故。<a id="a-IG"></a>论曰。<a id="a-IH"></a>即知一切法不动相。<a id="a-II"></a>华严唱室者字时。<a id="a-IJ"></a>名于一切众生界法雷遍吼。<a id="a-IK"></a>疏云。<a id="a-IL"></a>即聚集足迹。<a id="a-IM"></a>谓聚集一切众生。<a id="a-IN"></a>法雷即是足迹。</p>
  <p id="aIO">多罗。<a id="a-IP"></a>秦言岸。<a id="a-IQ"></a>大品咤字门。<a id="a-IR"></a>入诸法驱不可得故。<a id="a-IS"></a>论曰。<a id="a-IT"></a>若闻多字。<a id="a-IU"></a>即知一切法此彼岸不可得。<a id="a-IV"></a>华严唱侘(耻加切)字时。<a id="a-IW"></a>名以无我法开晓众生。<a id="a-IX"></a>疏云。<a id="a-IY"></a>即相驱迫性。<a id="a-IZ"></a>谓无我晓之。<a id="a-Ia"></a>即为驱迫。</p>
  <p id="aIb">彼茶。<a id="a-Ic"></a>秦言必。<a id="a-Id"></a>大品茶字门。<a id="a-Ie"></a>入诸法边竟处不终不生。<a id="a-If"></a>过茶无字可说。<a id="a-Ig"></a>论曰。<a id="a-Ih"></a>即知一切法。<a id="a-Ii"></a>必不可得。<a id="a-Ij"></a>华严唱陀字时。<a id="a-Ik"></a>名一切法轮差别藏。<a id="a-Il"></a>疏云。<a id="a-Im"></a>此究竟含藏一切法轮。<a id="a-In"></a>新译乃是茶字。<a id="a-Io"></a>大品云。<a id="a-Ip"></a>一字皆入四十二字。<a id="a-Iq"></a>四十二字亦入一字。<a id="a-Ir"></a>南岳大师。<a id="a-Is"></a>用表四十二位。<a id="a-It"></a>初阿字门表初住。<a id="a-Iu"></a>后茶字门表妙觉。<a id="a-Iv"></a>故曰过茶无可说字。<a id="a-Iw"></a>为世执谓之法。<a id="a-Ix"></a>众圣所由谓之门。</p>
  <p data-pb></p>
  <h2 id="aIy">名句文法篇第五十二</h2>
  <p id="aIz">瑜伽云。<a id="a-J0"></a>佛菩萨等是能说者。<a id="a-J1"></a>语是能说相。<a id="a-J2"></a>名句文身是所说相。<a id="a-J3"></a>成唯识论云。<a id="a-J4"></a>名诠自性。<a id="a-J5"></a>句诠差别。<a id="a-J6"></a>文即是字。<a id="a-J7"></a>为二所依。<a id="a-J8"></a>此非色心。<a id="a-J9"></a>属不相应行。<a id="a-JA"></a>名曰三假。<a id="a-JB"></a>婆沙问云。<a id="a-JC"></a>如是佛教以何为体。<a id="a-JD"></a>答一云语业为体。<a id="a-JE"></a>谓佛语言。<a id="a-JF"></a>唱词。<a id="a-JG"></a>评论。<a id="a-JH"></a>语音。<a id="a-JI"></a>语论。<a id="a-JJ"></a>语业。<a id="a-JK"></a>语表。<a id="a-JL"></a>是为佛教。<a id="a-JM"></a>此语业师也。<a id="a-JN"></a>二云名等为体。<a id="a-JO"></a>名身句身文身次第行列。<a id="a-JP"></a>安布联合为名句文。<a id="a-JQ"></a>云何但以声为教体。<a id="a-JR"></a>此名句师也。<a id="a-JS"></a>语业师难曰。<a id="a-JT"></a>名句文但显佛教作用。<a id="a-JU"></a>非是自体。<a id="a-JV"></a>名句师难曰。<a id="a-JW"></a>声是色法。<a id="a-JX"></a>如何得为教体。<a id="a-JY"></a>要由有名。<a id="a-JZ"></a>乃说为教。<a id="a-Ja"></a>是故佛教体即是名。<a id="a-Jb"></a>名能诠义。<a id="a-Jc"></a>故名为体。<a id="a-Jd"></a>二师异见。<a id="a-Je"></a>冰执不通。<a id="a-Jf"></a>正理论中双存两义。<a id="a-Jg"></a>故正理钞云。<a id="a-Jh"></a>案上二说。<a id="a-Ji"></a>各有所归。<a id="a-Jj"></a>诸论皆有两家。<a id="a-Jk"></a>未闻决判。<a id="a-Jl"></a>西方传说。<a id="a-Jm"></a>具乃无亏。<a id="a-Jn"></a>何者若以教摄机。<a id="a-Jo"></a>非声无以可听。<a id="a-Jp"></a>若以诠求旨。<a id="a-Jq"></a>非名无以表彰。<a id="a-Jr"></a>故俱舍云。<a id="a-Js"></a>牟尼说法蕴。<a id="a-Jt"></a>数有八十千。<a id="a-Ju"></a>彼体语或名。<a id="a-Jv"></a>是色行蕴摄。<a id="a-Jw"></a>体即教体。<a id="a-Jx"></a>语即语业。<a id="a-Jy"></a>名谓名句。<a id="a-Jz"></a>言是色行蕴者。<a id="a-K0"></a>由声属乎不可见有对色在色蕴收。<a id="a-K1"></a>名句属不相应行在行蕴摄。<a id="a-K2"></a>体既通于色行。<a id="a-K3"></a>则显能诠之教。<a id="a-K4"></a>声名句文四法和合方能诠理。<a id="a-K5"></a>又复须知佛世灭后二体不同。<a id="a-K6"></a>若约佛世八音四辩梵音声相。<a id="a-K7"></a>此是一实。<a id="a-K8"></a>名句文身。<a id="a-K9"></a>乃是声上屈曲建立。<a id="a-KA"></a>此三是假。<a id="a-KB"></a>若约灭后众圣结集。<a id="a-KC"></a>西域贝叶。<a id="a-KD"></a>东夏竹帛书写圣教其中所载。<a id="a-KE"></a>名句文身咸属色法。<a id="a-KF"></a>此则从正别分。<a id="a-KG"></a>若乃就旁通说佛世虽正属声旁亦通色。<a id="a-KH"></a>如迦旃延撰集众经要义呈佛印可。<a id="a-KI"></a>斯乃通色。<a id="a-KJ"></a>灭后正虽用色旁亦通声。<a id="a-KK"></a>以假四依说方可解。<a id="a-KL"></a>作此区别教体明矣。<a id="a-KM"></a>瑜伽论云。<a id="a-KN"></a>诸契经体。<a id="a-KO"></a>略有二种。<a id="a-KP"></a>一文二义。<a id="a-KQ"></a>文是所依。<a id="a-KR"></a>义是能依。<a id="a-KS"></a>十住品云。<a id="a-KT"></a>文随于义。<a id="a-KU"></a>义随于文。<a id="a-KV"></a>文义相随理无舛谬。<a id="a-KW"></a>方为真教此叙体竟。</p>
  <p id="aKX">便善那。<a id="a-KY"></a>此云文身。<a id="a-KZ"></a>慈恩疏云。<a id="a-Ka"></a>文身者为名句依而显所表。<a id="a-Kb"></a>显有四义。<a id="a-Kc"></a>一扇。<a id="a-Kd"></a>二相好。<a id="a-Ke"></a>三根形。<a id="a-Kf"></a>四盐。<a id="a-Kg"></a>如次能显风凉大人男女味故。<a id="a-Kh"></a>故名为显。<a id="a-Ki"></a>即喻此文身能显于理。<a id="a-Kj"></a>若依古译翻文为味。<a id="a-Kk"></a>但是所显。<a id="a-Kl"></a>非能显也。<a id="a-Km"></a>大乘入楞伽云。<a id="a-Kn"></a>文身者。<a id="a-Ko"></a>谓由于此能成名句。<a id="a-Kp"></a>楞伽云。<a id="a-Kq"></a>形身者谓显示名句是名形身。<a id="a-Kr"></a>又形身者谓长短高下。<a id="a-Ks"></a>注曰。<a id="a-Kt"></a>形身即字也。<a id="a-Ku"></a>入楞伽云。<a id="a-Kv"></a>字身者。<a id="a-Kw"></a>谓声长短。<a id="a-Kx"></a>音韵高下名为字身。<a id="a-Ky"></a>今问文与于字为异为同。<a id="a-Kz"></a>答若未改转斯但名字。<a id="a-L0"></a>若已改转文即是字。<a id="a-L1"></a>是则依类像形为字。<a id="a-L2"></a>形声相称曰文。</p>
  <p id="aL3">那摩。<a id="a-L4"></a>此云名。<a id="a-L5"></a>楞伽云。<a id="a-L6"></a>名身者谓依事立名。<a id="a-L7"></a>是名名身。</p>
  <p id="aL8">波陀。<a id="a-L9"></a>秦言句。<a id="a-LA"></a>句谓句逗。<a id="a-LB"></a>逗止也。<a id="a-LC"></a>住也。<a id="a-LD"></a>大论云。<a id="a-LE"></a>天竺语法众字和合成语。<a id="a-LF"></a>众语和合成句。<a id="a-LG"></a>如菩为一字提为一字。<a id="a-LH"></a>是二不合则无语。<a id="a-LI"></a>若和合名为菩提。<a id="a-LJ"></a>大乘入楞伽云。<a id="a-LK"></a>句身者。<a id="a-LL"></a>谓能显义决定究竟。<a id="a-LM"></a>成唯识论云。<a id="a-LN"></a>句诠差别如名为眼即诠自性。<a id="a-LO"></a>若言佛眼天眼乃显句诠差别也。</p>
  <p id="aLP">阿耨窣睹婆。<a id="a-LQ"></a>或轮卢迦波。<a id="a-LR"></a>天竺但数字满三十二。<a id="a-LS"></a>即为一偈。<a id="a-LT"></a>号阿耨窣睹婆偈。</p>
  <p id="aLU">蕴驮南。<a id="a-LV"></a>此云集施颂。<a id="a-LW"></a>谓以少言摄集多义。<a id="a-LX"></a>施他诵持。</p>
  <p id="aLY">跋渠。<a id="a-LZ"></a>法华文句云。<a id="a-La"></a>中阿含翻品。<a id="a-Lb"></a>品者义类同者聚在一段。<a id="a-Lc"></a>故名品也。<a id="a-Ld"></a>或佛自唱品如梵网。<a id="a-Le"></a>或结集所置。<a id="a-Lf"></a>如大论(大品一部结集之家本唯三品)或译人添足如罗什(什师以类加之成九十品)</p>
  <p id="aLg">弥底。<a id="a-Lh"></a>此云正量。<a id="a-Li"></a>相宗明三种量。<a id="a-Lj"></a>一现量。<a id="a-Lk"></a>唯约佛果起后得智见实相理有二。<a id="a-Ll"></a>一定位。<a id="a-Lm"></a>定心澄湛境皆明证故名现量。<a id="a-Ln"></a>现者明也。<a id="a-Lo"></a>二散心现量。<a id="a-Lp"></a>如五识缘色等时。<a id="a-Lq"></a>亲明而取局附境体分明显现。<a id="a-Lr"></a>现者亲也。<a id="a-Ls"></a>二比量。<a id="a-Lt"></a>通约凡夫至等觉比量生解。<a id="a-Lu"></a>如远见烟比知有火。<a id="a-Lv"></a>虽不见火言非虚故。<a id="a-Lw"></a>三证言量。<a id="a-Lx"></a>诸佛经教以为证。<a id="a-Ly"></a>准因明论云。<a id="a-Lz"></a>能立与能破及似唯悟他。<a id="a-M0"></a>现量与比量及似唯自悟。<a id="a-M1"></a>明义有八。<a id="a-M2"></a>一能立三支。<a id="a-M3"></a>譬喻宗因。<a id="a-M4"></a>由此譬况喻晓宗因。<a id="a-M5"></a>宗者所宗所主之义。<a id="a-M6"></a>因者所以义。<a id="a-M7"></a>建立义。<a id="a-M8"></a>世亲已前宗等皆为能立。<a id="a-M9"></a>陈那已后唯以一因二喻为能立。<a id="a-MA"></a>宗是所立。<a id="a-MB"></a>二能破。<a id="a-MC"></a>三似能立。<a id="a-MD"></a>四似能破。<a id="a-ME"></a>五现量。<a id="a-MF"></a>六比量。<a id="a-MG"></a>七似现量。<a id="a-MH"></a>八似比量。<a id="a-MI"></a>因明疏云。<a id="a-MJ"></a>刊定法体要须二量。<a id="a-MK"></a>现量则得境亲明。<a id="a-ML"></a>比量亦度义无谬。<a id="a-MM"></a>度共相境无邪谬矣。<a id="a-MN"></a>宗镜云。<a id="a-MO"></a>教无智而不圆。<a id="a-MP"></a>木匪绳而靡直。<a id="a-MQ"></a>比之可以生诚信。<a id="a-MR"></a>量之可以定真诠。<a id="a-MS"></a>杜狂愚之妄说。<a id="a-MT"></a>故得正法之轮永转。<a id="a-MU"></a>唯识之旨广行则事有显理之功言有定邦之力。</p>
  <p id="aMV">都罗。<a id="a-MW"></a>此云喜。<a id="a-MX"></a>释论云。<a id="a-MY"></a>五尘中生乐名乐。<a id="a-MZ"></a>法尘中生乐名喜。<a id="a-Ma"></a>先求乐愿令众生得从乐。<a id="a-Mb"></a>因令众生得喜。<a id="a-Mc"></a>又云。<a id="a-Md"></a>粗乐名乐。<a id="a-Me"></a>细乐名喜。<a id="a-Mf"></a>譬如初服药时名乐。<a id="a-Mg"></a>药发遍身时名喜。<a id="a-Mh"></a>智论明示教利喜。<a id="a-Mi"></a>示人好丑。<a id="a-Mj"></a>善不善应行不应行。<a id="a-Mk"></a>生死为丑。<a id="a-Ml"></a>涅槃安隐为好。<a id="a-Mm"></a>分别三乘。<a id="a-Mn"></a>分别六波罗蜜名示。<a id="a-Mo"></a>教者教言汝舍恶行善。<a id="a-Mp"></a>利者未得善法味故。<a id="a-Mq"></a>心则退没。<a id="a-Mr"></a>为说法引导令出。<a id="a-Ms"></a>汝莫于因时不求果。<a id="a-Mt"></a>汝今虽勤苦果报出时大得利益。<a id="a-Mu"></a>令其心利故名利。<a id="a-Mv"></a>喜者随其所行而赞叹之。<a id="a-Mw"></a>故名为喜。<a id="a-Mx"></a>以此四事庄严说法。<a id="a-My"></a>智论明三事具足故大欢喜。<a id="a-Mz"></a>一能说人清净。<a id="a-N0"></a>二所说法清净。<a id="a-N1"></a>三依法得果清净。<a id="a-N2"></a>论又问。<a id="a-N3"></a>是诸罗汉已证实际无复忧喜。<a id="a-N4"></a>小喜尚无。<a id="a-N5"></a>况大欢喜。<a id="a-N6"></a>答罗汉离三界欲。<a id="a-N7"></a>未得一切智慧。<a id="a-N8"></a>故于诸甚深法中。<a id="a-N9"></a>犹疑不了是般若中了了解说。<a id="a-NA"></a>断除其疑故大欢喜。</p>
  <p id="aNB">摩诃罗。<a id="a-NC"></a>此云无知。<a id="a-ND"></a>律中阿难摄众无法。<a id="a-NE"></a>迦葉诃言年少。<a id="a-NF"></a>阿难言。<a id="a-NG"></a>我今头白。<a id="a-NH"></a>何故名年少。<a id="a-NI"></a>答云。<a id="a-NJ"></a>汝不善察事同年少。<a id="a-NK"></a>老年愚法岂不例之。</p>
  <p id="aNL">梵坛。<a id="a-NM"></a>此云默摈。<a id="a-NN"></a>梵坛令治恶性车匿。<a id="a-NO"></a>五分云。<a id="a-NP"></a>梵坛法者。<a id="a-NQ"></a>一切七众不来往交言。<a id="a-NR"></a>若心调伏为说那陀。<a id="a-NS"></a>迦旃延经。<a id="a-NT"></a>令离有无即入初果。<a id="a-NU"></a>文见阐释迦注。</p>
  <p id="aNV">唱萨。<a id="a-NW"></a>此言讹也。<a id="a-NX"></a>正言娑度。<a id="a-NY"></a>此云善哉。</p>
  <p id="aNZ">阿呼。<a id="a-Na"></a>此云奇哉。</p>
  <p id="aNb">阇维。<a id="a-Nc"></a>或耶旬。<a id="a-Nd"></a>正名茶毗。<a id="a-Ne"></a>此云焚烧。<a id="a-Nf"></a>西域记云。<a id="a-Ng"></a>涅叠槃那。<a id="a-Nh"></a>旧阇维讹也。<a id="a-Ni"></a>通慧音义云。<a id="a-Nj"></a>亲问梵僧未闻阇维之名。</p>
  <p id="aNk">陀呵。<a id="a-Nl"></a>云烧。<a id="a-Nm"></a>纂要云。<a id="a-Nn"></a>用照则暗不生。<a id="a-No"></a>用烧则物不生。</p>
  <p id="aNp">僧柯栗多弭。<a id="a-Nq"></a>此云有为。<a id="a-Nr"></a>大品云。<a id="a-Ns"></a>一者有为法相。<a id="a-Nt"></a>谓十八空智。<a id="a-Nu"></a>乃至八圣道智。<a id="a-Nv"></a>十力。<a id="a-Nw"></a>四无所畏。<a id="a-Nx"></a>世间法。<a id="a-Ny"></a>出世间法等。<a id="a-Nz"></a>二者无为法相。<a id="a-O0"></a>无生无灭无住无异。<a id="a-O1"></a>无垢无净。<a id="a-O2"></a>无增无减。<a id="a-O3"></a>诸法自性。<a id="a-O4"></a>大论释曰。<a id="a-O5"></a>有为法相是作相。<a id="a-O6"></a>先无今有已有还无故。<a id="a-O7"></a>与上相违即无为法相。<a id="a-O8"></a>然此二法。<a id="a-O9"></a>若约相即如般若云。<a id="a-OA"></a>佛告善现不得离有为说无为。<a id="a-OB"></a>不得离无为说有为(宗镜云。<a id="a-OC"></a>或事理相即亦得。<a id="a-OD"></a>此理是成事之理。<a id="a-OE"></a>此事是显理之事)。<a id="a-OF"></a>若约俱立。<a id="a-OG"></a>如华严云。<a id="a-OH"></a>于有为界示无为理。<a id="a-OI"></a>不灭有为之相(宗镜云。<a id="a-OJ"></a>或理事不即亦得。<a id="a-OK"></a>以全理之事非理。<a id="a-OL"></a>能依非所依不坏俗谛故)。<a id="a-OM"></a>于无为界示有为之法。<a id="a-ON"></a>不坏无为之性(宗镜云。<a id="a-OO"></a>以全事之理非事。<a id="a-OP"></a>所依非能依不隐真谛故。<a id="a-OQ"></a>若约俱泯)。<a id="a-OR"></a>道智经云。<a id="a-OS"></a>所谓一心本法非有为故能作有为。<a id="a-OT"></a>非无为故能作无为。</p>
  <p id="aOU">般遮于瑟。<a id="a-OV"></a>或般遮跋利沙。<a id="a-OW"></a>此云五年一大会。</p>
  <p id="aOX">般遮于旬。<a id="a-OY"></a>此云五神通人。<a id="a-OZ"></a>经云。<a id="a-Oa"></a>般遮于旬。<a id="a-Ob"></a>乃以其瑟。<a id="a-Oc"></a>歌颂佛德。</p>
  <p id="aOd">四毗舍罗。<a id="a-Oe"></a>念佛三昧经云。<a id="a-Of"></a>度脱五道四毗舍罗。<a id="a-Og"></a>注云。<a id="a-Oh"></a>此或言施戒法。<a id="a-Oi"></a>此无悭义。</p>
  <p id="aOj">没栗度。<a id="a-Ok"></a>此云耎。<a id="a-Ol"></a>物柔曰耎。</p>
  <p id="aOm">丽掣(昌制)毗。<a id="a-On"></a>此云细滑。</p>
  <p id="aOo">谆(之闰)那。<a id="a-Op"></a>此云碎未。</p>
  <p id="aOq">四摩。<a id="a-Or"></a>此云别住。<a id="a-Os"></a>此处作法。<a id="a-Ot"></a>余不相通。</p>
  <p id="aOu">嗢瑟尼沙。<a id="a-Ov"></a>此云髻。<a id="a-Ow"></a>无上依经云。<a id="a-Ox"></a>郁尼沙顶骨涌起。<a id="a-Oy"></a>自然成髻。<a id="a-Oz"></a>故名肉髻。</p>
  <p id="aP0">乌瑟腻沙。<a id="a-P1"></a>此云佛顶。</p>
  <p id="aP2">母陀罗。<a id="a-P3"></a>槜李曰。<a id="a-P4"></a>结印手也。</p>
  <p id="aP5">迦私。<a id="a-P6"></a>或迦尸。<a id="a-P7"></a>此云光。<a id="a-P8"></a>能发光故。<a id="a-P9"></a>释迦世尊圆光一寻。<a id="a-PA"></a>阿弥陀佛光明无量。<a id="a-PB"></a>智论云。<a id="a-PC"></a>无量有二种。<a id="a-PD"></a>一者实无量。<a id="a-PE"></a>二者有量之无量。<a id="a-PF"></a>见第七卷。</p>
  <p id="aPG">舍利。<a id="a-PH"></a>新云室利罗。<a id="a-PI"></a>或设利罗。<a id="a-PJ"></a>此云骨身。<a id="a-PK"></a>又云灵骨。<a id="a-PL"></a>即所遗骨分。<a id="a-PM"></a>通名舍利。<a id="a-PN"></a>光明云。<a id="a-PO"></a>此舍利者。<a id="a-PP"></a>是戒定慧之所熏修。<a id="a-PQ"></a>甚难可得。<a id="a-PR"></a>量上福田。<a id="a-PS"></a>大论云。<a id="a-PT"></a>碎骨是生身舍利。<a id="a-PU"></a>经卷是法身舍利。<a id="a-PV"></a>法苑明三种舍利。<a id="a-PW"></a>一是骨。<a id="a-PX"></a>其色白也。<a id="a-PY"></a>二是发舍利。<a id="a-PZ"></a>其色黑也。<a id="a-Pa"></a>三是肉舍利。<a id="a-Pb"></a>其色赤也。<a id="a-Pc"></a>菩萨罗汉。<a id="a-Pd"></a>皆有三种。<a id="a-Pe"></a>若佛舍利椎击不破。<a id="a-Pf"></a>弟子舍利椎试即碎。<a id="a-Pg"></a>感通传天人王璠言。<a id="a-Ph"></a>是大吴兰台臣也。<a id="a-Pi"></a>会师初达建业。<a id="a-Pj"></a>孙主即未许之。<a id="a-Pk"></a>令感希有之事。<a id="a-Pl"></a>为立非常之法。<a id="a-Pm"></a>于时天地神祇咸加灵被。<a id="a-Pn"></a>于三七日。<a id="a-Po"></a>遂感舍利。<a id="a-Pp"></a>吴主手执铜瓶。<a id="a-Pq"></a>倾铜盘内。<a id="a-Pr"></a>舍利所冲盘即破裂。<a id="a-Ps"></a>火烧。<a id="a-Pt"></a>椎试俱不能损。<a id="a-Pu"></a>遂兴佛法。<a id="a-Pv"></a>又多闻长子名那吒。<a id="a-Pw"></a>尝以佛牙赠宣律师。</p>
  <p id="aPx">太祖皇帝疑非真牙。<a id="a-Py"></a>以火鍜之。<a id="a-Pz"></a>了然不动。<a id="a-Q0"></a>遂成愿文。<a id="a-Q1"></a>太宗皇帝圣制颂曰。</p>
  <p id="aQ2">功成积劫印文端　　不是南山得恐难</p>
  <p id="aQ3">眼睹数重金色润　　手擎一片玉光寒</p>
  <p id="aQ4">炼时百火精神透　　藏处千年莹彩完</p>
  <p id="aQ5">定果熏修真秘密　　正心莫作等闲看</p>
  <p id="aQ6">真宗皇帝圣制偈曰。</p>
  <p id="aQ7">西方有圣号迦文　　接物垂慈世所尊</p>
  <p id="aQ8">常愿进修增妙果　　庶期饶益在黎元</p>
  <p id="aQ9">仁宗皇帝御制赞曰。</p>
  <p id="aQA">三皇掩质皆归土　　五帝潜形已化尘</p>
  <p id="aQB">夫子域中夸是圣　　老君世上亦言真</p>
  <p id="aQC">埋躯只见空遗家　　何处将身示后人</p>
  <p id="aQD">惟有吾师金骨在　　曾经百炼色长新</p>
  <p id="aQE">徽宗皇帝。<a id="a-QF"></a>崇宁三年重午日。<a id="a-QG"></a>尝迎请释迦佛牙。<a id="a-QH"></a>入内祈求舍利感应。<a id="a-QI"></a>隔水晶匣。<a id="a-QJ"></a>出如雨点。<a id="a-QK"></a>神力如斯。<a id="a-QL"></a>嘉叹何已。<a id="a-QM"></a>因以偈赞。</p>
  <p id="aQN">大士释迦文　　虚空等一尘</p>
  <p id="aQO">有求皆赴感　　无刹不分身</p>
  <p id="aQP">王莹千轮在　　金刚百炼新</p>
  <p id="aQQ">我今恭敬礼　　普愿济群轮</p>
  <p id="aQR">摩那末那。<a id="a-QS"></a>此云意生身。<a id="a-QT"></a>楞伽经明三种意生身。<a id="a-QU"></a>山家法华玄。<a id="a-QV"></a>净名疏。<a id="a-QW"></a>辅行记。<a id="a-QX"></a>伸明此义。<a id="a-QY"></a>其名互出。<a id="a-QZ"></a>后学披卷罔晓厥旨。<a id="a-Qa"></a>由是不揆庸浅。<a id="a-Qb"></a>辄开二门 初释通号 次辩别名。</p>
  <p id="aQc">原夫通号意生者。<a id="a-Qd"></a>意谓作意。<a id="a-Qe"></a>此显同居之修因。<a id="a-Qf"></a>生谓受生。<a id="a-Qg"></a>此彰方便之感果。<a id="a-Qh"></a>故曰安乐作空意。<a id="a-Qi"></a>三昧作假意自性作中意。<a id="a-Qj"></a>又意者如意故。<a id="a-Qk"></a>魏译入楞伽经云。<a id="a-Ql"></a>随意速去。<a id="a-Qm"></a>如念即至无有障碍名如意身。<a id="a-Qn"></a>又意者意忆故。<a id="a-Qo"></a>唐译大乘入楞伽经(文有七卷)。<a id="a-Qp"></a>佛告大慧。<a id="a-Qq"></a>意生身者譬如意去速疾无碍名意生身。<a id="a-Qr"></a>此即从譬号意生身。<a id="a-Qs"></a>彼经两义。<a id="a-Qt"></a>释此通名。<a id="a-Qu"></a>初云大慧譬如心意。<a id="a-Qv"></a>于无量百千由旬之外。<a id="a-Qw"></a>忆先所见种种诸物。<a id="a-Qx"></a>念念相续。<a id="a-Qy"></a>疾诣于彼。<a id="a-Qz"></a>非是其身及山河石壁所能为碍。<a id="a-R0"></a>意生身者。<a id="a-R1"></a>亦复如是。<a id="a-R2"></a>次云如幻三昧力。<a id="a-R3"></a>神通自在。<a id="a-R4"></a>诸相庄严忆本成就众生愿故。<a id="a-R5"></a>犹如意去。<a id="a-R6"></a>生于一切诸圣众中。<a id="a-R7"></a>辅行释云。<a id="a-R8"></a>初云忆处。<a id="a-R9"></a>次云忆愿。<a id="a-RA"></a>二义并是意忆生故。<a id="a-RB"></a>名为意生。<a id="a-RC"></a>然此通名。<a id="a-RD"></a>先达释云。<a id="a-RE"></a>生方便已。<a id="a-RF"></a>忆先同居所见凡境。<a id="a-RG"></a>智愿熏修作意求生。<a id="a-RH"></a>神通化物。<a id="a-RI"></a>今谓此解违文失旨。<a id="a-RJ"></a>且违文者。<a id="a-RK"></a>净名疏云。<a id="a-RL"></a>三种意生身所不能断。<a id="a-RM"></a>故生有余。<a id="a-RN"></a>受法性身。<a id="a-RO"></a>是则祖师释名。<a id="a-RP"></a>从下以生上。<a id="a-RQ"></a>先达解义自上而来下颠倒谈之。<a id="a-RR"></a>违逆文矣。<a id="a-RS"></a>其失旨者。<a id="a-RT"></a>经中忆先所见本是喻文。<a id="a-RU"></a>先贤迷之而作法解。<a id="a-RV"></a>故知旧释未善通名也。<a id="a-RW"></a>然智者疏称意生身。<a id="a-RX"></a>以依宋译楞伽故(楞伽阿跋多罗宝经文有四卷)荆溪记中名意成身。<a id="a-RY"></a>以准唐译楞伽故。<a id="a-RZ"></a>虽二经名殊而义归一揆。<a id="a-Ra"></a>以后译经。<a id="a-Rb"></a>取成就义号意成身。<a id="a-Rc"></a>故记主云。<a id="a-Rd"></a>成之与生。<a id="a-Re"></a>并从果说。<a id="a-Rf"></a>是则意之一字乃顺于因。<a id="a-Rg"></a>生之一字则从于果。<a id="a-Rh"></a>故知此名因果双立也。<a id="a-Ri"></a>次辩别名者。<a id="a-Rj"></a>初法华玄云。<a id="a-Rk"></a>一安乐法意生身。<a id="a-Rl"></a>此欲拟二乘人。<a id="a-Rm"></a>入涅槃安乐意也。<a id="a-Rn"></a>二三昧意生身。<a id="a-Ro"></a>此拟通教出假化物用神通三昧也。<a id="a-Rp"></a>三自性意生身。<a id="a-Rq"></a>此拟别教修中道自性意也。<a id="a-Rr"></a>今释曰。<a id="a-Rs"></a>初名安乐者。<a id="a-Rt"></a>以旧经云安住心海识浪不生故。<a id="a-Ru"></a>智者立为安乐法也。<a id="a-Rv"></a>此乃用经义以立名。<a id="a-Rw"></a>二名三昧意生身者。<a id="a-Rx"></a>以旧经云得如幻三昧无量相力具足庄严随入佛刹故。<a id="a-Ry"></a>智者立为三昧意生也。<a id="a-Rz"></a>然则今宗三谛俱受三昧之名。<a id="a-S0"></a>此文既以神通而释。<a id="a-S1"></a>则当俗谛三昧。<a id="a-S2"></a>如释签云。<a id="a-S3"></a>若于诸知识所。<a id="a-S4"></a>但得俗谛三昧。<a id="a-S5"></a>但破无知。<a id="a-S6"></a>名为无明。<a id="a-S7"></a>今此三昧与彼文同。<a id="a-S8"></a>三曰自性者。<a id="a-S9"></a>以旧经云觉一切佛法缘自得乐相故。<a id="a-SA"></a>智者立为自性意生。<a id="a-SB"></a>以别教中道是诸法之自性故。<a id="a-SC"></a>净名记云。<a id="a-SD"></a>若不见中则不见于诸法自性。<a id="a-SE"></a>然此玄义。<a id="a-SF"></a>不用被接解释。<a id="a-SG"></a>唯约前之三教以伸者斯则顺乎教旨也。<a id="a-SH"></a>良以作意之名。<a id="a-SI"></a>从偏教立。<a id="a-SJ"></a>由无照性之功。<a id="a-SK"></a>遂有别修之行。<a id="a-SL"></a>所以圆教无此意耳辅行云。<a id="a-SM"></a>玄文不云摄入三者。<a id="a-SN"></a>以观胜故且置不论。<a id="a-SO"></a>又意生之名。<a id="a-SP"></a>宜在教道。<a id="a-SQ"></a>二净名疏云。<a id="a-SR"></a>一三昧正受意生身。<a id="a-SS"></a>恐是通教同入真空寂定之乐故。<a id="a-ST"></a>涅槃云。<a id="a-SU"></a>声闻定力多故。<a id="a-SV"></a>不见佛性。<a id="a-SW"></a>二觉法性意生身。<a id="a-SX"></a>恐是别教菩萨。<a id="a-SY"></a>虽证偏真。<a id="a-SZ"></a>而觉知有中道法性。<a id="a-Sa"></a>三无作意生身。<a id="a-Sb"></a>此恐是圆教菩萨。<a id="a-Sc"></a>观于中道无作四谛。<a id="a-Sd"></a>圆伏无明。<a id="a-Se"></a>今释曰。<a id="a-Sf"></a>初名三昧。<a id="a-Sg"></a>吾祖既以真空寂定而释。<a id="a-Sh"></a>此则属乎真谛三昧。<a id="a-Si"></a>以此之定心寂不动。<a id="a-Sj"></a>故名正受。<a id="a-Sk"></a>位次言之如记主云。<a id="a-Sl"></a>若约通教。<a id="a-Sm"></a>七地已上或至九地。<a id="a-Sn"></a>此之初名。<a id="a-So"></a>全依经立(经如下引)二名觉法性者。<a id="a-Sp"></a>觉谓觉知法性乃是但中之理。<a id="a-Sq"></a>以位言之。<a id="a-Sr"></a>如记文曰。<a id="a-Ss"></a>言自性者。<a id="a-St"></a>别住同通。<a id="a-Su"></a>应取十行。<a id="a-Sv"></a>此之一名。<a id="a-Sw"></a>亦依经立。<a id="a-Sx"></a>三名无作者圆中称性。<a id="a-Sy"></a>修德行亡。<a id="a-Sz"></a>故云无作。<a id="a-T0"></a>以位言之。<a id="a-T1"></a>如记主云圆教既云伏于无明。<a id="a-T2"></a>即知七信也。<a id="a-T3"></a>然兹疏文若约正接甄明。<a id="a-T4"></a>此用通教一正。<a id="a-T5"></a>以释初名。<a id="a-T6"></a>复以别圆两接销后二义。<a id="a-T7"></a>若望玄文。<a id="a-T8"></a>前则无于三藏。<a id="a-T9"></a>后乃加乎圆教。<a id="a-TA"></a>而此文中前无三藏者。<a id="a-TB"></a>乃顺教旨。<a id="a-TC"></a>以界外之土小乘未诠故。<a id="a-TD"></a>谈意生不用三藏。<a id="a-TE"></a>后加圆者。<a id="a-TF"></a>此顺位义以由别圆似解未发真修。<a id="a-TG"></a>皆名作意。<a id="a-TH"></a>然净名疏。<a id="a-TI"></a>明意生身。<a id="a-TJ"></a>虽指胜鬘。<a id="a-TK"></a>及乎释义。<a id="a-TL"></a>全用楞伽。<a id="a-TM"></a>当知胜鬘但有通名。<a id="a-TN"></a>无别号矣。<a id="a-TO"></a>三辅行记云。<a id="a-TP"></a>一入三昧乐意成身。<a id="a-TQ"></a>亦云正受。<a id="a-TR"></a>即三四五地。<a id="a-TS"></a>心寂不动故。<a id="a-TT"></a>二觉法自性意成身。<a id="a-TU"></a>即八地中普入佛刹故。<a id="a-TV"></a>以法为自性。<a id="a-TW"></a>三种类俱生无作意成身。<a id="a-TX"></a>谓了佛证法。<a id="a-TY"></a>今释曰。<a id="a-TZ"></a>初之一名。<a id="a-Ta"></a>既指通教三地已去。<a id="a-Tb"></a>与前二文。<a id="a-Tc"></a>名义大同。<a id="a-Td"></a>如唐译经云。<a id="a-Te"></a>三四五地入于三昧。<a id="a-Tf"></a>离种种心。<a id="a-Tg"></a>寂然不动。<a id="a-Th"></a>心海不起转识浪波。<a id="a-Ti"></a>了境心现皆无所有。<a id="a-Tj"></a>是名入三昧乐意成身(宋译魏译则名三昧乐正受意生身)二名觉法自性意成身者。<a id="a-Tk"></a>与妙玄第二名异义同。<a id="a-Tl"></a>然记文中。<a id="a-Tm"></a>既指八地入假。<a id="a-Tn"></a>乃以觉了如幻之法通达自在。<a id="a-To"></a>名为觉法自性。<a id="a-Tp"></a>故唐译经云。<a id="a-Tq"></a>谓八地中了法如幻皆无有相。<a id="a-Tr"></a>心转所依。<a id="a-Ts"></a>住如幻定。<a id="a-Tt"></a>及余三昧。<a id="a-Tu"></a>能现无量自在神通。<a id="a-Tv"></a>如华开敷。<a id="a-Tw"></a>速疾如意。<a id="a-Tx"></a>如幻如梦如影如像。<a id="a-Ty"></a>非造所造与造相似。<a id="a-Tz"></a>一切色相具足庄严普入佛刹。<a id="a-U0"></a>了诸法性。<a id="a-U1"></a>是名觉法自性意成身(宋译名觉法自性性意生身。<a id="a-U2"></a>魏译名如实觉知诸法相意生身)。<a id="a-U3"></a>三名种类俱生无作行意成身者。<a id="a-U4"></a>种以能生为义。<a id="a-U5"></a>类从流类立名。<a id="a-U6"></a>中道之观。<a id="a-U7"></a>能生佛界。<a id="a-U8"></a>故此因位与果为类。<a id="a-U9"></a>故曰种类俱生也(经中亦名圣种类身)。<a id="a-UA"></a>言无作者。<a id="a-UB"></a>别十回向。<a id="a-UC"></a>了佛证法。<a id="a-UD"></a>故名无作。<a id="a-UE"></a>故唐译经云。<a id="a-UF"></a>了达诸法自证法相。<a id="a-UG"></a>是名种类俱生无作行意成身(宋魏二译此名皆同)。<a id="a-UH"></a>然第三名虽三文立名俱异。<a id="a-UI"></a>而同对中观。<a id="a-UJ"></a>复与净名第二之名义亦同矣。<a id="a-UK"></a>然荆溪师自断记文则云。<a id="a-UL"></a>此约通教及以别接。<a id="a-UM"></a>竖判次位。<a id="a-UN"></a>故知辅行用通一正及别接也。<a id="a-UO"></a>问曰。<a id="a-UP"></a>凡作记者。<a id="a-UQ"></a>本扶于疏。<a id="a-UR"></a>何缘此记。<a id="a-US"></a>释意生身。<a id="a-UT"></a>但用通教。<a id="a-UU"></a>竖论位次。<a id="a-UV"></a>有异智者二疏之义。<a id="a-UW"></a>答曰。<a id="a-UX"></a>准记示云。<a id="a-UY"></a>故知今判与经意同。<a id="a-UZ"></a>经文未摄别位为异。<a id="a-Ua"></a>是知荆溪异智者者。<a id="a-Ub"></a>为顺本经故。<a id="a-Uc"></a>问曰。<a id="a-Ud"></a>准经判位。<a id="a-Ue"></a>既唯在通。<a id="a-Uf"></a>何缘智者用四教释耶。<a id="a-Ug"></a>答曰。<a id="a-Uh"></a>只由意生之义该乎九人(藏教二乘。<a id="a-Ui"></a>通教三乘别三十心。<a id="a-Uj"></a>圆十信位)。<a id="a-Uk"></a>所以吾祖就义释之。<a id="a-Ul"></a>适时有异问曰。<a id="a-Um"></a>天台顿悟法相朗然。<a id="a-Un"></a>净名疏内焉称恐是。<a id="a-Uo"></a>法华玄中安言欲拟乎。<a id="a-Up"></a>答曰。<a id="a-Uq"></a>净名记云。<a id="a-Ur"></a>皆言恐者。<a id="a-Us"></a>尊重圣典。<a id="a-Ut"></a>兼示无执。<a id="a-Uu"></a>三重阶降。<a id="a-Uv"></a>经文义含为是何教。<a id="a-Uw"></a>所以立名既通。<a id="a-Ux"></a>解义难局。<a id="a-Uy"></a>或以偏圆而释。<a id="a-Uz"></a>或约正接而伸。<a id="a-V0"></a>不固执之。<a id="a-V1"></a>乃云欲拟。<a id="a-V2"></a>问曰。<a id="a-V3"></a>小教不谈界外。<a id="a-V4"></a>二乘但谓无生。<a id="a-V5"></a>何尝要心。<a id="a-V6"></a>生方便耶。<a id="a-V7"></a>答曰。<a id="a-V8"></a>法性之土。<a id="a-V9"></a>虽昔未闻变易之身。<a id="a-VA"></a>在后当受。<a id="a-VB"></a>何者期心趣果秉志修因。<a id="a-VC"></a>欲出烦恼之方。<a id="a-VD"></a>愿入涅槃之境。<a id="a-VE"></a>未亡取舍还有死生。<a id="a-VF"></a>如是之怀。<a id="a-VG"></a>宁逃作意欤。<a id="a-VH"></a>人不晓之。<a id="a-VI"></a>却云约大乘判。<a id="a-VJ"></a>谬之甚矣。<a id="a-VK"></a>问曰。<a id="a-VL"></a>是时过意地住在智业中是则大论明于实报既是智生。<a id="a-VM"></a>何故净名定于十地。<a id="a-VN"></a>犹通意生耶。<a id="a-VO"></a>答曰。<a id="a-VP"></a>净名记云。<a id="a-VQ"></a>一者但是未极名意。<a id="a-VR"></a>二带教道挫之言意。<a id="a-VS"></a>问曰。<a id="a-VT"></a>宝性论云。<a id="a-VU"></a>二乘于无漏界。<a id="a-VV"></a>生三种意阴。<a id="a-VW"></a>未审意生意阴同异云何。<a id="a-VX"></a>答曰。<a id="a-VY"></a>释签解云。<a id="a-VZ"></a>二乘在彼三中之一。<a id="a-Va"></a>今通言之故云三种。<a id="a-Vb"></a>非谓二乘尽具三也。<a id="a-Vc"></a>言意阴者。<a id="a-Vd"></a>由意生阴名为意阴。<a id="a-Ve"></a>又作意生阴。<a id="a-Vf"></a>名为意阴。<a id="a-Vg"></a>又意即是阴。<a id="a-Vh"></a>名为意阴。<a id="a-Vi"></a>前之两释从因得名。<a id="a-Vj"></a>后之一释从果立号。<a id="a-Vk"></a>荆溪既云。<a id="a-Vl"></a>二乘在彼三中之一。<a id="a-Vm"></a>此乃当于安乐法意。<a id="a-Vn"></a>是则经与论文。<a id="a-Vo"></a>名虽小异。<a id="a-Vp"></a>义实大同。<a id="a-Vq"></a>昔因讲次。<a id="a-Vr"></a>聊述梗概。<a id="a-Vs"></a>今附此集。<a id="a-Vt"></a>刊助来哲。</p>
 </body>
</html>