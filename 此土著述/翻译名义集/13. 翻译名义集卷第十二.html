<!doctype html>
<html id="z3IBXHB1fq" data-ver="1241">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十二</h1>
  <h2 id="a2">三德秘藏篇第四十九</h2>
  <p id="a3">光明玄云。<a id="a-4"></a>法身般若解脱是为三。<a id="a-5"></a>常乐我净是为德。<a id="a-6"></a>无二生死为常。<a id="a-7"></a>不受二边为乐。<a id="a-8"></a>具八自在为我。<a id="a-9"></a>三业清净为净。<a id="a-A"></a>章安疏云。<a id="a-B"></a>法身之身。<a id="a-C"></a>非色非无色。<a id="a-D"></a>非色故。<a id="a-E"></a>不可以形相见。<a id="a-F"></a>非无色故。<a id="a-G"></a>不可以心想知。<a id="a-H"></a>虽非色而色充满十方。<a id="a-I"></a>虽非非色。<a id="a-J"></a>亦可寻求。<a id="a-K"></a>即法身德。<a id="a-L"></a>般若德者。<a id="a-M"></a>非知非字。<a id="a-N"></a>亦非不知。<a id="a-O"></a>非不字(云云)解脱德者。<a id="a-P"></a>非缚非脱。<a id="a-Q"></a>非缚而缚。<a id="a-R"></a>非脱而脱(云云)。<a id="a-S"></a>哀叹品曰。<a id="a-T"></a>云何名为秘密之藏。<a id="a-U"></a>犹如伊字三点若并则不成伊。<a id="a-V"></a>纵亦不成。<a id="a-W"></a>如摩醯首罗面上三目。<a id="a-X"></a>乃得成伊。<a id="a-Y"></a>三点若别。<a id="a-Z"></a>亦不成伊。<a id="a-a"></a>我亦如是。<a id="a-b"></a>解脱之法亦非涅槃。<a id="a-c"></a>如来之身亦非涅槃。<a id="a-d"></a>摩诃般若亦非涅槃。<a id="a-e"></a>三法各异。<a id="a-f"></a>亦非涅槃。<a id="a-g"></a>我今安住如是三法。<a id="a-h"></a>为众生故。<a id="a-i"></a>名入涅槃。<a id="a-j"></a>章安释云。<a id="a-k"></a>若约昔教。<a id="a-l"></a>隐故名秘。<a id="a-m"></a>覆故名藏。<a id="a-n"></a>谓无常等覆于常等。<a id="a-o"></a>令常等隐。<a id="a-p"></a>名秘密藏。<a id="a-q"></a>今经开敝。<a id="a-r"></a>如月处空。<a id="a-s"></a>清净显露。<a id="a-t"></a>不如昔教。<a id="a-u"></a>但以正法微妙不可思议绝名离相。<a id="a-v"></a>众生不解。<a id="a-w"></a>名为秘密。<a id="a-x"></a>法界包含摄一切法。<a id="a-y"></a>用不可尽。<a id="a-z"></a>名之为藏。<a id="a-10"></a>今释秘密藏文为三。<a id="a-11"></a>一譬三点。<a id="a-12"></a>二譬三目。<a id="a-13"></a>三合以三德。<a id="a-14"></a>此之三文。<a id="a-15"></a>一往而言。<a id="a-16"></a>是从事入理。<a id="a-17"></a>三点是文字。<a id="a-18"></a>此约言教(见字体篇)三目是天眼。<a id="a-19"></a>此约修行(见譬喻篇)三德是佛师。<a id="a-1A"></a>此即约理。<a id="a-1B"></a>又是佛印。<a id="a-1C"></a>印于教行。<a id="a-1D"></a>凡有言说。<a id="a-1E"></a>与此相应。<a id="a-1F"></a>即秘密教。<a id="a-1G"></a>修习相应。<a id="a-1H"></a>是秘密行证得相应是秘密理。<a id="a-1I"></a>从我今安住下。<a id="a-1J"></a>是第四结秘密藏。<a id="a-1K"></a>安住三法是结三德。<a id="a-1L"></a>入大涅槃。<a id="a-1M"></a>结秘密藏。<a id="a-1N"></a>占察经云。<a id="a-1O"></a>复次彼心名如来藏。<a id="a-1P"></a>所谓具足无量无边不可思议无漏清净之业。<a id="a-1Q"></a>以诸佛法身从无始本际来。<a id="a-1R"></a>无障无碍自在不灭。<a id="a-1S"></a>胜鬘经明二如来藏。<a id="a-1T"></a>一空如来藏。<a id="a-1U"></a>谓若离若脱若异一切烦恼藏。<a id="a-1V"></a>二不空如来藏。<a id="a-1W"></a>谓具过河沙不离不脱不思议佛法。<a id="a-1X"></a>南岳止观云。<a id="a-1Y"></a>一空如来藏以此心体平等。<a id="a-1Z"></a>妙绝染净之相。<a id="a-1a"></a>非直心体自性平等。<a id="a-1b"></a>所起染净等法。<a id="a-1c"></a>亦复自性非有。<a id="a-1d"></a>二不空如来藏所谓具有染净二法以明不空。<a id="a-1e"></a>净法中复有二种。<a id="a-1f"></a>一具足无漏性功德法。<a id="a-1g"></a>二具足出障净法。<a id="a-1h"></a>染法亦二种。<a id="a-1i"></a>一具足染性。<a id="a-1j"></a>二具足染事。<a id="a-1k"></a>净觉说题云。<a id="a-1l"></a>应知二种约在缠出缠二义分之。<a id="a-1m"></a>故彼经云。<a id="a-1n"></a>若于无量烦恼藏所缠如来藏。<a id="a-1o"></a>不疑惑者。<a id="a-1p"></a>于出无量烦恼藏法身。<a id="a-1q"></a>亦无疑惑也。<a id="a-1r"></a>居式圆觉疏云。<a id="a-1s"></a>空如来藏。<a id="a-1t"></a>即无住本。<a id="a-1u"></a>不空如来藏。<a id="a-1v"></a>即所立法。<a id="a-1w"></a>此二释违南岳止观。<a id="a-1x"></a>又起信云。<a id="a-1y"></a>一者如实空。<a id="a-1z"></a>以能究竟显实故。<a id="a-20"></a>贤首释云。<a id="a-21"></a>此以如实之中空无妄染。<a id="a-22"></a>非谓如实自空。<a id="a-23"></a>此则如实之空。<a id="a-24"></a>以妄空故。<a id="a-25"></a>遂能显示真理。<a id="a-26"></a>故云显实。<a id="a-27"></a>二者如实不空。<a id="a-28"></a>以有自体具足无漏性功德故。<a id="a-29"></a>贤首释云。<a id="a-2A"></a>此有二义。<a id="a-2B"></a>一异妄无体故。<a id="a-2C"></a>二异恒沙有流烦恼故。<a id="a-2D"></a>故佛性论偈云。<a id="a-2E"></a>由客尘空故。<a id="a-2F"></a>与法界相离。<a id="a-2G"></a>无上法不空与法界相随。<a id="a-2H"></a>圭山略疏。<a id="a-2I"></a>三义释藏。<a id="a-2J"></a>一隐覆名藏。<a id="a-2K"></a>二含摄名藏。<a id="a-2L"></a>三出生名藏。<a id="a-2M"></a>又略钞明五种。<a id="a-2N"></a>一如来藏。<a id="a-2O"></a>在缠含果法故。<a id="a-2P"></a>二自性清净藏。<a id="a-2Q"></a>在缠不染故。<a id="a-2R"></a>此二就凡位说。<a id="a-2S"></a>三法身藏。<a id="a-2T"></a>果位为功德所依故。<a id="a-2U"></a>四出世间上上藏。<a id="a-2V"></a>出缠超过二乘菩萨故。<a id="a-2W"></a>此二就圣位说。<a id="a-2X"></a>五法界藏。<a id="a-2Y"></a>谓通因果。<a id="a-2Z"></a>外持一切染净有为。<a id="a-2a"></a>故名法界。<a id="a-2b"></a>内含一切恒沙性德。<a id="a-2c"></a>故名为藏。<a id="a-2d"></a>僧遁注金刚三昧云。<a id="a-2e"></a>如来藏者。<a id="a-2f"></a>住自性真如也。<a id="a-2g"></a>诸佛智地名如来藏。<a id="a-2h"></a>能摄一切有情。<a id="a-2i"></a>在如来智内。<a id="a-2j"></a>故名为藏。<a id="a-2k"></a>有情惑染烦恼无明所覆名有情境。<a id="a-2l"></a>若无明惑染境空。<a id="a-2m"></a>诸识不起。<a id="a-2n"></a>境如故。<a id="a-2o"></a>名如来智。<a id="a-2p"></a>智如故即如来藏。<a id="a-2q"></a>长水释楞严云。<a id="a-2r"></a>如来藏四义喻海。<a id="a-2s"></a>一永绝百非。<a id="a-2t"></a>如海甚深。<a id="a-2u"></a>二包含万有。<a id="a-2v"></a>如海广大。<a id="a-2w"></a>三无德不备。<a id="a-2x"></a>如海珍宝。<a id="a-2y"></a>四无法不现。<a id="a-2z"></a>如海现影。<a id="a-30"></a>又尼犍经云。<a id="a-31"></a>王名严炽。<a id="a-32"></a>有大萨遮。<a id="a-33"></a>来入其国。<a id="a-34"></a>王出远迎。<a id="a-35"></a>乃为王说。<a id="a-36"></a>大王当知。<a id="a-37"></a>依烦恼身。<a id="a-38"></a>观如来身。<a id="a-39"></a>何以故。<a id="a-3A"></a>此身即是如来藏故。<a id="a-3B"></a>一切烦恼。<a id="a-3C"></a>诸垢藏中。<a id="a-3D"></a>佛性满足。<a id="a-3E"></a>如石中金。<a id="a-3F"></a>木中火。<a id="a-3G"></a>地中水。<a id="a-3H"></a>乳中酪。<a id="a-3I"></a>麻中油。<a id="a-3J"></a>子中禾。<a id="a-3K"></a>藏中金。<a id="a-3L"></a>模中像。<a id="a-3M"></a>孕中胎。<a id="a-3N"></a>云中日。<a id="a-3O"></a>是故我言。<a id="a-3P"></a>烦恼之中。<a id="a-3Q"></a>有如来藏。<a id="a-3R"></a>涅槃论云。<a id="a-3S"></a>身外有佛。<a id="a-3T"></a>亦不密。<a id="a-3U"></a>身内有佛。<a id="a-3V"></a>亦不密。<a id="a-3W"></a>非有非无。<a id="a-3X"></a>亦不密。<a id="a-3Y"></a>众生是佛故微密。<a id="a-3Z"></a>涅槃云。<a id="a-3a"></a>如人七宝。<a id="a-3b"></a>不出外用名之为藏。<a id="a-3c"></a>其人所以藏积此宝为未来故。<a id="a-3d"></a>所谓谷贵。<a id="a-3e"></a>贼来侵国。<a id="a-3f"></a>值遇恶王。<a id="a-3g"></a>为用赎命(准四念处。<a id="a-3h"></a>乃是赎于藏通之命则圆自有常住之命。<a id="a-3i"></a>故非所论)财难得时。<a id="a-3j"></a>乃当出用。<a id="a-3k"></a>诸佛秘藏亦复如是。<a id="a-3l"></a>为未来世。<a id="a-3m"></a>诸恶比丘。<a id="a-3n"></a>畜不净物。<a id="a-3o"></a>为四众说。<a id="a-3p"></a>如来毕竟。<a id="a-3q"></a>入于涅槃。<a id="a-3r"></a>读诵外典。<a id="a-3s"></a>不教佛经。<a id="a-3t"></a>如是等恶。<a id="a-3u"></a>出现世时。<a id="a-3v"></a>为灭诸恶为说是经。<a id="a-3w"></a>是经若灭。<a id="a-3x"></a>佛法则灭(神智云。<a id="a-3y"></a>文有单复。<a id="a-3z"></a>所言复者。<a id="a-40"></a>谓乘及戒。<a id="a-41"></a>若言不许畜八不净。<a id="a-42"></a>此是戒门事门。<a id="a-43"></a>若说如来毕竟涅槃。<a id="a-44"></a>及遮外典。<a id="a-45"></a>此是乘门理门。<a id="a-46"></a>由无乘戒。<a id="a-47"></a>失常住命。<a id="a-48"></a>若单说者。<a id="a-49"></a>唯约戒门。<a id="a-4A"></a>扶律赎命)。<a id="a-4B"></a>欲令学者通达异名识自秘藏。<a id="a-4C"></a>故详叙焉。</p>
  <p id="a4D">摩诃般涅槃那。<a id="a-4E"></a>此云大灭度。<a id="a-4F"></a>大即法身。<a id="a-4G"></a>灭即解脱。<a id="a-4H"></a>度即般若。<a id="a-4I"></a>大经云。<a id="a-4J"></a>涅言不生。<a id="a-4K"></a>槃言不灭。<a id="a-4L"></a>不生不灭名大涅槃。<a id="a-4M"></a>楞伽云。<a id="a-4N"></a>我所说者。<a id="a-4O"></a>妄想识灭。<a id="a-4P"></a>名为涅槃。<a id="a-4Q"></a>肇师涅槃论曰。<a id="a-4R"></a>秦言无为。<a id="a-4S"></a>亦名灭度。<a id="a-4T"></a>无为者。<a id="a-4U"></a>取其虚无寂寞。<a id="a-4V"></a>妙绝于有为。<a id="a-4W"></a>灭度者。<a id="a-4X"></a>言其大患永灭超度四流。<a id="a-4Y"></a>斯盖镜像之所归。<a id="a-4Z"></a>绝称谓之幽宅也。<a id="a-4a"></a>法华。<a id="a-4b"></a>金刚皆云灭度。<a id="a-4c"></a>奘三藏翻为圆寂。<a id="a-4d"></a>贤首云。<a id="a-4e"></a>德无不备称圆。<a id="a-4f"></a>障无不尽称寂。<a id="a-4g"></a>圭山正名寂灭。<a id="a-4h"></a>准肇公云。<a id="a-4i"></a>泥洹尽谛者。<a id="a-4j"></a>岂直结尽而已。<a id="a-4k"></a>则生死永寂灭。<a id="a-4l"></a>故谓之尽矣。<a id="a-4m"></a>或翻安乐。<a id="a-4n"></a>凡圣大小。<a id="a-4o"></a>皆有涅槃。<a id="a-4p"></a>或名彼岸。<a id="a-4q"></a>肇师云。<a id="a-4r"></a>彼岸涅槃岸也。<a id="a-4s"></a>彼涅槃岸。<a id="a-4t"></a>岂崖岸之有。<a id="a-4u"></a>以我异于彼故。<a id="a-4v"></a>借我谓之耳。<a id="a-4w"></a>智论云。<a id="a-4x"></a>槃名为趣。<a id="a-4y"></a>涅名为出。<a id="a-4z"></a>永出诸趣。<a id="a-50"></a>故名涅槃。<a id="a-51"></a>或名泥曰。<a id="a-52"></a>如严佛调云。<a id="a-53"></a>佛既泥曰。<a id="a-54"></a>微言永绝。<a id="a-55"></a>新云梵本正名波利昵缚喃。<a id="a-56"></a>此云灭度。<a id="a-57"></a>二教论云。<a id="a-58"></a>涅槃者。<a id="a-59"></a>常恒清凉。<a id="a-5A"></a>无复生死。<a id="a-5B"></a>心不可以智知。<a id="a-5C"></a>形不可以像测。<a id="a-5D"></a>莫知其所以名。<a id="a-5E"></a>强谓之寂。<a id="a-5F"></a>其为至也。<a id="a-5G"></a>亦以极哉。<a id="a-5H"></a>纵其双林息照而灵智常存。<a id="a-5I"></a>体示阇维。<a id="a-5J"></a>而法身恒在。<a id="a-5K"></a>然涅槃法。<a id="a-5L"></a>若辨其义。<a id="a-5M"></a>应分有余无余之殊。<a id="a-5N"></a>当拣少分究竟之异。<a id="a-5O"></a>言有余无余者。<a id="a-5P"></a>光明玄云。<a id="a-5Q"></a>若三界烦恼尽。<a id="a-5R"></a>证有余涅槃。<a id="a-5S"></a>焚身灰智入无余涅槃。<a id="a-5T"></a>言少分者胜鬘经云。<a id="a-5U"></a>知有余苦。<a id="a-5V"></a>断有余集。<a id="a-5W"></a>证有余灭。<a id="a-5X"></a>修有余道。<a id="a-5Y"></a>是名得少分涅槃。<a id="a-5Z"></a>得少分涅槃者。<a id="a-5a"></a>名向涅槃界。<a id="a-5b"></a>究竟涅槃者。<a id="a-5c"></a>大法鼓经云。<a id="a-5d"></a>乃至得一切种功德。<a id="a-5e"></a>一切种智大乘涅槃。<a id="a-5f"></a>然后究竟。<a id="a-5g"></a>法华云。<a id="a-5h"></a>不令有人独得灭度。<a id="a-5i"></a>皆以如来灭度而灭度之。<a id="a-5j"></a>初发大心。<a id="a-5k"></a>当期究竟。<a id="a-5l"></a>故辅行云。<a id="a-5m"></a>菩萨初心常观涅槃。<a id="a-5n"></a>自行初修也。<a id="a-5o"></a>亦令众生常观涅槃。<a id="a-5p"></a>化他初修也。<a id="a-5q"></a>安置诸子秘密藏中。<a id="a-5r"></a>化他后入也。<a id="a-5s"></a>我亦不久。<a id="a-5t"></a>自住其中。<a id="a-5u"></a>自行后入也。<a id="a-5v"></a>故知自他初心。<a id="a-5w"></a>无不皆修。<a id="a-5x"></a>自他后心。<a id="a-5y"></a>无不皆入。<a id="a-5z"></a>若欲修入。<a id="a-60"></a>当依四法。<a id="a-61"></a>故涅槃云。<a id="a-62"></a>有四法。<a id="a-63"></a>为涅槃近因。<a id="a-64"></a>一近善知识。<a id="a-65"></a>二听闻正法。<a id="a-66"></a>三思惟其义。<a id="a-67"></a>四如说修行。<a id="a-68"></a>若言勤修苦行。<a id="a-69"></a>是涅槃近因缘者。<a id="a-6A"></a>无有是处。<a id="a-6B"></a>一近善知识者。<a id="a-6C"></a>止观释曰。<a id="a-6D"></a>大品云。<a id="a-6E"></a>佛菩萨罗汉是善知识。<a id="a-6F"></a>六波罗密。<a id="a-6G"></a>三十七品。<a id="a-6H"></a>是善知识。<a id="a-6I"></a>法性实际是善知识。<a id="a-6J"></a>佛菩萨等。<a id="a-6K"></a>威光覆育。<a id="a-6L"></a>即外护也。<a id="a-6M"></a>六度道品入道之门即同行也。<a id="a-6N"></a>法性实际诸佛所师即教授也。<a id="a-6O"></a>二听闻正法等三句即三慧也。<a id="a-6P"></a>华严云。<a id="a-6Q"></a>我或为众生。<a id="a-6R"></a>说闻慧法。<a id="a-6S"></a>或为众生。<a id="a-6T"></a>说思慧法。<a id="a-6U"></a>或为众生。<a id="a-6V"></a>说修慧法。<a id="a-6W"></a>故楞严云。<a id="a-6X"></a>从闻思修。<a id="a-6Y"></a>入三摩地。<a id="a-6Z"></a>真谛云。<a id="a-6a"></a>散心名覆器。<a id="a-6b"></a>无闻慧故。<a id="a-6c"></a>忘心名漏器。<a id="a-6d"></a>虽得而失。<a id="a-6e"></a>无思慧故。<a id="a-6f"></a>倒心名秽器。<a id="a-6g"></a>非而谓是。<a id="a-6h"></a>无修慧故。<a id="a-6i"></a>净名疏云。<a id="a-6j"></a>闻若不听。<a id="a-6k"></a>无受润因。<a id="a-6l"></a>听而不思无深旨趣。<a id="a-6m"></a>思而不修。<a id="a-6n"></a>终无证理。<a id="a-6o"></a>三慧若备。<a id="a-6p"></a>入道不疑。<a id="a-6q"></a>荆溪释云。<a id="a-6r"></a>念前闻思所依之境。<a id="a-6s"></a>当如闻思而修行之。<a id="a-6t"></a>应知三慧有横有竖。<a id="a-6u"></a>横则名字已上。<a id="a-6v"></a>位位有之。<a id="a-6w"></a>竖则名字为闻。<a id="a-6x"></a>观行为思。<a id="a-6y"></a>相似为修。<a id="a-6z"></a>三慧具足能得相似分真之定。<a id="a-70"></a>名入秘藏。</p>
  <p data-pb></p>
  <h2 id="a71">法宝众名篇第五十</h2>
  <p id="a72">光明玄云。<a id="a-73"></a>至理可尊。<a id="a-74"></a>名曰法宝。<a id="a-75"></a>论曰。<a id="a-76"></a>般若是一法。<a id="a-77"></a>佛说种种名。<a id="a-78"></a>为诸众生类。<a id="a-79"></a>随缘立异字。<a id="a-7A"></a>如金体一似器用殊。<a id="a-7B"></a>镮钏顺人之好别。<a id="a-7C"></a>瓶盆随时之应殊。<a id="a-7D"></a>虽千化以暂分。<a id="a-7E"></a>而一性以不变。<a id="a-7F"></a>故曰泥洹真法宝。<a id="a-7G"></a>众生从种种门入也。</p>
  <p id="a7H">达摩。<a id="a-7I"></a>此翻为法。<a id="a-7J"></a>唐明[泳-永+(虍-七+(一/八/八/目))]云。<a id="a-7K"></a>契之于心。<a id="a-7L"></a>然后以之为法。<a id="a-7M"></a>在心为法。<a id="a-7N"></a>形言为教。<a id="a-7O"></a>法有自相共相。<a id="a-7P"></a>教乃遮诠表诠。<a id="a-7Q"></a>天台明法。<a id="a-7R"></a>广有八种。<a id="a-7S"></a>一教。<a id="a-7T"></a>二理。<a id="a-7U"></a>三智。<a id="a-7V"></a>四断。<a id="a-7W"></a>五行。<a id="a-7X"></a>六位。<a id="a-7Y"></a>七因。<a id="a-7Z"></a>八果。<a id="a-7a"></a>略言三义。<a id="a-7b"></a>谓教行理。<a id="a-7c"></a>如阐义云以约修行始终三义收尽。<a id="a-7d"></a>谓依教修行。<a id="a-7e"></a>行成契理。<a id="a-7f"></a>若以位分。<a id="a-7g"></a>约教属名字位。<a id="a-7h"></a>人禀教生解故。<a id="a-7i"></a>约行属观行相似。<a id="a-7j"></a>依解修行故。<a id="a-7k"></a>约理在初住。<a id="a-7l"></a>分证本理故。<a id="a-7m"></a>然于约行复须从容。<a id="a-7n"></a>若论造修。<a id="a-7o"></a>犹居名字。<a id="a-7p"></a>的取行成方名观行。<a id="a-7q"></a>凡当辨位须知此旨。<a id="a-7r"></a>若约能诠所诠。<a id="a-7s"></a>但明教理。<a id="a-7t"></a>二教论曰。<a id="a-7u"></a>教者何也。<a id="a-7v"></a>诠理之谓也。<a id="a-7w"></a>理者何也。<a id="a-7x"></a>教之所诠。<a id="a-7y"></a>教若果异。<a id="a-7z"></a>理岂得同。<a id="a-80"></a>理若必同。<a id="a-81"></a>教宁得异。<a id="a-82"></a>筌不期鱼。<a id="a-83"></a>蹄不为兔。<a id="a-84"></a>将谓名乎。<a id="a-85"></a>妙乐云。<a id="a-86"></a>教有二种。<a id="a-87"></a>诠理之教无二。<a id="a-88"></a>表行之教自分。<a id="a-89"></a>诠理之教者。<a id="a-8A"></a>平等真法界佛不度众生。<a id="a-8B"></a>表行之教者。<a id="a-8C"></a>只由忘智亲疏。<a id="a-8D"></a>致使迷成厚薄。<a id="a-8E"></a>青龙疏云。<a id="a-8F"></a>有教行证。<a id="a-8G"></a>名为正法。<a id="a-8H"></a>有教有行无证名像法。<a id="a-8I"></a>像者似也。<a id="a-8J"></a>但有于教。<a id="a-8K"></a>而无行证。<a id="a-8L"></a>名为末法。<a id="a-8M"></a>行事钞云。<a id="a-8N"></a>显理之教。<a id="a-8O"></a>大分为二。<a id="a-8P"></a>一谓化教。<a id="a-8Q"></a>此则通于道俗。<a id="a-8R"></a>二谓行教。<a id="a-8S"></a>(亦名制教)虽局于内众。<a id="a-8T"></a>大乘入楞伽云。<a id="a-8U"></a>教由理故成。<a id="a-8V"></a>理由教故显。<a id="a-8W"></a>当依此教理。<a id="a-8X"></a>勿更余分别。</p>
  <p id="a8Y">达磨驮都。<a id="a-8Z"></a>此云法界。<a id="a-8a"></a>妙乐云。<a id="a-8b"></a>所诠无外。<a id="a-8c"></a>故名法界。<a id="a-8d"></a>贤首云。<a id="a-8e"></a>依生圣法。<a id="a-8f"></a>故云法界。<a id="a-8g"></a>清凉云。<a id="a-8h"></a>法界者。<a id="a-8i"></a>一切众生身心之本体也。<a id="a-8j"></a>起信云。<a id="a-8k"></a>心真如者。<a id="a-8l"></a>即是一法界。<a id="a-8m"></a>大总相法门体。<a id="a-8n"></a>所谓心性不生不灭。<a id="a-8o"></a>一切诸法唯依忘念。<a id="a-8p"></a>而有差别。<a id="a-8q"></a>净名云。<a id="a-8r"></a>从无住本。<a id="a-8s"></a>立一切法。<a id="a-8t"></a>天台释云。<a id="a-8u"></a>若迷无住。<a id="a-8v"></a>则三界六道纷然而有。<a id="a-8w"></a>则立世间一切诸法。<a id="a-8x"></a>若解无住即是无始无明。<a id="a-8y"></a>反本还源。<a id="a-8z"></a>发真成圣。<a id="a-90"></a>故有四种出世圣法。<a id="a-91"></a>普门玄云。<a id="a-92"></a>世者为三。<a id="a-93"></a>一五阴。<a id="a-94"></a>二众生。<a id="a-95"></a>三国土(云云)。<a id="a-96"></a>世是隔别。<a id="a-97"></a>即十法界之世。<a id="a-98"></a>亦是十种五阴。<a id="a-99"></a>乃至依报。<a id="a-9A"></a>隔别不同也。<a id="a-9B"></a>间是间差。<a id="a-9C"></a>三十种世间差别。<a id="a-9D"></a>不相谬乱。<a id="a-9E"></a>故名为间。<a id="a-9F"></a>各各有因。<a id="a-9G"></a>各各有果。<a id="a-9H"></a>故名为法。<a id="a-9I"></a>各各有界畔分齐。<a id="a-9J"></a>故名为界。<a id="a-9K"></a>今就一法界。<a id="a-9L"></a>各有十法。<a id="a-9M"></a>所谓如是性相等。<a id="a-9N"></a>十界即有百法。<a id="a-9O"></a>十界互相有则有千法。<a id="a-9P"></a>如是等法。<a id="a-9Q"></a>皆因缘生法。<a id="a-9R"></a>六道是惑因缘生法。<a id="a-9S"></a>四圣是解因缘法(云云)。<a id="a-9T"></a>是诸因缘法。<a id="a-9U"></a>即是三谛。<a id="a-9V"></a>因缘所生法。<a id="a-9W"></a>我说即是空。<a id="a-9X"></a>亦名为假名。<a id="a-9Y"></a>亦名中道义。<a id="a-9Z"></a>清凉。<a id="a-9a"></a>新经疏云。<a id="a-9b"></a>统唯一真法界。<a id="a-9c"></a>谓总该万有。<a id="a-9d"></a>即是一心。<a id="a-9e"></a>然心融万有。<a id="a-9f"></a>便成四种法界。<a id="a-9g"></a>一事法界。<a id="a-9h"></a>界是分义。<a id="a-9i"></a>一一差别。<a id="a-9j"></a>有分齐故。<a id="a-9k"></a>二理法界。<a id="a-9l"></a>界是性义。<a id="a-9m"></a>无尽事法。<a id="a-9n"></a>同一性故。<a id="a-9o"></a>三理事无碍法界。<a id="a-9p"></a>具性分义。<a id="a-9q"></a>性分无碍故。<a id="a-9r"></a>四事事无碍法界。<a id="a-9s"></a>一切分齐事法。<a id="a-9t"></a>一一如性融通。<a id="a-9u"></a>重重无尽故。</p>
  <p id="a9v">阿耨多罗三藐三菩提。<a id="a-9w"></a>肇论曰。<a id="a-9x"></a>秦言无上正遍知道。<a id="a-9y"></a>莫之大无上也。<a id="a-9z"></a>其道真正无法不知正遍知也。<a id="a-A0"></a>苑师云。<a id="a-A1"></a>阿此云无。<a id="a-A2"></a>耨多罗翻上。<a id="a-A3"></a>三藐翻正也。<a id="a-A4"></a>三遍也等也。<a id="a-A5"></a>菩提觉也。<a id="a-A6"></a>孤山疏云。<a id="a-A7"></a>极果超因故云无上。<a id="a-A8"></a>正则正观中道。<a id="a-A9"></a>等则双照二边。<a id="a-AA"></a>盖果上三智也。<a id="a-AB"></a>发轸云。<a id="a-AC"></a>无上是理。<a id="a-AD"></a>正等觉是智。<a id="a-AE"></a>正谓正中。<a id="a-AF"></a>即一切种智寂灭相也。<a id="a-AG"></a>等谓平等。<a id="a-AH"></a>即行类相貌如实知也。<a id="a-AI"></a>裴相国云。<a id="a-AJ"></a>是诸佛所证最上妙道。<a id="a-AK"></a>是众生所迷根本妙源。<a id="a-AL"></a>故凡夫流浪六道。<a id="a-AM"></a>由不发此菩提心故。<a id="a-AN"></a>今得人身。<a id="a-AO"></a>起庆幸意。<a id="a-AP"></a>当须秉心对佛像前烧香散华。<a id="a-AQ"></a>三业供养。<a id="a-AR"></a>立四弘誓发成佛心。<a id="a-AS"></a>故华严云。<a id="a-AT"></a>菩提心者。<a id="a-AU"></a>名为种子。<a id="a-AV"></a>能生一切诸佛法故。<a id="a-AW"></a>发此心者。<a id="a-AX"></a>须识其体。<a id="a-AY"></a>体有二种。<a id="a-AZ"></a>一曰当体。<a id="a-Aa"></a>二曰所依体。<a id="a-Ab"></a>其当体者。<a id="a-Ac"></a>所谓悲心智心愿心。<a id="a-Ad"></a>此三种心。<a id="a-Ae"></a>乃是当体。<a id="a-Af"></a>所依体者。<a id="a-Ag"></a>自性清净。<a id="a-Ah"></a>圆明妙心。<a id="a-Ai"></a>为所依体。<a id="a-Aj"></a>性自具足号如来藏。<a id="a-Ak"></a>惑不能染。<a id="a-Al"></a>智无所净。<a id="a-Am"></a>虚寂澄湛真觉灵明。<a id="a-An"></a>能生万法。<a id="a-Ao"></a>号一大事。<a id="a-Ap"></a>但由群生久迷此性。<a id="a-Aq"></a>唯认攀缘六尘影像。<a id="a-Ar"></a>乍起乍灭。<a id="a-As"></a>虚妄之念。<a id="a-At"></a>以为自心。<a id="a-Au"></a>一迷为心。<a id="a-Av"></a>决定惑为色身之内。<a id="a-Aw"></a>不知色身外。<a id="a-Ax"></a>洎山河虚空大地咸是妙明真心中物。<a id="a-Ay"></a>此之心体。<a id="a-Az"></a>如肇师云。<a id="a-B0"></a>微妙无相不可为有。<a id="a-B1"></a>用之弥勤不可为无。<a id="a-B2"></a>度一切诸佛境界经文殊言。<a id="a-B3"></a>菩提者。<a id="a-B4"></a>无形相无为。<a id="a-B5"></a>云何无形相。<a id="a-B6"></a>不可以六识识故。<a id="a-B7"></a>云何无为。<a id="a-B8"></a>无生住灭故。<a id="a-B9"></a>裴相国云。<a id="a-BA"></a>性含万德。<a id="a-BB"></a>体绝百非。<a id="a-BC"></a>如净月轮圆满无缺。<a id="a-BD"></a>惑云所覆不自觉知。<a id="a-BE"></a>妄惑既除。<a id="a-BF"></a>真心本净。<a id="a-BG"></a>性含万德。<a id="a-BH"></a>故在圣不为得。<a id="a-BI"></a>体绝百非。<a id="a-BJ"></a>故居凡不为失。<a id="a-BK"></a>然欲发此心者。<a id="a-BL"></a>当运慈悲而为宗要。<a id="a-BM"></a>故华严海云比丘。<a id="a-BN"></a>告善财言。<a id="a-BO"></a>发菩提心者。<a id="a-BP"></a>所谓发大悲心普救一切众生故。<a id="a-BQ"></a>发大慈心。<a id="a-BR"></a>等祐一切世间故。<a id="a-BS"></a>一切群汇本无生死。<a id="a-BT"></a>妄风飘鼓。<a id="a-BU"></a>汨没苦海。<a id="a-BV"></a>今发大愿。<a id="a-BW"></a>黑暗崖下。<a id="a-BX"></a>誓作明灯。<a id="a-BY"></a>生死波中永为船筏。<a id="a-BZ"></a>此起悲心。<a id="a-Ba"></a>拔众生苦。<a id="a-Bb"></a>一切凡夫。<a id="a-Bc"></a>本性具足性净功德。<a id="a-Bd"></a>今迷宝藏贫穷孤露。<a id="a-Be"></a>今启洪愿誓与群萌无上佛果究竟之乐。<a id="a-Bf"></a>如一众生未成佛。<a id="a-Bg"></a>终不于此取泥洹。<a id="a-Bh"></a>愿举修途之初步。<a id="a-Bi"></a>宜运成山之始篑。<a id="a-Bj"></a>崇德广业。<a id="a-Bk"></a>不倦终之(昔住大觉有王仁林垂访问曰。<a id="a-Bl"></a>佛道觉云易成。<a id="a-Bm"></a>经云。<a id="a-Bn"></a>佛道长远久受勤苦乃可得成。<a id="a-Bo"></a>若云难成。<a id="a-Bp"></a>安云一称南无佛皆已成佛道。<a id="a-Bq"></a>余即答曰。<a id="a-Br"></a>了性则见本是佛。<a id="a-Bs"></a>依自圆修乃易。<a id="a-Bt"></a>昧性则欲求作佛。<a id="a-Bu"></a>依他别修乃难。<a id="a-Bv"></a>慕圆宗者。<a id="a-Bw"></a>起信乐心才举念时。<a id="a-Bx"></a>已作如来真子。<a id="a-By"></a>如回向际。<a id="a-Bz"></a>便成无上菩提)</p>
  <p id="aC0">菩提。<a id="a-C1"></a>肇师云。<a id="a-C2"></a>道之极者。<a id="a-C3"></a>称曰菩提。<a id="a-C4"></a>秦无言以译之。<a id="a-C5"></a>后代诸师皆译为道。<a id="a-C6"></a>以大论翻为佛道故。<a id="a-C7"></a>今问。<a id="a-C8"></a>如周易曰。<a id="a-C9"></a>立人之道曰仁与义。<a id="a-CA"></a>此则儒宗仁义为道。<a id="a-CB"></a>庄子曰。<a id="a-CC"></a>虚静恬淡。<a id="a-CD"></a>寂寞无为者。<a id="a-CE"></a>天地之平而道德之至。<a id="a-CF"></a>此则道家以虚无为道。<a id="a-CG"></a>今释氏宗以何为道。<a id="a-CH"></a>答曰。<a id="a-CI"></a>般舟经云。<a id="a-CJ"></a>诸佛从心得解脱。<a id="a-CK"></a>心者清净名无垢。<a id="a-CL"></a>五道鲜洁不受色。<a id="a-CM"></a>有解此者大道成。<a id="a-CN"></a>是知吾教以心为道。<a id="a-CO"></a>心乃自性清净心也。<a id="a-CP"></a>其体湛寂。<a id="a-CQ"></a>其性灵照。<a id="a-CR"></a>无名无相。<a id="a-CS"></a>绝有绝无。<a id="a-CT"></a>心不能思。<a id="a-CU"></a>口不能议。<a id="a-CV"></a>褒美称为第一义谛。<a id="a-CW"></a>或者问曰。<a id="a-CX"></a>如净名云。<a id="a-CY"></a>菩提者不可以身得。<a id="a-CZ"></a>不可以心得。<a id="a-Ca"></a>今安以心而为道耶。<a id="a-Cb"></a>答究乎菩提非身心者。<a id="a-Cc"></a>如肇师云。<a id="a-Cd"></a>无为之道。<a id="a-Ce"></a>岂可以身心而得乎。<a id="a-Cf"></a>故度一切佛境界经云。<a id="a-Cg"></a>菩提者。<a id="a-Ch"></a>不可以身觉。<a id="a-Ci"></a>不可以心觉。<a id="a-Cj"></a>何以故。<a id="a-Ck"></a>身是无知如草木故。<a id="a-Cl"></a>心者虚诳不真实故。<a id="a-Cm"></a>是故菩提非身心也。<a id="a-Cn"></a>然净名中却云诸佛解脱当于众生心行中求者。<a id="a-Co"></a>天台释云。<a id="a-Cp"></a>今观众生心行。<a id="a-Cq"></a>入本性清净智。<a id="a-Cr"></a>穷众生心源者。<a id="a-Cs"></a>即显诸佛解脱之果。<a id="a-Ct"></a>如勤求水不得离冰。<a id="a-Cu"></a>寒虽结水成冰。<a id="a-Cv"></a>暖则释冰为水。<a id="a-Cw"></a>故华严云。<a id="a-Cx"></a>若能善用其心。<a id="a-Cy"></a>则获一切胜妙功德。<a id="a-Cz"></a>凡夫由昧心源。<a id="a-D0"></a>故随妄念。<a id="a-D1"></a>能于妄念深照性空。<a id="a-D2"></a>名解大道。<a id="a-D3"></a>故华严云。<a id="a-D4"></a>体解大道发无上心。<a id="a-D5"></a>此心智发能为佛母。<a id="a-D6"></a>号曰智度。<a id="a-D7"></a>是故智度亦名大道。<a id="a-D8"></a>故大论云。<a id="a-D9"></a>智度大道佛善来。<a id="a-DA"></a>如用此智修习万行。<a id="a-DB"></a>其所修法。<a id="a-DC"></a>亦名大道。<a id="a-DD"></a>故法华云。<a id="a-DE"></a>为灭谛故。<a id="a-DF"></a>修行于道。<a id="a-DG"></a>由道是心。<a id="a-DH"></a>其性虚通遍一切法无非是道。<a id="a-DI"></a>如金色女问文殊云。<a id="a-DJ"></a>何谓为道。<a id="a-DK"></a>答曰。<a id="a-DL"></a>汝则为道。<a id="a-DM"></a>又喜根云。<a id="a-DN"></a>淫欲即是道。<a id="a-DO"></a>恚痴亦复然。<a id="a-DP"></a>如此三事中。<a id="a-DQ"></a>无量诸佛道。<a id="a-DR"></a>今问淫事秽污。<a id="a-DS"></a>佛道清净。<a id="a-DT"></a>安指秽事名为净道。<a id="a-DU"></a>答观淫怒痴相同水月。<a id="a-DV"></a>了染净体。<a id="a-DW"></a>性如虚空。<a id="a-DX"></a>遇顺无著。<a id="a-DY"></a>逢违不嗔。<a id="a-DZ"></a>于恶境界。<a id="a-Da"></a>得解脱门。<a id="a-Db"></a>乃行非道通达佛道。<a id="a-Dc"></a>是名无碍人。<a id="a-Dd"></a>一道出生死。<a id="a-De"></a>若起凡见。<a id="a-Df"></a>成地狱业。<a id="a-Dg"></a>如热金圆取必烧手。<a id="a-Dh"></a>如是无为。<a id="a-Di"></a>名道人也。</p>
  <p id="aDj">阿婆磨。<a id="a-Dk"></a>大论翻云无等等。<a id="a-Dl"></a>佛名无等。<a id="a-Dm"></a>般若波罗蜜。<a id="a-Dn"></a>利益众生。<a id="a-Do"></a>全与佛相似。<a id="a-Dp"></a>故名无等等。</p>
  <p id="aDq">目帝罗。<a id="a-Dr"></a>此云解脱。<a id="a-Ds"></a>荆溪净名记云。<a id="a-Dt"></a>若正用功。<a id="a-Du"></a>上可作古买切。<a id="a-Dv"></a>下作耻活切。<a id="a-Dw"></a>功成之日。<a id="a-Dx"></a>上应作户贾切。<a id="a-Dy"></a>下应作徒活切。<a id="a-Dz"></a>智论云。<a id="a-E0"></a>解脱知见者。<a id="a-E1"></a>用是解脱知见。<a id="a-E2"></a>知是二种解脱相。<a id="a-E3"></a>有为无为解脱。<a id="a-E4"></a>知诸解脱相。<a id="a-E5"></a>所谓时解脱。<a id="a-E6"></a>不时解脱。<a id="a-E7"></a>慧解脱。<a id="a-E8"></a>俱解脱。<a id="a-E9"></a>坏解脱。<a id="a-EA"></a>不坏解脱。<a id="a-EB"></a>不可思议解脱。<a id="a-EC"></a>无碍解脱等。<a id="a-ED"></a>分别诸解脱相牢固。<a id="a-EE"></a>是名解脱知见无减(云云)。<a id="a-EF"></a>问曰。<a id="a-EG"></a>解脱知见者但言知何以复言见。<a id="a-EH"></a>答言知言见。<a id="a-EI"></a>事得牢固。<a id="a-EJ"></a>譬如绳二合为一则牢坚。<a id="a-EK"></a>复次若但说知。<a id="a-EL"></a>则不摄一切慧。<a id="a-EM"></a>如阿毗昙所说。<a id="a-EN"></a>慧有三种。<a id="a-EO"></a>有知非见。<a id="a-EP"></a>有见非知。<a id="a-EQ"></a>有亦知亦见。<a id="a-ER"></a>有知非见者。<a id="a-ES"></a>尽智无生智。<a id="a-ET"></a>五识相应智。<a id="a-EU"></a>有见非知者。<a id="a-EV"></a>八忍世间正见五邪见。<a id="a-EW"></a>有亦知亦见者。<a id="a-EX"></a>余残诸慧。<a id="a-EY"></a>若说知则不摄见。<a id="a-EZ"></a>若说见则不摄知。<a id="a-Ea"></a>是故说知见则具足。</p>
  <p id="aEb">阿惟颜。<a id="a-Ec"></a>应法师引十地经谓一生补处。</p>
  <p id="aEd">阿鞞跋致。<a id="a-Ee"></a>亦名阿惟越致。<a id="a-Ef"></a>此云不退转。<a id="a-Eg"></a>不退有三义。<a id="a-Eh"></a>入空位不退。<a id="a-Ei"></a>入假行不退。<a id="a-Ej"></a>入中念不退。<a id="a-Ek"></a>妙乐云。<a id="a-El"></a>般若是位。<a id="a-Em"></a>离二死故。<a id="a-En"></a>解脱是行。<a id="a-Eo"></a>诸行具故。<a id="a-Ep"></a>法身是念。<a id="a-Eq"></a>证实境故。<a id="a-Er"></a>智论云。<a id="a-Es"></a>无生忍法。<a id="a-Et"></a>即是阿鞞跋致地。</p>
  <p id="aEu">腻地。<a id="a-Ev"></a>此云依。<a id="a-Ew"></a>法华疏云。<a id="a-Ex"></a>利物以慈悲入室为首。<a id="a-Ey"></a>涉有忍辱为基。<a id="a-Ez"></a>济他以忘我为本。<a id="a-F0"></a>能行三法。<a id="a-F1"></a>大教宣通。<a id="a-F2"></a>即世间依止。<a id="a-F3"></a>名为法师。<a id="a-F4"></a>垂裕记云。<a id="a-F5"></a>皆言依者。<a id="a-F6"></a>以内有道法。<a id="a-F7"></a>可为人天依止。<a id="a-F8"></a>依者凭也。<a id="a-F9"></a>于佛灭后。<a id="a-FA"></a>凭此四人。<a id="a-FB"></a>取解故也。<a id="a-FC"></a>涅槃四依品云。<a id="a-FD"></a>有四种人。<a id="a-FE"></a>能护正法。<a id="a-FF"></a>为世所依。<a id="a-FG"></a>初依示为小乘内凡像。<a id="a-FH"></a>故经云。<a id="a-FI"></a>具烦恼性。<a id="a-FJ"></a>能知如来秘密之藏。<a id="a-FK"></a>二依示为须陀洹像。<a id="a-FL"></a>三依示为斯陀含阿那含像。<a id="a-FM"></a>四依示为阿罗汉像。<a id="a-FN"></a>智者云。<a id="a-FO"></a>涅槃四依。<a id="a-FP"></a>义通别圆。<a id="a-FQ"></a>若作别义者。<a id="a-FR"></a>如古师云。<a id="a-FS"></a>地前名初依。<a id="a-FT"></a>登地至三地。<a id="a-FU"></a>名须陀洹。<a id="a-FV"></a>五地名斯陀含。<a id="a-FW"></a>是第二依。<a id="a-FX"></a>七地名阿那含。<a id="a-FY"></a>是第三依。<a id="a-FZ"></a>八地至十地名阿罗汉。<a id="a-Fa"></a>是第四依。<a id="a-Fb"></a>若作圆义者。<a id="a-Fc"></a>准望别教。<a id="a-Fd"></a>以住前为初依。<a id="a-Fe"></a>十住为三依。<a id="a-Ff"></a>又始终判者。<a id="a-Fg"></a>五品六根为初依。<a id="a-Fh"></a>十住为二依。<a id="a-Fi"></a>行向为三依。<a id="a-Fj"></a>十地等觉为四依。<a id="a-Fk"></a>四果配位。<a id="a-Fl"></a>例别可见。<a id="a-Fm"></a>此人四依。<a id="a-Fn"></a>二行四依。<a id="a-Fo"></a>律明粪扫衣。<a id="a-Fp"></a>长乞食。<a id="a-Fq"></a>树下坐。<a id="a-Fr"></a>腐烂药。<a id="a-Fs"></a>此四种行上根利器所依止故。<a id="a-Ft"></a>三法四依。<a id="a-Fu"></a>涅槃云。<a id="a-Fv"></a>依法不依人。<a id="a-Fw"></a>依义不依语。<a id="a-Fx"></a>依智不依识。<a id="a-Fy"></a>依了义经不依不了义经。</p>
  <p id="aFz">摩诃衍。<a id="a-G0"></a>大论云。<a id="a-G1"></a>摩诃此含三义。<a id="a-G2"></a>谓大多胜。<a id="a-G3"></a>衍是乘也。<a id="a-G4"></a>胜鬘云。<a id="a-G5"></a>摩诃衍者。<a id="a-G6"></a>出生一切声闻缘觉世出世间善法。<a id="a-G7"></a>世尊阿耨大池出四大河。<a id="a-G8"></a>起信云。<a id="a-G9"></a>摩诃衍者。<a id="a-GA"></a>总说有二种。<a id="a-GB"></a>一者法。<a id="a-GC"></a>二者义。<a id="a-GD"></a>所言法者。<a id="a-GE"></a>谓众生心是。<a id="a-GF"></a>心则摄一切世间。<a id="a-GG"></a>出世间法。<a id="a-GH"></a>依于此心。<a id="a-GI"></a>显示摩诃衍义(云云)</p>
  <p id="aGJ">陀罗尼。<a id="a-GK"></a>大论秦言能持。<a id="a-GL"></a>集种种善法。<a id="a-GM"></a>能持令不散不失。<a id="a-GN"></a>譬如好器。<a id="a-GO"></a>盛水水不漏散。<a id="a-GP"></a>恶不善根心生能遮令不生。<a id="a-GQ"></a>若欲作恶罪时。<a id="a-GR"></a>持令不作。<a id="a-GS"></a>是名陀罗尼。<a id="a-GT"></a>肇翻总持。<a id="a-GU"></a>谓持善不失。<a id="a-GV"></a>持恶不生。<a id="a-GW"></a>又翻遮持。<a id="a-GX"></a>辅行云。<a id="a-GY"></a>体遮三惑。<a id="a-GZ"></a>性持三智。<a id="a-Ga"></a>熏闻云。<a id="a-Gb"></a>遮二边之恶。<a id="a-Gc"></a>持中道之善。<a id="a-Gd"></a>此从慧性立名。<a id="a-Ge"></a>阐义云。<a id="a-Gf"></a>然则陀罗尼既是梵语。<a id="a-Gg"></a>咒字即当华言。<a id="a-Gh"></a>经题华梵双标。<a id="a-Gi"></a>故云陀罗尼咒。<a id="a-Gj"></a>若尔何故云陀罗尼翻遮持耶。<a id="a-Gk"></a>答古人见秘密不翻。<a id="a-Gl"></a>例如此土禁咒等法。<a id="a-Gm"></a>便以咒名往翻。<a id="a-Gn"></a>然亦不失遮持之义。<a id="a-Go"></a>何者咒既训愿。<a id="a-Gp"></a>如菩萨四愿。<a id="a-Gq"></a>二愿拔苦即遮恶义。<a id="a-Gr"></a>二愿与乐即持善义。<a id="a-Gs"></a>大论明三陀罗尼。<a id="a-Gt"></a>一闻持陀罗尼。<a id="a-Gu"></a>得此陀罗尼者。<a id="a-Gv"></a>一切语言诸法耳所闻者。<a id="a-Gw"></a>皆不忘失。<a id="a-Gx"></a>即是名持。<a id="a-Gy"></a>二分别知陀罗尼。<a id="a-Gz"></a>得是陀罗尼。<a id="a-H0"></a>诸众生诸法。<a id="a-H1"></a>大小好丑。<a id="a-H2"></a>分别悉知。<a id="a-H3"></a>故分别陀罗尼。<a id="a-H4"></a>即是义持。<a id="a-H5"></a>三入音声陀罗尼。<a id="a-H6"></a>得此陀罗尼者。<a id="a-H7"></a>闻一切语言音声。<a id="a-H8"></a>不喜不嗔。<a id="a-H9"></a>一切众生。<a id="a-HA"></a>如恒沙等。<a id="a-HB"></a>劫寿恶言骂詈。<a id="a-HC"></a>心不憎恨。<a id="a-HD"></a>一切众生。<a id="a-HE"></a>如恒沙等。<a id="a-HF"></a>以赞叹供养。<a id="a-HG"></a>其心不动。<a id="a-HH"></a>不喜不着。<a id="a-HI"></a>是为入音声陀罗尼。<a id="a-HJ"></a>即是行持也。<a id="a-HK"></a>法华明三陀罗尼。<a id="a-HL"></a>一旋陀罗尼。<a id="a-HM"></a>二百千万亿旋陀罗尼。<a id="a-HN"></a>三法音方便陀罗尼。<a id="a-HO"></a>净名疏释云。<a id="a-HP"></a>旋者转也。<a id="a-HQ"></a>转假入空。<a id="a-HR"></a>得证真谛。<a id="a-HS"></a>百千万亿者。<a id="a-HT"></a>即是从空入假。<a id="a-HU"></a>旋转分别。<a id="a-HV"></a>破尘沙惑。<a id="a-HW"></a>显出恒沙佛法。<a id="a-HX"></a>法音方便者即是二观方便得入中道。</p>
  <p id="aHY">萨怛多般怛罗。<a id="a-HZ"></a>资中曰。<a id="a-Ha"></a>相传云是白伞盖。<a id="a-Hb"></a>喻如来藏性本无染遍覆有情也。</p>
  <p id="aHc">苏卢都诃。<a id="a-Hd"></a>此云梵音决定。<a id="a-He"></a>毗婆尸佛。<a id="a-Hf"></a>说此一咒。<a id="a-Hg"></a>治一万八千种病。</p>
  <p id="aHh">胡苏多。<a id="a-Hi"></a>此云除一切。<a id="a-Hj"></a>郁蒸热恼。<a id="a-Hk"></a>式弃佛所说咒。</p>
  <p id="aHl">蜜奢兜。<a id="a-Hm"></a>此云金鼓。<a id="a-Hn"></a>随叶佛所说咒。<a id="a-Ho"></a>四拘留秦佛说金刚憧咒。<a id="a-Hp"></a>五拘那含牟尼佛说名声振十方咒。<a id="a-Hq"></a>六迦葉佛说拯济群生咒。<a id="a-Hr"></a>七释迦世尊说金光照辉咒。</p>
  <p id="aHs">阿牟伽皤赊。<a id="a-Ht"></a>此云不空罥索。</p>
  <p id="aHu">咀儞也他。<a id="a-Hv"></a>或呾侄他。<a id="a-Hw"></a>此翻所谓。</p>
  <p id="aHx">娑婆诃。<a id="a-Hy"></a>或莎诃。<a id="a-Hz"></a>此翻善说。<a id="a-I0"></a>又云散去。</p>
  <p id="aI1">萨婆若多。<a id="a-I2"></a>般舟名萨云若。<a id="a-I3"></a>大论云秦言一切智相。<a id="a-I4"></a>因名般若。<a id="a-I5"></a>果名萨婆若。<a id="a-I6"></a>大品云。<a id="a-I7"></a>萨婆若是声闻辟支佛智。<a id="a-I8"></a>道种智是菩萨摩诃萨智。<a id="a-I9"></a>一切种智是诸佛智。<a id="a-IA"></a>经曰。<a id="a-IB"></a>欲以一切智断烦恼习。<a id="a-IC"></a>当习行般若波罗蜜。<a id="a-ID"></a>论问一心中得一切智一切种智断烦恼习。<a id="a-IE"></a>今云何言。<a id="a-IF"></a>以一切智具足得一切种智。<a id="a-IG"></a>以一切种智断烦恼习。<a id="a-IH"></a>答实一切智一时得。<a id="a-II"></a>此中为令人信般若波罗蜜故。<a id="a-IJ"></a>次第差别品说。</p>
  <p id="aIK">尔焰。<a id="a-IL"></a>或名尔炎。<a id="a-IM"></a>此云所知。<a id="a-IN"></a>又云应知。<a id="a-IO"></a>又云境界。<a id="a-IP"></a>问如大论云是时过意地。<a id="a-IQ"></a>住在智业中。<a id="a-IR"></a>华严安云普济诸含识。<a id="a-IS"></a>令过尔焰海。<a id="a-IT"></a>答由此能知之智。<a id="a-IU"></a>照开所知之境。<a id="a-IV"></a>是则名为过尔焰海。<a id="a-IW"></a>故楞伽经第一曰。<a id="a-IX"></a>智尔焰得向。<a id="a-IY"></a>此乃全由其境。<a id="a-IZ"></a>以成其智名智业中。</p>
  <p id="aIa">多伽梢。<a id="a-Ib"></a>或多伽罗。<a id="a-Ic"></a>此翻根智。<a id="a-Id"></a>维摩云。<a id="a-Ie"></a>智度菩萨母。<a id="a-If"></a>净名疏云。<a id="a-Ig"></a>智度即是实智。<a id="a-Ih"></a>实智有能显出法身之力故。<a id="a-Ii"></a>如母能生。<a id="a-Ij"></a>实智亦名如理智。<a id="a-Ik"></a>正观真谛如理而知则无颠倒。<a id="a-Il"></a>摄论云。<a id="a-Im"></a>顺理清净名如理智。<a id="a-In"></a>十八空论云。<a id="a-Io"></a>如理智即无分别智。<a id="a-Ip"></a>亦名正智。<a id="a-Iq"></a>又名真智。<a id="a-Ir"></a>又名根本智。</p>
  <p id="aIs">沤和俱舍罗。<a id="a-It"></a>此云方便。<a id="a-Iu"></a>维摩云。<a id="a-Iv"></a>方便以为父。<a id="a-Iw"></a>肇师云。<a id="a-Ix"></a>方便即智之别用耳。<a id="a-Iy"></a>智以通幽穷微。<a id="a-Iz"></a>决定法相。<a id="a-J0"></a>无知而无不知。<a id="a-J1"></a>谓之智也。<a id="a-J2"></a>虽达法相而能不证。<a id="a-J3"></a>处有不失无。<a id="a-J4"></a>在无不舍有。<a id="a-J5"></a>冥空存德彼我两济。<a id="a-J6"></a>故曰方便。<a id="a-J7"></a>净名疏云。<a id="a-J8"></a>方便是权智。<a id="a-J9"></a>权智外用。<a id="a-JA"></a>能有成辨。<a id="a-JB"></a>如父能营求长成。<a id="a-JC"></a>所言权智亦名如量智。<a id="a-JD"></a>遍观俗谛。<a id="a-JE"></a>如事数量则摄一切。<a id="a-JF"></a>十八空论云。<a id="a-JG"></a>如量智即无分别后智。<a id="a-JH"></a>亦名遍智。<a id="a-JI"></a>又名俗智。<a id="a-JJ"></a>又名后得智。<a id="a-JK"></a>佛性论云。<a id="a-JL"></a>又此二智有二种相。<a id="a-JM"></a>一者无著。<a id="a-JN"></a>二者无碍。<a id="a-JO"></a>言无著者。<a id="a-JP"></a>见众生界自性清净。<a id="a-JQ"></a>是如理智相也。<a id="a-JR"></a>言无碍者。<a id="a-JS"></a>能通达观无量无边诸世界故。<a id="a-JT"></a>是如量智相也。<a id="a-JU"></a>又如理智为因。<a id="a-JV"></a>如量智为果。<a id="a-JW"></a>言为因者。<a id="a-JX"></a>能作生死及涅槃因。<a id="a-JY"></a>言为果者。<a id="a-JZ"></a>由此理故知于如来真俗等法。<a id="a-Ja"></a>又如理智是清净因。<a id="a-Jb"></a>如量智者。<a id="a-Jc"></a>是圆满因。<a id="a-Jd"></a>清净因者。<a id="a-Je"></a>由如理智。<a id="a-Jf"></a>三惑灭尽。<a id="a-Jg"></a>圆满因者。<a id="a-Jh"></a>由如量智。<a id="a-Ji"></a>三德圆满。<a id="a-Jj"></a>又如理智。<a id="a-Jk"></a>即一心之体为因。<a id="a-Jl"></a>如量智即一心之用为果。<a id="a-Jm"></a>二教论云。<a id="a-Jn"></a>释氏之教。<a id="a-Jo"></a>理富权实。<a id="a-Jp"></a>有余不了称之为权。<a id="a-Jq"></a>无余了义。<a id="a-Jr"></a>号之为实。<a id="a-Js"></a>由此权实二智。<a id="a-Jt"></a>而设权实二教也。<a id="a-Ju"></a>北山云。<a id="a-Jv"></a>真道焉可以修身。<a id="a-Jw"></a>权道焉可以御化。<a id="a-Jx"></a>真道不可以暂废。<a id="a-Jy"></a>故混而不滓。<a id="a-Jz"></a>权道不可以久立。<a id="a-K0"></a>故舍而合道也。</p>
 </body>
</html>