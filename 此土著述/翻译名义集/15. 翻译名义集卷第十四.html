<!doctype html>
<html id="z3IBXHE1fs" data-ver="1647">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十四</h1>
  <h2 id="a2">增数譬喻篇第五十三</h2>
  <p id="a3">太虚水月。<a id="a-4"></a>并喻体空。<a id="a-5"></a>兔角龟毛皆况名假。<a id="a-6"></a>因动背定。<a id="a-7"></a>比舟行而岸移。<a id="a-8"></a>由妄迷真。<a id="a-9"></a>譬云驶而月运。<a id="a-A"></a>六道生死。<a id="a-B"></a>若朽故之火宅。<a id="a-C"></a>诸佛涅槃譬清凉之宝渚。<a id="a-D"></a>今欲开解遂集譬喻。<a id="a-E"></a>俾闻法人见月亡指。<a id="a-F"></a>冀修行者。<a id="a-G"></a>到岸舍筏。<a id="a-H"></a>故引而伸之。</p>
  <p id="aI">阿波陀那。<a id="a-J"></a>此云譬喻。<a id="a-K"></a>文句云。<a id="a-L"></a>譬者比况也。<a id="a-M"></a>喻者晓训也。<a id="a-N"></a>至理玄微。<a id="a-O"></a>抱迷不悟。<a id="a-P"></a>妙法深奥。<a id="a-Q"></a>执情奚解。<a id="a-R"></a>要假近以喻远。<a id="a-S"></a>故借彼而况此。<a id="a-T"></a>涅槃经说喻。<a id="a-U"></a>有八种。<a id="a-V"></a>一顺喻。<a id="a-W"></a>二逆喻。<a id="a-X"></a>三现喻。<a id="a-Y"></a>四非喻。<a id="a-Z"></a>五先喻。<a id="a-a"></a>六后喻。<a id="a-b"></a>七先后喻。<a id="a-c"></a>八遍喻。<a id="a-d"></a>顺喻者。<a id="a-e"></a>天降大雨。<a id="a-f"></a>沟渎皆满。<a id="a-g"></a>沟渎满故。<a id="a-h"></a>小坑满等。<a id="a-i"></a>如来法雨亦复如是。<a id="a-j"></a>众生戒满。<a id="a-k"></a>戒满足故。<a id="a-l"></a>不悔心满等。<a id="a-m"></a>逆喻者。<a id="a-n"></a>大海有本所谓大河。<a id="a-o"></a>大河有本所谓小河等。<a id="a-p"></a>以喻涅槃有本。<a id="a-q"></a>谓解脱等。<a id="a-r"></a>现喻者。<a id="a-s"></a>众生心性犹如猕猴。<a id="a-t"></a>非喻者。<a id="a-u"></a>如来曾对波斯匿王说。<a id="a-v"></a>有四山从四方来欲害于人。<a id="a-w"></a>王若闻者当设何计。<a id="a-x"></a>王即答云。<a id="a-y"></a>唯当专心持戒布施。<a id="a-z"></a>四山即是生老病死。<a id="a-10"></a>常来切人。<a id="a-11"></a>故云非喻。<a id="a-12"></a>先喻者。<a id="a-13"></a>譬如有人贪着妙华欲取之时。<a id="a-14"></a>为水所漂。<a id="a-15"></a>众生亦然。<a id="a-16"></a>贪着五欲。<a id="a-17"></a>为生老病死之所漂没。<a id="a-18"></a>后喻者。<a id="a-19"></a>莫轻小恶以为无殃。<a id="a-1A"></a>水渧虽微。<a id="a-1B"></a>渐盈大器。<a id="a-1C"></a>先后喻者。<a id="a-1D"></a>譬如芭蕉生果则死。<a id="a-1E"></a>愚人得养亦如是。<a id="a-1F"></a>如骡怀妊。<a id="a-1G"></a>命不久全。<a id="a-1H"></a>遍喻者。<a id="a-1I"></a>三十三天有波利质多树。<a id="a-1J"></a>其根深入。<a id="a-1K"></a>有五由旬。<a id="a-1L"></a>枝叶四布。<a id="a-1M"></a>叶熟则黄。<a id="a-1N"></a>诸天见已。<a id="a-1O"></a>心生欢喜。<a id="a-1P"></a>其叶既落。<a id="a-1Q"></a>复生欢喜。<a id="a-1R"></a>枝变色已。<a id="a-1S"></a>又生欢喜等。<a id="a-1T"></a>我诸弟子亦如是。<a id="a-1U"></a>叶色黄者。<a id="a-1V"></a>喻我弟子念欲出家。<a id="a-1W"></a>其叶落者。<a id="a-1X"></a>喻我弟子剃除须发等。<a id="a-1Y"></a>经中具说。<a id="a-1Z"></a>以此树等。<a id="a-1a"></a>遍喻佛弟子等。<a id="a-1b"></a>故云遍喻。<a id="a-1c"></a>又第五卷明分喻云。<a id="a-1d"></a>面貌端正。<a id="a-1e"></a>如盛满月。<a id="a-1f"></a>白象鲜洁犹如雪山。<a id="a-1g"></a>满月不可即同于面。<a id="a-1h"></a>雪山不可即是白象。<a id="a-1i"></a>不可以喻喻真解脱。<a id="a-1j"></a>为众生故。<a id="a-1k"></a>故作是喻(雪山比象安责尾牙满月况面。<a id="a-1l"></a>岂有眉目)</p>
  <p id="a1m">斫讫罗。<a id="a-1n"></a>此土翻轮。<a id="a-1o"></a>净名云。<a id="a-1p"></a>三转法轮于大千。<a id="a-1q"></a>其轮本来常清净。<a id="a-1r"></a>言三转。<a id="a-1s"></a>一曰示转。<a id="a-1t"></a>二曰劝转。<a id="a-1u"></a>三曰证转。<a id="a-1v"></a>所云法者。<a id="a-1w"></a>轨持名法。<a id="a-1x"></a>轨谓轨则。<a id="a-1y"></a>令物生解。<a id="a-1z"></a>持谓任持不舍自体。<a id="a-20"></a>辅行云轮具二义。<a id="a-21"></a>一运转义。<a id="a-22"></a>二摧碾义。<a id="a-23"></a>文句云。<a id="a-24"></a>转佛心中化他之法。<a id="a-25"></a>度入他心。<a id="a-26"></a>名转法轮。<a id="a-27"></a>辅行云。<a id="a-28"></a>以四谛轮转度与他。<a id="a-29"></a>摧破结惑。<a id="a-2A"></a>如王轮宝能坏能安。<a id="a-2B"></a>法轮亦尔。<a id="a-2C"></a>坏烦恼怨安住谛理。<a id="a-2D"></a>智论云。<a id="a-2E"></a>诸佛法轮有二种。<a id="a-2F"></a>一者显。<a id="a-2G"></a>二者密。<a id="a-2H"></a>显谓显露。<a id="a-2I"></a>言显义露。<a id="a-2J"></a>号显露教。<a id="a-2K"></a>如在鹿苑显为五人说小密为八万说大。<a id="a-2L"></a>密谓秘密。<a id="a-2M"></a>先达释秘。<a id="a-2N"></a>乃分二种。<a id="a-2O"></a>一者隐秘。<a id="a-2P"></a>在昔四时。<a id="a-2Q"></a>权谋隐覆曰秘。<a id="a-2R"></a>神用潜益曰密。<a id="a-2S"></a>二者真秘。<a id="a-2T"></a>在今法华。<a id="a-2U"></a>昔所未说为秘。<a id="a-2V"></a>开已无外为密。<a id="a-2W"></a>今论秘密。<a id="a-2X"></a>复有二种。<a id="a-2Y"></a>一者至理秘密。<a id="a-2Z"></a>阿含云。<a id="a-2a"></a>甚深之理。<a id="a-2b"></a>不可说。<a id="a-2c"></a>第一义谛无声字。<a id="a-2d"></a>故楞伽云。<a id="a-2e"></a>我于某夜成道。<a id="a-2f"></a>某夜入般涅槃。<a id="a-2g"></a>中间不说一字。<a id="a-2h"></a>依何密语。<a id="a-2i"></a>作如是说。<a id="a-2j"></a>佛言依二密语。<a id="a-2k"></a>谓缘自得法。<a id="a-2l"></a>及本住法。<a id="a-2m"></a>发轸释云。<a id="a-2n"></a>自得法者。<a id="a-2o"></a>修德也。<a id="a-2p"></a>本住法者性德也。<a id="a-2q"></a>是则如来道场所得实智。<a id="a-2r"></a>是法非思量分别之所能解。<a id="a-2s"></a>亦不可以容声矣。<a id="a-2t"></a>故法华云。<a id="a-2u"></a>止止不须说。<a id="a-2v"></a>我法妙难思。<a id="a-2w"></a>言语道断。<a id="a-2x"></a>故不须说。<a id="a-2y"></a>心行处灭。<a id="a-2z"></a>故妙难思。<a id="a-30"></a>所以掩舌摩竭。<a id="a-31"></a>用启息言之津。<a id="a-32"></a>杜口毗耶。<a id="a-33"></a>以通得意之路。<a id="a-34"></a>故达磨西来。<a id="a-35"></a>少林面壁。<a id="a-36"></a>神光往彼。<a id="a-37"></a>晨夕参承。<a id="a-38"></a>夜遇大雪。<a id="a-39"></a>坚立不动。<a id="a-3A"></a>迟明过膝。<a id="a-3B"></a>师悯问曰。<a id="a-3C"></a>当求何事。<a id="a-3D"></a>光悲泪曰。<a id="a-3E"></a>惟愿和尚慈悲。<a id="a-3F"></a>开甘露门。<a id="a-3G"></a>师曰。<a id="a-3H"></a>诸佛无上妙道。<a id="a-3I"></a>旷劫精勤。<a id="a-3J"></a>难行能行。<a id="a-3K"></a>难忍而忍。<a id="a-3L"></a>岂以小德小智。<a id="a-3M"></a>轻心慢心。<a id="a-3N"></a>欲冀真乘。<a id="a-3O"></a>徒劳勤苦。<a id="a-3P"></a>光闻师诲。<a id="a-3Q"></a>潜取利刀。<a id="a-3R"></a>自断左臂。<a id="a-3S"></a>置于师前。<a id="a-3T"></a>师知是法器。<a id="a-3U"></a>乃曰诸佛最初求道为法忘形。<a id="a-3V"></a>汝今断臂吾前求。<a id="a-3W"></a>亦可在。<a id="a-3X"></a>遂与易名慧可。<a id="a-3Y"></a>光曰诸佛法印可得闻乎。<a id="a-3Z"></a>师曰诸佛法印匪从人得。<a id="a-3a"></a>光曰我心未宁。<a id="a-3b"></a>乞师与安。<a id="a-3c"></a>师曰将心来与汝安。<a id="a-3d"></a>光曰觅心了不可得。<a id="a-3e"></a>师曰我与汝安心竟。<a id="a-3f"></a>据此达磨。<a id="a-3g"></a>但为除病。<a id="a-3h"></a>道绝言说。<a id="a-3i"></a>二者言词秘密。<a id="a-3j"></a>如诸神咒。<a id="a-3k"></a>虽立语言词句义密。<a id="a-3l"></a>人不能解。<a id="a-3m"></a>究此密谈之法。<a id="a-3n"></a>意在遮恶持善。<a id="a-3o"></a>故陀罗尼翻为遮持。<a id="a-3p"></a>遮谓遮恶。<a id="a-3q"></a>持谓持善。<a id="a-3r"></a>此释龙树二种法轮。<a id="a-3s"></a>若依天台乃辨八教。<a id="a-3t"></a>顿渐秘密不定。<a id="a-3u"></a>示佛设化之仪式。<a id="a-3v"></a>名化仪四教。<a id="a-3w"></a>藏通别圆释佛化物之法门。<a id="a-3x"></a>号化法四教。<a id="a-3y"></a>方味具足。<a id="a-3z"></a>应病授药。<a id="a-40"></a>烦恼恶疾。<a id="a-41"></a>自然消伏。<a id="a-42"></a>宗镜问。<a id="a-43"></a>达磨以心传心。<a id="a-44"></a>不立文字。<a id="a-45"></a>何用广引佛菩萨教。<a id="a-46"></a>借虾为眼。<a id="a-47"></a>无自己分。<a id="a-48"></a>答木匪绳而靡直。<a id="a-49"></a>理非教而不圆。<a id="a-4A"></a>以圣言为定量。<a id="a-4B"></a>邪伪难移。<a id="a-4C"></a>用至教为指南。<a id="a-4D"></a>依凭有据。<a id="a-4E"></a>圭峰云。<a id="a-4F"></a>经是佛语。<a id="a-4G"></a>禅是佛意。<a id="a-4H"></a>诸佛心口必不相违。<a id="a-4I"></a>忠国师云。<a id="a-4J"></a>应依佛语一乘了义。<a id="a-4K"></a>契取本源心地。<a id="a-4L"></a>转相传授。<a id="a-4M"></a>与佛道同。<a id="a-4N"></a>五祖庄严大师一生训徒。<a id="a-4O"></a>常举维摩曰。<a id="a-4P"></a>不着世间如莲华常善入于空寂行。<a id="a-4Q"></a>达诸法相无挂碍。<a id="a-4R"></a>稽首如空无所依。<a id="a-4S"></a>时有人问。<a id="a-4T"></a>此是佛语。<a id="a-4U"></a>欲得和尚自语。<a id="a-4V"></a>师云。<a id="a-4W"></a>佛语即我语。<a id="a-4X"></a>我语即佛语。<a id="a-4Y"></a>愿诸智者勿分别焉。</p>
  <p id="a4Z">一门。<a id="a-4a"></a>法华云。<a id="a-4b"></a>是舍唯有一门而复狭小。<a id="a-4c"></a>天台释曰。<a id="a-4d"></a>别者一谓一理一道清净。<a id="a-4e"></a>门谓正教。<a id="a-4f"></a>通于所通。<a id="a-4g"></a>小谓不容断常七方便等教理宽博。<a id="a-4h"></a>则非狭小。<a id="a-4i"></a>众生不能以此理教自通。<a id="a-4j"></a>将谈无机。<a id="a-4k"></a>故言狭小耳。<a id="a-4l"></a>通者理纯无杂故言一。<a id="a-4m"></a>即理能通故言门。<a id="a-4n"></a>微妙难知。<a id="a-4o"></a>故言狭小。<a id="a-4p"></a>教者十方谛求。<a id="a-4q"></a>更无余乘。<a id="a-4r"></a>唯一佛乘。<a id="a-4s"></a>故言一。<a id="a-4t"></a>此教能通故言门。</p>
  <p id="a4u">二翼。<a id="a-4v"></a>亦喻二轮。<a id="a-4w"></a>又譬二门故。<a id="a-4x"></a>止观云。<a id="a-4y"></a>驰二轮而致远喻止观以横周。<a id="a-4z"></a>鼓两翅以高飞譬定慧之竖彻。<a id="a-50"></a>故荆溪咨左溪曰。<a id="a-51"></a>畴昔之夜梦。<a id="a-52"></a>披僧服腋二轮。<a id="a-53"></a>游大河之中。<a id="a-54"></a>左溪曰。<a id="a-55"></a>噫汝当以止观二法度群生于生死之渊乎。<a id="a-56"></a>大品佛告须菩提。<a id="a-57"></a>譬如有翼之鸟飞腾虚空而不堕坠。<a id="a-58"></a>虽在空中亦不住空。<a id="a-59"></a>须菩提。<a id="a-5A"></a>菩萨摩诃萨亦复如是。<a id="a-5B"></a>学空解脱门。<a id="a-5C"></a>学无相无作解脱门。<a id="a-5D"></a>亦不作证。<a id="a-5E"></a>故不堕声闻辟支佛地。<a id="a-5F"></a>譬二门者。<a id="a-5G"></a>智论云。<a id="a-5H"></a>欲成佛道。<a id="a-5I"></a>凡有二门。<a id="a-5J"></a>一者福德。<a id="a-5K"></a>二者智慧。<a id="a-5L"></a>行施戒忍。<a id="a-5M"></a>是为福德门。<a id="a-5N"></a>知一切诸法实相。<a id="a-5O"></a>摩诃般若波罗蜜是为智慧门。<a id="a-5P"></a>菩萨入福德门。<a id="a-5Q"></a>除一切罪。<a id="a-5R"></a>所愿皆得。<a id="a-5S"></a>若不得愿者。<a id="a-5T"></a>以罪垢遮故。<a id="a-5U"></a>入智慧门则不厌生死。<a id="a-5V"></a>不乐涅槃。<a id="a-5W"></a>二事一故。<a id="a-5X"></a>今欲出生摩诃般若波罗蜜。<a id="a-5Y"></a>要因禅定门。<a id="a-5Z"></a>禅定门必须大精进力。<a id="a-5a"></a>此以六度。<a id="a-5b"></a>合譬二门。<a id="a-5c"></a>免踟蹰于小迳。<a id="a-5d"></a>令优游于通衢也。<a id="a-5e"></a>宝积喻二种缚。<a id="a-5f"></a>一见缚。<a id="a-5g"></a>二利养缚。<a id="a-5h"></a>又喻二种痈疮。<a id="a-5i"></a>一者见求他过。<a id="a-5j"></a>二者自覆己罪。<a id="a-5k"></a>又喻二种毒箭双射其心。<a id="a-5l"></a>一邪命为利。<a id="a-5m"></a>二乐好衣钵。<a id="a-5n"></a>此三双喻览宜自照。<a id="a-5o"></a>中绳之谓君子不中绳之谓小人焉。</p>
  <p id="a5p">三目。<a id="a-5q"></a>涅槃云。<a id="a-5r"></a>如摩醯首罗面上三目。<a id="a-5s"></a>章安涅槃疏云。<a id="a-5t"></a>摩醯首罗。<a id="a-5u"></a>居色界顶。<a id="a-5v"></a>统领大千一面三目。<a id="a-5w"></a>三目一面。<a id="a-5x"></a>不可单言一三纵横。<a id="a-5y"></a>若并若别。<a id="a-5z"></a>能严天颜。<a id="a-60"></a>作世界主。<a id="a-61"></a>彻照三千。<a id="a-62"></a>不纵不横。<a id="a-63"></a>严主照世。<a id="a-64"></a>一切皆成。<a id="a-65"></a>三德亦尔。<a id="a-66"></a>纵横并别。<a id="a-67"></a>秘藏不成。<a id="a-68"></a>不纵不横。<a id="a-69"></a>秘藏乃成。<a id="a-6A"></a>天台云。<a id="a-6B"></a>备说三德。<a id="a-6C"></a>为涅槃。<a id="a-6D"></a>虽三点上下而无纵。<a id="a-6E"></a>表里而无横。<a id="a-6F"></a>一不相混。<a id="a-6G"></a>三不相离。<a id="a-6H"></a>释签云。<a id="a-6I"></a>上下是纵义。<a id="a-6J"></a>虽一点在上。<a id="a-6K"></a>不同点水之纵。<a id="a-6L"></a>三德亦尔。<a id="a-6M"></a>法身本有。<a id="a-6N"></a>不同别教为惑所覆。<a id="a-6O"></a>表里是横义。<a id="a-6P"></a>虽二点居下。<a id="a-6Q"></a>不同烈火之横。<a id="a-6R"></a>三德亦尔。<a id="a-6S"></a>二德修成。<a id="a-6T"></a>不同别人理体具足而不相收。<a id="a-6U"></a>故借纵横之譬。<a id="a-6V"></a>显非并别之法。<a id="a-6W"></a>斯可通喻十种三法。<a id="a-6X"></a>如光明玄。<a id="a-6Y"></a>学者览之。</p>
  <p id="a6Z">四蛇。<a id="a-6a"></a>金光明云。<a id="a-6b"></a>犹如四蛇同处一箧。<a id="a-6c"></a>四大蚖蛇。<a id="a-6d"></a>其性各异。<a id="a-6e"></a>天台释云。<a id="a-6f"></a>二上升是阳。<a id="a-6g"></a>二下沉是阴。<a id="a-6h"></a>何故相违。<a id="a-6i"></a>犹其性别。<a id="a-6j"></a>性别那能和合成身。<a id="a-6k"></a>故大集云。<a id="a-6l"></a>昔有一人。<a id="a-6m"></a>避二醉象(生死)缘藤(命根)入井(无常)有黑白二鼠(日月)啮藤将断。<a id="a-6n"></a>旁有四蛇欲螫(四大)下有三龙吐火张爪拒之(三毒)其人仰望二象已临井上。<a id="a-6o"></a>忧恼无托。<a id="a-6p"></a>忽有蜂过遗蜜滴入口(五欲)是人唼蜜。<a id="a-6q"></a>全亡危惧。</p>
  <p id="a6r">四喻。<a id="a-6s"></a>金光明经。<a id="a-6t"></a>四佛同举山斤海滴地尘空界。<a id="a-6u"></a>尚可尽边。<a id="a-6v"></a>无有能计释尊寿命。<a id="a-6w"></a>天台释云。<a id="a-6x"></a>若从信相所疑。<a id="a-6y"></a>应言寿有量。<a id="a-6z"></a>若从四佛释疑。<a id="a-70"></a>应言寿无量。<a id="a-71"></a>孤山索隐未善此文。<a id="a-72"></a>执能喻之有量。<a id="a-73"></a>迷所况之无量。<a id="a-74"></a>以下三无常之数。<a id="a-75"></a>释上三常寿之身。<a id="a-76"></a>报应淆混。<a id="a-77"></a>疑释颠倒。<a id="a-78"></a>垂裕后昆。<a id="a-79"></a>当详察焉。</p>
  <p id="a7A">五味。<a id="a-7B"></a>圣行品云。<a id="a-7C"></a>譬如从牛出乳。<a id="a-7D"></a>从乳出酪。<a id="a-7E"></a>从酪出生酥。<a id="a-7F"></a>从生酥出熟酥。<a id="a-7G"></a>从熟酥出醍醐譬从佛出十二部经。<a id="a-7H"></a>从十二部经出九部修多罗。<a id="a-7I"></a>从九部出方等从方等出摩诃般若。<a id="a-7J"></a>从摩诃般若出大涅槃。<a id="a-7K"></a>此喻一取相生次第。<a id="a-7L"></a>牛譬于佛。<a id="a-7M"></a>五味譬教。<a id="a-7N"></a>乳从牛出。<a id="a-7O"></a>酥从乳生。<a id="a-7P"></a>二酥醍醐次第不乱。<a id="a-7Q"></a>二喻浓淡。<a id="a-7R"></a>此取一番下劣根性。<a id="a-7S"></a>所谓二乘在华严座。<a id="a-7T"></a>不信不解。<a id="a-7U"></a>不变凡情故譬其乳。<a id="a-7V"></a>次至鹿苑闻三藏教。<a id="a-7W"></a>二乘根性依教修行。<a id="a-7X"></a>转凡成圣。<a id="a-7Y"></a>譬转乳成酪。<a id="a-7Z"></a>次至方等闻弹斥。<a id="a-7a"></a>声闻慕大耻小。<a id="a-7b"></a>得通教益。<a id="a-7c"></a>如转酪成生酥。<a id="a-7d"></a>次至般若。<a id="a-7e"></a>奉敕转教。<a id="a-7f"></a>心渐通泰。<a id="a-7g"></a>得别教益。<a id="a-7h"></a>如转生酥成熟酥。<a id="a-7i"></a>次至法华。<a id="a-7j"></a>三周说法。<a id="a-7k"></a>得记作佛。<a id="a-7l"></a>如转熟酥成醍醐。<a id="a-7m"></a>此乃约教竖辨。<a id="a-7n"></a>其如约教横辨。<a id="a-7o"></a>兼但对带多少可知。<a id="a-7p"></a>晋华严云。<a id="a-7q"></a>譬如日出先照一切诸大山王。<a id="a-7r"></a>次照一切大山。<a id="a-7s"></a>次照金刚宝山。<a id="a-7t"></a>然后普照一切大地。<a id="a-7u"></a>又云譬如日月出现世间。<a id="a-7v"></a>乃至深山幽谷无不普照。<a id="a-7w"></a>此喻先照高山。<a id="a-7x"></a>次照幽谷。<a id="a-7y"></a>后照平地。<a id="a-7z"></a>天台准涅槃五味演第三平地。<a id="a-80"></a>开为三时。<a id="a-81"></a>方等如食时。<a id="a-82"></a>般若如禺中。<a id="a-83"></a>法华如正午。<a id="a-84"></a>释签问曰。<a id="a-85"></a>应还取涅槃本文。<a id="a-86"></a>何以却取华严文耶。<a id="a-87"></a>非但数不相当。<a id="a-88"></a>亦恐文意各别。<a id="a-89"></a>答涅槃五味转变而只是一乳。<a id="a-8A"></a>华严三照不同。<a id="a-8B"></a>而只是一日。<a id="a-8C"></a>今演平地之譬。<a id="a-8D"></a>以对涅槃后之三味数虽不等。<a id="a-8E"></a>其义宛齐。<a id="a-8F"></a>又涅槃以牛譬佛乳从牛出。<a id="a-8G"></a>譬佛初说大。<a id="a-8H"></a>乳出已后。<a id="a-8I"></a>其味转变犹成分譬。<a id="a-8J"></a>故此下文义立五味皆从牛出。<a id="a-8K"></a>未若华严日譬于佛。<a id="a-8L"></a>光譬说教。<a id="a-8M"></a>日无缘慈非出而出众机所扣。<a id="a-8N"></a>非照而照。<a id="a-8O"></a>故使高山幽谷平地不同。<a id="a-8P"></a>同禀教光。<a id="a-8Q"></a>终归等照。<a id="a-8R"></a>故用两经。<a id="a-8S"></a>二义相成。<a id="a-8T"></a>佛出娑婆慈济群汇。<a id="a-8U"></a>经五十年普润无方。<a id="a-8V"></a>而此二喻粲然可观。<a id="a-8W"></a>乃使感应之道彰矣。<a id="a-8X"></a>华严五喻别况五蕴。<a id="a-8Y"></a>文见心经辅中记也。</p>
  <p id="a8Z">六贼。<a id="a-8a"></a>原性明静。<a id="a-8b"></a>因情昏散。<a id="a-8c"></a>狂心若歇。<a id="a-8d"></a>真佛自彰。<a id="a-8e"></a>当知尘识是贼。<a id="a-8f"></a>止观如兵(禅止心散观照心昏)。<a id="a-8g"></a>喻虽遣兵而讨贼。<a id="a-8h"></a>法要即贼以成兵。<a id="a-8i"></a>如楞严曰。<a id="a-8j"></a>眼耳鼻舌及与身心。<a id="a-8k"></a>六为贼媒。<a id="a-8l"></a>自劫家宝(媒训谋谋合二姓名媒。<a id="a-8m"></a>六根能生六识。<a id="a-8n"></a>令着六尘。<a id="a-8o"></a>所以六根如媒人也)。<a id="a-8p"></a>金光明云。<a id="a-8q"></a>犹如世人驰走空聚(六根虚假如空聚落)。<a id="a-8r"></a>六贼所害愚不知避(六尘污染害智慧命劫功德财故名六贼)。<a id="a-8s"></a>亦名六衰。<a id="a-8t"></a>妙乐云。<a id="a-8u"></a>衰只是贼。<a id="a-8v"></a>能损耗故。<a id="a-8w"></a>法句经云。<a id="a-8x"></a>昔佛在时。<a id="a-8y"></a>有人河边树下学道。<a id="a-8z"></a>经二十年。<a id="a-90"></a>但念六尘(色声香味触法)心无宁息。<a id="a-91"></a>佛知可度。<a id="a-92"></a>化作沙门树下共宿。<a id="a-93"></a>其夜月明。<a id="a-94"></a>龟从河出。<a id="a-95"></a>野干欲啖。<a id="a-96"></a>龟缩其头尾及四足。<a id="a-97"></a>藏于甲中。<a id="a-98"></a>狗不得便。<a id="a-99"></a>须臾远去。<a id="a-9A"></a>龟还入水。<a id="a-9B"></a>道人见此。<a id="a-9C"></a>语沙门曰。<a id="a-9D"></a>龟有护命之铠。<a id="a-9E"></a>野干不能得便。<a id="a-9F"></a>沙门对云。<a id="a-9G"></a>世人不如此龟。<a id="a-9H"></a>放恣六情。<a id="a-9I"></a>外魔得便。<a id="a-9J"></a>复说偈曰。<a id="a-9K"></a>藏六如龟防意如城。<a id="a-9L"></a>慧与魔战。<a id="a-9M"></a>胜则无患。<a id="a-9N"></a>须知无为能杀其贼。<a id="a-9O"></a>故安般守意经云。<a id="a-9P"></a>有外无为有内无为。<a id="a-9Q"></a>外无为者。<a id="a-9R"></a>眼不视色(色坏我眼为恩爱奴。<a id="a-9S"></a>一角大仙因着色故。<a id="a-9T"></a>颈骑淫女)耳不听声(鼓乐歌笑闻生惑着。<a id="a-9U"></a>五百仙人。<a id="a-9V"></a>闻女歌声皆失禅定)鼻不受香(种种香气动诸结使爱莲华香池神诃责)口不味味(沙弥味酪为酪中虫何况贪食酒肉葱薤)身离细滑(智论明术婆伽欲火内发烧身为灰)意不妄念(楞严云纵灭一切见闻觉知。<a id="a-9W"></a>内守幽闲犹为法尘分别影事惟无念三昧经云。<a id="a-9X"></a>人生世间所以不得道者。<a id="a-9Y"></a>但坐思想秽念多故。<a id="a-9Z"></a>一善念者。<a id="a-9a"></a>得善果报一恶念者得恶果报。<a id="a-9b"></a>如响应声。<a id="a-9c"></a>如影随形。<a id="a-9d"></a>若摄念者心不放逸)。<a id="a-9e"></a>内无为者。<a id="a-9f"></a>数息相随止观还净(此名六妙门一数息。<a id="a-9g"></a>二随息。<a id="a-9h"></a>三止。<a id="a-9i"></a>四观。<a id="a-9j"></a>五还。<a id="a-9k"></a>六净)。<a id="a-9l"></a>经又问曰。<a id="a-9m"></a>现有所念何以无为。<a id="a-9n"></a>答身口为戒。<a id="a-9o"></a>意向道行虽有所念。<a id="a-9p"></a>本趣无为也。<a id="a-9q"></a>无行经云。<a id="a-9r"></a>观身毕竟无。<a id="a-9s"></a>观受内外空。<a id="a-9t"></a>观心无所有。<a id="a-9u"></a>观法但有名。<a id="a-9v"></a>古德云。<a id="a-9w"></a>见闻觉知本非因(见色闻声觉香味触心知六尘)。<a id="a-9x"></a>当体虚玄绝妄真。<a id="a-9y"></a>见相不生痴爱业。<a id="a-9z"></a>洞然全是释迦身无机子。<a id="a-A0"></a>复述短颂普劝。<a id="a-A1"></a>人间寿短地狱苦长。<a id="a-A2"></a>恶须日息善要时扬。</p>
  <p id="aA3">六喻。<a id="a-A4"></a>秦金刚云。<a id="a-A5"></a>一切有为法如梦幻泡影。<a id="a-A6"></a>如露亦如电。<a id="a-A7"></a>应作如是观。</p>
  <p id="aA8">初喻梦者寝中神游也。<a id="a-A9"></a>列子分六梦。<a id="a-AA"></a>一正梦(平居自梦)二愕梦(惊愕而梦)。<a id="a-AB"></a>三思梦(思念而梦)四寤梦(觉而道之而梦)五惧梦(思惧而梦)六喜梦(善悦而梦)周礼占六梦之吉凶。<a id="a-AC"></a>善见律明四种梦。<a id="a-AD"></a>一四大不和梦。<a id="a-AE"></a>梦见山崩飞腾虚空。<a id="a-AF"></a>或见虎狼师子贼逐。<a id="a-AG"></a>二先见故梦。<a id="a-AH"></a>昼见白黑及男女相。<a id="a-AI"></a>夜克梦见。<a id="a-AJ"></a>三天人与梦。<a id="a-AK"></a>若善知识天人示善得善。<a id="a-AL"></a>若恶知识示恶得恶。<a id="a-AM"></a>四想心故梦。<a id="a-AN"></a>前身修福。<a id="a-AO"></a>今感吉梦。<a id="a-AP"></a>先世造罪。<a id="a-AQ"></a>今感凶梦。<a id="a-AR"></a>石壁法师释梦喻云。<a id="a-AS"></a>如有一人(真如一心)忽然睡着(不觉无明忽起)作梦(最初业识相)见(转识相)种种事(现识相)起心分别(六粗初智相)念念无间(二相续相)于其违顺。<a id="a-AT"></a>深生取着(三执取相)为善为恶。<a id="a-AU"></a>是亲是疏(四计名字相)。<a id="a-AV"></a>于善于亲则种种慧利。<a id="a-AW"></a>于恶于疏则种种凌损(五起业相)或有报恩受乐。<a id="a-AX"></a>或有报怨受苦(六业计苦相)。<a id="a-AY"></a>忽然觉来上事都遣(觉唯心故。<a id="a-AZ"></a>佛如梦觉如莲华开)释签辨梦三观云。<a id="a-Aa"></a>如于梦中修因得果梦事宛然即假也。<a id="a-Ab"></a>求梦不可得即空也。<a id="a-Ac"></a>梦之心性即中也。<a id="a-Ad"></a>止观云。<a id="a-Ae"></a>若体知心性非真。<a id="a-Af"></a>非假。<a id="a-Ag"></a>息缘真假之心。<a id="a-Ah"></a>名之为正。<a id="a-Ai"></a>谛观心性非空非假。<a id="a-Aj"></a>而不坏空假之法。<a id="a-Ak"></a>若能如是照了则于心性通达中道圆照三谛。</p>
  <p id="aAl">二喻幻者。<a id="a-Am"></a>楞伽云。<a id="a-An"></a>如工幻师依草木瓦石作种种幻。<a id="a-Ao"></a>起一切众生若干形色。<a id="a-Ap"></a>起种种妄想。<a id="a-Aq"></a>释签云。<a id="a-Ar"></a>焰幻之名。<a id="a-As"></a>通于偏圆。<a id="a-At"></a>今从圆说一心三幻。<a id="a-Au"></a>净名记云。<a id="a-Av"></a>具如幻化。<a id="a-Aw"></a>俗同真异。<a id="a-Ax"></a>一俗三真。<a id="a-Ay"></a>指要立三种幻。<a id="a-Az"></a>以性夺修幻。<a id="a-B0"></a>但理随缘幻。<a id="a-B1"></a>缘生无体幻。<a id="a-B2"></a>故指要云。<a id="a-B3"></a>性本圆具遍发由熏。<a id="a-B4"></a>以性夺修。<a id="a-B5"></a>故修如幻。<a id="a-B6"></a>又云然此尚非但理随缘之幻。<a id="a-B7"></a>岂同缘生无体之幻。<a id="a-B8"></a>方知如幻名同。<a id="a-B9"></a>幻义各异。</p>
  <p id="aBA">三喻泡者。<a id="a-BB"></a>净名疏云。<a id="a-BC"></a>上水渧下水上水为因。<a id="a-BD"></a>下水为缘。<a id="a-BE"></a>得有泡起。<a id="a-BF"></a>斯须即无。</p>
  <p id="aBG">四喻影者。<a id="a-BH"></a>颜氏家训云。<a id="a-BI"></a>影字当为光景之景。<a id="a-BJ"></a>凡阴景者因光而生。<a id="a-BK"></a>即谓景也。<a id="a-BL"></a>尚书云。<a id="a-BM"></a>惟景响。<a id="a-BN"></a>晋葛洪字苑傍加彡(于景切)梵云频婆帐。<a id="a-BO"></a>此云身影。<a id="a-BP"></a>净名疏云。<a id="a-BQ"></a>有物遮光。<a id="a-BR"></a>则有影现。<a id="a-BS"></a>物异影异。<a id="a-BT"></a>物动影动。<a id="a-BU"></a>无明行业。<a id="a-BV"></a>遮理智光。<a id="a-BW"></a>则有三事报身影现。<a id="a-BX"></a>业异从生至死。<a id="a-BY"></a>流动非一。</p>
  <p id="aBZ">五喻露者。<a id="a-Ba"></a>大戴礼云。<a id="a-Bb"></a>露阴阳之气也。<a id="a-Bc"></a>夫阴气胜则凝为霜雪。<a id="a-Bd"></a>阳气胜则散雨露。<a id="a-Be"></a>朝阳才照薤露即晞。<a id="a-Bf"></a>人生处世。<a id="a-Bg"></a>庵忽何期。</p>
  <p id="aBh">六喻电者。<a id="a-Bi"></a>经律异相。<a id="a-Bj"></a>明四电师。<a id="a-Bk"></a>或云电是龙瞬眼生光。<a id="a-Bl"></a>五经通义曰。<a id="a-Bm"></a>电雷光也。<a id="a-Bn"></a>顾凯之曰。<a id="a-Bo"></a>电阴阳相触为雷电。<a id="a-Bp"></a>经取疾速之象。<a id="a-Bq"></a>令悟无常之法。<a id="a-Br"></a>性通达者当起信志(此释六种能喻)其所譬法。<a id="a-Bs"></a>今述颂曰。</p>
  <p id="aBt">世界变成如幻化　　爱想行起似浮泡</p>
  <p id="aBu">法尘缘虑同观影　　身似露珠垂树梢</p>
  <p id="aBv">过去翻思事若梦　　现前如电耀荒郊</p>
  <p id="aBw">须知毕竟常空寂　　自是无端与物交</p>
  <p id="aBx">六轮。<a id="a-By"></a>本业璎珞经云。<a id="a-Bz"></a>铁轮十信位。<a id="a-C0"></a>铜轮十住位。<a id="a-C1"></a>银轮十行位。<a id="a-C2"></a>金轮十向位。<a id="a-C3"></a>琉璃轮十地。<a id="a-C4"></a>摩尼轮等觉妙觉。</p>
  <p id="aC5">七华。<a id="a-C6"></a>维摩经云。<a id="a-C7"></a>无漏法林树。<a id="a-C8"></a>觉意净妙华。<a id="a-C9"></a>天台释云。<a id="a-CA"></a>觉意即七觉支(一择法二精进三喜四除五舍六定七念)七觉调停生真智因华。<a id="a-CB"></a>故智论云。<a id="a-CC"></a>无学实觉。<a id="a-CD"></a>此七能到。<a id="a-CE"></a>故以为华。<a id="a-CF"></a>又云定水湛然满。<a id="a-CG"></a>布以七净华。<a id="a-CH"></a>天台释云。<a id="a-CI"></a>一戒净(是正语业命)。<a id="a-CJ"></a>二心净(是精进念定)。<a id="a-CK"></a>三见净(是正见正思惟)四断疑净(是见道)五分别净六行净(是修道)七涅槃净(是无学道)又涅槃云。<a id="a-CL"></a>譬如有人而有七子。<a id="a-CM"></a>是七子中一子遇病。<a id="a-CN"></a>父母之心非不平等。<a id="a-CO"></a>然于病者心则偏重。<a id="a-CP"></a>章安释云。<a id="a-CQ"></a>或以七方便根性为七子。<a id="a-CR"></a>谓人天二乘三教菩萨。<a id="a-CS"></a>是七子中。<a id="a-CT"></a>有起过者。<a id="a-CU"></a>心则偏重。<a id="a-CV"></a>又智论云。<a id="a-CW"></a>智度大道佛善来。<a id="a-CX"></a>智度大道佛穷底。<a id="a-CY"></a>智度相义佛无碍。<a id="a-CZ"></a>稽首智度无子佛。<a id="a-Ca"></a>古人立四义释无子。<a id="a-Cb"></a>一者无等。<a id="a-Cc"></a>一切众生无与佛等。<a id="a-Cd"></a>二云无碍。<a id="a-Ce"></a>佛是法王。<a id="a-Cf"></a>于法自在。<a id="a-Cg"></a>三云无子复有二义。<a id="a-Ch"></a>一者就理。<a id="a-Ci"></a>佛能体悟无生真理。<a id="a-Cj"></a>名为无子。<a id="a-Ck"></a>二者就事。<a id="a-Cl"></a>如来生死种子已尽。<a id="a-Cm"></a>故名无子。<a id="a-Cn"></a>四者无子。<a id="a-Co"></a>亦有二义。<a id="a-Cp"></a>一者般若名为佛母。<a id="a-Cq"></a>母有七子。<a id="a-Cr"></a>谓佛菩萨及辟支佛并四果人。<a id="a-Cs"></a>此七子中佛最居长。<a id="a-Ct"></a>故云无子。<a id="a-Cu"></a>二者无明弊中无有智慧种子。<a id="a-Cv"></a>故云无子。</p>
  <p id="aCw">八筏。<a id="a-Cx"></a>郭璞云。<a id="a-Cy"></a>水中[竺-二+稗]筏。<a id="a-Cz"></a>功德施论云。<a id="a-D0"></a>如欲济川先应取筏。<a id="a-D1"></a>至彼岸已。<a id="a-D2"></a>舍之而去。<a id="a-D3"></a>智论引筏喻经云。<a id="a-D4"></a>汝等若解我筏喻法。<a id="a-D5"></a>是时善法。<a id="a-D6"></a>宜应弃舍。<a id="a-D7"></a>况不善法。<a id="a-D8"></a>斯乃无所得之要术。<a id="a-D9"></a>俾不凝滞于物矣。<a id="a-DA"></a>故德王品曰。<a id="a-DB"></a>譬如有王(智论王喻魔王)以四毒蛇。<a id="a-DC"></a>盛之一箧令人瞻养。<a id="a-DD"></a>若令一蛇生嗔恚。<a id="a-DE"></a>我当准法戮之都市。<a id="a-DF"></a>其人怖畏。<a id="a-DG"></a>舍箧逃走。<a id="a-DH"></a>王时复遣五旃陀罗。<a id="a-DI"></a>拔刀随后。<a id="a-DJ"></a>一人藏刀。<a id="a-DK"></a>诈为亲善。<a id="a-DL"></a>其人不信。<a id="a-DM"></a>投一聚落。<a id="a-DN"></a>欲自隐匿。<a id="a-DO"></a>既入聚中。<a id="a-DP"></a>不见人物。<a id="a-DQ"></a>即便坐地。<a id="a-DR"></a>闻空中声云。<a id="a-DS"></a>今夜当有六大贼来。<a id="a-DT"></a>其人恐怖复舍而去。<a id="a-DU"></a>路值一河。<a id="a-DV"></a>其水漂急。<a id="a-DW"></a>即取草木为筏。<a id="a-DX"></a>截流而去。<a id="a-DY"></a>既达彼岸。<a id="a-DZ"></a>安隐无患。<a id="a-Da"></a>菩萨亦尔。<a id="a-Db"></a>闻涅槃经。<a id="a-Dc"></a>观身如箧。<a id="a-Dd"></a>四大如蛇。<a id="a-De"></a>五旃陀罗。<a id="a-Df"></a>即是五阴。<a id="a-Dg"></a>诈亲即贪爱。<a id="a-Dh"></a>空聚即六入。<a id="a-Di"></a>六贼即外六尘。<a id="a-Dj"></a>河即烦恼筏即道品(智论云筏是八正道)到于常乐涅槃彼岸。<a id="a-Dk"></a>又喻八轮。<a id="a-Dl"></a>正理论云。<a id="a-Dm"></a>如世间轮有辐毂辋。<a id="a-Dn"></a>八支圣道似彼名轮。<a id="a-Do"></a>正见正思惟正勤正念似辐。<a id="a-Dp"></a>正语正业正命似毂。<a id="a-Dq"></a>正定似辋。<a id="a-Dr"></a>三事具足可乘转于通衢也。</p>
  <p id="aDs">九喻。<a id="a-Dt"></a>方等如来藏经。<a id="a-Du"></a>佛为金刚藏菩萨。<a id="a-Dv"></a>说一法九喻。<a id="a-Dw"></a>具有十文。<a id="a-Dx"></a>经云。<a id="a-Dy"></a>我以佛眼。<a id="a-Dz"></a>观一切众生。<a id="a-E0"></a>诸烦恼中。<a id="a-E1"></a>有佛智眼。<a id="a-E2"></a>有如来身。<a id="a-E3"></a>结加趺坐。<a id="a-E4"></a>俨然不动。<a id="a-E5"></a>下有九翻长行偈颂(宝性论。<a id="a-E6"></a>佛性论具释圭山疏引今略录示)。<a id="a-E7"></a>一偈云。<a id="a-E8"></a>譬如萎变华(论云贪烦恼亦尔。<a id="a-E9"></a>初乐后不乐)。<a id="a-EA"></a>其华未开敷。<a id="a-EB"></a>天眼者观见。<a id="a-EC"></a>如来身无染(此法身体)二云譬如岩树蜜(说一味法)无量蜂围绕(论云群蜂为成蜜嗔心啮诸人)。<a id="a-ED"></a>善方便取者。<a id="a-EE"></a>先除彼众蜂。<a id="a-EF"></a>三云譬如彼粳粮(说种种法)糠[禾*會]未除荡(论云如是痴心缠。<a id="a-EG"></a>不见内坚实)。<a id="a-EH"></a>贫者犹贱之。<a id="a-EI"></a>谓为可弃物。<a id="a-EJ"></a>四云如金在不净(真如不变)隐没莫能见(论云增上贪嗔痴。<a id="a-EK"></a>圭山云。<a id="a-EL"></a>上三种子。<a id="a-EM"></a>今喻粗显现行。<a id="a-EN"></a>发身口意。<a id="a-EO"></a>造一切业。<a id="a-EP"></a>故云增上)。<a id="a-EQ"></a>天眼者乃见。</p>
  <p id="aER">即以告众人。<a id="a-ES"></a>五云譬如贫人家(根本无明无覆无记。<a id="a-ET"></a>未有爱恶之相。<a id="a-EU"></a>名无明住地)。<a id="a-EV"></a>内有珍宝藏(法身为万德所依)主既不知见宝。<a id="a-EW"></a>复不能言。<a id="a-EX"></a>六云譬如庵罗果(此喻见惑)内实不毁坏(报化身佛性)种之于大地必成大树王。<a id="a-EY"></a>七云譬如持金像(出缠法身)行诣于他方裹以秽弊物(此喻思惑)。<a id="a-EZ"></a>弃之于旷野。<a id="a-Ea"></a>八云譬如贫女人。<a id="a-Eb"></a>色貌甚丑陋(喻八不净地垢)而怀贵相子当为转轮王(喻成报身)九云譬如大冶铸。<a id="a-Ec"></a>无量真金像(喻成化身)愚者自外观。<a id="a-Ed"></a>但见焦黑土(八九十净地诸垢)又魏译金刚云。<a id="a-Ee"></a>一切有为法。<a id="a-Ef"></a>如星翳灯幻露泡梦电云。<a id="a-Eg"></a>应作如是观。<a id="a-Eh"></a>弥勒颂曰。<a id="a-Ei"></a>见相及于识。<a id="a-Ej"></a>器身受用事。<a id="a-Ek"></a>过去现在法。<a id="a-El"></a>亦观未来世。<a id="a-Em"></a>论释曰。<a id="a-En"></a>譬如星宿为日所映有而不现。<a id="a-Eo"></a>能见心法。<a id="a-Ep"></a>亦复如是(此譬相分)又如目有翳则见毛轮等色。<a id="a-Eq"></a>观有为法。<a id="a-Er"></a>亦复如是。<a id="a-Es"></a>以颠倒见故(此譬相分大云释曰。<a id="a-Et"></a>此喻若执在意见实我法。<a id="a-Eu"></a>此翳配在第七。<a id="a-Ev"></a>以常行故。<a id="a-Ew"></a>圭山云。<a id="a-Ex"></a>既在第七。<a id="a-Ey"></a>即知是见分。<a id="a-Ez"></a>毛轮喻我法。<a id="a-F0"></a>我法即第七家。<a id="a-F1"></a>相分是第八也)又如灯识亦如是。<a id="a-F2"></a>依止贪爱法住故(此喻识体)又如幻所依住处。<a id="a-F3"></a>亦复如是。<a id="a-F4"></a>以器世间。<a id="a-F5"></a>种种差别。<a id="a-F6"></a>无一体实故(此譬器)又如露身亦如是。<a id="a-F7"></a>以少时住故(此譬身)又如泡所受用事亦如是。<a id="a-F8"></a>以受想因。<a id="a-F9"></a>三法不定故(此喻受用事故)又如梦过去法亦如是。<a id="a-FA"></a>以惟念故(此喻过去法)又如电现在法亦如是。<a id="a-FB"></a>以刹那不住故(譬现在法)又如云未来法亦如是。<a id="a-FC"></a>以于子时阿梨耶识为一切法。<a id="a-FD"></a>为种子根本故(此譬未来法)</p>
  <p id="aFE">十宝。<a id="a-FF"></a>光明云。<a id="a-FG"></a>我当安止住于十地。<a id="a-FH"></a>十种珍宝。<a id="a-FI"></a>以为脚足。<a id="a-FJ"></a>天台释云。<a id="a-FK"></a>珍宝者十地。<a id="a-FL"></a>因可贵诸地。<a id="a-FM"></a>即是珍宝也。<a id="a-FN"></a>脚足者十地是果。<a id="a-FO"></a>家之基。<a id="a-FP"></a>故言脚足。<a id="a-FQ"></a>又十度是十地之脚足。<a id="a-FR"></a>于余功德非为不修。<a id="a-FS"></a>随力随分。<a id="a-FT"></a>正以檀为初地之足。<a id="a-FU"></a>檀足若满。<a id="a-FV"></a>得入初地。<a id="a-FW"></a>乃至智度足满。<a id="a-FX"></a>得入十地。<a id="a-FY"></a>又如法华十喻。<a id="a-FZ"></a>况胜文见彼经。</p>
  <p data-pb></p>
  <h2 id="aFa">半满书籍篇第五十四</h2>
  <p id="aFb">涅槃云。<a id="a-Fc"></a>譬如长者唯有一子。<a id="a-Fd"></a>心常忆念。<a id="a-Fe"></a>怜爱无已。<a id="a-Ff"></a>将诣师所欲令受学。<a id="a-Fg"></a>惧不速成。<a id="a-Fh"></a>寻便将还。<a id="a-Fi"></a>以爱念故。<a id="a-Fj"></a>昼夜殷勤。<a id="a-Fk"></a>教其半字而不教诲毗伽罗论。<a id="a-Fl"></a>何以故。<a id="a-Fm"></a>以其幼稚力未堪故。</p>
  <p id="aFn">离佉。<a id="a-Fo"></a>此去书。<a id="a-Fp"></a>释名曰书庶也。<a id="a-Fq"></a>纪庶物也。<a id="a-Fr"></a>春秋左传序云。<a id="a-Fs"></a>大事书之于策。<a id="a-Ft"></a>小事简牍而已。<a id="a-Fu"></a>文选注云。<a id="a-Fv"></a>大竹名策。<a id="a-Fw"></a>小竹名简。<a id="a-Fx"></a>木板名牍。<a id="a-Fy"></a>尚书序云。<a id="a-Fz"></a>伏羲神农皇帝之书谓之三坟。<a id="a-G0"></a>言大道也。<a id="a-G1"></a>少昊颛顼高辛唐虞之书。<a id="a-G2"></a>谓之五典。<a id="a-G3"></a>言常道也。<a id="a-G4"></a>世历明三古。<a id="a-G5"></a>伏羲为上古。<a id="a-G6"></a>文王为中古。<a id="a-G7"></a>孔子为下古。<a id="a-G8"></a>司马迁史记辨六宗。<a id="a-G9"></a>一阴阳。<a id="a-GA"></a>使人拘而多所畏。<a id="a-GB"></a>然其序四时之大顺。<a id="a-GC"></a>不可失也。<a id="a-GD"></a>二儒者博而寡要。<a id="a-GE"></a>劳而少功。<a id="a-GF"></a>是以其事难尽从。<a id="a-GG"></a>然其序君臣父子之礼。<a id="a-GH"></a>不可易也。<a id="a-GI"></a>三墨者俭而难遵。<a id="a-GJ"></a>是以其事不可遍循。<a id="a-GK"></a>然其强本节用不可废也。<a id="a-GL"></a>四名者使人俭而善失真。<a id="a-GM"></a>然其正名实不可不察也。<a id="a-GN"></a>五法者。<a id="a-GO"></a>严而少恩。<a id="a-GP"></a>然其正君臣上下之分。<a id="a-GQ"></a>不可改矣。<a id="a-GR"></a>六道德者。<a id="a-GS"></a>使人精神专一。<a id="a-GT"></a>动合无形。<a id="a-GU"></a>其为术也。<a id="a-GV"></a>明阴阳之大顺釆儒墨之善要。<a id="a-GW"></a>与时迁移。<a id="a-GX"></a>应物变化。<a id="a-GY"></a>立俗施事。<a id="a-GZ"></a>无所不宜。<a id="a-Ga"></a>指约而易操。<a id="a-Gb"></a>事少而功多。<a id="a-Gc"></a>班固汉书明九流。<a id="a-Gd"></a>一儒流。<a id="a-Ge"></a>顺阴阳陈教化。<a id="a-Gf"></a>述唐虞之政。<a id="a-Gg"></a>宗仲尼之道焉。<a id="a-Gh"></a>二道流。<a id="a-Gi"></a>守弱自卑。<a id="a-Gj"></a>陈尧舜揖让之德。<a id="a-Gk"></a>奉周易之谦恭也。<a id="a-Gl"></a>三阴阳流。<a id="a-Gm"></a>顺天历象敬受民时矣。<a id="a-Gn"></a>四法流。<a id="a-Go"></a>明赏敕法。<a id="a-Gp"></a>以顺礼制耳。<a id="a-Gq"></a>五名流。<a id="a-Gr"></a>正名列位。<a id="a-Gs"></a>言顺事成矣。<a id="a-Gt"></a>六墨流。<a id="a-Gu"></a>清庙宗祀。<a id="a-Gv"></a>养老施慧也。<a id="a-Gw"></a>七纵横流。<a id="a-Gx"></a>谓受明使专对权事焉。<a id="a-Gy"></a>八杂流。<a id="a-Gz"></a>兼儒墨之铨。<a id="a-H0"></a>含名法之训。<a id="a-H1"></a>知国大体。<a id="a-H2"></a>事无不贯矣。<a id="a-H3"></a>九农流。<a id="a-H4"></a>劝励耕桑备陈食货耳。<a id="a-H5"></a>弥天云。<a id="a-H6"></a>史迁六氏。<a id="a-H7"></a>道家为先。<a id="a-H8"></a>班固九流。<a id="a-H9"></a>儒宗为上。</p>
  <p id="aHA">悉昙章。<a id="a-HB"></a>西域悉昙章。<a id="a-HC"></a>本是婆罗贺磨天所作。<a id="a-HD"></a>自古迄今更无异书。<a id="a-HE"></a>但点画之间。<a id="a-HF"></a>微有不同。<a id="a-HG"></a>悉昙此云成就所生。<a id="a-HH"></a>悉昙章是生字之根本。<a id="a-HI"></a>说之为半。<a id="a-HJ"></a>余章文字具足说名为满。<a id="a-HK"></a>又十二章。<a id="a-HL"></a>悉名为半。<a id="a-HM"></a>自余经书记论为满。<a id="a-HN"></a>类如此。<a id="a-HO"></a>方由三十六字母而生诸字。<a id="a-HP"></a>泽州云。<a id="a-HQ"></a>梵章中。<a id="a-HR"></a>有十二章。<a id="a-HS"></a>其悉昙章以为第一。<a id="a-HT"></a>于中合五十二字。<a id="a-HU"></a>悉昙两字是题章总名。<a id="a-HV"></a>余是章体。<a id="a-HW"></a>所谓恶阿乃至鲁流卢楼。</p>
  <p id="aHX">毗伽罗。<a id="a-HY"></a>章若疏曰。<a id="a-HZ"></a>此云字本。<a id="a-Ha"></a>河西云。<a id="a-Hb"></a>世间文字之根本。<a id="a-Hc"></a>典籍音声之论。<a id="a-Hd"></a>宣通四辩诃责世法赞出家法。<a id="a-He"></a>言词清雅。<a id="a-Hf"></a>义理深邃。<a id="a-Hg"></a>虽是外论。<a id="a-Hh"></a>而无邪法。<a id="a-Hi"></a>将非善权大士之所为也。<a id="a-Hj"></a>故以此论。<a id="a-Hk"></a>喻方等经。<a id="a-Hl"></a>三藏传云。<a id="a-Hm"></a>其音不正。<a id="a-Hn"></a>正云毗耶羯剌諵。<a id="a-Ho"></a>(女感)此翻为声名记论。<a id="a-Hp"></a>以其广纪诸法能诠故。<a id="a-Hq"></a>名声名记。<a id="a-Hr"></a>成劫初梵王说百万颂。<a id="a-Hs"></a>住劫初帝释略为十万颂。</p>
  <p id="aHt">摄拖苾驮。<a id="a-Hu"></a>此云声明。<a id="a-Hv"></a>西域记云。<a id="a-Hw"></a>开蒙诱进。<a id="a-Hx"></a>先遵十二章。<a id="a-Hy"></a>七岁之后。<a id="a-Hz"></a>渐授五明。<a id="a-I0"></a>大论言。<a id="a-I1"></a>五明者。<a id="a-I2"></a>一曰声明。<a id="a-I3"></a>释诂训字诠目流别。<a id="a-I4"></a>二工巧明。<a id="a-I5"></a>伎术机关。<a id="a-I6"></a>阴阳历数。<a id="a-I7"></a>三医方明。<a id="a-I8"></a>禁咒闲邪药石针艾。<a id="a-I9"></a>四因明。<a id="a-IA"></a>考定正邪。<a id="a-IB"></a>研核真伪(外道言论)五曰内明。<a id="a-IC"></a>究畅五乘因果妙理。<a id="a-ID"></a>大般若云。<a id="a-IE"></a>五地菩萨。<a id="a-IF"></a>觉五明。<a id="a-IG"></a>此内五明也。<a id="a-IH"></a>外五明者。<a id="a-II"></a>前四明同。<a id="a-IJ"></a>五曰符印。</p>
  <p id="aIK">韦陀。<a id="a-IL"></a>亦名吠陀。<a id="a-IM"></a>此云智论。<a id="a-IN"></a>知此生智。<a id="a-IO"></a>即邪智论。<a id="a-IP"></a>亦翻无对。<a id="a-IQ"></a>旧云毗陀讹也。<a id="a-IR"></a>韦陀有四。<a id="a-IS"></a>一阿由。<a id="a-IT"></a>此云方命。<a id="a-IU"></a>亦曰寿。<a id="a-IV"></a>谓养生缮性。<a id="a-IW"></a>二夜殊谓祭祀祈祷。<a id="a-IX"></a>三娑麿。<a id="a-IY"></a>谓礼仪占卜兵法军阵。<a id="a-IZ"></a>四阿达婆。<a id="a-Ia"></a>谓异能技数禁咒医方。<a id="a-Ib"></a>索隐引摩蹬伽经云。<a id="a-Ic"></a>初人名梵天造一韦陀。<a id="a-Id"></a>次有仙名自净。<a id="a-Ie"></a>变一为四。<a id="a-If"></a>一名读诵。<a id="a-Ig"></a>二名祭祀。<a id="a-Ih"></a>三名歌咏。<a id="a-Ii"></a>四名穰灾。<a id="a-Ij"></a>次名弗沙。<a id="a-Ik"></a>有二十五弟子。<a id="a-Il"></a>各一韦陀。<a id="a-Im"></a>能广分别。<a id="a-In"></a>或云韦陀。<a id="a-Io"></a>是符檄。<a id="a-Ip"></a>汉书高纪曰。<a id="a-Iq"></a>檄以木简为书。<a id="a-Ir"></a>长尺二寸。<a id="a-Is"></a>用征召也。<a id="a-It"></a>其有急事。<a id="a-Iu"></a>则加鸟羽。<a id="a-Iv"></a>插之示疾速也。</p>
  <p id="aIw">佉路瑟吒。<a id="a-Ix"></a>或佉楼。<a id="a-Iy"></a>谓北方边处人书。</p>
  <p id="aIz">僧佉论。<a id="a-J0"></a>正云僧企耶。<a id="a-J1"></a>此云数术。<a id="a-J2"></a>又翻数论。<a id="a-J3"></a>辅行云。<a id="a-J4"></a>迦毗罗说经十万偈名僧佉论。<a id="a-J5"></a>用二十五谛。<a id="a-J6"></a>明因中有果。<a id="a-J7"></a>计一为宗。<a id="a-J8"></a>言二十五谛者。<a id="a-J9"></a>一者从冥初生觉。<a id="a-JA"></a>过八万劫前冥然不知。<a id="a-JB"></a>但见最初中阴初起。<a id="a-JC"></a>以宿命力。<a id="a-JD"></a>恒忆想之。<a id="a-JE"></a>名为冥谛。<a id="a-JF"></a>亦云世性。<a id="a-JG"></a>谓世间众生由冥初而有即世间本性也。<a id="a-JH"></a>亦曰自然。<a id="a-JI"></a>无所从故。<a id="a-JJ"></a>从此生觉。<a id="a-JK"></a>亦名为大。<a id="a-JL"></a>即中阴识也。<a id="a-JM"></a>次从觉生我心者此是我慢之我。<a id="a-JN"></a>非神我也。<a id="a-JO"></a>即第三谛。<a id="a-JP"></a>从我心生色声香味触。<a id="a-JQ"></a>从五尘生五大。<a id="a-JR"></a>谓四大及空。<a id="a-JS"></a>尘细大粗。<a id="a-JT"></a>合尘成大。<a id="a-JU"></a>故云从尘生大。<a id="a-JV"></a>然此大生多少不同。<a id="a-JW"></a>从声生空大。<a id="a-JX"></a>从声触生风大。<a id="a-JY"></a>从色声触生火大。<a id="a-JZ"></a>从色声触味生水大。<a id="a-Ja"></a>五尘生地大。<a id="a-Jb"></a>地大藉尘多故。<a id="a-Jc"></a>其力最薄。<a id="a-Jd"></a>乃至空大。<a id="a-Je"></a>藉尘少故。<a id="a-Jf"></a>其力最强。<a id="a-Jg"></a>故四轮成世界。<a id="a-Jh"></a>空轮最下。<a id="a-Ji"></a>次风。<a id="a-Jj"></a>次火。<a id="a-Jk"></a>次水。<a id="a-Jl"></a>次地。<a id="a-Jm"></a>从五大生十一根。<a id="a-Jn"></a>谓眼等根能觉知故。<a id="a-Jo"></a>故名为根。<a id="a-Jp"></a>名五知根。<a id="a-Jq"></a>手足口大小遗根能有用故名五业根。<a id="a-Jr"></a>心平等根。<a id="a-Js"></a>合十一根。<a id="a-Jt"></a>心能遍缘。<a id="a-Ju"></a>名平等根。<a id="a-Jv"></a>若五知根各用一大。<a id="a-Jw"></a>谓色尘成火大。<a id="a-Jx"></a>火大成眼根。<a id="a-Jy"></a>眼根还具色。<a id="a-Jz"></a>空尘成耳根。<a id="a-K0"></a>耳根还闻声。<a id="a-K1"></a>地成鼻。<a id="a-K2"></a>水成舌。<a id="a-K3"></a>风成身。<a id="a-K4"></a>亦如是。<a id="a-K5"></a>此二十四谛。<a id="a-K6"></a>即是我所。<a id="a-K7"></a>皆依神我。<a id="a-K8"></a>名为主谛。<a id="a-K9"></a>能所合论。<a id="a-KA"></a>即二十五。</p>
  <p id="aKB">卫世师。<a id="a-KC"></a>正云鞞崽。<a id="a-KD"></a>(所皆)此云无胜。<a id="a-KE"></a>优楼僧佉。<a id="a-KF"></a>计六遍造。<a id="a-KG"></a>但眼根火多。<a id="a-KH"></a>乃至身根风多。<a id="a-KI"></a>文见金七十论。<a id="a-KJ"></a>辅行云。<a id="a-KK"></a>优楼僧佉此云休留仙。<a id="a-KL"></a>其人昼藏山谷。<a id="a-KM"></a>以造经书。<a id="a-KN"></a>夜则游行说法教化。<a id="a-KO"></a>犹如彼鸟故得此名。<a id="a-KP"></a>亦名眼足。<a id="a-KQ"></a>其人在佛前八百年出世。<a id="a-KR"></a>亦得五通。<a id="a-KS"></a>说论十万偈。<a id="a-KT"></a>名卫世师。</p>
  <p id="aKU">勒沙婆。<a id="a-KV"></a>此云苦行。<a id="a-KW"></a>以算数为圣法。<a id="a-KX"></a>造经十万偈。<a id="a-KY"></a>名尼干子。<a id="a-KZ"></a>此三仙说无漏尽通。<a id="a-Ka"></a>故唯五通。<a id="a-Kb"></a>宗镜云。<a id="a-Kc"></a>迦毗罗计因中有果。<a id="a-Kd"></a>僧佉计因中无果。<a id="a-Ke"></a>勒沙婆。<a id="a-Kf"></a>计因中亦有果亦无果。</p>
  <p id="aKg">毗世。<a id="a-Kh"></a>此云胜异论。<a id="a-Ki"></a>即六句义。<a id="a-Kj"></a>于实句中有九法。<a id="a-Kk"></a>地水火风空时方等。<a id="a-Kl"></a>计积极微。<a id="a-Km"></a>以成器世间。<a id="a-Kn"></a>此外道计极微常住不灭。</p>
  <p id="aKo">尼罗蔽茶。<a id="a-Kp"></a>西域记云。<a id="a-Kq"></a>唐言青藏。<a id="a-Kr"></a>记言书事各有司存。<a id="a-Ks"></a>史诰总称。<a id="a-Kt"></a>谓尼罗蔽茶。<a id="a-Ku"></a>善恶见举。<a id="a-Kv"></a>灾祥备着。<a id="a-Kw"></a>前汉书明刘歆七略辑。<a id="a-Kx"></a>略辑与集同。<a id="a-Ky"></a>师古曰。<a id="a-Kz"></a>谓诸书之总要。<a id="a-L0"></a>六蓻略六经也。<a id="a-L1"></a>诸子略。<a id="a-L2"></a>诗赋略。<a id="a-L3"></a>兵书略。<a id="a-L4"></a>术数略。<a id="a-L5"></a>占卜之书。<a id="a-L6"></a>方技略。<a id="a-L7"></a>医药之书。<a id="a-L8"></a>说苑明人臣之行。<a id="a-L9"></a>有六正六邪。<a id="a-LA"></a>一者萌兆未现。<a id="a-LB"></a>见存亡之机。<a id="a-LC"></a>名为圣臣。<a id="a-LD"></a>二者进善通道。<a id="a-LE"></a>功归于君。<a id="a-LF"></a>名为大臣。<a id="a-LG"></a>三者卑身进贤。<a id="a-LH"></a>称古行事。<a id="a-LI"></a>以励主意。<a id="a-LJ"></a>名为忠臣。<a id="a-LK"></a>四者明察早见。<a id="a-LL"></a>终无忧患。<a id="a-LM"></a>名为智臣。<a id="a-LN"></a>五者守文奉法。<a id="a-LO"></a>饮食廉节。<a id="a-LP"></a>名为贞臣。<a id="a-LQ"></a>六者国家昏乱而不谕。<a id="a-LR"></a>犯主严颜。<a id="a-LS"></a>言主之过。<a id="a-LT"></a>身死国安。<a id="a-LU"></a>名为直臣。<a id="a-LV"></a>阮瑀论通士。<a id="a-LW"></a>以四奇。<a id="a-LX"></a>高人必有四难之忌。<a id="a-LY"></a>言多方者。<a id="a-LZ"></a>中难处也。<a id="a-La"></a>术饶津者。<a id="a-Lb"></a>要难求也。<a id="a-Lc"></a>意弘博者。<a id="a-Ld"></a>情难足也。<a id="a-Le"></a>性明察者。<a id="a-Lf"></a>下难事也。<a id="a-Lg"></a>阮瑀论质士以四短违人。<a id="a-Lh"></a>必有四安之报。<a id="a-Li"></a>少言词者政不烦也(孟僖所以不能答郊劳也)寡知见者物不扰也(庆氏所以因相鼠也。<a id="a-Lj"></a>左传云。<a id="a-Lk"></a>齐庆封来聘。<a id="a-Ll"></a>叔孙与庆食不敬。<a id="a-Lm"></a>为赋相鼠亦不知也)。<a id="a-Ln"></a>专一道者思不散也。<a id="a-Lo"></a>混蒙蔑者。<a id="a-Lp"></a>民不备也。</p>
  <p id="aLq">路伽耶应法师译云顺世。<a id="a-Lr"></a>本外道缚摩路迦也。<a id="a-Ls"></a>天台曰。<a id="a-Lt"></a>此云善论。<a id="a-Lu"></a>亦名师破弟子。<a id="a-Lv"></a>慈恩云。<a id="a-Lw"></a>此翻恶对答。<a id="a-Lx"></a>是顺世者。<a id="a-Ly"></a>以其计执随于世间之情计也。<a id="a-Lz"></a>刘虬云。<a id="a-M0"></a>如此土礼义名教。</p>
  <p id="aM1">逆路伽耶陀。<a id="a-M2"></a>应师云。<a id="a-M3"></a>逆路底迦。<a id="a-M4"></a>此云左世。<a id="a-M5"></a>天台曰。<a id="a-M6"></a>此恶论。<a id="a-M7"></a>亦名弟子破师。<a id="a-M8"></a>慈恩云。<a id="a-M9"></a>此翻恶征问。<a id="a-MA"></a>左道惑世。<a id="a-MB"></a>以其所计。<a id="a-MC"></a>不顺世间故也。<a id="a-MD"></a>刘虬云。<a id="a-ME"></a>如此土庄老玄书。<a id="a-MF"></a>故杨雄斥老子曰。<a id="a-MG"></a>槌提仁义。<a id="a-MH"></a>绝减礼学。<a id="a-MI"></a>吾无取焉。<a id="a-MJ"></a>斥庄子曰。<a id="a-MK"></a>齐生死同富贵。<a id="a-ML"></a>等贵贱。<a id="a-MM"></a>其有惧乎。<a id="a-MN"></a>然此半满两乘。<a id="a-MO"></a>东夏偏弘。<a id="a-MP"></a>邪正二教。<a id="a-MQ"></a>西域各习。<a id="a-MR"></a>世尊预鉴以诫学焉。<a id="a-MS"></a>故十诵云。<a id="a-MT"></a>好作文诵庄严章句。<a id="a-MU"></a>是可怖畏不得作。<a id="a-MV"></a>五分云。<a id="a-MW"></a>为知差次会等学书不得。<a id="a-MX"></a>为好废业。<a id="a-MY"></a>不听卜相及问他吉凶。<a id="a-MZ"></a>四分开学诵学书及学世论。<a id="a-Ma"></a>为伏外道。<a id="a-Mb"></a>故杂法中。<a id="a-Mc"></a>新学比丘开学算法。<a id="a-Md"></a>智论云。<a id="a-Me"></a>习外典如以刀割泥。<a id="a-Mf"></a>泥无所成。<a id="a-Mg"></a>而刀自损。<a id="a-Mh"></a>言内外典者。<a id="a-Mi"></a>二教论云。<a id="a-Mj"></a>救形之教称为外。<a id="a-Mk"></a>济神之典。<a id="a-Ml"></a>号为内。<a id="a-Mm"></a>智度有内外两经。<a id="a-Mn"></a>仁王辨内外二论。<a id="a-Mo"></a>方等明内外两律。<a id="a-Mp"></a>百论言内外二道。<a id="a-Mq"></a>通源记简两重内外。<a id="a-Mr"></a>一约域。<a id="a-Ms"></a>二约教。<a id="a-Mt"></a>约域即以世间为内。<a id="a-Mu"></a>出世为外。<a id="a-Mv"></a>约教即以治心为内治身为外。<a id="a-Mw"></a>是则儒道之教纵曰治心。<a id="a-Mx"></a>且无出世之理。<a id="a-My"></a>俱属域内。<a id="a-Mz"></a>释氏之教虽有治身。<a id="a-N0"></a>亦为出世之因。<a id="a-N1"></a>俱属域外。<a id="a-N2"></a>梁陈留处士阮孝绪。<a id="a-N3"></a>字士宗。<a id="a-N4"></a>撰七录十二卷。<a id="a-N5"></a>一经典。<a id="a-N6"></a>二传说。<a id="a-N7"></a>三子兵书。<a id="a-N8"></a>四文集。<a id="a-N9"></a>五术伎。<a id="a-NA"></a>此五名为内篇。<a id="a-NB"></a>六佛法。<a id="a-NC"></a>七仙道。<a id="a-ND"></a>此二名为外篇。<a id="a-NE"></a>南山以佛道为方外之篇起于是矣。<a id="a-NF"></a>庄子大宗师。<a id="a-NG"></a>孔子曰。<a id="a-NH"></a>彼游方之外者也。<a id="a-NI"></a>而丘游方之内者也。<a id="a-NJ"></a>通源记问。<a id="a-NK"></a>彼既以道为外。<a id="a-NL"></a>今何判属内耶。<a id="a-NM"></a>答彼且以神仙道德之说非如周孔治世之教。<a id="a-NN"></a>名为外篇。<a id="a-NO"></a>今以佛教望之。<a id="a-NP"></a>其实域内之谈耳。<a id="a-NQ"></a>言儒教者范晔云。<a id="a-NR"></a>硕德为儒。<a id="a-NS"></a>杨雄云。<a id="a-NT"></a>通天地人曰儒。<a id="a-NU"></a>孔子姓孔。<a id="a-NV"></a>名丘。<a id="a-NW"></a>字仲尼。<a id="a-NX"></a>鲁国邹邑平昌阙里人。<a id="a-NY"></a>为鲁司寇。<a id="a-NZ"></a>自卫反鲁。<a id="a-Na"></a>删诗书定礼乐。<a id="a-Nb"></a>修春秋赞易道。<a id="a-Nc"></a>以六经为教也。<a id="a-Nd"></a>言道教者。<a id="a-Ne"></a>随书经籍志云。<a id="a-Nf"></a>盖万物之奥圣人之赜也。<a id="a-Ng"></a>老子。<a id="a-Nh"></a>姓李。<a id="a-Ni"></a>名耳。<a id="a-Nj"></a>字伯阳。<a id="a-Nk"></a>谥曰[目*冉]。<a id="a-Nl"></a>楚苦县厉乡曲仁里人。<a id="a-Nm"></a>为周守藏室之吏。<a id="a-Nn"></a>西入流沙。<a id="a-No"></a>为函谷关吏尹喜说五千言。<a id="a-Np"></a>即道德二经为教也。<a id="a-Nq"></a>言释教者。<a id="a-Nr"></a>老子西升经云。<a id="a-Ns"></a>吾师化游天竺。<a id="a-Nt"></a>善入泥洹。<a id="a-Nu"></a>符子云。<a id="a-Nv"></a>老子之师名释迦文。<a id="a-Nw"></a>释迦所说之法谓之释教。<a id="a-Nx"></a>后汉郊祀志云。<a id="a-Ny"></a>佛教以修善慈心为主。<a id="a-Nz"></a>不杀生类。<a id="a-O0"></a>专务清尚。<a id="a-O1"></a>又以人死。<a id="a-O2"></a>精神不灭。<a id="a-O3"></a>随复受形。<a id="a-O4"></a>所行善恶后生皆有报应。<a id="a-O5"></a>所贵行善以练其精神。<a id="a-O6"></a>练而不已。<a id="a-O7"></a>以至无生。<a id="a-O8"></a>而得为佛也。<a id="a-O9"></a>有经书数千卷。<a id="a-OA"></a>以虚无为宗。<a id="a-OB"></a>包罗精粗(七胡)无所不统。<a id="a-OC"></a>善为吾师胜大之言。<a id="a-OD"></a>所求在一体之内。<a id="a-OE"></a>所明在视听之表。<a id="a-OF"></a>玄微深远。<a id="a-OG"></a>难得而测。<a id="a-OH"></a>故王公大人。<a id="a-OI"></a>观生死报应之际。<a id="a-OJ"></a>无不懅然自失也。<a id="a-OK"></a>宝王论曰。<a id="a-OL"></a>三教之理。<a id="a-OM"></a>名未始异。<a id="a-ON"></a>理未始同。<a id="a-OO"></a>且夫子四绝中。<a id="a-OP"></a>一无我者。<a id="a-OQ"></a>谦光之义为无我也。<a id="a-OR"></a>道无我者。<a id="a-OS"></a>长而不宰。<a id="a-OT"></a>为无我也。<a id="a-OU"></a>佛无我者。<a id="a-OV"></a>观五蕴空。<a id="a-OW"></a>为无我也。<a id="a-OX"></a>上二教门都不明五蕴。<a id="a-OY"></a>孰辨其四谛。<a id="a-OZ"></a>六度万行圣贤阶级。<a id="a-Oa"></a>蔑然无闻。<a id="a-Ob"></a>但和光同尘。<a id="a-Oc"></a>保雌守静。<a id="a-Od"></a>既慈且俭。<a id="a-Oe"></a>不敢为天下先各一圣也。<a id="a-Of"></a>安用商摧其浅深欤。<a id="a-Og"></a>三教无我明矣。<a id="a-Oh"></a>弘明集云。<a id="a-Oi"></a>秦景西使。<a id="a-Oj"></a>摩腾东来。<a id="a-Ok"></a>道畅皇汉之朝。<a id="a-Ol"></a>训敷永平之祀。<a id="a-Om"></a>竺法兰之入洛。<a id="a-On"></a>康僧会之游吴。<a id="a-Oo"></a>显舍利于南国。<a id="a-Op"></a>起招提于东都。<a id="a-Oq"></a>南山云。<a id="a-Or"></a>自教法东渐亟涉窊(乌瓜)隆。<a id="a-Os"></a>三被屏除。<a id="a-Ot"></a>五遭拜伏。<a id="a-Ou"></a>此非休明之代。<a id="a-Ov"></a>乃是暴虐之君。<a id="a-Ow"></a>故使布令非经国之谟。<a id="a-Ox"></a>乖常致良史之诮。<a id="a-Oy"></a>事理难反。<a id="a-Oz"></a>还习旧津。</p>
  <p id="aP0">初东晋成帝。<a id="a-P1"></a>咸康六年。<a id="a-P2"></a>庾冰辅政帝在幼冲。<a id="a-P3"></a>为帝出诏令僧致拜。<a id="a-P4"></a>时尚书令何充谢广等。<a id="a-P5"></a>建议不合拜。<a id="a-P6"></a>往反三议当时遂寝。</p>
  <p id="aP7">安帝元初中太尉桓玄上书令拜。<a id="a-P8"></a>尚书令桓谦中书王谧等抗谏曰。<a id="a-P9"></a>今沙门。<a id="a-PA"></a>虽意深于敬不以形屈为礼。<a id="a-PB"></a>迹充率土。<a id="a-PC"></a>而趣超方内。<a id="a-PD"></a>是以外国之君。<a id="a-PE"></a>莫不降礼。<a id="a-PF"></a>良以道在则贵。<a id="a-PG"></a>不以人为轻重。<a id="a-PH"></a>寻大法东流为日谅久。<a id="a-PI"></a>虽风移政变而弘之不易。<a id="a-PJ"></a>岂不以独绝之化。<a id="a-PK"></a>有日用于陶渐。<a id="a-PL"></a>清约之风无时害于隆平者乎。<a id="a-PM"></a>玄又致书远法师。<a id="a-PN"></a>远着沙门不敬王者论五篇。<a id="a-PO"></a>其事由息。<a id="a-PP"></a>及安帝返政还崇信奉。</p>
  <p id="aPQ">有宋刘氏。<a id="a-PR"></a>虽孝武大明六年。<a id="a-PS"></a>暂制拜君。<a id="a-PT"></a>寻依先政中原元魏太武真君七年。<a id="a-PU"></a>道士寇谦司徒崔皓谗于佛法。<a id="a-PV"></a>帝然之。<a id="a-PW"></a>遂灭佛法逃僧枭斩。<a id="a-PX"></a>后延昙始顶礼悔过废经五载。<a id="a-PY"></a>帝被疠疾。<a id="a-PZ"></a>遂诛崔氏还兴佛法。</p>
  <p id="aPa">自晋失御中原国分十六。<a id="a-Pb"></a>斯诸伪政信法不亏。<a id="a-Pc"></a>唯赫连勃勃据有夏州。<a id="a-Pd"></a>凶暴无厌。<a id="a-Pe"></a>以杀为乐。<a id="a-Pf"></a>背像背上令僧礼之。<a id="a-Pg"></a>后为天震而死。<a id="a-Ph"></a>及葬又震出之。<a id="a-Pi"></a>其子昌袭位破长安灭佛法。<a id="a-Pj"></a>逢僧斩戮沙门昙始被刀不伤。<a id="a-Pk"></a>因尔改心。<a id="a-Pl"></a>寻为北朝后魏所灭。</p>
  <p id="aPm">周武帝初信佛法。<a id="a-Pn"></a>后纳道士张宾及前僧卫元嵩之谗。<a id="a-Po"></a>将除佛教安师着二教论抗云。<a id="a-Pp"></a>九流之教。<a id="a-Pq"></a>教止其身。<a id="a-Pr"></a>名为外教。<a id="a-Ps"></a>三乘之教。<a id="a-Pt"></a>教静其心。<a id="a-Pu"></a>名为内教。<a id="a-Pv"></a>老非教主。<a id="a-Pw"></a>易谦所摄。<a id="a-Px"></a>帝闻之。<a id="a-Py"></a>存废理乖。<a id="a-Pz"></a>遂双除屏。<a id="a-Q0"></a>不盈五载。<a id="a-Q1"></a>身殁移。<a id="a-Q2"></a>隋炀帝嗣录。<a id="a-Q3"></a>改革前朝。<a id="a-Q4"></a>虽令致敬。<a id="a-Q5"></a>僧竟不屈。</p>
  <p id="aQ6">唐祖太武出。<a id="a-Q7"></a>沙汰佛道诏太宗制拜君亲敕。<a id="a-Q8"></a>威秀道宣等上表。<a id="a-Q9"></a>及臣僚书。<a id="a-QA"></a>国议不行。</p>
  <p id="aQB">武宗会昌五年。<a id="a-QC"></a>道士刘玄静赵归真非毁释氏。<a id="a-QD"></a>沙汰佛寺。<a id="a-QE"></a>六年帝崩。<a id="a-QF"></a>宣帝立复佛寺。<a id="a-QG"></a>诛刘玄静毁罪。<a id="a-QH"></a>通源记云。<a id="a-QI"></a>或责梁武崇佛。<a id="a-QJ"></a>卒有侯景之败者。<a id="a-QK"></a>盖不知业通三世因缘会遇果报还受之义故。<a id="a-QL"></a>文中子曰。<a id="a-QM"></a>诗书盛而秦世灭。<a id="a-QN"></a>非仲尼之罪也。<a id="a-QO"></a>玄虚长而晋室乱。<a id="a-QP"></a>非老庄之罪也。<a id="a-QQ"></a>斋戒修而梁国亡。<a id="a-QR"></a>非释迦之罪也。<a id="a-QS"></a>此说明矣(吴书云。<a id="a-QT"></a>吴主问三教。<a id="a-QU"></a>尚书令阚泽对曰。<a id="a-QV"></a>孔老设教。<a id="a-QW"></a>法天制用不敢违天。<a id="a-QX"></a>佛之设教。<a id="a-QY"></a>诸天奉行)</p>
 </body>
</html>