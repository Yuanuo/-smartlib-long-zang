<!doctype html>
<html id="z3IBXHH1fu" data-ver="2091">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十六</h1>
  <h2 id="a2">心意识法篇第五十七</h2>
  <p id="a3">华严云。<a id="a-4"></a>诸业虚妄积集名心。<a id="a-5"></a>末那思量。<a id="a-6"></a>意识分别。<a id="a-7"></a>眼等五识了境不同。<a id="a-8"></a>愚痴凡夫不能知觉。<a id="a-9"></a>怖老病死。<a id="a-A"></a>求入涅槃。<a id="a-B"></a>生死涅槃二俱不识。<a id="a-C"></a>于一切境。<a id="a-D"></a>妄起分别。<a id="a-E"></a>楞伽云。<a id="a-F"></a>略说有三种识。<a id="a-G"></a>广说有八相。<a id="a-H"></a>何等为三。<a id="a-I"></a>谓真识(宗镜云。<a id="a-J"></a>不为垢法之所染。<a id="a-K"></a>宁为净法之所治。<a id="a-L"></a>非生死之所羁。<a id="a-M"></a>岂涅槃之能寂。<a id="a-N"></a>遂称识主。<a id="a-O"></a>故号心王)现识及分别事识。<a id="a-P"></a>大慧譬如明镜持诸色像。<a id="a-Q"></a>现识现处。<a id="a-R"></a>亦复如是(密严经云。<a id="a-S"></a>譬如殊胜宝。<a id="a-T"></a>野人所轻贱。<a id="a-U"></a>若用饰冕旒。<a id="a-V"></a>则为王顶戴。<a id="a-W"></a>如是赖耶识是清净佛性。<a id="a-X"></a>凡位恒杂染。<a id="a-Y"></a>佛果常保持。<a id="a-Z"></a>如美玉在水。<a id="a-a"></a>苔衣所缠覆。<a id="a-b"></a>赖耶处生死。<a id="a-c"></a>习气萦不现。<a id="a-d"></a>于此赖耶识。<a id="a-e"></a>有二取相生。<a id="a-f"></a>如蛇有二头。<a id="a-g"></a>随乐而同往。<a id="a-h"></a>赖耶亦如是。<a id="a-i"></a>与诸色相俱。<a id="a-j"></a>一切诸世间取之以为色。<a id="a-k"></a>恶觉者迷惑。<a id="a-l"></a>计为我我所。<a id="a-m"></a>若有若非有。<a id="a-n"></a>自在作世间。<a id="a-o"></a>赖耶虽变现体性恒甚深。<a id="a-p"></a>于诸无智人。<a id="a-q"></a>悉不能觉了)。<a id="a-r"></a>大慧现识及分别事识。<a id="a-s"></a>此二坏不坏相(五识得尘。<a id="a-t"></a>即灭是坏。<a id="a-u"></a>熏入八识为种。<a id="a-v"></a>是不坏)展转因(七识执八识为我。<a id="a-w"></a>八识引五识取尘)。<a id="a-x"></a>大慧不思议熏(贤首云。<a id="a-y"></a>谓无明能熏真如。<a id="a-z"></a>不可熏处而能熏。<a id="a-10"></a>故名不思议熏。<a id="a-11"></a>又熏则不熏。<a id="a-12"></a>不熏之熏。<a id="a-13"></a>名不思议熏)。<a id="a-14"></a>及不思议变(谓真如心受无明熏。<a id="a-15"></a>不可变异而变异。<a id="a-16"></a>故云不思议变。<a id="a-17"></a>又变即不变。<a id="a-18"></a>不变之变名不思议变。<a id="a-19"></a>胜鬘中。<a id="a-1A"></a>不染而染。<a id="a-1B"></a>染而不染难可了知者。<a id="a-1C"></a>谓此不思议也)。<a id="a-1D"></a>是现识因(所起现识行相微细。<a id="a-1E"></a>于中亦有转识业识。<a id="a-1F"></a>举粗显细。<a id="a-1G"></a>故但名现识。<a id="a-1H"></a>即是不相应心也)。<a id="a-1I"></a>大慧取种种尘(即是现识所现境界还能动彼心海。<a id="a-1J"></a>起诸事识之波浪也)。<a id="a-1K"></a>及无始妄想熏(即彼和合心海之中。<a id="a-1L"></a>妄念习气。<a id="a-1M"></a>无始已来熏习不断。<a id="a-1N"></a>未曾离念。<a id="a-1O"></a>故此尘及念熏动心海种种识生。<a id="a-1P"></a>以妄念及尘粗而且显。<a id="a-1Q"></a>故所起分别事识行相。<a id="a-1R"></a>粗显成相应心也)。<a id="a-1S"></a>是分别事识因。<a id="a-1T"></a>又云。<a id="a-1U"></a>譬如巨海浪。<a id="a-1V"></a>斯由猛风起。<a id="a-1W"></a>洪波鼓溟壑。<a id="a-1X"></a>无有断绝时。<a id="a-1Y"></a>藏识海常住(华严论云。<a id="a-1Z"></a>世尊于南海中楞伽山说法。<a id="a-1a"></a>其山高峻。<a id="a-1b"></a>下瞰大海。<a id="a-1c"></a>傍无门户。<a id="a-1d"></a>得神通者。<a id="a-1e"></a>堪能升住。<a id="a-1f"></a>乃表心地法门。<a id="a-1g"></a>无心证者。<a id="a-1h"></a>方能升也。<a id="a-1i"></a>下瞰大海表其心海本自清净。<a id="a-1j"></a>因境风所转。<a id="a-1k"></a>识浪波动。<a id="a-1l"></a>欲明达境心空境亦自寂。<a id="a-1m"></a>心境俱寂。<a id="a-1n"></a>事无不照。<a id="a-1o"></a>犹如大海无风。<a id="a-1p"></a>日月森罗焕然明白。<a id="a-1q"></a>此经意直为根熟顿说种子业识为如来藏。<a id="a-1r"></a>异彼二乘灭识趣寂者。<a id="a-1s"></a>故亦为异彼般若修空菩萨增胜者。<a id="a-1t"></a>故直明识体本性全真。<a id="a-1u"></a>便明识体即成智用。<a id="a-1v"></a>如海无风境象自明。<a id="a-1w"></a>异彼深密别立九识。<a id="a-1x"></a>接引初根。<a id="a-1y"></a>渐令留惑长大菩提。<a id="a-1z"></a>故不令其心植种于空。<a id="a-20"></a>亦不令心犹如败种。<a id="a-21"></a>解深密经。<a id="a-22"></a>乃是入惑之初门。<a id="a-23"></a>楞伽维摩。<a id="a-24"></a>直示惑之本实。<a id="a-25"></a>故楞伽明八识。<a id="a-26"></a>为如来藏。<a id="a-27"></a>净名即观身实相。<a id="a-28"></a>观佛亦然)。<a id="a-29"></a>境界风所动。<a id="a-2A"></a>种种诸识浪腾跃而转生(密严经云。<a id="a-2B"></a>赖耶为于爱所熏而增长。<a id="a-2C"></a>既自增长已。<a id="a-2D"></a>复增于余识。<a id="a-2E"></a>展转不断绝。<a id="a-2F"></a>犹如于并转。<a id="a-2G"></a>以有诸识故。<a id="a-2H"></a>众趣而生起。<a id="a-2I"></a>于是诸趣中。<a id="a-2J"></a>识复得增长。<a id="a-2K"></a>识与世间法。<a id="a-2L"></a>更互以为因。<a id="a-2M"></a>譬如河流水前后而不断。<a id="a-2N"></a>亦如芽与种相续而转生。<a id="a-2O"></a>各各相差别。<a id="a-2P"></a>分别而显现)。<a id="a-2Q"></a>又楞伽大慧白佛。<a id="a-2R"></a>惟愿世尊。<a id="a-2S"></a>更为我说阴入界生灭。<a id="a-2T"></a>彼无有我。<a id="a-2U"></a>谁生谁灭。<a id="a-2V"></a>愚夫者依于生灭。<a id="a-2W"></a>不觉苦尽。<a id="a-2X"></a>不识涅槃(华严云。<a id="a-2Y"></a>愚痴凡夫。<a id="a-2Z"></a>不能知觉。<a id="a-2a"></a>怖老病死。<a id="a-2b"></a>求入涅槃。<a id="a-2c"></a>生死涅槃。<a id="a-2d"></a>二俱不识。<a id="a-2e"></a>于一切境妄起分别)。<a id="a-2f"></a>佛告大慧。<a id="a-2g"></a>如来之藏。<a id="a-2h"></a>是善不善因。<a id="a-2i"></a>能遍兴起一切趣生。<a id="a-2j"></a>譬如伎儿变现诸趣(唯识论云。<a id="a-2k"></a>能变有二种。<a id="a-2l"></a>一因能变谓第八识中等流异熟二因习气。<a id="a-2m"></a>等流习气。<a id="a-2n"></a>由七识中善恶无记。<a id="a-2o"></a>熏令生长。<a id="a-2p"></a>异熟习气。<a id="a-2q"></a>由六识中有漏善恶。<a id="a-2r"></a>熏令生长二果能变。<a id="a-2s"></a>谓前二种习气力故。<a id="a-2t"></a>有八识生现种种相。<a id="a-2u"></a>等流习气因缘故。<a id="a-2v"></a>八识体相差别而生。<a id="a-2w"></a>名等流果。<a id="a-2x"></a>果似因故。<a id="a-2y"></a>异熟习气。<a id="a-2z"></a>为增上缘。<a id="a-30"></a>感第八识酬引业力恒相续故。<a id="a-31"></a>立异熟名。<a id="a-32"></a>感前六识酬满业者。<a id="a-33"></a>从异熟起名异熟生。<a id="a-34"></a>不名异熟。<a id="a-35"></a>有间断故。<a id="a-36"></a>即前异熟及异熟生。<a id="a-37"></a>名异熟果。<a id="a-38"></a>果异因故。<a id="a-39"></a>又唯识论。<a id="a-3A"></a>明四种变。<a id="a-3B"></a>一共中共云云)。<a id="a-3C"></a>离我我所不觉彼故。<a id="a-3D"></a>三缘和合方便而生。<a id="a-3E"></a>外道不觉。<a id="a-3F"></a>计著作者。<a id="a-3G"></a>为无始虚伪恶习所熏。<a id="a-3H"></a>名为识藏(密严经云。<a id="a-3I"></a>藏识持于世。<a id="a-3J"></a>犹如线穿珠。<a id="a-3K"></a>亦如车有轮。<a id="a-3L"></a>随于业风转。<a id="a-3M"></a>陶师运轮杖。<a id="a-3N"></a>器成随所用。<a id="a-3O"></a>藏识与诸界共力无不成。<a id="a-3P"></a>内外诸世间。<a id="a-3Q"></a>弥纶悉周遍。<a id="a-3R"></a>譬如众星象布列在虚空。<a id="a-3S"></a>风力之所持。<a id="a-3T"></a>运行常不息。<a id="a-3U"></a>如空中鸟迹。<a id="a-3V"></a>求之不可见。<a id="a-3W"></a>然鸟不离空。<a id="a-3X"></a>颉胡结颃胡朗而进退。<a id="a-3Y"></a>藏识亦如是。<a id="a-3Z"></a>不离自他身。<a id="a-3a"></a>如海起波涛。<a id="a-3b"></a>如空含万象)。<a id="a-3c"></a>生无明住地。<a id="a-3d"></a>与七识俱。<a id="a-3e"></a>如海浪身。<a id="a-3f"></a>常生不断。<a id="a-3g"></a>离无常过。<a id="a-3h"></a>离于我论。<a id="a-3i"></a>自性无垢。<a id="a-3j"></a>毕竟清净。<a id="a-3k"></a>其余诸识。<a id="a-3l"></a>有生有灭。<a id="a-3m"></a>意意识等念念有七因。<a id="a-3n"></a>不实妄想。<a id="a-3o"></a>取诸境界。<a id="a-3p"></a>种种形处。<a id="a-3q"></a>计著名相。<a id="a-3r"></a>不觉自心所现色相。<a id="a-3s"></a>不觉苦乐。<a id="a-3t"></a>不至解脱。<a id="a-3u"></a>又偈曰。<a id="a-3v"></a>心如工伎儿(八识妄动如牵线主)。<a id="a-3w"></a>意如和伎者(七识执我如应和人)。<a id="a-3x"></a>五识为伴侣(五识取尘如共和伎)。<a id="a-3y"></a>忘想观伎众(六识分别如看众人)大乘入楞伽云。<a id="a-3z"></a>心能积集业。<a id="a-40"></a>意能广积集。<a id="a-41"></a>了别故名识。<a id="a-42"></a>对现境说五。<a id="a-43"></a>婆沙问。<a id="a-44"></a>此三何别。<a id="a-45"></a>答或别不别。<a id="a-46"></a>言不别者。<a id="a-47"></a>心即意识。<a id="a-48"></a>如火名焰。<a id="a-49"></a>亦名为炽亦名烧薪。<a id="a-4A"></a>秖是一心有三差别。<a id="a-4B"></a>言有别者。<a id="a-4C"></a>名即差别。<a id="a-4D"></a>或云。<a id="a-4E"></a>过去名意。<a id="a-4F"></a>未来名心。<a id="a-4G"></a>现在名识。<a id="a-4H"></a>或云。<a id="a-4I"></a>在界名心。<a id="a-4J"></a>在入名意。<a id="a-4K"></a>在阴名识。<a id="a-4L"></a>或云。<a id="a-4M"></a>杂色名心。<a id="a-4N"></a>如六道由心。<a id="a-4O"></a>系属名意。<a id="a-4P"></a>如五根属意。<a id="a-4Q"></a>语想名识。<a id="a-4R"></a>如分别属识。<a id="a-4S"></a>又妙乐引俱舍云。<a id="a-4T"></a>集起名心。<a id="a-4U"></a>思量名意。<a id="a-4V"></a>了别名识。<a id="a-4W"></a>在彼一向全无即理。<a id="a-4X"></a>若大乘中。<a id="a-4Y"></a>八识名心。<a id="a-4Z"></a>七识名意。<a id="a-4a"></a>六识名识。<a id="a-4b"></a>彼教为迷。<a id="a-4c"></a>又无即理。<a id="a-4d"></a>故偏小教有漏之法。<a id="a-4e"></a>全无性净即常住理。<a id="a-4f"></a>知之者寡。<a id="a-4g"></a>大宝积经佛言。<a id="a-4h"></a>所言识者。<a id="a-4i"></a>谓能了别。<a id="a-4j"></a>眼所知色。<a id="a-4k"></a>耳所知声。<a id="a-4l"></a>鼻所知香。<a id="a-4m"></a>舌所知味。<a id="a-4n"></a>身所知触。<a id="a-4o"></a>意所知法。<a id="a-4p"></a>是名为识。<a id="a-4q"></a>所言智者于内寂静。<a id="a-4r"></a>不行于外。<a id="a-4s"></a>唯依于智。<a id="a-4t"></a>不于一法而生分别及种种分别。<a id="a-4u"></a>是名为智。<a id="a-4v"></a>大乘同性经。<a id="a-4w"></a>楞伽王白佛。<a id="a-4x"></a>云何众生。<a id="a-4y"></a>舍此寿命。<a id="a-4z"></a>受彼寿命。<a id="a-50"></a>舍此故身受彼新身。<a id="a-51"></a>佛言。<a id="a-52"></a>众生舍此身已。<a id="a-53"></a>业风力吹。<a id="a-54"></a>移识将去。<a id="a-55"></a>自所受业。<a id="a-56"></a>而受其果。<a id="a-57"></a>圭山云。<a id="a-58"></a>欲验临终受生自在不自在。<a id="a-59"></a>但验寻常行心尘境自由不自由。<a id="a-5A"></a>二六时中当省察耳。</p>
  <p id="a5B">污栗驮。<a id="a-5C"></a>此方称草木心。</p>
  <p id="a5D">矣栗驮。<a id="a-5E"></a>此方名积聚精要心。</p>
  <p id="a5F">纥(胡结)利陀耶。<a id="a-5G"></a>此云肉团心。<a id="a-5H"></a>如黄庭经五藏论所明。<a id="a-5I"></a>正法念经云。<a id="a-5J"></a>心如莲华开合。<a id="a-5K"></a>提谓云。<a id="a-5L"></a>心如帝王。<a id="a-5M"></a>皆肉团心。<a id="a-5N"></a>色法所摄。</p>
  <p id="a5O">蜱(补迷)罗尸。<a id="a-5P"></a>或闭尸。<a id="a-5Q"></a>此云肉团。<a id="a-5R"></a>见经音义。</p>
  <p id="a5S">质多耶。<a id="a-5T"></a>或名质帝。<a id="a-5U"></a>或名波茶。<a id="a-5V"></a>此方翻心。<a id="a-5W"></a>黄庭经五藏论。<a id="a-5X"></a>目之为神。<a id="a-5Y"></a>西域外道计之为我。<a id="a-5Z"></a>此土佛教。<a id="a-5a"></a>翻缘虑心。<a id="a-5b"></a>此通八识。<a id="a-5c"></a>谓眼缘色乃至第八缘根身种子器世间。<a id="a-5d"></a>故云集起以解心第八独名心。<a id="a-5e"></a>缘虑以解心(缘谓缘持虑即思虑)。<a id="a-5f"></a>八识总名心。<a id="a-5g"></a>然此缘虑亦名虑知(宗镜云。<a id="a-5h"></a>无幽不瞩。<a id="a-5i"></a>有法皆知。<a id="a-5j"></a>察密防微。<a id="a-5k"></a>穷今洞古。<a id="a-5l"></a>故谓之灵台。<a id="a-5m"></a>司马彪云。<a id="a-5n"></a>心为神虑之台。<a id="a-5o"></a>庄子云。<a id="a-5p"></a>万恶不可内于灵台)。<a id="a-5q"></a>百法论疏。<a id="a-5r"></a>心法有六种义。<a id="a-5s"></a>一集起名心。<a id="a-5t"></a>唯属第八。<a id="a-5u"></a>集诸种子。<a id="a-5v"></a>起现行故。<a id="a-5w"></a>二积集名心。<a id="a-5x"></a>属前七转。<a id="a-5y"></a>能熏积集诸法种故。<a id="a-5z"></a>或初集起属前七转现行共集熏起种故。<a id="a-60"></a>或后积集名心。<a id="a-61"></a>属于第八含藏。<a id="a-62"></a>积集诸法种故。<a id="a-63"></a>此上二解虽各有能集所集之义。<a id="a-64"></a>今唯取能集名心。<a id="a-65"></a>如理应思。<a id="a-66"></a>三缘虑名心。<a id="a-67"></a>俱能缘虑自分境故。<a id="a-68"></a>四或名为识。<a id="a-69"></a>了别义故。<a id="a-6A"></a>五或名为意。<a id="a-6B"></a>等无间故。<a id="a-6C"></a>六或第八名心。<a id="a-6D"></a>第七名意。<a id="a-6E"></a>前六名识。<a id="a-6F"></a>入楞伽云。<a id="a-6G"></a>藏识说名心。<a id="a-6H"></a>思量性名意。<a id="a-6I"></a>能了诸境相。<a id="a-6J"></a>是故名为识。<a id="a-6K"></a>然第六意识具有五种。<a id="a-6L"></a>一定中独头意识。<a id="a-6M"></a>缘于定境。<a id="a-6N"></a>定境之中有理有事。<a id="a-6O"></a>事中有极略色极迥色及定自在所生法处诸色。<a id="a-6P"></a>二散位独头。<a id="a-6Q"></a>缘受所引色及遍计所起诸法处色。<a id="a-6R"></a>如缘空华镜像彩画所生者。<a id="a-6S"></a>并法处摄。<a id="a-6T"></a>三梦中独头。<a id="a-6U"></a>缘梦中境。<a id="a-6V"></a>四明了意识。<a id="a-6W"></a>依五根门。<a id="a-6X"></a>与前五识。<a id="a-6Y"></a>同缘五尘。<a id="a-6Z"></a>五乱意识。<a id="a-6a"></a>是散意识于五根中。<a id="a-6b"></a>狂乱而起。<a id="a-6c"></a>如患热病青为黄见非是眼识。<a id="a-6d"></a>是此缘故。<a id="a-6e"></a>宗镜第六识具十名。<a id="a-6f"></a>一从根得名。<a id="a-6g"></a>名为六识。<a id="a-6h"></a>二能筹量是非。<a id="a-6i"></a>名为意识。<a id="a-6j"></a>三能应涉尘境名攀缘识。<a id="a-6k"></a>四能遍缘五尘名巡旧识。<a id="a-6l"></a>五念念流散名波浪识。<a id="a-6m"></a>六能辨前境。<a id="a-6n"></a>名分别事识。<a id="a-6o"></a>七所在坏他。<a id="a-6p"></a>名人我识。<a id="a-6q"></a>八爱业牵生名四住识。<a id="a-6r"></a>九令正解不生。<a id="a-6s"></a>名烦恼障识。<a id="a-6t"></a>十感报终尽。<a id="a-6u"></a>心境两别。<a id="a-6v"></a>名分段死识。</p>
  <p id="a6w">末那。<a id="a-6x"></a>唯识翻意。<a id="a-6y"></a>或云执我。<a id="a-6z"></a>亦云分别。<a id="a-70"></a>唯识宗云。<a id="a-71"></a>具足应言讫利瑟吒耶末那。<a id="a-72"></a>此翻染污意。<a id="a-73"></a>谓我痴。<a id="a-74"></a>我见。<a id="a-75"></a>我慢。<a id="a-76"></a>我爱。<a id="a-77"></a>四惑常俱故名染污。<a id="a-78"></a>常审思量名之为意。<a id="a-79"></a>思虑第八度量为我。<a id="a-7A"></a>如是思量唯第七有。<a id="a-7B"></a>余识所无。<a id="a-7C"></a>故独名意。<a id="a-7D"></a>复能了别名之为识。<a id="a-7E"></a>前之六识。<a id="a-7F"></a>从根得名。<a id="a-7G"></a>此第七识。<a id="a-7H"></a>当体立号。<a id="a-7I"></a>识论颂云。<a id="a-7J"></a>次第二能变。<a id="a-7K"></a>是识名末那。<a id="a-7L"></a>依彼转缘彼思量为性相。<a id="a-7M"></a>四烦恼常俱。<a id="a-7N"></a>谓我痴我见并我慢我爱及余触等俱。<a id="a-7O"></a>有覆无记摄。<a id="a-7P"></a>大乘入楞伽。<a id="a-7Q"></a>大慧问佛。<a id="a-7R"></a>云何但说意识灭。<a id="a-7S"></a>非七识灭。<a id="a-7T"></a>佛言。<a id="a-7U"></a>大慧以彼为因及所缘故。<a id="a-7V"></a>七识得生。<a id="a-7W"></a>大慧意识分别境界。<a id="a-7X"></a>起执着时。<a id="a-7Y"></a>生诸习气。<a id="a-7Z"></a>长养藏识。<a id="a-7a"></a>由是意俱我我所执思量随转。<a id="a-7b"></a>无别体相。<a id="a-7c"></a>藏识为因。<a id="a-7d"></a>为所缘故。<a id="a-7e"></a>执着自心所现境界。<a id="a-7f"></a>心聚生起展转为因。<a id="a-7g"></a>大慧譬如海浪。<a id="a-7h"></a>自心所现。<a id="a-7i"></a>境界风吹而有起灭。<a id="a-7j"></a>是故意识灭时。<a id="a-7k"></a>七识亦灭。<a id="a-7l"></a>然楞伽经唯明三识。<a id="a-7m"></a>不辨七识者。<a id="a-7n"></a>准此文云无别体相。<a id="a-7o"></a>所以唯说八六二识。<a id="a-7p"></a>起信亦然。<a id="a-7q"></a>通源问。<a id="a-7r"></a>现识属第八。<a id="a-7s"></a>事识属前六。<a id="a-7t"></a>何故不言第七识耶。<a id="a-7u"></a>答。<a id="a-7v"></a>七识名染污意。<a id="a-7w"></a>常时执取第八为我。<a id="a-7x"></a>是则若言第八。<a id="a-7y"></a>必兼第七。<a id="a-7z"></a>故瑜伽论云。<a id="a-80"></a>赖耶识起。<a id="a-81"></a>必二识相应。<a id="a-82"></a>又事识缘外境时。<a id="a-83"></a>必依第七。<a id="a-84"></a>是故不说。<a id="a-85"></a>宗镜问第六能断惑成无漏。<a id="a-86"></a>第七不能断惑。<a id="a-87"></a>何故亦成无漏。<a id="a-88"></a>答谓第七识是第六所依根。<a id="a-89"></a>第六是能依识。<a id="a-8A"></a>能依识既成无漏。<a id="a-8B"></a>第七所依亦成无漏。<a id="a-8C"></a>谓第六入生法二空观时。<a id="a-8D"></a>第七识中俱生我法二执现行伏令不起。<a id="a-8E"></a>故第七成无漏。<a id="a-8F"></a>问何故第八是有漏耶。<a id="a-8G"></a>答第八是总报主。<a id="a-8H"></a>持种受熏。<a id="a-8I"></a>若因中便成无漏。<a id="a-8J"></a>即一切有漏杂染种子皆散失故即便成佛。<a id="a-8K"></a>何用更二劫修行耶。<a id="a-8L"></a>问前五既非是总报主。<a id="a-8M"></a>何故不成无漏。<a id="a-8N"></a>答前五根是第八亲相分。<a id="a-8O"></a>能变第八既是有漏。<a id="a-8P"></a>所变五根亦有漏。<a id="a-8Q"></a>五根是所依尚有漏能依五识亦成有漏也。<a id="a-8R"></a>宗镜七识十名。<a id="a-8S"></a>一六后得名称为七识。<a id="a-8T"></a>二根尘不会名为转识(宗镜云。<a id="a-8U"></a>转为改转。<a id="a-8V"></a>是不定义。<a id="a-8W"></a>即三性三量三境易脱不定方名转识)。<a id="a-8X"></a>三不觉习气。<a id="a-8Y"></a>忽然念起名妄想识。<a id="a-8Z"></a>四无间生灭名相续识。<a id="a-8a"></a>五障理不明名无明识。<a id="a-8b"></a>六返迷从正。<a id="a-8c"></a>能断四住烦恼。<a id="a-8d"></a>名为解识。<a id="a-8e"></a>七与涉玄途。<a id="a-8f"></a>顺理生善名为行识。<a id="a-8g"></a>八解三界生死尽是我心更无外法。<a id="a-8h"></a>名无畏识。<a id="a-8i"></a>九照了分明如镜显像。<a id="a-8j"></a>故名现识。<a id="a-8k"></a>十法既妄起恃智为怀。<a id="a-8l"></a>令真性不显名智障识。</p>
  <p id="a8m">阿赖耶。<a id="a-8n"></a>或阿梨耶。<a id="a-8o"></a>起信云。<a id="a-8p"></a>以依阿梨耶识说有无明。<a id="a-8q"></a>不觉而起能见能现能取境界。<a id="a-8r"></a>真谛就名翻名无没识。<a id="a-8s"></a>取不失之义。<a id="a-8t"></a>奘师就义翻为藏识。<a id="a-8u"></a>能含藏诸法种故。<a id="a-8v"></a>又此识体具三藏义。<a id="a-8w"></a>能藏。<a id="a-8x"></a>所藏。<a id="a-8y"></a>执藏。<a id="a-8z"></a>故名为藏。<a id="a-90"></a>谓与杂染互为缘故。<a id="a-91"></a>有情执为自内我故。<a id="a-92"></a>复能了别种子根身及器世间三种境故。<a id="a-93"></a>名之为识。<a id="a-94"></a>古释云。<a id="a-95"></a>一能藏者。<a id="a-96"></a>即能含藏义。<a id="a-97"></a>犹如库藏能含藏宝贝。<a id="a-98"></a>故得藏名。<a id="a-99"></a>此能含藏杂染种故。<a id="a-9A"></a>名之为藏。<a id="a-9B"></a>亦即持义。<a id="a-9C"></a>二所藏者即是所依义。<a id="a-9D"></a>犹如库藏是宝等所依故。<a id="a-9E"></a>此识是杂染法所依处故。<a id="a-9F"></a>三执藏者。<a id="a-9G"></a>坚守不舍义。<a id="a-9H"></a>犹如金银等藏为人坚守。<a id="a-9I"></a>执为自内我。<a id="a-9J"></a>故名为藏。<a id="a-9K"></a>此识为染末那坚执为我。<a id="a-9L"></a>故名为藏。<a id="a-9M"></a>起信钞释云。<a id="a-9N"></a>能藏所藏者。<a id="a-9O"></a>且所藏义。<a id="a-9P"></a>谓此识体藏是根身种子器世间所藏处也。<a id="a-9Q"></a>以根等是此识相分故如藏中物像。<a id="a-9R"></a>如身在室内。<a id="a-9S"></a>欲觅赖耶识只在色心中。<a id="a-9T"></a>欲觅摩尼珠。<a id="a-9U"></a>秖在青黄内。<a id="a-9V"></a>次能藏义。<a id="a-9W"></a>谓根身等法皆藏在识身之中。<a id="a-9X"></a>如像在珠内。<a id="a-9Y"></a>欲觅一切法总在赖耶中。<a id="a-9Z"></a>欲觅一切像总在摩尼内。<a id="a-9a"></a>与前义互为能所。<a id="a-9b"></a>故云能藏自体于诸法中能藏诸法于自体内。<a id="a-9c"></a>或名宅识(一切种子之所栖处)。<a id="a-9d"></a>或名心。<a id="a-9e"></a>由种种法熏习种子所积集故(积集义故名心集起义故名心)。<a id="a-9f"></a>或名阿陀那。<a id="a-9g"></a>执持种子及诸色根令不坏故(宗镜云。<a id="a-9h"></a>又将死时。<a id="a-9i"></a>唯异熟心。<a id="a-9j"></a>由先业力恒遍相续。<a id="a-9k"></a>执受身分。<a id="a-9l"></a>舍执受处冷触便生。<a id="a-9m"></a>寿燸识三。<a id="a-9n"></a>不相离故。<a id="a-9o"></a>冷触起处。<a id="a-9p"></a>即是非情)。<a id="a-9q"></a>宗镜问。<a id="a-9r"></a>诸根坏目识迁离时舍此故身别受余质。<a id="a-9s"></a>去来之识相状云何。<a id="a-9t"></a>答显识经。<a id="a-9u"></a>佛告贤护。<a id="a-9v"></a>识之运转迁灭往来。<a id="a-9w"></a>犹如风大无色无形不可显现。<a id="a-9x"></a>而能发动万物示众形状。<a id="a-9y"></a>或摇振林木。<a id="a-9z"></a>摧折破裂出大音声。<a id="a-A0"></a>或为冷为热。<a id="a-A1"></a>触众生身。<a id="a-A2"></a>作苦作乐。<a id="a-A3"></a>风无手足面目形容。<a id="a-A4"></a>亦无黑白黄赤诸色。<a id="a-A5"></a>贤护。<a id="a-A6"></a>识界亦尔。<a id="a-A7"></a>无色无形无光明。<a id="a-A8"></a>显现所熏因缘故。<a id="a-A9"></a>显示种种功用殊胜。<a id="a-AA"></a>或名所知依。<a id="a-AB"></a>能与染净所知诸法为依止故(即三性与彼为依。<a id="a-AC"></a>名所知依)。<a id="a-AD"></a>或名种子识(梵语阿世耶。<a id="a-AE"></a>此云种子)。<a id="a-AF"></a>能遍住持世出世间诸法种子故(古德云。<a id="a-AG"></a>从无始时来。<a id="a-AH"></a>此身与种子俱时而有。<a id="a-AI"></a>如草木等种)。<a id="a-AJ"></a>唯识论云。<a id="a-AK"></a>一切种子皆本性有。<a id="a-AL"></a>不从熏生。<a id="a-AM"></a>由熏习力但可增长。<a id="a-AN"></a>如契经说。<a id="a-AO"></a>一切有情。<a id="a-AP"></a>无始时来。<a id="a-AQ"></a>有种种界。<a id="a-AR"></a>如恶叉聚法尔而有。<a id="a-AS"></a>界即种子差别名。<a id="a-AT"></a>故有如外草木等种。<a id="a-AU"></a>护法意云。<a id="a-AV"></a>有漏无漏种子皆有新熏本有。<a id="a-AW"></a>合生现行亦不杂乱。<a id="a-AX"></a>若新熏缘即从新熏生。<a id="a-AY"></a>若本有遇缘即从本有生。<a id="a-AZ"></a>摄论云。<a id="a-Aa"></a>此阿赖耶识。<a id="a-Ab"></a>与种子如此共生。<a id="a-Ac"></a>虽有能依所依。<a id="a-Ad"></a>不由体别故异。<a id="a-Ae"></a>乃至能是假无体。<a id="a-Af"></a>所是依是实有体。<a id="a-Ag"></a>假实和合异相难可分别。<a id="a-Ah"></a>以无二体故。<a id="a-Ai"></a>此识先未有功能。<a id="a-Aj"></a>熏习生后方有功能。<a id="a-Ak"></a>故异于前。<a id="a-Al"></a>前识但是果报。<a id="a-Am"></a>不得名一切种子。<a id="a-An"></a>后识能为他生因。<a id="a-Ao"></a>说名一切种子。<a id="a-Ap"></a>前识但生自相续。<a id="a-Aq"></a>后识能生自他相续。<a id="a-Ar"></a>故胜于前。<a id="a-As"></a>摄论云。<a id="a-At"></a>第八识从种子生故称果报识。<a id="a-Au"></a>能摄持种子故亦名种子识。<a id="a-Av"></a>宗镜云。<a id="a-Aw"></a>本识是体种子是用。<a id="a-Ax"></a>种子是因所生是果。<a id="a-Ay"></a>问熏生何别。<a id="a-Az"></a>答熏是资熏系发之义。<a id="a-B0"></a>生是生起从因生出之义。<a id="a-B1"></a>谓本识等虽无力资熏击发自种之义。<a id="a-B2"></a>而有亲生自种之义。<a id="a-B3"></a>如本有无漏种子虽有生果之能。<a id="a-B4"></a>若不得资加二位有漏诸善资熏击发。<a id="a-B5"></a>即不能生现。<a id="a-B6"></a>又如本识中善染等种能引次后自类种子虽有生义无自熏义。<a id="a-B7"></a>如谷麦等种虽有生芽之能。<a id="a-B8"></a>若不得水土等资熏击发。<a id="a-B9"></a>亦不能生其现行。<a id="a-BA"></a>本识虽有生种之能然自力劣。<a id="a-BB"></a>须假六七与熏方生。<a id="a-BC"></a>由是义故。<a id="a-BD"></a>本识等虽非能熏而能生种。<a id="a-BE"></a>故与亲种得为因缘。<a id="a-BF"></a>又熏者发也致也。<a id="a-BG"></a>习者生也近也数也。<a id="a-BH"></a>即发致果于本识内。<a id="a-BI"></a>令种子生近生长。<a id="a-BJ"></a>故熏有二种。<a id="a-BK"></a>一熏习谓熏心体。<a id="a-BL"></a>成染净等事。<a id="a-BM"></a>二资熏谓现行心境及诸惑相资等。<a id="a-BN"></a>摄论云。<a id="a-BO"></a>转依名法身。<a id="a-BP"></a>由闻熏四法得成。<a id="a-BQ"></a>一信乐大乘。<a id="a-BR"></a>是大净种子。<a id="a-BS"></a>二般若波罗蜜。<a id="a-BT"></a>是大我种子。<a id="a-BU"></a>三虚空品三昧。<a id="a-BV"></a>是大乐种子。<a id="a-BW"></a>四大悲是大常种子。<a id="a-BX"></a>此闻熏习四法为四德种子。<a id="a-BY"></a>四德圆时本识都尽。<a id="a-BZ"></a>四德本来是有。<a id="a-Ba"></a>不从种子生。<a id="a-Bb"></a>从因作名故称种子。<a id="a-Bc"></a>然善染如沉麝韭蒜等。<a id="a-Bd"></a>故不受熏。<a id="a-Be"></a>无记如素帛故能受熏。<a id="a-Bf"></a>如善不容于恶犹白不受于黑。<a id="a-Bg"></a>若恶不容于善。<a id="a-Bh"></a>如臭不纳于香。<a id="a-Bi"></a>唯本识之含藏。<a id="a-Bj"></a>同太虚之广纳矣。<a id="a-Bk"></a>或名异熟识。<a id="a-Bl"></a>能引生死善不善业异熟果故(宗镜云。<a id="a-Bm"></a>又第八识本无阿赖耶名。<a id="a-Bn"></a>由第七执第八见分为我。<a id="a-Bo"></a>令第八得阿赖耶名。<a id="a-Bp"></a>若不执时。<a id="a-Bq"></a>但名异熟识者。<a id="a-Br"></a>此是善恶业果位。<a id="a-Bs"></a>以善恶业为因。<a id="a-Bt"></a>即招感得此引果故。<a id="a-Bu"></a>前世业为因。<a id="a-Bv"></a>因是善恶。<a id="a-Bw"></a>今世感第八识是无记。<a id="a-Bx"></a>异熟即果。<a id="a-By"></a>果异于因故名异熟。<a id="a-Bz"></a>又具四义。<a id="a-C0"></a>一实。<a id="a-C1"></a>二常。<a id="a-C2"></a>三遍。<a id="a-C3"></a>四无杂。<a id="a-C4"></a>是名真异熟识。<a id="a-C5"></a>问第八真异熟识。<a id="a-C6"></a>如何名引果。<a id="a-C7"></a>答为善恶业为能引。<a id="a-C8"></a>第八为所引。<a id="a-C9"></a>是能引家之果。<a id="a-CA"></a>故名引果。<a id="a-CB"></a>故是总报主。<a id="a-CC"></a>前六识名为满果。<a id="a-CD"></a>有一分善恶别报来满故。<a id="a-CE"></a>此满业所招名异熟生。<a id="a-CF"></a>非真异熟也。<a id="a-CG"></a>不具四义。<a id="a-CH"></a>唯第八是引果真异熟识。<a id="a-CI"></a>真异熟心一切时相续酬牵引业非同满业。<a id="a-CJ"></a>有间断故。<a id="a-CK"></a>以余转识不能引业。<a id="a-CL"></a>但来满善恶之业果。<a id="a-CM"></a>引果之识遍三界有。<a id="a-CN"></a>六识不遍无色界无心定等)。<a id="a-CO"></a>或名现识(宗镜云。<a id="a-CP"></a>具三显义。<a id="a-CQ"></a>一显现。<a id="a-CR"></a>此简七识果不显现故。<a id="a-CS"></a>二现在。<a id="a-CT"></a>简非前后。<a id="a-CU"></a>三现有。<a id="a-CV"></a>此简假法。<a id="a-CW"></a>体是实有方成种子)。<a id="a-CX"></a>故唯识论云。<a id="a-CY"></a>如瀑流水上下。<a id="a-CZ"></a>鱼草等物随流不舍。<a id="a-Ca"></a>此识亦尔。<a id="a-Cb"></a>与内习气外触等法恒相续转(唯识论云。<a id="a-Cc"></a>常与触作意受想思相应。<a id="a-Cd"></a>阿赖耶识。<a id="a-Ce"></a>无始时来。<a id="a-Cf"></a>乃至未转于一切位恒与此五心所相应)。<a id="a-Cg"></a>天台名无没识(释签云。<a id="a-Ch"></a>无始时有未曾断绝。<a id="a-Ci"></a>故云无没。<a id="a-Cj"></a>宗镜问云。<a id="a-Ck"></a>祖先终殁后嗣资悼。<a id="a-Cl"></a>违三界之唯心。<a id="a-Cm"></a>乖万法之唯识。<a id="a-Cn"></a>答有五力。<a id="a-Co"></a>唯识不判。<a id="a-Cp"></a>一定力。<a id="a-Cq"></a>二通力。<a id="a-Cr"></a>三借识力。<a id="a-Cs"></a>四大愿力。<a id="a-Ct"></a>五法威德力。<a id="a-Cu"></a>道氤法师。<a id="a-Cv"></a>对唐明皇云。<a id="a-Cw"></a>佛力法力三贤十圣亦不能测)。<a id="a-Cx"></a>或名随眠(显宗论云。<a id="a-Cy"></a>相续中眠。<a id="a-Cz"></a>故名随眠。<a id="a-D0"></a>即顺流者。<a id="a-D1"></a>身中安住。<a id="a-D2"></a>增昏滞义。<a id="a-D3"></a>或随胜者。<a id="a-D4"></a>相续中眠。<a id="a-D5"></a>即是趣入如实解位。<a id="a-D6"></a>为昏迷义。<a id="a-D7"></a>或有狱中长时随逐。<a id="a-D8"></a>覆有情类。<a id="a-D9"></a>故名随眠。<a id="a-DA"></a>又瑜伽云。<a id="a-DB"></a>烦恼粗重。<a id="a-DC"></a>随附依身。<a id="a-DD"></a>说名随眠。<a id="a-DE"></a>能为种子。<a id="a-DF"></a>生起一切烦恼故也)。<a id="a-DG"></a>菩萨处胎经云。<a id="a-DH"></a>尔时世尊。<a id="a-DI"></a>将欲示现识所趣向。<a id="a-DJ"></a>道识。<a id="a-DK"></a>俗识。<a id="a-DL"></a>有为识。<a id="a-DM"></a>无为识。<a id="a-DN"></a>有漏识。<a id="a-DO"></a>无漏识。<a id="a-DP"></a>华识。<a id="a-DQ"></a>果识。<a id="a-DR"></a>报识。<a id="a-DS"></a>无报识。<a id="a-DT"></a>天识。<a id="a-DU"></a>龙识。<a id="a-DV"></a>鬼神。<a id="a-DW"></a>阿修罗。<a id="a-DX"></a>迦楼那紧那罗。<a id="a-DY"></a>摩睺罗伽。<a id="a-DZ"></a>人非人识。<a id="a-Da"></a>上至二十八天识。<a id="a-Db"></a>下至无救地狱识。<a id="a-Dc"></a>尔时世尊即于胎中。<a id="a-Dd"></a>现勾锁骨。<a id="a-De"></a>遍满三千大千世界(云云)。<a id="a-Df"></a>佛告弥勒。<a id="a-Dg"></a>汝观勾锁骸骨。<a id="a-Dh"></a>令一切众知识所趣。<a id="a-Di"></a>分别决了令无疑滞。<a id="a-Dj"></a>尔时弥勒菩萨即从座起。<a id="a-Dk"></a>手执金刚七宝神杖。<a id="a-Dl"></a>搅勾锁骨听彼骨声。<a id="a-Dm"></a>即白佛言。<a id="a-Dn"></a>此人命终嗔恚结多。<a id="a-Do"></a>识堕龙中。<a id="a-Dp"></a>次复搅骨。<a id="a-Dq"></a>此人前身十戒行具。<a id="a-Dr"></a>得生天上。<a id="a-Ds"></a>次复搅骨。<a id="a-Dt"></a>此人前身破戒犯律。<a id="a-Du"></a>生地辩中。<a id="a-Dv"></a>如是搅骨。<a id="a-Dw"></a>有漏无漏。<a id="a-Dx"></a>有为无为。<a id="a-Dy"></a>从二十八天。<a id="a-Dz"></a>至无救地狱。<a id="a-E0"></a>知识所趣善恶果报白黑行报。<a id="a-E1"></a>有一全身舍利。<a id="a-E2"></a>无有缺减。<a id="a-E3"></a>尔时弥勒。<a id="a-E4"></a>以杖搅之推寻此识。<a id="a-E5"></a>了不知处。<a id="a-E6"></a>如是三搅。<a id="a-E7"></a>前白佛言。<a id="a-E8"></a>此人神识。<a id="a-E9"></a>了不可知。<a id="a-EA"></a>将非如来入涅槃耶。<a id="a-EB"></a>佛告弥勒。<a id="a-EC"></a>汝绍佛位。<a id="a-ED"></a>于当来世。<a id="a-EE"></a>当得作佛成无上道。<a id="a-EF"></a>何以搅舍利而不知识处耶。<a id="a-EG"></a>弥勒白佛言。<a id="a-EH"></a>佛不思议。<a id="a-EI"></a>不可限量。<a id="a-EJ"></a>非我等境界所能筹量。<a id="a-EK"></a>今有狐疑。<a id="a-EL"></a>唯愿世尊当解说之。<a id="a-EM"></a>五道神识。<a id="a-EN"></a>尽能得知彼善恶趣。<a id="a-EO"></a>不敢有疑。<a id="a-EP"></a>于如来所。<a id="a-EQ"></a>今此舍利。<a id="a-ER"></a>无有缺减。<a id="a-ES"></a>愿说此识。<a id="a-ET"></a>令我等知。<a id="a-EU"></a>佛告弥勒。<a id="a-EV"></a>过去未来现在诸佛舍利流布。<a id="a-EW"></a>非汝等境界所能分别。<a id="a-EX"></a>又阿赖耶识。<a id="a-EY"></a>无始时来恒与此五心所相应。<a id="a-EZ"></a>以是遍行心所摄故。<a id="a-Ea"></a>一作意者。<a id="a-Eb"></a>论云。<a id="a-Ec"></a>作意谓能警心为性。<a id="a-Ed"></a>于所缘境引心为业(作意警心有二功力。<a id="a-Ee"></a>一心未起时能警令起。<a id="a-Ef"></a>二若起已能引令趣境)。<a id="a-Eg"></a>二触者。<a id="a-Eh"></a>论云。<a id="a-Ei"></a>触谓三和分别变异。<a id="a-Ej"></a>令心心所触境为性。<a id="a-Ek"></a>受想思等所依为业(触谓三和者。<a id="a-El"></a>即根境识体异名三。<a id="a-Em"></a>不相乖返更相交涉。<a id="a-En"></a>名为随顺。<a id="a-Eo"></a>根可为依。<a id="a-Ep"></a>境可为取。<a id="a-Eq"></a>识二所生。<a id="a-Er"></a>可依于根而取于境。<a id="a-Es"></a>此三之上。<a id="a-Et"></a>皆有顺生一切心所功能作用。<a id="a-Eu"></a>名为变异)。<a id="a-Ev"></a>三受者。<a id="a-Ew"></a>论云。<a id="a-Ex"></a>受谓领纳违顺俱非境相为性。<a id="a-Ey"></a>起爱为业。<a id="a-Ez"></a>四想者。<a id="a-F0"></a>论云。<a id="a-F1"></a>想谓于境取像为性。<a id="a-F2"></a>施设种种名言为业。<a id="a-F3"></a>谓要安立境分剂相。<a id="a-F4"></a>方能随起种种名言(此中安立取像异名。<a id="a-F5"></a>谓此是青非青等作分剂而取其相名为安立)。<a id="a-F6"></a>五思者。<a id="a-F7"></a>论云。<a id="a-F8"></a>思谓令心造作为性。<a id="a-F9"></a>于善品等役心为业。<a id="a-FA"></a>谓能取境正因等相驱役自心。<a id="a-FB"></a>令造善等(此触等五与异熟识行相虽异。<a id="a-FC"></a>而时依同所缘事等。<a id="a-FD"></a>故名相应。<a id="a-FE"></a>此识行相极不明了。<a id="a-FF"></a>不能分别逆顺境相。<a id="a-FG"></a>微细一类唯与舍受相应。<a id="a-FH"></a>又此相应受。<a id="a-FI"></a>唯是异熟。<a id="a-FJ"></a>随先引业转不待现缘。<a id="a-FK"></a>任善恶业势力转故。<a id="a-FL"></a>唯是舍受。<a id="a-FM"></a>苦乐二受是异熟生。<a id="a-FN"></a>非真异熟。<a id="a-FO"></a>待缘现故非此相应)。<a id="a-FP"></a>宗镜问。<a id="a-FQ"></a>一百法中凡圣总具不。<a id="a-FR"></a>答。<a id="a-FS"></a>若凡夫位。<a id="a-FT"></a>通约三界九地种子。<a id="a-FU"></a>皆具百法。<a id="a-FV"></a>若诸佛果位。<a id="a-FW"></a>唯具六十六法。<a id="a-FX"></a>除根本烦恼六。<a id="a-FY"></a>随烦恼二十。<a id="a-FZ"></a>不定四。<a id="a-Fa"></a>不相应行中四。<a id="a-Fb"></a>共除三十四法。<a id="a-Fc"></a>宗镜明八识十名。<a id="a-Fd"></a>一七后得名称为八识。<a id="a-Fe"></a>二真伪杂间名和合识。<a id="a-Ff"></a>三蕴积诸法名为藏识。<a id="a-Fg"></a>四住持起发。<a id="a-Fh"></a>名熏变识。<a id="a-Fi"></a>五凡成圣名为出生识。<a id="a-Fj"></a>六藏体无断名金刚智识。<a id="a-Fk"></a>七体非寂乱名寂灭识。<a id="a-Fl"></a>八中实非假。<a id="a-Fm"></a>名为体识。<a id="a-Fn"></a>九藏体非迷。<a id="a-Fo"></a>名本觉识。<a id="a-Fp"></a>十功德圆满名一切种智识。<a id="a-Fq"></a>此识建立有情无情。<a id="a-Fr"></a>发生染法净法。<a id="a-Fs"></a>若有知有觉则众生界起。<a id="a-Ft"></a>若无想无虑则国土缘生。<a id="a-Fu"></a>因染法而六趣回旋。<a id="a-Fv"></a>随净法而四圣阶降。<a id="a-Fw"></a>可谓凡圣之本根器之由。<a id="a-Fx"></a>了此识原何法非悟。<a id="a-Fy"></a>证斯心性何境不真。<a id="a-Fz"></a>可谓绝学之门栖神之宅。<a id="a-G0"></a>又云。<a id="a-G1"></a>第八本识。<a id="a-G2"></a>真如一心。<a id="a-G3"></a>广大无边体性微细。<a id="a-G4"></a>显心原而无外。<a id="a-G5"></a>包性藏以该通擅持种之名。<a id="a-G6"></a>作总报之主。<a id="a-G7"></a>建有情之体。<a id="a-G8"></a>立涅槃之因。<a id="a-G9"></a>居初位而总号赖耶。<a id="a-GA"></a>处果位而唯称无垢。<a id="a-GB"></a>备本后之智地。<a id="a-GC"></a>成自他之利门。<a id="a-GD"></a>随有执无执(摄论云。<a id="a-GE"></a>一切种子。<a id="a-GF"></a>心识成熟。<a id="a-GG"></a>展转和合。<a id="a-GH"></a>增长广大依二执受。<a id="a-GI"></a>一者有色诸根及所依执受二者相名分别言说戏论习气执受。<a id="a-GJ"></a>宗镜云。<a id="a-GK"></a>执受各具二义。<a id="a-GL"></a>且执二义者。<a id="a-GM"></a>一摄义。<a id="a-GN"></a>即摄为自体。<a id="a-GO"></a>二持义。<a id="a-GP"></a>即持令不散。<a id="a-GQ"></a>受二义。<a id="a-GR"></a>一领义。<a id="a-GS"></a>即领以为境。<a id="a-GT"></a>二觉义。<a id="a-GU"></a>即令生觉受安危共同。<a id="a-GV"></a>根身具执受四义。<a id="a-GW"></a>一摄为自体。<a id="a-GX"></a>同是无记性故。<a id="a-GY"></a>二持令不散。<a id="a-GZ"></a>第八能任持此身。<a id="a-Ga"></a>令不烂坏。<a id="a-Gb"></a>三领已为境。<a id="a-Gc"></a>此根身是第八亲相分故。<a id="a-Gd"></a>四令生觉受安危共同。<a id="a-Ge"></a>若第八危五根危。<a id="a-Gf"></a>第八安五根安。<a id="a-Gg"></a>若器世间量但缘非执受。<a id="a-Gh"></a>即受二义中领已为境。<a id="a-Gi"></a>问何以器界不似根身第八亲执受。<a id="a-Gj"></a>答以与第八远故。<a id="a-Gk"></a>所以不摄为自体。<a id="a-Gl"></a>又器界损时第八亦不随彼安危共同。<a id="a-Gm"></a>所以不执受。<a id="a-Gn"></a>若发毛爪齿膀胱宿水等虽近已同外器摄。<a id="a-Go"></a>所以第八亦不执受。<a id="a-Gp"></a>应具四句。<a id="a-Gq"></a>一持而不缘。<a id="a-Gr"></a>即无漏种。<a id="a-Gs"></a>二缘而不持。<a id="a-Gt"></a>即器界现行。<a id="a-Gu"></a>三俱句。<a id="a-Gv"></a>即内身根尘。<a id="a-Gw"></a>四俱非即前七现行)。<a id="a-Gx"></a>而立多名据染缘净缘。<a id="a-Gy"></a>而作众体。<a id="a-Gz"></a>含一切而如太虚包纳。<a id="a-H0"></a>现万法而似大地发生。<a id="a-H1"></a>则何法不收。<a id="a-H2"></a>无门不入。<a id="a-H3"></a>但以迷一真之解。<a id="a-H4"></a>作第二之观。<a id="a-H5"></a>因于觉明能了之心。<a id="a-H6"></a>发起内外尘劳之相。<a id="a-H7"></a>于一圆湛。<a id="a-H8"></a>析出根尘。<a id="a-H9"></a>聚内四大为身。<a id="a-HA"></a>分外四大为境内以识精为垢。<a id="a-HB"></a>外因想相成尘。<a id="a-HC"></a>无念而境观一如。<a id="a-HD"></a>有想而真成万别。<a id="a-HE"></a>若能心融法界境豁真空。<a id="a-HF"></a>幻翳全消。<a id="a-HG"></a>一道明现。<a id="a-HH"></a>可谓裂迷途之致纲。<a id="a-HI"></a>抽觉户之重关。<a id="a-HJ"></a>惛梦惺而大觉常明。<a id="a-HK"></a>狂性歇而本头自现。</p>
  <p id="aHL">阿陀那。<a id="a-HM"></a>义翻执持。<a id="a-HN"></a>能执持种子根身生相续义。<a id="a-HO"></a>执持有三。<a id="a-HP"></a>一执持根身。<a id="a-HQ"></a>令不烂坏。<a id="a-HR"></a>二执持种子。<a id="a-HS"></a>令不散失。<a id="a-HT"></a>三执取结生相续义。<a id="a-HU"></a>即有情于中有身临末位。<a id="a-HV"></a>第八识初一念受生时。<a id="a-HW"></a>有执取结生相续义。<a id="a-HX"></a>结者系也属也。<a id="a-HY"></a>于母腹中。<a id="a-HZ"></a>一念受生。<a id="a-Ha"></a>便系属彼故。<a id="a-Hb"></a>亦如礠毛石吸铁。<a id="a-Hc"></a>铁如父母精血二点。<a id="a-Hd"></a>第八识如礠毛石。<a id="a-He"></a>一刹那间。<a id="a-Hf"></a>便揽而住。<a id="a-Hg"></a>同时根尘等种。<a id="a-Hh"></a>从自识中亦生现行名为执取结生。<a id="a-Hi"></a>故楞严曰。<a id="a-Hj"></a>陀那微细识。<a id="a-Hk"></a>习气如瀑流(槜李云。<a id="a-Hl"></a>言习气者谓熏习气分。<a id="a-Hm"></a>乃种子异名。<a id="a-Hn"></a>以第八识中无始习气微细生灭流注不息。<a id="a-Ho"></a>故如瀑流。<a id="a-Hp"></a>解深密经云。<a id="a-Hq"></a>如瀑流水生多波浪。<a id="a-Hr"></a>诸波浪等。<a id="a-Hs"></a>以水为依。<a id="a-Ht"></a>五六七八。<a id="a-Hu"></a>皆依此识)。<a id="a-Hv"></a>真非真恐迷我常不开演(宗镜云。<a id="a-Hw"></a>佛若一向说真则众生不复进修。<a id="a-Hx"></a>随增上慢。<a id="a-Hy"></a>以不染而染。<a id="a-Hz"></a>非无客尘垢故。<a id="a-I0"></a>若一向说不真则众生拨叶自身生断见故无成佛期。<a id="a-I1"></a>故对凡夫二乘恐生迷倒。<a id="a-I2"></a>常不开演故。<a id="a-I3"></a>解深密经云。<a id="a-I4"></a>阿陀那识甚微细。<a id="a-I5"></a>一切种子。<a id="a-I6"></a>如瀑流。<a id="a-I7"></a>我于凡愚不开演。<a id="a-I8"></a>恐彼分别执为我。<a id="a-I9"></a>熏闻云。<a id="a-IA"></a>真谛谓之第七识。<a id="a-IB"></a>盖取第八染分立名。<a id="a-IC"></a>唯识百法谓之第八识者则通取染净和合为因)。<a id="a-ID"></a>解深密经。<a id="a-IE"></a>谓之第九者。<a id="a-IF"></a>乃别取第八净分言之。<a id="a-IG"></a>故摄论云。<a id="a-IH"></a>世尊说法凡有三种。<a id="a-II"></a>一染污分。<a id="a-IJ"></a>二清净分。<a id="a-IK"></a>三染污清净分。<a id="a-IL"></a>譬如金藏土中有三。<a id="a-IM"></a>一地界。<a id="a-IN"></a>二金。<a id="a-IO"></a>三土轮。<a id="a-IP"></a>以地譬依他性具染净二分。<a id="a-IQ"></a>此八识。<a id="a-IR"></a>以土譬分别性为生死染分。<a id="a-IS"></a>此七识。<a id="a-IT"></a>以金譬真实性为涅槃净分。<a id="a-IU"></a>此九识。<a id="a-IV"></a>宗镜云。<a id="a-IW"></a>分别诸识开合不同。<a id="a-IX"></a>皆依体用。<a id="a-IY"></a>约体则无差而差。<a id="a-IZ"></a>以全用之体不碍用故。<a id="a-Ia"></a>约用则差而无差。<a id="a-Ib"></a>以全体之用不失体故。<a id="a-Ic"></a>如举海成波不失海。<a id="a-Id"></a>举波成海不碍波。<a id="a-Ie"></a>非有非无方穷识性。<a id="a-If"></a>不一不异。<a id="a-Ig"></a>可究心原。<a id="a-Ih"></a>古德云。<a id="a-Ii"></a>约诸识门虽一多不定。<a id="a-Ij"></a>皆是体用缘起本末相收。<a id="a-Ik"></a>本是九识。<a id="a-Il"></a>末是五识。<a id="a-Im"></a>从本向末寂而常用。<a id="a-In"></a>从末向本。<a id="a-Io"></a>用而常寂。<a id="a-Ip"></a>寂而常用故静而不结。<a id="a-Iq"></a>用而常寂故动而不乱。<a id="a-Ir"></a>静而不结故真如是缘起。<a id="a-Is"></a>动而不乱故缘起是真如。<a id="a-It"></a>真如是缘起故。<a id="a-Iu"></a>无涅槃不生死。<a id="a-Iv"></a>即八九为六七。<a id="a-Iw"></a>缘起是真如故。<a id="a-Ix"></a>无生死不涅槃。<a id="a-Iy"></a>即六七为八九。<a id="a-Iz"></a>无生死不涅槃。<a id="a-J0"></a>故法界皆生死。<a id="a-J1"></a>无涅槃不生死故。<a id="a-J2"></a>法界皆涅槃。<a id="a-J3"></a>法界皆涅槃故。<a id="a-J4"></a>生死非杂乱。<a id="a-J5"></a>法界皆生死故涅槃非寂静。<a id="a-J6"></a>生死非杂乱。<a id="a-J7"></a>众生即是佛。<a id="a-J8"></a>涅槃非寂静。<a id="a-J9"></a>佛即是众生。<a id="a-JA"></a>是以法界违故说涅槃是生死。<a id="a-JB"></a>即理随情用。<a id="a-JC"></a>法界顺故说生死是涅槃。<a id="a-JD"></a>即情随理用。<a id="a-JE"></a>如此明时说情非理外理非情外。<a id="a-JF"></a>情非理外故。<a id="a-JG"></a>所以即实说六七为八九。<a id="a-JH"></a>实者体也。<a id="a-JI"></a>理非情外故。<a id="a-JJ"></a>所以即假说八九为六七。<a id="a-JK"></a>假者用也。<a id="a-JL"></a>以假实无碍故人法俱空。<a id="a-JM"></a>以体用无碍故空无可空。<a id="a-JN"></a>人法俱空故说绝待。<a id="a-JO"></a>空无可空故言妙用。<a id="a-JP"></a>如斯说者。<a id="a-JQ"></a>亦是排情之言。<a id="a-JR"></a>论其至实者。<a id="a-JS"></a>不可以名相得。<a id="a-JT"></a>至极者不可以二谛辨。<a id="a-JU"></a>不可以名相得故。<a id="a-JV"></a>非言象能诠。<a id="a-JW"></a>不可以二谛辨故。<a id="a-JX"></a>非有无能说。<a id="a-JY"></a>故云至理无言。<a id="a-JZ"></a>贤圣默然。<a id="a-Ja"></a>正可以神会。<a id="a-Jb"></a>不可以心求。<a id="a-Jc"></a>问一心湛寂。<a id="a-Jd"></a>云何起诸识浪。<a id="a-Je"></a>答只为不觉忽尔念生。<a id="a-Jf"></a>起信云。<a id="a-Jg"></a>以不如实知真如法一故不觉心起。<a id="a-Jh"></a>摩诃衍论云。<a id="a-Ji"></a>即是显示根本不觉之起因缘。<a id="a-Jj"></a>根本不觉。<a id="a-Jk"></a>何因缘故。<a id="a-Jl"></a>得起而有。<a id="a-Jm"></a>因不如故得起而有。<a id="a-Jn"></a>何等法中而不如耶。<a id="a-Jo"></a>谓三法中而不如故。<a id="a-Jp"></a>言不如者。<a id="a-Jq"></a>当有何义。<a id="a-Jr"></a>谓违逆义故。<a id="a-Js"></a>云何三法。<a id="a-Jt"></a>一者实知一法。<a id="a-Ju"></a>二者真如一法。<a id="a-Jv"></a>三者一心一法。<a id="a-Jw"></a>是名为三。<a id="a-Jx"></a>实知法者。<a id="a-Jy"></a>谓一切觉即能达智。<a id="a-Jz"></a>真如法者。<a id="a-K0"></a>谓平等理即所达境。<a id="a-K1"></a>一心法者。<a id="a-K2"></a>谓一法界即所依体。<a id="a-K3"></a>于此三法皆违逆故。<a id="a-K4"></a>无明元起。<a id="a-K5"></a>是故说言。<a id="a-K6"></a>谓不如实知真如法一故不觉心起。<a id="a-K7"></a>彼三种法皆守一。<a id="a-K8"></a>中终不离故。<a id="a-K9"></a>故通名一。<a id="a-KA"></a>又起信云。<a id="a-KB"></a>以无明熏力不觉心动。<a id="a-KC"></a>最初成其业识。<a id="a-KD"></a>因此业识复生转识等。<a id="a-KE"></a>论释云。<a id="a-KF"></a>最初不觉称为第一业相。<a id="a-KG"></a>能见所见。<a id="a-KH"></a>无有差别。<a id="a-KI"></a>心王念法。<a id="a-KJ"></a>不可分析。<a id="a-KK"></a>唯有精勤隐流之义。<a id="a-KL"></a>故名为业。<a id="a-KM"></a>如是流动。<a id="a-KN"></a>只申不觉。<a id="a-KO"></a>第二转相以业相念。<a id="a-KP"></a>为所依。<a id="a-KQ"></a>故转作能缘流成了相。<a id="a-KR"></a>第三现相。<a id="a-KS"></a>以了别转为所依。<a id="a-KT"></a>戏论境界具足。<a id="a-KU"></a>现前所缘相分圆满安布。<a id="a-KV"></a>依此见分。<a id="a-KW"></a>现彼相分。<a id="a-KX"></a>又动相者。<a id="a-KY"></a>动为业识。<a id="a-KZ"></a>理极微细。<a id="a-Ka"></a>谓本觉心。<a id="a-Kb"></a>因无明风举体微动。<a id="a-Kc"></a>微动之相。<a id="a-Kd"></a>未能外缘。<a id="a-Ke"></a>即不觉故。<a id="a-Kf"></a>谓从本觉有不觉生。<a id="a-Kg"></a>即为业相。<a id="a-Kh"></a>如海微波从静微动。<a id="a-Ki"></a>而未从此转移本处。<a id="a-Kj"></a>转相者。<a id="a-Kk"></a>假无明力。<a id="a-Kl"></a>资助业相。<a id="a-Km"></a>转成能缘。<a id="a-Kn"></a>有能见用。<a id="a-Ko"></a>向外面起即名转相。<a id="a-Kp"></a>虽有转相而未能现五尘所缘境相。<a id="a-Kq"></a>如海波浪假于风力兼资微动从此击波转移而起。<a id="a-Kr"></a>现相者。<a id="a-Ks"></a>从转相而成现相。<a id="a-Kt"></a>方有色尘山河大地器世间等。<a id="a-Ku"></a>楞伽经。<a id="a-Kv"></a>大慧白佛言。<a id="a-Kw"></a>世尊。<a id="a-Kx"></a>诸识有几种生住灭。<a id="a-Ky"></a>佛告大慧。<a id="a-Kz"></a>识有二种生住灭。<a id="a-L0"></a>非思量所知。<a id="a-L1"></a>谓流注生住灭。<a id="a-L2"></a>相生住灭(梵语儞伽。<a id="a-L3"></a>此云流注不断。<a id="a-L4"></a>言流注者)。<a id="a-L5"></a>唯自第八三相微隐种现不断名为流注。<a id="a-L6"></a>由无明缘。<a id="a-L7"></a>初起业识。<a id="a-L8"></a>故说为生。<a id="a-L9"></a>相续长劫。<a id="a-LA"></a>故名为住。<a id="a-LB"></a>到金刚定。<a id="a-LC"></a>等觉一念。<a id="a-LD"></a>断本无明。<a id="a-LE"></a>名流注灭相生住灭者。<a id="a-LF"></a>谓余七识心境粗显。<a id="a-LG"></a>故名为相。<a id="a-LH"></a>虽七缘八望六为细。<a id="a-LI"></a>具有四惑。<a id="a-LJ"></a>故亦云粗。<a id="a-LK"></a>依彼现识自种诸境缘合生七说为相生。<a id="a-LL"></a>长劫熏习。<a id="a-LM"></a>名为相住。<a id="a-LN"></a>从末向本。<a id="a-LO"></a>渐伏及断至七地满。<a id="a-LP"></a>名为相灭。<a id="a-LQ"></a>依前生灭。<a id="a-LR"></a>立迷悟依。<a id="a-LS"></a>依后生灭立染净依。<a id="a-LT"></a>后短前长。<a id="a-LU"></a>事分二别。<a id="a-LV"></a>即是流注生住灭相生住灭。<a id="a-LW"></a>仁王般若经云。<a id="a-LX"></a>然诸有情。<a id="a-LY"></a>于久远劫。<a id="a-LZ"></a>初刹那识异于木石生得染净。<a id="a-La"></a>各自能为无量无数染净识本从初刹那不可说劫。<a id="a-Lb"></a>乃至金刚终一刹那。<a id="a-Lc"></a>有不可说不可说识。<a id="a-Ld"></a>生诸有情色心二法。<a id="a-Le"></a>色名色蕴。<a id="a-Lf"></a>心名四蕴。<a id="a-Lg"></a>宗镜引古释。<a id="a-Lh"></a>初刹那识异于木石者。<a id="a-Li"></a>谓一念识有觉受故。<a id="a-Lj"></a>异于木石。<a id="a-Lk"></a>即显前念中有末心所见赤白二秽。<a id="a-Ll"></a>即同外器木石种类。<a id="a-Lm"></a>此识生时。<a id="a-Ln"></a>揽彼为身。<a id="a-Lo"></a>故异木石。<a id="a-Lp"></a>问既非久远无始。<a id="a-Lq"></a>何名初识耶。<a id="a-Lr"></a>答过去未来无体。<a id="a-Ls"></a>刹那熏习。<a id="a-Lt"></a>唯属现在。<a id="a-Lu"></a>现在正起妄念之时。<a id="a-Lv"></a>妄念违真名为初识。<a id="a-Lw"></a>非是过去。<a id="a-Lx"></a>有识创起名为初识。<a id="a-Ly"></a>故知横该一切处。<a id="a-Lz"></a>竖通无量时。<a id="a-M0"></a>皆是即今现在一心。<a id="a-M1"></a>更无别理。<a id="a-M2"></a>道契经。<a id="a-M3"></a>文殊师利白佛言。<a id="a-M4"></a>世尊。<a id="a-M5"></a>阿赖耶识具一切法。<a id="a-M6"></a>过于恒沙。<a id="a-M7"></a>如是诸法。<a id="a-M8"></a>以谁为本。<a id="a-M9"></a>生于何处。<a id="a-MA"></a>佛言。<a id="a-MB"></a>如是有为无为一切诸法。<a id="a-MC"></a>生处殊胜不可思议。<a id="a-MD"></a>何以故。<a id="a-ME"></a>于非有为非无为处。<a id="a-MF"></a>是有为是无为法。<a id="a-MG"></a>而能生故。<a id="a-MH"></a>文殊又白佛言。<a id="a-MI"></a>世尊。<a id="a-MJ"></a>云何名为非有为非无为处。<a id="a-MK"></a>佛言。<a id="a-ML"></a>非有为非无为处者所谓一心本法。<a id="a-MM"></a>非有为故能作有为。<a id="a-MN"></a>非无为故能作无为。<a id="a-MO"></a>是故我言生处殊胜。<a id="a-MP"></a>不可思议。<a id="a-MQ"></a>又云。<a id="a-MR"></a>当作二门。<a id="a-MS"></a>分明显说。<a id="a-MT"></a>一者下转门。<a id="a-MU"></a>二者上转门。<a id="a-MV"></a>生灭门中。<a id="a-MW"></a>不出此二。<a id="a-MX"></a>如是二门云何差别。<a id="a-MY"></a>颂曰。<a id="a-MZ"></a>诸染法有力。<a id="a-Ma"></a>诸净法无力。<a id="a-Mb"></a>背本下下转。<a id="a-Mc"></a>名为下转门。<a id="a-Md"></a>诸净法有力。<a id="a-Me"></a>诸染法无力。<a id="a-Mf"></a>向原上上转。<a id="a-Mg"></a>名为上转门。<a id="a-Mh"></a>识论云。<a id="a-Mi"></a>云何应知依识所变假说我法。<a id="a-Mj"></a>非别实有。<a id="a-Mk"></a>由斯一切唯有识耶。<a id="a-Ml"></a>颂曰。<a id="a-Mm"></a>是诸识转变(转变是改转义。<a id="a-Mn"></a>即八种识。<a id="a-Mo"></a>从自证分转变似二分现。<a id="a-Mp"></a>即所变见分有能作用。<a id="a-Mq"></a>说名为见。<a id="a-Mr"></a>所变相分。<a id="a-Ms"></a>为所作用。<a id="a-Mt"></a>说名为相。<a id="a-Mu"></a>即俱依自证分而转。<a id="a-Mv"></a>既若见相二分包一切法尽。<a id="a-Mw"></a>即此二分从心体上变起。<a id="a-Mx"></a>故知一切诸法皆不离心)。<a id="a-My"></a>分别所分别(从初业识。<a id="a-Mz"></a>起见相二门。<a id="a-N0"></a>因见立能因相立所能所才具。<a id="a-N1"></a>我法互兴。<a id="a-N2"></a>或谓用为能相。<a id="a-N3"></a>体为所相。<a id="a-N4"></a>或以七识为能相。<a id="a-N5"></a>第八识为所相)。<a id="a-N6"></a>由此彼皆无(此见相二分上。<a id="a-N7"></a>妄执彼实我法。<a id="a-N8"></a>二执是无。<a id="a-N9"></a>即由此见相二分外。<a id="a-NA"></a>妄情执有心外我法之境。<a id="a-NB"></a>皆是无故)。<a id="a-NC"></a>故一切唯识(唯遮境有。<a id="a-ND"></a>识简心空将唯字遮萨婆多执心外有其实境。<a id="a-NE"></a>将识字简清辨等执恶取空破空有二边。<a id="a-NF"></a>正处中道)。<a id="a-NG"></a>又诸师所明。<a id="a-NH"></a>总有四分义。<a id="a-NI"></a>一相分(一实相名相。<a id="a-NJ"></a>体即真如。<a id="a-NK"></a>是真实相故。<a id="a-NL"></a>二境相名相。<a id="a-NM"></a>为能与根心而为境故。<a id="a-NN"></a>三相状名相。<a id="a-NO"></a>此唯有为法。<a id="a-NP"></a>有相状故。<a id="a-NQ"></a>通影及质。<a id="a-NR"></a>唯是识之所变。<a id="a-NS"></a>四义相名相。<a id="a-NT"></a>即能诠下所诠义。<a id="a-NU"></a>相分是此四相中取后三相而为相分。<a id="a-NV"></a>又相分有二。<a id="a-NW"></a>一识所顿变。<a id="a-NX"></a>即是本质。<a id="a-NY"></a>二识等缘境唯变影缘。<a id="a-NZ"></a>不得本质)。<a id="a-Na"></a>二见分。<a id="a-Nb"></a>唯识论云。<a id="a-Nc"></a>于自所缘。<a id="a-Nd"></a>有了别用(见分有五类。<a id="a-Ne"></a>一证见名见。<a id="a-Nf"></a>即三根本智见分是。<a id="a-Ng"></a>二照烛名见。<a id="a-Nh"></a>此通根心俱有照烛义故。<a id="a-Ni"></a>三能缘名见。<a id="a-Nj"></a>即通内三分。<a id="a-Nk"></a>俱能缘故。<a id="a-Nl"></a>四念解名见。<a id="a-Nm"></a>以念解所诠义所。<a id="a-Nn"></a>五推度名见。<a id="a-No"></a>即比量心推度一切境故。<a id="a-Np"></a>于此五种见中。<a id="a-Nq"></a>除五色根及内外二分。<a id="a-Nr"></a>余皆见分所摄)。<a id="a-Ns"></a>三自证分。<a id="a-Nt"></a>谓能亲证自见分缘相分不谬。<a id="a-Nu"></a>能作证故。<a id="a-Nv"></a>四证自证分。<a id="a-Nw"></a>谓能亲证第三自证分缘见分不谬故。<a id="a-Nx"></a>从所证处得名。<a id="a-Ny"></a>此四分义。<a id="a-Nz"></a>镜如自证分。<a id="a-O0"></a>镜明如见分。<a id="a-O1"></a>镜象如相分。<a id="a-O2"></a>镜后弝(必骂)如证自证分。<a id="a-O3"></a>此四分有四师立义。<a id="a-O4"></a>第一安慧菩萨立一分自证分。<a id="a-O5"></a>识论云。<a id="a-O6"></a>此自证分。<a id="a-O7"></a>从所缘生。<a id="a-O8"></a>是依他起故。<a id="a-O9"></a>故说为有。<a id="a-OA"></a>见相二分不从缘生。<a id="a-OB"></a>因遍计心妄执。<a id="a-OC"></a>而有。<a id="a-OD"></a>如是二分。<a id="a-OE"></a>情有理无。<a id="a-OF"></a>唯自证分是依他起性。<a id="a-OG"></a>有种子生是实有故。<a id="a-OH"></a>见相二分是无。<a id="a-OI"></a>更变起我法二执。<a id="a-OJ"></a>又是无。<a id="a-OK"></a>以无似无。<a id="a-OL"></a>若准护法菩萨即是以有似无见相二分是有体。<a id="a-OM"></a>变起我法二执是无体。<a id="a-ON"></a>故安慧引楞伽云。<a id="a-OO"></a>三界有漏心心所皆是虚妄分别为自性。<a id="a-OP"></a>故知八识见相二分。<a id="a-OQ"></a>皆是遍计妄执有故。<a id="a-OR"></a>唯有自证一分。<a id="a-OS"></a>是依他起性。<a id="a-OT"></a>是实有故。<a id="a-OU"></a>二难陀论师。<a id="a-OV"></a>立二分。<a id="a-OW"></a>成唯识初标。<a id="a-OX"></a>宗者即一切心生皆有见相二分。<a id="a-OY"></a>见相二分。<a id="a-OZ"></a>是能所二缘也。<a id="a-Oa"></a>若无相分牵心。<a id="a-Ob"></a>心法无由得生。<a id="a-Oc"></a>若无能缘见分谁知有所缘相分耶。<a id="a-Od"></a>即有境有心等成唯识也。<a id="a-Oe"></a>见分为能变。<a id="a-Of"></a>相分是所变。<a id="a-Og"></a>能所得成。<a id="a-Oh"></a>须具二分。<a id="a-Oi"></a>见分相分是依他起性。<a id="a-Oj"></a>有时缘独影境即同种生。<a id="a-Ok"></a>有时缘带质境即别种生。<a id="a-Ol"></a>故非遍计也。<a id="a-Om"></a>若不许者。<a id="a-On"></a>诸佛不应现身土等种种影像也。<a id="a-Oo"></a>三陈那菩萨立三分。<a id="a-Op"></a>安慧立一分但有体而无用。<a id="a-Oq"></a>难陀立见相二分。<a id="a-Or"></a>但有用而无体。<a id="a-Os"></a>皆互不足。<a id="a-Ot"></a>立理者谓立量果义。<a id="a-Ou"></a>论云。<a id="a-Ov"></a>能量所量。<a id="a-Ow"></a>量果别故。<a id="a-Ox"></a>相见必有所依体故。<a id="a-Oy"></a>相分为所量。<a id="a-Oz"></a>见分为能量。<a id="a-P0"></a>即要自证分为证者是量果也。<a id="a-P1"></a>喻尺量绢。<a id="a-P2"></a>绢为所量。<a id="a-P3"></a>尺人为能量。<a id="a-P4"></a>记数之智名为量果。<a id="a-P5"></a>今见分缘相分不错皆由自证分为作果故。<a id="a-P6"></a>今眼识见分缘青时定不缘黄。<a id="a-P7"></a>如见分缘不曾见境。<a id="a-P8"></a>忽然缘黄境时定不缘青。<a id="a-P9"></a>若无自证分即见分不能自记忆。<a id="a-PA"></a>故知须立三分。<a id="a-PB"></a>若无自证分即相见亦无。<a id="a-PC"></a>若言有二分者。<a id="a-PD"></a>即须定有自证分集量。<a id="a-PE"></a>论颂云。<a id="a-PF"></a>似境相所量。<a id="a-PG"></a>能取相自证。<a id="a-PH"></a>释云。<a id="a-PI"></a>似境相所量者。<a id="a-PJ"></a>即相分似外境现。<a id="a-PK"></a>能取相自证者。<a id="a-PL"></a>即是见分能取相分故。<a id="a-PM"></a>自证即是体也。<a id="a-PN"></a>四护法菩萨立四分。<a id="a-PO"></a>立宗者。<a id="a-PP"></a>心心所若细分别应有四分。<a id="a-PQ"></a>立理者。<a id="a-PR"></a>若无第四分。<a id="a-PS"></a>将何法与第三分为量果耶。<a id="a-PT"></a>汝陈那立三分者。<a id="a-PU"></a>为见分有能量了境用故。<a id="a-PV"></a>即将自证分为量果。<a id="a-PW"></a>汝自证分亦有能量照境故。<a id="a-PX"></a>即将何法与能量自证分为量果耶。<a id="a-PY"></a>即须将第四证自证分为第三分量果也。<a id="a-PZ"></a>引密严经云。<a id="a-Pa"></a>众生心二性。<a id="a-Pb"></a>内外一切分(内一分为一性。<a id="a-Pc"></a>见相二分为第二性。<a id="a-Pd"></a>即心境内外二性)。<a id="a-Pe"></a>所取能取缠(能缘粗动。<a id="a-Pf"></a>是能缘见分。<a id="a-Pg"></a>所取是所缘相缚也)。<a id="a-Ph"></a>见种种差别(见分通二量故言种种差别)。<a id="a-Pi"></a>夫为量果须是现量方为量果。<a id="a-Pj"></a>前五识与第八见分虽是现量。<a id="a-Pk"></a>以外缘故。<a id="a-Pl"></a>即非量果。<a id="a-Pm"></a>为量果者须内缘故。<a id="a-Pn"></a>七识虽是内缘亦非量果。<a id="a-Po"></a>为量果者应具二义。<a id="a-Pp"></a>一现量。<a id="a-Pq"></a>二内缘。<a id="a-Pr"></a>又果中后得见分虽是现量内缘时变影缘故非量果。<a id="a-Ps"></a>即须具三义。<a id="a-Pt"></a>又果中根本智见分虽亲证真如不变影故是心用故非量果。<a id="a-Pu"></a>即须是心体具足四义。<a id="a-Pv"></a>一现量。<a id="a-Pw"></a>二内缘。<a id="a-Px"></a>三不变影。<a id="a-Py"></a>四是心体。<a id="a-Pz"></a>方为量果。<a id="a-Q0"></a>问四分以何为体性。<a id="a-Q1"></a>答相分所变色心为体性。<a id="a-Q2"></a>若内三分即用现行心所而为体。<a id="a-Q3"></a>宗镜问。<a id="a-Q4"></a>未有无心境。<a id="a-Q5"></a>曾无无境心。<a id="a-Q6"></a>凡圣通论都有几境。<a id="a-Q7"></a>答大约有三境。<a id="a-Q8"></a>颂曰。<a id="a-Q9"></a>性境不随心(性是实义。<a id="a-QA"></a>即实根尘四大及实定果色等相分境。<a id="a-QB"></a>言不随心者。<a id="a-QC"></a>为此根尘等相分。<a id="a-QD"></a>皆自有实种生。<a id="a-QE"></a>不随能缘见分种生故)。<a id="a-QF"></a>独影唯从见(影谓影像。<a id="a-QG"></a>是相分异名。<a id="a-QH"></a>为此假相分无种为伴。<a id="a-QI"></a>但独自有名故名独影。<a id="a-QJ"></a>即空华兔角过去未来诸假影像法是。<a id="a-QK"></a>此但从能缘见分变生。<a id="a-QL"></a>与见分同种故名独影唯从见)。<a id="a-QM"></a>带质通情本(即相分一半。<a id="a-QN"></a>与本质同一种生。<a id="a-QO"></a>一半与见分同一种生。<a id="a-QP"></a>故言通情本。<a id="a-QQ"></a>情即能缘见分。<a id="a-QR"></a>即所缘本质)。<a id="a-QS"></a>性种等随应(随应是不定义。<a id="a-QT"></a>谓于三境中。<a id="a-QU"></a>名随所应。<a id="a-QV"></a>有性种界系三科异熟等差别不定)。<a id="a-QW"></a>又广释云。<a id="a-QX"></a>性境者。<a id="a-QY"></a>为有体实相分名性境。<a id="a-QZ"></a>即前五识及第八心王并现量。<a id="a-Qa"></a>第六识所缘诸实色得境之自相。<a id="a-Qb"></a>不带名言无筹度心。<a id="a-Qc"></a>此境方名性境。<a id="a-Qd"></a>及根本智缘真如时亦是性境。<a id="a-Qe"></a>以无分别任运转故。<a id="a-Qf"></a>言不随心者。<a id="a-Qg"></a>都有五种不随。<a id="a-Qh"></a>一性不随者。<a id="a-Qi"></a>其能缘见分通三性。<a id="a-Qj"></a>所缘相分境唯无记性。<a id="a-Qk"></a>即不随能缘见分通三性。<a id="a-Ql"></a>二种不随者即见分从自见分种生。<a id="a-Qm"></a>相分从自相分种生。<a id="a-Qn"></a>不随能缘见分心种生故名种不随。<a id="a-Qo"></a>三界系不随者。<a id="a-Qp"></a>如明了意识缘香味境时其香味二境。<a id="a-Qq"></a>唯欲界系不随明了意识通上界系。<a id="a-Qr"></a>又如欲界第八缘种子境时其能缘第八唯欲界系所缘种子便通三界。<a id="a-Qs"></a>即六八二识有界系不随。<a id="a-Qt"></a>四三科不随。<a id="a-Qu"></a>且五蕴不随者。<a id="a-Qv"></a>即如五识见分是识种收。<a id="a-Qw"></a>五尘相分即色蕴摄。<a id="a-Qx"></a>是蕴科不随。<a id="a-Qy"></a>十二处不随者。<a id="a-Qz"></a>其五识见分是意处收。<a id="a-R0"></a>五尘相分。<a id="a-R1"></a>五境处摄。<a id="a-R2"></a>是处科不随。<a id="a-R3"></a>十八界不随者。<a id="a-R4"></a>其五识见分是五识界收。<a id="a-R5"></a>五尘相分五境界摄。<a id="a-R6"></a>此是三科不随。<a id="a-R7"></a>五异熟不随者。<a id="a-R8"></a>即如第八见分是异熟性。<a id="a-R9"></a>所缘五尘相分非异熟性。<a id="a-RA"></a>名异熟不随。<a id="a-RB"></a>独影境者谓相分与见分同种生。<a id="a-RC"></a>名独影。<a id="a-RD"></a>唯从见即如第六识缘空华。<a id="a-RE"></a>兔角过未及变影缘无为。<a id="a-RF"></a>并缘地界法。<a id="a-RG"></a>或缘假定果极迥极略等。<a id="a-RH"></a>皆是假影像。<a id="a-RI"></a>此但从见分变生自无其种。<a id="a-RJ"></a>名唯从见。<a id="a-RK"></a>独影有二种。<a id="a-RL"></a>一者无质独影。<a id="a-RM"></a>即第六缘空华兔角及过未等所变相分。<a id="a-RN"></a>是其相分与第六见分同种生。<a id="a-RO"></a>无空华等质。<a id="a-RP"></a>二者有质独影。<a id="a-RQ"></a>即第六识缘五根种现。<a id="a-RR"></a>是皆托质而起。<a id="a-RS"></a>故其相分亦与见分同种而生。<a id="a-RT"></a>亦名独影境。<a id="a-RU"></a>三带质者即心缘心是。<a id="a-RV"></a>如第七缘第八见分境时。<a id="a-RW"></a>其相分无别种生。<a id="a-RX"></a>一半与本质同种生。<a id="a-RY"></a>一半与能缘见分同种生。<a id="a-RZ"></a>从本质生者。<a id="a-Ra"></a>即无覆性。<a id="a-Rb"></a>从能缘见分生者即有覆性。<a id="a-Rc"></a>以两头摄不定故。<a id="a-Rd"></a>名通情本。<a id="a-Re"></a>质即第七能缘见分。<a id="a-Rf"></a>本即第八所缘见分。<a id="a-Rg"></a>又四句分别。<a id="a-Rh"></a>一唯别种非同种。<a id="a-Ri"></a>即性境。<a id="a-Rj"></a>二唯同种非别种。<a id="a-Rk"></a>即独影境。<a id="a-Rl"></a>三俱句即带质境。<a id="a-Rm"></a>四俱非即本智缘如。<a id="a-Rn"></a>以真如不从见分种生故名非同种。<a id="a-Ro"></a>又真如当体是无为。<a id="a-Rp"></a>但因证显得。<a id="a-Rq"></a>非生因所生法故名非别种。<a id="a-Rr"></a>性种等随应者性即性境。<a id="a-Rs"></a>种种谓种类。<a id="a-Rt"></a>谓于三境中。<a id="a-Ru"></a>各有种类不同。<a id="a-Rv"></a>今皆须随应而说。<a id="a-Rw"></a>又约八识分别者。<a id="a-Rx"></a>前五转识。<a id="a-Ry"></a>一切时中皆唯性境。<a id="a-Rz"></a>不简互用不互用。<a id="a-S0"></a>二种变中。<a id="a-S1"></a>唯因缘变。<a id="a-S2"></a>又与五根同境故。<a id="a-S3"></a>第六意识有四类。<a id="a-S4"></a>一明了意识。<a id="a-S5"></a>亦通三境。<a id="a-S6"></a>与五同缘实五尘。<a id="a-S7"></a>初率尔心中是性境。<a id="a-S8"></a>若以后念缘五尘上方圆长短等假色。<a id="a-S9"></a>即有质独影。<a id="a-SA"></a>亦名似带质境。<a id="a-SB"></a>二散位独头意识。<a id="a-SC"></a>亦通三境。<a id="a-SD"></a>多是独影。<a id="a-SE"></a>通缘三世有质无质法故。<a id="a-SF"></a>若缘自身现行心心所时。<a id="a-SG"></a>是带质境。<a id="a-SH"></a>若缘自身五根。<a id="a-SI"></a>及缘他人心心所是独影境。<a id="a-SJ"></a>亦名似带质境。<a id="a-SK"></a>又独头意识。<a id="a-SL"></a>初刹那缘五尘少分缘实色。<a id="a-SM"></a>亦名性境。<a id="a-SN"></a>三定中意识。<a id="a-SO"></a>亦通三境。<a id="a-SP"></a>通缘三世有质无质法故。<a id="a-SQ"></a>是独影境。<a id="a-SR"></a>又能缘自身现行心心所故。<a id="a-SS"></a>是带质境。<a id="a-ST"></a>又七地已前有漏定位亦能引起五识。<a id="a-SU"></a>缘五尘故。<a id="a-SV"></a>即是性境。<a id="a-SW"></a>四梦中意识。<a id="a-SX"></a>唯是独影境。<a id="a-SY"></a>第七识唯带质境。<a id="a-SZ"></a>第八识其心王唯性境。<a id="a-Sa"></a>因缘变故相应作意等五心所。<a id="a-Sb"></a>是似带质真独影境。<a id="a-Sc"></a>问三境以何为体。<a id="a-Sd"></a>答初性境用实五尘为体。<a id="a-Se"></a>具八法成故。<a id="a-Sf"></a>八法者即四大地水火风四微色香味触等。<a id="a-Sg"></a>约有为说。<a id="a-Sh"></a>若能缘有漏位中。<a id="a-Si"></a>除第七识。<a id="a-Sj"></a>余七皆用自心心所为体。<a id="a-Sk"></a>第二独影境。<a id="a-Sl"></a>将第六识见分所变假相分为体。<a id="a-Sm"></a>能缘即自心心所为体。<a id="a-Sn"></a>第三带质即变起中间假相分为体。<a id="a-So"></a>若能缘有漏位中唯六七二识心心所为体。<a id="a-Sp"></a>摄论云。<a id="a-Sq"></a>远行及独行无身。<a id="a-Sr"></a>寐于窟调其难调心。<a id="a-Ss"></a>是名真梵志。<a id="a-St"></a>百法释云。<a id="a-Su"></a>如来依意根处说远行及独行也。<a id="a-Sv"></a>随无明意识。<a id="a-Sw"></a>遍缘一切境也。<a id="a-Sx"></a>故名远行。<a id="a-Sy"></a>又诸心相续一一转故。<a id="a-Sz"></a>无实主宰名独行。<a id="a-T0"></a>无身者即心无形质故。<a id="a-T1"></a>寐于窟者。<a id="a-T2"></a>即依附诸根。<a id="a-T3"></a>潜转身内。<a id="a-T4"></a>名寐于窟。<a id="a-T5"></a>寐者藏也。<a id="a-T6"></a>即心之所蕴在身中。<a id="a-T7"></a>此偈意破外道执有实我也。<a id="a-T8"></a>世尊云。<a id="a-T9"></a>但是心独行无别主宰。<a id="a-TA"></a>故言独行。<a id="a-TB"></a>又无始游历六尘境。<a id="a-TC"></a>故名远行。</p>
  <p id="aTD">庵摩罗。<a id="a-TE"></a>此云清净识。<a id="a-TF"></a>僧遁注金刚三昧经云。<a id="a-TG"></a>白净无垢识。<a id="a-TH"></a>彼经佛言。<a id="a-TI"></a>诸佛如来常以一觉而转诸识。<a id="a-TJ"></a>入庵摩罗。<a id="a-TK"></a>何以故。<a id="a-TL"></a>一切众生本觉常以一觉。<a id="a-TM"></a>觉诸众生。<a id="a-TN"></a>令彼众生。<a id="a-TO"></a>皆得本觉。<a id="a-TP"></a>觉诸情识。<a id="a-TQ"></a>空寂无生。<a id="a-TR"></a>何以故。<a id="a-TS"></a>决定本性本无有动。<a id="a-TT"></a>熏闻云。<a id="a-TU"></a>天台依摄大乘说庵摩罗。<a id="a-TV"></a>名无分别智光。<a id="a-TW"></a>即第九净识也(宗镜云。<a id="a-TX"></a>摩罗净识。<a id="a-TY"></a>湛若太虚。<a id="a-TZ"></a>佛性明珠皎同朗月)。<a id="a-Ta"></a>然据诸论所说。<a id="a-Tb"></a>第八若至我见永不起位即舍梨耶之名。<a id="a-Tc"></a>别受清净之称。<a id="a-Td"></a>是则果位名庵摩罗。<a id="a-Te"></a>天台所依摄大乘义取第九识者。<a id="a-Tf"></a>非无深致。<a id="a-Tg"></a>此依真谛所译梁摄论也。<a id="a-Th"></a>辅行云。<a id="a-Ti"></a>真谛三藏云。<a id="a-Tj"></a>阿陀那七识。<a id="a-Tk"></a>此云执我识。<a id="a-Tl"></a>此即惑性体是缘因。<a id="a-Tm"></a>阿赖耶八识。<a id="a-Tn"></a>此名藏识。<a id="a-To"></a>以能盛持智种不失。<a id="a-Tp"></a>体是无没无明。<a id="a-Tq"></a>无明之性。<a id="a-Tr"></a>性是了因。<a id="a-Ts"></a>庵摩罗九识。<a id="a-Tt"></a>名清净识。<a id="a-Tu"></a>即是正因。<a id="a-Tv"></a>唐三藏不许此识云。<a id="a-Tw"></a>第九是第八异名。<a id="a-Tx"></a>故新译摄论不存第九。<a id="a-Ty"></a>地论文中亦无第九。<a id="a-Tz"></a>但以第八对于正因。<a id="a-U0"></a>第七对于了因。<a id="a-U1"></a>第六以对缘因。<a id="a-U2"></a>今依真谛仍合六七共为缘因。<a id="a-U3"></a>以第六中是事善恶亦是惑性委释识义非今所论。<a id="a-U4"></a>但以三识体性对于三德三因。<a id="a-U5"></a>于理即足。<a id="a-U6"></a>论家虽云翻识为智。<a id="a-U7"></a>而不即照三识一心即此一心三智具足。<a id="a-U8"></a>光明玄云。<a id="a-U9"></a>庵摩罗识是第九不动。<a id="a-UA"></a>若分别之即是佛识(宗镜问。<a id="a-UB"></a>无垢净识为佛。<a id="a-UC"></a>决定有心决定无心。<a id="a-UD"></a>答据体则言亡四句意绝百非。<a id="a-UE"></a>约用则唯无量。<a id="a-UF"></a>故知如来心智能明非情所及应以智知)。<a id="a-UG"></a>阿梨耶识即是第八无没识。<a id="a-UH"></a>犹有随眠烦恼与无明合。<a id="a-UI"></a>别而分之是菩萨识。<a id="a-UJ"></a>大论云。<a id="a-UK"></a>在菩萨心名为般若。<a id="a-UL"></a>即其义也。<a id="a-UM"></a>阿陀那识是第七分别识。<a id="a-UN"></a>诃恶生死。<a id="a-UO"></a>欣羡涅槃。<a id="a-UP"></a>别而分之。<a id="a-UQ"></a>是二乘识。<a id="a-UR"></a>于佛即是方便智。<a id="a-US"></a>波浪是凡夫第六识。<a id="a-UT"></a>无俟复言。<a id="a-UU"></a>宗镜九识十名。<a id="a-UV"></a>一自体非伪。<a id="a-UW"></a>名为真识。<a id="a-UX"></a>二体非有无。<a id="a-UY"></a>名无相识。<a id="a-UZ"></a>三轨用不改名法性识。<a id="a-Ua"></a>四真觉常存体非隐显名佛性真识。<a id="a-Ub"></a>五性绝虚假。<a id="a-Uc"></a>名实际识。<a id="a-Ud"></a>六大用无方名法身。<a id="a-Ue"></a>七随流不染名自性清净识。<a id="a-Uf"></a>八阿摩罗翻无垢识。<a id="a-Ug"></a>九体非一异名真如识。<a id="a-Uh"></a>十胜妙绝待号不可名目识。</p>
  <p id="aUi">干栗陀耶。<a id="a-Uj"></a>或名牟呼栗多。<a id="a-Uk"></a>此云坚实心。<a id="a-Ul"></a>楞伽注云。<a id="a-Um"></a>谓第一义心。<a id="a-Un"></a>如树贞实心非念虑也。<a id="a-Uo"></a>乃是群生本有之性。<a id="a-Up"></a>又摩诃衍论立十种识总摄诸识。<a id="a-Uq"></a>云何为十。<a id="a-Ur"></a>于前九中加一切一心识。<a id="a-Us"></a>论上文云。<a id="a-Ut"></a>所谓以一心识遍于二种自在无所不安立。<a id="a-Uu"></a>如佛告文殊师利言。<a id="a-Uv"></a>我唯建立一种识。<a id="a-Uw"></a>所余之识非建立焉。<a id="a-Ux"></a>所以者何。<a id="a-Uy"></a>一种识者多一一识。<a id="a-Uz"></a>此识有种种力。<a id="a-V0"></a>能作一切种种名字。<a id="a-V1"></a>而唯一识终无余法。<a id="a-V2"></a>是故我说建立一种识。<a id="a-V3"></a>今谓一切一心识是此方言。<a id="a-V4"></a>梵语正名干栗陀耶。<a id="a-V5"></a>问一切一心识与庵摩罗云何甄别。<a id="a-V6"></a>答从诸佛所证之理乃立庵摩罗名。<a id="a-V7"></a>就众生所迷之本则标干栗陀号。<a id="a-V8"></a>何者经云而转诸识入庵摩罗。<a id="a-V9"></a>故知果位名庵摩罗一切一心识。<a id="a-VA"></a>论云能作一切种种名字。<a id="a-VB"></a>知是群生所迷之本。<a id="a-VC"></a>辄辨此义。<a id="a-VD"></a>后贤详之(昔住大觉李相公垂访问曰。<a id="a-VE"></a>楞严性觉妙明。<a id="a-VF"></a>本觉明妙。<a id="a-VG"></a>此为一法。<a id="a-VH"></a>此为二法。<a id="a-VI"></a>若云二法。<a id="a-VJ"></a>性觉即本觉若云一法。<a id="a-VK"></a>上句安言妙明。<a id="a-VL"></a>下句安言明妙。<a id="a-VM"></a>余即答曰。<a id="a-VN"></a>一法二义。<a id="a-VO"></a>上句言性性体即寂而常照。<a id="a-VP"></a>故曰妙明。<a id="a-VQ"></a>下句言觉。<a id="a-VR"></a>觉用即照而当寂。<a id="a-VS"></a>故曰明妙)。<a id="a-VT"></a>礼记云。<a id="a-VU"></a>人生而静天之性也。<a id="a-VV"></a>感物而动性之欲也。<a id="a-VW"></a>斯乃儒家以寂然不动为性。<a id="a-VX"></a>感而遂通曰情。<a id="a-VY"></a>吾宗则以明静真心为性。<a id="a-VZ"></a>是理具也。<a id="a-Va"></a>昏动妄念为情。<a id="a-Vb"></a>是事造也。<a id="a-Vc"></a>故楞严云。<a id="a-Vd"></a>从无始来生死相续皆由不知常住真心性净明体用诸妄想。<a id="a-Ve"></a>此想不真故有流转。<a id="a-Vf"></a>以兹情性分今十识前之八识皆属情也。<a id="a-Vg"></a>九十二识乃当性焉。<a id="a-Vh"></a>问心与于性同异云何。<a id="a-Vi"></a>答或同或异。<a id="a-Vj"></a>言或同者如楞严云常住真心性净明体。<a id="a-Vk"></a>此俱目真。<a id="a-Vl"></a>光明云心识二性躁动不停。<a id="a-Vm"></a>此俱召妄。<a id="a-Vn"></a>二名异者如楞严云舜若多性可消亡。<a id="a-Vo"></a>烁迦罗心无动转。<a id="a-Vp"></a>此心真而性妄矣。<a id="a-Vq"></a>大意云。<a id="a-Vr"></a>随缘不变故为性。<a id="a-Vs"></a>不变随缘故为心。<a id="a-Vt"></a>此性真而心妄也。<a id="a-Vu"></a>忠国师云。<a id="a-Vv"></a>迷时结性成心。<a id="a-Vw"></a>悟时释心成性。<a id="a-Vx"></a>然真妄二心。<a id="a-Vy"></a>经论所明。<a id="a-Vz"></a>大有四义。<a id="a-W0"></a>一唯真心。<a id="a-W1"></a>起信云。<a id="a-W2"></a>唯是一心故名真如。<a id="a-W3"></a>二者唯妄心。<a id="a-W4"></a>如楞伽云种种诸识浪腾跃而转生。<a id="a-W5"></a>三者从真起妄。<a id="a-W6"></a>如楞伽云如来之藏是善不善因。<a id="a-W7"></a>能遍兴造一切趣生。<a id="a-W8"></a>四者指妄即真。<a id="a-W9"></a>如楞严云。<a id="a-WA"></a>则汝今者识精元明。<a id="a-WB"></a>又净名云。<a id="a-WC"></a>烦恼之俦是如来种。<a id="a-WD"></a>诸文所陈。<a id="a-WE"></a>此四收尽。<a id="a-WF"></a>然此诸识。<a id="a-WG"></a>西域东夏。<a id="a-WH"></a>异计纷纭。<a id="a-WI"></a>今先叙异执后述会通。<a id="a-WJ"></a>初异执者性相二宗肇分于竺国。<a id="a-WK"></a>南北之党。<a id="a-WL"></a>弥盛于齐朝。<a id="a-WM"></a>故西域那烂陀寺戒贤大德。<a id="a-WN"></a>远承弥勒无著。<a id="a-WO"></a>近踵法护难陀。<a id="a-WP"></a>依深密等经瑜伽等论立法相宗。<a id="a-WQ"></a>言法相者唯齐八识业相以为诸法生起之本。<a id="a-WR"></a>故法相宗以识相行布为旨。<a id="a-WS"></a>其寺同时智光大德。<a id="a-WT"></a>远禀文殊龙树。<a id="a-WU"></a>近遵青目清辩。<a id="a-WV"></a>依般若等经中观等论立法性宗。<a id="a-WW"></a>言法性者以明真如随缘为染净之本故。<a id="a-WX"></a>一性宗以真理融观为门。<a id="a-WY"></a>洎乎东夏。<a id="a-WZ"></a>摄论有梁唐之异。<a id="a-Wa"></a>地论分南北之殊。<a id="a-Wb"></a>以无著菩萨造摄大乘论流至此土。<a id="a-Wc"></a>二译不同。<a id="a-Wd"></a>梁朝真谛乃立九识计第八识生起诸法。<a id="a-We"></a>如彼论明十种胜相。<a id="a-Wf"></a>第一依止胜相。<a id="a-Wg"></a>明第八识生十二因缘。<a id="a-Wh"></a>次唐时玄奘新译摄论但立八识。<a id="a-Wi"></a>乃谓第九秖是八识异名。<a id="a-Wj"></a>此是梁唐之异也。<a id="a-Wk"></a>天亲菩萨造十地论。<a id="a-Wl"></a>翻至此土南北各计。<a id="a-Wm"></a>相州南道计梨耶为净识。<a id="a-Wn"></a>相州北道计梨耶为无明。<a id="a-Wo"></a>此乃南北之殊也。<a id="a-Wp"></a>其次会通者妙玄云。<a id="a-Wq"></a>今明无明之心。<a id="a-Wr"></a>不自不他。<a id="a-Ws"></a>不共不无因。<a id="a-Wt"></a>四句皆不可思议。<a id="a-Wu"></a>此约自行破计南北不存。<a id="a-Wv"></a>若有四悉檀因缘亦可得说。<a id="a-Ww"></a>此约化他。<a id="a-Wx"></a>性相俱存。<a id="a-Wy"></a>以阿梨耶中。<a id="a-Wz"></a>有生死种子。<a id="a-X0"></a>熏习增长。<a id="a-X1"></a>即成分别识。<a id="a-X2"></a>若阿梨耶中。<a id="a-X3"></a>有智慧种子。<a id="a-X4"></a>闻熏习增长。<a id="a-X5"></a>即转依成道后真如名为净识。<a id="a-X6"></a>若异此两识。<a id="a-X7"></a>秖是阿梨耶识。<a id="a-X8"></a>此亦一法论三。<a id="a-X9"></a>三中论一耳。<a id="a-XA"></a>摄论云。<a id="a-XB"></a>如金土染净。<a id="a-XC"></a>染譬六识。<a id="a-XD"></a>金譬净识。<a id="a-XE"></a>土譬梨耶识。<a id="a-XF"></a>明文在兹。<a id="a-XG"></a>何劳苦净。<a id="a-XH"></a>又宗镜云。<a id="a-XI"></a>此阿赖耶识即是真心。<a id="a-XJ"></a>不守自性随染净缘。<a id="a-XK"></a>不合而合。<a id="a-XL"></a>能含藏一切真俗境界。<a id="a-XM"></a>故名藏识。<a id="a-XN"></a>如明镜不与影像合而含影像。<a id="a-XO"></a>此约有和合义边说。<a id="a-XP"></a>若不和合义者。<a id="a-XQ"></a>即体常不变。<a id="a-XR"></a>故号真如。<a id="a-XS"></a>本一真心湛然不动。<a id="a-XT"></a>若有不信阿赖耶识即如来藏。<a id="a-XU"></a>别求真如理者。<a id="a-XV"></a>如离像觅镜即是恶慧。<a id="a-XW"></a>以未了不变随缘随缘不变之义。<a id="a-XX"></a>而生二执。<a id="a-XY"></a>又宗镜以理量二门收尽一切性相。<a id="a-XZ"></a>识相妙有是如量门。<a id="a-Xa"></a>识性真空。<a id="a-Xb"></a>是如理门。<a id="a-Xc"></a>问真心无相。<a id="a-Xd"></a>云何知有不空常住湛然之体。<a id="a-Xe"></a>答以事验知因用可辨。<a id="a-Xf"></a>事能显理用能彰体。<a id="a-Xg"></a>如见波生知有水体。<a id="a-Xh"></a>当观理量之门。<a id="a-Xi"></a>以造性相之道。</p>
 </body>
</html>