<!doctype html>
<html id="z3IBXGt1fi" data-ver="1964">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第四</h1>
  <h2 id="a2">释氏众名篇第十三</h2>
  <p id="a3">古者出家。<a id="a-4"></a>从师命氏。<a id="a-5"></a>如帛法祖。<a id="a-6"></a>竺道生之流也。<a id="a-7"></a>东晋安法师。<a id="a-8"></a>受业佛图澄。<a id="a-9"></a>乃谓师莫过佛。<a id="a-A"></a>宜通称释氏。<a id="a-B"></a>后增一阿含流传此土。<a id="a-C"></a>经叙佛告诸比丘。<a id="a-D"></a>有四姓出家者。<a id="a-E"></a>无复本姓。<a id="a-F"></a>但言沙门释子(是释子非沙门。<a id="a-G"></a>乃王种也。<a id="a-H"></a>是沙门非释子。<a id="a-I"></a>婆罗门也。<a id="a-J"></a>是沙门是释子。<a id="a-K"></a>乃比丘也。<a id="a-L"></a>非沙门非释子。<a id="a-M"></a>二贱姓也)。<a id="a-N"></a>所以然者。<a id="a-O"></a>生由我生。<a id="a-P"></a>成由法成。<a id="a-Q"></a>其犹四大河皆从阿耨泉出。<a id="a-R"></a>又弥沙塞云。<a id="a-S"></a>汝等比丘。<a id="a-T"></a>杂类出家。<a id="a-U"></a>皆舍本姓称释子沙门。<a id="a-V"></a>又长阿含云。<a id="a-W"></a>弥勒弟子皆称慈子。<a id="a-X"></a>自非大权应迹。<a id="a-Y"></a>岂能立姓与经悬合。<a id="a-Z"></a>故天神称为印手菩萨。<a id="a-a"></a>然净名云。<a id="a-b"></a>夫出家者。<a id="a-c"></a>为无为法。<a id="a-d"></a>天台释云。<a id="a-e"></a>若见佛性。<a id="a-f"></a>出二死家。<a id="a-g"></a>方真出家应具四句。<a id="a-h"></a>一形心俱不出。<a id="a-i"></a>二形出心不出。<a id="a-j"></a>三形不出心出。<a id="a-k"></a>即是观行出家(什曰。<a id="a-l"></a>若发无上道心。<a id="a-m"></a>心超三界。<a id="a-n"></a>形虽有系。<a id="a-o"></a>乃真出家)。<a id="a-p"></a>四者形心俱出。<a id="a-q"></a>故南山云。<a id="a-r"></a>真诚出家者。<a id="a-s"></a>怖四怨之多苦。<a id="a-t"></a>厌三界之无常。<a id="a-u"></a>辞六亲之至爱。<a id="a-v"></a>舍五欲之深着。<a id="a-w"></a>能如是者。<a id="a-x"></a>名真出家。<a id="a-y"></a>则可绍隆三宝。<a id="a-z"></a>度脱四生。<a id="a-10"></a>利益甚深功德无量。<a id="a-11"></a>其众名号。<a id="a-12"></a>今列翻译。</p>
  <p id="a13">僧伽。<a id="a-14"></a>大论秦言众。<a id="a-15"></a>多比丘一处和合。<a id="a-16"></a>是名僧伽。<a id="a-17"></a>譬如大树丛林是名为林。<a id="a-18"></a>净名疏云。<a id="a-19"></a>律名四人已上皆名众。<a id="a-1A"></a>律钞曰。<a id="a-1B"></a>此云和合众。<a id="a-1C"></a>和合有二义。<a id="a-1D"></a>一理和。<a id="a-1E"></a>谓同证择灭故。<a id="a-1F"></a>二事和。<a id="a-1G"></a>别有六义。<a id="a-1H"></a>戒和。<a id="a-1I"></a>同修见和。<a id="a-1J"></a>同解身和。<a id="a-1K"></a>同住利和。<a id="a-1L"></a>同均口和。<a id="a-1M"></a>无诤意和。<a id="a-1N"></a>同悦。<a id="a-1O"></a>什师云。<a id="a-1P"></a>欲令众和要由六法。<a id="a-1Q"></a>一以慈心起身业。<a id="a-1R"></a>二以慈心起口业。<a id="a-1S"></a>三以慈心起意业。<a id="a-1T"></a>四若得食时减钵中饭。<a id="a-1U"></a>供养上座一人。<a id="a-1V"></a>下座一人。<a id="a-1W"></a>五持戒清净。<a id="a-1X"></a>六漏尽智慧。<a id="a-1Y"></a>肇曰。<a id="a-1Z"></a>非真心无以具六法。<a id="a-1a"></a>非六法无以和群众。<a id="a-1b"></a>如众不和非敬顺之道也。<a id="a-1c"></a>又僧名良福田者。<a id="a-1d"></a>报恩经云。<a id="a-1e"></a>众僧者出三界之福田。<a id="a-1f"></a>谓比丘具有戒体。<a id="a-1g"></a>戒为万善之根。<a id="a-1h"></a>是故世人归信供养。<a id="a-1i"></a>种福如沃坏之田能生嘉苗。<a id="a-1j"></a>故号良福田。<a id="a-1k"></a>大论云。<a id="a-1l"></a>是僧四种。<a id="a-1m"></a>一有羞僧。<a id="a-1n"></a>持戒不破。<a id="a-1o"></a>身口清净。<a id="a-1p"></a>能别好丑未得道。<a id="a-1q"></a>二无羞僧。<a id="a-1r"></a>破戒身口不净。<a id="a-1s"></a>无恶不作。<a id="a-1t"></a>三哑羊僧。<a id="a-1u"></a>虽不破戒。<a id="a-1v"></a>根钝无慧。<a id="a-1w"></a>不别好丑。<a id="a-1x"></a>不知轻重。<a id="a-1y"></a>不知有罪无罪。<a id="a-1z"></a>若有僧事。<a id="a-20"></a>二人共诤。<a id="a-21"></a>不能断决。<a id="a-22"></a>默然无言。<a id="a-23"></a>如白羊人杀。<a id="a-24"></a>不能作声。<a id="a-25"></a>四实僧。<a id="a-26"></a>若学无学。<a id="a-27"></a>住四果中。<a id="a-28"></a>行四向道。<a id="a-29"></a>是名实僧。<a id="a-2A"></a>唐太宗尝问玄奘三藏。<a id="a-2B"></a>欲树功德。<a id="a-2C"></a>何最饶益。<a id="a-2D"></a>法师对曰。<a id="a-2E"></a>众生寝惑。<a id="a-2F"></a>非慧莫启。<a id="a-2G"></a>慧茅抽植。<a id="a-2H"></a>法为其资。<a id="a-2I"></a>弘法由人。<a id="a-2J"></a>即度僧为最。</p>
  <p id="a2K">沙门。<a id="a-2L"></a>或云桑门。<a id="a-2M"></a>或名沙迦懑(门字上声)曩。<a id="a-2N"></a>皆讹。<a id="a-2O"></a>正言室摩那拏。<a id="a-2P"></a>或舍罗磨拏。<a id="a-2Q"></a>此言功劳。<a id="a-2R"></a>言修道有多劳也。<a id="a-2S"></a>什师云。<a id="a-2T"></a>佛法及外道。<a id="a-2U"></a>凡出家者。<a id="a-2V"></a>皆名沙门。<a id="a-2W"></a>肇云出家之都名也。<a id="a-2X"></a>秦言义训勤行。<a id="a-2Y"></a>勤行取涅槃。<a id="a-2Z"></a>阿含经云。<a id="a-2a"></a>舍离恩爱。<a id="a-2b"></a>出家修道。<a id="a-2c"></a>摄御诸根。<a id="a-2d"></a>不染外欲。<a id="a-2e"></a>慈心一切。<a id="a-2f"></a>无所伤害。<a id="a-2g"></a>遇乐不忻逢苦不戚。<a id="a-2h"></a>能忍如地。<a id="a-2i"></a>故号沙门。<a id="a-2j"></a>后汉书郊祀志云。<a id="a-2k"></a>沙门汉言息心。<a id="a-2l"></a>削发去家绝情洗欲。<a id="a-2m"></a>而归于无为也。<a id="a-2n"></a>瑞应云。<a id="a-2o"></a>息心达本源。<a id="a-2p"></a>故号为沙门。<a id="a-2q"></a>或云。<a id="a-2r"></a>具名沙门那。<a id="a-2s"></a>此云乏道。<a id="a-2t"></a>以为良福田故。<a id="a-2u"></a>能断众生馑乏。<a id="a-2v"></a>以修八正道故。<a id="a-2w"></a>能断一切邪道。<a id="a-2x"></a>故迦葉品云。<a id="a-2y"></a>沙门那者。<a id="a-2z"></a>即八正道。<a id="a-30"></a>沙门果者。<a id="a-31"></a>从道毕竟。<a id="a-32"></a>永断一切贪嗔痴等(云云)。<a id="a-33"></a>世言沙门名乏。<a id="a-34"></a>那者名道。<a id="a-35"></a>如是道者。<a id="a-36"></a>断一切乏。<a id="a-37"></a>断一切邪道。<a id="a-38"></a>以是义故。<a id="a-39"></a>名八正道。<a id="a-3A"></a>为沙门那。<a id="a-3B"></a>从是道中。<a id="a-3C"></a>获得果故。<a id="a-3D"></a>名沙门果。<a id="a-3E"></a>或以沙门。<a id="a-3F"></a>翻勤息。<a id="a-3G"></a>垂裕记云。<a id="a-3H"></a>谓勤行众善。<a id="a-3I"></a>止息诸恶。<a id="a-3J"></a>息界内恶者。<a id="a-3K"></a>藏通沙门。<a id="a-3L"></a>次第息界内外恶者。<a id="a-3M"></a>别教沙门。<a id="a-3N"></a>一心遍息内外诸恶者。<a id="a-3O"></a>圆融沙门。<a id="a-3P"></a>瑜伽论云。<a id="a-3Q"></a>有四沙门。<a id="a-3R"></a>一胜道沙门即佛等。<a id="a-3S"></a>二说道沙门。<a id="a-3T"></a>谓说正法者。<a id="a-3U"></a>三活道沙门。<a id="a-3V"></a>谓修诸善品者。<a id="a-3W"></a>四污道沙门。<a id="a-3X"></a>谓诸邪行者。</p>
  <p id="a3Y">苾刍。<a id="a-3Z"></a>古师云。<a id="a-3a"></a>含五义。<a id="a-3b"></a>一体性柔软。<a id="a-3c"></a>喻出家人能折伏身语粗犷故。<a id="a-3d"></a>二引蔓旁布。<a id="a-3e"></a>喻出家人传法度人。<a id="a-3f"></a>连延不绝故。<a id="a-3g"></a>三馨香远闻。<a id="a-3h"></a>喻出家人戒德芬馥。<a id="a-3i"></a>为众所闻。<a id="a-3j"></a>四能疗疼痛。<a id="a-3k"></a>喻出家人能断烦恼毒害故。<a id="a-3l"></a>五不背日光。<a id="a-3m"></a>喻出家人常向佛日故。<a id="a-3n"></a>智论云。<a id="a-3o"></a>出家多修智慧。<a id="a-3p"></a>智慧是解脱因缘。<a id="a-3q"></a>俗人多修福德。<a id="a-3r"></a>福德是乐因缘。<a id="a-3s"></a>僧祇云。<a id="a-3t"></a>供养舍利。<a id="a-3u"></a>造塔寺非我等事。<a id="a-3v"></a>彼国王居士。<a id="a-3w"></a>乐福之人。<a id="a-3x"></a>自当供养。<a id="a-3y"></a>比丘事者。<a id="a-3z"></a>所谓结集三藏。<a id="a-40"></a>勿令佛法速灭。</p>
  <p id="a41">和尚。<a id="a-42"></a>或和阇。<a id="a-43"></a>羯磨疏云。<a id="a-44"></a>自古翻译多杂蕃胡。<a id="a-45"></a>胡传天语。<a id="a-46"></a>不得声实。<a id="a-47"></a>故有讹僻。<a id="a-48"></a>传云。<a id="a-49"></a>和尚梵本正名邬波遮迦。<a id="a-4A"></a>传至于阗。<a id="a-4B"></a>翻为和尚。<a id="a-4C"></a>传到此土。<a id="a-4D"></a>什师翻名力生。<a id="a-4E"></a>舍利弗问经云。<a id="a-4F"></a>夫出家者。<a id="a-4G"></a>舍其父母生死之家。<a id="a-4H"></a>入法门中。<a id="a-4I"></a>受微妙法。<a id="a-4J"></a>盖师之力。<a id="a-4K"></a>生长法身。<a id="a-4L"></a>出功德财。<a id="a-4M"></a>养智慧命。<a id="a-4N"></a>功莫大焉。<a id="a-4O"></a>又和尚亦翻近诵。<a id="a-4P"></a>以弟子年少不离于师。<a id="a-4Q"></a>常逐常近。<a id="a-4R"></a>受经而诵。<a id="a-4S"></a>善见云。<a id="a-4T"></a>和尚外国语。<a id="a-4U"></a>汉言知有罪知无罪也(明了论本云。<a id="a-4V"></a>优波陀诃翻为依学。<a id="a-4W"></a>依此人学戒定惠故。<a id="a-4X"></a>即和尚也)。<a id="a-4Y"></a>义净云。<a id="a-4Z"></a>邬波陀耶。<a id="a-4a"></a>此云亲教师。<a id="a-4b"></a>由能教离出世业故。<a id="a-4c"></a>故和尚有二种。<a id="a-4d"></a>一亲教即受业也。<a id="a-4e"></a>二依止即禀学也。<a id="a-4f"></a>毗奈耶云。<a id="a-4g"></a>弟子门人。<a id="a-4h"></a>才见师时。<a id="a-4i"></a>即须起立。<a id="a-4j"></a>若见亲教。<a id="a-4k"></a>即舍依止。</p>
  <p id="a4l">阇黎。<a id="a-4m"></a>或阿只利。<a id="a-4n"></a>寄归传云。<a id="a-4o"></a>梵语阿遮梨耶。<a id="a-4p"></a>唐言轨范。<a id="a-4q"></a>今称阇梨讹略。<a id="a-4r"></a>菩提资粮论云。<a id="a-4s"></a>阿遮梨夜。<a id="a-4t"></a>隋言正行。<a id="a-4u"></a>南山钞云。<a id="a-4v"></a>能纠正弟子行故。<a id="a-4w"></a>四分律明五种阿阇梨。<a id="a-4x"></a>一出家阿阇梨。<a id="a-4y"></a>所依得出家者。<a id="a-4z"></a>二受戒阿阇梨。<a id="a-50"></a>受戒作羯磨者。<a id="a-51"></a>三教授阿阇梨。<a id="a-52"></a>教授威仪者。<a id="a-53"></a>四受经阿阇梨。<a id="a-54"></a>所从受经。<a id="a-55"></a>若说义。<a id="a-56"></a>乃至四句偈。<a id="a-57"></a>五依止阿阇梨。<a id="a-58"></a>乃至依住一宿者。<a id="a-59"></a>和尚及依止。<a id="a-5A"></a>多已十夏者为之。<a id="a-5B"></a>上四师皆多已五夏者为之。</p>
  <p id="a5C">头陀。<a id="a-5D"></a>新云杜多。<a id="a-5E"></a>此云抖擞。<a id="a-5F"></a>亦云修治。<a id="a-5G"></a>亦云洮汰。<a id="a-5H"></a>垂裕记云。<a id="a-5I"></a>抖擞烦恼故也。<a id="a-5J"></a>善住意天子经云。<a id="a-5K"></a>头陀者。<a id="a-5L"></a>抖擞贪欲嗔恚愚痴。<a id="a-5M"></a>三界内外六入。<a id="a-5N"></a>若不取不舍。<a id="a-5O"></a>不修不着。<a id="a-5P"></a>我说彼人。<a id="a-5Q"></a>名为杜多。<a id="a-5R"></a>今讹称头陀。<a id="a-5S"></a>大品云。<a id="a-5T"></a>须菩提说法者。<a id="a-5U"></a>受十二头陀。<a id="a-5V"></a>一作阿兰若。<a id="a-5W"></a>二常乞食。<a id="a-5X"></a>三纳衣。<a id="a-5Y"></a>四一坐食。<a id="a-5Z"></a>五节量食。<a id="a-5a"></a>六中后不饮浆。<a id="a-5b"></a>七塳间住。<a id="a-5c"></a>八树下。<a id="a-5d"></a>九露地住。<a id="a-5e"></a>十常坐不卧。<a id="a-5f"></a>十一次第乞食。<a id="a-5g"></a>十二但三衣。<a id="a-5h"></a>大论六十七云。<a id="a-5i"></a>十二头陀不名为戒。<a id="a-5j"></a>能行则戒。<a id="a-5k"></a>庄严不能行不犯戒。<a id="a-5l"></a>然论但依经次第。<a id="a-5m"></a>广释不分部位。<a id="a-5n"></a>诸文引用多误。<a id="a-5o"></a>故此点出。<a id="a-5p"></a>南山律钞。<a id="a-5q"></a>位分为四。<a id="a-5r"></a>衣二。<a id="a-5s"></a>一纳衣。<a id="a-5t"></a>二但三衣。<a id="a-5u"></a>食四。<a id="a-5v"></a>一乞食。<a id="a-5w"></a>二不作余食法。<a id="a-5x"></a>三一坐。<a id="a-5y"></a>四一揣(徒端切揣者杂也。<a id="a-5z"></a>一和杂者。<a id="a-60"></a>不以种种盛贮。<a id="a-61"></a>名一揣食)处五。<a id="a-62"></a>一兰若。<a id="a-63"></a>二塳间。<a id="a-64"></a>三树下。<a id="a-65"></a>四露坐。<a id="a-66"></a>五随坐。<a id="a-67"></a>威仪一常坐。<a id="a-68"></a>此无次第乞食。<a id="a-69"></a>处加随坐。<a id="a-6A"></a>通源记。<a id="a-6B"></a>引南山云。<a id="a-6C"></a>季世佛法。<a id="a-6D"></a>崇尚官荣。<a id="a-6E"></a>侥幸之夫。<a id="a-6F"></a>妄生朋翼。<a id="a-6G"></a>庶因斯语。<a id="a-6H"></a>自省厥躬。<a id="a-6I"></a>至若调利养如毛绳。<a id="a-6J"></a>视朱门为蓬户。<a id="a-6K"></a>尚思曳尾。<a id="a-6L"></a>犹被兴嘲。<a id="a-6M"></a>况乎以咳唾为恩。<a id="a-6N"></a>眄睐成饰。<a id="a-6O"></a>潜通慧好。<a id="a-6P"></a>强事趋驰。<a id="a-6Q"></a>纵假宠于一时。<a id="a-6R"></a>终受嗤于群口。<a id="a-6S"></a>荣不补辱。<a id="a-6T"></a>夫何误哉。</p>
  <p id="a6U">婆檀陀。<a id="a-6V"></a>大论。<a id="a-6W"></a>秦言大德。<a id="a-6X"></a>毗奈耶律云。<a id="a-6Y"></a>佛言。<a id="a-6Z"></a>从今日后。<a id="a-6a"></a>小下苾刍。<a id="a-6b"></a>于长宿处。<a id="a-6c"></a>应唤大德。</p>
  <p id="a6d">体毗履。<a id="a-6e"></a>此云老宿。<a id="a-6f"></a>他毗利。<a id="a-6g"></a>此云宿德。</p>
  <p id="a6h">悉替那。<a id="a-6i"></a>此云上座。<a id="a-6j"></a>五分律。<a id="a-6k"></a>佛言。<a id="a-6l"></a>上更无人名上座。<a id="a-6m"></a>道宣敕为西明寺上座。<a id="a-6n"></a>列寺主维那之上。<a id="a-6o"></a>毗尼母云。<a id="a-6p"></a>从无夏至九夏。<a id="a-6q"></a>是下座。<a id="a-6r"></a>自十夏至十九夏。<a id="a-6s"></a>是中座。<a id="a-6t"></a>自二十夏。<a id="a-6u"></a>至四十夏。<a id="a-6v"></a>是上座。<a id="a-6w"></a>五十夏已上。<a id="a-6x"></a>一切沙门之所尊敬。<a id="a-6y"></a>名耆宿。<a id="a-6z"></a>毗婆沙论云。<a id="a-70"></a>有三上座。<a id="a-71"></a>一生年上座。<a id="a-72"></a>即尊长者。<a id="a-73"></a>具旧戒名真生故。<a id="a-74"></a>二世俗上座。<a id="a-75"></a>即知法富贵大财大位。<a id="a-76"></a>大族。<a id="a-77"></a>大力。<a id="a-78"></a>大眷属。<a id="a-79"></a>虽年二十。<a id="a-7A"></a>皆应和合推为上座。<a id="a-7B"></a>三法性上座。<a id="a-7C"></a>即阿罗汉。<a id="a-7D"></a>律云。<a id="a-7E"></a>瓶沙王。<a id="a-7F"></a>称佛弟子。<a id="a-7G"></a>为上人。<a id="a-7H"></a>大品经。<a id="a-7I"></a>佛言。<a id="a-7J"></a>若菩萨一心行阿耨多罗三藐三菩提。<a id="a-7K"></a>心不散乱是名上人。<a id="a-7L"></a>瑜伽论云。<a id="a-7M"></a>无自利利他行者名下士。<a id="a-7N"></a>有自利无利他名中士。<a id="a-7O"></a>有二利名上士。</p>
  <p id="a7P">摩摩帝。<a id="a-7Q"></a>或云毗呵罗莎弭。<a id="a-7R"></a>(名婢)此云寺主。<a id="a-7S"></a>僧史略云。<a id="a-7T"></a>详其寺主。<a id="a-7U"></a>起乎东汉白马寺也。<a id="a-7V"></a>寺既爰处。<a id="a-7W"></a>人必主之。<a id="a-7X"></a>于时虽无寺主之名。<a id="a-7Y"></a>而有知事之者。<a id="a-7Z"></a>东晋以来。<a id="a-7a"></a>此职方盛。<a id="a-7b"></a>故梁武造光宅寺。<a id="a-7c"></a>召法云为寺主。<a id="a-7d"></a>创立僧制。</p>
  <p id="a7e">维那。<a id="a-7f"></a>南山云。<a id="a-7g"></a>声论翻为次第。<a id="a-7h"></a>谓知僧事之次第。<a id="a-7i"></a>寄归传云。<a id="a-7j"></a>华梵兼举也。<a id="a-7k"></a>维是纲维。<a id="a-7l"></a>华言也。<a id="a-7m"></a>那是梵语。<a id="a-7n"></a>删去羯磨陀三字也。<a id="a-7o"></a>僧史略云。<a id="a-7p"></a>梵语羯磨陀那。<a id="a-7q"></a>译为事知。<a id="a-7r"></a>亦云悦众。<a id="a-7s"></a>谓知其事悦其众也。<a id="a-7t"></a>稽其佛世。<a id="a-7u"></a>饮光统众于灵鹫。<a id="a-7v"></a>身子莅事于竹林。<a id="a-7w"></a>音义指归云。<a id="a-7x"></a>僧如网。<a id="a-7y"></a>假有德之人为网绳也。<a id="a-7z"></a>隋智琳。<a id="a-80"></a>润州刺史李海游。<a id="a-81"></a>命琳为断事纲维。<a id="a-82"></a>尔后寺立三纲。<a id="a-83"></a>上座。<a id="a-84"></a>维那典座也。</p>
  <p id="a85">铎曷攞。<a id="a-86"></a>寄归传云。<a id="a-87"></a>唐言小师。<a id="a-88"></a>毗柰耶云。<a id="a-89"></a>难陀比丘。<a id="a-8A"></a>呼十夏比丘。<a id="a-8B"></a>为小师。<a id="a-8C"></a>如僧睿谓僧导云。<a id="a-8D"></a>君当为万人法主。<a id="a-8E"></a>岂可对扬小师乎。</p>
  <p id="a8F">阿夷恬。<a id="a-8G"></a>此云新学。<a id="a-8H"></a>亦云新发意。</p>
  <p data-pb></p>
  <h2 id="a8I">八部篇第十四</h2>
  <p id="a8J">一天二龙。<a id="a-8K"></a>三夜叉。<a id="a-8L"></a>四乾闼婆。<a id="a-8M"></a>五阿修罗。<a id="a-8N"></a>六迦楼罗。<a id="a-8O"></a>七紧那罗。<a id="a-8P"></a>八摩睺罗伽。<a id="a-8Q"></a>原夫。<a id="a-8R"></a>佛垂化也。<a id="a-8S"></a>道济百灵。<a id="a-8T"></a>法传世也。<a id="a-8U"></a>慈育万有。<a id="a-8V"></a>出则释天前引。<a id="a-8W"></a>入乃梵王后随。<a id="a-8X"></a>左辅大将由灭恶以成功。<a id="a-8Y"></a>右弼(房密)金刚。<a id="a-8Z"></a>用生善而为德。<a id="a-8a"></a>三乘贤圣。<a id="a-8b"></a>既肃尔以归投。<a id="a-8c"></a>八部鬼神。<a id="a-8d"></a>故森然而翊卫。<a id="a-8e"></a>今此纂集宜应编录。</p>
  <p id="a8f">提婆。<a id="a-8g"></a>此云天。<a id="a-8h"></a>法华疏云。<a id="a-8i"></a>天者天然。<a id="a-8j"></a>自然胜。<a id="a-8k"></a>乐胜。<a id="a-8l"></a>身胜。<a id="a-8m"></a>故论云。<a id="a-8n"></a>清净光洁。<a id="a-8o"></a>最胜最尊。<a id="a-8p"></a>故名为天。<a id="a-8q"></a>苟非最胜之因。<a id="a-8r"></a>岂生最胜之处。<a id="a-8s"></a>言最胜因者。<a id="a-8t"></a>所谓十善。<a id="a-8u"></a>身三。<a id="a-8v"></a>语四。<a id="a-8w"></a>及意三行。<a id="a-8x"></a>由其三业防止过非。<a id="a-8y"></a>有顺理义。<a id="a-8z"></a>即名十善。<a id="a-90"></a>以兹十善。<a id="a-91"></a>运出五道故。<a id="a-92"></a>此十戒名曰天乘。<a id="a-93"></a>若单修习上品十善。<a id="a-94"></a>乃生欲界。<a id="a-95"></a>一四天王天。<a id="a-96"></a>二忉利天。<a id="a-97"></a>若修十善。<a id="a-98"></a>坐未到定。<a id="a-99"></a>乃生三夜摩天。<a id="a-9A"></a>四兜率天。<a id="a-9B"></a>五化乐天。<a id="a-9C"></a>六他化自在天。<a id="a-9D"></a>由禅定力。<a id="a-9E"></a>故使四天皆悉居空。<a id="a-9F"></a>不依于地。<a id="a-9G"></a>言未到定者。<a id="a-9H"></a>亦云未至。<a id="a-9I"></a>由其未入根本定故。<a id="a-9J"></a>如止观云。<a id="a-9K"></a>若端坐摄身调和气息。<a id="a-9L"></a>泯然澄静。<a id="a-9M"></a>身如云影。<a id="a-9N"></a>虚豁清净。<a id="a-9O"></a>而犹见有身心之相。<a id="a-9P"></a>是则名为欲界定也。<a id="a-9Q"></a>从此已去。<a id="a-9R"></a>忽然不见欲界定中。<a id="a-9S"></a>身首衣服床铺等事。<a id="a-9T"></a>犹如虚空。<a id="a-9U"></a>冋冋(户顶)安隐。<a id="a-9V"></a>身是事障。<a id="a-9W"></a>事障。<a id="a-9X"></a>未来。<a id="a-9Y"></a>障去身空。<a id="a-9Z"></a>未来得发。<a id="a-9a"></a>如是名为未到定相。<a id="a-9b"></a>是为欲界六天因果。<a id="a-9c"></a>若修根本四禅离欲粗散。<a id="a-9d"></a>则生色界。<a id="a-9e"></a>然此色界。<a id="a-9f"></a>依萨婆多。<a id="a-9g"></a>但十六处。<a id="a-9h"></a>俱舍疏云。<a id="a-9i"></a>除大梵天。<a id="a-9j"></a>谓梵辅天中。<a id="a-9k"></a>有高楼阁。<a id="a-9l"></a>名大梵天。<a id="a-9m"></a>一主所居。<a id="a-9n"></a>更无别地。<a id="a-9o"></a>除无想天。<a id="a-9p"></a>谓广果天中有高胜处。<a id="a-9q"></a>名无想天。<a id="a-9r"></a>非别有地。<a id="a-9s"></a>若依经部立十七天。<a id="a-9t"></a>故颂释云。<a id="a-9u"></a>谓大梵王与梵辅等。<a id="a-9v"></a>处虽不别。<a id="a-9w"></a>身形寿量皆不等故。<a id="a-9x"></a>别立大梵。<a id="a-9y"></a>若上座部谓无想广果。<a id="a-9z"></a>因果别故。<a id="a-A0"></a>立十八天。<a id="a-A1"></a>分为四禅。<a id="a-A2"></a>初禅三天。<a id="a-A3"></a>一梵众乃所统之民也。<a id="a-A4"></a>二梵辅。<a id="a-A5"></a>辅弼梵王之臣佐也。<a id="a-A6"></a>三大梵。<a id="a-A7"></a>得中间禅。<a id="a-A8"></a>为世界主。<a id="a-A9"></a>劫初先生。<a id="a-AA"></a>劫尽后没。<a id="a-AB"></a>威德既胜。<a id="a-AC"></a>褒(毛博)美称大。<a id="a-AD"></a>二禅三天。<a id="a-AE"></a>一少光。<a id="a-AF"></a>于二禅中。<a id="a-AG"></a>光最少故。<a id="a-AH"></a>二无量光。<a id="a-AI"></a>光明转增。<a id="a-AJ"></a>无限量故。<a id="a-AK"></a>三光音。<a id="a-AL"></a>口绝言音。<a id="a-AM"></a>光当语故。<a id="a-AN"></a>梵语廅(安合)天。<a id="a-AO"></a>晋云有光寿。<a id="a-AP"></a>亦云少光。<a id="a-AQ"></a>梵云廅波摩那。<a id="a-AR"></a>此云无量光。<a id="a-AS"></a>梵语阿波会。<a id="a-AT"></a>此云光音。<a id="a-AU"></a>三禅三天。<a id="a-AV"></a>一少净。<a id="a-AW"></a>意地乐受。<a id="a-AX"></a>离喜贪故。<a id="a-AY"></a>少分清净。<a id="a-AZ"></a>二无量净。<a id="a-Aa"></a>净胜于前。<a id="a-Ab"></a>不可量故。<a id="a-Ac"></a>三遍净。<a id="a-Ad"></a>梵云首诃既那乐受最胜。<a id="a-Ae"></a>净周普故。<a id="a-Af"></a>四禅九天。<a id="a-Ag"></a>一无云下之三禅。<a id="a-Ah"></a>皆依云住。<a id="a-Ai"></a>至此四禅。<a id="a-Aj"></a>方在空居。<a id="a-Ak"></a>二福生。<a id="a-Al"></a>具胜福力。<a id="a-Am"></a>方得往生。<a id="a-An"></a>三广果。<a id="a-Ao"></a>异生果报。<a id="a-Ap"></a>此最胜故。<a id="a-Aq"></a>梵云惟于颇罗。<a id="a-Ar"></a>而此三天。<a id="a-As"></a>是凡夫住。<a id="a-At"></a>四无想天。<a id="a-Au"></a>外道所居。<a id="a-Av"></a>计为涅槃。<a id="a-Aw"></a>但是一期心想不行。<a id="a-Ax"></a>故名无想。<a id="a-Ay"></a>五无烦。<a id="a-Az"></a>无于见思烦恼杂故。<a id="a-B0"></a>六无热。<a id="a-B1"></a>意乐调柔离热恼故。<a id="a-B2"></a>七善见。<a id="a-B3"></a>梵语须[帶/足](于计)天。<a id="a-B4"></a>定障渐微。<a id="a-B5"></a>见极明彻。<a id="a-B6"></a>八善现。<a id="a-B7"></a>形色转胜。<a id="a-B8"></a>善能变现。<a id="a-B9"></a>九色究竟。<a id="a-BA"></a>色法最极。<a id="a-BB"></a>是究竟处。<a id="a-BC"></a>无烦等天。<a id="a-BD"></a>那含所居。<a id="a-BE"></a>呼此五天。<a id="a-BF"></a>名五那含。<a id="a-BG"></a>若厌色笼。<a id="a-BH"></a>修四空定。<a id="a-BI"></a>生四空天。<a id="a-BJ"></a>名无色界。<a id="a-BK"></a>一空处。<a id="a-BL"></a>禅门云。<a id="a-BM"></a>此定最初。<a id="a-BN"></a>离三种色。<a id="a-BO"></a>心缘虚空。<a id="a-BP"></a>既与无色。<a id="a-BQ"></a>相应故名处空定。<a id="a-BR"></a>二识处。<a id="a-BS"></a>禅门云。<a id="a-BT"></a>舍空缘识。<a id="a-BU"></a>以识为处。<a id="a-BV"></a>正从所缘处受名。<a id="a-BW"></a>三无所有处。<a id="a-BX"></a>禅门名不用处。<a id="a-BY"></a>修此定时。<a id="a-BZ"></a>不用一切内外境界。<a id="a-Ba"></a>外境名空。<a id="a-Bb"></a>内境名心。<a id="a-Bc"></a>舍此二境。<a id="a-Bd"></a>因初修时。<a id="a-Be"></a>故言不用处。<a id="a-Bf"></a>四非有想非无想。<a id="a-Bg"></a>禅门云。<a id="a-Bh"></a>有解云。<a id="a-Bi"></a>前观识处是有想。<a id="a-Bj"></a>不用处。<a id="a-Bk"></a>是无想。<a id="a-Bl"></a>今双除上二想。<a id="a-Bm"></a>亦有解言。<a id="a-Bn"></a>约凡夫说言非有想。<a id="a-Bo"></a>约佛法中说。<a id="a-Bp"></a>言非无想。<a id="a-Bq"></a>合而论之。<a id="a-Br"></a>故言非有想非无想。<a id="a-Bs"></a>然此四空大小乘教。<a id="a-Bt"></a>论其无色其义硕异。<a id="a-Bu"></a>且小乘教。<a id="a-Bv"></a>如俱舍云。<a id="a-Bw"></a>无色无身。<a id="a-Bx"></a>依同分命根。<a id="a-By"></a>转令心相续(不相应行有二十四种。<a id="a-Bz"></a>一得。<a id="a-C0"></a>二命根。<a id="a-C1"></a>三众同分。<a id="a-C2"></a>疏释曰。<a id="a-C3"></a>获成就者名之为得。<a id="a-C4"></a>第八识种。<a id="a-C5"></a>令色心不断。<a id="a-C6"></a>名为命根。<a id="a-C7"></a>或种实命假。<a id="a-C8"></a>业为命类。<a id="a-C9"></a>相似故名众同分)。<a id="a-CA"></a>又世品云。<a id="a-CB"></a>无色界。<a id="a-CC"></a>都无处所。<a id="a-CD"></a>以非色法无方所故。<a id="a-CE"></a>谓于是处。<a id="a-CF"></a>得彼定者。<a id="a-CG"></a>命终即于是处生故。<a id="a-CH"></a>又成实论云。<a id="a-CI"></a>色是无。<a id="a-CJ"></a>教不至无色。<a id="a-CK"></a>今谓若云都无处所。<a id="a-CL"></a>华严安云。<a id="a-CM"></a>菩萨鼻根。<a id="a-CN"></a>闻无色界宫殿之香。<a id="a-CO"></a>若大众部。<a id="a-CP"></a>乃云。<a id="a-CQ"></a>但无粗色。<a id="a-CR"></a>非无细色。<a id="a-CS"></a>故阿含说。<a id="a-CT"></a>舍利弗入涅槃时。<a id="a-CU"></a>无色界天。<a id="a-CV"></a>空中泪下。<a id="a-CW"></a>如春细雨。<a id="a-CX"></a>故知无色非无细色。<a id="a-CY"></a>此是小乘宗计两殊。<a id="a-CZ"></a>若大乘教。<a id="a-Ca"></a>如楞严云。<a id="a-Cb"></a>是四空天身心灭尽。<a id="a-Cc"></a>定性现前。<a id="a-Cd"></a>无业果色也。<a id="a-Ce"></a>孤山释云。<a id="a-Cf"></a>非业果色者。<a id="a-Cg"></a>显有定果色也。<a id="a-Ch"></a>俱舍纂云。<a id="a-Ci"></a>无业果色。<a id="a-Cj"></a>非异热身。<a id="a-Ck"></a>如辅行云。<a id="a-Cl"></a>曾闻有一比丘。<a id="a-Cm"></a>得无色定。<a id="a-Cn"></a>定起摸空。<a id="a-Co"></a>人问何求。<a id="a-Cp"></a>答觅我身。<a id="a-Cq"></a>旁人语言。<a id="a-Cr"></a>身在床上。<a id="a-Cs"></a>于此得定。<a id="a-Ct"></a>尚不见身。<a id="a-Cu"></a>验知四空。<a id="a-Cv"></a>无业果色。<a id="a-Cw"></a>而言显有定果色者。<a id="a-Cx"></a>显扬论名定自在所生色。<a id="a-Cy"></a>谓胜定力故。<a id="a-Cz"></a>于一切色。<a id="a-D0"></a>皆得自在。<a id="a-D1"></a>即以定变起五尘境故。<a id="a-D2"></a>论云。<a id="a-D3"></a>变身万亿。<a id="a-D4"></a>共立毛端。<a id="a-D5"></a>空量地界。<a id="a-D6"></a>中阴经云。<a id="a-D7"></a>无色诸天。<a id="a-D8"></a>礼拜世尊。<a id="a-D9"></a>楞严亦云。<a id="a-DA"></a>无色稽首。<a id="a-DB"></a>仁王经说。<a id="a-DC"></a>无色界天。<a id="a-DD"></a>雨诸香华。<a id="a-DE"></a>香如须弥。<a id="a-DF"></a>华如车轮。<a id="a-DG"></a>然涅槃云。<a id="a-DH"></a>非想等天。<a id="a-DI"></a>若无色者。<a id="a-DJ"></a>云何得有去来进止。<a id="a-DK"></a>如是之义。<a id="a-DL"></a>诸佛境界。<a id="a-DM"></a>非声闻缘觉所知。<a id="a-DN"></a>以声闻经说。<a id="a-DO"></a>所证空遂谓极处悉皆无色。<a id="a-DP"></a>大乘实说。<a id="a-DQ"></a>界外尚受法性之色。<a id="a-DR"></a>岂此四天。<a id="a-DS"></a>唯空空然。<a id="a-DT"></a>故斥二乘非所知也。<a id="a-DU"></a>净名疏云。<a id="a-DV"></a>若不了义教。<a id="a-DW"></a>明无色界无色。<a id="a-DX"></a>若了义教。<a id="a-DY"></a>明无色界有色。<a id="a-DZ"></a>然大论云。<a id="a-Da"></a>诸天命欲终时。<a id="a-Db"></a>五死相现。<a id="a-Dc"></a>一华冠萎。<a id="a-Dd"></a>二腋下汗出。<a id="a-De"></a>三绳来着身。<a id="a-Df"></a>四见更有天坐己生处。<a id="a-Dg"></a>五自不乐本座。<a id="a-Dh"></a>诸天见是死相。<a id="a-Di"></a>念惜天乐。<a id="a-Dj"></a>见当生恶处。<a id="a-Dk"></a>心即忧毒。<a id="a-Dl"></a>又俱舍论明其五衰。<a id="a-Dm"></a>有小大异。<a id="a-Dn"></a>小五衰者。<a id="a-Do"></a>一衣服严具。<a id="a-Dp"></a>出非爱声。<a id="a-Dq"></a>二自身光明。<a id="a-Dr"></a>忽然昧劣。<a id="a-Ds"></a>三于沐浴位。<a id="a-Dt"></a>水滴着身。<a id="a-Du"></a>四本性嚣(许娇)驰。<a id="a-Dv"></a>今滞一境。<a id="a-Dw"></a>五眼本凝寂。<a id="a-Dx"></a>今数瞬(舒闰)动。<a id="a-Dy"></a>此五相现。<a id="a-Dz"></a>非定命终。<a id="a-E0"></a>遇胜善缘。<a id="a-E1"></a>犹可转故。<a id="a-E2"></a>复有五种大衰相现。<a id="a-E3"></a>一衣染尘埃。<a id="a-E4"></a>二华鬘萎悴。<a id="a-E5"></a>三两液汗出。<a id="a-E6"></a>四臭气入身。<a id="a-E7"></a>五不乐本座。<a id="a-E8"></a>此五相现。<a id="a-E9"></a>必定当死。<a id="a-EA"></a>又大论明天通辨四种。<a id="a-EB"></a>一名天。<a id="a-EC"></a>二生天。<a id="a-ED"></a>三净天。<a id="a-EE"></a>四净生天。<a id="a-EF"></a>一名天者。<a id="a-EG"></a>如今国王名天子。<a id="a-EH"></a>二生天者。<a id="a-EI"></a>从四天王至非有想。<a id="a-EJ"></a>非无想天。<a id="a-EK"></a>三净天者。<a id="a-EL"></a>人中生诸圣人。<a id="a-EM"></a>四净生天者。<a id="a-EN"></a>三界天中生诸圣。<a id="a-EO"></a>又涅槃。<a id="a-EP"></a>亦明四天。<a id="a-EQ"></a>一者世间天。<a id="a-ER"></a>如诸国王。<a id="a-ES"></a>二者生天。<a id="a-ET"></a>从四天王至非非想。<a id="a-EU"></a>三者净天。<a id="a-EV"></a>谓四果支佛。<a id="a-EW"></a>四者义天。<a id="a-EX"></a>谓十住菩萨。<a id="a-EY"></a>以见一切法是空义故。<a id="a-EZ"></a>如是诸天名广义丰。<a id="a-Ea"></a>当区别矣。</p>
  <p id="aEb">提多罗咤。<a id="a-Ec"></a>(陟驾切)大论云。<a id="a-Ed"></a>秦言治国。<a id="a-Ee"></a>主乾闼婆及毗舍阇。<a id="a-Ef"></a>光明疏云。<a id="a-Eg"></a>上升之元首。<a id="a-Eh"></a>下界之初天。<a id="a-Ei"></a>居半须弥东黄金埵王。<a id="a-Ej"></a>名提头赖吒。<a id="a-Ek"></a>此云持国。<a id="a-El"></a>又翻安民。</p>
  <p id="aEm">毗流离。<a id="a-En"></a>大论云。<a id="a-Eo"></a>秦言增长。<a id="a-Ep"></a>主弓槃荼。<a id="a-Eq"></a>及薛荔多。<a id="a-Er"></a>光明疏云。<a id="a-Es"></a>南琉璃埵王。<a id="a-Et"></a>名毗留勒叉。<a id="a-Eu"></a>亦翻免离。</p>
  <p id="aEv">毗流波叉。<a id="a-Ew"></a>大论云。<a id="a-Ex"></a>秦言杂语。<a id="a-Ey"></a>主诸龙及富楼多那。<a id="a-Ez"></a>光明疏云。<a id="a-F0"></a>西白银埵王。<a id="a-F1"></a>名毗留博叉。<a id="a-F2"></a>又翻非好报。<a id="a-F3"></a>又翻恶眼。<a id="a-F4"></a>亦翻广目。</p>
  <p id="aF5">鞞(部迷)沙门。<a id="a-F6"></a>大论云。<a id="a-F7"></a>秦言多闻。<a id="a-F8"></a>主夜叉及罗刹。<a id="a-F9"></a>光明疏云。<a id="a-FA"></a>北水精埵王。<a id="a-FB"></a>名毗沙门。<a id="a-FC"></a>索隐云。<a id="a-FD"></a>福德之名闻四方故。<a id="a-FE"></a>亦翻普闻。<a id="a-FF"></a>佛令掌擎古佛舍利塔。<a id="a-FG"></a>僧史略云。<a id="a-FH"></a>唐天宝元年。<a id="a-FI"></a>西蕃五国。<a id="a-FJ"></a>来寇安西。<a id="a-FK"></a>二月十一日秦请兵解援。<a id="a-FL"></a>发师万里。<a id="a-FM"></a>累月方到。<a id="a-FN"></a>近臣奏。<a id="a-FO"></a>且诏不空三藏入内持念。<a id="a-FP"></a>玄宗秉香炉。<a id="a-FQ"></a>不空诵仁王护国陀罗尼。<a id="a-FR"></a>方二七遍。<a id="a-FS"></a>帝忽见神人五百员带甲荷戈。<a id="a-FT"></a>在殿前。<a id="a-FU"></a>帝问不空。<a id="a-FV"></a>对曰。<a id="a-FW"></a>此毗沙门天王第二子独健。<a id="a-FX"></a>副陛下心。<a id="a-FY"></a>往救安西。<a id="a-FZ"></a>其年四月奏。<a id="a-Fa"></a>二月十一日已时后。<a id="a-Fb"></a>城东北三十里。<a id="a-Fc"></a>云雾冥晦。<a id="a-Fd"></a>中有神可长丈余。<a id="a-Fe"></a>皆被金甲。<a id="a-Ff"></a>至酉时。<a id="a-Fg"></a>鼓角大呜。<a id="a-Fh"></a>地动山摇。<a id="a-Fi"></a>经二日蕃寇奔溃。<a id="a-Fj"></a>斯须城楼上有光明。<a id="a-Fk"></a>天王现形。<a id="a-Fl"></a>谨图样随表进呈。<a id="a-Fm"></a>因敕诸道州府。<a id="a-Fn"></a>于西北隅。<a id="a-Fo"></a>各置天王形像。<a id="a-Fp"></a>此四天王。<a id="a-Fq"></a>居须弥腹故。<a id="a-Fr"></a>俱舍云。<a id="a-Fs"></a>妙高层有四。<a id="a-Ft"></a>相去各十千。<a id="a-Fu"></a>傍出十六千。<a id="a-Fv"></a>八。<a id="a-Fw"></a>四。<a id="a-Fx"></a>二千量。<a id="a-Fy"></a>坚首及持鬘。<a id="a-Fz"></a>常憍。<a id="a-G0"></a>大王众。<a id="a-G1"></a>如次居四级。<a id="a-G2"></a>亦住余七山。<a id="a-G3"></a>此四名曰四王。<a id="a-G4"></a>八部或标二十八部者。<a id="a-G5"></a>一云一方有四部。<a id="a-G6"></a>六方则成二十四部。<a id="a-G7"></a>四维各一。<a id="a-G8"></a>合为二十八部。<a id="a-G9"></a>一云一方有五部。<a id="a-GA"></a>谓地水火风空。<a id="a-GB"></a>四方成一十部。<a id="a-GC"></a>并四王所领八部。<a id="a-GD"></a>为二十八部。<a id="a-GE"></a>感通传天人费氏云。<a id="a-GF"></a>一王之下有八将军。<a id="a-GG"></a>四王三十二将。<a id="a-GH"></a>周四天下。<a id="a-GI"></a>往还护助诸出家人。<a id="a-GJ"></a>四天下中。<a id="a-GK"></a>北天一洲少有佛法。<a id="a-GL"></a>余三天下。<a id="a-GM"></a>佛法大弘。<a id="a-GN"></a>然出家人。<a id="a-GO"></a>多犯禁戒。<a id="a-GP"></a>少有如法。<a id="a-GQ"></a>东西天下。<a id="a-GR"></a>少有点慧。<a id="a-GS"></a>烦恼难化。<a id="a-GT"></a>南方一洲。<a id="a-GU"></a>虽多犯罪。<a id="a-GV"></a>化令从善心易调伏。<a id="a-GW"></a>佛临涅槃。<a id="a-GX"></a>亲受付嘱。<a id="a-GY"></a>并令守护不使魔挠。<a id="a-GZ"></a>若不守护如是破戒。<a id="a-Ga"></a>谁有行我之法教者。<a id="a-Gb"></a>故佛垂诫。<a id="a-Gc"></a>不敢不行。<a id="a-Gd"></a>虽见毁禁。<a id="a-Ge"></a>愍而护之。<a id="a-Gf"></a>见行一善万过不咎。<a id="a-Gg"></a>事等忘瑕。<a id="a-Gh"></a>不存往失。<a id="a-Gi"></a>韦将军三十二将之中。<a id="a-Gj"></a>最存弘护。<a id="a-Gk"></a>多有魔子魔女轻弄比丘道力微者。<a id="a-Gl"></a>并为惑乱。<a id="a-Gm"></a>将军恓惶奔赴应机除剪。<a id="a-Gn"></a>故有事至须往四王所。<a id="a-Go"></a>时王见皆起。<a id="a-Gp"></a>为韦将军修童真行。<a id="a-Gq"></a>护正法故。</p>
  <p id="aGr">忉利。<a id="a-Gs"></a>应法师云。<a id="a-Gt"></a>梵音讹略。<a id="a-Gu"></a>正言多罗夜登陵舍。<a id="a-Gv"></a>此云三十三。<a id="a-Gw"></a>俱舍颂云。<a id="a-Gx"></a>妙高顶八万。<a id="a-Gy"></a>三十三天居。<a id="a-Gz"></a>四角有四峰。<a id="a-H0"></a>金刚手所住。<a id="a-H1"></a>中宫名善现。<a id="a-H2"></a>周万踰缮那。<a id="a-H3"></a>高一半金城。<a id="a-H4"></a>中有殊胜殿。<a id="a-H5"></a>周千踰缮那。</p>
  <p id="aH6">释提桓因。<a id="a-H7"></a>大论云。<a id="a-H8"></a>释迦秦言能。<a id="a-H9"></a>提婆秦言天。<a id="a-HA"></a>因提秦言主。<a id="a-HB"></a>合而言之。<a id="a-HC"></a>云释提婆那民。<a id="a-HD"></a>或云释迦提婆因陀罗。<a id="a-HE"></a>今略云帝释。<a id="a-HF"></a>盖华梵双举也。<a id="a-HG"></a>杂阿含云。<a id="a-HH"></a>有一比丘。<a id="a-HI"></a>问佛何故。<a id="a-HJ"></a>名释提桓因。<a id="a-HK"></a>答本为人时。<a id="a-HL"></a>行于顿施。<a id="a-HM"></a>堪能作主。<a id="a-HN"></a>故名释提桓因。<a id="a-HO"></a>璎珞经云。<a id="a-HP"></a>汝今天帝释。<a id="a-HQ"></a>功德众行至。<a id="a-HR"></a>千佛兄弟过。<a id="a-HS"></a>无复贤劫名。<a id="a-HT"></a>中间永旷绝。<a id="a-HU"></a>二十四中劫。<a id="a-HV"></a>后乃有佛出。<a id="a-HW"></a>刹土名普忍。<a id="a-HX"></a>彼佛寿七劫。<a id="a-HY"></a>遗法亦七劫。<a id="a-HZ"></a>其法已没尽。<a id="a-Ha"></a>旷绝经五劫。<a id="a-Hb"></a>汝于彼刹土。<a id="a-Hc"></a>当绍如来位。<a id="a-Hd"></a>号名无著尊。<a id="a-He"></a>净名疏云。<a id="a-Hf"></a>若此间帝释。<a id="a-Hg"></a>是昔迦葉佛灭。<a id="a-Hh"></a>有一女人。<a id="a-Hi"></a>发心修塔。<a id="a-Hj"></a>复有三十二人。<a id="a-Hk"></a>发心助修。<a id="a-Hl"></a>修塔功德。<a id="a-Hm"></a>为忉利天主。<a id="a-Hn"></a>其助修者。<a id="a-Ho"></a>而作辅臣。<a id="a-Hp"></a>君臣合之。<a id="a-Hq"></a>名三十三天。</p>
  <p id="aHr">须夜摩。<a id="a-Hs"></a>此云善时分。<a id="a-Ht"></a>又翻妙善。<a id="a-Hu"></a>新云须焰摩。<a id="a-Hv"></a>此云时分。<a id="a-Hw"></a>时时唱快乐故。<a id="a-Hx"></a>或云。<a id="a-Hy"></a>受五欲境知时分故。</p>
  <p id="aHz">兜率陀。<a id="a-I0"></a>此云妙足。<a id="a-I1"></a>新云睹史陀。<a id="a-I2"></a>此云知足。<a id="a-I3"></a>西域记云。<a id="a-I4"></a>睹史多旧曰兜率陀兜术陀讹也。<a id="a-I5"></a>于五欲。<a id="a-I6"></a>知止足。<a id="a-I7"></a>故佛地论名喜足。<a id="a-I8"></a>谓后身菩萨。<a id="a-I9"></a>于中教化。<a id="a-IA"></a>多修喜足故。</p>
  <p id="aIB">须涅密陀。<a id="a-IC"></a>或尼摩罗。<a id="a-ID"></a>大论云。<a id="a-IE"></a>秦言化自乐。<a id="a-IF"></a>自化五尘而自娱乐故。<a id="a-IG"></a>言化自乐。<a id="a-IH"></a>楞严名乐变化天。</p>
  <p id="aII">婆舍跋提。<a id="a-IJ"></a>或波罗尼密。<a id="a-IK"></a>大论云。<a id="a-IL"></a>秦言他化自在。<a id="a-IM"></a>此天夺他所化。<a id="a-IN"></a>而自娱乐。<a id="a-IO"></a>故言他化自在。<a id="a-IP"></a>亦名化应声天。<a id="a-IQ"></a>别行疏云。<a id="a-IR"></a>是欲界顶天。<a id="a-IS"></a>假他所作。<a id="a-IT"></a>以成己乐。<a id="a-IU"></a>即魔王也。</p>
  <p id="aIV">大梵。<a id="a-IW"></a>经音义。<a id="a-IX"></a>梵迦夷。<a id="a-IY"></a>此言净身。<a id="a-IZ"></a>初禅梵天。<a id="a-Ia"></a>净名疏云。<a id="a-Ib"></a>梵是西音。<a id="a-Ic"></a>此云离欲。<a id="a-Id"></a>或云净行。<a id="a-Ie"></a>法华疏云。<a id="a-If"></a>除下地系上升色界。<a id="a-Ig"></a>故名离欲。<a id="a-Ih"></a>亦称高净。<a id="a-Ii"></a>净名疏云。<a id="a-Ij"></a>梵王是。<a id="a-Ik"></a>娑婆世界主。<a id="a-Il"></a>住初禅中间。<a id="a-Im"></a>即中间禅也。<a id="a-In"></a>在初禅二禅两楹之中。<a id="a-Io"></a>毗昙云。<a id="a-Ip"></a>二禅已上无言语法。<a id="a-Iq"></a>故不立王法。<a id="a-Ir"></a>璎珞禅禅皆有梵王。<a id="a-Is"></a>今谓但加修无量心。<a id="a-It"></a>报胜为王。<a id="a-Iu"></a>无统御也。<a id="a-Iv"></a>初禅有觉观言语。<a id="a-Iw"></a>则有主领故。<a id="a-Ix"></a>作世主。<a id="a-Iy"></a>次第禅门云。<a id="a-Iz"></a>佛于仁王经说十八梵。<a id="a-J0"></a>亦应有民主之异。<a id="a-J1"></a>又云。<a id="a-J2"></a>四禅中。<a id="a-J3"></a>有大静王。<a id="a-J4"></a>而佛于三藏中。<a id="a-J5"></a>但说初禅有大梵天王者。<a id="a-J6"></a>以初禅内有觉观心。<a id="a-J7"></a>则有语言法。<a id="a-J8"></a>主领下地众生为便。<a id="a-J9"></a>证真云。<a id="a-JA"></a>劫初成时。<a id="a-JB"></a>梵王先生。<a id="a-JC"></a>独住一劫。<a id="a-JD"></a>未有梵侣。<a id="a-JE"></a>后起念云。<a id="a-JF"></a>愿诸有情来生此处。<a id="a-JG"></a>作是念已梵子即生。<a id="a-JH"></a>外道不测。<a id="a-JI"></a>便执梵王是常。<a id="a-JJ"></a>梵子无常。</p>
  <p id="aJK">尸弃。<a id="a-JL"></a>大论云。<a id="a-JM"></a>秦言火。<a id="a-JN"></a>或翻火首。<a id="a-JO"></a>法华疏云。<a id="a-JP"></a>外国唤火。<a id="a-JQ"></a>为树提尸弃。<a id="a-JR"></a>此王本修火定。<a id="a-JS"></a>破欲界惑。<a id="a-JT"></a>从德立名。<a id="a-JU"></a>又云。<a id="a-JV"></a>经标梵王复举尸弃。<a id="a-JW"></a>似如两人。<a id="a-JX"></a>依大论。<a id="a-JY"></a>正以尸弃为王。<a id="a-JZ"></a>今举位显名。<a id="a-Ja"></a>恐目一人耳。<a id="a-Jb"></a>肇曰。<a id="a-Jc"></a>尸弃梵王名。<a id="a-Jd"></a>秦言顶髻。</p>
  <p id="aJe">梵富楼。<a id="a-Jf"></a>此云前益天。<a id="a-Jg"></a>在梵前行。<a id="a-Jh"></a>恒思梵天利益。<a id="a-Ji"></a>亦名梵辅。</p>
  <p id="aJj">首陀婆。<a id="a-Jk"></a>大论云。<a id="a-Jl"></a>秦言净居天。<a id="a-Jm"></a>通五净居。</p>
  <p id="aJn">阿迦尼吒。<a id="a-Jo"></a>(竹稼切)正名阿迦抳(女几)瑟搋。<a id="a-Jp"></a>(敕佳)或云阿迦尼沙。<a id="a-Jq"></a>此云质碍究竟。<a id="a-Jr"></a>即色究竟天。</p>
  <p id="aJs">摩醯首罗。<a id="a-Jt"></a>大论此云大自在。<a id="a-Ju"></a>正名摩诃莫醯伊湿伐罗。<a id="a-Jv"></a>八臂三眼。<a id="a-Jw"></a>骑白牛。<a id="a-Jx"></a>普门疏云。<a id="a-Jy"></a>楼炭称为阿迦尼吒。<a id="a-Jz"></a>华严称为色究竟。<a id="a-K0"></a>或有人以为第六天。<a id="a-K1"></a>而诸经论多称大自在。<a id="a-K2"></a>是色界顶。<a id="a-K3"></a>释论云。<a id="a-K4"></a>过净居天。<a id="a-K5"></a>有十住菩萨。<a id="a-K6"></a>号大自在。<a id="a-K7"></a>大千界主。<a id="a-K8"></a>十住经云。<a id="a-K9"></a>大自在天光明胜一切众生。<a id="a-KA"></a>涅槃献供。<a id="a-KB"></a>大自在天最胜。<a id="a-KC"></a>故非第六天也。<a id="a-KD"></a>灌顶云。<a id="a-KE"></a>字威灵帝。</p>
  <p id="aKF">摩利支。<a id="a-KG"></a>此云阳炎。<a id="a-KH"></a>在日前行。</p>
  <p id="aKI">散脂修摩。<a id="a-KJ"></a>此云密。<a id="a-KK"></a>谓名行理智四皆密故。<a id="a-KL"></a>天台释天大将军。<a id="a-KM"></a>乃云金光明。<a id="a-KN"></a>以散脂为大将。<a id="a-KO"></a>大经云。<a id="a-KP"></a>八臂健提。<a id="a-KQ"></a>天中力士。<a id="a-KR"></a>大论又称鸠摩罗伽。<a id="a-KS"></a>此云童子。<a id="a-KT"></a>骑孔雀擎鸡。<a id="a-KU"></a>持铎捉赤幡。<a id="a-KV"></a>复有韦纽。<a id="a-KW"></a>此云编闻。<a id="a-KX"></a>四臂捉贝持轮。<a id="a-KY"></a>持金翅鸟。<a id="a-KZ"></a>皆是诸天大将。<a id="a-Ka"></a>未知此大将军定是何等。<a id="a-Kb"></a>光明疏云。<a id="a-Kc"></a>二十八部。<a id="a-Kd"></a>巡游世间。<a id="a-Ke"></a>赏善罚恶。<a id="a-Kf"></a>皆为散脂所管。</p>
  <p id="aKg">跋阇罗波腻。<a id="a-Kh"></a>梁云金刚。<a id="a-Ki"></a>应法师云。<a id="a-Kj"></a>跋阇罗此云。<a id="a-Kk"></a>金刚波腻此云手。<a id="a-Kl"></a>谓手执金刚杵。<a id="a-Km"></a>以立名。<a id="a-Kn"></a>正法念云。<a id="a-Ko"></a>昔有国王夫人。<a id="a-Kp"></a>生千子。<a id="a-Kq"></a>欲试当来成佛之次第。<a id="a-Kr"></a>故俱留孙。<a id="a-Ks"></a>探得第一筹。<a id="a-Kt"></a>释迦当第四筹。<a id="a-Ku"></a>乃至楼至。<a id="a-Kv"></a>当千筹。<a id="a-Kw"></a>第二夫人生二子。<a id="a-Kx"></a>一愿为梵王请千兄转法轮。<a id="a-Ky"></a>次愿为密迹金刚神(应法师云。<a id="a-Kz"></a>梵语散那。<a id="a-L0"></a>译云密主。<a id="a-L1"></a>知佛三密功德故也。<a id="a-L2"></a>梵本都无迹义。<a id="a-L3"></a>以示迹为神。<a id="a-L4"></a>译者义立故云密迹)。<a id="a-L5"></a>护千兄教法。<a id="a-L6"></a>世传楼至化身非也。<a id="a-L7"></a>乃法意王子。<a id="a-L8"></a>据经唯一人。<a id="a-L9"></a>今状于伽蓝之门而为二像。<a id="a-LA"></a>夫应变无方。<a id="a-LB"></a>多亦无咎。<a id="a-LC"></a>出索隐记。</p>
  <p id="aLD">诃利帝南。<a id="a-LE"></a>光明云。<a id="a-LF"></a>诃利帝南。<a id="a-LG"></a>此标禁语。<a id="a-LH"></a>鬼子母等。<a id="a-LI"></a>此显凉言。<a id="a-LJ"></a>名虽有二。<a id="a-LK"></a>人秖是一。<a id="a-LL"></a>故律中明鬼子母。<a id="a-LM"></a>后总结云。<a id="a-LN"></a>时王舍人众。<a id="a-LO"></a>皆称为诃离帝母神。<a id="a-LP"></a>寄归传云。<a id="a-LQ"></a>西方施主。<a id="a-LR"></a>请僧斋日。<a id="a-LS"></a>初置圣僧供。<a id="a-LT"></a>次行众僧食。<a id="a-LU"></a>后于行未。<a id="a-LV"></a>安一盘。<a id="a-LW"></a>以供诃利帝母。</p>
  <p id="aLX">毗首羯磨。<a id="a-LY"></a>正理论音。<a id="a-LZ"></a>云毗湿缚羯磨。<a id="a-La"></a>此云种种工业。<a id="a-Lb"></a>西土工巧者。<a id="a-Lc"></a>多祭此天。</p>
  <p id="aLd">别他那。<a id="a-Le"></a>梁言围。<a id="a-Lf"></a>亦云吠率怒天。</p>
  <p id="aLg">耆婆天。<a id="a-Lh"></a>长水云。<a id="a-Li"></a>耆婆此云命。<a id="a-Lj"></a>西国风俗。<a id="a-Lk"></a>皆事长命天神。<a id="a-Ll"></a>此说未知所出。<a id="a-Lm"></a>准法华疏云。<a id="a-Ln"></a>耆域。<a id="a-Lo"></a>此翻故活。<a id="a-Lp"></a>生忉利天。<a id="a-Lq"></a>目连弟子病。<a id="a-Lr"></a>乘通往问。<a id="a-Ls"></a>值诸天出园游戏。<a id="a-Lt"></a>耆域乘车不下。<a id="a-Lu"></a>但合掌而已。<a id="a-Lv"></a>目连驻之。<a id="a-Lw"></a>域云诸天受乐忽遽不暇相看。<a id="a-Lx"></a>尊者欲何所求。<a id="a-Ly"></a>具说来意。<a id="a-Lz"></a>答云断食为要。<a id="a-M0"></a>目连放之。<a id="a-M1"></a>车乃得去。<a id="a-M2"></a>据此耆婆天。<a id="a-M3"></a>即是医师耆域也。</p>
  <p id="aM4">苏利耶。<a id="a-M5"></a>或苏梨耶。<a id="a-M6"></a>或修利。<a id="a-M7"></a>此云日神。<a id="a-M8"></a>日者说文云实也。<a id="a-M9"></a>太阳之精。<a id="a-MA"></a>起世经云。<a id="a-MB"></a>日天宫殿。<a id="a-MC"></a>纵广正等。<a id="a-MD"></a>五十一由旬。<a id="a-ME"></a>上下亦尔。</p>
  <p id="aMF">苏摩上上声。<a id="a-MG"></a>此云月神。<a id="a-MH"></a>释名云月者缺也。<a id="a-MI"></a>言满而复缺。<a id="a-MJ"></a>淮南子云。<a id="a-MK"></a>月者太阴之精。<a id="a-ML"></a>起世经云。<a id="a-MM"></a>月天宫殿。<a id="a-MN"></a>纵广正等。<a id="a-MO"></a>四十九由旬。<a id="a-MP"></a>问何故月轮初后时缺。<a id="a-MQ"></a>答如涅槃云。<a id="a-MR"></a>月性常圆。<a id="a-MS"></a>实无增减。<a id="a-MT"></a>因须弥山故有盈亏。<a id="a-MU"></a>又俱舍云。<a id="a-MV"></a>近日自影覆。<a id="a-MW"></a>故见月轮缺。<a id="a-MX"></a>世施设足论云。<a id="a-MY"></a>以月宫殿行近日轮。<a id="a-MZ"></a>光所侵照。<a id="a-Ma"></a>余边发影。<a id="a-Mb"></a>自覆月轮。<a id="a-Mc"></a>故于尔时。<a id="a-Md"></a>见不圆满。<a id="a-Me"></a>然一日月。<a id="a-Mf"></a>普照四洲者。<a id="a-Mg"></a>长阿含云。<a id="a-Mh"></a>阎浮提日中。<a id="a-Mi"></a>弗婆提日没。<a id="a-Mj"></a>瞿耶尼日出。<a id="a-Mk"></a>郁单越夜半。<a id="a-Ml"></a>经文次第四方遍说。<a id="a-Mm"></a>此二名出大孔雀咒王经。</p>
  <p id="aMn">那伽。<a id="a-Mo"></a>此云龙。<a id="a-Mp"></a>别行疏云。<a id="a-Mq"></a>龙有四种。<a id="a-Mr"></a>一守天宫殿。<a id="a-Ms"></a>持令不落。<a id="a-Mt"></a>人间屋上作龙像之尔。<a id="a-Mu"></a>二兴云致雨。<a id="a-Mv"></a>益人间者。<a id="a-Mw"></a>三地龙决江开渎。<a id="a-Mx"></a>四伏藏。<a id="a-My"></a>守转轮王大福人藏也。<a id="a-Mz"></a>龙有四生。<a id="a-N0"></a>俱舍云。<a id="a-N1"></a>卵生金翅鸟。<a id="a-N2"></a>能食四生龙。<a id="a-N3"></a>骂意经云。<a id="a-N4"></a>堕龙中。<a id="a-N5"></a>有四因缘。<a id="a-N6"></a>一多布施。<a id="a-N7"></a>二嗔恚。<a id="a-N8"></a>三轻[仁-二+易](以豉)人。<a id="a-N9"></a>四自贡高。<a id="a-NA"></a>华严云龙王降雨。<a id="a-NB"></a>不从身出。<a id="a-NC"></a>不从心出。<a id="a-ND"></a>无有积集。<a id="a-NE"></a>而非不见。<a id="a-NF"></a>但以龙王心念力故。<a id="a-NG"></a>霈然洪霔。<a id="a-NH"></a>周遍天下。<a id="a-NI"></a>如是境界。<a id="a-NJ"></a>不可思议难陀跋难陀。<a id="a-NK"></a>文句云。<a id="a-NL"></a>难陀此云欢喜。<a id="a-NM"></a>跋此翻善。<a id="a-NN"></a>兄弟常护摩竭提国。<a id="a-NO"></a>雨泽以时。<a id="a-NP"></a>国无饥年。<a id="a-NQ"></a>瓶沙王。<a id="a-NR"></a>年为一会。<a id="a-NS"></a>百姓闻皆欢喜。<a id="a-NT"></a>从此得名。<a id="a-NU"></a>慈恩云。<a id="a-NV"></a>第一名喜。<a id="a-NW"></a>次名贤喜。<a id="a-NX"></a>此二兄弟。<a id="a-NY"></a>善应人心。<a id="a-NZ"></a>风不鸣条。<a id="a-Na"></a>雨不破块。<a id="a-Nb"></a>初令人喜。<a id="a-Nc"></a>后性复贤。<a id="a-Nd"></a>令喜又贤故以为名。<a id="a-Ne"></a>大论云。<a id="a-Nf"></a>有龙王兄弟。<a id="a-Ng"></a>一名姞(巨乙)利。<a id="a-Nh"></a>二名阿伽和罗。<a id="a-Ni"></a>降雨以时。</p>
  <p id="aNj">娑伽罗。<a id="a-Nk"></a>从海标名。<a id="a-Nl"></a>如下所出。</p>
  <p id="aNm">和修吉。<a id="a-Nn"></a>此云多头。</p>
  <p id="aNo">德叉迦。<a id="a-Np"></a>此云现毒。<a id="a-Nq"></a>亦云多舌。</p>
  <p id="aNr">阿那婆达多。<a id="a-Ns"></a>此云无热。<a id="a-Nt"></a>从池得名。<a id="a-Nu"></a>池中有五柱堂。</p>
  <p id="aNv">摩那斯。<a id="a-Nw"></a>此云大身。<a id="a-Nx"></a>或云大意。<a id="a-Ny"></a>或云大力。</p>
  <p id="aNz">沤钵罗。<a id="a-O0"></a>亦云优钵。<a id="a-O1"></a>亦云优波陀。<a id="a-O2"></a>此云黛色莲华。<a id="a-O3"></a>又青莲华。<a id="a-O4"></a>龙依此住。<a id="a-O5"></a>从池得名。</p>
  <p id="aO6">伊罗钵。<a id="a-O7"></a>阐义钞云。<a id="a-O8"></a>亦云伊罗跋罗。<a id="a-O9"></a>伊罗树名。<a id="a-OA"></a>此云臭气。<a id="a-OB"></a>跋罗此云极。<a id="a-OC"></a>谓此龙往昔由损此极臭树叶故。<a id="a-OD"></a>致头上生此臭树。<a id="a-OE"></a>因即为名。</p>
  <p id="aOF">迦梨迦。<a id="a-OG"></a>又名加罗加。<a id="a-OH"></a>此云黑龙。</p>
  <p id="aOI">夜叉。<a id="a-OJ"></a>此云勇健。<a id="a-OK"></a>亦云暴恶。<a id="a-OL"></a>旧云阅叉。<a id="a-OM"></a>西域记云药叉。<a id="a-ON"></a>旧讹曰夜叉。<a id="a-OO"></a>能飞腾空中。<a id="a-OP"></a>什曰秦言贵人。<a id="a-OQ"></a>亦言轻健。<a id="a-OR"></a>有三种。<a id="a-OS"></a>一在地。<a id="a-OT"></a>二在虚空。<a id="a-OU"></a>三天夜叉。<a id="a-OV"></a>地夜叉。<a id="a-OW"></a>但以财施故。<a id="a-OX"></a>不能飞空。<a id="a-OY"></a>天夜叉。<a id="a-OZ"></a>以车马施故能飞行。<a id="a-Oa"></a>肇曰天夜叉居下二天。<a id="a-Ob"></a>守天城池门阁。</p>
  <p id="aOc">和夷罗洹阅叉。<a id="a-Od"></a>即执金刚神。</p>
  <p id="aOe">罗刹。<a id="a-Of"></a>此云速疾鬼。<a id="a-Og"></a>又云可畏。<a id="a-Oh"></a>亦云暴恶。<a id="a-Oi"></a>或罗叉娑。<a id="a-Oj"></a>此云护士。<a id="a-Ok"></a>若女则名啰叉斯。</p>
  <p id="aOl">跋陀波罗赊塞迦。<a id="a-Om"></a>下生经云。<a id="a-On"></a>秦言善教。<a id="a-Oo"></a>此护弥勒城夜叉。</p>
  <p id="aOp">乾闼婆。<a id="a-Oq"></a>或犍陀罗。<a id="a-Or"></a>净名疏。<a id="a-Os"></a>此云香阴。<a id="a-Ot"></a>此亦陵空之神。<a id="a-Ou"></a>不啖酒肉唯香资阴。<a id="a-Ov"></a>是天主幢倒乐神。<a id="a-Ow"></a>在须弥南金刚窟住。<a id="a-Ox"></a>什曰天乐神也。<a id="a-Oy"></a>处地十宝山中。<a id="a-Oz"></a>天欲作乐时。<a id="a-P0"></a>此神身有异相出。<a id="a-P1"></a>然后上天。<a id="a-P2"></a>新云寻香行。<a id="a-P3"></a>应法师云嗅香。</p>
  <p id="aP4">童笼磨。<a id="a-P5"></a>大论秦言树。<a id="a-P6"></a>是乾闼婆名。</p>
  <p id="aP7">阿修罗。<a id="a-P8"></a>旧翻无端正。<a id="a-P9"></a>男丑女端正。<a id="a-PA"></a>新翻非天。<a id="a-PB"></a>净名疏云。<a id="a-PC"></a>此神果报最胜。<a id="a-PD"></a>邻次诸天。<a id="a-PE"></a>而非天也。<a id="a-PF"></a>新婆娑论云。<a id="a-PG"></a>梵本正音。<a id="a-PH"></a>名素洛。<a id="a-PI"></a>素洛是天。<a id="a-PJ"></a>彼非天故。<a id="a-PK"></a>名阿素洛。<a id="a-PL"></a>又素洛名端正。<a id="a-PM"></a>彼非端正。<a id="a-PN"></a>名阿素洛。<a id="a-PO"></a>西域记云。<a id="a-PP"></a>阿素洛。<a id="a-PQ"></a>旧曰阿修罗。<a id="a-PR"></a>阿须伦。<a id="a-PS"></a>阿须罗。<a id="a-PT"></a>皆讹也。<a id="a-PU"></a>什曰。<a id="a-PV"></a>秦言不饮酒。<a id="a-PW"></a>不饮酒因缘。<a id="a-PX"></a>出杂宝藏。<a id="a-PY"></a>法华疏云。<a id="a-PZ"></a>阿修罗采四天下华。<a id="a-Pa"></a>酝于大海。<a id="a-Pb"></a>龙鱼业力。<a id="a-Pc"></a>其味不变。<a id="a-Pd"></a>嗔妒誓断。<a id="a-Pe"></a>故言无酒。<a id="a-Pf"></a>大论云。<a id="a-Pg"></a>佛去久远经法流传。<a id="a-Ph"></a>五百年后。<a id="a-Pi"></a>多有别异。<a id="a-Pj"></a>或言五道。<a id="a-Pk"></a>或言六道。<a id="a-Pl"></a>观诸经义。<a id="a-Pm"></a>应有六道。<a id="a-Pn"></a>以善有上中下故有三善道。<a id="a-Po"></a>恶有上中下故。<a id="a-Pp"></a>有三恶道。<a id="a-Pq"></a>若不尔者。<a id="a-Pr"></a>恶有三果报。<a id="a-Ps"></a>而善二果报。<a id="a-Pt"></a>是事相违。<a id="a-Pu"></a>若有六道。<a id="a-Pv"></a>于义无违。<a id="a-Pw"></a>故此修罗。<a id="a-Px"></a>在因之时。<a id="a-Py"></a>怀猜忌心。<a id="a-Pz"></a>虽行五常。<a id="a-Q0"></a>欲胜他故。<a id="a-Q1"></a>作下品十善。<a id="a-Q2"></a>感此道身。<a id="a-Q3"></a>华严云。<a id="a-Q4"></a>如罗睺阿修罗王。<a id="a-Q5"></a>本身长七百由旬。<a id="a-Q6"></a>化形长十六万八千由旬。<a id="a-Q7"></a>于大海中。<a id="a-Q8"></a>出其半身。<a id="a-Q9"></a>与须弥山。<a id="a-QA"></a>而正齐等。<a id="a-QB"></a>楞严经云。<a id="a-QC"></a>复有四种阿修罗类。<a id="a-QD"></a>若于鬼道。<a id="a-QE"></a>以护法力。<a id="a-QF"></a>乘通入空。<a id="a-QG"></a>此阿修罗从卵而生。<a id="a-QH"></a>鬼趣所摄。<a id="a-QI"></a>若于天中。<a id="a-QJ"></a>降德贬(方敛)坠。<a id="a-QK"></a>其所卜居邻于日月。<a id="a-QL"></a>此阿修罗从胎而出。<a id="a-QM"></a>人趣所摄。<a id="a-QN"></a>有阿修罗执持世界。<a id="a-QO"></a>力洞无畏。<a id="a-QP"></a>能与梵王。<a id="a-QQ"></a>及天帝释四天争权。<a id="a-QR"></a>此阿修罗因变化有。<a id="a-QS"></a>天趣所摄。<a id="a-QT"></a>则有一分下劣修罗。<a id="a-QU"></a>生大海心沉水穴口。<a id="a-QV"></a>旦游虚空。<a id="a-QW"></a>暮归水宿。<a id="a-QX"></a>此阿修罗因湿气有。<a id="a-QY"></a>畜生趣接。<a id="a-QZ"></a>净觉问。<a id="a-Qa"></a>此四阿修罗。<a id="a-Qb"></a>既为四趣所接应无别报同分之处耶。<a id="a-Qc"></a>答虽属四趣。<a id="a-Qd"></a>非无别报。<a id="a-Qe"></a>今云卜居邻于日月等。<a id="a-Qf"></a>即同分之处也。<a id="a-Qg"></a>又长阿含云。<a id="a-Qh"></a>南洲有金刚山。<a id="a-Qi"></a>中有修罗宫。<a id="a-Qj"></a>所治六千由旬。<a id="a-Qk"></a>栏楯行树等然一日一夜。<a id="a-Ql"></a>三时受苦。<a id="a-Qm"></a>苦具来入其宫中。<a id="a-Qn"></a>起世经云。<a id="a-Qo"></a>修罗所居。<a id="a-Qp"></a>宫殿城郭器用降地居天一等。<a id="a-Qq"></a>亦有婚姻男女法式。<a id="a-Qr"></a>略如人间。<a id="a-Qs"></a>正法念经云。<a id="a-Qt"></a>阿修罗略有二种。<a id="a-Qu"></a>一者鬼道所接。<a id="a-Qv"></a>魔身饿鬼。<a id="a-Qw"></a>有神通力。<a id="a-Qx"></a>二者畜生所接。<a id="a-Qy"></a>住大海底须弥山侧。<a id="a-Qz"></a>问法华所列四种修罗与楞严四。<a id="a-R0"></a>为同为异。<a id="a-R1"></a>答资中云同。<a id="a-R2"></a>净觉云。<a id="a-R3"></a>彼四秖可接在此四之中。<a id="a-R4"></a>不可次第分属其类。<a id="a-R5"></a>荆溪师云。<a id="a-R6"></a>法华四种皆与帝释斗战。<a id="a-R7"></a>一往观之。<a id="a-R8"></a>但同今经第三类耳。</p>
  <p id="aR9">婆稚。<a id="a-RA"></a>正名跋稚迦。<a id="a-RB"></a>此云团圆。<a id="a-RC"></a>今误译云被缚。<a id="a-RD"></a>或云五处被缚。<a id="a-RE"></a>或云五恶物。<a id="a-RF"></a>系颈不得脱。<a id="a-RG"></a>为帝释所缚。<a id="a-RH"></a>经音义云。<a id="a-RI"></a>居修罗前锋为帝释所缚。<a id="a-RJ"></a>因誓得脱。<a id="a-RK"></a>故以名焉。</p>
  <p id="aRL">佉罗骞驮。<a id="a-RM"></a>文句此云广肩胛。<a id="a-RN"></a>亦云恶阴。<a id="a-RO"></a>涌海水者。</p>
  <p id="aRP">毗摩质多。<a id="a-RQ"></a>文句此云净心。<a id="a-RR"></a>亦云种种疑。<a id="a-RS"></a>即舍脂父也。</p>
  <p id="aRT">罗睺。<a id="a-RU"></a>文句此云障持。<a id="a-RV"></a>化身长八万四千由旬。<a id="a-RW"></a>举手掌障日月。<a id="a-RX"></a>世言日月蚀。<a id="a-RY"></a>释名云。<a id="a-RZ"></a>日月亏曰蚀。<a id="a-Ra"></a>稍小侵亏。<a id="a-Rb"></a>如虫食草木之叶也。<a id="a-Rc"></a>京房易传云。<a id="a-Rd"></a>日月赤黄为薄。<a id="a-Re"></a>或曰不交而食曰薄。<a id="a-Rf"></a>韦昭云。<a id="a-Rg"></a>气往薄之为薄。<a id="a-Rh"></a>亏毁曰食。<a id="a-Ri"></a>成论云。<a id="a-Rj"></a>譬如天日月其性本明净。<a id="a-Rk"></a>烟云尘雾等。<a id="a-Rl"></a>五翳则不现等。<a id="a-Rm"></a>取修罗故。<a id="a-Rn"></a>佛诫云。<a id="a-Ro"></a>修罗修罗汝莫吞月。<a id="a-Rp"></a>月能破暗能除众热。</p>
  <p id="aRq">迦楼罗。<a id="a-Rr"></a>文句此云金翅。<a id="a-Rs"></a>翅翮金色。<a id="a-Rt"></a>两翅相去。<a id="a-Ru"></a>三百三十六万里。<a id="a-Rv"></a>颈有如意珠。<a id="a-Rw"></a>以龙为食。<a id="a-Rx"></a>肇曰金翅鸟神。</p>
  <p id="aRy">紧那罗。<a id="a-Rz"></a>文句。<a id="a-S0"></a>亦名真陀罗。<a id="a-S1"></a>此云疑神。<a id="a-S2"></a>什曰秦言人非人。<a id="a-S3"></a>似人而头上有角。<a id="a-S4"></a>人见之言人耶非人耶。<a id="a-S5"></a>因以名之。<a id="a-S6"></a>亦天伎神也。<a id="a-S7"></a>小不及乾闼婆新云歌神。<a id="a-S8"></a>是诸天丝竹之神。</p>
  <p id="aS9">摩睺罗伽。<a id="a-SA"></a>亦云摩呼罗伽。<a id="a-SB"></a>此云大腹行。<a id="a-SC"></a>什曰是地龙而腹行也。<a id="a-SD"></a>肇曰大蟒神腹行也。<a id="a-SE"></a>净名疏云。<a id="a-SF"></a>即世间庙神。<a id="a-SG"></a>受人酒肉悉入蟒腹。<a id="a-SH"></a>毁戒邪谄。<a id="a-SI"></a>多嗔少施。<a id="a-SJ"></a>贪嗜酒肉。<a id="a-SK"></a>戒缓堕鬼神。<a id="a-SL"></a>多嗔虫入其身而唼食之。<a id="a-SM"></a>亦名莫呼洛。<a id="a-SN"></a>诸经云人非人者。<a id="a-SO"></a>天台云。<a id="a-SP"></a>此乃结八部数尔。</p>
  <p data-pb></p>
  <h2 id="aSQ">四魔篇第十五</h2>
  <p id="aSR">大论云。<a id="a-SS"></a>魔有四种。<a id="a-ST"></a>烦恼魔。<a id="a-SU"></a>五众魔。<a id="a-SV"></a>死魔。<a id="a-SW"></a>天子魔。<a id="a-SX"></a>烦恼魔者。<a id="a-SY"></a>所谓百八烦恼等分别。<a id="a-SZ"></a>八万四千诸烦恼。<a id="a-Sa"></a>五众魔者。<a id="a-Sb"></a>是烦恼业和合因缘得是身四大及四大造色眼根等。<a id="a-Sc"></a>是名色众。<a id="a-Sd"></a>百八烦恼等诸受和合。<a id="a-Se"></a>名为受众。<a id="a-Sf"></a>小大无量无所有想分别和合。<a id="a-Sg"></a>名为想众。<a id="a-Sh"></a>因好丑心发。<a id="a-Si"></a>能起贪欲。<a id="a-Sj"></a>嗔恚等心相应不相应法。<a id="a-Sk"></a>名为行众。<a id="a-Sl"></a>六情六尘和合故。<a id="a-Sm"></a>生六识。<a id="a-Sn"></a>是六识分别和合。<a id="a-So"></a>无量无边心。<a id="a-Sp"></a>是名识众。<a id="a-Sq"></a>死魔者。<a id="a-Sr"></a>无常因缘故。<a id="a-Ss"></a>破相续五众寿命。<a id="a-St"></a>尽离三法。<a id="a-Su"></a>识断寿故。<a id="a-Sv"></a>名为死魔。<a id="a-Sw"></a>天子魔者。<a id="a-Sx"></a>欲界主深着世间乐。<a id="a-Sy"></a>用有所得。<a id="a-Sz"></a>故生邪见。<a id="a-T0"></a>憎嫉一切贤圣涅槃道法。<a id="a-T1"></a>是名天子魔。<a id="a-T2"></a>瑜伽论云。<a id="a-T3"></a>由蕴魔遍一切随逐义。<a id="a-T4"></a>天魔障碍义。<a id="a-T5"></a>死魔烦恼魔。<a id="a-T6"></a>能与生死众生。<a id="a-T7"></a>作苦器故。<a id="a-T8"></a>今谓烦恼魔。<a id="a-T9"></a>是生死因也。<a id="a-TA"></a>五阴魔死魔。<a id="a-TB"></a>是生死果也。<a id="a-TC"></a>天魔是生死缘也。<a id="a-TD"></a>又骂意经。<a id="a-TE"></a>有五魔。<a id="a-TF"></a>一天魔。<a id="a-TG"></a>二罪魔。<a id="a-TH"></a>三行魔。<a id="a-TI"></a>四恼魔。<a id="a-TJ"></a>五死魔。<a id="a-TK"></a>辅行云。<a id="a-TL"></a>苦空无常无我四。<a id="a-TM"></a>是界外魔。<a id="a-TN"></a>烦恼五阴死天子四。<a id="a-TO"></a>是界内魔。<a id="a-TP"></a>净名疏云。<a id="a-TQ"></a>降魔即破爱论。<a id="a-TR"></a>摧外即破见论。<a id="a-TS"></a>但爱见有二。<a id="a-TT"></a>界内即波旬六师之徒。<a id="a-TU"></a>界外即二乘及通菩萨。<a id="a-TV"></a>大品云须菩提。<a id="a-TW"></a>菩萨摩诃萨。<a id="a-TX"></a>成就二法。<a id="a-TY"></a>魔不能坏。<a id="a-TZ"></a>何等为二。<a id="a-Ta"></a>观一切法空。<a id="a-Tb"></a>不舍一切众生。<a id="a-Tc"></a>须菩提。<a id="a-Td"></a>菩萨。<a id="a-Te"></a>成就此二法。<a id="a-Tf"></a>魔不能坏大经四依品。<a id="a-Tg"></a>四依驱逐魔云。<a id="a-Th"></a>夫魔波旬。<a id="a-Ti"></a>若更来者当以五系系缚于汝。<a id="a-Tj"></a>章安疏云。<a id="a-Tk"></a>系有二种。<a id="a-Tl"></a>一者五尸系。<a id="a-Tm"></a>二者系五处。<a id="a-Tn"></a>五尸系者。<a id="a-To"></a>如不净观。<a id="a-Tp"></a>治于爱魔。<a id="a-Tq"></a>五处如理治于见魔。<a id="a-Tr"></a>五尸表五种不净观。<a id="a-Ts"></a>五系表五观门。</p>
  <p id="aTt">魔罗。<a id="a-Tu"></a>大论云。<a id="a-Tv"></a>秦言能夺命。<a id="a-Tw"></a>死魔实能夺命。<a id="a-Tx"></a>余者能作夺命因缘。<a id="a-Ty"></a>亦能夺智慧命。<a id="a-Tz"></a>是故名杀者。<a id="a-U0"></a>又翻为障。<a id="a-U1"></a>能为修道。<a id="a-U2"></a>作障碍故。<a id="a-U3"></a>或言恶者。<a id="a-U4"></a>多爱欲故。<a id="a-U5"></a>垂裕云。<a id="a-U6"></a>能杀害出世善根。<a id="a-U7"></a>第六天上别有魔罗所居天。<a id="a-U8"></a>他化天接。<a id="a-U9"></a>辅行云。<a id="a-UA"></a>古译经论。<a id="a-UB"></a>魔字从石。<a id="a-UC"></a>自梁武来。<a id="a-UD"></a>谓魔能恼人字宜从鬼。</p>
  <p id="aUE">波旬。<a id="a-UF"></a>讹也。<a id="a-UG"></a>正言波卑夜。<a id="a-UH"></a>此云恶。<a id="a-UI"></a>释迦出世魔王名也。<a id="a-UJ"></a>什曰。<a id="a-UK"></a>秦言杀者。<a id="a-UL"></a>常欲断人慧命故。<a id="a-UM"></a>亦名恶中恶。<a id="a-UN"></a>恶有三种。<a id="a-UO"></a>一曰恶。<a id="a-UP"></a>若以恶加己。<a id="a-UQ"></a>还以恶报。<a id="a-UR"></a>是名为恶。<a id="a-US"></a>二曰大恶。<a id="a-UT"></a>若人不侵。<a id="a-UU"></a>己无故加害。<a id="a-UV"></a>是名大恶。<a id="a-UW"></a>三曰恶中恶。<a id="a-UX"></a>若人来供养恭敬。<a id="a-UY"></a>不念报恩。<a id="a-UZ"></a>而反害之。<a id="a-Ua"></a>是名恶中恶。<a id="a-Ub"></a>魔王最甚也。<a id="a-Uc"></a>诸佛常欲令众生安隐。<a id="a-Ud"></a>而反坏乱。<a id="a-Ue"></a>故言甚也。<a id="a-Uf"></a>肇曰。<a id="a-Ug"></a>秦言或名杀者。<a id="a-Uh"></a>或云极恶。<a id="a-Ui"></a>断人善因名杀者。<a id="a-Uj"></a>违佛乱僧。<a id="a-Uk"></a>罪莫之大。<a id="a-Ul"></a>故名极恶也。<a id="a-Um"></a>涅槃疏云。<a id="a-Un"></a>依于佛法而得善利。<a id="a-Uo"></a>不念报恩反欲加毁。<a id="a-Up"></a>故云极恶。<a id="a-Uq"></a>亦名波旬踰。<a id="a-Ur"></a>此云恶也。<a id="a-Us"></a>常有恶意。<a id="a-Ut"></a>成恶法故。</p>
  <p id="aUu">鸯寠(瞿庾)利魔罗。<a id="a-Uv"></a>西域记云。<a id="a-Uw"></a>唐言指鬘。<a id="a-Ux"></a>旧曰央掘摩罗。<a id="a-Uy"></a>讹也。<a id="a-Uz"></a>杀人取指。<a id="a-V0"></a>冠首为鬘。<a id="a-V1"></a>鸯崛摩鬘经云。<a id="a-V2"></a>师教杀人限至于百。<a id="a-V3"></a>各贯一指。<a id="a-V4"></a>以鬘其头。<a id="a-V5"></a>又翻一切世间现。</p>
  <p id="aV6">魔登伽。<a id="a-V7"></a>长水云。<a id="a-V8"></a>义翻本性。<a id="a-V9"></a>楞严云性比丘尼是也。<a id="a-VA"></a>又过去为婆罗门女。<a id="a-VB"></a>名为本性。<a id="a-VC"></a>今从昔号。<a id="a-VD"></a>故曰性比丘尼。<a id="a-VE"></a>孤山云。<a id="a-VF"></a>以初见性净明体。<a id="a-VG"></a>乃立嘉名。<a id="a-VH"></a>净觉云。<a id="a-VI"></a>名为本性。<a id="a-VJ"></a>出摩登伽经。<a id="a-VK"></a>据摩邓女经。<a id="a-VL"></a>女之母名。<a id="a-VM"></a>摩邓耳。<a id="a-VN"></a>又云摩登。<a id="a-VO"></a>皆梵音奢切。<a id="a-VP"></a>应法师云摩登伽。<a id="a-VQ"></a>具云阿徒多摩登只旃陀罗。<a id="a-VR"></a>摩登只。<a id="a-VS"></a>女之总名。<a id="a-VT"></a>阿徒多。<a id="a-VU"></a>女之别名。<a id="a-VV"></a>此女卑贱。<a id="a-VW"></a>常扫市为业。<a id="a-VX"></a>用给衣食。</p>
  <p id="aVY">头师。<a id="a-VZ"></a>此云恶嗔。<a id="a-Va"></a>迦葉佛时魔名。</p>
  <p id="aVb">室利鞠多。<a id="a-Vc"></a>西域记云。<a id="a-Vd"></a>唐言胜密。<a id="a-Ve"></a>以火坑毒饮。<a id="a-Vf"></a>请佛欲害。</p>
 </body>
</html>