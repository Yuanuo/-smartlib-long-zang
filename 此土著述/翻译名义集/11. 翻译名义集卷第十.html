<!doctype html>
<html id="z3IBXH71fo" data-ver="1572">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第十</h1>
  <h2 id="a2">律分五部篇第四十一</h2>
  <p id="a3">世尊成道三十八年赴王舍城国王食讫。<a id="a-4"></a>令罗云洗涤失手[打-丁+暴]钵。<a id="a-5"></a>以为五片。<a id="a-6"></a>是日有多比丘。<a id="a-7"></a>皆白佛言。<a id="a-8"></a>钵破五片。<a id="a-9"></a>佛言表我灭后。<a id="a-A"></a>初五百年。<a id="a-B"></a>诸恶比丘。<a id="a-C"></a>分毗尼藏。<a id="a-D"></a>为五部也。<a id="a-E"></a>故迦葉阿难末田和。<a id="a-F"></a>修鞠多五师体权通道。<a id="a-G"></a>故不分教。<a id="a-H"></a>鞠多有五弟子各执一见。<a id="a-I"></a>遂分如来一大律藏。<a id="a-J"></a>为五部焉。</p>
  <p id="aK">昙无德。<a id="a-L"></a>亦名昙摩鞠多。<a id="a-M"></a>此云法密。<a id="a-N"></a>隐覆即密义。<a id="a-O"></a>又翻法藏。<a id="a-P"></a>大集云。<a id="a-Q"></a>我涅槃后。<a id="a-R"></a>我诸弟子。<a id="a-S"></a>受持如来十二部经。<a id="a-T"></a>书写读诵。<a id="a-U"></a>颠倒宣说。<a id="a-V"></a>以倒说故。<a id="a-W"></a>隐覆法藏。<a id="a-X"></a>人名昙摩鞠多。<a id="a-Y"></a>法名四分。<a id="a-Z"></a>天音折埵理。</p>
  <p id="aa">萨婆多。<a id="a-b"></a>此云一切有。<a id="a-c"></a>此部计三世有实三性悉得受戒。<a id="a-d"></a>大集云。<a id="a-e"></a>而复读诵书写外典。<a id="a-f"></a>受有三世。<a id="a-g"></a>及以内外。<a id="a-h"></a>破坏外道。<a id="a-i"></a>善能论义。<a id="a-j"></a>说一切性。<a id="a-k"></a>悉得受戒。<a id="a-l"></a>凡所问难悉能答对。<a id="a-m"></a>是故名为萨婆多。<a id="a-n"></a>法名七诵。</p>
  <p id="ao">迦葉遗。<a id="a-p"></a>此云重空观。<a id="a-q"></a>大集云。<a id="a-r"></a>说无有我及以受者。<a id="a-s"></a>转诸烦恼。<a id="a-t"></a>犹如死尸。<a id="a-u"></a>是故名为迦葉遗。<a id="a-v"></a>法名解脱。<a id="a-w"></a>此有戒本。<a id="a-x"></a>相同五分。</p>
  <p id="ay">弥沙塞。<a id="a-z"></a>此云不著有无观。<a id="a-10"></a>大集云。<a id="a-11"></a>不作地相。<a id="a-12"></a>水火风相虚空识相。<a id="a-13"></a>名弥沙塞。<a id="a-14"></a>法名五分。</p>
  <p id="a15">婆蹉(翻犊)富罗。<a id="a-16"></a>翻子。<a id="a-17"></a>上古有仙。<a id="a-18"></a>染犊生子。<a id="a-19"></a>自后种姓。<a id="a-1A"></a>皆名犊子。<a id="a-1B"></a>此部计我。<a id="a-1C"></a>非是即蕴。<a id="a-1D"></a>亦不离蕴。<a id="a-1E"></a>而有实我。<a id="a-1F"></a>律本不来。<a id="a-1G"></a>大集云。<a id="a-1H"></a>皆说有我。<a id="a-1I"></a>不说空相。<a id="a-1J"></a>犹如小儿。<a id="a-1K"></a>是故名为婆蹉富罗。</p>
  <p id="a1L">摩诃僧祗。<a id="a-1M"></a>此云大众。<a id="a-1N"></a>大集云。<a id="a-1O"></a>广博遍览五部经书。<a id="a-1P"></a>是故名为摩诃僧祇。<a id="a-1Q"></a>此有律本。<a id="a-1R"></a>首疏云。<a id="a-1S"></a>总别六部。<a id="a-1T"></a>僧祇是总。<a id="a-1U"></a>前五是别。<a id="a-1V"></a>此僧祇部众。<a id="a-1W"></a>行解虚通。<a id="a-1X"></a>不生偏执。<a id="a-1Y"></a>遍顺五见。<a id="a-1Z"></a>以通行故。<a id="a-1a"></a>故知是总。<a id="a-1b"></a>遗教三昧下卷经云。<a id="a-1c"></a>佛在世时。<a id="a-1d"></a>众僧唯着死人杂衣。<a id="a-1e"></a>因罗旬喻。<a id="a-1f"></a>分卫空还。<a id="a-1g"></a>佛知其宿行。<a id="a-1h"></a>使众僧分律为五部。<a id="a-1i"></a>服色亦五种。<a id="a-1j"></a>令其日随一部中行。<a id="a-1k"></a>遂制仪则。<a id="a-1l"></a>各举所长。<a id="a-1m"></a>名其服色。<a id="a-1n"></a>昙无屈多迦部通达理味。<a id="a-1o"></a>开导利益。<a id="a-1p"></a>表发殊胜。<a id="a-1q"></a>应着赤色衣。<a id="a-1r"></a>非南方之赤。<a id="a-1s"></a>萨婆多部博通敏达。<a id="a-1t"></a>导以法化。<a id="a-1u"></a>应着皂衣。<a id="a-1v"></a>非北方之黑。<a id="a-1w"></a>迦葉遗部。<a id="a-1x"></a>精勤勇猛。<a id="a-1y"></a>快摄众生。<a id="a-1z"></a>应着木兰色衣。<a id="a-20"></a>弥沙塞部。<a id="a-21"></a>思入玄微。<a id="a-22"></a>究畅幽密。<a id="a-23"></a>应着青色衣。<a id="a-24"></a>非东方之青。<a id="a-25"></a>摩诃僧祗部。<a id="a-26"></a>勤学众经。<a id="a-27"></a>宣讲真义。<a id="a-28"></a>以处本居中。<a id="a-29"></a>应着黄色衣。<a id="a-2A"></a>非中方之色。<a id="a-2B"></a>自尔之后。<a id="a-2C"></a>便得大食。<a id="a-2D"></a>斯以五色之衣。<a id="a-2E"></a>用彰五部之相。</p>
  <p data-pb></p>
  <h2 id="a2F">论开八聚篇第四十二(别明论藏附出众题)</h2>
  <p id="a2G">揵度。<a id="a-2H"></a>正音婆犍图。<a id="a-2I"></a>此云法聚。<a id="a-2J"></a>如八犍度。<a id="a-2K"></a>以分一部为八聚故。<a id="a-2L"></a>以气类相从之法聚为一段。<a id="a-2M"></a>一业犍度。<a id="a-2N"></a>明三业。<a id="a-2O"></a>二使犍度。<a id="a-2P"></a>明百八烦恼。<a id="a-2Q"></a>三智明十智。<a id="a-2R"></a>四定。<a id="a-2S"></a>明八定。<a id="a-2T"></a>五根。<a id="a-2U"></a>明根性。<a id="a-2V"></a>六大。<a id="a-2W"></a>明四大。<a id="a-2X"></a>七见。<a id="a-2Y"></a>破六十二见。<a id="a-2Z"></a>八杂。<a id="a-2a"></a>谓小乘法。<a id="a-2b"></a>大论问。<a id="a-2c"></a>八犍度谁造。<a id="a-2d"></a>六分阿毗昙。<a id="a-2e"></a>从何处出。<a id="a-2f"></a>答佛在无失。<a id="a-2g"></a>灭后百年。<a id="a-2h"></a>阿输柯王。<a id="a-2i"></a>会诸论师。<a id="a-2j"></a>因生别部。<a id="a-2k"></a>有利根者。<a id="a-2l"></a>尽读三藏。<a id="a-2m"></a>欲解佛经。<a id="a-2n"></a>作八犍度。<a id="a-2o"></a>后诸弟子。<a id="a-2p"></a>为后人不能全解。<a id="a-2q"></a>作略毗昙。<a id="a-2r"></a>其初造者。<a id="a-2s"></a>即迦旃延。</p>
  <p id="a2t">瑜伽师地。<a id="a-2u"></a>此云相应。<a id="a-2v"></a>谓一切乘境行果等。<a id="a-2w"></a>所有诸法皆曰相应。<a id="a-2x"></a>师谓三乘行者。<a id="a-2y"></a>由闻思等。<a id="a-2z"></a>次第习行如是瑜伽一十七地。</p>
  <p id="a30">毗婆沙。<a id="a-31"></a>此云广解。<a id="a-32"></a>正云鼻婆沙。<a id="a-33"></a>此云种种说。<a id="a-34"></a>又云分分说。<a id="a-35"></a>总有三义。<a id="a-36"></a>广说胜说异说。</p>
  <p id="a37">昆勒。<a id="a-38"></a>此云箧藏。<a id="a-39"></a>大论云。<a id="a-3A"></a>昆勒有三百一十万言。<a id="a-3B"></a>佛在世时。<a id="a-3C"></a>大迦旃延之所造。<a id="a-3D"></a>佛灭度后。<a id="a-3E"></a>人寿转减。<a id="a-3F"></a>忆识力少。<a id="a-3G"></a>不能广诵。<a id="a-3H"></a>诸得道人。<a id="a-3I"></a>撰为三十八万四千言。<a id="a-3J"></a>论未到此。</p>
  <p id="a3K">毗婆阇婆提。<a id="a-3L"></a>此云分别论。</p>
  <p id="a3M">育多婆提。<a id="a-3N"></a>此云相应论。</p>
  <p id="a3O">摩得勒伽。<a id="a-3P"></a>此云智毋。<a id="a-3Q"></a>以生智故。<a id="a-3R"></a>菩萨入此三昧作论申经。<a id="a-3S"></a>儒家以析理精微名论。<a id="a-3T"></a>释氏申通辨论宗旨。<a id="a-3U"></a>收束所说。<a id="a-3V"></a>立为十支。<a id="a-3W"></a>一略陈名数支。<a id="a-3X"></a>即百法论。<a id="a-3Y"></a>二粗释体义支。<a id="a-3Z"></a>即五蕴论。<a id="a-3a"></a>此二天亲所造。<a id="a-3b"></a>三总包。<a id="a-3c"></a>众义支。<a id="a-3d"></a>即显扬论。<a id="a-3e"></a>四总摄大乘义支。<a id="a-3f"></a>即摄大乘论。<a id="a-3g"></a>皆无著造。<a id="a-3h"></a>五分别名数支。<a id="a-3i"></a>即杂集论。<a id="a-3j"></a>六离僻处中支。<a id="a-3k"></a>即辨中边论。<a id="a-3l"></a>七摧破邪山支。<a id="a-3m"></a>即二十唯识论。<a id="a-3n"></a>八高建法幢支。<a id="a-3o"></a>即三十唯识论。<a id="a-3p"></a>九庄严体义支。<a id="a-3q"></a>即大庄严论。<a id="a-3r"></a>十摄散归观支。<a id="a-3s"></a>即瑜伽论。<a id="a-3t"></a>以兹十义。<a id="a-3u"></a>疏条诸论。<a id="a-3v"></a>各有流类。<a id="a-3w"></a>断可见矣。<a id="a-3x"></a>是以宗极绝于称谓。<a id="a-3y"></a>贤圣以之冲默。<a id="a-3z"></a>玄旨非言不传。<a id="a-40"></a>释迦以之致教。<a id="a-41"></a>约身口防之以律禁。<a id="a-42"></a>明善恶导之以契经。<a id="a-43"></a>演幽微。<a id="a-44"></a>辨之以法相。<a id="a-45"></a>此即明戒定慧之三学也。</p>
  <p data-pb></p>
  <h2 id="a46">示三学法篇第四十三</h2>
  <p id="a47">安法师云。<a id="a-48"></a>世尊立教法有三焉。<a id="a-49"></a>一者戒律。<a id="a-4A"></a>二者禅定。<a id="a-4B"></a>三者智慧。<a id="a-4C"></a>斯之三者。<a id="a-4D"></a>至道之由户。<a id="a-4E"></a>泥洹之关要。<a id="a-4F"></a>戒乃断三恶之干将也。<a id="a-4G"></a>禅乃绝分散之利器也。<a id="a-4H"></a>慧乃济药病之妙医也。<a id="a-4I"></a>今谓防非止恶曰戒。<a id="a-4J"></a>息虑静缘曰定。<a id="a-4K"></a>破惑证真曰慧。<a id="a-4L"></a>什法师云。<a id="a-4M"></a>持戒能折伏烦恼令其势微。<a id="a-4N"></a>禅定能遮烦恼。<a id="a-4O"></a>如石山断流。<a id="a-4P"></a>智慧能灭烦恼。<a id="a-4Q"></a>毕竟无余。<a id="a-4R"></a>故遗教云。<a id="a-4S"></a>依因此戒。<a id="a-4T"></a>得生诸禅定及灭苦智慧。<a id="a-4U"></a>南山云。<a id="a-4V"></a>但身口所发事在戒防。<a id="a-4W"></a>三毒勃兴。<a id="a-4X"></a>要由心使。<a id="a-4Y"></a>今先以戒捉。<a id="a-4Z"></a>次以定缚。<a id="a-4a"></a>后以慧杀。<a id="a-4b"></a>理次然乎。<a id="a-4c"></a>通言学者。<a id="a-4d"></a>所以疏神达思。<a id="a-4e"></a>怡情治性。<a id="a-4f"></a>圣人之上务。<a id="a-4g"></a>学犹饰也。<a id="a-4h"></a>器不饰则无以为美观。<a id="a-4i"></a>人不学则无以有懿德。<a id="a-4j"></a>若夫为学日益。<a id="a-4k"></a>为道日损。<a id="a-4l"></a>损之则道业踰高。<a id="a-4m"></a>益之则学功踰远。<a id="a-4n"></a>故形将俗人而永隔。<a id="a-4o"></a>心与世情而悬反。<a id="a-4p"></a>所服唯是三衣。<a id="a-4q"></a>所食未曾再饭。<a id="a-4r"></a>从师则千里命驾。<a id="a-4s"></a>慕法则六时精恳。<a id="a-4t"></a>濯虑于八解之池。<a id="a-4u"></a>怡神于七华之苑。<a id="a-4v"></a>至如道安。<a id="a-4w"></a>道昱慧远慧持赤髭法主。<a id="a-4x"></a>青眼律师。<a id="a-4y"></a>弘经辩论。<a id="a-4z"></a>讲易谈诗。<a id="a-50"></a>开神悦耳。<a id="a-51"></a>析滞去疑。<a id="a-52"></a>扬名后代。<a id="a-53"></a>擅步当时。<a id="a-54"></a>或与秦王而共辇。<a id="a-55"></a>乍将晋帝而同帏。<a id="a-56"></a>遂使桓玄再拜而弗暇。<a id="a-57"></a>郗超千斗而无词。<a id="a-58"></a>尔乃行因已正。<a id="a-59"></a>方享余庆。<a id="a-5A"></a>四梵争邀。<a id="a-5B"></a>六天俱骋。<a id="a-5C"></a>封畿显敝。<a id="a-5D"></a>国土华净。<a id="a-5E"></a>宝树琼枝。<a id="a-5F"></a>金莲玉柄。<a id="a-5G"></a>风含梵响。<a id="a-5H"></a>泉流雅咏。<a id="a-5I"></a>池皎若银。<a id="a-5J"></a>地平如镜。<a id="a-5K"></a>妙香芬馥。<a id="a-5L"></a>名华交映。<a id="a-5M"></a>近感乐身远招常命。<a id="a-5N"></a>所以修学三法之因。<a id="a-5O"></a>得证五分之果。<a id="a-5P"></a>故五分法身。<a id="a-5Q"></a>前三从因而显德。<a id="a-5R"></a>后二就果以彰能。<a id="a-5S"></a>尽智正习俱断名解脱身。<a id="a-5T"></a>无生智了了觉照名曰知见。<a id="a-5U"></a>若欲正辨三学。<a id="a-5V"></a>应以七科道品点归三法。<a id="a-5W"></a>以广虽三十七品。<a id="a-5X"></a>略但戒定慧三。<a id="a-5Y"></a>当知六度乃总举。<a id="a-5Z"></a>三学是别说。<a id="a-5a"></a>例如四禅八定之类也。<a id="a-5b"></a>以菩萨急于化他故。<a id="a-5c"></a>六度加施忍进。<a id="a-5d"></a>由声闻求于自度。<a id="a-5e"></a>致三学唯戒定慧。<a id="a-5f"></a>故大论以六度是为众生法。<a id="a-5g"></a>三学是为涅槃法。<a id="a-5h"></a>又大论以六度是略说。<a id="a-5i"></a>三十七品是广说。<a id="a-5j"></a>以解六波罗蜜。<a id="a-5k"></a>好学之士如理思之。</p>
  <p id="a5l">波罗提木叉。<a id="a-5m"></a>戒疏云。<a id="a-5n"></a>此翻解脱。<a id="a-5o"></a>如论所引。<a id="a-5p"></a>道戒名解脱也。<a id="a-5q"></a>事戒名别脱也。<a id="a-5r"></a>随分果德寄以明之。<a id="a-5s"></a>道性虚通。<a id="a-5t"></a>举法类遣。<a id="a-5u"></a>不随缘别。<a id="a-5v"></a>但名解脱。<a id="a-5w"></a>事戒不尔。<a id="a-5x"></a>缘别而生。<a id="a-5y"></a>缘通万境。<a id="a-5z"></a>行亦随遍。<a id="a-60"></a>据行凌犯。<a id="a-61"></a>即名得脱。<a id="a-62"></a>余非。<a id="a-63"></a>未行不名解脱。<a id="a-64"></a>又律云。<a id="a-65"></a>木叉者戒也。<a id="a-66"></a>据能克果。<a id="a-67"></a>用目本因。<a id="a-68"></a>因实是戒。<a id="a-69"></a>非木叉也。<a id="a-6A"></a>故经云。<a id="a-6B"></a>戒是正顺解脱之本。<a id="a-6C"></a>故名波罗提木叉。<a id="a-6D"></a>明知是果。<a id="a-6E"></a>故五分说分别名句。<a id="a-6F"></a>木叉者。<a id="a-6G"></a>举果目教也。<a id="a-6H"></a>记云。<a id="a-6I"></a>道戒名解脱者。<a id="a-6J"></a>即七支无表思也。<a id="a-6K"></a>由断惑得名故。<a id="a-6L"></a>若戒事名解脱者。<a id="a-6M"></a>则僧尼受戒。<a id="a-6N"></a>随对杀等事不作别别无因。<a id="a-6O"></a>别别无果。<a id="a-6P"></a>故名别别解脱摭华曰。<a id="a-6Q"></a>此云别解脱。<a id="a-6R"></a>谓三业七支。<a id="a-6S"></a>各各防非。<a id="a-6T"></a>别别解脱故。</p>
  <p id="a6U">三昧。<a id="a-6V"></a>此云调直定。<a id="a-6W"></a>又云正定。<a id="a-6X"></a>亦云正受。<a id="a-6Y"></a>圭峰疏云。<a id="a-6Z"></a>不受诸受。<a id="a-6a"></a>名为正受。<a id="a-6b"></a>远法师云。<a id="a-6c"></a>夫称三昧者。<a id="a-6d"></a>何专思寂想之谓也。<a id="a-6e"></a>思专则志一不分。<a id="a-6f"></a>想寂则气虚神朗。<a id="a-6g"></a>气虚则智恬其照。<a id="a-6h"></a>神朗则无幽不彻。<a id="a-6i"></a>斯二乃是自然之玄符。<a id="a-6j"></a>用一而致用也。<a id="a-6k"></a>是故靖恭闲宇。<a id="a-6l"></a>而感物通灵。<a id="a-6m"></a>御心惟正。<a id="a-6n"></a>动必入微。<a id="a-6o"></a>此假修以凝神积功以积性(云云)。<a id="a-6p"></a>又诸三昧名质甚多。<a id="a-6q"></a>功高易进。<a id="a-6r"></a>念佛为先。<a id="a-6s"></a>故天台止观略明四种。<a id="a-6t"></a>一常坐。<a id="a-6u"></a>二常行。<a id="a-6v"></a>三半行半坐。<a id="a-6w"></a>四非行非坐。<a id="a-6x"></a>一常坐者。<a id="a-6y"></a>出文殊说文殊问两般若。<a id="a-6z"></a>名为一行三昧。<a id="a-70"></a>身开常坐遮行往卧。<a id="a-71"></a>或可处众独居弥善。<a id="a-72"></a>居一静室安一绳床。<a id="a-73"></a>九十日为一期。<a id="a-74"></a>结加正坐。<a id="a-75"></a>二常行。<a id="a-76"></a>出般舟三昧。<a id="a-77"></a>唯专行旋。<a id="a-78"></a>九十日为期。<a id="a-79"></a>三半行半坐。<a id="a-7A"></a>方等云旋百二十匝劫坐思惟。<a id="a-7B"></a>法华云其人若行若立读诵此经。<a id="a-7C"></a>是人若坐思惟此经。<a id="a-7D"></a>四非行非坐。<a id="a-7E"></a>实通行坐。<a id="a-7F"></a>南岳呼为随自意。<a id="a-7G"></a>就此为四。<a id="a-7H"></a>一约诸经。<a id="a-7I"></a>二约诸善。<a id="a-7J"></a>三约诸恶。<a id="a-7K"></a>四约诸无记。<a id="a-7L"></a>辅行云。<a id="a-7M"></a>所言常坐。<a id="a-7N"></a>乃至非行非坐者。<a id="a-7O"></a>约身仪为名。<a id="a-7P"></a>若从法为名者。<a id="a-7Q"></a>常坐名一行。<a id="a-7R"></a>常行名佛立。<a id="a-7S"></a>半行半坐名方等法华。<a id="a-7T"></a>非行非坐名随自意等。<a id="a-7U"></a>然此四种三昧。<a id="a-7V"></a>先达以事理二观。<a id="a-7W"></a>分四三昧。<a id="a-7X"></a>义亦殊途。<a id="a-7Y"></a>四明法师。<a id="a-7Z"></a>因奉先清师。<a id="a-7a"></a>谓光明玄十种三法。<a id="a-7b"></a>纯明理观。<a id="a-7c"></a>不须附事而观法智。<a id="a-7d"></a>破曰荆溪云。<a id="a-7e"></a>如常坐等。<a id="a-7f"></a>或唯观理。<a id="a-7g"></a>随自意。<a id="a-7h"></a>从末从事。<a id="a-7i"></a>既云纯明理观。<a id="a-7j"></a>乃是三种三昧。<a id="a-7k"></a>专令于识阴。<a id="a-7l"></a>修十乘也。<a id="a-7m"></a>此文则显四明以上三三昧为理观。<a id="a-7n"></a>又指要云随自意中。<a id="a-7o"></a>修唯识观。<a id="a-7p"></a>观于起心。<a id="a-7q"></a>即约变造事用而说。<a id="a-7r"></a>此文则四明以第四三昧。<a id="a-7s"></a>修事观也。<a id="a-7t"></a>问准妙宗云。<a id="a-7u"></a>常坐一种。<a id="a-7v"></a>纵直观理。<a id="a-7w"></a>余三三昧。<a id="a-7x"></a>岂不兼事。<a id="a-7y"></a>据此则显四明以余三三昧修事观耶。<a id="a-7z"></a>今谓此文。<a id="a-80"></a>非是正分占察事理二观。<a id="a-81"></a>盖为孤山定义例三种观法。<a id="a-82"></a>皆是理观。<a id="a-83"></a>十六观法。<a id="a-84"></a>乃是事观遂不以义例三种。<a id="a-85"></a>收十六观。<a id="a-86"></a>四明遂约四种三昧。<a id="a-87"></a>无不历事观三谛理。<a id="a-88"></a>乃显从行。<a id="a-89"></a>观中。<a id="a-8A"></a>尚有历事之相。<a id="a-8B"></a>此非占察事观也。<a id="a-8C"></a>问如妙宗云。<a id="a-8D"></a>若常坐等。<a id="a-8E"></a>直于三道之事。<a id="a-8F"></a>而观三谛。<a id="a-8G"></a>不兼修善。<a id="a-8H"></a>及纵恶事。<a id="a-8I"></a>故受理名。<a id="a-8J"></a>据此莫显四明唯许常坐为理观耶。<a id="a-8K"></a>今谓余三三昧。<a id="a-8L"></a>历外境事。<a id="a-8M"></a>故受事名(非占察事观)常坐三昧。<a id="a-8N"></a>唯观内心。<a id="a-8O"></a>故受理名(非占察理观)问第四三昧。<a id="a-8P"></a>横开四科。<a id="a-8Q"></a>一诸经行法。<a id="a-8R"></a>此须具收占察二观。<a id="a-8S"></a>何故四明定随自意。<a id="a-8T"></a>唯修事观。<a id="a-8U"></a>答占察事理二观。<a id="a-8V"></a>前三三昧既修理观。<a id="a-8W"></a>是故第四唯修事观。<a id="a-8X"></a>或云常坐是理。<a id="a-8Y"></a>余三是事。<a id="a-8Z"></a>谓常行历念佛事。<a id="a-8a"></a>方等历持咒事。<a id="a-8b"></a>随自意。<a id="a-8c"></a>历三性事。<a id="a-8d"></a>或云上三三昧并诸经行法。<a id="a-8e"></a>通理通事。<a id="a-8f"></a>唯纵任三性专修事观。<a id="a-8g"></a>准荆溪云如常坐等。<a id="a-8h"></a>或唯观理。<a id="a-8i"></a>则显上三三昧通修事观。<a id="a-8j"></a>此乃由昧二观之相。<a id="a-8k"></a>遂迷四种之行。<a id="a-8l"></a>或问。<a id="a-8m"></a>止观正宗法华。<a id="a-8n"></a>何故行相。<a id="a-8o"></a>却通众经。<a id="a-8p"></a>答别明行相虽通众典。<a id="a-8q"></a>行者造修。<a id="a-8r"></a>开归法华。<a id="a-8s"></a>故义例云。<a id="a-8t"></a>是知四种三昧皆依实相。<a id="a-8u"></a>实相是安乐之法。<a id="a-8v"></a>四缘是安乐之行。<a id="a-8w"></a>证实相已所获依报名为大果。<a id="a-8x"></a>起教只是为令众生开示悟入。<a id="a-8y"></a>指归秖是归于三轨。<a id="a-8z"></a>妙法秘藏所以始末皆依法华。<a id="a-90"></a>即法华三昧之妙行也。</p>
  <p id="a91">末底。<a id="a-92"></a>秦言慧。</p>
  <p id="a93">若那。<a id="a-94"></a>秦言智。<a id="a-95"></a>智与于慧有异有同。<a id="a-96"></a>言其异者。<a id="a-97"></a>如肇师云。<a id="a-98"></a>决定审理谓之智。<a id="a-99"></a>造心分别谓之慧。<a id="a-9A"></a>分别则从因立名。<a id="a-9B"></a>决定乃从果立号。<a id="a-9C"></a>故大论以道慧道种慧。<a id="a-9D"></a>是因中总别。<a id="a-9E"></a>一切智。<a id="a-9F"></a>一切种智。<a id="a-9G"></a>是果上总别。<a id="a-9H"></a>辅行云。<a id="a-9I"></a>言总别者直语道慧一切智故。<a id="a-9J"></a>故名为总。<a id="a-9K"></a>各加种故。<a id="a-9L"></a>故名为别。<a id="a-9M"></a>天台云。<a id="a-9N"></a>善入佛法名慧。<a id="a-9O"></a>巧用佛法名智。<a id="a-9P"></a>肇论钞云。<a id="a-9Q"></a>智则知也。<a id="a-9R"></a>慧则见也。<a id="a-9S"></a>此约义异。<a id="a-9T"></a>若通途说智秖是慧。<a id="a-9U"></a>俱通权实及以因果。<a id="a-9V"></a>故梵语般若。<a id="a-9W"></a>此翻智慧。<a id="a-9X"></a>合为一名。<a id="a-9Y"></a>不分二别。<a id="a-9Z"></a>今就义异。<a id="a-9a"></a>以明慧学。<a id="a-9b"></a>然宗镜云。<a id="a-9c"></a>我法俱空唯从识变。<a id="a-9d"></a>第一心法能变有三。<a id="a-9e"></a>一第八异熟识变。<a id="a-9f"></a>二第七思量识变。<a id="a-9g"></a>三第六了别识变。<a id="a-9h"></a>以迷人空故起我见之愚。<a id="a-9i"></a>受妄生死。<a id="a-9j"></a>以迷法空故。<a id="a-9k"></a>违现量之境。<a id="a-9l"></a>障净菩提。<a id="a-9m"></a>既唯识变。<a id="a-9n"></a>我法皆虚。<a id="a-9o"></a>因此二空。<a id="a-9p"></a>契会玄旨。<a id="a-9q"></a>以我空故。<a id="a-9r"></a>烦恼障断。<a id="a-9s"></a>以法空故。<a id="a-9t"></a>所知障消。<a id="a-9u"></a>烦恼障断故。<a id="a-9v"></a>证真解脱。<a id="a-9w"></a>所知障断故。<a id="a-9x"></a>获大菩提。<a id="a-9y"></a>行满因门心冥果海。<a id="a-9z"></a>境识俱寂。<a id="a-A0"></a>唯一真空。</p>
  <p data-pb></p>
  <h2 id="aA1">辨六度法篇第四十四</h2>
  <p id="aA2">如法华云。<a id="a-A3"></a>为求菩萨道者。<a id="a-A4"></a>说应六波罗蜜。<a id="a-A5"></a>是以行施乃尽命倾财。<a id="a-A6"></a>持戒则防遮护性。<a id="a-A7"></a>忍辱乃犹刀割水。<a id="a-A8"></a>精精进则知救头然。<a id="a-A9"></a>禅那乃四仪湛寂。<a id="a-AA"></a>智慧则一念圆明。<a id="a-AB"></a>大愿之心普被无作之道遍施。<a id="a-AC"></a>度生死流。<a id="a-AD"></a>登涅槃岸。<a id="a-AE"></a>故曰六度也。</p>
  <p id="aAF">檀那。<a id="a-AG"></a>法界次第云。<a id="a-AH"></a>秦言布施。<a id="a-AI"></a>若内有信心。<a id="a-AJ"></a>外有福田。<a id="a-AK"></a>有财物。<a id="a-AL"></a>三事和合。<a id="a-AM"></a>心生舍法。<a id="a-AN"></a>能破悭贪。<a id="a-AO"></a>是为檀那。<a id="a-AP"></a>布施有二种。<a id="a-AQ"></a>一者财施。<a id="a-AR"></a>二者法施。<a id="a-AS"></a>财施者。<a id="a-AT"></a>所谓饮食。<a id="a-AU"></a>衣服。<a id="a-AV"></a>田宅。<a id="a-AW"></a>六畜。<a id="a-AX"></a>奴婢。<a id="a-AY"></a>珍宝。<a id="a-AZ"></a>一切己之所有。<a id="a-Aa"></a>资身之具。<a id="a-Ab"></a>及妻子。<a id="a-Ac"></a>乃至身命属他。<a id="a-Ad"></a>为他财物。<a id="a-Ae"></a>故云舍身。<a id="a-Af"></a>犹属财施。<a id="a-Ag"></a>有所须者悉能施与。<a id="a-Ah"></a>皆名财施也。<a id="a-Ai"></a>法施者。<a id="a-Aj"></a>若从诸佛及善知识。<a id="a-Ak"></a>闻说世间出世间善法。<a id="a-Al"></a>若从经论中闻。<a id="a-Am"></a>若自以观行故知。<a id="a-An"></a>以清净心。<a id="a-Ao"></a>为人演说。<a id="a-Ap"></a>皆名法施。</p>
  <p id="aAq">尸罗。<a id="a-Ar"></a>此云清凉。<a id="a-As"></a>大论云。<a id="a-At"></a>秦言性善。<a id="a-Au"></a>好行善道。<a id="a-Av"></a>不自放逸。<a id="a-Aw"></a>是名尸罗。<a id="a-Ax"></a>经音义云。<a id="a-Ay"></a>此义译也。<a id="a-Az"></a>正翻止得。<a id="a-B0"></a>谓。<a id="a-B1"></a>止恶得善也。<a id="a-B2"></a>又古师翻戒。<a id="a-B3"></a>戒以防止为义。<a id="a-B4"></a>能防恶律仪。<a id="a-B5"></a>无作逸非。<a id="a-B6"></a>止三业所起之恶。<a id="a-B7"></a>故名防止。<a id="a-B8"></a>大论曰。<a id="a-B9"></a>云何为戒。<a id="a-BA"></a>若恶止不更作。<a id="a-BB"></a>若心生。<a id="a-BC"></a>若口言若从他受。<a id="a-BD"></a>息身口恶。<a id="a-BE"></a>是为戒。<a id="a-BF"></a>经音义。<a id="a-BG"></a>梵言三婆罗。<a id="a-BH"></a>此云禁戒。<a id="a-BI"></a>戒疏云。<a id="a-BJ"></a>戒义训警也。<a id="a-BK"></a>警策三业。<a id="a-BL"></a>远离缘非。<a id="a-BM"></a>明其因也。<a id="a-BN"></a>优婆塞戒经云。<a id="a-BO"></a>戒者名制。<a id="a-BP"></a>能制一切不善法故。<a id="a-BQ"></a>又戒是约义。<a id="a-BR"></a>训义勒义。<a id="a-BS"></a>纂要云。<a id="a-BT"></a>约二百五十戒。<a id="a-BU"></a>各有四威仪。<a id="a-BV"></a>合为一千。<a id="a-BW"></a>循三世转为三千。<a id="a-BX"></a>将三千威仪。<a id="a-BY"></a>分配身口七支。<a id="a-BZ"></a>为二万一千。<a id="a-Ba"></a>复约对治三毒及等分成八万四千。</p>
  <p id="aBb">羼提。<a id="a-Bc"></a>此曰安忍。<a id="a-Bd"></a>法界次第云。<a id="a-Be"></a>秦言忍辱。<a id="a-Bf"></a>内心能安忍外所辱境。<a id="a-Bg"></a>故名忍辱。<a id="a-Bh"></a>忍辱有二种。<a id="a-Bi"></a>一者生忍二者法忍。<a id="a-Bj"></a>云何名生忍。<a id="a-Bk"></a>生忍有二种。<a id="a-Bl"></a>一于恭敬供养中。<a id="a-Bm"></a>能忍不着。<a id="a-Bn"></a>则不生憍逸。<a id="a-Bo"></a>二于嗔骂打害中。<a id="a-Bp"></a>能忍则不生嗔恨怨恼。<a id="a-Bq"></a>是为生忍。<a id="a-Br"></a>云何名法忍。<a id="a-Bs"></a>法忍有二种。<a id="a-Bt"></a>一者非心法。<a id="a-Bu"></a>谓寒热风雨。<a id="a-Bv"></a>饥渴老病死等。<a id="a-Bw"></a>二者心法。<a id="a-Bx"></a>谓嗔恚忧愁疑淫欲憍慢诸邪见等。<a id="a-By"></a>菩萨于此二法。<a id="a-Bz"></a>能忍不动是名法忍。</p>
  <p id="aC0">毗梨耶。<a id="a-C1"></a>法界次第云。<a id="a-C2"></a>秦言精进。<a id="a-C3"></a>欲乐勤行善法。<a id="a-C4"></a>不自放逸。<a id="a-C5"></a>谓之精进。<a id="a-C6"></a>精进有二种。<a id="a-C7"></a>一者身精进。<a id="a-C8"></a>二者心精进。<a id="a-C9"></a>若身勤修善法。<a id="a-CA"></a>行道礼诵讲说劝助开化。<a id="a-CB"></a>是为身精进。<a id="a-CC"></a>若心勤行善道。<a id="a-CD"></a>心心相续。<a id="a-CE"></a>是为心精进。<a id="a-CF"></a>复次勤修施戒善法。<a id="a-CG"></a>是为身精进。<a id="a-CH"></a>勤修忍辱禅定智慧。<a id="a-CI"></a>是为心精进。<a id="a-CJ"></a>止观引旧云。<a id="a-CK"></a>精进无别体。<a id="a-CL"></a>但督众行。<a id="a-CM"></a>义而推之应有别体。<a id="a-CN"></a>例无明通入众使更别有无明。<a id="a-CO"></a>今且寄诵经。<a id="a-CP"></a>勤策其心。<a id="a-CQ"></a>以拟精进昼夜不亏。<a id="a-CR"></a>乃得滑利。<a id="a-CS"></a>而非三昧慧。<a id="a-CT"></a>唯识论云。<a id="a-CU"></a>勇捍为性。<a id="a-CV"></a>疏云勇而无怯。<a id="a-CW"></a>自策发也。<a id="a-CX"></a>捍而无惧。<a id="a-CY"></a>耐劳倦也。<a id="a-CZ"></a>陈氏云。<a id="a-Ca"></a>精其心进其志。<a id="a-Cb"></a>大集佛言。<a id="a-Cc"></a>精进有二种。<a id="a-Cd"></a>一始发精进。<a id="a-Ce"></a>二终成精进。<a id="a-Cf"></a>菩萨以始发精进习成一切善法。<a id="a-Cg"></a>以终成精进。<a id="a-Ch"></a>分别一切法。<a id="a-Ci"></a>不得自性。<a id="a-Cj"></a>法句经云。<a id="a-Ck"></a>若能心不起。<a id="a-Cl"></a>精进无有涯。</p>
  <p id="aCm">禅那。<a id="a-Cn"></a>此云静虑。<a id="a-Co"></a>智论云。<a id="a-Cp"></a>秦言思惟修。<a id="a-Cq"></a>言禅波罗蜜。<a id="a-Cr"></a>一切皆摄。<a id="a-Cs"></a>法界次第云。<a id="a-Ct"></a>禅有二种。<a id="a-Cu"></a>一者世间禅。<a id="a-Cv"></a>二者出世间禅。<a id="a-Cw"></a>世间禅者。<a id="a-Cx"></a>谓根本四禅。<a id="a-Cy"></a>四无量心。<a id="a-Cz"></a>四无色定。<a id="a-D0"></a>即是凡夫所行禅。<a id="a-D1"></a>出世间禅复有二种。<a id="a-D2"></a>一出世间禅。<a id="a-D3"></a>二出世间上上禅。<a id="a-D4"></a>出世间禅者谓六妙门。<a id="a-D5"></a>十六特胜。<a id="a-D6"></a>通明。<a id="a-D7"></a>九想。<a id="a-D8"></a>八念十想。<a id="a-D9"></a>八背舍。<a id="a-DA"></a>八胜处。<a id="a-DB"></a>十一切处。<a id="a-DC"></a>练禅。<a id="a-DD"></a>十四变化愿智顶禅。<a id="a-DE"></a>无诤三昧。<a id="a-DF"></a>三三昧。<a id="a-DG"></a>师子奋迅超越三昧。<a id="a-DH"></a>乃至三明六通。<a id="a-DI"></a>如是等禅皆是出世间禅。<a id="a-DJ"></a>出世间上上禅者谓自性等九种大禅。<a id="a-DK"></a>净名疏云。<a id="a-DL"></a>佛心智鉴圆明。<a id="a-DM"></a>岂烦思惟。<a id="a-DN"></a>究竟无学岂得言修。<a id="a-DO"></a>又翻弃恶。<a id="a-DP"></a>如来纯净之智。<a id="a-DQ"></a>何恶可弃。<a id="a-DR"></a>故思惟等义皆是因也。<a id="a-DS"></a>楞伽经明四种禅。<a id="a-DT"></a>愚夫所行禅。<a id="a-DU"></a>谓声闻缘觉外道修行者。<a id="a-DV"></a>观人无我性。<a id="a-DW"></a>自相共相骨锁。<a id="a-DX"></a>无常苦不净相计着为首。<a id="a-DY"></a>如是相不异观前后转进。<a id="a-DZ"></a>想不除灭。<a id="a-Da"></a>是名愚夫禅。<a id="a-Db"></a>观察义禅。<a id="a-Dc"></a>谓人无我自相共相外道自他俱无性。<a id="a-Dd"></a>已观法无我彼地相义。<a id="a-De"></a>渐渐增进。<a id="a-Df"></a>是名观察义禅。<a id="a-Dg"></a>攀缘如禅。<a id="a-Dh"></a>谓妄想。<a id="a-Di"></a>二无我妄想。<a id="a-Dj"></a>如实处不生妄想。<a id="a-Dk"></a>是名攀缘如禅(入楞伽名观真如禅)如来禅。<a id="a-Dl"></a>谓入如来地。<a id="a-Dm"></a>行自觉圣智三种乐住成辨众生。<a id="a-Dn"></a>不思议事。<a id="a-Do"></a>是名如来禅。<a id="a-Dp"></a>颂曰。<a id="a-Dq"></a>凡夫所行禅。<a id="a-Dr"></a>观察相义禅。<a id="a-Ds"></a>攀缘如实禅。<a id="a-Dt"></a>如来清净禅。</p>
  <p id="aDu">般若。<a id="a-Dv"></a>法界次第云。<a id="a-Dw"></a>秦言智慧。<a id="a-Dx"></a>照了一切诸法皆不可得。<a id="a-Dy"></a>而能通达一切无阂。<a id="a-Dz"></a>名为智慧。<a id="a-E0"></a>大论云。<a id="a-E1"></a>般若定实相。<a id="a-E2"></a>甚深极重。<a id="a-E3"></a>智慧轻薄。<a id="a-E4"></a>是故不能称。<a id="a-E5"></a>此生善故不翻。<a id="a-E6"></a>此六度法祖引经论。<a id="a-E7"></a>以辨其相。<a id="a-E8"></a>共立五义。<a id="a-E9"></a>一对治。<a id="a-EA"></a>善戒经云。<a id="a-EB"></a>谓悭恶嗔怠乱痴。<a id="a-EC"></a>是所破之蔽。<a id="a-ED"></a>二相生。<a id="a-EE"></a>善戒经云。<a id="a-EF"></a>谓舍家持戒。<a id="a-EG"></a>遇辱须忍。<a id="a-EH"></a>忍已精进。<a id="a-EI"></a>精进已调五根。<a id="a-EJ"></a>根调故知法界。<a id="a-EK"></a>又解深密经云。<a id="a-EL"></a>能为后后引发故。<a id="a-EM"></a>谓诸佛菩萨。<a id="a-EN"></a>若于身财。<a id="a-EO"></a>无所顾吝。<a id="a-EP"></a>便能受持清净禁戒。<a id="a-EQ"></a>为护戒故。<a id="a-ER"></a>便修忍辱。<a id="a-ES"></a>修忍辱已。<a id="a-ET"></a>能发精进。<a id="a-EU"></a>发精进已。<a id="a-EV"></a>能辨静虑。<a id="a-EW"></a>辨静虑已。<a id="a-EX"></a>便能获得出世间慧。<a id="a-EY"></a>是故我说波罗蜜多如是次第。<a id="a-EZ"></a>三果报。<a id="a-Ea"></a>善戒经云。<a id="a-Eb"></a>富具色力寿安辩。<a id="a-Ec"></a>又余经云。<a id="a-Ed"></a>施报富。<a id="a-Ee"></a>戒报善道。<a id="a-Ef"></a>忍报端正。<a id="a-Eg"></a>进报神通。<a id="a-Eh"></a>禅报生天。<a id="a-Ei"></a>智破烦恼。<a id="a-Ej"></a>无著论云。<a id="a-Ek"></a>有二种果。<a id="a-El"></a>谓未来现在。<a id="a-Em"></a>未来果者。<a id="a-En"></a>檀得大福。<a id="a-Eo"></a>尸罗得自身具足。<a id="a-Ep"></a>谓释梵等。<a id="a-Eq"></a>羼提得大伴助大眷属。<a id="a-Er"></a>毗梨耶得果报等不断绝。<a id="a-Es"></a>禅得生身不损坏。<a id="a-Et"></a>般若得诸根猛利及多诸悦乐。<a id="a-Eu"></a>于天人大众中。<a id="a-Ev"></a>得自在等。<a id="a-Ew"></a>现在果者。<a id="a-Ex"></a>得一切信敬供养及现法涅槃等。<a id="a-Ey"></a>四互摄者。<a id="a-Ez"></a>弥勒颂云。<a id="a-F0"></a>檀义摄于六。<a id="a-F1"></a>资生无畏法。<a id="a-F2"></a>是中一二三。<a id="a-F3"></a>名为修行住。<a id="a-F4"></a>此檀摄六度也。<a id="a-F5"></a>又菩提资粮论云。<a id="a-F6"></a>既为菩萨母。<a id="a-F7"></a>亦为诸佛母。<a id="a-F8"></a>般若波罗蜜。<a id="a-F9"></a>是觉初资粮(觉是菩提。<a id="a-FA"></a>六度是菩提资粮。<a id="a-FB"></a>般若为初耳)施戒忍进定。<a id="a-FC"></a>及此五之余。<a id="a-FD"></a>方便愿智力。<a id="a-FE"></a>皆由智度。<a id="a-FF"></a>故波罗蜜所摄。<a id="a-FG"></a>此乃般若摄于六度。<a id="a-FH"></a>初后既尔。<a id="a-FI"></a>中四例知。<a id="a-FJ"></a>五譬喻。<a id="a-FK"></a>华严云。<a id="a-FL"></a>菩萨摩诃萨。<a id="a-FM"></a>以般若波罗蜜为母。<a id="a-FN"></a>方便善巧为父。<a id="a-FO"></a>檀波罗蜜为乳母。<a id="a-FP"></a>尸罗波罗蜜为养母。<a id="a-FQ"></a>忍波罗蜜为庄严具。<a id="a-FR"></a>勤波罗蜜为养育者。<a id="a-FS"></a>禅波罗蜜为浣濯人。<a id="a-FT"></a>善知识为教授师。<a id="a-FU"></a>一切菩提分为伴侣。<a id="a-FV"></a>一切善法为眷属。<a id="a-FW"></a>一切菩萨为兄弟。<a id="a-FX"></a>菩提心为家。<a id="a-FY"></a>如理修行为家法。<a id="a-FZ"></a>诸地为家处。<a id="a-Fa"></a>诸忍为家族。<a id="a-Fb"></a>大愿为家教。<a id="a-Fc"></a>满足诸行。<a id="a-Fd"></a>为顺家法。<a id="a-Fe"></a>劝发大乘。<a id="a-Ff"></a>为绍家业。<a id="a-Fg"></a>法水灌顶。<a id="a-Fh"></a>一生所系菩萨为王太子。<a id="a-Fi"></a>成就菩提。<a id="a-Fj"></a>为能净家族。<a id="a-Fk"></a>六分开者。<a id="a-Fl"></a>六度通大小。<a id="a-Fm"></a>十度唯在大。<a id="a-Fn"></a>一往亦通藏通两教。<a id="a-Fo"></a>以权立三智故。<a id="a-Fp"></a>言十度者。<a id="a-Fq"></a>于禅中有愿智力。<a id="a-Fr"></a>故开愿度。<a id="a-Fs"></a>有神通智开出力度。<a id="a-Ft"></a>根本定守禅度名。<a id="a-Fu"></a>般若中有道种智。<a id="a-Fv"></a>开出方便度。<a id="a-Fw"></a>有一切种智。<a id="a-Fx"></a>开出智度。<a id="a-Fy"></a>一切智守本般若名。</p>
  <p id="aFz">波罗蜜。<a id="a-G0"></a>大论又云。<a id="a-G1"></a>阿罗密。<a id="a-G2"></a>秦言远离。<a id="a-G3"></a>波罗蜜。<a id="a-G4"></a>秦言度彼岸。<a id="a-G5"></a>此二音相近。<a id="a-G6"></a>义相会故以阿罗蜜。<a id="a-G7"></a>释波罗密。<a id="a-G8"></a>天台禅门云。<a id="a-G9"></a>一者诸经论中。<a id="a-GA"></a>多翻到彼岸。<a id="a-GB"></a>生死为此岸。<a id="a-GC"></a>涅槃为彼岸。<a id="a-GD"></a>烦恼为中流。<a id="a-GE"></a>菩萨以无相智慧。<a id="a-GF"></a>乘禅定舟航。<a id="a-GG"></a>从生死此岸。<a id="a-GH"></a>到涅槃彼岸。<a id="a-GI"></a>故知约理定以明波罗蜜。<a id="a-GJ"></a>二者大论别翻事究竟。<a id="a-GK"></a>即是菩萨大悲。<a id="a-GL"></a>为众生。<a id="a-GM"></a>遍修一切事行满足故。<a id="a-GN"></a>三瑞应经翻度无极。<a id="a-GO"></a>通论事理悉有幽远之义。<a id="a-GP"></a>合而言之。<a id="a-GQ"></a>故云度无极。<a id="a-GR"></a>此约事理行满。<a id="a-GS"></a>说波罗蜜。</p>
  <p id="aGT">波罗伽。<a id="a-GU"></a>大论秦言度彼岸。<a id="a-GV"></a>华严云。<a id="a-GW"></a>以波罗蜜船。<a id="a-GX"></a>于生死流中。<a id="a-GY"></a>不依此岸。<a id="a-GZ"></a>不着彼岸。<a id="a-Ga"></a>不住中流。<a id="a-Gb"></a>而度众生。<a id="a-Gc"></a>无有休息。</p>
  <p data-pb></p>
  <h2 id="aGd">释十二支篇第四十五</h2>
  <p id="aGe">惑业互资。<a id="a-Gf"></a>因缘交助。<a id="a-Gg"></a>三世犹若环旋。<a id="a-Gh"></a>六道喻如轮转。<a id="a-Gi"></a>凡夫沉迷色心冰执。<a id="a-Gj"></a>圣人超悟生死霜融。<a id="a-Gk"></a>剪荆棘林。<a id="a-Gl"></a>五因顿息。<a id="a-Gm"></a>断牵连索。<a id="a-Gn"></a>七果咸亡。<a id="a-Go"></a>故此十二支法。<a id="a-Gp"></a>为中乘之达观也。</p>
  <p id="aGq">尼陀那。<a id="a-Gr"></a>此云因缘。<a id="a-Gs"></a>什曰。<a id="a-Gt"></a>力强为因。<a id="a-Gu"></a>力弱为缘。<a id="a-Gv"></a>肇曰。<a id="a-Gw"></a>前缘相生因也。<a id="a-Gx"></a>现相助成缘也。<a id="a-Gy"></a>生曰。<a id="a-Gz"></a>因谓先无其事而从彼生也。<a id="a-H0"></a>缘谓素有其分而从彼起也。<a id="a-H1"></a>故因亲而缘疏。<a id="a-H2"></a>缘觉根利。<a id="a-H3"></a>通观三世。<a id="a-H4"></a>有因有缘。<a id="a-H5"></a>是名因缘。<a id="a-H6"></a>初观过去无明缘行。<a id="a-H7"></a>言无明者。<a id="a-H8"></a>不了法界。<a id="a-H9"></a>邪见妄执。<a id="a-HA"></a>常在闇冥。<a id="a-HB"></a>故曰无明。<a id="a-HC"></a>因烦恼惑。<a id="a-HD"></a>起于三业。<a id="a-HE"></a>造作诸法。<a id="a-HF"></a>故名为行。<a id="a-HG"></a>由兹惑业。<a id="a-HH"></a>感现五果。<a id="a-HI"></a>识缘名色。<a id="a-HJ"></a>六入触受。<a id="a-HK"></a>所谓从行。<a id="a-HL"></a>生心。<a id="a-HM"></a>投入母腹。<a id="a-HN"></a>流爱为种。<a id="a-HO"></a>纳想在胎。<a id="a-HP"></a>分别诸法。<a id="a-HQ"></a>此名曰识。<a id="a-HR"></a>识但有名。<a id="a-HS"></a>凝滑属色。<a id="a-HT"></a>四七渐坚。<a id="a-HU"></a>故号名色。<a id="a-HV"></a>六根开张。<a id="a-HW"></a>名为六入。<a id="a-HX"></a>从出母胎。<a id="a-HY"></a>至三四岁。<a id="a-HZ"></a>对缘取尘。<a id="a-Ha"></a>未别苦乐。<a id="a-Hb"></a>名之为触。<a id="a-Hc"></a>从五六岁。<a id="a-Hd"></a>至十二三受。<a id="a-He"></a>觉苦乐中庸三境。<a id="a-Hf"></a>既能了别。<a id="a-Hg"></a>故名为受。<a id="a-Hh"></a>复从果报。<a id="a-Hi"></a>起爱取有三支惑业。<a id="a-Hj"></a>成现在因。<a id="a-Hk"></a>从十四五。<a id="a-Hl"></a>至十八九贪种种境。<a id="a-Hm"></a>如渴求饮。<a id="a-Hn"></a>故名为爱。<a id="a-Ho"></a>十九已后。<a id="a-Hp"></a>年既长大。<a id="a-Hq"></a>贪欲转盛。<a id="a-Hr"></a>不藉身命。<a id="a-Hs"></a>能有所取。<a id="a-Ht"></a>故名为取。<a id="a-Hu"></a>爱取体同。<a id="a-Hv"></a>胜劣有异。<a id="a-Hw"></a>驰求诸境。<a id="a-Hx"></a>起善恶业。<a id="a-Hy"></a>牵生三有。<a id="a-Hz"></a>故名为有。<a id="a-I0"></a>由此因故。<a id="a-I1"></a>感于未来二种果报。<a id="a-I2"></a>谓生老死。<a id="a-I3"></a>后阴始起。<a id="a-I4"></a>故名为生。<a id="a-I5"></a>住世衰变。<a id="a-I6"></a>故名为老。<a id="a-I7"></a>最后败坏。<a id="a-I8"></a>故名为死。<a id="a-I9"></a>是十二法展转能感果。<a id="a-IA"></a>故名因。<a id="a-IB"></a>互相由藉而有曰缘。<a id="a-IC"></a>因缘相续则往还无际。<a id="a-ID"></a>若了无明。<a id="a-IE"></a>生死自息。<a id="a-IF"></a>是为缘觉出世之要术也。</p>
  <p data-pb></p>
  <h2 id="aIG">明四谛法篇第四十六</h2>
  <p id="aIH">法界次第云。<a id="a-II"></a>通言谛者。<a id="a-IJ"></a>谛以审实为义。<a id="a-IK"></a>此四谛法。<a id="a-IL"></a>正为声闻人。<a id="a-IM"></a>从闻生解。<a id="a-IN"></a>故必须藉教。<a id="a-IO"></a>诠理不虚。<a id="a-IP"></a>故云审实也。<a id="a-IQ"></a>若由因感果。<a id="a-IR"></a>则应先因而后果。<a id="a-IS"></a>今悉先果而后因者。<a id="a-IT"></a>教门引物为便。<a id="a-IU"></a>前二谛是世间之法。<a id="a-IV"></a>令知苦以断集。<a id="a-IW"></a>故先果而次因。<a id="a-IX"></a>后二谛是出世间之法。<a id="a-IY"></a>使为灭以修道。<a id="a-IZ"></a>亦先果而次因。<a id="a-Ia"></a>佛灭八百年。<a id="a-Ib"></a>如意论主王礼为师。<a id="a-Ic"></a>立先因后果义。<a id="a-Id"></a>云集苦是有漏因果。<a id="a-Ie"></a>道灭是无漏因果。<a id="a-If"></a>外道破云。<a id="a-Ig"></a>汝师出世。<a id="a-Ih"></a>说苦集灭道。<a id="a-Ii"></a>何以弟子说集苦道灭。<a id="a-Ij"></a>有违师之过。<a id="a-Ik"></a>如意救曰。<a id="a-Il"></a>佛在世日。<a id="a-Im"></a>对不信因果人。<a id="a-In"></a>说先果后因。<a id="a-Io"></a>我今顺因果说亦不相违。<a id="a-Ip"></a>此时外道朋党炽盛。<a id="a-Iq"></a>众中无证义人。<a id="a-Ir"></a>王赐外道金七十两。<a id="a-Is"></a>封外道论。<a id="a-It"></a>为金七十论。<a id="a-Iu"></a>如意堕负。<a id="a-Iv"></a>嚼舌而终。<a id="a-Iw"></a>至九百年。<a id="a-Ix"></a>世亲披外道论。<a id="a-Iy"></a>果见如意堕负。<a id="a-Iz"></a>遂造论轨论式等。<a id="a-J0"></a>上王救如意论主。<a id="a-J1"></a>王加珍敬。<a id="a-J2"></a>赐世亲金七十两。<a id="a-J3"></a>封为胜金七十论。<a id="a-J4"></a>王缚草鞭尸表外道邪宗。<a id="a-J5"></a>尸为出血。<a id="a-J6"></a>故出家者。<a id="a-J7"></a>宜应晓了四谛教门因果二法前后之义。<a id="a-J8"></a>慎勿惑焉。</p>
  <p id="aJ9">豆佉。<a id="a-JA"></a>或伊祢。<a id="a-JB"></a>晋云。<a id="a-JC"></a>苦法界次第云。<a id="a-JD"></a>苦以逼恼为义。<a id="a-JE"></a>一切有为心行。<a id="a-JF"></a>常为无常患累之所逼恼。<a id="a-JG"></a>故名为苦。<a id="a-JH"></a>苦有三种。<a id="a-JI"></a>一苦苦。<a id="a-JJ"></a>二坏苦。<a id="a-JK"></a>三行苦。<a id="a-JL"></a>今明三苦。<a id="a-JM"></a>有别有通。<a id="a-JN"></a>别者三苦即别对三受。<a id="a-JO"></a>苦受从苦缘生。<a id="a-JP"></a>情觉是苦。<a id="a-JQ"></a>即苦苦也。<a id="a-JR"></a>乐受乐坏时生苦。<a id="a-JS"></a>即是坏苦。<a id="a-JT"></a>不苦不乐受。<a id="a-JU"></a>常为无常迁动。<a id="a-JV"></a>即是行苦。<a id="a-JW"></a>若通论三苦。<a id="a-JX"></a>则三受。<a id="a-JY"></a>通有三苦。<a id="a-JZ"></a>所以然者。<a id="a-Ja"></a>三受之心。<a id="a-Jb"></a>即是苦。<a id="a-Jc"></a>通从苦缘生。<a id="a-Jd"></a>故通是苦苦。<a id="a-Je"></a>三受之心。<a id="a-Jf"></a>通为坏相所坏。<a id="a-Jg"></a>故通是坏苦。<a id="a-Jh"></a>三受之心通是起役运动不停之相。<a id="a-Ji"></a>故通是行苦。<a id="a-Jj"></a>行以迁流为义。<a id="a-Jk"></a>故楞严云。<a id="a-Jl"></a>譬如瀑流波浪相续前际后际不相踰越。<a id="a-Jm"></a>古德颂行苦密迁云。<a id="a-Jn"></a>如以一睫毛置掌人不觉。<a id="a-Jo"></a>若安眼睛上。<a id="a-Jp"></a>违害极不安。<a id="a-Jq"></a>愚人如手掌。<a id="a-Jr"></a>不觉行苦迁。<a id="a-Js"></a>智者如眼睛。<a id="a-Jt"></a>违极生厌患。<a id="a-Ju"></a>智论云。<a id="a-Jv"></a>无量众生有三种身苦。<a id="a-Jw"></a>老病死。<a id="a-Jx"></a>三种心苦。<a id="a-Jy"></a>贪嗔痴。<a id="a-Jz"></a>三种后世苦。<a id="a-K0"></a>地狱饿鬼畜生。<a id="a-K1"></a>法句经云。<a id="a-K2"></a>昔四比丘论世苦事。<a id="a-K3"></a>一云淫欲恼人。<a id="a-K4"></a>一云饥渴逼体。<a id="a-K5"></a>一云嗔恚扰乱。<a id="a-K6"></a>一云惊怖恐惧。<a id="a-K7"></a>各执已是竞谓他非。<a id="a-K8"></a>佛知遂问。<a id="a-K9"></a>比丘具答。<a id="a-KA"></a>佛言汝等所论。<a id="a-KB"></a>不究苦义。<a id="a-KC"></a>身为诸苦之本众患之原。<a id="a-KD"></a>当求寂灭。<a id="a-KE"></a>此最为乐。</p>
  <p id="aKF">三牟提耶。<a id="a-KG"></a>或弥祢。<a id="a-KH"></a>晋云集。<a id="a-KI"></a>法界次第云。<a id="a-KJ"></a>集以招聚为义。<a id="a-KK"></a>若心与结业相应。<a id="a-KL"></a>未来定能招聚生死之苦。<a id="a-KM"></a>故名为集。</p>
  <p id="aKN">尼楼陀。<a id="a-KO"></a>或娑陀。<a id="a-KP"></a>晋言灭。<a id="a-KQ"></a>法界次第云。<a id="a-KR"></a>灭以灭无为义。<a id="a-KS"></a>结业既尽则无生死之患累。<a id="a-KT"></a>故名为灭。</p>
  <p id="aKU">末伽。<a id="a-KV"></a>或槃那。<a id="a-KW"></a>晋云道。<a id="a-KX"></a>法界次第云。<a id="a-KY"></a>道以能通为义。<a id="a-KZ"></a>道有二种。<a id="a-Ka"></a>一正道实观三十七道品。<a id="a-Kb"></a>三解脱门。<a id="a-Kc"></a>缘理慧行。<a id="a-Kd"></a>名为正道。<a id="a-Ke"></a>二助道者。<a id="a-Kf"></a>得解观中。<a id="a-Kg"></a>种种诸对治法。<a id="a-Kh"></a>及诸禅定。<a id="a-Ki"></a>皆是助道。<a id="a-Kj"></a>此二相扶。<a id="a-Kk"></a>能通涅槃。<a id="a-Kl"></a>故名为道。<a id="a-Km"></a>此四华梵出贤愚经。<a id="a-Kn"></a>毗昙云。<a id="a-Ko"></a>佛为四王。<a id="a-Kp"></a>作圣语说四谛。<a id="a-Kq"></a>二解二不解。<a id="a-Kr"></a>又作毗陀语。<a id="a-Ks"></a>一解一不解。<a id="a-Kt"></a>又作梨车语说。<a id="a-Ku"></a>四王俱解。<a id="a-Kv"></a>故知四谛名非一概。<a id="a-Kw"></a>此四谛法。<a id="a-Kx"></a>若以药病区拣。<a id="a-Ky"></a>苦集是世间因果。<a id="a-Kz"></a>此属于病。<a id="a-L0"></a>道灭是出世间因果。<a id="a-L1"></a>此当乎药。<a id="a-L2"></a>若以真俗甄别则有三义。<a id="a-L3"></a>一者四谛俱真。<a id="a-L4"></a>如涅槃云。<a id="a-L5"></a>我昔与汝等不见四真谛。<a id="a-L6"></a>是故久流转生死大苦海。<a id="a-L7"></a>二者四谛俱俗。<a id="a-L8"></a>止观云。<a id="a-L9"></a>灭尚非真。<a id="a-LA"></a>三谛焉是。<a id="a-LB"></a>三者一真。<a id="a-LC"></a>三俗。<a id="a-LD"></a>胜鬘云。<a id="a-LE"></a>此四圣谛。<a id="a-LF"></a>三是无常。<a id="a-LG"></a>一是常。<a id="a-LH"></a>又云。<a id="a-LI"></a>是故苦谛集谛道谛非第一义谛。<a id="a-LJ"></a>非常非依。<a id="a-LK"></a>一苦灭谛。<a id="a-LL"></a>离有相者是常。<a id="a-LM"></a>又涅槃经。<a id="a-LN"></a>明于四谛凡有四种。<a id="a-LO"></a>一生灭四谛。<a id="a-LP"></a>二无生四谛。<a id="a-LQ"></a>三无量四谛。<a id="a-LR"></a>四无作四谛。<a id="a-LS"></a>胜鬘经中。<a id="a-LT"></a>亦明四种。<a id="a-LU"></a>一有作四谛。<a id="a-LV"></a>二有量四谛。<a id="a-LW"></a>三无作四谛。<a id="a-LX"></a>四无量四谛。<a id="a-LY"></a>但此二经诠次少异。<a id="a-LZ"></a>荆溪问曰。<a id="a-La"></a>何故立此四种四谛之殊。<a id="a-Lb"></a>答谛本无四。<a id="a-Lc"></a>谛只是理。<a id="a-Ld"></a>理尚无一。<a id="a-Le"></a>云何有四。<a id="a-Lf"></a>故知依如来藏同体权实。<a id="a-Lg"></a>大悲愿力。<a id="a-Lh"></a>随顺物机。<a id="a-Li"></a>不获已而用之。<a id="a-Lj"></a>机宜不同致法差降。<a id="a-Lk"></a>从一实理。<a id="a-Ll"></a>开于权理权实二理。<a id="a-Lm"></a>能诠教殊。<a id="a-Ln"></a>故有四种差别教起。<a id="a-Lo"></a>三藏诠生灭。<a id="a-Lp"></a>通教诠无生别教诠无量。<a id="a-Lq"></a>圆教诠无作。<a id="a-Lr"></a>是故天台明四种四谛之法也。</p>
  <p data-pb></p>
  <h2 id="aLs">止观三义篇第四十七</h2>
  <p id="aLt">实相体寂。<a id="a-Lu"></a>因元静乃称止。<a id="a-Lv"></a>本觉灵照。<a id="a-Lw"></a>由常明故曰观。<a id="a-Lx"></a>妄风俄动。<a id="a-Ly"></a>假妙奢摩他而止之。<a id="a-Lz"></a>心珠久昏。<a id="a-M0"></a>须毗婆舍那而观矣。<a id="a-M1"></a>摩诃止观释名章中。<a id="a-M2"></a>初共通三德。<a id="a-M3"></a>二各开三义。<a id="a-M4"></a>今依彼论分列梵语　初标共通。</p>
  <p id="aM5">奢摩他。<a id="a-M6"></a>此云止。<a id="a-M7"></a>涅槃经云。<a id="a-M8"></a>奢摩他名为能灭。<a id="a-M9"></a>能灭一切。<a id="a-MA"></a>烦恼结故。<a id="a-MB"></a>又名能调。<a id="a-MC"></a>能调诸根恶不善法故。<a id="a-MD"></a>又曰寂静。<a id="a-ME"></a>能令三业成寂静故。<a id="a-MF"></a>又曰远离。<a id="a-MG"></a>能令众生离五欲故。<a id="a-MH"></a>又曰能清。<a id="a-MI"></a>能清贪欲嗔恚愚痴三浊法故。<a id="a-MJ"></a>以是义故。<a id="a-MK"></a>故名定相。</p>
  <p id="aML">毗婆舍那。<a id="a-MM"></a>此云观。<a id="a-MN"></a>涅槃云。<a id="a-MO"></a>毗婆舍那名为正见。<a id="a-MP"></a>亦名了见。<a id="a-MQ"></a>名为能见。<a id="a-MR"></a>名曰遍见。<a id="a-MS"></a>名次第见。<a id="a-MT"></a>名别相见。<a id="a-MU"></a>是名为慧。</p>
  <p id="aMV">忧毕叉。<a id="a-MW"></a>此云止观平等。<a id="a-MX"></a>涅槃云。<a id="a-MY"></a>忧毕叉者。<a id="a-MZ"></a>名曰平等。<a id="a-Ma"></a>亦名不诤。<a id="a-Mb"></a>又名不观。<a id="a-Mc"></a>亦名不行。<a id="a-Md"></a>是名为舍。<a id="a-Me"></a>止观云。<a id="a-Mf"></a>若用两字共通三德者。<a id="a-Mg"></a>止即是断。<a id="a-Mh"></a>断通解脱。<a id="a-Mi"></a>观即是智。<a id="a-Mj"></a>智通般若。<a id="a-Mk"></a>止观等者。<a id="a-Ml"></a>名为舍相。<a id="a-Mm"></a>舍相即是通于法身。<a id="a-Mn"></a>起信论云。<a id="a-Mo"></a>所言止者。<a id="a-Mp"></a>谓止一切境界相。<a id="a-Mq"></a>随顺奢摩他观义故所言观者。<a id="a-Mr"></a>谓分别因缘生灭相。<a id="a-Ms"></a>随顺毗钵舍那观义故。<a id="a-Mt"></a>永嘉集云。<a id="a-Mu"></a>以奢摩他故。<a id="a-Mv"></a>虽寂而常照。<a id="a-Mw"></a>以毗婆舍那故。<a id="a-Mx"></a>虽照而常寂。<a id="a-My"></a>以优毕叉故非照而非寂。<a id="a-Mz"></a>照而常寂故。<a id="a-N0"></a>说俗而即真。<a id="a-N1"></a>寂而常照故说真。<a id="a-N2"></a>而即俗。<a id="a-N3"></a>非寂而非照故。<a id="a-N4"></a>杜口于毗耶。<a id="a-N5"></a>长者子六过出家经佛告僧伽罗摩比丘。<a id="a-N6"></a>汝当行二法。<a id="a-N7"></a>止观是也。<a id="a-N8"></a>僧伽摩罗白佛言。<a id="a-N9"></a>甚解世尊。<a id="a-NA"></a>佛言我取要而说。<a id="a-NB"></a>云何言甚解耶。<a id="a-NC"></a>僧伽摩罗言。<a id="a-ND"></a>止者诸结永尽。<a id="a-NE"></a>观者观一切法。<a id="a-NF"></a>佛言善哉　二明各开初列三止。</p>
  <p id="aNG">妙奢摩他。<a id="a-NH"></a>即体真止。</p>
  <p id="aNI">三摩。<a id="a-NJ"></a>即方便随缘止。</p>
  <p id="aNK">禅那。<a id="a-NL"></a>即息二边分别止。<a id="a-NM"></a>名出楞严。<a id="a-NN"></a>资中云。<a id="a-NO"></a>准圆觉经。<a id="a-NP"></a>奢摩他以寂静为相。<a id="a-NQ"></a>三摩提以幻化为相。<a id="a-NR"></a>禅那俱离静幻二相。<a id="a-NS"></a>然此二经天台出时。<a id="a-NT"></a>经皆未到。<a id="a-NU"></a>而止观中预立其义。<a id="a-NV"></a>故止观二字。<a id="a-NW"></a>各开三义。<a id="a-NX"></a>一体真止。<a id="a-NY"></a>二方便随缘止。<a id="a-NZ"></a>三息二边分别止。<a id="a-Na"></a>又云。<a id="a-Nb"></a>此三止名虽未见经论。<a id="a-Nc"></a>映望三观随义立名。<a id="a-Nd"></a>其相云何。<a id="a-Ne"></a>体无明颠倒即是实相之真。<a id="a-Nf"></a>名体真止。<a id="a-Ng"></a>如此实相遍一切处。<a id="a-Nh"></a>随缘历境安心不动。<a id="a-Ni"></a>名随缘方便止。<a id="a-Nj"></a>生死涅槃。<a id="a-Nk"></a>静散休息名息二边止。<a id="a-Nl"></a>孤山释曰。<a id="a-Nm"></a>今阿难虽专请于止。<a id="a-Nn"></a>以即一而三故此止即观亦即平等。<a id="a-No"></a>三一互融是以称妙。<a id="a-Np"></a>妙故方曰楞严大定。<a id="a-Nq"></a>今于一止复有三名奢摩他即体真止。<a id="a-Nr"></a>止于真谛(翻奢摩他为止者。<a id="a-Ns"></a>定之异名。<a id="a-Nt"></a>寂静义也。<a id="a-Nu"></a>谓于染净等境。<a id="a-Nv"></a>心不妄缘故)三摩提亦曰三摩钵底。<a id="a-Nw"></a>此云等持。<a id="a-Nx"></a>即方便随缘止。<a id="a-Ny"></a>止于俗谛(三摩提。<a id="a-Nz"></a>智论云。<a id="a-O0"></a>一切禅定摄心。<a id="a-O1"></a>皆名三摩提。<a id="a-O2"></a>秦言正心行处。<a id="a-O3"></a>是心从无始来。<a id="a-O4"></a>常曲不端。<a id="a-O5"></a>得是正心行处。<a id="a-O6"></a>心则端直。<a id="a-O7"></a>譬如蛇行常曲。<a id="a-O8"></a>入竹筒则直。<a id="a-O9"></a>翻等持者。<a id="a-OA"></a>谓离沉掉曰等。<a id="a-OB"></a>令心住一境性曰持)禅那此云静虑。<a id="a-OC"></a>即息二边别分止。<a id="a-OD"></a>止于中道(净觉云。<a id="a-OE"></a>孤山专用天台三止。<a id="a-OF"></a>配今三名者。<a id="a-OG"></a>得经之深也。<a id="a-OH"></a>何则止属于定。<a id="a-OI"></a>观属于慧。<a id="a-OJ"></a>阿难本以多闻小慧自咎。<a id="a-OK"></a>正以楞严大定为请。<a id="a-OL"></a>非三止而何况三摩禅那。<a id="a-OM"></a>显是定名。<a id="a-ON"></a>虽此定即慧而所主从别)次明三观。</p>
  <p id="aOO">谓空假中。<a id="a-OP"></a>荆溪临终顾命众曰。<a id="a-OQ"></a>一念无相谓之空无。<a id="a-OR"></a>法不备谓之假。<a id="a-OS"></a>不一不异谓之中。<a id="a-OT"></a>章安云。<a id="a-OU"></a>天台传南岳三种止观。<a id="a-OV"></a>一渐次。<a id="a-OW"></a>二不定。<a id="a-OX"></a>三圆顿。<a id="a-OY"></a>皆是大乘。<a id="a-OZ"></a>俱圆实相。<a id="a-Oa"></a>同名止观。<a id="a-Ob"></a>渐则初浅后深。<a id="a-Oc"></a>如彼梯蹬。<a id="a-Od"></a>不定前后更互。<a id="a-Oe"></a>如金刚宝置之日中。<a id="a-Of"></a>圆顿初后不二。<a id="a-Og"></a>如通者腾空。<a id="a-Oh"></a>为三根性说三法门。<a id="a-Oi"></a>虽曰师资相传。<a id="a-Oj"></a>原本皆出佛经。<a id="a-Ok"></a>故次第三观。<a id="a-Ol"></a>如璎珞上云。<a id="a-Om"></a>从假入空观。<a id="a-On"></a>亦名二谛观。<a id="a-Oo"></a>从空入假观。<a id="a-Op"></a>亦名平等观。<a id="a-Oq"></a>因是二空观为方便。<a id="a-Or"></a>得入中道第一义谛观。<a id="a-Os"></a>此名次第三观。<a id="a-Ot"></a>又下卷云。<a id="a-Ou"></a>时佛顶发放一切光。<a id="a-Ov"></a>复集十方百亿佛土佛菩萨众。<a id="a-Ow"></a>即于众中。<a id="a-Ox"></a>告文殊普贤法慧功德林金刚憧。<a id="a-Oy"></a>金刚藏善财童子。<a id="a-Oz"></a>汝见是众中。<a id="a-P0"></a>敬首菩萨问三观法界诸佛自性清净道。<a id="a-P1"></a>一切菩萨所修三观法门不。<a id="a-P2"></a>汝等各领百万大众。<a id="a-P3"></a>皆应修学如是法门。<a id="a-P4"></a>又中论云。<a id="a-P5"></a>因缘所生法。<a id="a-P6"></a>我说即是空亦名为假名。<a id="a-P7"></a>亦是中道义。<a id="a-P8"></a>此皆一心三观之明文也(余昔学肆有吴教授垂访问曰。<a id="a-P9"></a>经云作是观（音官）者。<a id="a-PA"></a>名为正观（音贯）呼此二音义云何辩。<a id="a-PB"></a>余即答曰。<a id="a-PC"></a>观（去呼）诠其体。<a id="a-PD"></a>一标能想之心。<a id="a-PE"></a>观（平呼）显其用。<a id="a-PF"></a>带召所对之境故曰。<a id="a-PG"></a>以观观昏。<a id="a-PH"></a>即昏而朗)然此各开三义。<a id="a-PI"></a>全异涅槃。<a id="a-PJ"></a>共通三德。<a id="a-PK"></a>由昔混同。<a id="a-PL"></a>故今分别。</p>
 </body>
</html>