<!doctype html>
<html id="z3IBXGs1fh" data-ver="1562">
 <head>
  <meta charset="utf-8">
  <meta author="法云">
  <meta library="龙藏">
  <meta catalog="此土著述">
  <meta period="宋">
 </head>
 <body>
  <h1 id="a1">翻译名义集卷第三</h1>
  <h2 id="a2">宗翻译主篇第十一</h2>
  <p id="a3">彦琮法师云。<a id="a-4"></a>夫预翻译。<a id="a-5"></a>有八备十条。<a id="a-6"></a>一诚心受法。<a id="a-7"></a>志在益人。<a id="a-8"></a>二将践胜场。<a id="a-9"></a>先牢戒是。<a id="a-A"></a>三文诠三藏。<a id="a-B"></a>义贯五乘。<a id="a-C"></a>四傍涉文史。<a id="a-D"></a>工缀典词。<a id="a-E"></a>不过鲁拙。<a id="a-F"></a>五[怡-台+禁]抱平恕。<a id="a-G"></a>器量虚融。<a id="a-H"></a>不好专执。<a id="a-I"></a>六沈于道术。<a id="a-J"></a>淡于名利。<a id="a-K"></a>不欲高炫。<a id="a-L"></a>七要识梵言不坠彼学。<a id="a-M"></a>八传阅苍雅。<a id="a-N"></a>粗谙篆隶。<a id="a-O"></a>不昧此文。<a id="a-P"></a>十条者。<a id="a-Q"></a>一句韵。<a id="a-R"></a>二问答。<a id="a-S"></a>三名义。<a id="a-T"></a>四经论。<a id="a-U"></a>五歌颂。<a id="a-V"></a>六咒功。<a id="a-W"></a>七品题。<a id="a-X"></a>八专业。<a id="a-Y"></a>九字部。<a id="a-Z"></a>十字声。<a id="a-a"></a>宋僧传云。<a id="a-b"></a>译场经馆。<a id="a-c"></a>设官分职可得闻乎。<a id="a-d"></a>曰此务所司。<a id="a-e"></a>先宗译主。<a id="a-f"></a>即赍叶书之三藏。<a id="a-g"></a>明练显密二教者。<a id="a-h"></a>是也。<a id="a-i"></a>次则笔受者。<a id="a-j"></a>必言通华梵。<a id="a-k"></a>学综有空。<a id="a-l"></a>相问委知。<a id="a-m"></a>然后下笔。<a id="a-n"></a>西晋伪秦已来。<a id="a-o"></a>立此员者。<a id="a-p"></a>即沙门道含玄。<a id="a-q"></a>赜姚嵩聂(女涉)承远父子。<a id="a-r"></a>至于帝王执翰即兴梁武太后中宗。<a id="a-s"></a>又谓之缀文也。<a id="a-t"></a>次则度语。<a id="a-u"></a>正云译语。<a id="a-v"></a>亦名传语。<a id="a-w"></a>传度转令生解矣。<a id="a-x"></a>如翻显识论。<a id="a-y"></a>沙门战陀译语是也。<a id="a-z"></a>次则证梵本者。<a id="a-10"></a>求其量果。<a id="a-11"></a>密以证知。<a id="a-12"></a>能诠不差。<a id="a-13"></a>所显无谬矣。<a id="a-14"></a>如居士伊舍罗证译毗柰耶梵本是也。<a id="a-15"></a>至有立证梵义一员。<a id="a-16"></a>乃明西义得失。<a id="a-17"></a>贵令华语下不失梵义也。<a id="a-18"></a>复立证禅义一员。<a id="a-19"></a>沙门大通曾充之。<a id="a-1A"></a>次则润文一位。<a id="a-1B"></a>员数不恒。<a id="a-1C"></a>令通内外学者充之。<a id="a-1D"></a>良以笔受在其油素。<a id="a-1E"></a>文言岂无俚俗。<a id="a-1F"></a>傥不失于佛意。<a id="a-1G"></a>何妨刊而正之。<a id="a-1H"></a>故义净译场。<a id="a-1I"></a>李峤韦嗣立卢藏用等二十余人。<a id="a-1J"></a>次文润色也。<a id="a-1K"></a>次则证义一位。<a id="a-1L"></a>盖证已译之文。<a id="a-1M"></a>所诠之义也。<a id="a-1N"></a>如译婆沙论。<a id="a-1O"></a>慧嵩道朗等三百人。<a id="a-1P"></a>考证文义。<a id="a-1Q"></a>唐复礼累场充其任焉。<a id="a-1R"></a>次有梵呗者。<a id="a-1S"></a>法筵肇启。<a id="a-1T"></a>梵呗前兴。<a id="a-1U"></a>用作先容。<a id="a-1V"></a>令生物善。<a id="a-1W"></a>唐永泰中。<a id="a-1X"></a>方闻此位也。<a id="a-1Y"></a>次有校勘清。<a id="a-1Z"></a>随彦琮覆疏文义。<a id="a-1a"></a>盖重慎之至也。<a id="a-1b"></a>次有监护大使。<a id="a-1c"></a>后周平高公侯寿。<a id="a-1d"></a>为总监校校。<a id="a-1e"></a>唐房梁公为奘师监护相。<a id="a-1f"></a>次观杨慎交杜行顗等充之。<a id="a-1g"></a>或用僧员。<a id="a-1h"></a>则隋以明穆昙迁等十人。<a id="a-1i"></a>监掌翻译事。<a id="a-1j"></a>诠定宗旨也。<a id="a-1k"></a>译经图纪云。<a id="a-1l"></a>惟孝明皇帝。<a id="a-1m"></a>永平三年。<a id="a-1n"></a>岁次庚申。<a id="a-1o"></a>帝梦金人。<a id="a-1p"></a>项有日光。<a id="a-1q"></a>飞来殿庭。<a id="a-1r"></a>上问群臣。<a id="a-1s"></a>太史傅毅对曰。<a id="a-1t"></a>臣闻西域有神。<a id="a-1u"></a>号之为佛。<a id="a-1v"></a>陛下所梦。<a id="a-1w"></a>其必是乎。<a id="a-1x"></a>至七年。<a id="a-1y"></a>岁次甲子。<a id="a-1z"></a>帝敕郎中蔡愔(挹淫)中郎将秦景博士王遵等一十八人。<a id="a-20"></a>西寻佛法。<a id="a-21"></a>至印度国。<a id="a-22"></a>请迦葉摩腾竺法兰。<a id="a-23"></a>用白马驮经。<a id="a-24"></a>并将画释迦佛像。<a id="a-25"></a>以永平十年岁次丁卯。<a id="a-26"></a>至于洛阳。<a id="a-27"></a>帝悦。<a id="a-28"></a>造白马寺。<a id="a-29"></a>译四十二章经。<a id="a-2A"></a>至十四年正月一日。<a id="a-2B"></a>五岳道士褚善信等。<a id="a-2C"></a>负情不悦。<a id="a-2D"></a>因朝正之次。<a id="a-2E"></a>表请较试。<a id="a-2F"></a>敕遣尚书令宋庠引入长乐宫。<a id="a-2G"></a>帝曰。<a id="a-2H"></a>此月十五日。<a id="a-2I"></a>大集白马寺南门。<a id="a-2J"></a>尔日信等以灵宝诸经。<a id="a-2K"></a>置道东坛上。<a id="a-2L"></a>帝以经像舍利。<a id="a-2M"></a>置道西七宝行殿上。<a id="a-2N"></a>信等绕坛涕泣。<a id="a-2O"></a>启请天尊。<a id="a-2P"></a>词情恳切。<a id="a-2Q"></a>以栴檀柴等烧经。<a id="a-2R"></a>冀经无损。<a id="a-2S"></a>并为灰烬。<a id="a-2T"></a>先时升天。<a id="a-2U"></a>入火履水隐形。<a id="a-2V"></a>皆不复能。<a id="a-2W"></a>善禁咒者呼策不应。<a id="a-2X"></a>时太傅张衍语信曰。<a id="a-2Y"></a>所试无验印是虚妄。<a id="a-2Z"></a>宜就西域真法。<a id="a-2a"></a>时南岳道士费叔才等惭忸。<a id="a-2b"></a>自感而死。<a id="a-2c"></a>时佛舍利光明五色。<a id="a-2d"></a>直上空中。<a id="a-2e"></a>旋环如盖。<a id="a-2f"></a>遍覆大众。<a id="a-2g"></a>映蔽日轮。<a id="a-2h"></a>摩腾先是阿罗汉。<a id="a-2i"></a>即以神足游空。<a id="a-2j"></a>飞行坐卧。<a id="a-2k"></a>神化自在。<a id="a-2l"></a>时天雨宝华。<a id="a-2m"></a>及奏众乐。<a id="a-2n"></a>感动人惰。<a id="a-2o"></a>摩腾复坐。<a id="a-2p"></a>法兰说法。<a id="a-2q"></a>时众咸喜。<a id="a-2r"></a>得未曾有。<a id="a-2s"></a>时后宫阴夫人王婕(音接)妤(以诸)等。<a id="a-2t"></a>一百九十人出家。<a id="a-2u"></a>司空杨城侯刘善峻等。<a id="a-2v"></a>二百六十人出家。<a id="a-2w"></a>四岳道士吕慧通等六百二十人出家。<a id="a-2x"></a>京都张子尚等。<a id="a-2y"></a>三百九十一人出家。<a id="a-2z"></a>帝亲与群宫为出家者。<a id="a-30"></a>剃发给施供养。<a id="a-31"></a>经三十日。<a id="a-32"></a>造寺城外。<a id="a-33"></a>七所安僧。<a id="a-34"></a>城内三寺安尼。<a id="a-35"></a>具如汉明法本内传(道家尹文操斥法本内传。<a id="a-36"></a>是罗什门僧妄造。<a id="a-37"></a>通惠辨云。<a id="a-38"></a>明帝梦金人事。<a id="a-39"></a>出后汉纪。<a id="a-3A"></a>此若虚妄。<a id="a-3B"></a>岂名信史耶。<a id="a-3C"></a>又吴书阚泽对吴主云。<a id="a-3D"></a>褚善信费叔才自感而死。<a id="a-3E"></a>岂是罗什门徒所造)</p>
  <p id="a3F">迦葉摩腾。<a id="a-3G"></a>中印度人。<a id="a-3H"></a>婆罗门种。<a id="a-3I"></a>幼而敏悟。<a id="a-3J"></a>兼有风姿。<a id="a-3K"></a>博学多闻。<a id="a-3L"></a>特明经律。<a id="a-3M"></a>思力精拔。<a id="a-3N"></a>探赜钩深。<a id="a-3O"></a>敷文析理。<a id="a-3P"></a>义出神表。<a id="a-3Q"></a>尝游西印度有一小国。<a id="a-3R"></a>请腾讲金光明经。<a id="a-3S"></a>俄而邻国兴师来将践境。<a id="a-3T"></a>辄有事碍兵不能进。<a id="a-3U"></a>彼国兵众疑有异术。<a id="a-3V"></a>密遣使[古*見](敕廉)。<a id="a-3W"></a>但见君臣安然共听其所讲经。<a id="a-3X"></a>明地神王护国之法。<a id="a-3Y"></a>于是彼国睹斯神验。<a id="a-3Z"></a>请和求法。<a id="a-3a"></a>时蔡愔等殷请于腾。<a id="a-3b"></a>腾与愔等俱来见帝。<a id="a-3c"></a>终于洛阳。</p>
  <p id="a3d">竺法兰。<a id="a-3e"></a>中印度人。<a id="a-3f"></a>少而机悟。<a id="a-3g"></a>淹雅博爱。<a id="a-3h"></a>多通禅思。<a id="a-3i"></a>妙穷毗尼。<a id="a-3j"></a>诵经百余万言。<a id="a-3k"></a>学徒千余。<a id="a-3l"></a>居不求安。<a id="a-3m"></a>常怀弘利。<a id="a-3n"></a>戒轨严峻。<a id="a-3o"></a>众莫能窥。<a id="a-3p"></a>遇愔求请。<a id="a-3q"></a>便有轻举之志。<a id="a-3r"></a>而国主不听。<a id="a-3s"></a>密与腾同来间行后至。<a id="a-3t"></a>共译四十二章。<a id="a-3u"></a>腾卒自译五经。</p>
  <p id="a3v">昙摩迦罗。<a id="a-3w"></a>此云法时。<a id="a-3x"></a>印度人也。<a id="a-3y"></a>幼而才敏。<a id="a-3z"></a>质像傀(公回)伟。<a id="a-40"></a>善四韦陀妙五明论。<a id="a-41"></a>图谶运变靡所不该。<a id="a-42"></a>自谓在世无过于己。<a id="a-43"></a>尝入僧坊遇见法腾毗昙。<a id="a-44"></a>殷勤寻省。<a id="a-45"></a>莫知旨趣。<a id="a-46"></a>乃深叹曰。<a id="a-47"></a>佛法钩深。<a id="a-48"></a>因即出家。<a id="a-49"></a>诵大小乘。<a id="a-4A"></a>游化许洛。<a id="a-4B"></a>事钞云。<a id="a-4C"></a>自汉明夜梦之始。<a id="a-4D"></a>迦竺。<a id="a-4E"></a>传法已来。<a id="a-4F"></a>迄至曹魏之初。<a id="a-4G"></a>僧徒极盛。<a id="a-4H"></a>未禀归戒。<a id="a-4I"></a>止以翦落殊俗。<a id="a-4J"></a>设复斋忏。<a id="a-4K"></a>事同祀祠。<a id="a-4L"></a>后有中天竺昙摩迦罗。<a id="a-4M"></a>诵诸部毗尼。<a id="a-4N"></a>以魏嘉平至雒阳。<a id="a-4O"></a>立羯磨受法。<a id="a-4P"></a>中夏戒律始也。<a id="a-4Q"></a>准用十僧。<a id="a-4R"></a>大行佛法。<a id="a-4S"></a>改先妄习。<a id="a-4T"></a>出僧祇戒心。<a id="a-4U"></a>又有安息国沙门昙谛。<a id="a-4V"></a>亦善律学。<a id="a-4W"></a>出昙无德羯磨。<a id="a-4X"></a>即大僧受法之初也。</p>
  <p id="a4Y">康僧铠。<a id="a-4Z"></a>印度人。<a id="a-4a"></a>广学群经义畅幽旨。<a id="a-4b"></a>嘉平四年。<a id="a-4c"></a>于洛阳白马寺。<a id="a-4d"></a>译无量寿经。</p>
  <p id="a4e">支谦。<a id="a-4f"></a>月氏国优婆塞也。<a id="a-4g"></a>汉末游洛。<a id="a-4h"></a>该览经籍及诸伎艺。<a id="a-4i"></a>善诸国语。<a id="a-4j"></a>细长黑瘦白眼黄晴。<a id="a-4k"></a>时人语曰。<a id="a-4l"></a>支郎眼中黄。<a id="a-4m"></a>形躯虽细。<a id="a-4n"></a>是智囊。<a id="a-4o"></a>武烈皇帝。<a id="a-4p"></a>以其才慧。<a id="a-4q"></a>拜为博士。<a id="a-4r"></a>谦译经典。<a id="a-4s"></a>深得义旨。</p>
  <p id="a4t">维只难。<a id="a-4u"></a>此云障碍。<a id="a-4v"></a>印度人。<a id="a-4w"></a>学通三藏。<a id="a-4x"></a>妙善四含。<a id="a-4y"></a>游化为业。<a id="a-4z"></a>武昌译经。</p>
  <p id="a50">康僧会。<a id="a-51"></a>康居国。<a id="a-52"></a>大丞相之长子。<a id="a-53"></a>世居印度。<a id="a-54"></a>年未齿学。<a id="a-55"></a>俱丧二亲。<a id="a-56"></a>至性笃孝服毕入道。<a id="a-57"></a>厉行清高。<a id="a-58"></a>弘雅有量。<a id="a-59"></a>解通三藏慧贯五明。<a id="a-5A"></a>辩于枢机。<a id="a-5B"></a>颇属文翰。<a id="a-5C"></a>以吴初染佛法大化未全。<a id="a-5D"></a>欲使江左兴立图寺。<a id="a-5E"></a>赤乌四年。<a id="a-5F"></a>仗锡建康。<a id="a-5G"></a>杨都译经。</p>
  <p id="a5H">竺昙摩罗察。<a id="a-5I"></a>此云法护。<a id="a-5J"></a>月氏国人。<a id="a-5K"></a>甚有识量。<a id="a-5L"></a>天性纯懿。<a id="a-5M"></a>操行精苦。<a id="a-5N"></a>笃志好学。<a id="a-5O"></a>万里寻师。<a id="a-5P"></a>届兹未久。<a id="a-5Q"></a>博览六经。<a id="a-5R"></a>游心七籍。<a id="a-5S"></a>解三十六种书。<a id="a-5T"></a>诘训音义无不备识。<a id="a-5U"></a>日诵万言过目咸记。<a id="a-5V"></a>先居炖煌。<a id="a-5W"></a>后处青门。<a id="a-5X"></a>大周目录云。<a id="a-5Y"></a>太康七年译正法华。</p>
  <p id="a5Z">尸利密多罗。<a id="a-5a"></a>此云吉友。<a id="a-5b"></a>西域太子。<a id="a-5c"></a>以国让弟。<a id="a-5d"></a>遂为沙门。<a id="a-5e"></a>天姿高朗。<a id="a-5f"></a>风神俊迈。<a id="a-5g"></a>仪貌卓然。<a id="a-5h"></a>出于物表。<a id="a-5i"></a>晋元帝世来。<a id="a-5j"></a>游建康。<a id="a-5k"></a>王公雅重。<a id="a-5l"></a>世号高座法师。<a id="a-5m"></a>译灌顶等经。</p>
  <p id="a5n">瞿昙僧伽提婆。<a id="a-5o"></a>或名提和。<a id="a-5p"></a>此云众天。<a id="a-5q"></a>罽宾国人。<a id="a-5r"></a>风采可范。<a id="a-5s"></a>枢机有彰。<a id="a-5t"></a>沈虑四禅。<a id="a-5u"></a>研心三藏。<a id="a-5v"></a>初于符秦帝国。<a id="a-5w"></a>译阿毗昙八犍度等。</p>
  <p id="a5x">卑摩罗叉。<a id="a-5y"></a>此云无垢眼。<a id="a-5z"></a>罽宾国人。<a id="a-60"></a>澄静有志履道苦节。<a id="a-61"></a>世号青目律师。<a id="a-62"></a>罗什师事。<a id="a-63"></a>改译什公十诵。</p>
  <p id="a64">佛驮跋陀罗。<a id="a-65"></a>此云觉贤。<a id="a-66"></a>大乘三果人。<a id="a-67"></a>甘露饭王之苗裔。<a id="a-68"></a>于此与罗什相见。<a id="a-69"></a>什所有疑多就咨决。<a id="a-6A"></a>东晋义熙十四年。<a id="a-6B"></a>于谢司空寺。<a id="a-6C"></a>译华严六十卷。<a id="a-6D"></a>堂前池内。<a id="a-6E"></a>有二童子。<a id="a-6F"></a>常从池出。<a id="a-6G"></a>捧香散华。</p>
  <p id="a6H">法显。<a id="a-6I"></a>姓袭。<a id="a-6J"></a>平阳武阳人。<a id="a-6K"></a>常玩经律舛缺。<a id="a-6L"></a>誓志寻求。<a id="a-6M"></a>以晋安帝隆安三年岁次己亥。<a id="a-6N"></a>游历印度。<a id="a-6O"></a>义熙元年岁次乙已泛海而还。<a id="a-6P"></a>杨都译经。</p>
  <p id="a6Q">昙摩耶舍。<a id="a-6R"></a>此云法称。<a id="a-6S"></a>罽宾国人。<a id="a-6T"></a>少而好学。<a id="a-6U"></a>长而弥笃。<a id="a-6V"></a>神爽高雅。<a id="a-6W"></a>该览经律。<a id="a-6X"></a>陶思八禅。<a id="a-6Y"></a>游心七觉。<a id="a-6Z"></a>明悟出群。<a id="a-6a"></a>幽鉴物表。<a id="a-6b"></a>欲苦节求果。<a id="a-6c"></a>天神语云。<a id="a-6d"></a>何不观方弘化。<a id="a-6e"></a>而独守小善。<a id="a-6f"></a>于是历游诸国。<a id="a-6g"></a>译差摩等经。</p>
  <p id="a6h">鸠摩罗什婆。<a id="a-6i"></a>此云童寿。<a id="a-6j"></a>祖印度人。<a id="a-6k"></a>父以聪敏见称。<a id="a-6l"></a>龟兹王闻。<a id="a-6m"></a>以女妻之。<a id="a-6n"></a>而生于什。<a id="a-6o"></a>什居胎日。<a id="a-6p"></a>母增辩慧。<a id="a-6q"></a>七岁出家。<a id="a-6r"></a>日诵千偈。<a id="a-6s"></a>义旨亦通。<a id="a-6t"></a>至年九岁。<a id="a-6u"></a>与外道论义。<a id="a-6v"></a>辨挫邪锋咸皆愧伏。<a id="a-6w"></a>年十二有罗汉奇之。<a id="a-6x"></a>谓其母曰。<a id="a-6y"></a>常守护之。<a id="a-6z"></a>若年三十五不破戒者。<a id="a-70"></a>当大兴佛法。<a id="a-71"></a>度无数人。<a id="a-72"></a>又习五明四韦陀典。<a id="a-73"></a>阴阳星算。<a id="a-74"></a>必穷其妙。<a id="a-75"></a>后转习大乘数破外道。<a id="a-76"></a>近远诸国。<a id="a-77"></a>咸谓神异。<a id="a-78"></a>母生什后亦即出家。<a id="a-79"></a>聪拔众尼。<a id="a-7A"></a>得第三果。<a id="a-7B"></a>什既受具。<a id="a-7C"></a>母谓之曰。<a id="a-7D"></a>方等深教。<a id="a-7E"></a>应大阐秦都。<a id="a-7F"></a>于汝自身。<a id="a-7G"></a>无利如何。<a id="a-7H"></a>什曰。<a id="a-7I"></a>菩萨之行。<a id="a-7J"></a>利物亡躯。<a id="a-7K"></a>大化必行。<a id="a-7L"></a>炉镬无恨。<a id="a-7M"></a>从此已后。<a id="a-7N"></a>广诵大乘。<a id="a-7O"></a>洞其秘奥。<a id="a-7P"></a>西域诸王请什讲说。<a id="a-7Q"></a>必长跪座侧。<a id="a-7R"></a>命什蹋登。<a id="a-7S"></a>符坚建元九年。<a id="a-7T"></a>太史奏云。<a id="a-7U"></a>有德星现外国。<a id="a-7V"></a>当有大德智人入辅中国。<a id="a-7W"></a>坚曰。<a id="a-7X"></a>朕闻西域有罗什。<a id="a-7Y"></a>襄阳有道安。<a id="a-7Z"></a>将非此耶。<a id="a-7a"></a>后遣将军吕光等。<a id="a-7b"></a>率兵七万。<a id="a-7c"></a>西伐龟兹。<a id="a-7d"></a>光与什同来。<a id="a-7e"></a>什在道数言应变。<a id="a-7f"></a>光尽用之。<a id="a-7g"></a>光据西凉。<a id="a-7h"></a>亦请什留。<a id="a-7i"></a>至姚秦弘始三牢。<a id="a-7j"></a>兴灭西吕。<a id="a-7k"></a>方入长安。<a id="a-7l"></a>秦主兴厚加礼之。<a id="a-7m"></a>延入西明阁。<a id="a-7n"></a>及逍遥园别馆安置。<a id="a-7o"></a>敕僧[契-大+石](音略)等八百沙门。<a id="a-7p"></a>咨受什旨。<a id="a-7q"></a>兴卑万乘之心。<a id="a-7r"></a>尊三宝之教。<a id="a-7s"></a>于草堂寺。<a id="a-7t"></a>共三千僧。<a id="a-7u"></a>手执旧经。<a id="a-7v"></a>而参定之。<a id="a-7w"></a>莫不精究洞其深旨。<a id="a-7x"></a>时有僧睿兴甚嘉焉。<a id="a-7y"></a>什所译经。<a id="a-7z"></a>睿并参正。<a id="a-80"></a>然什词喻婉约出言成章。<a id="a-81"></a>神情鉴彻。<a id="a-82"></a>骜岸出群。<a id="a-83"></a>应机领会鲜有其匹。<a id="a-84"></a>且笃性仁厚。<a id="a-85"></a>泛爱为心。<a id="a-86"></a>虚已善诱。<a id="a-87"></a>终日无倦。<a id="a-88"></a>南山律师。<a id="a-89"></a>尝问天人陆玄畅云。<a id="a-8A"></a>什师一代所翻之经。<a id="a-8B"></a>至今若新。<a id="a-8C"></a>受持转盛何耶。<a id="a-8D"></a>答云。<a id="a-8E"></a>其人聪明。<a id="a-8F"></a>善解大乘。<a id="a-8G"></a>已下诸人。<a id="a-8H"></a>并皆俊又。<a id="a-8I"></a>一代之宝也。<a id="a-8J"></a>绝后光前仰之所不及。<a id="a-8K"></a>故其所译。<a id="a-8L"></a>以悟达为先。<a id="a-8M"></a>得佛遗寄之意也。<a id="a-8N"></a>又从毗婆尸佛已来译经。<a id="a-8O"></a>又云。<a id="a-8P"></a>什师位阶三贤。<a id="a-8Q"></a>文殊指授令其删定。</p>
  <p id="a8R">佛驮耶舍。<a id="a-8S"></a>此云觉明。<a id="a-8T"></a>罽宾国人。<a id="a-8U"></a>操行贞白。<a id="a-8V"></a>戒节坚固。<a id="a-8W"></a>仪止祥淑视瞻不凡。<a id="a-8X"></a>五明四韦之论。<a id="a-8Y"></a>三藏十二之典。<a id="a-8Z"></a>特悟深致。<a id="a-8a"></a>流辩无滞。<a id="a-8b"></a>以姚秦弘始年达于姑藏。<a id="a-8c"></a>什先师之。<a id="a-8d"></a>劝兴往邀。<a id="a-8e"></a>兴即敕迎。<a id="a-8f"></a>并有赠遗。<a id="a-8g"></a>笑不受曰。<a id="a-8h"></a>明旨既降。<a id="a-8i"></a>便应载驰。<a id="a-8j"></a>檀越待士既厚。<a id="a-8k"></a>脱如罗什见处未敢闻命。<a id="a-8l"></a>重使敦喻。<a id="a-8m"></a>方至长安。<a id="a-8n"></a>兴自出迎。<a id="a-8o"></a>别立新省于逍遥园。<a id="a-8p"></a>四事供养。<a id="a-8q"></a>并皆不受。<a id="a-8r"></a>时至分卫一食而已。<a id="a-8s"></a>耶舍赤髭。<a id="a-8t"></a>时人号为赤髭毗婆沙。<a id="a-8u"></a>兴凡所供给。<a id="a-8v"></a>衣服卧具。<a id="a-8w"></a>满三间屋。<a id="a-8x"></a>不以关心。<a id="a-8y"></a>兴为货之造寺。</p>
  <p id="a8z">昙摩谶。<a id="a-90"></a>或昙无谶。<a id="a-91"></a>此云法丰。<a id="a-92"></a>中印度人。<a id="a-93"></a>日诵万言。<a id="a-94"></a>初学小乘。<a id="a-95"></a>五明诸论。<a id="a-96"></a>后遇白头禅师教以大乘。<a id="a-97"></a>十日交诤方悟大旨。<a id="a-98"></a>谶明解咒术。<a id="a-99"></a>所向皆验。<a id="a-9A"></a>西域号为大神咒师。<a id="a-9B"></a>以北凉沮渠玄始元年。<a id="a-9C"></a>至姑藏。<a id="a-9D"></a>赍涅槃经前分十卷并菩萨戒。<a id="a-9E"></a>止于传舍。<a id="a-9F"></a>虑失经本。<a id="a-9G"></a>枕之而卧。<a id="a-9H"></a>夜有神人。<a id="a-9I"></a>牵谶堕地。<a id="a-9J"></a>谶谓为盗。<a id="a-9K"></a>如是三夕。<a id="a-9L"></a>乃闻空中声曰。<a id="a-9M"></a>此是如来解脱之藏。<a id="a-9N"></a>何为枕之。<a id="a-9O"></a>谶闻渐寤。<a id="a-9P"></a>乃安高处。<a id="a-9Q"></a>盗者夜捉提举不能。<a id="a-9R"></a>明旦谶持不以为重。<a id="a-9S"></a>盗谓圣人。<a id="a-9T"></a>悉来拜谢。<a id="a-9U"></a>逊闻谶名厚遇请译。</p>
  <p id="a9V">佛驮斯那。<a id="a-9W"></a>此翻觉军。<a id="a-9X"></a>天才聪朗。<a id="a-9Y"></a>诵半亿偈经。<a id="a-9Z"></a>明了禅法。<a id="a-9a"></a>西方诸国。<a id="a-9b"></a>号为人中师子。<a id="a-9c"></a>口诵梵本。<a id="a-9d"></a>北凉译经。</p>
  <p id="a9e">浮陀跋摩。<a id="a-9f"></a>此云觉铠。<a id="a-9g"></a>西域人。<a id="a-9h"></a>志操明直。<a id="a-9i"></a>聪悟出群。<a id="a-9j"></a>虽复遍集三藏。<a id="a-9k"></a>遍善毗婆沙论。<a id="a-9l"></a>常诵此部。<a id="a-9m"></a>用为心要。</p>
  <p id="a9n">智猛。<a id="a-9o"></a>雍州人禀性端厉。<a id="a-9p"></a>明行清白。<a id="a-9q"></a>少袭法服。<a id="a-9r"></a>修业专诚。<a id="a-9s"></a>志度宏邈情深佛法。<a id="a-9t"></a>西寻灵迹。<a id="a-9u"></a>北凉永和年中。<a id="a-9v"></a>西还翻译。</p>
  <p id="a9w">昙摩蜜多。<a id="a-9x"></a>此云法秀。<a id="a-9y"></a>罽宾国人。<a id="a-9z"></a>生而连眉。<a id="a-A0"></a>沉邃慧鉴。<a id="a-A1"></a>常有善神潜形密护。<a id="a-A2"></a>每之国境神梦告王。<a id="a-A3"></a>去亦如之。<a id="a-A4"></a>宋文元嘉建业翻译。</p>
  <p id="aA5">畺梁耶舍。<a id="a-A6"></a>此云时称。<a id="a-A7"></a>西域人性刚直寡嗜欲。<a id="a-A8"></a>深善三藏多所谙知。<a id="a-A9"></a>尤工禅思。<a id="a-AA"></a>宋文元嘉元年。<a id="a-AB"></a>钟山翻译。<a id="a-AC"></a>僧含笔受。</p>
  <p id="aAD">伊叶波罗。<a id="a-AE"></a>此云自在。<a id="a-AF"></a>西域人。<a id="a-AG"></a>善通三藏。<a id="a-AH"></a>解贯四含。<a id="a-AI"></a>宋文元嘉彭城翻译。</p>
  <p id="aAJ">智严。<a id="a-AK"></a>凉州人。<a id="a-AL"></a>道化所被。<a id="a-AM"></a>幽显咸伏。<a id="a-AN"></a>未出家前。<a id="a-AO"></a>曾犯五戒。<a id="a-AP"></a>后受僧具。<a id="a-AQ"></a>疑不得戒。<a id="a-AR"></a>遂泛海至印度。<a id="a-AS"></a>咨问罗汉。<a id="a-AT"></a>亦不能决。<a id="a-AU"></a>为询弥勒。<a id="a-AV"></a>慈氏答云。<a id="a-AW"></a>得戒严甚喜焉。<a id="a-AX"></a>得经梵本。<a id="a-AY"></a>宋文元嘉杨都。<a id="a-AZ"></a>翻译。</p>
  <p id="aAa">求那跋摩。<a id="a-Ab"></a>宋云功德铠。<a id="a-Ac"></a>罽宾王之少子。<a id="a-Ad"></a>洞明九部博晓四含。<a id="a-Ae"></a>深达律品。<a id="a-Af"></a>妙入禅要。<a id="a-Ag"></a>诵经百余万言。<a id="a-Ah"></a>罽宾王薨。<a id="a-Ai"></a>众请绍位。<a id="a-Aj"></a>恐为戒障。<a id="a-Ak"></a>遂林栖谷饮。<a id="a-Al"></a>孤行山野。<a id="a-Am"></a>遁迹人世。<a id="a-An"></a>形仪感物。<a id="a-Ao"></a>见者发心。<a id="a-Ap"></a>宋文元嘉。<a id="a-Aq"></a>达于建业。<a id="a-Ar"></a>帝曰。<a id="a-As"></a>弟子常欲斋戒不杀。<a id="a-At"></a>迫以身徇于物。<a id="a-Au"></a>不获从志。<a id="a-Av"></a>法师何以教之。<a id="a-Aw"></a>对曰。<a id="a-Ax"></a>夫道在心不在事。<a id="a-Ay"></a>法由己非由人。<a id="a-Az"></a>且帝王与匹夫。<a id="a-B0"></a>所修各异。<a id="a-B1"></a>匹夫身贱名劣。<a id="a-B2"></a>言令不威。<a id="a-B3"></a>若不克己苦躬。<a id="a-B4"></a>将何为用。<a id="a-B5"></a>帝王以四海为家。<a id="a-B6"></a>兆民为子。<a id="a-B7"></a>出一嘉言士女咸悦。<a id="a-B8"></a>布一善政。<a id="a-B9"></a>人神以和。<a id="a-BA"></a>固当刑不夭命。<a id="a-BB"></a>役无劳力。<a id="a-BC"></a>则使风雨适时。<a id="a-BD"></a>寒暖应节。<a id="a-BE"></a>百谷滋繁。<a id="a-BF"></a>桑麻郁茂。<a id="a-BG"></a>如此持斋。<a id="a-BH"></a>斋亦大矣。<a id="a-BI"></a>如此不杀德亦众矣。<a id="a-BJ"></a>宁在缺半日之食。<a id="a-BK"></a>全一禽之命。<a id="a-BL"></a>然后方为弘济耶。<a id="a-BM"></a>帝大悦曰。<a id="a-BN"></a>法师所言。<a id="a-BO"></a>真谓开悟人心。<a id="a-BP"></a>明达物理。<a id="a-BQ"></a>谈尽于人天之际矣。<a id="a-BR"></a>事钞云。<a id="a-BS"></a>宋元嘉七年。<a id="a-BT"></a>至杨州译善戒等经。<a id="a-BU"></a>为比丘尼受具初缘。<a id="a-BV"></a>又后有师子国尼八人。<a id="a-BW"></a>来至云。<a id="a-BX"></a>宋地未经有尼。<a id="a-BY"></a>何得二众受戒。<a id="a-BZ"></a>摩云。<a id="a-Ba"></a>尼不作本法者。<a id="a-Bb"></a>得戒得罪。<a id="a-Bc"></a>寻佛制意。<a id="a-Bd"></a>法出大僧。<a id="a-Be"></a>但使僧法成就自然得戒。<a id="a-Bf"></a>所以先令作本法者。<a id="a-Bg"></a>正欲生其信心为受戒方便耳。<a id="a-Bh"></a>至于得戒。<a id="a-Bi"></a>在太僧羯磨时生也。<a id="a-Bj"></a>诸尼苦求更受。<a id="a-Bk"></a>答曰善哉。<a id="a-Bl"></a>夫戒定慧品从微至着。<a id="a-Bm"></a>若欲增明。<a id="a-Bn"></a>甚相随喜。<a id="a-Bo"></a>且令西尼学语。<a id="a-Bp"></a>更往中国请尼令足十数。<a id="a-Bq"></a>至元嘉十年。<a id="a-Br"></a>有僧伽跋摩者。<a id="a-Bs"></a>此云众铠。<a id="a-Bt"></a>解律杂心。<a id="a-Bu"></a>自涉流沙至杨州。<a id="a-Bv"></a>初求那许尼重受。<a id="a-Bw"></a>未备而终。<a id="a-Bx"></a>俄而师子国尼。<a id="a-By"></a>铁索罗等三人。<a id="a-Bz"></a>至京足前十数。<a id="a-C0"></a>便请众铠。<a id="a-C1"></a>为师于坛上。<a id="a-C2"></a>为尼重受。</p>
  <p id="aC3">宝云。<a id="a-C4"></a>证第二果。<a id="a-C5"></a>西凉州人。<a id="a-C6"></a>自少出家。<a id="a-C7"></a>精勤硕学。<a id="a-C8"></a>志韵刚洁不偶世群。<a id="a-C9"></a>求法恳恻。<a id="a-CA"></a>忘身徇道。<a id="a-CB"></a>以晋隆安年初。<a id="a-CC"></a>西寻灵迹。<a id="a-CD"></a>经罗刹之野。<a id="a-CE"></a>闻天鼓之音。<a id="a-CF"></a>礼释迦影迹。<a id="a-CG"></a>受罗汉之语。<a id="a-CH"></a>历游西方。<a id="a-CI"></a>善梵书语。<a id="a-CJ"></a>印度字音训释词旬悉皆备解。<a id="a-CK"></a>后来长安。<a id="a-CL"></a>复至江左。</p>
  <p id="aCM">求那跋陀罗。<a id="a-CN"></a>此云功德贤。<a id="a-CO"></a>中印度人。<a id="a-CP"></a>幼学五明四韦陀论。<a id="a-CQ"></a>志性明敏。<a id="a-CR"></a>度量该博。<a id="a-CS"></a>后遇杂心。<a id="a-CT"></a>莫测涯际。<a id="a-CU"></a>方悟佛法崇深。<a id="a-CV"></a>投簪落彩。<a id="a-CW"></a>专精志业。<a id="a-CX"></a>博通三藏。<a id="a-CY"></a>慈和恭恪。<a id="a-CZ"></a>事师尽礼。<a id="a-Ca"></a>舍小学大。<a id="a-Cb"></a>深悟幽旨。<a id="a-Cc"></a>宋文敕住祇洹。<a id="a-Cd"></a>荆州刺史。<a id="a-Ce"></a>南谯王刘义宣。<a id="a-Cf"></a>尝请讲华严经。<a id="a-Cg"></a>跋陀自愧未善宋言。<a id="a-Ch"></a>旦夕礼忏求观世音。<a id="a-Ci"></a>忽梦。<a id="a-Cj"></a>有人白服。<a id="a-Ck"></a>持剑擎一人头。<a id="a-Cl"></a>来谓陀曰。<a id="a-Cm"></a>何故忧耶。<a id="a-Cn"></a>陀以意对。<a id="a-Co"></a>答曰不须多忧。<a id="a-Cp"></a>即便以剑。<a id="a-Cq"></a>易于陀首。<a id="a-Cr"></a>更安新头。<a id="a-Cs"></a>问曰得无痛耶。<a id="a-Ct"></a>答曰不痛。<a id="a-Cu"></a>既寤。<a id="a-Cv"></a>心神喜悦。<a id="a-Cw"></a>于是就讲。<a id="a-Cx"></a>辨注若流。<a id="a-Cy"></a>后还杨都。<a id="a-Cz"></a>属帝宴会王公毕集。<a id="a-D0"></a>帝欲试其机辨。<a id="a-D1"></a>并解人意不。<a id="a-D2"></a>帝见其白首。<a id="a-D3"></a>而谓曰。<a id="a-D4"></a>师今日不负远来之意。<a id="a-D5"></a>自外知何。<a id="a-D6"></a>唯有一在。<a id="a-D7"></a>贤即答言。<a id="a-D8"></a>慕化远来。<a id="a-D9"></a>天子恩遇。<a id="a-DA"></a>垂三十载。<a id="a-DB"></a>今年七十一。<a id="a-DC"></a>唯一死在。<a id="a-DD"></a>帝大悦。</p>
  <p id="aDE">昙无竭。<a id="a-DF"></a>此云法勇。<a id="a-DG"></a>亦云法上。<a id="a-DH"></a>姓李。<a id="a-DI"></a>黄龙人。<a id="a-DJ"></a>幼为沙弥。<a id="a-DK"></a>勤修苦行。<a id="a-DL"></a>持戒诵经。<a id="a-DM"></a>为师所重。<a id="a-DN"></a>尝闻法显躬践佛国。<a id="a-DO"></a>慨然在忘身之誓。<a id="a-DP"></a>以武帝永初年。<a id="a-DQ"></a>招集同志僧猛等。<a id="a-DR"></a>二十五人。<a id="a-DS"></a>共游西域。<a id="a-DT"></a>二十余年。<a id="a-DU"></a>自余并死。<a id="a-DV"></a>唯竭独还。<a id="a-DW"></a>于罽宾。<a id="a-DX"></a>得梵经本。<a id="a-DY"></a>杨都翻译。</p>
  <p id="aDZ">功德直。<a id="a-Da"></a>西域人。<a id="a-Db"></a>道契既广。<a id="a-Dc"></a>善诱日新。<a id="a-Dd"></a>宋大明年。<a id="a-De"></a>到荆州。<a id="a-Df"></a>为释玄畅。<a id="a-Dg"></a>翻译畅刊正文义。<a id="a-Dh"></a>词旨婉密。<a id="a-Di"></a>舒手出香。<a id="a-Dj"></a>掌中流水。<a id="a-Dk"></a>莫之测也。</p>
  <p id="aDl">达摩摩提。<a id="a-Dm"></a>此云法意。<a id="a-Dn"></a>西域人。<a id="a-Do"></a>悟物情深随方启喻。<a id="a-Dp"></a>齐武。<a id="a-Dq"></a>永明译提婆达多品。</p>
  <p id="aDr">求那毗地。<a id="a-Ds"></a>此云德进。<a id="a-Dt"></a>中印度人。<a id="a-Du"></a>诵大小乘二十万言。<a id="a-Dv"></a>阴阳图谶。<a id="a-Dw"></a>莫不穷究。<a id="a-Dx"></a>执锡戒涂。<a id="a-Dy"></a>威仪端肃。<a id="a-Dz"></a>齐武永明翻译。</p>
  <p id="aE0">昙摩流支。<a id="a-E1"></a>此云法希。<a id="a-E2"></a>亦曰法乐。<a id="a-E3"></a>南印度人。<a id="a-E4"></a>偏以律藏传名弘道。<a id="a-E5"></a>为务。<a id="a-E6"></a>感物而动。<a id="a-E7"></a>游魏洛阳。</p>
  <p id="aE8">菩提流支。<a id="a-E9"></a>此名觉希。<a id="a-EA"></a>北印度人。<a id="a-EB"></a>遍通三藏。<a id="a-EC"></a>妙入物持。<a id="a-ED"></a>志在弘法。<a id="a-EE"></a>广流视听。<a id="a-EF"></a>魏宣武帝。<a id="a-EG"></a>洛阳翻译。</p>
  <p id="aEH">勒那摩提。<a id="a-EI"></a>或云婆提。<a id="a-EJ"></a>此言宝意。<a id="a-EK"></a>中印度人。<a id="a-EL"></a>诵一亿偈博瞻之富。<a id="a-EM"></a>理事兼通。<a id="a-EN"></a>光明禅法。<a id="a-EO"></a>魏宣武帝。<a id="a-EP"></a>请讲华严。<a id="a-EQ"></a>词义开悟。<a id="a-ER"></a>忽于高座。<a id="a-ES"></a>见大官执笏云。<a id="a-ET"></a>天帝请师。<a id="a-EU"></a>讲华严。<a id="a-EV"></a>意曰。<a id="a-EW"></a>今法席未终。<a id="a-EX"></a>经讫从命。<a id="a-EY"></a>然法不独资都讲香火。<a id="a-EZ"></a>维那梵呗。<a id="a-Ea"></a>请亦定之。<a id="a-Eb"></a>使如其言。<a id="a-Ec"></a>请将了见前使来迎。<a id="a-Ed"></a>果与都讲等五人俱于座终。<a id="a-Ee"></a>道俗咸睹。</p>
  <p id="aEf">曼陀罗。<a id="a-Eg"></a>此言弱声。<a id="a-Eh"></a>亦云弘弱。<a id="a-Ei"></a>扶南国人。<a id="a-Ej"></a>神解超悟。<a id="a-Ek"></a>幽明毕观。<a id="a-El"></a>无惮夷险。<a id="a-Em"></a>志存弘化。<a id="a-En"></a>梁武杨都翻译。</p>
  <p id="aEo">波罗末陀。<a id="a-Ep"></a>此云真谛。<a id="a-Eq"></a>亦云拘那罗陀。<a id="a-Er"></a>此曰亲依。<a id="a-Es"></a>西印度优禅尼国人。<a id="a-Et"></a>景行澄明。<a id="a-Eu"></a>器宇清肃。<a id="a-Ev"></a>风神爽拔。<a id="a-Ew"></a>悠然自远。<a id="a-Ex"></a>群藏广部。<a id="a-Ey"></a>冈不措怀。<a id="a-Ez"></a>艺术异解。<a id="a-F0"></a>遍素谙练。<a id="a-F1"></a>梁武泰清于宝云殿。<a id="a-F2"></a>译经。<a id="a-F3"></a>属侯景纷纠。<a id="a-F4"></a>乃适豫章。<a id="a-F5"></a>始兴南康等。<a id="a-F6"></a>虽复恓惺译业无辍。<a id="a-F7"></a>即泛舶西归。<a id="a-F8"></a>业风赋命。<a id="a-F9"></a>飘还广州。<a id="a-FA"></a>住制止寺。<a id="a-FB"></a>翻译讫陈秦建。<a id="a-FC"></a>译五十部。</p>
  <p id="aFD">阇那崛多。<a id="a-FE"></a>此言志德。<a id="a-FF"></a>北印度人。<a id="a-FG"></a>刹帝利种。<a id="a-FH"></a>少怀达量。<a id="a-FI"></a>长垂清范。<a id="a-FJ"></a>游涉行化。<a id="a-FK"></a>来达兹境。<a id="a-FL"></a>周武帝世译普门重颂。</p>
  <p id="aFM">达摩笈多。<a id="a-FN"></a>隋言法密。<a id="a-FO"></a>南贤豆国人。<a id="a-FP"></a>开皇十年。<a id="a-FQ"></a>来届瓜州。<a id="a-FR"></a>文帝延入京寺。<a id="a-FS"></a>义理允正。<a id="a-FT"></a>称经微旨。<a id="a-FU"></a>然而慈恕。<a id="a-FV"></a>立身。<a id="a-FW"></a>恭和成性。<a id="a-FX"></a>心非道外。<a id="a-FY"></a>行在说前。<a id="a-FZ"></a>戒地夷而静。<a id="a-Fa"></a>定水幽而洁。<a id="a-Fb"></a>经洞字原。<a id="a-Fc"></a>论探声意。<a id="a-Fd"></a>容仪祥正。<a id="a-Fe"></a>勤节高猛。<a id="a-Ff"></a>诵响继昏晨。<a id="a-Fg"></a>法言通内外。<a id="a-Fh"></a>好端居而简务。<a id="a-Fi"></a>负寡欲。<a id="a-Fj"></a>而息求无倦诲人。<a id="a-Fk"></a>有踰利己。<a id="a-Fl"></a>至炀帝定鼎东都置翻译馆。</p>
  <p id="aFm">波罗颇迦罗。<a id="a-Fn"></a>唐言作明知识。<a id="a-Fo"></a>或云波颇。<a id="a-Fp"></a>此云智光。<a id="a-Fq"></a>中印度人。<a id="a-Fr"></a>刹帝利种。<a id="a-Fs"></a>识度通敏。<a id="a-Ft"></a>器宇冲邃。<a id="a-Fu"></a>博穷内外。<a id="a-Fv"></a>研精大小。<a id="a-Fw"></a>誓传法化不惮艰危。<a id="a-Fx"></a>远涉葱河。<a id="a-Fy"></a>贞观届此。</p>
  <p id="aFz">玄奘。<a id="a-G0"></a>河南洛阳人。<a id="a-G1"></a>俗姓陈氏。<a id="a-G2"></a>颖川陈仲弓之后。<a id="a-G3"></a>鸠车之龄落[髟/采]。<a id="a-G4"></a>竹马之齿通玄。<a id="a-G5"></a>墙仞干霄风神朗月。<a id="a-G6"></a>京洛名德咸用器之。<a id="a-G7"></a>戒具云毕偏肆毗尼。<a id="a-G8"></a>仪止祥淑。<a id="a-G9"></a>妙式群范。<a id="a-GA"></a>阅筌蹄乎九丘。<a id="a-GB"></a>探幽旨于八藏。<a id="a-GC"></a>常慨教缺传匠。<a id="a-GD"></a>理翳译人。<a id="a-GE"></a>遂使如意之宝不全。<a id="a-GF"></a>雪山之偈犹半。<a id="a-GG"></a>于是杖锡。<a id="a-GH"></a>裹足履险若夷。<a id="a-GI"></a>既戾梵境筹咨无倦。<a id="a-GJ"></a>五明。<a id="a-GK"></a>四含之典。<a id="a-GL"></a>三藏十二之筌。<a id="a-GM"></a>七例八转之音。<a id="a-GN"></a>三声六释之句。<a id="a-GO"></a>皆尽其微。<a id="a-GP"></a>毕究其妙。<a id="a-GQ"></a>法师讨论。<a id="a-GR"></a>一十七周。<a id="a-GS"></a>游览百有余国。<a id="a-GT"></a>贞观十九年。<a id="a-GU"></a>回靶(布讶)上京。<a id="a-GV"></a>敕弘福寺翻译。<a id="a-GW"></a>已上多出静迈法师。<a id="a-GX"></a>译经图纪。</p>
  <p id="aGY">伽梵达摩。<a id="a-GZ"></a>智升续译经图纪云。<a id="a-Ga"></a>唐云尊法。<a id="a-Gb"></a>西印度人。<a id="a-Gc"></a>译大悲经。</p>
  <p id="aGd">阿地瞿多。<a id="a-Ge"></a>唐言无极高。<a id="a-Gf"></a>中印度人。<a id="a-Gg"></a>学穷满字。<a id="a-Gh"></a>行洁圆珠。<a id="a-Gi"></a>精练五明。<a id="a-Gj"></a>妙通三藏。<a id="a-Gk"></a>天皇永征长安翻译。</p>
  <p id="aGl">那提。<a id="a-Gm"></a>唐言福生。<a id="a-Gn"></a>具依梵言。<a id="a-Go"></a>则云布如焉伐耶。<a id="a-Gp"></a>此但讹略。<a id="a-Gq"></a>而云那提也。<a id="a-Gr"></a>本中印度人。<a id="a-Gs"></a>慈恩翻译。</p>
  <p id="aGt">地婆诃罗。<a id="a-Gu"></a>唐言日照。<a id="a-Gv"></a>中印度人。<a id="a-Gw"></a>洞明八藏。<a id="a-Gx"></a>博晓四含。<a id="a-Gy"></a>戒行清高。<a id="a-Gz"></a>学业优瞻。<a id="a-H0"></a>尤工咒术。<a id="a-H1"></a>兼洞五明。<a id="a-H2"></a>志在利生。<a id="a-H3"></a>来译弘福。</p>
  <p id="aH4">佛陀多罗。<a id="a-H5"></a>唐云觉救。<a id="a-H6"></a>罽宾人也。<a id="a-H7"></a>于白马寺。<a id="a-H8"></a>译圆觉经。</p>
  <p id="aH9">佛陀波利。<a id="a-HA"></a>唐云觉护。<a id="a-HB"></a>罽宾国人。<a id="a-HC"></a>忘身徇道。<a id="a-HD"></a>遍观灵迹。<a id="a-HE"></a>闻文殊在清凉山。<a id="a-HF"></a>远沙流沙。<a id="a-HG"></a>躬来礼谒。<a id="a-HH"></a>天皇仪凤元年。<a id="a-HI"></a>杖锡五台。<a id="a-HJ"></a>虔礼圣容。<a id="a-HK"></a>倏见一翁从山出来。<a id="a-HL"></a>作婆罗门语。<a id="a-HM"></a>谓波利曰。<a id="a-HN"></a>师何所求。<a id="a-HO"></a>波利答曰。<a id="a-HP"></a>闻文殊隐山。<a id="a-HQ"></a>来欲瞻礼。<a id="a-HR"></a>翁曰。<a id="a-HS"></a>师将佛顶尊胜陀罗尼经来不。<a id="a-HT"></a>此土众生。<a id="a-HU"></a>多造诸罪。<a id="a-HV"></a>佛顶咒。<a id="a-HW"></a>除罪秘方。<a id="a-HX"></a>若不将经徒来无益。<a id="a-HY"></a>纵见文殊。<a id="a-HZ"></a>何必能识。<a id="a-Ha"></a>可还西国取经传此。<a id="a-Hb"></a>弟子当示文殊所在。<a id="a-Hc"></a>波利便礼。<a id="a-Hd"></a>举头不见老人。<a id="a-He"></a>遂返本国。<a id="a-Hf"></a>取得经来。<a id="a-Hg"></a>状奏天皇。<a id="a-Hh"></a>遂令杜行顗。<a id="a-Hi"></a>及日照三藏于内共译。<a id="a-Hj"></a>经留在内。<a id="a-Hk"></a>波利泣奏。<a id="a-Hl"></a>志在利人。<a id="a-Hm"></a>请布流行。<a id="a-Hn"></a>帝愍专志遂留所译之经。<a id="a-Ho"></a>还其梵本。<a id="a-Hp"></a>波利将向西明。<a id="a-Hq"></a>与僧顺贞。<a id="a-Hr"></a>共译佛顶尊胜陀罗尼经。<a id="a-Hs"></a>所愿已毕。<a id="a-Ht"></a>持经梵本。<a id="a-Hu"></a>入于五台。<a id="a-Hv"></a>于今不出。</p>
  <p id="aHw">实叉难陀。<a id="a-Hx"></a>唐言学喜。<a id="a-Hy"></a>于阗国人。<a id="a-Hz"></a>智度弘旷。<a id="a-I0"></a>利物为心。<a id="a-I1"></a>善大小乘。<a id="a-I2"></a>兼异学论。<a id="a-I3"></a>天后明扬佛日。<a id="a-I4"></a>敬重大乘。<a id="a-I5"></a>以华严旧经。<a id="a-I6"></a>处会未备。<a id="a-I7"></a>远闻于阗。<a id="a-I8"></a>有斯梵本。<a id="a-I9"></a>发使迎请。<a id="a-IA"></a>实叉与经同来。<a id="a-IB"></a>赴洛重译。</p>
  <p id="aIC">义净。<a id="a-ID"></a>齐州人。<a id="a-IE"></a>俗姓张。<a id="a-IF"></a>字文明。<a id="a-IG"></a>髫龀之年。<a id="a-IH"></a>辞荣落[髟/采]。<a id="a-II"></a>遍询名匠。<a id="a-IJ"></a>广探群籍。<a id="a-IK"></a>内外通晓。<a id="a-IL"></a>今古遍知。<a id="a-IM"></a>年十有五。<a id="a-IN"></a>志游西域。<a id="a-IO"></a>遍师名匠学大小乘。<a id="a-IP"></a>所为事周。<a id="a-IQ"></a>还归故里。<a id="a-IR"></a>凡所游历。<a id="a-IS"></a>三十余国。<a id="a-IT"></a>往来问道。<a id="a-IU"></a>出二十年。<a id="a-IV"></a>天后证圣。<a id="a-IW"></a>河洛翻译。</p>
  <p id="aIX">达摩流支。<a id="a-IY"></a>唐言法希。<a id="a-IZ"></a>天后改为菩提流志。<a id="a-Ia"></a>唐云觉爱。<a id="a-Ib"></a>南印度人。<a id="a-Ic"></a>波罗门种。<a id="a-Id"></a>姓迦葉氏。<a id="a-Ie"></a>聪睿绝伦。<a id="a-If"></a>风神爽异。<a id="a-Ig"></a>生年十二。<a id="a-Ih"></a>外道出家。<a id="a-Ii"></a>年登耳顺。<a id="a-Ij"></a>自谓孤行。<a id="a-Ik"></a>撩僧论议。<a id="a-Il"></a>货(居委)以身事。<a id="a-Im"></a>时有耶舍瞿沙。<a id="a-In"></a>知其根熟。<a id="a-Io"></a>遂与交论。<a id="a-Ip"></a>未越机关。<a id="a-Iq"></a>词理俱屈。<a id="a-Ir"></a>始知佛日高明。<a id="a-Is"></a>匪萤灯并照。<a id="a-It"></a>法海深广。<a id="a-Iu"></a>岂涓渧等润。<a id="a-Iv"></a>投身敬事。<a id="a-Iw"></a>专学佛乘。<a id="a-Ix"></a>未越五年。<a id="a-Iy"></a>通达三藏。<a id="a-Iz"></a>天皇远闻雅誉。<a id="a-J0"></a>遣使往邀。<a id="a-J1"></a>未及使还。<a id="a-J2"></a>白云遽驾。<a id="a-J3"></a>暨天后御极。<a id="a-J4"></a>赴京翻译。<a id="a-J5"></a>至和帝龙兴。<a id="a-J6"></a>译宝积经。<a id="a-J7"></a>此经玄奘。<a id="a-J8"></a>昔翻数行。<a id="a-J9"></a>乃叹此土群生未有缘矣。<a id="a-JA"></a>余气力衰竭。<a id="a-JB"></a>因而遂辍。<a id="a-JC"></a>和帝命志续奘余功。<a id="a-JD"></a>遂译于世。</p>
  <p id="aJE">般刺蜜帝。<a id="a-JF"></a>唐云极量。<a id="a-JG"></a>中印度人。<a id="a-JH"></a>怀道观方。<a id="a-JI"></a>随缘济度。<a id="a-JJ"></a>展转游化。<a id="a-JK"></a>达我支那。<a id="a-JL"></a>乃于广州制旨道场。<a id="a-JM"></a>译首楞严。<a id="a-JN"></a>自汉至唐。<a id="a-JO"></a>翻译儒释总有二百九十二人。<a id="a-JP"></a>今略编集现行经人。<a id="a-JQ"></a>苟欲具知。<a id="a-JR"></a>当披新旧译经图纪。</p>
  <p id="aJS">释迦弥多罗。<a id="a-JT"></a>此云能支。<a id="a-JU"></a>师子国长寿沙门三果圣人。<a id="a-JV"></a>唐高宗敬重。</p>
  <p id="aJW">弥伽释迦。<a id="a-JX"></a>说题云。<a id="a-JY"></a>释迦稍讹。<a id="a-JZ"></a>正云铄佉。<a id="a-Ja"></a>此曰云峰。<a id="a-Jb"></a>璇云此云能降伏。</p>
  <p data-pb></p>
  <h2 id="aJc">七众弟子篇第十二</h2>
  <p id="aJd">大论云。<a id="a-Je"></a>佛弟子七众。<a id="a-Jf"></a>一比丘。<a id="a-Jg"></a>二比丘尼。<a id="a-Jh"></a>三学戒尼。<a id="a-Ji"></a>四沙弥。<a id="a-Jj"></a>五沙弥尼。<a id="a-Jk"></a>六优婆塞。<a id="a-Jl"></a>七优婆夷。<a id="a-Jm"></a>然诸经中标四众者。<a id="a-Jn"></a>自古皆以比丘。<a id="a-Jo"></a>比丘尼。<a id="a-Jp"></a>优婆塞。<a id="a-Jq"></a>优婆夷。<a id="a-Jr"></a>为四众。<a id="a-Js"></a>天台乃立发起。<a id="a-Jt"></a>当机。<a id="a-Ju"></a>影响。<a id="a-Jv"></a>结缘。<a id="a-Jw"></a>以为四众。<a id="a-Jx"></a>是则七众虽别。<a id="a-Jy"></a>四众咸通。<a id="a-Jz"></a>七四共成二十八众。</p>
  <p id="aK0">室洒。<a id="a-K1"></a>旧翻弟子。<a id="a-K2"></a>新云所教。<a id="a-K3"></a>南山曰。<a id="a-K4"></a>学在我后名弟。<a id="a-K5"></a>解从师生名子。<a id="a-K6"></a>天台云。<a id="a-K7"></a>师有匠成之能。<a id="a-K8"></a>学者具资禀之德。<a id="a-K9"></a>资则舍父从师。<a id="a-KA"></a>敬师如父。<a id="a-KB"></a>师之谦让。<a id="a-KC"></a>处资如弟。<a id="a-KD"></a>故夫子云。<a id="a-KE"></a>回也处余如父。<a id="a-KF"></a>余也处回如弟。<a id="a-KG"></a>律云。<a id="a-KH"></a>和尚于弟子。<a id="a-KI"></a>当生儿想。<a id="a-KJ"></a>弟子于和尚。<a id="a-KK"></a>当生父想。<a id="a-KL"></a>司马彪曰。<a id="a-KM"></a>徒弟子谓门徒弟子。<a id="a-KN"></a>老子云善人不善人之师。<a id="a-KO"></a>不善人善人之资也。<a id="a-KP"></a>南山云。<a id="a-KQ"></a>佛法僧之广大。<a id="a-KR"></a>实由师资相摄。<a id="a-KS"></a>互相敦遇。<a id="a-KT"></a>财法两济。<a id="a-KU"></a>日益业深。<a id="a-KV"></a>行久德固。<a id="a-KW"></a>皆赖此矣。<a id="a-KX"></a>比真教陵迟。<a id="a-KY"></a>慧风掩扇。<a id="a-KZ"></a>俗怀侮慢道出非法。<a id="a-Ka"></a>并由师无率诱之心。<a id="a-Kb"></a>资缺奉行之志。<a id="a-Kc"></a>二彼相舍。<a id="a-Kd"></a>妄流鄙境。<a id="a-Ke"></a>欲令道光焉可得乎。</p>
  <p id="aKf">比丘。<a id="a-Kg"></a>大论云。<a id="a-Kh"></a>比丘名乞士。<a id="a-Ki"></a>清净活命故。<a id="a-Kj"></a>复次比名破。<a id="a-Kk"></a>丘名烦恼。<a id="a-Kl"></a>能破烦恼故。<a id="a-Km"></a>复次比名怖。<a id="a-Kn"></a>丘名能。<a id="a-Ko"></a>能怖魔王及魔人民。<a id="a-Kp"></a>净名疏云。<a id="a-Kq"></a>或言有翻。<a id="a-Kr"></a>或言无翻。<a id="a-Ks"></a>言有翻者。<a id="a-Kt"></a>翻云除馑。<a id="a-Ku"></a>众生薄福。<a id="a-Kv"></a>在因无法自资得报。<a id="a-Kw"></a>多所馑乏。<a id="a-Kx"></a>出家戒行是良福田。<a id="a-Ky"></a>能生物善。<a id="a-Kz"></a>除因果之馑乏也。<a id="a-L0"></a>言无翻者。<a id="a-L1"></a>名含三义。<a id="a-L2"></a>智论云。<a id="a-L3"></a>一破恶。<a id="a-L4"></a>二怖魔。<a id="a-L5"></a>三乞士。<a id="a-L6"></a>一破恶者。<a id="a-L7"></a>如初得戒。<a id="a-L8"></a>即言比丘。<a id="a-L9"></a>以三羯磨。<a id="a-LA"></a>发善律仪。<a id="a-LB"></a>破恶律仪。<a id="a-LC"></a>故言破恶。<a id="a-LD"></a>若通就行解。<a id="a-LE"></a>戒防形非。<a id="a-LF"></a>定除心乱。<a id="a-LG"></a>慧悟想虚。<a id="a-LH"></a>能破见思之恶。<a id="a-LI"></a>故名破恶。<a id="a-LJ"></a>二怖魔者。<a id="a-LK"></a>既能破恶。<a id="a-LL"></a>魔罗念言。<a id="a-LM"></a>此人非但出我界域。<a id="a-LN"></a>或有传灯。<a id="a-LO"></a>化我眷属。<a id="a-LP"></a>空我宫殿。<a id="a-LQ"></a>故生惊怖。<a id="a-LR"></a>通而言之。<a id="a-LS"></a>三魔亦怖。<a id="a-LT"></a>三名乞士者。<a id="a-LU"></a>乞是乞求之名。<a id="a-LV"></a>士是清雅之称。<a id="a-LW"></a>出家之人。<a id="a-LX"></a>内修清雅之德。<a id="a-LY"></a>必须远离四邪。<a id="a-LZ"></a>净命自居。<a id="a-La"></a>福利众生。<a id="a-Lb"></a>破憍慢心。<a id="a-Lc"></a>谦下自卑。<a id="a-Ld"></a>告求资身。<a id="a-Le"></a>以成清雅之德。<a id="a-Lf"></a>故名乞士。<a id="a-Lg"></a>又云此具三义。<a id="a-Lh"></a>一杀贼。<a id="a-Li"></a>从破恶以得名。<a id="a-Lj"></a>二不生。<a id="a-Lk"></a>从怖魔而受称。<a id="a-Ll"></a>三应供。<a id="a-Lm"></a>因乞士以成德。<a id="a-Ln"></a>涅槃说四种比丘。<a id="a-Lo"></a>一者毕竟道(无学)二者示道(初二三果)三者受道(通内外凡)。<a id="a-Lp"></a>四者污道。<a id="a-Lq"></a>犯四重者。<a id="a-Lr"></a>善见论云。<a id="a-Ls"></a>善来得戒。<a id="a-Lt"></a>三衣及瓦钵贯着左肩上。<a id="a-Lu"></a>钵色如青郁钵罗华。<a id="a-Lv"></a>袈裟鲜明如赤莲华。<a id="a-Lw"></a>针线斧子漉囊备具。</p>
  <p id="aLx">比丘尼。<a id="a-Ly"></a>善见云。<a id="a-Lz"></a>尼者女也。<a id="a-M0"></a>文句云。<a id="a-M1"></a>通称女为尼。<a id="a-M2"></a>智论云尼得无量律仪故。<a id="a-M3"></a>应次比丘。<a id="a-M4"></a>佛以仪法不便故。<a id="a-M5"></a>在沙门后。<a id="a-M6"></a>比丘尼称阿姨师姨者。<a id="a-M7"></a>通慧指归云。<a id="a-M8"></a>阿平声即无遏音。<a id="a-M9"></a>盖阿音转为遏也。<a id="a-MA"></a>有人云。<a id="a-MB"></a>以爱道尼是佛姨故。<a id="a-MC"></a>效唤阿姨。<a id="a-MD"></a>今详梵云。<a id="a-ME"></a>阿梨夷。<a id="a-MF"></a>此云尊者。<a id="a-MG"></a>或翻圣者。<a id="a-MH"></a>今言阿姨略也。<a id="a-MI"></a>僧祗云。<a id="a-MJ"></a>阿梨耶僧听是也。<a id="a-MK"></a>事钞尼众篇云。<a id="a-ML"></a>善见佛初不度女人出家。<a id="a-MM"></a>为灭正法五百年。<a id="a-MN"></a>后为说八敬听出家。<a id="a-MO"></a>依教行故。<a id="a-MP"></a>还得千年。<a id="a-MQ"></a>今时不行。<a id="a-MR"></a>随处法灭。<a id="a-MS"></a>会正记云。<a id="a-MT"></a>佛成道后十四年。<a id="a-MU"></a>姨母求出家。<a id="a-MV"></a>佛不许度。<a id="a-MW"></a>阿难为陈三请。<a id="a-MX"></a>佛令庆喜传八敬向说。<a id="a-MY"></a>若能行者。<a id="a-MZ"></a>听汝出家。<a id="a-Ma"></a>彼云顶戴持。<a id="a-Mb"></a>言八敬者。<a id="a-Mc"></a>一者。<a id="a-Md"></a>百岁比丘尼。<a id="a-Me"></a>见初受戒比丘。<a id="a-Mf"></a>当起迎逆。<a id="a-Mg"></a>礼拜问讯。<a id="a-Mh"></a>请令坐。<a id="a-Mi"></a>二者。<a id="a-Mj"></a>比丘尼。<a id="a-Mk"></a>不得骂谤比丘。<a id="a-Ml"></a>三者。<a id="a-Mm"></a>不得举比丘罪。<a id="a-Mn"></a>说其过失。<a id="a-Mo"></a>比丘得说尼过。<a id="a-Mp"></a>四者。<a id="a-Mq"></a>式叉摩那。<a id="a-Mr"></a>已学于戒。<a id="a-Ms"></a>应从众僧求受大戒。<a id="a-Mt"></a>五者。<a id="a-Mu"></a>尼犯僧残。<a id="a-Mv"></a>应半月在二部僧中。<a id="a-Mw"></a>行摩那埵。<a id="a-Mx"></a>六者。<a id="a-My"></a>尼半月内。<a id="a-Mz"></a>当于僧中求教授人。<a id="a-N0"></a>七者。<a id="a-N1"></a>不应在无比丘处夏安居。<a id="a-N2"></a>八者。<a id="a-N3"></a>夏讫当诣僧中求自恣人。<a id="a-N4"></a>如此八法。<a id="a-N5"></a>应尊重恭敬赞叹。<a id="a-N6"></a>尽形不应违。<a id="a-N7"></a>今述颂曰。<a id="a-N8"></a>礼不骂谤不举过。<a id="a-N9"></a>从僧受戒行摩那。<a id="a-NA"></a>半月僧中求教授。<a id="a-NB"></a>安居近僧请自恣。</p>
  <p id="aNC">式叉摩那。<a id="a-ND"></a>此云学法女。<a id="a-NE"></a>四分十八童女。<a id="a-NF"></a>应二岁学戒。<a id="a-NG"></a>又云。<a id="a-NH"></a>小年曾嫁年十岁者。<a id="a-NI"></a>与六法。<a id="a-NJ"></a>十诵中。<a id="a-NK"></a>六法练心也。<a id="a-NL"></a>能持六法。<a id="a-NM"></a>方与受具。<a id="a-NN"></a>二年者练身也。<a id="a-NO"></a>可知有胎无胎。<a id="a-NP"></a>事钞云。<a id="a-NQ"></a>式叉尼具学三法。<a id="a-NR"></a>一学根本。<a id="a-NS"></a>谓四重是。<a id="a-NT"></a>二学六法。<a id="a-NU"></a>即羯磨。<a id="a-NV"></a>所谓染心相触。<a id="a-NW"></a>盗人四钱。<a id="a-NX"></a>断畜生命。<a id="a-NY"></a>小妄语。<a id="a-NZ"></a>非时食。<a id="a-Na"></a>饮酒也。<a id="a-Nb"></a>三学行法。<a id="a-Nc"></a>谓一切大尼戒行。<a id="a-Nd"></a>并须学之。<a id="a-Ne"></a>若学法中犯者。<a id="a-Nf"></a>更与二年羯磨。<a id="a-Ng"></a>僧祇云。<a id="a-Nh"></a>在大尼下沙弥尼上坐。<a id="a-Ni"></a>今述颂曰。<a id="a-Nj"></a>染心相触。<a id="a-Nk"></a>盗四钱。<a id="a-Nl"></a>断畜生命。<a id="a-Nm"></a>小妄语。<a id="a-Nn"></a>戒非时食及饮酒。<a id="a-No"></a>是名式叉学六法。</p>
  <p id="aNp">沙弥。<a id="a-Nq"></a>南山沙弥别行篇云。<a id="a-Nr"></a>此翻息慈。<a id="a-Ns"></a>谓息世染之情。<a id="a-Nt"></a>以慈济群生也。<a id="a-Nu"></a>又云。<a id="a-Nv"></a>初入佛法。<a id="a-Nw"></a>多存俗情故。<a id="a-Nx"></a>须息恶行慈也。<a id="a-Ny"></a>音义云。<a id="a-Nz"></a>沙弥二字。<a id="a-O0"></a>古讹略也。<a id="a-O1"></a>唐三藏云。<a id="a-O2"></a>室利摩拏路迦。<a id="a-O3"></a>此翻勤策男。<a id="a-O4"></a>寄归传云。<a id="a-O5"></a>授十戒已名室罗末尼。<a id="a-O6"></a>译为求寂。<a id="a-O7"></a>最下七岁。<a id="a-O8"></a>至年十三者。<a id="a-O9"></a>皆名驱乌沙弥。<a id="a-OA"></a>若年十四至十九。<a id="a-OB"></a>名应法沙弥。<a id="a-OC"></a>若年二十已上。<a id="a-OD"></a>皆号名字沙弥。</p>
  <p id="aOE">沙弥尼。<a id="a-OF"></a>奘三藏云。<a id="a-OG"></a>室利摩拏埋迦。<a id="a-OH"></a>此云勤策女。</p>
  <p id="aOI">优婆塞。<a id="a-OJ"></a>优婆夷。<a id="a-OK"></a>肇曰。<a id="a-OL"></a>义名信士男信士女。<a id="a-OM"></a>净名疏云。<a id="a-ON"></a>此云清净士清净女。<a id="a-OO"></a>亦云善宿男善宿女。<a id="a-OP"></a>虽在居家。<a id="a-OQ"></a>持五戒。<a id="a-OR"></a>男女不同宿。<a id="a-OS"></a>故云善宿。<a id="a-OT"></a>此未可定用。<a id="a-OU"></a>荆溪云。<a id="a-OV"></a>依余经文。<a id="a-OW"></a>但云近佛得善宿名。<a id="a-OX"></a>不可定云男女不同宿也。<a id="a-OY"></a>涅槃疏云。<a id="a-OZ"></a>一日一夜。<a id="a-Oa"></a>受八戒者。<a id="a-Ob"></a>名为善宿。<a id="a-Oc"></a>优婆塞。<a id="a-Od"></a>西域记云。<a id="a-Oe"></a>邬波索迦。<a id="a-Of"></a>唐言近事男。<a id="a-Og"></a>旧曰伊蒲塞。<a id="a-Oh"></a>又曰优婆塞。<a id="a-Oi"></a>皆讹也。<a id="a-Oj"></a>邬波斯迦。<a id="a-Ok"></a>唐言近事女。<a id="a-Ol"></a>旧优婆斯。<a id="a-Om"></a>又曰优婆夷。<a id="a-On"></a>皆讹也。<a id="a-Oo"></a>言近事者。<a id="a-Op"></a>亲近承事诸佛法故。<a id="a-Oq"></a>后汉书名伊蒲塞。<a id="a-Or"></a>注云。<a id="a-Os"></a>即优婆塞也。<a id="a-Ot"></a>中华翻为近住。<a id="a-Ou"></a>言受戒行堪近僧住也。<a id="a-Ov"></a>或名檀那者。<a id="a-Ow"></a>要览曰。<a id="a-Ox"></a>梵语陀那钵底。<a id="a-Oy"></a>唐言施主。<a id="a-Oz"></a>今称檀那。<a id="a-P0"></a>讹陀为檀。<a id="a-P1"></a>去钵底留那也。<a id="a-P2"></a>思大乘论云。<a id="a-P3"></a>能破悭吝嫉妒。<a id="a-P4"></a>及贫穷下贱苦故称陀。<a id="a-P5"></a>后得大富。<a id="a-P6"></a>及能引福德资粮。<a id="a-P7"></a>故称那。<a id="a-P8"></a>又称檀越者。<a id="a-P9"></a>檀即施也。<a id="a-PA"></a>此人行施。<a id="a-PB"></a>越贫穷海。</p>
 </body>
</html>