<!doctype html>
<html id="z3IBXIW1gE" data-ver="1100">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第十</h1>
  <p id="a2">论谓依下二菩萨分知。<a id="a-3"></a>疏十信等者。<a id="a-4"></a>谓此菩萨虽位在外凡。<a id="a-5"></a>而能信教。<a id="a-6"></a>了知本识因缘所生。<a id="a-7"></a>无有自性。<a id="a-8"></a>决定无体唯是真如。<a id="a-9"></a>方成正信故。<a id="a-A"></a>下说十信菩萨信真如。<a id="a-B"></a>及修真如三昧。<a id="a-C"></a>以成正信之行。<a id="a-D"></a>因果体者。<a id="a-E"></a>因即无明果即本识三相也。<a id="a-F"></a>体即真如也。<a id="a-G"></a>三贤等者。<a id="a-H"></a>异前位之信。<a id="a-I"></a>殊后位之证。<a id="a-J"></a>故言观察。<a id="a-K"></a>比观者。<a id="a-L"></a>既未亲证。<a id="a-M"></a>但比度观察。<a id="a-N"></a>即相似觉也。<a id="a-O"></a>论证法身即初地已去。<a id="a-P"></a>究竟即十地。<a id="a-Q"></a>乃至之言摄于中八。<a id="a-R"></a>随分觉故不能尽知。<a id="a-S"></a>然初地且约破法执故。<a id="a-T"></a>说为少知。<a id="a-U"></a>若克就识论。<a id="a-V"></a>八地方觉此识现相也。</p>
  <p id="aW">论唯佛下。<a id="a-X"></a>三唯佛穷了。<a id="a-Y"></a>疏四相俱了者。<a id="a-Z"></a>以觉前者则不觉后。<a id="a-a"></a>觉后者必能觉前。<a id="a-b"></a>是故此中通言四相。<a id="a-c"></a>故前云。<a id="a-d"></a>若得无念者。<a id="a-e"></a>则知心相生住异灭。</p>
  <p id="af">一征。<a id="a-g"></a>疏缘起妙理者。<a id="a-h"></a>真如为因无明为缘。<a id="a-i"></a>起成诸识。<a id="a-j"></a>斯则性起为相。<a id="a-k"></a>是不思议微妙理趣。<a id="a-l"></a>故云妙理。<a id="a-m"></a>问意可知。</p>
  <p id="an">即净而染。<a id="a-o"></a>疏因即梨耶心体是其觉义。<a id="a-p"></a>即不思议变者。<a id="a-q"></a>缘者即根本无明是不觉义。<a id="a-r"></a>即不思议熏者。<a id="a-s"></a>论染心即业等诸识。<a id="a-t"></a>以于不可熏变处而熏变故。<a id="a-u"></a>不染而染者。<a id="a-v"></a>不染即前自性心体非是染法。<a id="a-w"></a>以不守自性故。<a id="a-x"></a>随熏成染。<a id="a-y"></a>故下云。<a id="a-z"></a>真如之法实无于染。<a id="a-10"></a>但以无明而熏习故。<a id="a-11"></a>则有染相。</p>
  <p id="a12">常净。<a id="a-13"></a>疏即染等者。<a id="a-14"></a>虽随熏成染。<a id="a-15"></a>其体常净。<a id="a-16"></a>如镜现秽。<a id="a-17"></a>其体不动。<a id="a-18"></a>斯则正由不动而得随缘。<a id="a-19"></a>正由随缘显得不动。</p>
  <p id="a1A">结难测论唯佛知者。<a id="a-1B"></a>欲言其净则九相纷然。<a id="a-1C"></a>欲言其染则一味无变。<a id="a-1D"></a>若非佛智孰能知焉。<a id="a-1E"></a>自性心难了者。<a id="a-1F"></a>以能随缘成染故。<a id="a-1G"></a>所染难了者。<a id="a-1H"></a>以即染而常净故。<a id="a-1I"></a>言甚深智者。<a id="a-1J"></a>即八地已上。<a id="a-1K"></a>以觉转现少分而知。<a id="a-1L"></a>然从初地亦得少知。<a id="a-1M"></a>以证真故。<a id="a-1N"></a>故前云。<a id="a-1O"></a>若证法身得少分知。</p>
  <p id="a1P">显不变。<a id="a-1Q"></a>论常无念者。<a id="a-1R"></a>无念即觉义。<a id="a-1S"></a>既常是觉。<a id="a-1T"></a>即无不觉。<a id="a-1U"></a>无不觉故。<a id="a-1V"></a>名为不变。<a id="a-1W"></a>疏虽举等者。<a id="a-1X"></a>如杌不作鬼绳不为蛇。<a id="a-1Y"></a>东处无西等。<a id="a-1Z"></a>缘起因体。<a id="a-1a"></a>即前自性净心。<a id="a-1b"></a>是此缘起体也。<a id="a-1c"></a>故云心性。</p>
  <p id="a1d">此显下疏二。<a id="a-1e"></a>初释心不相应。<a id="a-1f"></a>此明无明之体。<a id="a-1g"></a>初起微细。<a id="a-1h"></a>未分王数心境之相应故。<a id="a-1i"></a>又此无明是全性之惑故加心字。<a id="a-1j"></a>又亦可此惑是与真心不相应之法。<a id="a-1k"></a>如前云。<a id="a-1l"></a>从本以来不与妄染相应故。<a id="a-1m"></a>今以不如实知故。<a id="a-1n"></a>忽然而起。<a id="a-1o"></a>说此以为根本无明也。</p>
  <p id="a1p">唯此下二释忽然念起三。<a id="a-1q"></a>初正释今义。<a id="a-1r"></a>是诸染法始起之本故。<a id="a-1s"></a>故约忽起以表其先也。</p>
  <p id="a1t">如缨下。<a id="a-1u"></a>二引经证成四住。<a id="a-1v"></a>前使者。<a id="a-1w"></a>即无明使也。<a id="a-1x"></a>无法起者。<a id="a-1y"></a>意显无明。<a id="a-1z"></a>使外别无有法。<a id="a-20"></a>为能起无明之本也。</p>
  <p id="a21">是则下。<a id="a-22"></a>三会彼同此二。<a id="a-23"></a>一正会如文。</p>
  <p id="a24">此约下。<a id="a-25"></a>二结拣。<a id="a-26"></a>意明无前之忽然。<a id="a-27"></a>非有始之忽然也。<a id="a-28"></a>言无前者。<a id="a-29"></a>以此无明最微细故。<a id="a-2A"></a>更无有法前于此者。<a id="a-2B"></a>前即始也。<a id="a-2C"></a>由无始起之本故。<a id="a-2D"></a>故说忽然。<a id="a-2E"></a>故本疏云。<a id="a-2F"></a>以起无初。<a id="a-2G"></a>故肇公云。<a id="a-2H"></a>如镜忽尘如空忽云。<a id="a-2I"></a>即斯义也。</p>
  <p id="a2J">标中论染心者。<a id="a-2K"></a>以上云。<a id="a-2L"></a>无明所染有其染心。<a id="a-2M"></a>今释此相。<a id="a-2N"></a>有其六种差别不同也。</p>
  <p id="a2O">然此下疏二。<a id="a-2P"></a>初叙意逆次配者。<a id="a-2Q"></a>以前说随流生起故。<a id="a-2R"></a>从细至粗为顺。<a id="a-2S"></a>次今明反流除断故。<a id="a-2T"></a>从粗至细为逆次。<a id="a-2U"></a>前取近理为先。<a id="a-2V"></a>今取易断为先也。<a id="a-2W"></a>由此下配第一染。<a id="a-2X"></a>以二乘三贤同断此故。<a id="a-2Y"></a>便借下将前科此。<a id="a-2Z"></a>免更会同。<a id="a-2a"></a>诚为省要。<a id="a-2b"></a>二释文。<a id="a-2c"></a>论分六段。<a id="a-2d"></a>今初二初障。<a id="a-2e"></a>疏是六下据用科名。<a id="a-2f"></a>合无此说。<a id="a-2g"></a>今此重对者。<a id="a-2h"></a>为通前类摄故。<a id="a-2i"></a>此即九相中二相。<a id="a-2j"></a>见爱等即五意中意之识。<a id="a-2k"></a>粗分别即异相也。<a id="a-2l"></a>但粗下释此别名。<a id="a-2m"></a>外执于境与境相应。<a id="a-2n"></a>内起见爱计我我所故。<a id="a-2o"></a>污其下释此通名。<a id="a-2p"></a>净行即真如根本智也。<a id="a-2q"></a>此智有二。<a id="a-2r"></a>一人空智。<a id="a-2s"></a>二法空智。<a id="a-2t"></a>此智不起者。<a id="a-2u"></a>由染心有力。<a id="a-2v"></a>为能障故。<a id="a-2w"></a>故名为污。<a id="a-2x"></a>若渐修此观。<a id="a-2y"></a>观成智起即翻染心。<a id="a-2z"></a>故名为治。<a id="a-30"></a>斯则敌体相违。<a id="a-31"></a>故成治义。<a id="a-32"></a>然此以对始觉名染义也。<a id="a-33"></a>若据论意。<a id="a-34"></a>则约对本觉之净。<a id="a-35"></a>以明其染故。<a id="a-36"></a>前文云。<a id="a-37"></a>是心自性清净而有无明。<a id="a-38"></a>为无明所染。<a id="a-39"></a>有其染心也。<a id="a-3A"></a>问障染何别。<a id="a-3B"></a>答体虽无别。<a id="a-3C"></a>名义有殊。<a id="a-3D"></a>障则对治觉立。<a id="a-3E"></a>如下文云。<a id="a-3F"></a>能障真如根本智故。<a id="a-3G"></a>染则对本觉立。<a id="a-3H"></a>如前引文。<a id="a-3I"></a>是心自性清净等。</p>
  <p id="a3J">论依二乘下。<a id="a-3K"></a>二治。<a id="a-3L"></a>疏无学等者。<a id="a-3M"></a>此是见等四住烦恼。<a id="a-3N"></a>辟支罗汉悉能离故。</p>
  <p id="a3O">疏十解下二。<a id="a-3P"></a>初约三贤以明行位二。<a id="a-3Q"></a>初正显行位。<a id="a-3R"></a>据此则三贤菩萨同受此名。<a id="a-3S"></a>以皆不退失故。</p>
  <p id="a3T">故地下二引论证成。<a id="a-3U"></a>无著论即金刚论。<a id="a-3V"></a>彼论三地。<a id="a-3W"></a>谓信行地净心地究竟地。</p>
  <p id="a3X">疏此菩萨下。<a id="a-3Y"></a>二对二乘。<a id="a-3Z"></a>以显断惑。<a id="a-3a"></a>又二。<a id="a-3b"></a>初核劣以明粗惑二。<a id="a-3c"></a>初表异凡小。<a id="a-3d"></a>得人空者。<a id="a-3e"></a>以此菩萨得此观故。<a id="a-3f"></a>能伏现行不同凡夫。<a id="a-3g"></a>然于种子不尽除灭。<a id="a-3h"></a>不同二乘。<a id="a-3i"></a>言随眠者。<a id="a-3j"></a>种子异名。<a id="a-3k"></a>谓随逐有情眠伏藏识。<a id="a-3l"></a>今此论中约现行说。<a id="a-3m"></a>名为远离。<a id="a-3n"></a>非约种子。<a id="a-3o"></a>摄论下引证。<a id="a-3p"></a>上心则现行也。<a id="a-3q"></a>二意者。<a id="a-3r"></a>留此惑种润于故业。<a id="a-3s"></a>受分段身。<a id="a-3t"></a>修习种智断所知障。<a id="a-3u"></a>即自利也。<a id="a-3v"></a>兼俯就群品摄化利益。<a id="a-3w"></a>即利他也。<a id="a-3x"></a>若不留惑种。<a id="a-3y"></a>即同二乘独出三界。<a id="a-3z"></a>二利俱失也。<a id="a-40"></a>故圆觉云。<a id="a-41"></a>菩萨示现世间非爱为本。<a id="a-42"></a>但以慈悲令彼舍爱。<a id="a-43"></a>假诸贪欲而入生死。<a id="a-44"></a>问菩萨既留惑种。<a id="a-45"></a>后起现行受分段身。<a id="a-46"></a>与凡夫何异。<a id="a-47"></a>答前引圆觉足辨其异。<a id="a-48"></a>虽留惑种受分段身。<a id="a-49"></a>以有智故终不起过。<a id="a-4A"></a>假此分段为所依故。<a id="a-4B"></a>广修种智及行大悲。<a id="a-4C"></a>终不令此起于新业。<a id="a-4D"></a>如禁蛇法。<a id="a-4E"></a>虽不令死。<a id="a-4F"></a>亦不噬人故。<a id="a-4G"></a>摄论云。<a id="a-4H"></a>烦恼伏不起。<a id="a-4I"></a>如毒咒所害。<a id="a-4J"></a>留惑(烦恼)至惑尽(所知)证佛一切智。</p>
  <p id="a4K">疏此约下。<a id="a-4L"></a>二拣定权实。<a id="a-4M"></a>初地下约顿悟说。<a id="a-4N"></a>谓此菩萨在地前时。<a id="a-4O"></a>以二空观双伏二障。<a id="a-4P"></a>分别至见道位。<a id="a-4Q"></a>种现俱断。<a id="a-4R"></a>从此位去。<a id="a-4S"></a>若智增者便伏烦恼。<a id="a-4T"></a>现行至佛方断。<a id="a-4U"></a>若悲增者故意令生。<a id="a-4V"></a>极至八地。<a id="a-4W"></a>现行方伏留随眠惑。<a id="a-4X"></a>以助愿力化利众生。<a id="a-4Y"></a>今此论中约生起时。<a id="a-4Z"></a>一向竖说。<a id="a-4a"></a>及至断时从粗至细。<a id="a-4b"></a>故在地前。<a id="a-4c"></a>已除我执俱生分别。<a id="a-4d"></a>至登地时。<a id="a-4e"></a>唯断法执分别。<a id="a-4f"></a>二地已去秖断法执俱生。<a id="a-4g"></a>更无烦恼。<a id="a-4h"></a>不同彼教横说二障种子在第八中。<a id="a-4i"></a>良以权实教异。<a id="a-4j"></a>与此相望。<a id="a-4k"></a>校一僧祇。<a id="a-4l"></a>学者要知。<a id="a-4m"></a>须明彼教。<a id="a-4n"></a>然智解可以旁通。<a id="a-4o"></a>起行须依了义。<a id="a-4p"></a>冀诸学者审而详之。<a id="a-4q"></a>言如余论者。<a id="a-4r"></a>即瑜伽唯识等广明。</p>
  <p id="a4s">今此下。<a id="a-4t"></a>二超胜以除细执三。<a id="a-4u"></a>初正明。<a id="a-4v"></a>以是实教菩萨。<a id="a-4w"></a>从初正信。<a id="a-4x"></a>便达真如本有无明本空。<a id="a-4y"></a>随顺无念。<a id="a-4z"></a>于此地前能修法空真如三昧。<a id="a-50"></a>自然令彼法执不生。<a id="a-51"></a>伏于无明与真相应。<a id="a-52"></a>故云分断。<a id="a-53"></a>但伏故名断也。</p>
  <p id="a54">故此论下。<a id="a-55"></a>二引证。<a id="a-56"></a>不了一法界义即无明也。<a id="a-57"></a>下说发直等三心。<a id="a-58"></a>修无住等四方便及施等六度。<a id="a-59"></a>皆是此也。</p>
  <p id="a5A">今但下三结意。<a id="a-5B"></a>以是约执取人。<a id="a-5C"></a>非约人明执。<a id="a-5D"></a>故不论也。</p>
  <p id="a5E">二中一障。<a id="a-5F"></a>疏但执下即是法执相续。<a id="a-5G"></a>生起不断故。<a id="a-5H"></a>前云相续。<a id="a-5I"></a>今云不断。<a id="a-5J"></a>其义一也。</p>
  <p id="a5K">论依信下二治。<a id="a-5L"></a>疏十解等者。<a id="a-5M"></a>谓从三贤位中观察寻伺分断此染。<a id="a-5N"></a>直到初地方能全离。<a id="a-5O"></a>修唯识观。<a id="a-5P"></a>即资粮位中。<a id="a-5Q"></a>习行顺解脱分。<a id="a-5R"></a>寻伺方便即加行位中。<a id="a-5S"></a>习行顺决择分。<a id="a-5T"></a>初地即见道位。<a id="a-5U"></a>无漏智火烧烦恼薪。<a id="a-5V"></a>通达佛法名欢喜地。<a id="a-5W"></a>三无性者。<a id="a-5X"></a>谓遍计相无性。<a id="a-5Y"></a>依他无自然性。<a id="a-5Z"></a>圆成无前遍计我法之性。<a id="a-5a"></a>故唯识云。<a id="a-5b"></a>初即相无性次无自然性。<a id="a-5c"></a>后由远离前所执我法性。<a id="a-5d"></a>遍满真如者。<a id="a-5e"></a>即遍行真如。<a id="a-5f"></a>所言遍者。<a id="a-5g"></a>唯识云。<a id="a-5h"></a>谓此真如二空所显。<a id="a-5i"></a>无有一法而不在故。<a id="a-5j"></a>所言证者。<a id="a-5k"></a>以无分别智契无差别理。<a id="a-5l"></a>能所两亡也。<a id="a-5m"></a>故唯识颂云。<a id="a-5n"></a>若时于所缘智。<a id="a-5o"></a>都无所得。<a id="a-5p"></a>尔时住唯识。<a id="a-5q"></a>离二取相故。<a id="a-5r"></a>法执等者。<a id="a-5s"></a>由修习唯识观故。<a id="a-5t"></a>至此成就无漏智。<a id="a-5u"></a>相分得现行。<a id="a-5v"></a>由是此执分别永得除灭。</p>
  <p id="a5w">三中障。<a id="a-5x"></a>疏以能下释名。<a id="a-5y"></a>可知。<a id="a-5z"></a>法执修惑者。<a id="a-60"></a>所知障中俱生之分。<a id="a-61"></a>以修道所断故名修惑。</p>
  <p id="a62">治中疏七地等者。<a id="a-63"></a>以此地已还法空观。<a id="a-64"></a>有间断有相有功用。<a id="a-65"></a>遂于染净境界。<a id="a-66"></a>未免分别。<a id="a-67"></a>然从二地已来。<a id="a-68"></a>分分除断。<a id="a-69"></a>故云渐也。<a id="a-6A"></a>八地下释得离此染所以。<a id="a-6B"></a>以若残此染。<a id="a-6C"></a>则不登七地。<a id="a-6D"></a>岂况至八。<a id="a-6E"></a>故至七地门中都尽此染也。<a id="a-6F"></a>以二地下释二地名。<a id="a-6G"></a>谓摄律仪善法众生三聚具足。<a id="a-6H"></a>以远离微细破戒垢故。<a id="a-6I"></a>名离垢地。<a id="a-6J"></a>准华严说。<a id="a-6K"></a>十地如次修十波罗蜜。<a id="a-6L"></a>此即正当戒波罗蜜。<a id="a-6M"></a>余地非不持戒。<a id="a-6N"></a>以约增胜说故。<a id="a-6O"></a>以七下释七地名。<a id="a-6P"></a>斯则八地名无相。<a id="a-6Q"></a>七地名方便。<a id="a-6R"></a>谓与无相地作方便故。<a id="a-6S"></a>斯则无相之方便也。<a id="a-6T"></a>以八地下转释可知。</p>
  <p id="a6U">四中障。<a id="a-6V"></a>疏根本下则无明动心成业转现相。<a id="a-6W"></a>现相即境界也。<a id="a-6X"></a>此义前已频说故。<a id="a-6Y"></a>疏但举初后。</p>
  <p id="a6Z">治中。<a id="a-6a"></a>疏以八地等者。<a id="a-6b"></a>以色自心生故。<a id="a-6c"></a>心能变色故。<a id="a-6d"></a>由是能毛容刹海。<a id="a-6e"></a>芥纳须弥。<a id="a-6f"></a>色心不相妨。<a id="a-6g"></a>自他无分隔也。<a id="a-6h"></a>本业经云。<a id="a-6i"></a>所谓无相大慧方便大用。<a id="a-6j"></a>无有色习无明亦尽。<a id="a-6k"></a>百万劫事无量佛土事。<a id="a-6l"></a>以一念心一时行。<a id="a-6m"></a>现如佛形。<a id="a-6n"></a>现一切众生形。<a id="a-6o"></a>以一念心中一时行已无功用故。<a id="a-6p"></a>三世间自在者。<a id="a-6q"></a>谓此菩萨观此三种粗细之色。<a id="a-6r"></a>无不通达。<a id="a-6s"></a>无分别智任运相续。<a id="a-6t"></a>相用烦恼不能动故。<a id="a-6u"></a>以色下举下位以反释。<a id="a-6v"></a>意云。<a id="a-6w"></a>七地已前现识不亡。<a id="a-6x"></a>既色不自在。<a id="a-6y"></a>今得自在者。<a id="a-6z"></a>盖现识亡也。<a id="a-70"></a>然于七地观断至八地。<a id="a-71"></a>尽前后皆然。<a id="a-72"></a>学者应知。</p>
  <p id="a73">五中治。<a id="a-74"></a>疏善知下于他心得自在。<a id="a-75"></a>十种稠林者。<a id="a-76"></a>华严云。<a id="a-77"></a>此菩萨以如实智慧知众生。<a id="a-78"></a>一心稠林。<a id="a-79"></a>二烦恼。<a id="a-7A"></a>三业。<a id="a-7B"></a>四根。<a id="a-7C"></a>五解。<a id="a-7D"></a>六性。<a id="a-7E"></a>七乐愿。<a id="a-7F"></a>八随眠。<a id="a-7G"></a>九受生习气相续。<a id="a-7H"></a>十三聚差别。<a id="a-7I"></a>一一皆云稠林者。<a id="a-7J"></a>此等诸法稠密如林。<a id="a-7K"></a>故以喻之。<a id="a-7L"></a>净名云。<a id="a-7M"></a>善知众生往来所趣及心所行。<a id="a-7N"></a>此叹九地菩萨。<a id="a-7O"></a>本业经云。<a id="a-7P"></a>一切功德行皆成就。<a id="a-7Q"></a>心习已灭无明亦除也。<a id="a-7R"></a>又以下明于自心得自在。<a id="a-7S"></a>四十无碍智者。<a id="a-7T"></a>准华严说。<a id="a-7U"></a>有十种四无碍智。<a id="a-7V"></a>四者。<a id="a-7W"></a>一法。<a id="a-7X"></a>二义。<a id="a-7Y"></a>三词。<a id="a-7Z"></a>四乐说。<a id="a-7a"></a>十者。<a id="a-7b"></a>世亲判为十相。<a id="a-7c"></a>一自相。<a id="a-7d"></a>二同相。<a id="a-7e"></a>三行相。<a id="a-7f"></a>四说相。<a id="a-7g"></a>五智相。<a id="a-7h"></a>六无我相。<a id="a-7i"></a>七业相。<a id="a-7j"></a>八因相。<a id="a-7k"></a>九果相。<a id="a-7l"></a>十住持相。<a id="a-7m"></a>一一具四故。<a id="a-7n"></a>成四十。<a id="a-7o"></a>广如彼说。<a id="a-7p"></a>有碍下结所离之染也。<a id="a-7q"></a>起即不自在故。<a id="a-7r"></a>如前经中心习已灭也。</p>
  <p id="a7s">六中治。<a id="a-7t"></a>论菩萨尽地者。<a id="a-7u"></a>即菩萨究竟地也。<a id="a-7v"></a>如前云。<a id="a-7w"></a>乃至菩萨究竟地。<a id="a-7x"></a>有本多云地尽义。<a id="a-7y"></a>亦有在。<a id="a-7z"></a>不如地字在下义顺。<a id="a-80"></a>以前后皆结云地故。<a id="a-81"></a>此即第十地。<a id="a-82"></a>如来即妙觉。<a id="a-83"></a>斯则从九地。<a id="a-84"></a>观断佛地方尽。<a id="a-85"></a>无垢地即如来地。<a id="a-86"></a>与十地终心竟无有异。<a id="a-87"></a>然本业经中。<a id="a-88"></a>自等觉为无垢地。<a id="a-89"></a>此即别开。<a id="a-8A"></a>今此所明等妙二觉。<a id="a-8B"></a>合为一位也。</p>
  <p id="a8C">辨无明等者。<a id="a-8D"></a>如上六染。<a id="a-8E"></a>但是无明所起之法。<a id="a-8F"></a>今已分配因果诸位。<a id="a-8G"></a>明断竟。<a id="a-8H"></a>然上云不达一法界故。<a id="a-8I"></a>名为无明。<a id="a-8J"></a>未知此使依何位人。<a id="a-8K"></a>能远离耶。<a id="a-8L"></a>故今辨之。<a id="a-8M"></a>疏粗者。<a id="a-8N"></a>枝末无明。<a id="a-8O"></a>从初地渐离至七地方尽。<a id="a-8P"></a>细者。<a id="a-8Q"></a>根本无明。<a id="a-8R"></a>此即下上说自性清净心。<a id="a-8S"></a>为无明所染有其染心。<a id="a-8T"></a>当知无明是染心之所依。<a id="a-8U"></a>染心是无明之所起也。<a id="a-8V"></a>上云者。<a id="a-8W"></a>即智净相。<a id="a-8X"></a>然此六染之中各有二分。<a id="a-8Y"></a>一分属于无明。<a id="a-8Z"></a>一分属于染心。<a id="a-8a"></a>以皆有和合及相续义故。<a id="a-8b"></a>但约与前和合迷执不改。<a id="a-8c"></a>即是无明。<a id="a-8d"></a>约展转起后相续不断。<a id="a-8e"></a>即是染心。<a id="a-8f"></a>由是地前便有断无明义也。<a id="a-8g"></a>今言初地方离者。<a id="a-8h"></a>以约破法执位明断义。<a id="a-8i"></a>不乖诸说。<a id="a-8j"></a>故标此位也。<a id="a-8k"></a>今无明下明生起时。<a id="a-8l"></a>义说前后。<a id="a-8m"></a>以论因缘和合义故。<a id="a-8n"></a>若除断时则无前后。<a id="a-8o"></a>以能依所依不相离故。</p>
  <p id="a8p">释相应等者。<a id="a-8q"></a>以上六染中有相应不相应言。<a id="a-8r"></a>此义未显。<a id="a-8s"></a>今则显之。<a id="a-8t"></a>论二。<a id="a-8u"></a>初标也。<a id="a-8v"></a>疏皆粗心者。<a id="a-8w"></a>以是前六缘总别相。<a id="a-8x"></a>行相粗显故。<a id="a-8y"></a>依境下既依境生。<a id="a-8z"></a>则与境为相应也。</p>
  <p id="a90">论谓心下二。<a id="a-91"></a>初约法辨异。<a id="a-92"></a>疏心谓下约王数释。<a id="a-93"></a>心王即前六识心王。<a id="a-94"></a>心所即遍行等六位心所。<a id="a-95"></a>然六识中心所多少不同。<a id="a-96"></a>今此论中总名念法。<a id="a-97"></a>亦可此文举一蔽诸故言念法。<a id="a-98"></a>即别境之一也。<a id="a-99"></a>迦栴下引证。<a id="a-9A"></a>即通指心所俱名心所念法。<a id="a-9B"></a>然论王数相应。<a id="a-9C"></a>总有五义。<a id="a-9D"></a>一同所依根。<a id="a-9E"></a>二同缘一境。<a id="a-9F"></a>三同一行相。<a id="a-9G"></a>谓同作青等解。<a id="a-9H"></a>四同一心事。<a id="a-9I"></a>王所各一体故。<a id="a-9J"></a>五同一时。<a id="a-9K"></a>王所同一刹那故。<a id="a-9L"></a>由是故得相应。<a id="a-9M"></a>又心下约心境释可知。<a id="a-9N"></a>所依等者。<a id="a-9O"></a>识依此境所引生故。<a id="a-9P"></a>又是彼识所分别故。<a id="a-9Q"></a>以有此染净为所依故。<a id="a-9R"></a>遂起心王心数令相应也。<a id="a-9S"></a>以有此境为所分别故。<a id="a-9T"></a>遂与能分别为相应也。</p>
  <p id="a9U">论而知下。<a id="a-9V"></a>二正显相应。<a id="a-9W"></a>若心王下约王数释同义。<a id="a-9X"></a>如师往资随其事不异。<a id="a-9Y"></a>然虽云王数相应。<a id="a-9Z"></a>理须约境以辨。<a id="a-9a"></a>能知同者。<a id="a-9b"></a>此体有二。<a id="a-9c"></a>以相应故名为同也。<a id="a-9d"></a>所缘同者。<a id="a-9e"></a>此唯一境以望王数故名同也。<a id="a-9f"></a>斯则能所虽皆云同。<a id="a-9g"></a>而同义有异也。<a id="a-9h"></a>又于下约心境释同义。<a id="a-9i"></a>此即心随于境。<a id="a-9j"></a>名之为同。<a id="a-9k"></a>同即相应也。</p>
  <p id="a9l">论不相应下二。<a id="a-9m"></a>初标也。<a id="a-9n"></a>疏无明者。<a id="a-9o"></a>以前云不达一法界故。<a id="a-9p"></a>心不相应名为无明等。<a id="a-9q"></a>故今指也。</p>
  <p id="a9r">论即心下。<a id="a-9s"></a>二释疏二。<a id="a-9t"></a>初约王数释。<a id="a-9u"></a>论二。<a id="a-9v"></a>初显无别异。<a id="a-9w"></a>疏即此等者。<a id="a-9x"></a>心是真心。<a id="a-9y"></a>由动故成不觉。<a id="a-9z"></a>不觉与觉一体无异。<a id="a-A0"></a>故云即也。<a id="a-A1"></a>尚无觉不觉异。<a id="a-A2"></a>岂有王数耶。</p>
  <p id="aA3">论不同下。<a id="a-A4"></a>二正遣相应。<a id="a-A5"></a>疏二。<a id="a-A6"></a>初正释。<a id="a-A7"></a>翻前义既无等者。<a id="a-A8"></a>如单己一人与谁为同故。<a id="a-A9"></a>无相应义也。</p>
  <p id="aAA">以此下重释前即义三。<a id="a-AB"></a>初正释。<a id="a-AC"></a>然前说不觉即动心。<a id="a-AD"></a>今说染心即不觉。<a id="a-AE"></a>有斯异耳。</p>
  <p id="aAF">上文下二引证。<a id="a-AG"></a>既展转相即动无动相。<a id="a-AH"></a>元即静心也。</p>
  <p id="aAI">非是下三拣滥。<a id="a-AJ"></a>此中言不相离者。<a id="a-AK"></a>以染心即不觉故。<a id="a-AL"></a>非谓有于王数相应。<a id="a-AM"></a>而言不离。<a id="a-AN"></a>以相应不离二义别故。<a id="a-AO"></a>下文引证。<a id="a-AP"></a>是下生灭相中文。<a id="a-AQ"></a>此文双证二义。<a id="a-AR"></a>一证不相离义。<a id="a-AS"></a>二证不是相应义。<a id="a-AT"></a>在文可见。</p>
  <p id="aAU">二亦下约心境释二。<a id="a-AV"></a>初正释前义。<a id="a-AW"></a>谓此无明等者。<a id="a-AX"></a>意云。<a id="a-AY"></a>染心即无明。<a id="a-AZ"></a>无明是不觉。<a id="a-Aa"></a>不觉依于觉。<a id="a-Ab"></a>觉即是本心。<a id="a-Ac"></a>都无外境相应故。<a id="a-Ad"></a>云即心不觉。<a id="a-Ae"></a>此言即心亦即本觉真心也。<a id="a-Af"></a>亦可通于真妄二心。<a id="a-Ag"></a>如文易见。<a id="a-Ah"></a>拣相应者。<a id="a-Ai"></a>既无境为相对。<a id="a-Aj"></a>约何以明相应耶。</p>
  <p id="aAk">此不相应下。<a id="a-Al"></a>二指陈违妨。<a id="a-Am"></a>以相宗说此第八识有遍行心所。<a id="a-An"></a>又与器界外境相应。<a id="a-Ao"></a>仍不说有觉义故和会。<a id="a-Ap"></a>如别说者。<a id="a-Aq"></a>寻检其文。<a id="a-Ar"></a>未见所出。<a id="a-As"></a>今且略会二宗所说者。<a id="a-At"></a>如法相宗说。<a id="a-Au"></a>第八识能缘三境。<a id="a-Av"></a>以彼秖据现在成就位中。<a id="a-Aw"></a>横说八识。<a id="a-Ax"></a>不明根本始起元由。<a id="a-Ay"></a>但言一切众生法尔。<a id="a-Az"></a>皆具八种识。<a id="a-B0"></a>从自种生皆能缘虑自分境界。<a id="a-B1"></a>以同是识了别义故。<a id="a-B2"></a>故能缘境。<a id="a-B3"></a>又说此识从自种生。<a id="a-B4"></a>虽从自种而假境为所缘缘故。<a id="a-B5"></a>方得生起故须缘境。<a id="a-B6"></a>虽能缘境微细难知。<a id="a-B7"></a>不同前七执我执法。<a id="a-B8"></a>今此论中竖说诸识迷真所成。<a id="a-B9"></a>从细至粗不说种生故。<a id="a-BA"></a>第八识但有生境之功。<a id="a-BB"></a>而无缘境之义。<a id="a-BC"></a>以从无明内熏习起。<a id="a-BD"></a>非外境界牵故令生故。<a id="a-BE"></a>经说为流注生灭者。<a id="a-BF"></a>是此内起也由是故无缘境之义。<a id="a-BG"></a>今若会彼同此论者。<a id="a-BH"></a>彼宗既言此识缘境微细难知。<a id="a-BI"></a>当知密同今论之意。<a id="a-BJ"></a>以彼宗说从种生故。<a id="a-BK"></a>同是识分。<a id="a-BL"></a>不得不说缘境界也。<a id="a-BM"></a>又若会此同彼说者。<a id="a-BN"></a>此论所明。<a id="a-BO"></a>前六缘境即是第八粗分功用。<a id="a-BP"></a>由于境界。<a id="a-BQ"></a>熏彼本识起此分别。<a id="a-BR"></a>斯则本识有缘境义。<a id="a-BS"></a>以是粗故隔为事识。<a id="a-BT"></a>不名第八。<a id="a-BU"></a>又彼宗说第八心王有遍行五心所相应者。<a id="a-BV"></a>由说此识能缘境界。<a id="a-BW"></a>是故有王心所相应。<a id="a-BX"></a>如正缘境时。<a id="a-BY"></a>须有作意。<a id="a-BZ"></a>能警其心引心趣境。<a id="a-Ba"></a>以趣境故。<a id="a-Bb"></a>根境识三分别变异。<a id="a-Bc"></a>令心触彼以触境故。<a id="a-Bd"></a>四种和合领纳违顺。<a id="a-Be"></a>以领纳故于境取像。<a id="a-Bf"></a>施设种种名言之事。<a id="a-Bg"></a>以取像故。<a id="a-Bh"></a>遂令其心造作驱役。<a id="a-Bi"></a>此五皆由缘境故。<a id="a-Bj"></a>得是故。<a id="a-Bk"></a>第八有五相应。<a id="a-Bl"></a>今论既不说此缘境。<a id="a-Bm"></a>亦无心所与之相应。<a id="a-Bn"></a>故不同彼。<a id="a-Bo"></a>又彼宗中不说第八生起元由从真起妄。<a id="a-Bp"></a>但据现在成就位说故无觉义。<a id="a-Bq"></a>然亦说有无始本有菩提种子。<a id="a-Br"></a>而不即是本觉真如。<a id="a-Bs"></a>以未了故。<a id="a-Bt"></a>且隐密说。<a id="a-Bu"></a>今论所明依如来藏。<a id="a-Bv"></a>有生灭心。<a id="a-Bw"></a>以迷觉故。<a id="a-Bx"></a>成于不觉。<a id="a-By"></a>虽成不觉觉性不变故有觉义。<a id="a-Bz"></a>以依实教显了相说故不同彼。<a id="a-C0"></a>若彼已说有觉义者。<a id="a-C1"></a>如何彰此二教浅深。<a id="a-C2"></a>学者应知。</p>
  <p id="aC3">举上染心等者。<a id="a-C4"></a>举上六染之心及无明。<a id="a-C5"></a>对于所障之境束为二碍。<a id="a-C6"></a>以一切障染不离二种。<a id="a-C7"></a>所谓烦恼及以所知。<a id="a-C8"></a>今此染心及以无明二障分别。<a id="a-C9"></a>如何收摄。<a id="a-CA"></a>故此明之。<a id="a-CB"></a>标立论二。<a id="a-CC"></a>初惑障二。<a id="a-CD"></a>初标法定名。<a id="a-CE"></a>疏六染心者。<a id="a-CF"></a>各取于中一分相续义。<a id="a-CG"></a>故以此一分喧扰动乱不寂静故。<a id="a-CH"></a>名为烦恼。</p>
  <p id="aCI">论能障下。<a id="a-CJ"></a>二显其碍义。<a id="a-CK"></a>疏二。<a id="a-CL"></a>初释文。<a id="a-CM"></a>照寂下释所障智名。<a id="a-CN"></a>复名真智证体智实智等。<a id="a-CO"></a>以能证如实理故。<a id="a-CP"></a>名如理智。<a id="a-CQ"></a>能生后得故名根本智。<a id="a-CR"></a>上文下出所障智体也。<a id="a-CS"></a>染心下释成碍相。<a id="a-CT"></a>并可知。</p>
  <p id="aCU">今此下二通妨。<a id="a-CV"></a>或问曰。<a id="a-CW"></a>如诸处说。<a id="a-CX"></a>依于二执起于二障。<a id="a-CY"></a>与此何别。<a id="a-CZ"></a>又前秖将六粗前四以配二障。<a id="a-Ca"></a>何故此中六染俱名烦恼耶。<a id="a-Cb"></a>故此释之。<a id="a-Cc"></a>彼依二执起二障者。<a id="a-Cd"></a>依五意上起所知。<a id="a-Ce"></a>意之识上起烦恼。<a id="a-Cf"></a>今此则以染心所依无明为所知。<a id="a-Cg"></a>能依染心为烦恼。<a id="a-Ch"></a>故不同也。<a id="a-Ci"></a>应知若约二执说二障即局。<a id="a-Cj"></a>此依染心说二障即通。<a id="a-Ck"></a>有斯异也。</p>
  <p id="aCl">无明下二智障二。<a id="a-Cm"></a>初标法定名也。<a id="a-Cn"></a>疏根本无明者。<a id="a-Co"></a>若取诸识中之一分。<a id="a-Cp"></a>亦兼枝末。<a id="a-Cq"></a>以末从本故作此标。</p>
  <p id="aCr">论能障下。<a id="a-Cs"></a>二显其碍义。<a id="a-Ct"></a>疏二。<a id="a-Cu"></a>初释文。<a id="a-Cv"></a>后得下释所障智名。<a id="a-Cw"></a>复名偏智俗智权智等。<a id="a-Cx"></a>以根本智证真如。<a id="a-Cy"></a>后方得起故。<a id="a-Cz"></a>名后得智。<a id="a-D0"></a>如其事量而知名如量智也。<a id="a-D1"></a>即上下出所障智体。<a id="a-D2"></a>以无明下释其碍相。<a id="a-D3"></a>从所障得名者。<a id="a-D4"></a>智之碍故。<a id="a-D5"></a>依主释也。<a id="a-D6"></a>不同烦恼即碍。<a id="a-D7"></a>是持业释。</p>
  <p id="aD8">此明下二通妨。<a id="a-D9"></a>或问。<a id="a-DA"></a>此言自然。<a id="a-DB"></a>与外道自然何别。<a id="a-DC"></a>故此释之。<a id="a-DD"></a>此以无心应物任运现化为自然。<a id="a-DE"></a>不同外道无因果之自然。<a id="a-DF"></a>斯则言同而义异也。</p>
  <p id="aDG">烦恼中。<a id="a-DH"></a>疏先问等者。<a id="a-DI"></a>约粗细以成难也。<a id="a-DJ"></a>秖合细法障细法。<a id="a-DK"></a>粗法障粗法。<a id="a-DL"></a>方是其宜。<a id="a-DM"></a>何故不尔。<a id="a-DN"></a>前二染者。<a id="a-DO"></a>以业相微细未分能所。<a id="a-DP"></a>欲成碍义难见相违。<a id="a-DQ"></a>故今偏约转现二相。<a id="a-DR"></a>以酬前难。<a id="a-DS"></a>然虽不言意亦含摄。<a id="a-DT"></a>以依动心说能见故。<a id="a-DU"></a>可以意知。<a id="a-DV"></a>前三染即分别智。<a id="a-DW"></a>已前三者。<a id="a-DX"></a>皆是事识故依境起。<a id="a-DY"></a>以此等者。<a id="a-DZ"></a>以理智无能所染心有能所。<a id="a-Da"></a>敌体相违故。<a id="a-Db"></a>成碍义。</p>
  <p id="aDc">智碍。<a id="a-Dd"></a>疏所迷法性者。<a id="a-De"></a>此是即真之俗故。<a id="a-Df"></a>常静无起。<a id="a-Dg"></a>无起即真故云法性。<a id="a-Dh"></a>故前文云。<a id="a-Di"></a>一切法离言说相。<a id="a-Dj"></a>乃至无有变异。<a id="a-Dk"></a>不可破坏。<a id="a-Dl"></a>唯是一心等。<a id="a-Dm"></a>不了等者。<a id="a-Dn"></a>正释违义。<a id="a-Do"></a>法性寂静而无明起动。<a id="a-Dp"></a>动静相反故成违义。<a id="a-Dq"></a>正释等者。<a id="a-Dr"></a>本疏云。<a id="a-Ds"></a>以内迷真理识外见尘故。<a id="a-Dt"></a>于如量之境。<a id="a-Du"></a>不能随顺种种知也。<a id="a-Dv"></a>如人动目天地倾摇故。<a id="a-Dw"></a>不能得如实知也。<a id="a-Dx"></a>然前则约粗细而难问。<a id="a-Dy"></a>今则约相违而通释也。<a id="a-Dz"></a>故下文云。<a id="a-E0"></a>无明顿尽名一切种智。<a id="a-E1"></a>如下论释。</p>
  <p id="aE2">论生灭相者。<a id="a-E3"></a>以立义分中云。<a id="a-E4"></a>是心生灭因缘相。<a id="a-E5"></a>于中生灭与因缘。<a id="a-E6"></a>已如上释。<a id="a-E7"></a>今则分别相之一字。<a id="a-E8"></a>故言复次。<a id="a-E9"></a>然是生灭家之相。<a id="a-EA"></a>故兼言也。</p>
  <p id="aEB">略显疏相生灭者。<a id="a-EC"></a>分别染净念虑三世。<a id="a-ED"></a>人我见爱贪嗔炽然。<a id="a-EE"></a>览而可别。<a id="a-EF"></a>故云相也。<a id="a-EG"></a>无心法者。<a id="a-EH"></a>法之一字通于数境。<a id="a-EI"></a>谓心所使法心所缘法也。<a id="a-EJ"></a>如前可知。<a id="a-EK"></a>流注生灭者。<a id="a-EL"></a>似平流之水望如恬静故。<a id="a-EM"></a>解深密经云。<a id="a-EN"></a>阿陀那识甚微细。<a id="a-EO"></a>一切种子如暴流。<a id="a-EP"></a>杂心论云。<a id="a-EQ"></a>相似相续不知无常。<a id="a-ER"></a>然此论中与心相应等言。<a id="a-ES"></a>取义不便。<a id="a-ET"></a>为有与之一字。<a id="a-EU"></a>盖翻译之家不细磨琢也。<a id="a-EV"></a>后译秖言。<a id="a-EW"></a>一者粗谓相应心。<a id="a-EX"></a>二者细谓不相应心也。<a id="a-EY"></a>斯言甚便。</p>
  <p id="aEZ">对显。<a id="a-Ea"></a>疏俱名粗者。<a id="a-Eb"></a>分别智等。<a id="a-Ec"></a>皆因外境起故。<a id="a-Ed"></a>更粗者贪嗔见爱执我我所。<a id="a-Ee"></a>取着转深故。<a id="a-Ef"></a>论凡夫境界者。<a id="a-Eg"></a>是彼内凡所觉。<a id="a-Eh"></a>所除之境界故。<a id="a-Ei"></a>其实亦是二乘境界。<a id="a-Ej"></a>今取文便略而不言。<a id="a-Ek"></a>十地等者。<a id="a-El"></a>于中初地至七地。<a id="a-Em"></a>觉粗中之细。<a id="a-En"></a>八地九地觉细中之粗。<a id="a-Eo"></a>今就通意。<a id="a-Ep"></a>但言菩萨地。</p>
  <p id="aEq">顺辨生缘者。<a id="a-Er"></a>此中虽有因义。<a id="a-Es"></a>以望真如亦是缘故。<a id="a-Et"></a>从微至着。<a id="a-Eu"></a>显于生起故云顺辨。<a id="a-Ev"></a>通缘。<a id="a-Ew"></a>疏以根本等者。<a id="a-Ex"></a>前云由不觉故生三种相。<a id="a-Ey"></a>又云。<a id="a-Ez"></a>以有境界缘故。<a id="a-F0"></a>复生六种相。<a id="a-F1"></a>如是虽即次第而生。<a id="a-F2"></a>然推其根无明为本。</p>
  <p id="aF3">别因疏三。<a id="a-F4"></a>今初略消其文。<a id="a-F5"></a>以各自推其亲所因故。<a id="a-F6"></a>故因生三细缘生六粗可知。</p>
  <p id="aF7">此中下二引经广释三。<a id="a-F8"></a>初标指阙具。</p>
  <p id="aF9">二正引经。<a id="a-FA"></a>文云不思议熏变者。<a id="a-FB"></a>然若一向可熏可变。<a id="a-FC"></a>即同衣等。<a id="a-FD"></a>是可思议。<a id="a-FE"></a>即是凡夫所见。<a id="a-FF"></a>若一向不可熏变。<a id="a-FG"></a>即如玉石。<a id="a-FH"></a>亦是可思议。<a id="a-FI"></a>便同权教所说。<a id="a-FJ"></a>今以俱非此二故不思议。</p>
  <p id="aFK">三广释经义二。<a id="a-FL"></a>初细中二因三。<a id="a-FM"></a>初解云下正释。<a id="a-FN"></a>言不可熏等者。<a id="a-FO"></a>以自性清净心从本已来不与妄染相应故。<a id="a-FP"></a>又无明之法本性虚妄。<a id="a-FQ"></a>今以虚妄之法。<a id="a-FR"></a>而能熏动性静之体。<a id="a-FS"></a>是不可熏处而熏也。<a id="a-FT"></a>言熏则不熏者。<a id="a-FU"></a>虽熏真如而真如性且不动。<a id="a-FV"></a>又此无明体全是觉一相无异。<a id="a-FW"></a>将何以为能熏所熏。<a id="a-FX"></a>虽无能所而现法宛然。<a id="a-FY"></a>故云不熏之熏。<a id="a-FZ"></a>言不可变而变者。<a id="a-Fa"></a>夫真如者。<a id="a-Fb"></a>是无变异义。<a id="a-Fc"></a>本不合变。<a id="a-Fd"></a>而受无明熏之成变动故。<a id="a-Fe"></a>变动相者。<a id="a-Ff"></a>即业相等。<a id="a-Fg"></a>是又变即不变者。<a id="a-Fh"></a>虽动成识相而性净无改。<a id="a-Fi"></a>虽性无改而全体见动。<a id="a-Fj"></a>如水成波而湿性不变。<a id="a-Fk"></a>湿虽不变而全体动。<a id="a-Fl"></a>故云不变之变。</p>
  <p id="aFm">胜鬘下二引经证同。<a id="a-Fn"></a>不染者。<a id="a-Fo"></a>即前不可熏及不可变异也。<a id="a-Fp"></a>而染者。<a id="a-Fq"></a>即前而能熏及而变异也。</p>
  <p id="aFr">然此下。<a id="a-Fs"></a>三结属不相应心也。<a id="a-Ft"></a>以能熏是无明之妄。<a id="a-Fu"></a>所熏是真如之心。<a id="a-Fv"></a>心与无明俱无形相故。<a id="a-Fw"></a>微隐也。<a id="a-Fx"></a>以能起因缘微隐故。<a id="a-Fy"></a>令所起现识行相亦细故。<a id="a-Fz"></a>此三种俱名为细也。<a id="a-G0"></a>于中等者。<a id="a-G1"></a>以举细则未必有粗。<a id="a-G2"></a>举粗则必有其细也。<a id="a-G3"></a>又此现识即梨耶之异名。<a id="a-G4"></a>自含三相也。</p>
  <p id="aG5">取种种尘下释粗中二因二。<a id="a-G6"></a>初正释。<a id="a-G7"></a>动彼心海者。<a id="a-G8"></a>即梨耶心海也。<a id="a-G9"></a>识浪即智相等。<a id="a-GA"></a>故经云。<a id="a-GB"></a>境界风所动。<a id="a-GC"></a>种种识浪生。<a id="a-GD"></a>故下论云。<a id="a-GE"></a>以有妄境界染法缘故。<a id="a-GF"></a>即熏习妄心令其念着等。<a id="a-GG"></a>妄念习气等者。<a id="a-GH"></a>即枝末无明是迷似为实之者。<a id="a-GI"></a>此无明就最初与真和合则名根本。<a id="a-GJ"></a>就至成识之后。<a id="a-GK"></a>依在识中转名枝末也。<a id="a-GL"></a>故此名为妄念习气。<a id="a-GM"></a>此尘等者。<a id="a-GN"></a>内有无明外有境界。<a id="a-GO"></a>因缘具足事识生焉。</p>
  <p id="aGP">以妄下二结属相应心也。<a id="a-GQ"></a>内熏是枝末不觉。<a id="a-GR"></a>外熏是所现六尘。<a id="a-GS"></a>以能起因缘粗显故。<a id="a-GT"></a>所起事识亦复明着。</p>
  <p id="aGU">疏经中下。<a id="a-GV"></a>三经论对辨。<a id="a-GW"></a>得生等者。<a id="a-GX"></a>若无无明为熏习终不自生。<a id="a-GY"></a>若无真如为所依终不自住。<a id="a-GZ"></a>斯则三细随妄生。<a id="a-Ga"></a>已依真而住。<a id="a-Gb"></a>事识等者。<a id="a-Gc"></a>若无外境界为资熏终不自生。<a id="a-Gd"></a>若无梨耶为所依终不自住。<a id="a-Ge"></a>斯则事识随外境生。<a id="a-Gf"></a>已依本识而住。<a id="a-Gg"></a>其犹波浪无风终不自生。<a id="a-Gh"></a>无水终不自住。<a id="a-Gi"></a>是故依风而生。<a id="a-Gj"></a>依水而住也。<a id="a-Gk"></a>今此下正明论意。<a id="a-Gl"></a>生缘者。<a id="a-Gm"></a>以无明及境界。<a id="a-Gn"></a>是本事二识生起缘也。<a id="a-Go"></a>谓本识生起以无明为缘。<a id="a-Gp"></a>事识生起以境界为缘。<a id="a-Gq"></a>秖说二种生缘。<a id="a-Gr"></a>不说二种生因故云不论依住。<a id="a-Gs"></a>依住即因也。<a id="a-Gt"></a>余文可见。</p>
  <p id="aGu">逆论灭义者。<a id="a-Gv"></a>夫断除妄染。<a id="a-Gw"></a>理合从粗至细。<a id="a-Gx"></a>今反于此故云逆也。<a id="a-Gy"></a>盖直约道理。<a id="a-Gz"></a>不对人治故。<a id="a-H0"></a>正辨。<a id="a-H1"></a>疏得对治等者。<a id="a-H2"></a>以无明为因能生三细境界。<a id="a-H3"></a>是三中之一。<a id="a-H4"></a>复能为缘。<a id="a-H5"></a>而生六粗。<a id="a-H6"></a>因既已灭缘依何立。<a id="a-H7"></a>故随灭也。<a id="a-H8"></a>此依下拣滥恐有。<a id="a-H9"></a>疑云。<a id="a-HA"></a>此生灭是刹那念念之生灭。<a id="a-HB"></a>故今拣之。<a id="a-HC"></a>言始终者。<a id="a-HD"></a>随流以第六染为始。<a id="a-HE"></a>初染为终。<a id="a-HF"></a>反流以初染为始。<a id="a-HG"></a>第六染为终。<a id="a-HH"></a>起则六染纷然旷劫流浪。<a id="a-HI"></a>尽则一念都绝究竟寂常。<a id="a-HJ"></a>又起尽即始终也。<a id="a-HK"></a>非同刹那念念不住之生灭尔。</p>
  <p id="aHL">问中疏若境界等者。<a id="a-HM"></a>以上云依如来藏有生灭心。<a id="a-HN"></a>今复云心灭。<a id="a-HO"></a>心若灭者。<a id="a-HP"></a>即藏性灭。<a id="a-HQ"></a>此则约通名以难别体。<a id="a-HR"></a>是疑相应心体灭也。<a id="a-HS"></a>若体灭者。<a id="a-HT"></a>八地之中便合成佛。<a id="a-HU"></a>以无心为所依故。<a id="a-HV"></a>三细则亡。<a id="a-HW"></a>亡则无可断也。<a id="a-HX"></a>不成何待。<a id="a-HY"></a>若言等者。<a id="a-HZ"></a>以依心体有于无明。<a id="a-Ha"></a>心体既常无明亦常。<a id="a-Hb"></a>故能依三细则不可灭。<a id="a-Hc"></a>此疑不相应心永不得灭。</p>
  <p id="aHd">法中论心相灭等者。<a id="a-He"></a>此约体相以释通。<a id="a-Hf"></a>疏粗相等者。<a id="a-Hg"></a>妄相差别故。<a id="a-Hh"></a>论粗细。<a id="a-Hi"></a>真心无差故。<a id="a-Hj"></a>唯一体也。</p>
 </body>
</html>