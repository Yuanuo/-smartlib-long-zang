<!doctype html>
<html id="z3IBXIU1gD" data-ver="1587">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第九</h1>
  <p id="a2">不觉者。<a id="a-3"></a>即梨耶识中第二义。<a id="a-4"></a>不无觉明也。<a id="a-5"></a>是则无明之别号。<a id="a-6"></a>亦名之痴。<a id="a-7"></a>亦名为迷无知等。<a id="a-8"></a>斯约染法以明心生灭义。<a id="a-9"></a>然生是妄生灭是丧灭。<a id="a-A"></a>其中三段亦名。<a id="a-B"></a>初体次相。<a id="a-C"></a>后即结相同体。<a id="a-D"></a>初法疏不了如理等者。<a id="a-E"></a>如理平等本唯一相无不觉之异。<a id="a-F"></a>今既不如理知。<a id="a-G"></a>故云不了。<a id="a-H"></a>不了即无明也。<a id="a-I"></a>由无明故妄生异相。<a id="a-J"></a>首楞严云。<a id="a-K"></a>无同异中炽然成异也。<a id="a-L"></a>如迷正方者。<a id="a-M"></a>不了是正东故。<a id="a-N"></a>业相等者。<a id="a-O"></a>以论云起念起即是动。<a id="a-P"></a>动即是业相也。<a id="a-Q"></a>经中亦名为起故。<a id="a-R"></a>文云。<a id="a-S"></a>起为世界静成虚空。<a id="a-T"></a>虚空为同。<a id="a-U"></a>世界为异。<a id="a-V"></a>邪方者。<a id="a-W"></a>前虽迷其正方。<a id="a-X"></a>且是不了是东。<a id="a-Y"></a>今于东处别作西解。<a id="a-Z"></a>故云邪方。<a id="a-a"></a>前即迷真。<a id="a-b"></a>此即起似也。<a id="a-c"></a>以根本无明有迷真执妄二义。<a id="a-d"></a>今论此段并下三细。<a id="a-e"></a>正是初义也。<a id="a-f"></a>下智相等即执妄义。<a id="a-g"></a>亦即楞严背觉合尘义。<a id="a-h"></a>经云。<a id="a-i"></a>迷失本妙圆妙明心宝明妙性。<a id="a-j"></a>认悟中迷等。<a id="a-k"></a>此皆具明二义也。<a id="a-l"></a>华严云。<a id="a-m"></a>于第一义不了名为无明。<a id="a-n"></a>此迷真也。<a id="a-o"></a>圆觉云。<a id="a-p"></a>妄认四大缘虑为身心等。<a id="a-q"></a>此执妄也。<a id="a-r"></a>然迷真必执妄执妄必迷真故。<a id="a-s"></a>此二经各举一义也。<a id="a-t"></a>邪不离正者。<a id="a-u"></a>西处即东故。<a id="a-v"></a>不觉处即觉故。</p>
  <p id="aw">二喻。<a id="a-x"></a>论依方迷者。<a id="a-y"></a>依东方故迷为西方。<a id="a-z"></a>若离正东即无邪西亦如依水起波。<a id="a-10"></a>若离于水则无有波。</p>
  <p id="a11">二显觉。<a id="a-12"></a>疏初义者。<a id="a-13"></a>即文云。<a id="a-14"></a>以有不觉乃至为说真觉。<a id="a-15"></a>后义者。<a id="a-16"></a>即文云。<a id="a-17"></a>若离不觉等。<a id="a-18"></a>此即节释论文也。<a id="a-19"></a>良以下正辨其意。<a id="a-1A"></a>依真下显初意。<a id="a-1B"></a>如依金之器方能显金。<a id="a-1C"></a>反之则不可也。<a id="a-1D"></a>随妄下显后意。<a id="a-1E"></a>如随器之金还待器显。<a id="a-1F"></a>反之亦不可也。<a id="a-1G"></a>此乃前依觉故。<a id="a-1H"></a>迷则为妄之所损。<a id="a-1I"></a>今依迷显觉则为妄之所益也。<a id="a-1J"></a>然论之大意明不觉与觉。<a id="a-1K"></a>皆是相待。<a id="a-1L"></a>以显生灭染净无有自相。<a id="a-1M"></a>皆不可得也。<a id="a-1N"></a>此中初言以有不觉妄想心者。<a id="a-1O"></a>无明所起妄想分别。<a id="a-1P"></a>由此分别能知名义故有言说。<a id="a-1Q"></a>说于真觉。<a id="a-1R"></a>是明真觉之名待于妄立也。<a id="a-1S"></a>若离不觉即无真觉。<a id="a-1T"></a>自相可说者。<a id="a-1U"></a>是反明真觉必待不觉若不相待即无自相。<a id="a-1V"></a>待他而有。<a id="a-1W"></a>岂成自相。<a id="a-1X"></a>自相既无。<a id="a-1Y"></a>他亦不立。<a id="a-1Z"></a>是显染净无所得义故。<a id="a-1a"></a>后译云。<a id="a-1b"></a>然彼不觉自无实相。<a id="a-1c"></a>不离本觉。<a id="a-1d"></a>复待不觉以说真觉。<a id="a-1e"></a>不觉既无。<a id="a-1f"></a>真觉亦遣。<a id="a-1g"></a>如下文云。<a id="a-1h"></a>当知一切染法净法皆悉相待。<a id="a-1i"></a>无有自相可说故。<a id="a-1j"></a>圆觉云。<a id="a-1k"></a>依幻说觉亦名为幻智。<a id="a-1l"></a>论亦云。<a id="a-1m"></a>若世谛如毫厘许有实者。<a id="a-1n"></a>第一义谛亦应有实。<a id="a-1o"></a>此之谓也。</p>
  <p id="a1p">二枝末。<a id="a-1q"></a>疏二。<a id="a-1r"></a>初列。</p>
  <p id="a1s">二释。<a id="a-1t"></a>释中二。<a id="a-1u"></a>初疏文十一重喻合义相昭然。<a id="a-1v"></a>寻文易解。<a id="a-1w"></a>然此翳喻亦未全似。<a id="a-1x"></a>若以首末比况。<a id="a-1y"></a>最切者不过梦喻。<a id="a-1z"></a>已见前文。<a id="a-20"></a>皆由无明力者。<a id="a-21"></a>如下文云。<a id="a-22"></a>当知无明能生一切染法。</p>
  <p id="a23">无明为因等者。<a id="a-24"></a>楞伽云。<a id="a-25"></a>妄想为因境界为缘。<a id="a-26"></a>和合而生。<a id="a-27"></a>疏中用此以科论文。<a id="a-28"></a>经中妄想即无明也无明生三细者。<a id="a-29"></a>下文即展转相生。<a id="a-2A"></a>今但约根本而言。<a id="a-2B"></a>故云无明为因。<a id="a-2C"></a>初总标。<a id="a-2D"></a>疏相不离体者。<a id="a-2E"></a>业等九相不离不觉体故。<a id="a-2F"></a>以即体之相即相之体故。<a id="a-2G"></a>不相离末。<a id="a-2H"></a>不离本者。<a id="a-2I"></a>三细六粗之枝末。<a id="a-2J"></a>不离不觉无明之根本。<a id="a-2K"></a>以即本之末即末之本故。<a id="a-2L"></a>不相离。<a id="a-2M"></a>依无明起妄心者。<a id="a-2N"></a>即不觉生三相如下云。<a id="a-2O"></a>以依无明有梨耶。<a id="a-2P"></a>依妄心起无明者。<a id="a-2Q"></a>以依阿梨耶识。<a id="a-2R"></a>说有无明也。<a id="a-2S"></a>其犹依水起波。<a id="a-2T"></a>波相起已。<a id="a-2U"></a>不离于水。<a id="a-2V"></a>由斯义故。<a id="a-2W"></a>名曰相应。<a id="a-2X"></a>非约心王心数说相应义。<a id="a-2Y"></a>以此三种是不相应染故。</p>
  <p id="a2Z">别解中三。<a id="a-2a"></a>各有标名。<a id="a-2b"></a>所依正释。<a id="a-2c"></a>讲者详之。<a id="a-2d"></a>初标名论无明业相者。<a id="a-2e"></a>意表此二无有异体也。<a id="a-2f"></a>所以知者。<a id="a-2g"></a>前说业相尽处。<a id="a-2h"></a>便见心性成究竟觉。<a id="a-2i"></a>但以约义故。<a id="a-2j"></a>说相依显体无别故。<a id="a-2k"></a>今双举又拣本觉随染业相故。<a id="a-2l"></a>云无明业相显觉不觉皆有业相。<a id="a-2m"></a>而真妄不同也。</p>
  <p id="a2n">论以依下二所依。<a id="a-2o"></a>疏根本无明者。<a id="a-2p"></a>以是所依故当根本。<a id="a-2q"></a>如梦依睡也。</p>
  <p id="a2r">论心动下。<a id="a-2s"></a>三正释。<a id="a-2t"></a>疏二。<a id="a-2u"></a>初别解论文论二。<a id="a-2v"></a>初动作义。<a id="a-2w"></a>疏动作是业义者。<a id="a-2x"></a>是无明之业用。<a id="a-2y"></a>后之八相亦是动作。<a id="a-2z"></a>亦是无明业用。<a id="a-30"></a>然约别义以立其名。<a id="a-31"></a>唯此最初起用之始故名为业。<a id="a-32"></a>反举等者。<a id="a-33"></a>如不睡则无梦。<a id="a-34"></a>始觉者。<a id="a-35"></a>即究竟时也。</p>
  <p id="a36">论动则下。<a id="a-37"></a>二为因义。<a id="a-38"></a>疏为因是业义者。<a id="a-39"></a>然九中前八皆得名因。<a id="a-3A"></a>所以不言业者。<a id="a-3B"></a>亦约别义故。<a id="a-3C"></a>今此初相能为苦本。<a id="a-3D"></a>故名业也。<a id="a-3E"></a>如得下反显。<a id="a-3F"></a>以静是妙乐之因故。<a id="a-3G"></a>反知动念即是苦因也。<a id="a-3H"></a>动因苦果等者。<a id="a-3I"></a>以一念起动即具微细四相。<a id="a-3J"></a>四相之苦果不离一念之动因。<a id="a-3K"></a>据此位中即是梨耶行苦。<a id="a-3L"></a>若准前明。<a id="a-3M"></a>四相俱时而有故。<a id="a-3N"></a>四相摄于九相。<a id="a-3O"></a>分段粗苦亦在其中。<a id="a-3P"></a>所以次第说者。<a id="a-3Q"></a>文不顿书故。<a id="a-3R"></a>义有因依故。<a id="a-3S"></a>若约时说则一念不觉无有前后故。<a id="a-3T"></a>有说云。<a id="a-3U"></a>一念不觉五蕴俱生。<a id="a-3V"></a>即斯义也。</p>
  <p id="a3W">此虽下。<a id="a-3X"></a>二通明行相。<a id="a-3Y"></a>此乃九相之端细中之细。<a id="a-3Z"></a>未有转现心境差别故。<a id="a-3a"></a>云一相能所不分等。<a id="a-3b"></a>即当等者。<a id="a-3c"></a>自体即自证分也。<a id="a-3d"></a>如无相下引证。<a id="a-3e"></a>相即自体境界即所缘。<a id="a-3f"></a>当知下会彼同此。</p>
  <p id="a3g">二转相疏依前等者。<a id="a-3h"></a>转犹起也。<a id="a-3i"></a>是前业相起为此见。<a id="a-3j"></a>然余相皆有起义。<a id="a-3k"></a>不名转者。<a id="a-3l"></a>亦约别义故。<a id="a-3m"></a>如依于梦而有梦心。<a id="a-3n"></a>若依下若约果海性净不动。<a id="a-3o"></a>则无有彼此之见。<a id="a-3p"></a>应知有见者但依动故。<a id="a-3q"></a>如无于梦则无梦心。<a id="a-3r"></a>如是下。<a id="a-3s"></a>就此一相位中。<a id="a-3t"></a>以明不说境界所以。<a id="a-3u"></a>以微细故。<a id="a-3v"></a>且说能见以为转相。<a id="a-3w"></a>然此境界便是向下现相。<a id="a-3x"></a>以论中分能见所见各为一相。<a id="a-3y"></a>今此见相由内所发。<a id="a-3z"></a>非托境生故名为转。<a id="a-40"></a>依此转相带起所缘。<a id="a-41"></a>复立现相。<a id="a-42"></a>非谓于此能见之中。<a id="a-43"></a>又自别有微细境也。<a id="a-44"></a>学者应知。<a id="a-45"></a>摄论下引证。<a id="a-46"></a>意识即第六识智相是也。<a id="a-47"></a>三世境者。<a id="a-48"></a>诸有为法。<a id="a-49"></a>非三世境者。<a id="a-4A"></a>诸无为法。<a id="a-4B"></a>斯皆意识所缘之境。<a id="a-4C"></a>可知者。<a id="a-4D"></a>意识粗浮能所缘念。<a id="a-4E"></a>可以现今分别取解也。<a id="a-4F"></a>以有三世等境。<a id="a-4G"></a>为可知故。<a id="a-4H"></a>此识等者。<a id="a-4I"></a>即第八也。<a id="a-4J"></a>以无可知境故。<a id="a-4K"></a>既无境可知。<a id="a-4L"></a>故唯就能缘见分。<a id="a-4M"></a>以明此识也。<a id="a-4N"></a>如说十二因缘始不可知。<a id="a-4O"></a>此亦如是。<a id="a-4P"></a>唯识亦云不可知执受处。<a id="a-4Q"></a>既云下结意。</p>
  <p id="a4R">三现相。<a id="a-4S"></a>疏依前等者。<a id="a-4T"></a>如依梦心而有梦境。<a id="a-4U"></a>反释者。<a id="a-4V"></a>应云圣人离见既无此境。<a id="a-4W"></a>当知此境定从见生。<a id="a-4X"></a>如无梦心则无梦境。<a id="a-4Y"></a>然上三相皆反以释成者。<a id="a-4Z"></a>以此是八地已上所知境界非下流所觉。<a id="a-4a"></a>由是以圣人不见相等。<a id="a-4b"></a>比决反验令义明了。<a id="a-4c"></a>可见可信也。</p>
  <p id="a4d">疏即分别事识下二。<a id="a-4e"></a>初引经料拣二。<a id="a-4f"></a>初引经指配。<a id="a-4g"></a>事即是境分别境事之识。<a id="a-4h"></a>故名分别事识。<a id="a-4i"></a>楞伽等者。<a id="a-4j"></a>具云藏识海常住(本识)境界风所动(现识)种种诸识浪腾跃而转生(事识)</p>
  <p id="a4k">问下。<a id="a-4l"></a>二问答释妨三。<a id="a-4m"></a>初问也。<a id="a-4n"></a>末那者。<a id="a-4o"></a>具云讫利瑟吒耶末那。<a id="a-4p"></a>此云染污。<a id="a-4q"></a>意谓与四惑相应故云染污。<a id="a-4r"></a>恒审思量故云意。<a id="a-4s"></a>即第七也。<a id="a-4t"></a>问意可知。</p>
  <p id="a4u">二答三。<a id="a-4v"></a>初六八相从答二。<a id="a-4w"></a>初约能执从所执故不说。<a id="a-4x"></a>必执相应者。<a id="a-4y"></a>谓第七种子在第八中。<a id="a-4z"></a>第八见分为第七所执。<a id="a-50"></a>故曰相应。<a id="a-51"></a>况二识相依互为根耶。<a id="a-52"></a>瑜伽下引证可知。</p>
  <p id="a53">又由下。<a id="a-54"></a>二约所依从能依故不说。<a id="a-55"></a>内依等者。<a id="a-56"></a>以第八第七互依。<a id="a-57"></a>第六依于七八。<a id="a-58"></a>前五依六七八及同境依故。<a id="a-59"></a>有偈云。<a id="a-5A"></a>五四六有二七八一俱依。<a id="a-5B"></a>但说能依必知有所。<a id="a-5C"></a>故略不云。</p>
  <p id="a5D">二以下二以义不便答二。<a id="a-5E"></a>初无和合义故不说。<a id="a-5F"></a>无明等者。<a id="a-5G"></a>前说无明与真和合成梨耶三相。<a id="a-5H"></a>末那但一向生灭无和合义。<a id="a-5I"></a>若言和合。<a id="a-5J"></a>自成梨耶。<a id="a-5K"></a>若无和合识从何生。<a id="a-5L"></a>义既不便求说不及。</p>
  <p id="a5M">又由下。<a id="a-5N"></a>二无缘外义故不说。<a id="a-5O"></a>末那无缘外者。<a id="a-5P"></a>以前五唯缘外尘。<a id="a-5Q"></a>第八缘内根身种子及器世间。<a id="a-5R"></a>第六通缘一切。<a id="a-5S"></a>第七唯缘。<a id="a-5T"></a>第八见分。<a id="a-5U"></a>今六粗皆缘外境故不说也。</p>
  <p id="a5V">亦可下。<a id="a-5W"></a>三约计内外答。<a id="a-5X"></a>此约我我所分。<a id="a-5Y"></a>亦属六八故。<a id="a-5Z"></a>不言第七。<a id="a-5a"></a>意云。<a id="a-5b"></a>第七。<a id="a-5c"></a>正是执我我所。<a id="a-5d"></a>今分两处无体可言。</p>
  <p id="a5e">楞伽下。<a id="a-5f"></a>三引证二。<a id="a-5g"></a>初引经可知。</p>
  <p id="a5h">经中下。<a id="a-5i"></a>二释义。<a id="a-5j"></a>现识等者。<a id="a-5k"></a>正配释。<a id="a-5l"></a>可知。<a id="a-5m"></a>所以下辨事识义也。<a id="a-5n"></a>既云攀缘外境。<a id="a-5o"></a>非六而谁。<a id="a-5p"></a>由是论依经说故。<a id="a-5q"></a>不复论第七识也。<a id="a-5r"></a>故知下结会彼此。<a id="a-5s"></a>然上多义明此论中不说第七者。<a id="a-5t"></a>要异晓公说。<a id="a-5u"></a>下智相即第七故。<a id="a-5v"></a>故彼文云。<a id="a-5w"></a>言智相者。<a id="a-5x"></a>是第七识粗中之始。<a id="a-5y"></a>始有慧数分别我尘故名智相。<a id="a-5z"></a>夫人经说六识及心法智。<a id="a-60"></a>今之智相即心法智也。<a id="a-61"></a>若具而言之。<a id="a-62"></a>缘于本识计以为我。<a id="a-63"></a>缘所现境计为我所。<a id="a-64"></a>今就粗现。<a id="a-65"></a>说依境界心起分别。<a id="a-66"></a>又此境界不离现识。<a id="a-67"></a>犹如影像不离镜面。<a id="a-68"></a>此第七识直尔内向计我我所。<a id="a-69"></a>而不别计心外有尘故。<a id="a-6A"></a>余处说还缘彼识。<a id="a-6B"></a>问云何得知。<a id="a-6C"></a>第七末那非但缘识。<a id="a-6D"></a>亦缘六尘。<a id="a-6E"></a>答此有二释。<a id="a-6F"></a>一依比量。<a id="a-6G"></a>二圣言量。<a id="a-6H"></a>比量者。<a id="a-6I"></a>量云。<a id="a-6J"></a>意根是有法。<a id="a-6K"></a>必与意识同境故。<a id="a-6L"></a>是宗。<a id="a-6M"></a>因云。<a id="a-6N"></a>不共所依故。<a id="a-6O"></a>同喻如眼等根。<a id="a-6P"></a>异喻如次第灭意。<a id="a-6Q"></a>三支无过故知意根遍行六尘。<a id="a-6R"></a>圣言量者。<a id="a-6S"></a>一金鼓经云。<a id="a-6T"></a>眼根受色耳分别声。<a id="a-6U"></a>乃至意根分别一切诸法。<a id="a-6V"></a>大乘意根即是末那。<a id="a-6W"></a>故知遍缘一切也。<a id="a-6X"></a>又对法论十种分别中。<a id="a-6Y"></a>言第一相分别者。<a id="a-6Z"></a>谓身所居处所受用义。<a id="a-6a"></a>彼复如其次第。<a id="a-6b"></a>如诸色根器世间色等境界为相。<a id="a-6c"></a>第二相显分别者。<a id="a-6d"></a>谓六识身及意。<a id="a-6e"></a>如前所说所取相。<a id="a-6f"></a>而显现故。<a id="a-6g"></a>此中五识唯现色等尘。<a id="a-6h"></a>意识及意。<a id="a-6i"></a>通现色根及器世界色等境界。<a id="a-6j"></a>设使末那不缘色根器世界等。<a id="a-6k"></a>即能现分别唯应取六识。<a id="a-6l"></a>而言及意。<a id="a-6m"></a>故知通缘已上皆略彼疏。<a id="a-6n"></a>今此疏意说无第七。<a id="a-6o"></a>乃是影摄无违。<a id="a-6p"></a>常式意不缘外故。<a id="a-6q"></a>有多义也。</p>
  <p id="a6r">初总标。<a id="a-6s"></a>论以有等者。<a id="a-6t"></a>此之六相虽则展转各有所依。<a id="a-6u"></a>今亦但取根本而言故。<a id="a-6v"></a>云依境也。<a id="a-6w"></a>楞伽境界风所动。<a id="a-6x"></a>种种诸识浪腾跃而转生。<a id="a-6y"></a>此之谓也。</p>
  <p id="a6z">一中论依于境界者。<a id="a-70"></a>此但外由境缘牵起。<a id="a-71"></a>内根发生。<a id="a-72"></a>故云心起也。<a id="a-73"></a>疏于前等者。<a id="a-74"></a>不知内发谓是外来。<a id="a-75"></a>楞伽云。<a id="a-76"></a>外实无有色。<a id="a-77"></a>唯自心所现。<a id="a-78"></a>愚夫不觉知妄分别有为。<a id="a-79"></a>不知外境界种种皆自心。<a id="a-7A"></a>智者悉了知境界自心现。<a id="a-7B"></a>创起等者。<a id="a-7C"></a>随其心王复起心数。<a id="a-7D"></a>拣择染净决定如此。<a id="a-7E"></a>故名智也。<a id="a-7F"></a>体是别境心所中慧。<a id="a-7G"></a>故云慧数。</p>
  <p id="a7H">二中疏依前等者。<a id="a-7I"></a>于顺情可爱之境。<a id="a-7J"></a>心与喜俱名乐受觉。<a id="a-7K"></a>于违情不爱之境。<a id="a-7L"></a>心与嗔俱名苦受觉。<a id="a-7M"></a>不苦即乐不乐即苦。<a id="a-7N"></a>违顺之境既续。<a id="a-7O"></a>苦乐之心岂断。<a id="a-7P"></a>略以辨粗故不论其舍。<a id="a-7Q"></a>而实有之。<a id="a-7R"></a>但在苦乐之间耳。<a id="a-7S"></a>自相续者。<a id="a-7T"></a>当相不断故。<a id="a-7U"></a>又能等者。<a id="a-7V"></a>以自相续故。<a id="a-7W"></a>复能发起烦恼。<a id="a-7X"></a>润于已熟之业。<a id="a-7Y"></a>令受报未熟之业令成熟。<a id="a-7Z"></a>由是引导任持。<a id="a-7a"></a>令其生死不断不绝。<a id="a-7b"></a>此则令他后四相续不断也。<a id="a-7c"></a>广如下生灭因缘。<a id="a-7d"></a>五意中释。</p>
  <p id="a7e">三中论住持等者。<a id="a-7f"></a>谓于苦乐境上。<a id="a-7g"></a>坚固停止无有变改。<a id="a-7h"></a>执持不舍也。<a id="a-7i"></a>疏上皆等者。<a id="a-7j"></a>是执取相所依故具牒之。<a id="a-7k"></a>是此下唯此一句是第三相。<a id="a-7l"></a>以不知违顺境如空华。<a id="a-7m"></a>不了苦乐心如幻化。<a id="a-7n"></a>的取为实。<a id="a-7o"></a>确然不改故云深取。<a id="a-7p"></a>故下等者。<a id="a-7q"></a>即下因缘意识中文。</p>
  <p id="a7r">四中疏依前下。<a id="a-7s"></a>境本非善以顺己之情。<a id="a-7t"></a>便名为善。<a id="a-7u"></a>境亦非恶以违己之情便。<a id="a-7v"></a>名为恶。<a id="a-7w"></a>且善恶相已自不实。<a id="a-7x"></a>况其名字起自倒情。<a id="a-7y"></a>宁非是假。<a id="a-7z"></a>何以故。<a id="a-80"></a>他人于此或以善为恶。<a id="a-81"></a>以恶为善。<a id="a-82"></a>二不定故。<a id="a-83"></a>肇公云。<a id="a-84"></a>物无当名之实。<a id="a-85"></a>名无得物之功。<a id="a-86"></a>由此名故不待眼见违顺之相。<a id="a-87"></a>但耳闻善恶之名。<a id="a-88"></a>便生喜怒。<a id="a-89"></a>是故目计名字也。<a id="a-8A"></a>楞伽下引证。<a id="a-8B"></a>义见前文。<a id="a-8C"></a>上来下配三障。<a id="a-8D"></a>自此已上直至根本无明。<a id="a-8E"></a>尽名为惑。<a id="a-8F"></a>若准佛名经云。<a id="a-8G"></a>独头无明为烦恼种。<a id="a-8H"></a>则别开无明以为烦恼所依。<a id="a-8I"></a>其实无明是痴。<a id="a-8J"></a>乃根本六惑之数。<a id="a-8K"></a>若也合论皆名烦恼。<a id="a-8L"></a>开合虽异俱是惑门。<a id="a-8M"></a>自下等即业苦。<a id="a-8N"></a>斯则三障即三道也。</p>
  <p id="a8O">五中疏执相等者。<a id="a-8P"></a>谓于我执贪嗔爱见。<a id="a-8Q"></a>发动身口七支。<a id="a-8R"></a>造善恶不动等无量差别之业。<a id="a-8S"></a>于中虽有善及不动。<a id="a-8T"></a>然俱有漏不出三界。<a id="a-8U"></a>三界无安犹如火宅。<a id="a-8V"></a>故皆苦因也。</p>
  <p id="a8W">六中疏招果必然者。<a id="a-8X"></a>必定然是也。<a id="a-8Y"></a>斯有两义。<a id="a-8Z"></a>一不得不受故。<a id="a-8a"></a>二善不为苦恶不为乐故。<a id="a-8b"></a>书曰。<a id="a-8c"></a>天作孽犹可违。<a id="a-8d"></a>自作孽不可逭。<a id="a-8e"></a>涅槃经云。<a id="a-8f"></a>非空非海中。<a id="a-8g"></a>非入山石间。<a id="a-8h"></a>无有地方所脱之不受报。<a id="a-8i"></a>故云必然。<a id="a-8j"></a>三界轮转无有罢期。<a id="a-8k"></a>故曰循环。<a id="a-8l"></a>死此生彼不能脱免故云长缚。<a id="a-8m"></a>如螘循环。<a id="a-8n"></a>如蚕作茧。<a id="a-8o"></a>终而复始不自在故。<a id="a-8p"></a>正法念云。<a id="a-8q"></a>如绳系飞鸟。<a id="a-8r"></a>虽远摄即还。<a id="a-8s"></a>众生业所牵。<a id="a-8t"></a>当知亦如是。<a id="a-8u"></a>苟非觉悟无有解期。<a id="a-8v"></a>今约此言故云长缚。</p>
  <p id="a8w">一正释中。<a id="a-8x"></a>疏三细等者。<a id="a-8y"></a>染法虽多不出三界因果惑业。<a id="a-8z"></a>今以三细六粗摄之。<a id="a-90"></a>罄无不尽。<a id="a-91"></a>如是染法皆由根本无明迷真所起。<a id="a-92"></a>故云当知等。</p>
  <p id="a93">二转释疏问意可知。<a id="a-94"></a>答文便是解论意也。<a id="a-95"></a>业气即差别相。<a id="a-96"></a>此相皆是不觉业用气分。<a id="a-97"></a>然此不觉是九相之总名。<a id="a-98"></a>九相乃不觉之别号。<a id="a-99"></a>故圆觉云。<a id="a-9A"></a>身心等相皆是无明。<a id="a-9B"></a>即斯义也。</p>
  <p id="a9C">双辨同异者。<a id="a-9D"></a>向说觉与不觉。<a id="a-9E"></a>染净迢然。<a id="a-9F"></a>又说依觉故迷不离本觉。<a id="a-9G"></a>若言其异。<a id="a-9H"></a>云何依觉故迷。<a id="a-9I"></a>若言其同云何染净不等。<a id="a-9J"></a>又若定同定异。<a id="a-9K"></a>皆无进修之门何也。<a id="a-9L"></a>同则圣凡一等。<a id="a-9M"></a>欣厌都绝。<a id="a-9N"></a>异则染净抗行迷悟永隔。<a id="a-9O"></a>由昧二门不即不离之旨故有斯惑。<a id="a-9P"></a>然于相无相宗失意者。<a id="a-9Q"></a>各堕一边故。<a id="a-9R"></a>今辨释用袪迷谬。</p>
  <p id="a9S">一喻疏染净等者。<a id="a-9T"></a>染即不觉三细六粗。<a id="a-9U"></a>净则觉义二相四镜。<a id="a-9V"></a>以者。<a id="a-9W"></a>用也。<a id="a-9X"></a>缘真如是总相门故。<a id="a-9Y"></a>能通与二法为性。<a id="a-9Z"></a>又真如无相故。<a id="a-9a"></a>以此二法为相。<a id="a-9b"></a>斯则二相同依一性。<a id="a-9c"></a>一性同生二相。<a id="a-9d"></a>由是同字性相俱用。<a id="a-9e"></a>喻染净者。<a id="a-9f"></a>器有精粗故。<a id="a-9g"></a>余文可知。</p>
  <p id="a9h">合中疏此二者。<a id="a-9i"></a>即上无漏无明义。<a id="a-9j"></a>如下说。<a id="a-9k"></a>而非实有者。<a id="a-9l"></a>从分别生。<a id="a-9m"></a>故经云。<a id="a-9n"></a>幻妄称相。<a id="a-9o"></a>然幻之一喻诸教多引。<a id="a-9p"></a>以喻染净其体不实。<a id="a-9q"></a>良以五天此术颇众。<a id="a-9r"></a>见闻既审法理易明。<a id="a-9s"></a>今依古德解释此义。<a id="a-9t"></a>法喻略开五种。<a id="a-9u"></a>喻之五者如结一巾幻作一马一所依巾。<a id="a-9v"></a>二幻师术法。<a id="a-9w"></a>三所幻马。<a id="a-9x"></a>四马有即空。<a id="a-9y"></a>五痴执为实。<a id="a-9z"></a>法之五者。<a id="a-A0"></a>一真性。<a id="a-A1"></a>二识心。<a id="a-A2"></a>三依他起。<a id="a-A3"></a>四我法即空。<a id="a-A4"></a>五迷执我法。<a id="a-A5"></a>更无别体者。<a id="a-A6"></a>经云。<a id="a-A7"></a>其性真为妙觉明体。<a id="a-A8"></a>净相即智净不思议业。<a id="a-A9"></a>及后二镜。<a id="a-AA"></a>已见前文下文即熏习中文。<a id="a-AB"></a>然则前三细六粗虽是染相。<a id="a-AC"></a>以约不觉义说故不引用。<a id="a-AD"></a>今别引下文者。<a id="a-AE"></a>意证此染是真如相故。<a id="a-AF"></a>文云。<a id="a-AG"></a>真如之法实无有染。<a id="a-AH"></a>但以无明而熏习故。<a id="a-AI"></a>则有染相。<a id="a-AJ"></a>若前九相。<a id="a-AK"></a>初标。<a id="a-AL"></a>后结。<a id="a-AM"></a>皆约不觉。<a id="a-AN"></a>不言皆是真如相故。<a id="a-AO"></a>由是疏文引用雅当。</p>
  <p id="aAP">正引中疏依此等者。<a id="a-AQ"></a>众生即不觉也。<a id="a-AR"></a>不觉无体即是真如。<a id="a-AS"></a>真如之理即涅槃性。<a id="a-AT"></a>性自寂灭。<a id="a-AU"></a>何待更灭。<a id="a-AV"></a>灭度涅槃即彼此方言也。<a id="a-AW"></a>净名下弥勒章文。<a id="a-AX"></a>如前所引。<a id="a-AY"></a>大品亦云。<a id="a-AZ"></a>断一切结入涅槃者。<a id="a-Aa"></a>是世俗法非第一义。<a id="a-Ab"></a>何以故。<a id="a-Ac"></a>空中无有灭。<a id="a-Ad"></a>亦无所灭者。<a id="a-Ae"></a>诸法毕竟空即是涅槃故。<a id="a-Af"></a>依此等者。<a id="a-Ag"></a>菩提梵音秦言云觉。<a id="a-Ah"></a>觉即始本二觉。<a id="a-Ai"></a>二觉既是真如菩提。<a id="a-Aj"></a>岂从修得。<a id="a-Ak"></a>故大品云。<a id="a-Al"></a>以何义故名菩提。<a id="a-Am"></a>空义故是菩提。<a id="a-An"></a>如义法性义实际义等是菩提也。<a id="a-Ao"></a>此上约众生。<a id="a-Ap"></a>明不觉即真如故。<a id="a-Aq"></a>本来涅槃。<a id="a-Ar"></a>诸佛觉亦真如故。<a id="a-As"></a>菩提不可修作。<a id="a-At"></a>既言修作。<a id="a-Au"></a>应知约果所得故。<a id="a-Av"></a>疏云诸佛也。<a id="a-Aw"></a>以本有故何须修作而后得耶。<a id="a-Ax"></a>故云非可等。<a id="a-Ay"></a>又前下重以真如二字。<a id="a-Az"></a>释此二段也。<a id="a-B0"></a>旧入者。<a id="a-B1"></a>故圆觉云。<a id="a-B2"></a>始知众生本来成佛。<a id="a-B3"></a>故云旧来。<a id="a-B4"></a>又一切众生即究竟觉故。<a id="a-B5"></a>云无新得也。<a id="a-B6"></a>然旧来入与无新得义同文异。<a id="a-B7"></a>但以如为涅槃真为菩提。<a id="a-B8"></a>为别也。<a id="a-B9"></a>又时人多谓涅槃为相所累故。<a id="a-BA"></a>说不觉即如本来涅槃。<a id="a-BB"></a>计菩提修因所生故。<a id="a-BC"></a>说觉性即真亦非新得。<a id="a-BD"></a>由是相即无相故。<a id="a-BE"></a>约不觉说涅槃。<a id="a-BF"></a>非是修生元自本有故。<a id="a-BG"></a>约真性说菩提。<a id="a-BH"></a>望涅槃等者。<a id="a-BI"></a>涅槃合是修其智了所显。<a id="a-BJ"></a>以不觉即如如即涅槃。<a id="a-BK"></a>岂待了因了之方显。<a id="a-BL"></a>斯则未尝不显。<a id="a-BM"></a>何待更显。<a id="a-BN"></a>故上文云。<a id="a-BO"></a>旧来入涅槃。<a id="a-BP"></a>望菩提等者。<a id="a-BQ"></a>菩提合是生因所作。<a id="a-BR"></a>以菩提是觉觉性即真故。<a id="a-BS"></a>不待作之始生。<a id="a-BT"></a>斯则未尝不有。<a id="a-BU"></a>更何作耶。<a id="a-BV"></a>故上云。<a id="a-BW"></a>菩提无新得。<a id="a-BX"></a>然据前疏云诸佛菩提非修等。<a id="a-BY"></a>即将此二句独就菩提而论。<a id="a-BZ"></a>今又分此修作以望两处所说。<a id="a-Ba"></a>又似别是一解。<a id="a-Bb"></a>学者知之。<a id="a-Bc"></a>此之下既是本有之法。<a id="a-Bd"></a>不合言得以体如实常不变故。<a id="a-Be"></a>不同妄法无实可得。<a id="a-Bf"></a>斯无得法元真实故。</p>
  <p id="aBg">疏疑云下二。<a id="a-Bh"></a>初叙疑。<a id="a-Bi"></a>文显易知。<a id="a-Bj"></a>然此段文若在科下注之。<a id="a-Bk"></a>其文则便。<a id="a-Bl"></a>今太近上讲者应悉。</p>
  <p id="aBm">二随释论二。<a id="a-Bn"></a>初正释疑。<a id="a-Bo"></a>疏法性等者。<a id="a-Bp"></a>楞伽云。<a id="a-Bq"></a>真实中无物云何起分别。<a id="a-Br"></a>又经云。<a id="a-Bs"></a>佛真法身犹如虚空。<a id="a-Bt"></a>此皆约无色也。<a id="a-Bu"></a>又疑下约应难真也。</p>
  <p id="aBv">论而有下。<a id="a-Bw"></a>二释转难。<a id="a-Bx"></a>疏彼见下谓佛果海但有大定智悲而无色相。<a id="a-By"></a>众生见色相者以彼业识所现。<a id="a-Bz"></a>属于无明差别之相故。<a id="a-C0"></a>下文云。<a id="a-C1"></a>但随众生见闻得益故。<a id="a-C2"></a>说为用也。<a id="a-C3"></a>非此下约离相释。<a id="a-C4"></a>故下文说诸佛如来唯是法身智相之身第一义谛。<a id="a-C5"></a>无有世谛可见。<a id="a-C6"></a>既云法身智相第一义谛。<a id="a-C7"></a>岂于此中而有色等不空性耶。<a id="a-C8"></a>又亦下约性德释。<a id="a-C9"></a>彼是真善妙色即性之相。<a id="a-CA"></a>虽名为色。<a id="a-CB"></a>亦非可见之相故。<a id="a-CC"></a>论云。<a id="a-CD"></a>智色以本下。<a id="a-CE"></a>前云以离念境界唯证相应故。<a id="a-CF"></a>后云。<a id="a-CG"></a>诸佛法身无有彼此色相迭相见故。</p>
  <p id="aCH">论异相下二。<a id="a-CI"></a>初喻。<a id="a-CJ"></a>前同相则以生灭望真如说。<a id="a-CK"></a>以相望性明其同也。<a id="a-CL"></a>今异相秖就生灭一门染净。<a id="a-CM"></a>自相望以成异也。</p>
  <p id="aCN">二合。<a id="a-CO"></a>疏别明等者。<a id="a-CP"></a>以无漏净法体是觉性。<a id="a-CQ"></a>觉性无差但随无明故现差别。<a id="a-CR"></a>以彼下明无明本性自是差别。<a id="a-CS"></a>若不差别则不能迷平等理也。<a id="a-CT"></a>下文即真如体相熏习中文。<a id="a-CU"></a>诸无漏法即通指本始二觉修性功德也。<a id="a-CV"></a>直论性者。<a id="a-CW"></a>克就真体说也。<a id="a-CX"></a>是前门中所示真如体故。<a id="a-CY"></a>但随下约对染差别说净差别。<a id="a-CZ"></a>即后门中所示本觉相也。<a id="a-Ca"></a>比如一月影现万水。<a id="a-Cb"></a>月本无差随水影别。<a id="a-Cc"></a>下文即相大文也。<a id="a-Cd"></a>又由下约始觉义。<a id="a-Ce"></a>说由为治悭贪等染法。<a id="a-Cf"></a>成布施等波罗蜜无漏净行。<a id="a-Cg"></a>及果上十力四无畏等万德之义也。<a id="a-Ch"></a>前则待差染以成差。<a id="a-Ci"></a>此则治差染以成差。<a id="a-Cj"></a>亦可前相后用耳。<a id="a-Ck"></a>又以随差别众生。<a id="a-Cl"></a>以成差也。<a id="a-Cm"></a>前已问答故此阙之。<a id="a-Cn"></a>具此三义。<a id="a-Co"></a>故云随染差别也。<a id="a-Cp"></a>如是下释染净法皆如幻义。<a id="a-Cq"></a>以对待之法本不立故。<a id="a-Cr"></a>如经云。<a id="a-Cs"></a>若有一法胜过涅槃。<a id="a-Ct"></a>我亦说为如梦幻等。<a id="a-Cu"></a>金刚亦云。<a id="a-Cv"></a>凡所有相皆是虚妄。<a id="a-Cw"></a>然上所说同异之义。<a id="a-Cx"></a>即是真如生灭二门不相离义。<a id="a-Cy"></a>约生灭门即同而异。<a id="a-Cz"></a>约真如门即异而同。<a id="a-D0"></a>苟得一心二门之旨。<a id="a-D1"></a>即无惑于此。</p>
  <p id="aD2">总标。<a id="a-D3"></a>论生灭因缘者。<a id="a-D4"></a>以立义分中云。<a id="a-D5"></a>是心生灭因缘相。<a id="a-D6"></a>于中心生灭已如上释。<a id="a-D7"></a>今则释因缘两字。<a id="a-D8"></a>然是生灭家之。<a id="a-D9"></a>因缘故。<a id="a-DA"></a>复言生灭也。</p>
  <p id="aDB">疏二。<a id="a-DC"></a>初解牒文。<a id="a-DD"></a>牒前以标者。<a id="a-DE"></a>谓牒前立义分中之所宗。<a id="a-DF"></a>标为此下论文之所释。<a id="a-DG"></a>梨耶下一重是能生三细之因缘。<a id="a-DH"></a>心体者。<a id="a-DI"></a>即真如。<a id="a-DJ"></a>于中唯取随缘一义。<a id="a-DK"></a>以不守自性故。<a id="a-DL"></a>根本下以是亲迷真觉故。<a id="a-DM"></a>不取枝末。<a id="a-DN"></a>又此唯当成事之义不取体空。<a id="a-DO"></a>又无明下一重能生六粗之因缘。<a id="a-DP"></a>缘此两重因缘。<a id="a-DQ"></a>正如楞伽所说不思议熏变。<a id="a-DR"></a>及取种种尘。<a id="a-DS"></a>无始妄想熏等。<a id="a-DT"></a>广如下说。<a id="a-DU"></a>又此两重但有三法。<a id="a-DV"></a>谓真如唯因境界局缘。<a id="a-DW"></a>无明则望真为缘望境为因。<a id="a-DX"></a>结文可知。</p>
  <p id="aDY">诸识下。<a id="a-DZ"></a>二解标文。<a id="a-Da"></a>然此但唯约心故云诸识。<a id="a-Db"></a>若云五阴和合中生。<a id="a-Dc"></a>斯则兼于色心也。<a id="a-Dd"></a>而无下如波无别体。<a id="a-De"></a>唯依于水。<a id="a-Df"></a>上文云。<a id="a-Dg"></a>依如来藏故有生灭心等。<a id="a-Dh"></a>自相心者。<a id="a-Di"></a>即前不守自性生灭因也。<a id="a-Dj"></a>能依等者。<a id="a-Dk"></a>但以约法约人立名有异意。<a id="a-Dl"></a>与意识即是众生无别体也。<a id="a-Dm"></a>即前诸识生灭相集而生也。<a id="a-Dn"></a>又众生是总。<a id="a-Do"></a>意等是别。<a id="a-Dp"></a>总别虽殊其体一也。<a id="a-Dq"></a>皆从心起以心为依。<a id="a-Dr"></a>然此中能所依起。<a id="a-Ds"></a>以心意意识相望分别。<a id="a-Dt"></a>有通有局。<a id="a-Du"></a>思之可见。<a id="a-Dv"></a>楞伽亦云。<a id="a-Dw"></a>藏识说名心(第八)思量性名意(第七)能了诸境相是则名为识(前六)今此心是如来藏意是五。<a id="a-Dx"></a>意识唯第六。<a id="a-Dy"></a>故不同彼。</p>
  <p id="aDz">问中疏此心下。<a id="a-E0"></a>既云众生依于心体有意等起。<a id="a-E1"></a>其相云何。</p>
  <p id="aE2">论以依下疏二。<a id="a-E3"></a>初释文。<a id="a-E4"></a>是上等者。<a id="a-E5"></a>以梨耶是总觉及无明是总中别义。<a id="a-E6"></a>今既说无明依梨耶有。<a id="a-E7"></a>应知唯取觉义为所依也。<a id="a-E8"></a>论文约总取别。<a id="a-E9"></a>故云梨耶。<a id="a-EA"></a>疏中释出别义。<a id="a-EB"></a>故云是上所说心。<a id="a-EC"></a>即不守自性真如也余文可知。<a id="a-ED"></a>欲明等者。<a id="a-EE"></a>此但指前第一重之因缘也。<a id="a-EF"></a>上总下或问曰。<a id="a-EG"></a>前云依心有意等转故兼云无明者。<a id="a-EH"></a>何谓也。<a id="a-EI"></a>故今释之。</p>
  <p id="aEJ">问上说下。<a id="a-EK"></a>二问答二。<a id="a-EL"></a>初问。<a id="a-EM"></a>举前所说如云依觉故迷。<a id="a-EN"></a>又云。<a id="a-EO"></a>依如来藏有生灭心等。<a id="a-EP"></a>今此却云依梨耶有。<a id="a-EQ"></a>岂同前说。</p>
  <p id="aER">二答中二。<a id="a-ES"></a>初正答三。<a id="a-ET"></a>初约迷真执似释。<a id="a-EU"></a>与无明为依等者。<a id="a-EV"></a>如风动水成波风还依此波中故。<a id="a-EW"></a>前云风相水相不相舍离。<a id="a-EX"></a>又云。<a id="a-EY"></a>依不觉生三种相。<a id="a-EZ"></a>与彼不觉相应不离故。<a id="a-Ea"></a>何者下重释前义。<a id="a-Eb"></a>依迷者。<a id="a-Ec"></a>是依无明迷真而有梨耶。<a id="a-Ed"></a>真与妄俱似一似常故。<a id="a-Ee"></a>即迷真义也。<a id="a-Ef"></a>经云。<a id="a-Eg"></a>迷本圆明。<a id="a-Eh"></a>是生虚妄。<a id="a-Ei"></a>迷似等者。<a id="a-Ej"></a>依梨耶有无明。<a id="a-Ek"></a>迷似一为实一。<a id="a-El"></a>迷似常为实常。<a id="a-Em"></a>经云。<a id="a-En"></a>所既妄立生汝妄能。<a id="a-Eo"></a>即执妄义也。<a id="a-Ep"></a>即此二义。<a id="a-Eq"></a>一识所论前后互出。<a id="a-Er"></a>故不相违。</p>
  <p id="aEs">二云下。<a id="a-Et"></a>二总别义异释。<a id="a-Eu"></a>就本等者。<a id="a-Ev"></a>克就真体竖说也。<a id="a-Ew"></a>觉即是本依本起末故。<a id="a-Ex"></a>今就下都位即通约真妄横说也。<a id="a-Ey"></a>如风动水成波风水俱在波中也。</p>
  <p id="aEz">三云下。<a id="a-F0"></a>三约未起已起释。<a id="a-F1"></a>未起等者。<a id="a-F2"></a>从未有梨耶时说。<a id="a-F3"></a>成就等者。<a id="a-F4"></a>已有梨耶处说。</p>
  <p id="aF5">然此下二结答也。<a id="a-F6"></a>意云。<a id="a-F7"></a>若唯取初义。<a id="a-F8"></a>则似真前妄后之失。<a id="a-F9"></a>亦有悟后再迷之过。<a id="a-FA"></a>亦同数论冥初生觉。<a id="a-FB"></a>若唯取后义。<a id="a-FC"></a>则似诸法不由迷真而成。<a id="a-FD"></a>但从本识建立。<a id="a-FE"></a>则有真妄别体之失。<a id="a-FF"></a>亦何异法相宗耶。<a id="a-FG"></a>今以后义免前过。<a id="a-FH"></a>以前义免后过。<a id="a-FI"></a>故互言也。<a id="a-FJ"></a>以二义更互用之。<a id="a-FK"></a>隐显相成。<a id="a-FL"></a>如绮之文。<a id="a-FM"></a>故云绮互。</p>
  <p id="aFN">一略明中疏依似起迷者。<a id="a-FO"></a>即依妄心起枝末无明。<a id="a-FP"></a>依迷起似者。<a id="a-FQ"></a>即依根本不觉起妄心也。<a id="a-FR"></a>此言似者。<a id="a-FS"></a>即以创迷真性成此妄心。<a id="a-FT"></a>微细流注似其不动。<a id="a-FU"></a>似无差别故。<a id="a-FV"></a>云似一似常。<a id="a-FW"></a>楞严呼为妄觉影明。<a id="a-FX"></a>斯之谓也。<a id="a-FY"></a>此二下义有前后时无前后。<a id="a-FZ"></a>如前三义答问。<a id="a-Fa"></a>秖就一识一时而说。<a id="a-Fb"></a>故不可作前后之异。<a id="a-Fc"></a>余文可知。<a id="a-Fd"></a>依此等者。<a id="a-Fe"></a>谓依心起业识。<a id="a-Ff"></a>乃至依智识起相续。<a id="a-Fg"></a>生于意识。<a id="a-Fh"></a>斯则后依止前前能生后。<a id="a-Fi"></a>次第依止及与能生也。<a id="a-Fj"></a>于中能所依生前后相望。<a id="a-Fk"></a>有通有局。<a id="a-Fl"></a>如文可解。<a id="a-Fm"></a>摄论下引证可知。</p>
  <p id="aFn">一中疏心不自起等者。<a id="a-Fo"></a>心非动性故。<a id="a-Fp"></a>性虽不动然随缘故动。<a id="a-Fq"></a>以不守自性故。<a id="a-Fr"></a>即四镜中不出义也。<a id="a-Fs"></a>如水不自浪因风力也。<a id="a-Ft"></a>由此免于无穷之过。<a id="a-Fu"></a>正明起相者。<a id="a-Fv"></a>以觉则不动。<a id="a-Fw"></a>不动则无相。<a id="a-Fx"></a>不觉则动。<a id="a-Fy"></a>动则相起也。<a id="a-Fz"></a>起动是业者。<a id="a-G0"></a>于二义中不举。<a id="a-G1"></a>为因义者。<a id="a-G2"></a>亦含在其中也。<a id="a-G3"></a>以动即有苦果故。</p>
  <p id="aG4">二中疏依前下正释此文。<a id="a-G5"></a>可知。<a id="a-G6"></a>转识有二下对下辨异。<a id="a-G7"></a>无明所动者。<a id="a-G8"></a>此从内起位属本识。<a id="a-G9"></a>当于三细名为转识。<a id="a-GA"></a>若其境界所动者。<a id="a-GB"></a>此从外起位属事识。<a id="a-GC"></a>当于六粗。<a id="a-GD"></a>名为智识。<a id="a-GE"></a>上如泉涌之波。<a id="a-GF"></a>此如风击之浪。<a id="a-GG"></a>但以常徒所明。<a id="a-GH"></a>转识唯取前七。<a id="a-GI"></a>今此所说在本识中。<a id="a-GJ"></a>恐有所滥故此拣之。</p>
  <p id="aGK">三中疏能现功者。<a id="a-GL"></a>即前转识能现相故。<a id="a-GM"></a>就此功能便名现识。<a id="a-GN"></a>以其下释行相也。<a id="a-GO"></a>故下文云。<a id="a-GP"></a>以有妄心即熏习无明。<a id="a-GQ"></a>不了真如法故。<a id="a-GR"></a>不觉念起现妄境界。<a id="a-GS"></a>通现一切谓有漏。<a id="a-GT"></a>无漏色心诸法。<a id="a-GU"></a>非独五尘也。<a id="a-GV"></a>若依下引论对辨。<a id="a-GW"></a>五根即眼等五色根及根依处。<a id="a-GX"></a>种子即善恶无记等三性种子。<a id="a-GY"></a>器世间即山河大地等。<a id="a-GZ"></a>斯皆第八相分。<a id="a-Ga"></a>然此相分皆为第八执受。<a id="a-Gb"></a>执谓摄义持义。<a id="a-Gc"></a>受谓领以为境。<a id="a-Gd"></a>令生觉受。<a id="a-Ge"></a>于中种子具三义。<a id="a-Gf"></a>一摄为自体。<a id="a-Gg"></a>二持令不散。<a id="a-Gh"></a>三领以为境。<a id="a-Gi"></a>根身具二阙摄为自体。<a id="a-Gj"></a>故器界唯一。<a id="a-Gk"></a>但领以为境故。<a id="a-Gl"></a>故唯识云。<a id="a-Gm"></a>不可知执受处。<a id="a-Gn"></a>亦可种子根身缘而执受。<a id="a-Go"></a>器世间量但缘非执受故。<a id="a-Gp"></a>今此下或问。<a id="a-Gq"></a>若然者何故此中唯言现五尘耶。<a id="a-Gr"></a>故此释也。<a id="a-Gs"></a>以对所牵事识故。<a id="a-Gt"></a>于一切中偏举此五。<a id="a-Gu"></a>论云。<a id="a-Gv"></a>对至即现意在此也。<a id="a-Gw"></a>非如下约相续不断义。<a id="a-Gx"></a>以解常在前也。<a id="a-Gy"></a>如第六识在五无心位。<a id="a-Gz"></a>即有断灭故。<a id="a-H0"></a>唯识云。<a id="a-H1"></a>意识常现起。<a id="a-H2"></a>除生无想天。<a id="a-H3"></a>及无心二定睡眠与闷绝。<a id="a-H4"></a>又第七入灭尽定时。<a id="a-H5"></a>虽云净分不断。<a id="a-H6"></a>且有尽七之言。<a id="a-H7"></a>为约染分亦成断义。<a id="a-H8"></a>又成唯识所熏四义中云。<a id="a-H9"></a>若法始终一类相续。<a id="a-HA"></a>能持习气乃是所熏。<a id="a-HB"></a>此拣前七转识如风声等。<a id="a-HC"></a>既言如风声等。<a id="a-HD"></a>斯则非是相续有间断故。<a id="a-HE"></a>又为下约为先义解常在前也。<a id="a-HF"></a>意云前者。<a id="a-HG"></a>先也。<a id="a-HH"></a>以迷时先有为诸法本。<a id="a-HI"></a>更无有法先于此故。<a id="a-HJ"></a>末那无此义故拣之也。<a id="a-HK"></a>此即单拣第七也。<a id="a-HL"></a>然前拣六七之文。<a id="a-HM"></a>是海东意。<a id="a-HN"></a>后之一义是今疏意。<a id="a-HO"></a>故云又也。<a id="a-HP"></a>若言初句标。<a id="a-HQ"></a>拣次唯拣第六。<a id="a-HR"></a>又为下方拣第七者。<a id="a-HS"></a>海东无后一意。<a id="a-HT"></a>如何抟句以读文耶。<a id="a-HU"></a>学者应知。</p>
  <p id="aHV">四中疏细分者。<a id="a-HW"></a>法执俱生故。<a id="a-HX"></a>迷唯心境见从外来起微细心。<a id="a-HY"></a>分别染净故。<a id="a-HZ"></a>云不了。</p>
  <p id="aHa">五中论二。<a id="a-Hb"></a>一直明本相。<a id="a-Hc"></a>疏亦细分者。<a id="a-Hd"></a>此是法执分别粗于俱生。<a id="a-He"></a>故除微字。<a id="a-Hf"></a>但云细分。<a id="a-Hg"></a>此上二识皆云细者。<a id="a-Hh"></a>以是粗中之细故。<a id="a-Hi"></a>同是法执故。</p>
  <p id="aHj">论住持下二。<a id="a-Hk"></a>别显功能二。<a id="a-Hl"></a>一能起润惑。<a id="a-Hm"></a>住持等者。<a id="a-Hn"></a>住谓留住。<a id="a-Ho"></a>持谓任持。<a id="a-Hp"></a>谓留住任持令业不失也。<a id="a-Hq"></a>疏以此等者。<a id="a-Hr"></a>谓过去无明所发业行种子未成熟者。<a id="a-Hs"></a>以有此识发爱取烦恼润之。<a id="a-Ht"></a>使令成熟堪为来世感果之有。<a id="a-Hu"></a>有即业种变异也。<a id="a-Hv"></a>若无下如植种于土无水则焦。<a id="a-Hw"></a>结业待果无贪则败。<a id="a-Hx"></a>经云。<a id="a-Hy"></a>爱水由润业故。<a id="a-Hz"></a>又复等者。<a id="a-I0"></a>谓润已熟业令受果报。<a id="a-I1"></a>善恶乐苦自然相应不相违反。<a id="a-I2"></a>如印印物故曰无差。<a id="a-I3"></a>又现在即现报。<a id="a-I4"></a>未来即生后二报。<a id="a-I5"></a>如是下通释前段。<a id="a-I6"></a>以结其名。<a id="a-I7"></a>斯则润过去未熟业。<a id="a-I8"></a>令成现在已熟业。<a id="a-I9"></a>润现在已熟业。<a id="a-IA"></a>令招未来果报。<a id="a-IB"></a>如是循环无有断绝。<a id="a-IC"></a>由不断绝故名相续。<a id="a-ID"></a>然其润业等即是令他相续义也。</p>
  <p id="aIE">论能令下。<a id="a-IF"></a>二能起念虑。<a id="a-IG"></a>已经者。<a id="a-IH"></a>是过去下即未来。<a id="a-II"></a>上当相相续。<a id="a-IJ"></a>即现在也。<a id="a-IK"></a>显此下疏二。<a id="a-IL"></a>初正释此文。<a id="a-IM"></a>以此识既能起粗分别。<a id="a-IN"></a>念虑三世。<a id="a-IO"></a>与前智相微细不同。<a id="a-IP"></a>非法分别而谁。</p>
  <p id="aIQ">此上下。<a id="a-IR"></a>二通前重示二。<a id="a-IS"></a>初结属此识。<a id="a-IT"></a>文意可知。</p>
  <p id="aIU">又为下。<a id="a-IV"></a>二总通前五。<a id="a-IW"></a>三细功能者。<a id="a-IX"></a>以第八识能集种子起现行故。<a id="a-IY"></a>后二功能者。<a id="a-IZ"></a>于中但约分别不断而分二异故。<a id="a-Ia"></a>摄论云。<a id="a-Ib"></a>意识缘三世境等。<a id="a-Ic"></a>即斯义也。</p>
  <p id="aId">顺结中疏是前等者。<a id="a-Ie"></a>此解是故二字。<a id="a-If"></a>故说等者。<a id="a-Ig"></a>三界不出五意。<a id="a-Ih"></a>五意唯依一心故。<a id="a-Ii"></a>云三界唯心作也。<a id="a-Ij"></a>以现识中具有根身种子器世间故。<a id="a-Ik"></a>故楞伽云。<a id="a-Il"></a>从于无色界乃至地狱中。<a id="a-Im"></a>普现为众生。<a id="a-In"></a>皆是唯心作。<a id="a-Io"></a>现似曰虚者。<a id="a-Ip"></a>依他起法如麻上绳。<a id="a-Iq"></a>似有其相究体不实。<a id="a-Ir"></a>诈现曰伪者。<a id="a-Is"></a>遍计所起如绳上蛇。<a id="a-It"></a>相毕竟无分别妄现。<a id="a-Iu"></a>唯心作者。<a id="a-Iv"></a>如绳蛇无体不离麻。<a id="a-Iw"></a>故十地经即华严十地品。<a id="a-Ix"></a>文云。<a id="a-Iy"></a>了知三界依心有。<a id="a-Iz"></a>十二因缘亦复然。<a id="a-J0"></a>一切皆由心所作。<a id="a-J1"></a>心若灭者生死尽。</p>
  <p id="aJ2">反结。<a id="a-J3"></a>疏离彼等者。<a id="a-J4"></a>谓心起成识依识有尘。<a id="a-J5"></a>究其根本唯一心作。<a id="a-J6"></a>故经云。<a id="a-J7"></a>由心生故种种法生。<a id="a-J8"></a>又圭山云。<a id="a-J9"></a>生法本空。<a id="a-JA"></a>一切唯识。<a id="a-JB"></a>识如幻梦。<a id="a-JC"></a>但是一心。<a id="a-JD"></a>然此三界六尘皆摄色心等法。<a id="a-JE"></a>是故顺结反结。<a id="a-JF"></a>皆归一心。</p>
  <p id="aJG">问中疏现有等者。<a id="a-JH"></a>意云。<a id="a-JI"></a>若是唯心则不合有境。<a id="a-JJ"></a>以心无相不可见故。<a id="a-JK"></a>既有所见。<a id="a-JL"></a>云何唯心。</p>
  <p id="aJM">答中二。<a id="a-JN"></a>一答无尘。<a id="a-JO"></a>疏以一切下。<a id="a-JP"></a>意云。<a id="a-JQ"></a>一切法从心起故。<a id="a-JR"></a>所起无体即是一心。<a id="a-JS"></a>楞伽云。<a id="a-JT"></a>心亦唯是心。<a id="a-JU"></a>非心亦心起种种诸色相通达皆是心。<a id="a-JV"></a>又疑下蹑所答处。<a id="a-JW"></a>以起此疑。<a id="a-JX"></a>疑意云。<a id="a-JY"></a>既是真净一心。<a id="a-JZ"></a>因何起作诸法。<a id="a-Ja"></a>楞严满慈圆觉刚藏皆同此意。<a id="a-Jb"></a>由妄等者。<a id="a-Jc"></a>其犹净眼不合见华。<a id="a-Jd"></a>但以翳覆便见华相。<a id="a-Je"></a>妄念即根本无明也。<a id="a-Jf"></a>又亦下是前疑中之别意。<a id="a-Jg"></a>非续次所起。<a id="a-Jh"></a>文意可知。<a id="a-Ji"></a>但前约依他释。<a id="a-Jj"></a>此约遍计也。<a id="a-Jk"></a>释云下意云。<a id="a-Jl"></a>如见空华。<a id="a-Jm"></a>是汝眼病。<a id="a-Jn"></a>如楞伽云。<a id="a-Jo"></a>如愚不了绳妄取以为蛇。<a id="a-Jp"></a>不了自心现妄分别外境。</p>
  <p id="aJq">论一切下。<a id="a-Jr"></a>二显唯心。<a id="a-Js"></a>疏境唯等者。<a id="a-Jt"></a>如像唯镜现故。<a id="a-Ju"></a>分别像者。<a id="a-Jv"></a>是分别镜也。<a id="a-Jw"></a>楞严云。<a id="a-Jx"></a>自心取自心非幻成幻法。<a id="a-Jy"></a>无尘唯识者。<a id="a-Jz"></a>如唯识颂云。<a id="a-K0"></a>唯识无境界。<a id="a-K1"></a>以无尘妄见。<a id="a-K2"></a>如人目有翳见毛月等事。<a id="a-K3"></a>论心不见心者。<a id="a-K4"></a>意云。<a id="a-K5"></a>心是一心不合自见。<a id="a-K6"></a>当知有所见者皆是妄也。<a id="a-K7"></a>故楞伽云。<a id="a-K8"></a>如刀不自割。<a id="a-K9"></a>如指不自触。<a id="a-KA"></a>而心不见心。<a id="a-KB"></a>其事亦如是。<a id="a-KC"></a>既尘等者。<a id="a-KD"></a>意云。<a id="a-KE"></a>尘境若存则可以心缘。<a id="a-KF"></a>境尘既不有。<a id="a-KG"></a>纵有心在亦不自缘也。<a id="a-KH"></a>识不生者。<a id="a-KI"></a>意云。<a id="a-KJ"></a>以有尘故。<a id="a-KK"></a>牵彼识生。<a id="a-KL"></a>既无尘境。<a id="a-KM"></a>识不生也。<a id="a-KN"></a>故经云。<a id="a-KO"></a>由法生故种种心生。<a id="a-KP"></a>今法既不生。<a id="a-KQ"></a>心亦不生也。<a id="a-KR"></a>既无他可见亦不能自见。<a id="a-KS"></a>所见无故。<a id="a-KT"></a>能见不成也。<a id="a-KU"></a>能所俱寂者。<a id="a-KV"></a>心无心相是能缘寂。<a id="a-KW"></a>境无境相即所缘寂。<a id="a-KX"></a>楞伽云。<a id="a-KY"></a>能见及所见一切不可得。<a id="a-KZ"></a>此中大意。<a id="a-Ka"></a>欲显一心本无能所。<a id="a-Kb"></a>能所俱寂。<a id="a-Kc"></a>方是真心。<a id="a-Kd"></a>亦非泯之令寂本自寂也。<a id="a-Ke"></a>摄论下引证。<a id="a-Kf"></a>具云所说诸法唯识所现。<a id="a-Kg"></a>无有少法能取少法。<a id="a-Kh"></a>亦可论文从一切下。<a id="a-Ki"></a>展转释疑。<a id="a-Kj"></a>疑云。<a id="a-Kk"></a>是法既无。<a id="a-Kl"></a>云何分别释云。<a id="a-Km"></a>一切分别即分别自心。<a id="a-Kn"></a>又云。<a id="a-Ko"></a>若如是者即应见心故。<a id="a-Kp"></a>释云。<a id="a-Kq"></a>心不见心。<a id="a-Kr"></a>反明分别悉皆是妄。<a id="a-Ks"></a>又疑云。<a id="a-Kt"></a>云何心不见心释云。<a id="a-Ku"></a>无相可得。<a id="a-Kv"></a>斯则心无相故。<a id="a-Kw"></a>不可见心。<a id="a-Kx"></a>心外又无一法。<a id="a-Ky"></a>当知有所见者皆妄见也。<a id="a-Kz"></a>能所既寂唯一心在。<a id="a-L0"></a>即法空门下所显真性也。<a id="a-L1"></a>故经云。<a id="a-L2"></a>诸幻灭尽觉心不动。</p>
  <p id="aL3">论结文二。<a id="a-L4"></a>初正结。<a id="a-L5"></a>疏无明根本等者。<a id="a-L6"></a>拣非枝末故。<a id="a-L7"></a>以依无明力而任持。<a id="a-L8"></a>托业识心而安住。<a id="a-L9"></a>故下文云。<a id="a-LA"></a>以有无明染法因故。<a id="a-LB"></a>即熏习真如。<a id="a-LC"></a>以熏习故则有妄心。<a id="a-LD"></a>以有妄心即熏习无明。<a id="a-LE"></a>不了真如法故。<a id="a-LF"></a>不觉念起现妄境界等。<a id="a-LG"></a>故云。<a id="a-LH"></a>由此而成也。<a id="a-LI"></a>现识等者。<a id="a-LJ"></a>等下六粗。<a id="a-LK"></a>皆是所现色心境界也。<a id="a-LL"></a>故一切境由此住持。<a id="a-LM"></a>若无明等者。<a id="a-LN"></a>以依无明故。<a id="a-LO"></a>有妄心。<a id="a-LP"></a>依妄心故现妄境界。<a id="a-LQ"></a>所以无明未尽心境不灭。<a id="a-LR"></a>如风未息波浪不灭。<a id="a-LS"></a>离心无体者。<a id="a-LT"></a>皆从心起。<a id="a-LU"></a>非外来故。<a id="a-LV"></a>即心无体者。<a id="a-LW"></a>所起之法同能起故。<a id="a-LX"></a>镜喻两意如法可知。</p>
  <p id="aLY">论唯心下释成二。<a id="a-LZ"></a>初正释。<a id="a-La"></a>疏虚妄现者。<a id="a-Lb"></a>妄念熏真起诸虚妄法故。<a id="a-Lc"></a>亦可此文是结前诸法无体所以也。<a id="a-Ld"></a>此中二意。<a id="a-Le"></a>一唯心故。<a id="a-Lf"></a>二处妄故。<a id="a-Lg"></a>如前镜像一体同镜故。<a id="a-Lh"></a>二体不实故。<a id="a-Li"></a>由斯诸法无体可得也。</p>
  <p id="aLj">论以心下。<a id="a-Lk"></a>二转释。<a id="a-Ll"></a>疏二。<a id="a-Lm"></a>初解文三。<a id="a-Ln"></a>初略标意。<a id="a-Lo"></a>反验等者。<a id="a-Lp"></a>反释上文心现之义。<a id="a-Lq"></a>法既随心生灭。<a id="a-Lr"></a>当知法从心生。<a id="a-Ls"></a>生法皆妄也。</p>
  <p id="aLt">此中下。<a id="a-Lu"></a>二别解文。<a id="a-Lv"></a>初明生义。<a id="a-Lw"></a>即指前段论文也。<a id="a-Lx"></a>此则下显意。<a id="a-Ly"></a>非谓心是能生法是所生。<a id="a-Lz"></a>以真心随熏全体成动而作诸法。<a id="a-M0"></a>如金生器等故云生也。<a id="a-M1"></a>若无明下显灭义。<a id="a-M2"></a>即下文因灭故缘灭等也。<a id="a-M3"></a>此则下明意也。<a id="a-M4"></a>明此心体反本还源。<a id="a-M5"></a>独显性净故云心灭。<a id="a-M6"></a>此但心中无其妄动寂故名灭也。<a id="a-M7"></a>故疏云。<a id="a-M8"></a>心源还净故云灭也。<a id="a-M9"></a>此约真心显生灭义。<a id="a-MA"></a>若约妄心说者。<a id="a-MB"></a>即业转二识。<a id="a-MC"></a>名之为心。<a id="a-MD"></a>斯则妄心于真心中。<a id="a-ME"></a>若生若灭。<a id="a-MF"></a>真心不生灭也。<a id="a-MG"></a>如前文示。<a id="a-MH"></a>相续心灭智性不坏。<a id="a-MI"></a>如波相灭湿性不坏。<a id="a-MJ"></a>如上约真约妄。<a id="a-MK"></a>虽皆有生灭之义。<a id="a-ML"></a>究实而论。<a id="a-MM"></a>皆妄有生灭。<a id="a-MN"></a>真无生灭也。</p>
  <p id="aMO">既心下。<a id="a-MP"></a>三总结。<a id="a-MQ"></a>释上文无体义也。<a id="a-MR"></a>以上云一切法如镜中像无体可得。<a id="a-MS"></a>故此结成。</p>
  <p id="aMT">问上说下。<a id="a-MU"></a>二释妨。<a id="a-MV"></a>问意云。<a id="a-MW"></a>前明九相生灭。<a id="a-MX"></a>后即结云。<a id="a-MY"></a>当知无明能生一切染法。<a id="a-MZ"></a>以一切染法皆是不觉相故。<a id="a-Ma"></a>今文复云。<a id="a-Mb"></a>唯心虚妄。<a id="a-Mc"></a>心生法生心灭法灭。<a id="a-Md"></a>二文不相远何以顿尔不同耶。<a id="a-Me"></a>答下意云。<a id="a-Mf"></a>前辨生灭单就不觉说故。<a id="a-Mg"></a>结过属无明以功在不觉故。<a id="a-Mh"></a>今此下明今文意。<a id="a-Mi"></a>意明。<a id="a-Mj"></a>此文具说真如为因无明为缘。<a id="a-Mk"></a>由此因缘道理和合。<a id="a-Ml"></a>成就色心诸法。<a id="a-Mm"></a>既属因缘。<a id="a-Mn"></a>遂令诸法无性之义显然可见。<a id="a-Mo"></a>真如随缘不住之理。<a id="a-Mp"></a>焕然明矣。<a id="a-Mq"></a>彰明也。<a id="a-Mr"></a>故结下既明和合本因。<a id="a-Ms"></a>真如随缘成和合义。<a id="a-Mt"></a>今结属心。<a id="a-Mu"></a>正其宜也。<a id="a-Mv"></a>如水初动功在于风故。<a id="a-Mw"></a>前文中结属无明。<a id="a-Mx"></a>动无别体则全属于水故。<a id="a-My"></a>此文中结属心也。<a id="a-Mz"></a>故不可言波无别体。<a id="a-N0"></a>而唯属于风。<a id="a-N1"></a>法理亦然。<a id="a-N2"></a>如喻可知。</p>
  <p id="aN3">一辨粗。<a id="a-N4"></a>疏此生下。<a id="a-N5"></a>明此意之识。<a id="a-N6"></a>是前第五相续识之所生故。<a id="a-N7"></a>名生起识。<a id="a-N8"></a>然无异体。<a id="a-N9"></a>但约粗细而分二别故。<a id="a-NA"></a>云同是一识。<a id="a-NB"></a>若更细论亦即是前智识也。<a id="a-NC"></a>以同依境界之所起故。<a id="a-ND"></a>今不指此而偏指相续者。<a id="a-NE"></a>以是意识亲所依故。<a id="a-NF"></a>但前下对前辨异以相续识。<a id="a-NG"></a>是法执分别。<a id="a-NH"></a>望于我执见爱。<a id="a-NI"></a>此名细惑又约能生依止义边。<a id="a-NJ"></a>说之为意。<a id="a-NK"></a>此中下明今义。<a id="a-NL"></a>谓依前细相之上生起。<a id="a-NM"></a>此粗分别识。<a id="a-NN"></a>此识与人我贪嗔见爱粗恶烦恼相应。<a id="a-NO"></a>故下文云。<a id="a-NP"></a>此识依见爱烦恼。<a id="a-NQ"></a>增长义故。<a id="a-NR"></a>即就所起义说故。<a id="a-NS"></a>云从前起门。<a id="a-NT"></a>即是执取计名也。<a id="a-NU"></a>以是分别之中粗分别故。<a id="a-NV"></a>名为意识。<a id="a-NW"></a>意之识者。<a id="a-NX"></a>依于五意所起之识故。<a id="a-NY"></a>本疏云。<a id="a-NZ"></a>依意之识依主释也。<a id="a-Na"></a>简非圣者。<a id="a-Nb"></a>即二乘及地前菩萨也。<a id="a-Nc"></a>此二种人已能远离意之识故。<a id="a-Nd"></a>故约凡夫以显粗也。<a id="a-Ne"></a>又以五意亦名意识。<a id="a-Nf"></a>恐有所滥故。<a id="a-Ng"></a>此约人拣之。<a id="a-Nh"></a>其实五意名识。<a id="a-Ni"></a>是持业释。<a id="a-Nj"></a>故不同此。<a id="a-Nk"></a>无对治等者。<a id="a-Nl"></a>谓无始觉观慧也。<a id="a-Nm"></a>二乘三贤得人空观。<a id="a-Nn"></a>既无取着。<a id="a-No"></a>当知凡夫取着深者。<a id="a-Np"></a>盖无观慧也。<a id="a-Nq"></a>其犹重病既不与药。<a id="a-Nr"></a>厥疾宁瘳。</p>
  <p id="aNs">惑体论计我我所者。<a id="a-Nt"></a>正释取着之相。<a id="a-Nu"></a>由计我及我所故名为深。<a id="a-Nv"></a>疏心外计境者。<a id="a-Nw"></a>此是法执属前智相及相续相。<a id="a-Nx"></a>亦复等者。<a id="a-Ny"></a>正是此识属于我执即蕴。<a id="a-Nz"></a>谓凡夫所执我。<a id="a-O0"></a>但通执自五蕴为主宰故。<a id="a-O1"></a>离蕴即外道。<a id="a-O2"></a>所执神我。<a id="a-O3"></a>然有三宗。<a id="a-O4"></a>一数论计。<a id="a-O5"></a>我体常而量周遍。<a id="a-O6"></a>犹如虚空。<a id="a-O7"></a>二胜论计。<a id="a-O8"></a>我体常而量不定。<a id="a-O9"></a>随身卷舒。<a id="a-OA"></a>犹如牛皮。<a id="a-OB"></a>三无惭计。<a id="a-OC"></a>我体常。<a id="a-OD"></a>犹如微尘。<a id="a-OE"></a>应于根门如是众多。<a id="a-OF"></a>故云种种。</p>
  <p id="aOG">依缘疏但缘倒境者。<a id="a-OH"></a>如执苦为乐。<a id="a-OI"></a>不净计净。<a id="a-OJ"></a>无我计我。<a id="a-OK"></a>无常计常等。<a id="a-OL"></a>故云倒境。<a id="a-OM"></a>不了正理。<a id="a-ON"></a>谓不知无我等也。<a id="a-OO"></a>故金刚云。<a id="a-OP"></a>凡夫之人贪着其事。</p>
  <p id="aOQ">立名。<a id="a-OR"></a>疏此论等者。<a id="a-OS"></a>谓于一意之识中。<a id="a-OT"></a>分出眼等五识兼本成六。<a id="a-OU"></a>以对六尘。<a id="a-OV"></a>然前相续智识。<a id="a-OW"></a>亦缘六尘。<a id="a-OX"></a>以彼不与爱见相应故。<a id="a-OY"></a>属前意也。<a id="a-OZ"></a>故前云。<a id="a-Oa"></a>六粗属意识故。<a id="a-Ob"></a>依六根等者。<a id="a-Oc"></a>谓依内六根发于六识。<a id="a-Od"></a>缘外六尘。<a id="a-Oe"></a>斯则聚缘内摇趣外奔逸。<a id="a-Of"></a>既以一为六。<a id="a-Og"></a>即分离义也。<a id="a-Oh"></a>如佛顶经云。<a id="a-Oi"></a>元依一精明分成六和合。<a id="a-Oj"></a>又能下以此意识遍缘一切。<a id="a-Ok"></a>通三量故。<a id="a-Ol"></a>假实俱缘。<a id="a-Om"></a>如前云。<a id="a-On"></a>能令现在已经之事忽然而念。<a id="a-Oo"></a>未来之事不觉妄虑。<a id="a-Op"></a>内外者。<a id="a-Oq"></a>内根外尘色心诸法。<a id="a-Or"></a>亦即计我我所也。</p>
  <p id="aOs">所依。<a id="a-Ot"></a>疏见一处等。<a id="a-Ou"></a>五住地中之一数。<a id="a-Ov"></a>此是三界分别粗惑迷理起者。<a id="a-Ow"></a>同于见道处断故。<a id="a-Ox"></a>名见道惑。<a id="a-Oy"></a>欲色有三爱。<a id="a-Oz"></a>即三界俱生细惑迷事起者。<a id="a-P0"></a>于修道位中所除断故。<a id="a-P1"></a>名修道惑。<a id="a-P2"></a>以此等者。<a id="a-P3"></a>谓以此见爱烦恼熏于第八。<a id="a-P4"></a>令彼识中第六种子有增益生长故。<a id="a-P5"></a>即起现行也。<a id="a-P6"></a>上六下类摄。<a id="a-P7"></a>然执取计名正当此识。<a id="a-P8"></a>起业一相是此所生总别报业。<a id="a-P9"></a>是此识造。<a id="a-PA"></a>今约所造从能造说。<a id="a-PB"></a>亦是此识所摄。<a id="a-PC"></a>故云相从入也。<a id="a-PD"></a>六染之中合此二相。<a id="a-PE"></a>以为一染。<a id="a-PF"></a>正当此识。</p>
  <p id="aPG">标叹二。<a id="a-PH"></a>初牒上所说。<a id="a-PI"></a>疏牒上等者。<a id="a-PJ"></a>上云。<a id="a-PK"></a>谓无明力不觉心动故。<a id="a-PL"></a>谓心与无明和合。<a id="a-PM"></a>起成业等三细也。</p>
  <p id="aPN">论非凡下依位别叹三。<a id="a-PO"></a>一凡小非分。<a id="a-PP"></a>疏凡小非分等者。<a id="a-PQ"></a>凡夫尚不知意之识。<a id="a-PR"></a>况此三细耶。<a id="a-PS"></a>二乘方觉事识中粗分。<a id="a-PT"></a>尚不觉细分。<a id="a-PU"></a>正认三细以为涅槃。<a id="a-PV"></a>以是无明所起之识。<a id="a-PW"></a>非其境界也。<a id="a-PX"></a>于五住地中。<a id="a-PY"></a>但觉前四。<a id="a-PZ"></a>是前见爱所增长识也。<a id="a-Pa"></a>若根本无明是第五住非彼所觉。</p>
 </body>
</html>