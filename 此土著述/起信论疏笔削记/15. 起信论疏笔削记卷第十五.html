<!doctype html>
<html id="z3IBXIf1gJ" data-ver="1692">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第十五</h1>
  <p id="a2">得通中论先是得通魔。<a id="a-3"></a>得有漏五通故。<a id="a-4"></a>令行人亦得此通。<a id="a-5"></a>此中过去是宿命。<a id="a-6"></a>未来是天眼。<a id="a-7"></a>现在是他心。<a id="a-8"></a>前现形即神境。<a id="a-9"></a>唯不显天耳。<a id="a-A"></a>含在其中也。<a id="a-B"></a>辩才无碍是起辩。</p>
  <p id="aC">起惑中初起惑。<a id="a-D"></a>以正定令人灭惑。<a id="a-E"></a>魔定令人起惑。<a id="a-F"></a>由行人善根微少故。<a id="a-G"></a>修三昧引此邪相也。<a id="a-H"></a>惑舍已下是造业。</p>
  <p id="aI">据定中初据定。<a id="a-J"></a>得自然下。<a id="a-K"></a>是得禅。<a id="a-L"></a>自然饮食者。<a id="a-M"></a>禅悦食故。<a id="a-N"></a>或于禅中得人间上妙饮食。</p>
  <p id="aO">五中初是食差。<a id="a-P"></a>颜色已下是颜变。</p>
  <p id="aQ">疏二。<a id="a-R"></a>初寄别总指。</p>
  <p id="aS">问如下。<a id="a-T"></a>二约通料拣二。<a id="a-U"></a>初问。<a id="a-V"></a>宿世等者。<a id="a-W"></a>如前所说。<a id="a-X"></a>三贤已上乃至于佛。<a id="a-Y"></a>能与二乘凡夫作差别缘故。<a id="a-Z"></a>今定中所现闻见既同宁知邪正。</p>
  <p id="aa">答下二答二。<a id="a-b"></a>初叹难解。<a id="a-c"></a>堕邪网者。<a id="a-d"></a>以邪为正故。<a id="a-e"></a>楞严云。<a id="a-f"></a>若作胜解即受群邪。<a id="a-g"></a>退失善根者。<a id="a-h"></a>以正为邪故。<a id="a-i"></a>由是取之舍之。<a id="a-j"></a>二俱有过。<a id="a-k"></a>是故难也。<a id="a-l"></a>如蹈火受焚见宝不取故。<a id="a-m"></a>二皆失。<a id="a-n"></a>失故无进。<a id="a-o"></a>趣之日也。</p>
  <p id="ap">今且下二正拣辨四。<a id="a-q"></a>初标依古法。<a id="a-r"></a>一者深入禅定。<a id="a-s"></a>二者勿移旧志。<a id="a-t"></a>三者察其本末。</p>
  <p id="au">如经下。<a id="a-v"></a>二引经为据。<a id="a-w"></a>三试等者。<a id="a-x"></a>若烧之益粹。<a id="a-y"></a>打之弥坚。<a id="a-z"></a>磨而不磷可谓真矣。<a id="a-10"></a>共事者。<a id="a-11"></a>若暂会聚当共与之从事。<a id="a-12"></a>从事则体其情性也。<a id="a-13"></a>情则易变。<a id="a-14"></a>性则不改。<a id="a-15"></a>故可知之。<a id="a-16"></a>如或未辨久则见之。<a id="a-17"></a>仁者则久而弥芳。<a id="a-18"></a>不仁者不可以久处约也。<a id="a-19"></a>而又未辨。<a id="a-1A"></a>当用善巧观察视其所以。<a id="a-1B"></a>观其所由。<a id="a-1C"></a>察其所安。<a id="a-1D"></a>自然可见其邪正矣。</p>
  <p id="a1E">今借此意下。<a id="a-1F"></a>三依法正拣。<a id="a-1G"></a>经中三喻以验行人真实虚伪故。<a id="a-1H"></a>文云。<a id="a-1I"></a>行人亦尔也。<a id="a-1J"></a>故共事等三试之。<a id="a-1K"></a>今文将以验于定境。<a id="a-1L"></a>不同经意。<a id="a-1M"></a>故云借此等。<a id="a-1N"></a>但借其喻非取法也。<a id="a-1O"></a>不净观者。<a id="a-1P"></a>随看当初所修何观或数息或不净等。<a id="a-1Q"></a>今于此禅发其境界。<a id="a-1R"></a>即却依本时修习。<a id="a-1S"></a>即验邪正也。</p>
  <p id="a1T">如烧下四合显。<a id="a-1U"></a>经喻二。<a id="a-1V"></a>初喻也。<a id="a-1W"></a>但举一喻余则例知。<a id="a-1X"></a>故不言也。</p>
  <p id="a1Y">此中下二合。<a id="a-1Z"></a>定譬等者。<a id="a-1a"></a>据义顺合可知。</p>
  <p id="a1b">以此下三结。<a id="a-1c"></a>三验等者。<a id="a-1d"></a>既以定石磨之。<a id="a-1e"></a>行槌打之。<a id="a-1f"></a>慧火烧之。<a id="a-1g"></a>邪正铅金足可彰矣。</p>
  <p id="a1h">对治论以是义者。<a id="a-1i"></a>指前五对。<a id="a-1j"></a>疏依自等者。<a id="a-1k"></a>随己所有慧力。<a id="a-1l"></a>观彼境界不妄领受。<a id="a-1m"></a>当观诸法实相。<a id="a-1n"></a>无邪不破。<a id="a-1o"></a>以知境界唯心本自不生。<a id="a-1p"></a>终不信任。<a id="a-1q"></a>妄有取着堕于邪网。<a id="a-1r"></a>若不等者。<a id="a-1s"></a>以随彼境界。<a id="a-1t"></a>苟能取着其心则乱。<a id="a-1u"></a>以心乱故失于正受。<a id="a-1v"></a>正受者。<a id="a-1w"></a>不受诸受也。<a id="a-1x"></a>今既受彼即名为失。<a id="a-1y"></a>以失正故。<a id="a-1z"></a>即堕于邪。<a id="a-20"></a>无所疑矣。<a id="a-21"></a>邪不干正者。<a id="a-22"></a>以邪法虚妄正法真实。<a id="a-23"></a>真实若立虚妄自坏。<a id="a-24"></a>以修行者深住真如三昧故。<a id="a-25"></a>自然退也。<a id="a-26"></a>若取等者。<a id="a-27"></a>魔所现境意在令人取着。<a id="a-28"></a>念心才起堕彼无疑。<a id="a-29"></a>若深入唯心。<a id="a-2A"></a>是邪则灭。<a id="a-2B"></a>是正则存耳。<a id="a-2C"></a>是故等者。<a id="a-2D"></a>不着则回邪作正。<a id="a-2E"></a>着之则变正为邪。<a id="a-2F"></a>然天台治魔不离二种。<a id="a-2G"></a>一止治。<a id="a-2H"></a>谓凡见一切外境好恶等事。<a id="a-2I"></a>悉知虚诳不爱不怖。<a id="a-2J"></a>亦不取舍亦不分别。<a id="a-2K"></a>息心寂然彼自当灭。<a id="a-2L"></a>二观治。<a id="a-2M"></a>谓若见如上所说。<a id="a-2N"></a>种种魔境用止不去。<a id="a-2O"></a>即反观能见之心。<a id="a-2P"></a>不见处所。<a id="a-2Q"></a>彼何能恼。<a id="a-2R"></a>如是观时寻当谢灭。<a id="a-2S"></a>若迟迟不去。<a id="a-2T"></a>但当正念勿生恐怖。<a id="a-2U"></a>不惜身命正心不动。<a id="a-2V"></a>知魔界如佛界如一如无二如。<a id="a-2W"></a>魔界无所舍佛界无所取。<a id="a-2X"></a>即佛法自现魔境自灭。<a id="a-2Y"></a>今此论中前是观治故。<a id="a-2Z"></a>云智慧观察。<a id="a-2a"></a>从当勤正念下。<a id="a-2b"></a>是止治。<a id="a-2c"></a>止观二治皆不取也。<a id="a-2d"></a>智度等者。<a id="a-2e"></a>以生心取境。<a id="a-2f"></a>境便成魔。<a id="a-2g"></a>境惑其心即为魔事。<a id="a-2h"></a>且如色等诸法。<a id="a-2i"></a>取之则成尘贼。<a id="a-2j"></a>不取则成妙境。<a id="a-2k"></a>今观一切唯是实相。<a id="a-2l"></a>实相外更无诸法。<a id="a-2m"></a>是故见有法者。<a id="a-2n"></a>皆是于魔。<a id="a-2o"></a>况于定中所见境界。<a id="a-2p"></a>可不是魔耶。<a id="a-2q"></a>偈云等者。<a id="a-2r"></a>如经中说。<a id="a-2s"></a>有一比丘魔欲惑之。<a id="a-2t"></a>经七千岁竟不得便。<a id="a-2u"></a>何以故。<a id="a-2v"></a>以是比丘不起心故。<a id="a-2w"></a>其犹密室风不能入。<a id="a-2x"></a>风得入者由孔隙故。<a id="a-2y"></a>魔得便者由起念故。<a id="a-2z"></a>从当下示前论文。<a id="a-30"></a>以对三试之中以定妍磨。<a id="a-31"></a>及依本修治之二也。<a id="a-32"></a>以此下释所以。<a id="a-33"></a>或曰。<a id="a-34"></a>准论正念之言。<a id="a-35"></a>但当其定。<a id="a-36"></a>云何得有依本修治耶。<a id="a-37"></a>故此释之。<a id="a-38"></a>故前云。<a id="a-39"></a>不依气息形色地水火风等。<a id="a-3A"></a>此则拣去余事观想也。<a id="a-3B"></a>又云。<a id="a-3C"></a>是正念者。<a id="a-3D"></a>当知唯心无外境界。<a id="a-3E"></a>即复此心亦无自相可得。<a id="a-3F"></a>又云。<a id="a-3G"></a>久习淳熟其心得住。<a id="a-3H"></a>以心住故。<a id="a-3I"></a>渐渐猛利。<a id="a-3J"></a>随顺得入真如三昧等。<a id="a-3K"></a>故知深入此定即是依本修治。<a id="a-3L"></a>更无别法以为本修也。<a id="a-3M"></a>问据前所说但是魔境。<a id="a-3N"></a>及至今文结其所离。<a id="a-3O"></a>何故乃言离业障耶。<a id="a-3P"></a>答此有二义。<a id="a-3Q"></a>一则行人内有业障故外感魔境。<a id="a-3R"></a>若离业障则无魔事。<a id="a-3S"></a>今就本言故云业障也。<a id="a-3T"></a>二则若堕魔网则成业障。<a id="a-3U"></a>以魔乐生死起爱见。<a id="a-3V"></a>贪着世间名利恭敬。<a id="a-3W"></a>由是造业故成业障。<a id="a-3X"></a>今离魔事。<a id="a-3Y"></a>即是离业障也。</p>
  <p id="a3Z">四邪中。<a id="a-3a"></a>疏我见等者。<a id="a-3b"></a>迷此三惑即名为痴。<a id="a-3c"></a>即我痴等是末那中俱生四惑。<a id="a-3d"></a>以是俱生故。<a id="a-3e"></a>云常相应。<a id="a-3f"></a>皆是无明住地所摄故名为使。<a id="a-3g"></a>不减烦恼等者。<a id="a-3h"></a>修定本为除断烦恼。<a id="a-3i"></a>既不能断何用定为。<a id="a-3j"></a>如服药病增则知非药。<a id="a-3k"></a>安可更服。<a id="a-3l"></a>据谓依仗凭托之义。<a id="a-3m"></a>不可凭仗而行也。</p>
  <p id="a3n">正中疏不味著者。<a id="a-3o"></a>不同外道有见爱故。<a id="a-3p"></a>此通指下二句。<a id="a-3q"></a>忘心境者。<a id="a-3r"></a>绝能所故。<a id="a-3s"></a>是不味着相也。<a id="a-3t"></a>出定等者。<a id="a-3u"></a>本不以懈慢故入定。<a id="a-3v"></a>所以出定时亦得如此。<a id="a-3w"></a>不同外道有我慢故。<a id="a-3x"></a>贪嗔等者。<a id="a-3y"></a>意本断惑。<a id="a-3z"></a>故得渐薄。<a id="a-40"></a>不同外道贪名利等。<a id="a-41"></a>如服药病除。<a id="a-42"></a>是为良药。<a id="a-43"></a>既知良药不可不服也。</p>
  <p id="a44">真中论若诸等者。<a id="a-45"></a>文意反明。<a id="a-46"></a>疏即顺释。<a id="a-47"></a>要依等者。<a id="a-48"></a>以真如是如来之性。<a id="a-49"></a>故修此三昧。<a id="a-4A"></a>方是如来之种。<a id="a-4B"></a>如人生于王家。<a id="a-4C"></a>必继王业。<a id="a-4D"></a>此亦如是。<a id="a-4E"></a>除此等者。<a id="a-4F"></a>楞严云。<a id="a-4G"></a>十方如来一门超出妙庄严路。<a id="a-4H"></a>又云。<a id="a-4I"></a>十方薄伽梵一路涅槃门也。<a id="a-4J"></a>十住已去者。<a id="a-4K"></a>谓六种种性之初。<a id="a-4L"></a>即习种性也。<a id="a-4M"></a>不退位者。<a id="a-4N"></a>不退有四。<a id="a-4O"></a>一信。<a id="a-4P"></a>二位。<a id="a-4Q"></a>三证。<a id="a-4R"></a>四行。<a id="a-4S"></a>今即位也。</p>
  <p id="a4T">伪中疏四禅即色界亦静亦虑。<a id="a-4U"></a>故谓之禅。<a id="a-4V"></a>四空即无色界有静无虑。<a id="a-4W"></a>故唯云定。<a id="a-4X"></a>不净即观身五种。<a id="a-4Y"></a>谓种子住处自体自相究竟不净。<a id="a-4Z"></a>广如下说。<a id="a-4a"></a>安般者。<a id="a-4b"></a>梵语安那般那。<a id="a-4c"></a>此云出息入息。<a id="a-4d"></a>上二即五停心观之二也。<a id="a-4e"></a>等者。<a id="a-4f"></a>更等后三及四无量六妙门十六特胜通明禅等一切事定也。<a id="a-4g"></a>取境相者。<a id="a-4h"></a>以非理定。<a id="a-4i"></a>但缘彼息等诸相。<a id="a-4j"></a>不称真如不出三界故。<a id="a-4k"></a>名世间定也。<a id="a-4l"></a>然天台明诸禅定总为三。<a id="a-4m"></a>一世间禅。<a id="a-4n"></a>二出世间禅。<a id="a-4o"></a>三出世间上上禅。<a id="a-4p"></a>世间复二种。<a id="a-4q"></a>一世间味禅。<a id="a-4r"></a>即四禅四无量四空定也。<a id="a-4s"></a>二世间净禅。<a id="a-4t"></a>即六妙门十六特胜通明禅。<a id="a-4u"></a>二出世间禅有四。<a id="a-4v"></a>一观禅。<a id="a-4w"></a>谓九想八背舍八胜处十一切处。<a id="a-4x"></a>二炼禅。<a id="a-4y"></a>谓九次第定。<a id="a-4z"></a>三熏禅。<a id="a-50"></a>谓师子奋迅三昧。<a id="a-51"></a>四修禅。<a id="a-52"></a>即超越三昧也。<a id="a-53"></a>三出世间上上禅有九。<a id="a-54"></a>谓自性禅一切禅难禅一切门禅善人禅一切行禅除恼禅。<a id="a-55"></a>此世他世禅清净净禅。<a id="a-56"></a>行相广如次第禅门。<a id="a-57"></a>略如法界次第。<a id="a-58"></a>学者要知应检彼文。<a id="a-59"></a>论味着等者。<a id="a-5A"></a>不同真如三昧。<a id="a-5B"></a>不住见相及得相。<a id="a-5C"></a>故疏同得等者。<a id="a-5D"></a>三乘人及凡夫外道皆修此定。<a id="a-5E"></a>然凡夫多味着。<a id="a-5F"></a>外道带异计。<a id="a-5G"></a>所修虽同修心有异故。<a id="a-5H"></a>得果各别也。<a id="a-5I"></a>若离等者。<a id="a-5J"></a>故前说善知识缘中。<a id="a-5K"></a>须教授善知识。<a id="a-5L"></a>要知邪正。<a id="a-5M"></a>以差之毫厘失之千里。<a id="a-5N"></a>夫于善友岂合辜恩。<a id="a-5O"></a>故法句经中重重显赞。<a id="a-5P"></a>然修行禅定不易其人。<a id="a-5Q"></a>欲具谙其门。<a id="a-5R"></a>须遍览诸教。<a id="a-5S"></a>唯天台三种止观明诸禅修证行相。<a id="a-5T"></a>广在彼文。<a id="a-5U"></a>今略依初学禅观。<a id="a-5V"></a>明邪正发相。<a id="a-5W"></a>邪定发相者。<a id="a-5X"></a>或身手纷动。<a id="a-5Y"></a>或时身重如物镇压。<a id="a-5Z"></a>或身轻欲飞。<a id="a-5a"></a>或逶陀睡熟。<a id="a-5b"></a>或煎寒壮热见诸异境。<a id="a-5c"></a>或其心闇蔽。<a id="a-5d"></a>或起诸恶觉。<a id="a-5e"></a>或念外散善。<a id="a-5f"></a>或欢喜躁作。<a id="a-5g"></a>或忧愁悲思。<a id="a-5h"></a>或恶觉触身。<a id="a-5i"></a>身毛惊竖。<a id="a-5j"></a>或时大乐惛醉。<a id="a-5k"></a>如是种种邪法与禅俱发。<a id="a-5l"></a>名为邪伪。<a id="a-5m"></a>此之邪定若人爱着。<a id="a-5n"></a>即与九十五种鬼神法相应。<a id="a-5o"></a>多好失心颠狂。<a id="a-5p"></a>或诸鬼神等知人念着其法。<a id="a-5q"></a>即加势力令发诸深邪定。<a id="a-5r"></a>智慧辩才神通感动世人。<a id="a-5s"></a>见者谓得道果。<a id="a-5t"></a>皆悉信服而内心颠倒。<a id="a-5u"></a>专行鬼法。<a id="a-5v"></a>是人命终。<a id="a-5w"></a>若不值佛及善知识所护。<a id="a-5x"></a>还堕鬼神道中。<a id="a-5y"></a>若更生来多行恶法。<a id="a-5z"></a>即堕地狱。<a id="a-60"></a>行者修止观时。<a id="a-61"></a>若证如是等禅。<a id="a-62"></a>有此诸邪伪相。<a id="a-63"></a>即当却之。<a id="a-64"></a>若知虚诳不爱不着。<a id="a-65"></a>即当谢灭。<a id="a-66"></a>若起念着即堕群邪。<a id="a-67"></a>正禅发相者。<a id="a-68"></a>若于坐中发诸禅时。<a id="a-69"></a>无有如上所说诸邪法等。<a id="a-6A"></a>随正禅发时。<a id="a-6B"></a>即觉与定相应。<a id="a-6C"></a>空明清净内心喜悦。<a id="a-6D"></a>澹然快乐无有覆盖。<a id="a-6E"></a>善心开发信敬增长。<a id="a-6F"></a>智鉴分明身心柔软。<a id="a-6G"></a>微妙虚寂厌患世间。<a id="a-6H"></a>无为无欲出入自在。<a id="a-6I"></a>是为正禅发相。<a id="a-6J"></a>此二种相如人与恶人共事。<a id="a-6K"></a>常相触恼。<a id="a-6L"></a>若与善人共事久久逾见其美。<a id="a-6M"></a>斯亦如是。<a id="a-6N"></a>行者宜深察之。<a id="a-6O"></a>故须善友教授。</p>
  <p id="a6P">总标。<a id="a-6Q"></a>疏后世等者。<a id="a-6R"></a>妄尽习除证真起化。<a id="a-6S"></a>德充法界应用无穷。</p>
  <p id="a6T">摄护中。<a id="a-6U"></a>疏以修等者。<a id="a-6V"></a>略同金刚所说。<a id="a-6W"></a>持经之者。<a id="a-6X"></a>为如来知见护念等。<a id="a-6Y"></a>如王世子修德进业堪绍国位。<a id="a-6Z"></a>特为君之所宝也。<a id="a-6a"></a>为佛所念理合如此。<a id="a-6b"></a>故云法应。</p>
  <p id="a6c">恶缘中。<a id="a-6d"></a>疏离天魔外道等者。<a id="a-6e"></a>如上所治。<a id="a-6f"></a>以知诸法实相故。<a id="a-6g"></a>不为恐惑。<a id="a-6h"></a>九十五外道者。<a id="a-6i"></a>如华严说。<a id="a-6j"></a>有九十六。<a id="a-6k"></a>谓六师各有十六种所学法。<a id="a-6l"></a>一法自学余之十五。<a id="a-6m"></a>各教十五弟子。<a id="a-6n"></a>师徒合论故成此数。<a id="a-6o"></a>今减一如余处说。</p>
  <p id="a6p">惑业中论甚深者。<a id="a-6q"></a>即般若妙慧深达实相。<a id="a-6r"></a>今既入此深定故。<a id="a-6s"></a>不诽谤也。<a id="a-6t"></a>重罪薄者。<a id="a-6u"></a>已达罪性福性。<a id="a-6v"></a>非内外中间。<a id="a-6w"></a>我心自空罪福无主。<a id="a-6x"></a>三昧渐深其罪渐减。<a id="a-6y"></a>故云薄也。<a id="a-6z"></a>疑者谓于理犹豫。<a id="a-70"></a>觉观谓语之加行。<a id="a-71"></a>今达诸法唯心无外境界。<a id="a-72"></a>内离寻伺。<a id="a-73"></a>于理决定。<a id="a-74"></a>何所疑耶。<a id="a-75"></a>故皆灭之。</p>
  <p id="a76">行成中疏于理增信者。<a id="a-77"></a>信欲成根必务增长。<a id="a-78"></a>渐入不退故不怯者。<a id="a-79"></a>知法如幻。<a id="a-7A"></a>故无所怯。<a id="a-7B"></a>绳蛇非毒杌鬼无心何所怯耶。<a id="a-7C"></a>故下文云。<a id="a-7D"></a>若修止者。<a id="a-7E"></a>能舍二乘怯弱之见。<a id="a-7F"></a>既不怯弱则非同二乘。<a id="a-7G"></a>不坏者。<a id="a-7H"></a>了他如己故得柔和。<a id="a-7I"></a>柔和故不憍慢。<a id="a-7J"></a>不憍慢故。<a id="a-7K"></a>人则不恼。<a id="a-7L"></a>不恼故不坏。<a id="a-7M"></a>不坏行也。<a id="a-7N"></a>无世滋味者。<a id="a-7O"></a>世人不学此法。<a id="a-7P"></a>则爱见深固贪着世间。<a id="a-7Q"></a>今既知三界虚伪诳人六根。<a id="a-7R"></a>焉可贪而乐之。<a id="a-7S"></a>不乐则离爱。<a id="a-7T"></a>离爱即减烦恼也。<a id="a-7U"></a>故下云。<a id="a-7V"></a>若修止者对治凡夫住着世间。<a id="a-7W"></a>得禅定者。<a id="a-7X"></a>真如三昧成也。<a id="a-7Y"></a>论外缘即通举六尘。<a id="a-7Z"></a>音声即别指耳所对也。<a id="a-7a"></a>故楞严云。<a id="a-7b"></a>纯音无尘根境圆融无对所对。<a id="a-7c"></a>又云。<a id="a-7d"></a>不自观音以观观者。<a id="a-7e"></a>能令众生观其音声。<a id="a-7f"></a>即得解脱。<a id="a-7g"></a>斯则同诸法无行经入音声慧法门。<a id="a-7h"></a>何所动耶。<a id="a-7i"></a>今于六尘中唯举声尘者。<a id="a-7j"></a>阿含说此以为禅刺也。<a id="a-7k"></a>然上疏文俱于一二等下。<a id="a-7l"></a>注者。<a id="a-7m"></a>以此解释便当科文。<a id="a-7n"></a>令易解故。<a id="a-7o"></a>非谓太近前也。</p>
  <p id="a7p">观中论心沉没者。<a id="a-7q"></a>以真如无相。<a id="a-7r"></a>向即心绝分别不起。<a id="a-7s"></a>故云沉没。<a id="a-7t"></a>此如二乘取空为证也。<a id="a-7u"></a>由沉寂故遂成二失。<a id="a-7v"></a>如下列释。<a id="a-7w"></a>论或起下正显失。</p>
  <p id="a7x">疏初观即法相观。<a id="a-7y"></a>于中复有苦无常无我不净之异。<a id="a-7z"></a>以见不净故不可爱。<a id="a-80"></a>苦故不可忍。<a id="a-81"></a>无我故不自在。<a id="a-82"></a>无常故不可保。<a id="a-83"></a>由是深厌世间而求出离。<a id="a-84"></a>乐修众善以备将来。<a id="a-85"></a>夙兴夜寐无敢怠堕。<a id="a-86"></a>第四即精进观胜心既发。<a id="a-87"></a>念念精勤。<a id="a-88"></a>敏则有功故能成办。<a id="a-89"></a>第二即大悲观。<a id="a-8A"></a>谓见诸众生漂沈苦海无有福慧。<a id="a-8B"></a>不知苦本。<a id="a-8C"></a>耽乐生死不求出离。<a id="a-8D"></a>故起大悲哀愍之意。<a id="a-8E"></a>故法华云。<a id="a-8F"></a>见六道众生贫穷无福慧。<a id="a-8G"></a>入生死险道相续苦不断。<a id="a-8H"></a>不求大势佛及与断苦法。<a id="a-8I"></a>为是众生故而起大悲心。<a id="a-8J"></a>第三即大愿观悲心既发。<a id="a-8K"></a>以愿要期不择怨亲胜劣。<a id="a-8L"></a>皆令脱苦逮得涅槃。<a id="a-8M"></a>众生界尽我愿方尽。<a id="a-8N"></a>故能成矣。<a id="a-8O"></a>疏四非常者。<a id="a-8P"></a>谓非斥彼常情所执之四境故。</p>
  <p id="a8Q">无常中。<a id="a-8R"></a>论一切有为者。<a id="a-8S"></a>除六无为外余之。<a id="a-8T"></a>四位。<a id="a-8U"></a>并是有为。<a id="a-8V"></a>无得久停者。<a id="a-8W"></a>诸法既生。<a id="a-8X"></a>生已即灭。<a id="a-8Y"></a>如露如电不可久留。<a id="a-8Z"></a>故戒经云。<a id="a-8a"></a>壮色不停犹如奔马。<a id="a-8b"></a>人命无常过于山水。<a id="a-8c"></a>今日虽存明亦难保。<a id="a-8d"></a>无常经云。<a id="a-8e"></a>假使妙高山劫尽皆散坏。<a id="a-8f"></a>大海深无底亦复有枯竭。<a id="a-8g"></a>大地及日月时至皆归尽。<a id="a-8h"></a>未曾有一事不被无常吞。</p>
  <p id="a8i">苦观中。<a id="a-8j"></a>论一切心行等。<a id="a-8k"></a>如经中说。<a id="a-8l"></a>一念有九十刹那。<a id="a-8m"></a>一刹那中九百生灭。<a id="a-8n"></a>既速生速灭诚为苦也。<a id="a-8o"></a>故前云。<a id="a-8p"></a>动则有苦果不离因。<a id="a-8q"></a>然苦者。<a id="a-8r"></a>逼迫为义。<a id="a-8s"></a>五苦八苦种种不同。<a id="a-8t"></a>略而论之。<a id="a-8u"></a>不离三种。<a id="a-8v"></a>谓苦苦坏苦行苦。<a id="a-8w"></a>三苦之内行苦最通。<a id="a-8x"></a>不唯五趣皆有。<a id="a-8y"></a>抑亦三乘悉具。<a id="a-8z"></a>今就通义故标一也。</p>
  <p id="a90">无我中论恍忽如梦者。<a id="a-91"></a>念过去法恍恍忽忽。<a id="a-92"></a>似有而无如存若亡。<a id="a-93"></a>徒有言说实不可得。<a id="a-94"></a>故云如梦。<a id="a-95"></a>何啻过去现在亦然。<a id="a-96"></a>故净名云。<a id="a-97"></a>是身如梦虚妄见也。<a id="a-98"></a>疏难追者。<a id="a-99"></a>非谓有体而求之不易。<a id="a-9A"></a>故曰难追。<a id="a-9B"></a>以全体自空但有言说。<a id="a-9C"></a>故云无体也。<a id="a-9D"></a>论如电光者。<a id="a-9E"></a>应念诸法。<a id="a-9F"></a>前属过去后属未来。<a id="a-9G"></a>于二中间无体可住。<a id="a-9H"></a>终不可取。<a id="a-9I"></a>故云如电。<a id="a-9J"></a>故净名云。<a id="a-9K"></a>是身如电念念不住也。<a id="a-9L"></a>疏刹那者。<a id="a-9M"></a>时之边际也。<a id="a-9N"></a>不住者。<a id="a-9O"></a>经云。<a id="a-9P"></a>初生即有灭不为愚者说。<a id="a-9Q"></a>又经云。<a id="a-9R"></a>刹那刹那念念之间不得停住。<a id="a-9S"></a>论如云等者。<a id="a-9T"></a>云起晴空。<a id="a-9U"></a>何曾有本法生真界。<a id="a-9V"></a>宁见所从。<a id="a-9W"></a>以生时无有来处故。<a id="a-9X"></a>灭时亦无去处。<a id="a-9Y"></a>净名云。<a id="a-9Z"></a>是身如云须臾变灭也。<a id="a-9a"></a>疏缘集等者。<a id="a-9b"></a>兼能集之缘。<a id="a-9c"></a>亦无来处并同于云。<a id="a-9d"></a>然此段文正是空观。<a id="a-9e"></a>今科云无我者。<a id="a-9f"></a>以要对破常等四倒。<a id="a-9g"></a>故三世既空则无有法。<a id="a-9h"></a>法尚不可得。<a id="a-9i"></a>岂更存乎我耶。<a id="a-9j"></a>故曰无我。</p>
  <p id="a9k">四中论不净等者。<a id="a-9l"></a>净名云。<a id="a-9m"></a>是身不净秽恶充满。<a id="a-9n"></a>然有五种。<a id="a-9o"></a>一种子不净。<a id="a-9p"></a>父精母血之所成故。<a id="a-9q"></a>二住处不净。<a id="a-9r"></a>生熟二藏中间住故。<a id="a-9s"></a>三自体不净。<a id="a-9t"></a>三十六物共和合故。<a id="a-9u"></a>三十六者。<a id="a-9v"></a>外相三四丑。<a id="a-9w"></a>谓发毛爪齿睇泪涕唾垢汗便利。<a id="a-9x"></a>身器二六成。<a id="a-9y"></a>谓皮肤血肉筋脉骨髓肪膏脑膜中含十二秽。<a id="a-9z"></a>谓脾肾心肺肝胆肠胃赤痰白痰生熟二藏。<a id="a-A0"></a>四自相不净。<a id="a-A1"></a>九孔常流诸秽恶故。<a id="a-A2"></a>五究竟不净。<a id="a-A3"></a>身坏命终不可堪故。<a id="a-A4"></a>形骸若斯。<a id="a-A5"></a>复何可乐。<a id="a-A6"></a>疏除四倒者。<a id="a-A7"></a>常乐我净是凡夫所执。<a id="a-A8"></a>四种颠倒故。<a id="a-A9"></a>今以无常等四观。<a id="a-AA"></a>一一对治。<a id="a-AB"></a>如以四药治于四病。</p>
  <p id="aAC">大悲中。<a id="a-AD"></a>论如是等者。<a id="a-AE"></a>以悟自身非常既尔。<a id="a-AF"></a>当念众生亦复如是。<a id="a-AG"></a>无明迷故。<a id="a-AH"></a>不自觉知故。<a id="a-AI"></a>起大悲也。<a id="a-AJ"></a>三界九类故云一切。<a id="a-AK"></a>从无始下穷其苦源。<a id="a-AL"></a>盖是无明所作故。<a id="a-AM"></a>前文云。<a id="a-AN"></a>以有无明染法因故。<a id="a-AO"></a>则熏习真如。<a id="a-AP"></a>以熏习故则有妄心。<a id="a-AQ"></a>乃至造业受于一切身心等苦。<a id="a-AR"></a>已受下明三世皆苦也。<a id="a-AS"></a>难舍等者。<a id="a-AT"></a>无明未尽已前不能免故。<a id="a-AU"></a>故法华云。<a id="a-AV"></a>一切众生为生老病死忧悲苦恼之所烧煮。<a id="a-AW"></a>亦以五欲财利故。<a id="a-AX"></a>受种种苦。<a id="a-AY"></a>又以贪着追求故。<a id="a-AZ"></a>现受众苦。<a id="a-Aa"></a>后受地狱饿鬼畜生之苦。<a id="a-Ab"></a>若生天上。<a id="a-Ac"></a>及在人间贫穷困苦。<a id="a-Ad"></a>爱别离苦。<a id="a-Ae"></a>怨憎会苦。<a id="a-Af"></a>如是等种种诸苦。<a id="a-Ag"></a>众生没在其中。<a id="a-Ah"></a>欢喜游戏不觉不知不惊不怖。<a id="a-Ai"></a>亦不生厌不求解脱。<a id="a-Aj"></a>疏无心厌背等者。<a id="a-Ak"></a>反知厌背苦。<a id="a-Al"></a>则有边故。<a id="a-Am"></a>前文说染法得佛后则有断故。<a id="a-An"></a>十地经云。<a id="a-Ao"></a>有无数身已灭今灭。<a id="a-Ap"></a>如是生灭不能于身而生厌离。<a id="a-Aq"></a>转更增长机关苦事。<a id="a-Ar"></a>随生死流不能还反。<a id="a-As"></a>深发悲心者。<a id="a-At"></a>众生与己性无二源。<a id="a-Au"></a>真乐本有而背之不求。<a id="a-Av"></a>妄苦本空而爱之不舍。<a id="a-Aw"></a>迷头认影枉此艰辛。<a id="a-Ax"></a>行者观之。<a id="a-Ay"></a>必生悲济。</p>
  <p id="aAz">大愿中。<a id="a-B0"></a>疏因悲立愿者。<a id="a-B1"></a>思惟众生三世之苦难舍离故。<a id="a-B2"></a>猛立希欲要结之心。<a id="a-B3"></a>乐具德行济度彼苦。<a id="a-B4"></a>愿体者。<a id="a-B5"></a>若有分别则不能普度永度。<a id="a-B6"></a>便成颠倒不称法性。<a id="a-B7"></a>以法性离分别故。<a id="a-B8"></a>然此亦是不颠倒心也。<a id="a-B9"></a>长时心者。<a id="a-BA"></a>于中初之三句且是内修德本。<a id="a-BB"></a>若自无德行焉以化人。<a id="a-BC"></a>先利其器必善其事也。<a id="a-BD"></a>故华严疏云。<a id="a-BE"></a>川有殊而不枯。<a id="a-BF"></a>山有玉而增润。<a id="a-BG"></a>内无德本外岂能谈。<a id="a-BH"></a>又净名云。<a id="a-BI"></a>若自有缚能解彼缚。<a id="a-BJ"></a>无有是处。<a id="a-BK"></a>若自无缚必能解缚也。<a id="a-BL"></a>后之一句正是长时。<a id="a-BM"></a>广大心者。<a id="a-BN"></a>文云。<a id="a-BO"></a>一切则九类四生无不摄尽。<a id="a-BP"></a>故成广大。<a id="a-BQ"></a>初句即是能度方便。<a id="a-BR"></a>若无方便则焉令发心。<a id="a-BS"></a>故以沤和善巧。<a id="a-BT"></a>令悉从化也。<a id="a-BU"></a>第一心者。<a id="a-BV"></a>高出人天二乘之境。<a id="a-BW"></a>更无过此故。<a id="a-BX"></a>称第一也。<a id="a-BY"></a>今详文中具有四愿。<a id="a-BZ"></a>谓离分别即誓断烦恼。<a id="a-Ba"></a>遍修诸行即誓学法门。<a id="a-Bb"></a>尽未来等即誓。<a id="a-Bc"></a>度众生。<a id="a-Bd"></a>令得涅槃即誓成佛道。<a id="a-Be"></a>既令彼得功归于己。<a id="a-Bf"></a>即是自希证也。</p>
  <p id="aBg">精进中论以起等者。<a id="a-Bh"></a>既发如是希欲之心。<a id="a-Bi"></a>应行是事而无怠堕。<a id="a-Bj"></a>斯则以思无益不如于学。<a id="a-Bk"></a>故一切善法勤而行之。<a id="a-Bl"></a>苟能无处不修。<a id="a-Bm"></a>无时不作。<a id="a-Bn"></a>勤勇匪懈心不厌舍。<a id="a-Bo"></a>则自然成就自利利他也。</p>
  <p id="aBp">结观中。<a id="a-Bq"></a>论若余等者。<a id="a-Br"></a>谓燕坐则唯专于止。<a id="a-Bs"></a>若从坐起。<a id="a-Bt"></a>余诸威仪当应思察利害之事。<a id="a-Bu"></a>念欲去取也。<a id="a-Bv"></a>疏顺理者。<a id="a-Bw"></a>一切善法顺真如理。<a id="a-Bx"></a>前文云。<a id="a-By"></a>若人修行一切善法。<a id="a-Bz"></a>自然归顺真如法故。<a id="a-C0"></a>以诸善行。<a id="a-C1"></a>外违妄染内顺真如。<a id="a-C2"></a>故云顺理。<a id="a-C3"></a>即作持门也。<a id="a-C4"></a>违理者。<a id="a-C5"></a>一切恶法诸不律仪内与法性相违。<a id="a-C6"></a>外能招报诸苦。<a id="a-C7"></a>故不应作。<a id="a-C8"></a>即止持门也。</p>
  <p id="aC9">总标中。<a id="a-CA"></a>论若行等者。<a id="a-CB"></a>此约四仪六缘之中。<a id="a-CC"></a>皆须止观双修定慧俱运。<a id="a-CD"></a>疏动静别修者。<a id="a-CE"></a>虽云别修。<a id="a-CF"></a>应须习其双运以前文云。<a id="a-CG"></a>虽先止后观。<a id="a-CH"></a>次第别辨。<a id="a-CI"></a>然至修时。<a id="a-CJ"></a>岂得相离。<a id="a-CK"></a>以文不累书。<a id="a-CL"></a>故成前后。<a id="a-CM"></a>今此文中说俱者。<a id="a-CN"></a>亦是重辨前文。<a id="a-CO"></a>恐人修时各自习故。<a id="a-CP"></a>故劝皆应止观俱行也。<a id="a-CQ"></a>以因时俱行果方双运。<a id="a-CR"></a>如有足无目有目无足。<a id="a-CS"></a>皆不到清凉池。<a id="a-CT"></a>独轮之车岂免覆辙。<a id="a-CU"></a>故经云。<a id="a-CV"></a>因地心与果地觉无二无别。<a id="a-CW"></a>方曰始终不相离也。</p>
  <p id="aCX">即止中。<a id="a-CY"></a>论自性不生者。<a id="a-CZ"></a>故中论曰。<a id="a-Ca"></a>诸法不自生亦不从他生。<a id="a-Cb"></a>不共不无因。<a id="a-Cc"></a>是故知无生。<a id="a-Cd"></a>今举四中之一。<a id="a-Ce"></a>故云自性。<a id="a-Cf"></a>此即无我无造无受者也。<a id="a-Cg"></a>下即善恶之业亦不亡。<a id="a-Ch"></a>非有义者。<a id="a-Ci"></a>遍计全空故言非有。<a id="a-Cj"></a>依他不泯故不言无。<a id="a-Ck"></a>若言无者。<a id="a-Cl"></a>则堕断过以非同兔角毕竟无。<a id="a-Cm"></a>故论即念因缘等者。<a id="a-Cn"></a>故经云。<a id="a-Co"></a>诸法因缘生诸法因缘灭。<a id="a-Cp"></a>又云。<a id="a-Cq"></a>因缘和合虚妄有生等。<a id="a-Cr"></a>疏非无义者。<a id="a-Cs"></a>依他宛然。<a id="a-Ct"></a>故言非无遍计全空故不言有。<a id="a-Cu"></a>若言有者。<a id="a-Cv"></a>即堕常过以非同妄情有所得故。<a id="a-Cw"></a>此二者。<a id="a-Cx"></a>性相有殊。<a id="a-Cy"></a>不二者。<a id="a-Cz"></a>体用常俱。<a id="a-D0"></a>此顺等者。<a id="a-D1"></a>有二义。<a id="a-D2"></a>一顺教。<a id="a-D3"></a>即此所引是佛圣言。<a id="a-D4"></a>二顺理。<a id="a-D5"></a>谓不动真际是性不变。<a id="a-D6"></a>建立诸法即性随缘。<a id="a-D7"></a>一法二义。<a id="a-D8"></a>故云即也。<a id="a-D9"></a>故前疏云。<a id="a-DA"></a>不变性而缘起染净常殊。<a id="a-DB"></a>良以等者。<a id="a-DC"></a>经云。<a id="a-DD"></a>法身流转五道名为众生。<a id="a-DE"></a>中论云。<a id="a-DF"></a>以有空义故一切法得成也。<a id="a-DG"></a>故能等者。<a id="a-DH"></a>约境修心以成观行。<a id="a-DI"></a>境既即亡而存。<a id="a-DJ"></a>心亦即止成观也。<a id="a-DK"></a>然前段即真如门。<a id="a-DL"></a>后段即生灭门。<a id="a-DM"></a>二门不二但是一心。<a id="a-DN"></a>故得止观双运。</p>
  <p id="aDO">即观中。<a id="a-DP"></a>论虽念因缘等者。<a id="a-DQ"></a>即前非无义也。<a id="a-DR"></a>而亦下即前非有义也。<a id="a-DS"></a>疏不分配者。<a id="a-DT"></a>以前影后故。</p>
  <p id="aDU">疏文二。<a id="a-DV"></a>初正释文旨。<a id="a-DW"></a>故疏序云。<a id="a-DX"></a>不舍缘而即真凡圣致一。<a id="a-DY"></a>此乃即随缘而不变故。<a id="a-DZ"></a>良以等者。<a id="a-Da"></a>经云。<a id="a-Db"></a>一切众生皆如也。<a id="a-Dc"></a>前文云。<a id="a-Dd"></a>以一切法即真实性故。<a id="a-De"></a>故能下亦同前文。<a id="a-Df"></a>约境修心以成止行。<a id="a-Dg"></a>境既即存而亡。<a id="a-Dh"></a>心亦即观成止也。<a id="a-Di"></a>配归二门反前可见。</p>
  <p id="aDj">说时下。<a id="a-Dk"></a>二通示用心。<a id="a-Dl"></a>说有前后等者。<a id="a-Dm"></a>文不累书。<a id="a-Dn"></a>言不顿发故。<a id="a-Do"></a>观之与止前后而辨。<a id="a-Dp"></a>若在行人修心之际。<a id="a-Dq"></a>须止观融镕无前无后。<a id="a-Dr"></a>谓即止而修观寂而常照也。<a id="a-Ds"></a>即观而修止照而常寂也。<a id="a-Dt"></a>寂照之体即是一心。<a id="a-Du"></a>一心名为实性。<a id="a-Dv"></a>故云。<a id="a-Dw"></a>法性寂然名止。<a id="a-Dx"></a>寂而常照名观。<a id="a-Dy"></a>此中不唯止观不二。<a id="a-Dz"></a>抑亦心境一如。<a id="a-E0"></a>谓以无缘智缘无相境。<a id="a-E1"></a>以无相境相无缘智。<a id="a-E2"></a>境智一如。<a id="a-E3"></a>如水与水。<a id="a-E4"></a>唯一实相更无别法。<a id="a-E5"></a>方名圆顿止。<a id="a-E6"></a>观真如三昧。</p>
  <p id="aE7">对障中。<a id="a-E8"></a>疏治二过等者。<a id="a-E9"></a>凡夫不知诸法自性无生。<a id="a-EA"></a>见有人法而起贪爱。<a id="a-EB"></a>乐住世间。<a id="a-EC"></a>今修止道令知法本。<a id="a-ED"></a>不然今则无灭。<a id="a-EE"></a>自然见三界虚妄。<a id="a-EF"></a>如虚空华不乐住着也。<a id="a-EG"></a>二乘得之。<a id="a-EH"></a>见法无我于苦不怖。<a id="a-EI"></a>岂欲速取寂灭涅槃耶。<a id="a-EJ"></a>以止下释所以可知。<a id="a-EK"></a>正治二乘者。<a id="a-EL"></a>以二乘一向沈空。<a id="a-EM"></a>以空为证怖惧生死。<a id="a-EN"></a>但求自利不起利他。<a id="a-EO"></a>不成佛法。<a id="a-EP"></a>今修观道。<a id="a-EQ"></a>知一切法因缘和合虚妄有生。<a id="a-ER"></a>因缘别离虚妄名灭。<a id="a-ES"></a>知病识药即起诸幻。<a id="a-ET"></a>以除幻者。<a id="a-EU"></a>变化诸幻而开幻众。<a id="a-EV"></a>此则自然离于陜劣之见。<a id="a-EW"></a>而起大悲普能救济也。<a id="a-EX"></a>若凡夫得之。<a id="a-EY"></a>则能知无常苦空无我不净。<a id="a-EZ"></a>而修诸善行以修观门。<a id="a-Ea"></a>不坏缘法能除此障。</p>
  <p id="aEb">总结。<a id="a-Ec"></a>疏非不乐世间者。<a id="a-Ed"></a>意云。<a id="a-Ee"></a>不乐世间方能修善。<a id="a-Ef"></a>斯则止成于观。<a id="a-Eg"></a>非不怖等者。<a id="a-Eh"></a>意云。<a id="a-Ei"></a>不怖生死方能起悲。<a id="a-Ej"></a>此乃观成于止。<a id="a-Ek"></a>犹如合绳乍似相违。<a id="a-El"></a>究竟相顺也。<a id="a-Em"></a>故杂阿含说。<a id="a-En"></a>佛在瞿师国。<a id="a-Eo"></a>阿难问上座。<a id="a-Ep"></a>若比丘于空处树下闲房思惟。<a id="a-Eq"></a>当以何法专精修习。<a id="a-Er"></a>上座云。<a id="a-Es"></a>当以二法。<a id="a-Et"></a>所谓止观。<a id="a-Eu"></a>阿难曰。<a id="a-Ev"></a>多修习已当何所成。<a id="a-Ew"></a>上座曰。<a id="a-Ex"></a>修习于止终成于观。<a id="a-Ey"></a>修习观已终成于止。<a id="a-Ez"></a>止观俱修得诸解脱。<a id="a-F0"></a>阿难复问。<a id="a-F1"></a>五百比丘亦作是说。<a id="a-F2"></a>阿难欢喜问佛。<a id="a-F3"></a>佛深印可。<a id="a-F4"></a>止观相须等者。<a id="a-F5"></a>亦如于绳合之方用。<a id="a-F6"></a>故涅槃经说。<a id="a-F7"></a>二乘菩萨修不均故。<a id="a-F8"></a>不见佛性。<a id="a-F9"></a>无明邪见自此而生。<a id="a-FA"></a>无上菩提由之难入。<a id="a-FB"></a>如能具足修习不相舍离。<a id="a-FC"></a>则能疾到萨婆若海。<a id="a-FD"></a>故涅槃云。<a id="a-FE"></a>定慧等学明见佛性。<a id="a-FF"></a>法华亦云。<a id="a-FG"></a>如其所得法定慧力庄严。<a id="a-FH"></a>以此度众生自证无上道。<a id="a-FI"></a>由是菩萨行门虽多。<a id="a-FJ"></a>总摄不过定慧。<a id="a-FK"></a>故华严云。<a id="a-FL"></a>譬如有力王率土咸戴仰。<a id="a-FM"></a>定慧亦如是。<a id="a-FN"></a>菩萨所依赖。<a id="a-FO"></a>天台宗于止观深意在此。<a id="a-FP"></a>故彼云。<a id="a-FQ"></a>涅槃真法入乃多涂。<a id="a-FR"></a>论其急要不过止观。<a id="a-FS"></a>止乃伏结之初门。<a id="a-FT"></a>观乃断惑之正要。<a id="a-FU"></a>止乃养心识之善资。<a id="a-FV"></a>观则照神解之妙术等。<a id="a-FW"></a>若人成就定慧二法。<a id="a-FX"></a>斯乃自利利人。<a id="a-FY"></a>法无不备也。<a id="a-FZ"></a>今之学流焉可偏习。<a id="a-Fa"></a>如天台说。<a id="a-Fb"></a>若行者如是修止观时。<a id="a-Fc"></a>即能了知一切诸法皆由心生。<a id="a-Fd"></a>因缘虚假不实故空。<a id="a-Fe"></a>以知空故即不得一切诸法名字相貌。<a id="a-Ff"></a>尔时上不见佛果可求。<a id="a-Fg"></a>下不见众生可度。<a id="a-Fh"></a>是名从假入空观。<a id="a-Fi"></a>亦名二谛观。<a id="a-Fj"></a>亦名慧眼。<a id="a-Fk"></a>亦名一切智。<a id="a-Fl"></a>若住此观。<a id="a-Fm"></a>即堕声闻辟支佛地。<a id="a-Fn"></a>故法华中诸声闻等自叹言。<a id="a-Fo"></a>我等若闻净佛国土教化众生。<a id="a-Fp"></a>心不喜乐。<a id="a-Fq"></a>所以者何。<a id="a-Fr"></a>一切诸法皆悉空寂。<a id="a-Fs"></a>无生无灭。<a id="a-Ft"></a>无大无小。<a id="a-Fu"></a>无漏无为。<a id="a-Fv"></a>如是思惟不生喜乐。<a id="a-Fw"></a>当知若见无为入正位者。<a id="a-Fx"></a>终不能发三菩提心。<a id="a-Fy"></a>此即定力多。<a id="a-Fz"></a>故不见佛性。<a id="a-G0"></a>若菩萨为度一切众生。<a id="a-G1"></a>成就一切佛法故。<a id="a-G2"></a>不应取着无为。<a id="a-G3"></a>尔时应修从空入假观。<a id="a-G4"></a>即当谛观心性。<a id="a-G5"></a>虽空对缘之时。<a id="a-G6"></a>亦能出生一切诸法。<a id="a-G7"></a>犹如幻化虽无实体。<a id="a-G8"></a>亦有见闻觉知等相差别不同。<a id="a-G9"></a>行者如是观时。<a id="a-GA"></a>虽知一切诸法毕竟空寂。<a id="a-GB"></a>能于空中修种种行。<a id="a-GC"></a>如空中种树。<a id="a-GD"></a>亦能分别众生诸根性欲。<a id="a-GE"></a>性欲无量故则说法无量。<a id="a-GF"></a>若能成就无量辩才。<a id="a-GG"></a>即能利益五道众生。<a id="a-GH"></a>是名从空入假观。<a id="a-GI"></a>亦名平等观。<a id="a-GJ"></a>亦名法眼。<a id="a-GK"></a>亦名道种智。<a id="a-GL"></a>住此观中智慧力多。<a id="a-GM"></a>虽见佛性而不明了。<a id="a-GN"></a>菩萨虽复成就如此二观。<a id="a-GO"></a>犹是方便非是正观。<a id="a-GP"></a>故缨络云。<a id="a-GQ"></a>前二观为方便。<a id="a-GR"></a>因二空观得入中道第一义谛观。<a id="a-GS"></a>双照二谛。<a id="a-GT"></a>心心寂灭自然流入萨婆若海。<a id="a-GU"></a>菩萨欲于一念中具足一切法者。<a id="a-GV"></a>应修中道正观。<a id="a-GW"></a>若能谛观心性非空非假。<a id="a-GX"></a>而不坏空假之法。<a id="a-GY"></a>若能如是照了即于心性通达中道。<a id="a-GZ"></a>圆照二谛。<a id="a-Ga"></a>若能于自心见中道二谛。<a id="a-Gb"></a>即见一切诸法中道二谛。<a id="a-Gc"></a>亦不取中道二谛。<a id="a-Gd"></a>以决定性不可得故。<a id="a-Ge"></a>是名中道正观。<a id="a-Gf"></a>如中论云。<a id="a-Gg"></a>因缘所生法我说即是空。<a id="a-Gh"></a>亦名为假名。<a id="a-Gi"></a>亦是中道义。<a id="a-Gj"></a>此偈非唯是分别正观。<a id="a-Gk"></a>亦是兼明前二种方便观门。<a id="a-Gl"></a>当知中道正观即是佛眼。<a id="a-Gm"></a>即是一切种智。<a id="a-Gn"></a>若住此观即是定慧力等。<a id="a-Go"></a>了了见于佛性。<a id="a-Gp"></a>即是安住大乘。<a id="a-Gq"></a>行步平正其疾如风。<a id="a-Gr"></a>入萨婆若海。<a id="a-Gs"></a>即行如来行。<a id="a-Gt"></a>入如来室。<a id="a-Gu"></a>着如来衣。<a id="a-Gv"></a>坐如来座。<a id="a-Gw"></a>以如来庄严而自庄严。<a id="a-Gx"></a>获得六根清净。<a id="a-Gy"></a>入佛境界。<a id="a-Gz"></a>于一切法无所染着。<a id="a-H0"></a>即一切诸佛皆现在前。<a id="a-H1"></a>成就念佛三昧。<a id="a-H2"></a>安住首楞严定。<a id="a-H3"></a>普现色身。<a id="a-H4"></a>能入十方佛土。<a id="a-H5"></a>教化众生。<a id="a-H6"></a>严净一切佛刹。<a id="a-H7"></a>供养十方诸佛。<a id="a-H8"></a>受持一切诸佛法藏。<a id="a-H9"></a>具足一切诸波罗蜜。<a id="a-HA"></a>即入顿悟大菩萨位。<a id="a-HB"></a>即与普贤文殊共为等侣。<a id="a-HC"></a>即常住法性身中。<a id="a-HD"></a>为十方诸佛称叹。<a id="a-HE"></a>授记能八相成道。<a id="a-HF"></a>于十方国究竟一切佛事。<a id="a-HG"></a>具足真应二身。<a id="a-HH"></a>是名初发心住菩萨。<a id="a-HI"></a>然上所说依经明其三观行相。<a id="a-HJ"></a>似成别异。<a id="a-HK"></a>若在行人。<a id="a-HL"></a>即须三智一心中得。<a id="a-HM"></a>不纵横并别。<a id="a-HN"></a>方是圆修也天台空观即此止门。<a id="a-HO"></a>假观即观门。<a id="a-HP"></a>中观即俱运也。<a id="a-HQ"></a>大约如此。</p>
  <p id="aHR">防退中。<a id="a-HS"></a>论众生者。<a id="a-HT"></a>十信初心之上品也。<a id="a-HU"></a>怯弱等者。<a id="a-HV"></a>谓于生死中创起觉悟。<a id="a-HW"></a>惑业则无始积集。<a id="a-HX"></a>善行则方将修学境强心弱障重力微。<a id="a-HY"></a>在于观心宁无恐劣。<a id="a-HZ"></a>娑婆者。<a id="a-Ha"></a>此云堪忍。<a id="a-Hb"></a>具足五浊实不可居。<a id="a-Hc"></a>故经云。<a id="a-Hd"></a>此浊恶世地狱饿鬼畜生充满。<a id="a-He"></a>多不善聚。<a id="a-Hf"></a>唯佛如来堪忍住。<a id="a-Hg"></a>故亦可修忍。<a id="a-Hh"></a>胜余方故。<a id="a-Hi"></a>不能常值等者。<a id="a-Hj"></a>以秽土之中虽有佛出。<a id="a-Hk"></a>然不久住即入灭度。<a id="a-Hl"></a>动经多劫空过无佛。<a id="a-Hm"></a>行者或生佛前。<a id="a-Hn"></a>或生佛后皆不得值。<a id="a-Ho"></a>以不值故不能供养亲近承受圣旨。<a id="a-Hp"></a>惧谓等者。<a id="a-Hq"></a>其犹孤子未及成人。<a id="a-Hr"></a>便失恃怙宁不忧劳。<a id="a-Hs"></a>将无所损。<a id="a-Ht"></a>行人亦尔。<a id="a-Hu"></a>无佛为胜缘内心又微弱。<a id="a-Hv"></a>况兹秽境五浊混然。<a id="a-Hw"></a>期心上求实为难进。<a id="a-Hx"></a>拟退圣道。</p>
  <p id="aHy">圣意中。<a id="a-Hz"></a>论胜方便者。<a id="a-I0"></a>即念佛三昧十六观门。<a id="a-I1"></a>及佛愿力等。<a id="a-I2"></a>随愿下如随愿往生经所说。<a id="a-I3"></a>十方皆有净土。<a id="a-I4"></a>若欲生者随愿往生。</p>
  <p id="aI5">引经中。<a id="a-I6"></a>论修多罗等者。<a id="a-I7"></a>即阿弥陀无量寿瑞相。<a id="a-I8"></a>及观经等。<a id="a-I9"></a>如小弥陀经说。<a id="a-IA"></a>从是西方过十万亿佛土。<a id="a-IB"></a>有世界。<a id="a-IC"></a>名曰极乐。<a id="a-ID"></a>乐事极。<a id="a-IE"></a>故名为极乐。<a id="a-IF"></a>有佛号阿弥陀。<a id="a-IG"></a>阿弥陀者。<a id="a-IH"></a>此云无量。<a id="a-II"></a>光明寿命弟子国土庄严悉无量。<a id="a-IJ"></a>故其国土庄严佛身功德微妙殊绝。<a id="a-IK"></a>难可思议。<a id="a-IL"></a>广在经文。<a id="a-IM"></a>不能具述。<a id="a-IN"></a>然凡往生者。<a id="a-IO"></a>都有九品。<a id="a-IP"></a>因行有胜劣。<a id="a-IQ"></a>往生有升降。<a id="a-IR"></a>华开有迟速。<a id="a-IS"></a>成道有前后。<a id="a-IT"></a>上上品者。<a id="a-IU"></a>发三种心。<a id="a-IV"></a>谓志诚心深心回向心。<a id="a-IW"></a>具足戒行读诵大乘。<a id="a-IX"></a>一日乃至七日。<a id="a-IY"></a>即得往生。<a id="a-IZ"></a>佛及菩萨亲来迎接。<a id="a-Ia"></a>观音菩萨执金刚台等。<a id="a-Ib"></a>至行者前。<a id="a-Ic"></a>其人乘此随佛之后。<a id="a-Id"></a>如弹指顷即生彼国。<a id="a-Ie"></a>生已见佛闻法开悟。<a id="a-If"></a>经须臾顷遍至十方。<a id="a-Ig"></a>于诸佛前次第受记。<a id="a-Ih"></a>还至本国。<a id="a-Ii"></a>得无量百千陀罗尼门。<a id="a-Ij"></a>乃至下下品者。<a id="a-Ik"></a>五逆十恶具诸不善。<a id="a-Il"></a>以恶业故。<a id="a-Im"></a>合堕地狱。<a id="a-In"></a>经历多劫。<a id="a-Io"></a>临命终时遇善知识教。<a id="a-Ip"></a>令称佛名号。<a id="a-Iq"></a>于念念中除八十亿劫生死重罪。<a id="a-Ir"></a>具足十念乘华往生。<a id="a-Is"></a>佛及菩萨共来迎接。<a id="a-It"></a>生彼池中莲华之内。<a id="a-Iu"></a>满十二大劫莲华乃开。<a id="a-Iv"></a>观音势至而为说法。<a id="a-Iw"></a>闻法欢喜灭罪除障。<a id="a-Ix"></a>发菩提心等。<a id="a-Iy"></a>如要备见请览彼经。<a id="a-Iz"></a>问准随愿往生经说。<a id="a-J0"></a>十方皆有净土。<a id="a-J1"></a>云何偏指西方。<a id="a-J2"></a>答因易缘强胜余方故。<a id="a-J3"></a>因易者。<a id="a-J4"></a>十念为因故。<a id="a-J5"></a>缘强者。<a id="a-J6"></a>彼佛愿力故。<a id="a-J7"></a>以彼佛因中有四十八种广大誓愿。<a id="a-J8"></a>于中云。<a id="a-J9"></a>若有众生欲生我国。<a id="a-JA"></a>十念成就不得生者。<a id="a-JB"></a>不取正觉。<a id="a-JC"></a>有兹所以。<a id="a-JD"></a>故偏指也。<a id="a-JE"></a>具如瑞相经。<a id="a-JF"></a>常见佛者。<a id="a-JG"></a>约生彼说也。<a id="a-JH"></a>若观法身者。<a id="a-JI"></a>约今修因也。<a id="a-JJ"></a>疏三位者。<a id="a-JK"></a>料拣往生之人。<a id="a-JL"></a>正是说于已生彼者。<a id="a-JM"></a>若观经中具明九品。<a id="a-JN"></a>天台所判。<a id="a-JO"></a>上三品人始从习种终至解行菩萨。<a id="a-JP"></a>中三品是十信已下。<a id="a-JQ"></a>以能持戒孝养等。<a id="a-JR"></a>而求生故。<a id="a-JS"></a>下三品是今时悠悠凡夫。<a id="a-JT"></a>以作众恶重罪。<a id="a-JU"></a>临命终时遇善友劝。<a id="a-JV"></a>方愿生故。<a id="a-JW"></a>上上品见佛闻法便证无生故。<a id="a-JX"></a>是道种人。<a id="a-JY"></a>上中品位当性种。<a id="a-JZ"></a>上下品位当习种。<a id="a-Ja"></a>一得道有迟速。<a id="a-Jb"></a>二所乘有胜劣。<a id="a-Jc"></a>得道迟速者。<a id="a-Jd"></a>上上品如前生。<a id="a-Je"></a>已便证无生。<a id="a-Jf"></a>上中者。<a id="a-Jg"></a>生经七日得不退转。<a id="a-Jh"></a>经一小劫得无生忍。<a id="a-Ji"></a>上下者。<a id="a-Jj"></a>经三七日。<a id="a-Jk"></a>能游十方。<a id="a-Jl"></a>过三小劫得百法明门。<a id="a-Jm"></a>住欢喜地。<a id="a-Jn"></a>乘胜劣者。<a id="a-Jo"></a>初金刚台。<a id="a-Jp"></a>次紫金台。<a id="a-Jq"></a>后金莲华。<a id="a-Jr"></a>今疏约三位者。<a id="a-Js"></a>但就九品中前六品说。<a id="a-Jt"></a>初位即彼中三品人也。<a id="a-Ju"></a>第二位即彼上下品人。<a id="a-Jv"></a>第三位即彼上中上上品人也。<a id="a-Jw"></a>以是料拣不退义故。<a id="a-Jx"></a>故此判也。<a id="a-Jy"></a>无退缘者。<a id="a-Jz"></a>以彼寿命长远。<a id="a-K0"></a>又无女人无三涂。<a id="a-K1"></a>无寒暑无饥渴。<a id="a-K2"></a>无冤亲无老病。<a id="a-K3"></a>所欲随心。<a id="a-K4"></a>常与声闻大菩萨等而为伴侣。<a id="a-K5"></a>常见佛闻法。<a id="a-K6"></a>水鸟树林皆演苦空无常无我。<a id="a-K7"></a>念佛念法。<a id="a-K8"></a>由是善业则自然增长。<a id="a-K9"></a>尘劳则任运消除。<a id="a-KA"></a>直至菩提更无退转故。<a id="a-KB"></a>弥陀经云。<a id="a-KC"></a>若有人已发愿今发愿当发愿。<a id="a-KD"></a>欲生弥陀佛国者。<a id="a-KE"></a>皆得不退于阿耨多罗三藐三菩提。<a id="a-KF"></a>与此秽土修行霄壤有隔。<a id="a-KG"></a>犹如二人共至前所。<a id="a-KH"></a>一则徒步。<a id="a-KI"></a>一则乘载。<a id="a-KJ"></a>如是二人难易可见。<a id="a-KK"></a>彼此二境修行等差。<a id="a-KL"></a>亦复如是。<a id="a-KM"></a>然今有人不审利害。<a id="a-KN"></a>于两土察因缘之胜劣。<a id="a-KO"></a>说空行有数宝受贫。<a id="a-KP"></a>往往穷理以无西。<a id="a-KQ"></a>沈空而谤教信鄙俚于后代。<a id="a-KR"></a>非方便于先觉。<a id="a-KS"></a>恃己为是何是之有。<a id="a-KT"></a>谓我情忘。<a id="a-KU"></a>何情之忘。<a id="a-KV"></a>及乎赞喜谤嗔。<a id="a-KW"></a>惑之盛矣。<a id="a-KX"></a>殊不知存我入觉。<a id="a-KY"></a>觉思远焉。<a id="a-KZ"></a>而罔信安养为息肩脱屣之地者。<a id="a-Ka"></a>吾为之伤之。<a id="a-Kb"></a>弗能已也。<a id="a-Kc"></a>佛记等者。<a id="a-Kd"></a>楞伽经说。<a id="a-Ke"></a>龙树比丘住初劝喜地。<a id="a-Kf"></a>能破有无见。<a id="a-Kg"></a>往生安乐国。<a id="a-Kh"></a>后二位者。<a id="a-Ki"></a>即十信满足及三贤位人。<a id="a-Kj"></a>以观真如法身勤修习故。<a id="a-Kk"></a>愿生彼国。<a id="a-Kl"></a>即是九品中上三品人也。<a id="a-Km"></a>反知初位信行未满者。<a id="a-Kn"></a>即可对前常见于佛。<a id="a-Ko"></a>终无有退之文也。<a id="a-Kp"></a>然今论云。<a id="a-Kq"></a>若观真如法身毕竟得生。<a id="a-Kr"></a>斯则观已方生住正定也。<a id="a-Ks"></a>故知不可作生后方观而解。<a id="a-Kt"></a>有智请详。</p>
  <p id="aKu">劝修利益者。<a id="a-Kv"></a>即流通分也。<a id="a-Kw"></a>既陈法义广示修行。<a id="a-Kx"></a>圆顿之根必依悟入。<a id="a-Ky"></a>今总举前说。<a id="a-Kz"></a>劝令受持闻思修习得利益故。<a id="a-L0"></a>文中具说三慧益相。<a id="a-L1"></a>仍举不信毁谤之过。<a id="a-L2"></a>今但云劝修利益者。<a id="a-L3"></a>何也。<a id="a-L4"></a>谓举深该浅故。<a id="a-L5"></a>不言闻思因劝而修故。<a id="a-L6"></a>自无疑谤。<a id="a-L7"></a>由是但云劝修利益。<a id="a-L8"></a>结前生后中。<a id="a-L9"></a>论如是等者。<a id="a-LA"></a>指前三分所诠法也。<a id="a-LB"></a>谓一心二门。<a id="a-LC"></a>二觉二不觉。<a id="a-LD"></a>四位二相。<a id="a-LE"></a>三细六粗。<a id="a-LF"></a>五意六染。<a id="a-LG"></a>二碍四熏习。<a id="a-LH"></a>三大二身。<a id="a-LI"></a>二见三心。<a id="a-LJ"></a>四方便六度。<a id="a-LK"></a>三心相四信五行等。<a id="a-LL"></a>并已说了。<a id="a-LM"></a>然此等诸法尽是大乘之中差别法义。<a id="a-LN"></a>故云。<a id="a-LO"></a>如是摩诃衍等。<a id="a-LP"></a>诸佛秘藏者。<a id="a-LQ"></a>即大涅槃三德甚深。<a id="a-LR"></a>是佛所证。<a id="a-LS"></a>非因位能穷故名秘。<a id="a-LT"></a>多所含容而无积聚故名藏。<a id="a-LU"></a>此之秘藏具足三法。<a id="a-LV"></a>谓摩诃般若解脱法身。<a id="a-LW"></a>一一皆具常乐我净。<a id="a-LX"></a>故名为德。<a id="a-LY"></a>虽有三名而无三体。<a id="a-LZ"></a>如天面三目不纵横并别。<a id="a-La"></a>非一二三而一二三。<a id="a-Lb"></a>故名秘藏。<a id="a-Lc"></a>然上所说差别法义。<a id="a-Ld"></a>以此三法往收罄无不尽。<a id="a-Le"></a>何谓也。<a id="a-Lf"></a>如上一心是总举秘藏体。<a id="a-Lg"></a>具足三大义故。<a id="a-Lh"></a>二门不离真俗二谛。<a id="a-Li"></a>真中泯相即空是般若。<a id="a-Lj"></a>显实是法身。<a id="a-Lk"></a>生灭是俗谛正是解脱。<a id="a-Ll"></a>二觉中本觉是法身。<a id="a-Lm"></a>始觉是般若。<a id="a-Ln"></a>始本不二是解脱。<a id="a-Lo"></a>四位中随一一位。<a id="a-Lp"></a>皆有能证智是般若。<a id="a-Lq"></a>所证理是法身。<a id="a-Lr"></a>离障处即解脱。<a id="a-Ls"></a>二相中智净相是法身般若。<a id="a-Lt"></a>不思议业相是解脱。<a id="a-Lu"></a>四镜中如实空镜是法身。<a id="a-Lv"></a>因熏习镜是般若。<a id="a-Lw"></a>后二镜是解脱。<a id="a-Lx"></a>又初是法身。<a id="a-Ly"></a>二是般若解脱。<a id="a-Lz"></a>后二中三是般若法身。<a id="a-M0"></a>四是解脱。<a id="a-M1"></a>九相中前七属烦恼。<a id="a-M2"></a>是般若。<a id="a-M3"></a>造业是解脱。<a id="a-M4"></a>受报是法身。<a id="a-M5"></a>五意六染二碍摄入九相。<a id="a-M6"></a>可以意得。<a id="a-M7"></a>四熏习中染熏方离无明。<a id="a-M8"></a>妄心境界起成惑业。<a id="a-M9"></a>流转生死。<a id="a-MA"></a>如九相所配。<a id="a-MB"></a>净熏中真如是法身。<a id="a-MC"></a>熏起始觉是般若。<a id="a-MD"></a>离障处即解脱。<a id="a-ME"></a>三大中体是法身。<a id="a-MF"></a>相是般若。<a id="a-MG"></a>用是解脱。<a id="a-MH"></a>二身中真身属法身般若。<a id="a-MI"></a>应身是解脱。<a id="a-MJ"></a>对治邪执能对是般若。<a id="a-MK"></a>二见无处即解脱。<a id="a-ML"></a>正理显处即法身。<a id="a-MM"></a>三心中直心即法身。<a id="a-MN"></a>深心即般若。<a id="a-MO"></a>大悲心即解脱。<a id="a-MP"></a>六度中度度皆具三种。<a id="a-MQ"></a>如云以知。<a id="a-MR"></a>是般若。<a id="a-MS"></a>法性是法身。<a id="a-MT"></a>本无悭贪是解脱。<a id="a-MU"></a>三心相中真心即般若法身。<a id="a-MV"></a>方便及业识心即解脱。<a id="a-MW"></a>四信中信真如即法身。<a id="a-MX"></a>信佛即般若。<a id="a-MY"></a>信法与僧即解脱。<a id="a-MZ"></a>五行中前四即解脱。<a id="a-Ma"></a>止即法身。<a id="a-Mb"></a>观即般若。<a id="a-Mc"></a>或一一行皆具三种。<a id="a-Md"></a>以此三法。<a id="a-Me"></a>统收一切靡不皆尽。<a id="a-Mf"></a>此三不离前之一心。<a id="a-Mg"></a>斯则十方三世一切佛法。<a id="a-Mh"></a>皆此论摄故。<a id="a-Mi"></a>名秘藏。<a id="a-Mj"></a>我已总说也。</p>
  <p id="aMk">举益。<a id="a-Ml"></a>论如来甚深境界者。<a id="a-Mm"></a>一心二门三大也。<a id="a-Mn"></a>一心则法甚深。<a id="a-Mo"></a>三大则义甚深。<a id="a-Mp"></a>二门则理事甚深。<a id="a-Mq"></a>皆是如来所证之境故。<a id="a-Mr"></a>正信者。<a id="a-Ms"></a>以此为实不信诸法故。<a id="a-Mt"></a>既生正信。<a id="a-Mu"></a>故离诽谤。<a id="a-Mv"></a>离诽谤。<a id="a-Mw"></a>故入大乘道。<a id="a-Mx"></a>道即因义。<a id="a-My"></a>能通佛果故。<a id="a-Mz"></a>持此论者。<a id="a-N0"></a>教是大乘之门。<a id="a-N1"></a>欲入大乘故。<a id="a-N2"></a>须持教或读或诵。<a id="a-N3"></a>总名为持。<a id="a-N4"></a>视听所知悉名闻慧。<a id="a-N5"></a>疏思慧者。<a id="a-N6"></a>思惟其义。<a id="a-N7"></a>修慧者。<a id="a-N8"></a>如说修行。<a id="a-N9"></a>论究竟等者。<a id="a-NA"></a>始因闻思终得佛果故。<a id="a-NB"></a>又一得永得。<a id="a-NC"></a>故云究竟。<a id="a-ND"></a>佛果圆通名之为道。</p>
  <p id="aNE">闻益中。<a id="a-NF"></a>论若人等者。<a id="a-NG"></a>有二意。<a id="a-NH"></a>一者但能如此不怯。<a id="a-NI"></a>他时必得如来授记。<a id="a-NJ"></a>如宝藏佛说释迦后时必得然灯如来授记。<a id="a-NK"></a>二者景行若斯义。<a id="a-NL"></a>合得记。<a id="a-NM"></a>如圆觉经清净慧章末云。<a id="a-NN"></a>若人闻此法门不生惊畏。<a id="a-NO"></a>是则名为净觉随顺。<a id="a-NP"></a>汝等当知。<a id="a-NQ"></a>如是众生已曾供养百千万亿恒河沙诸佛。<a id="a-NR"></a>植众德本。<a id="a-NS"></a>佛说是人名为成就一切种智。<a id="a-NT"></a>义同此也。<a id="a-NU"></a>又如法华说。<a id="a-NV"></a>如来灭后。<a id="a-NW"></a>若有人闻妙法华经。<a id="a-NX"></a>乃至一句一偈一念随喜者。<a id="a-NY"></a>我亦与授阿耨多罗三藐三菩提记。</p>
  <p id="aNZ">思益中。<a id="a-Na"></a>论假使者。<a id="a-Nb"></a>实无此人假设而立。<a id="a-Nc"></a>故三千大千世界者。<a id="a-Nd"></a>俱舍云。<a id="a-Ne"></a>四大洲。<a id="a-Nf"></a>日月。<a id="a-Ng"></a>苏迷卢。<a id="a-Nh"></a>欲天。<a id="a-Ni"></a>梵世。<a id="a-Nj"></a>各一千名一小千界。<a id="a-Nk"></a>此小千千倍说名一中千。<a id="a-Nl"></a>此千倍大千。<a id="a-Nm"></a>皆同一成坏。<a id="a-Nn"></a>配亦可知。<a id="a-No"></a>十善者。<a id="a-Np"></a>化人令行十善果招天上。<a id="a-Nq"></a>虽即数多不离三界。<a id="a-Nr"></a>不成无漏。<a id="a-Ns"></a>若思此法是佛之因。<a id="a-Nt"></a>究竟令得无上佛道。<a id="a-Nu"></a>时虽不多功不可喻。<a id="a-Nv"></a>岂将世善而可并耶。</p>
  <p id="aNw">德多中。<a id="a-Nx"></a>论受持者。<a id="a-Ny"></a>领受法义。<a id="a-Nz"></a>任持在心。<a id="a-O0"></a>食顷之际散心思惟。<a id="a-O1"></a>功不可喻。<a id="a-O2"></a>况一日一夜定心观察。<a id="a-O3"></a>时长行胜。<a id="a-O4"></a>所获功德诚如此言。<a id="a-O5"></a>不可思说也。</p>
  <p id="aO6">校量中。<a id="a-O7"></a>论假令等者。<a id="a-O8"></a>此中校胜文虽不多。<a id="a-O9"></a>义则甚广。<a id="a-OA"></a>以能叹之人是无上大觉。<a id="a-OB"></a>具一切智有无碍辩。<a id="a-OC"></a>凡所叹说无不究竟。<a id="a-OD"></a>今则不独一佛所叹。<a id="a-OE"></a>仍举十方一切诸佛。<a id="a-OF"></a>是人胜而复多也。<a id="a-OG"></a>又非于少时间。<a id="a-OH"></a>仍各于无量无数劫中。<a id="a-OI"></a>是称叹时长也。<a id="a-OJ"></a>非谓多佛于长时中。<a id="a-OK"></a>叹其功德令得边际。<a id="a-OL"></a>而又复言亦不能尽。<a id="a-OM"></a>是知义丰文约之教。<a id="a-ON"></a>比余处校胜之文。<a id="a-OO"></a>实为尽矣。</p>
  <p id="aOP">所以中。<a id="a-OQ"></a>论何以故者。<a id="a-OR"></a>果人无量劫数无边。<a id="a-OS"></a>于尔所时。<a id="a-OT"></a>经尔所佛叹所不及。<a id="a-OU"></a>有何所以耶。<a id="a-OV"></a>谓法性下释也。<a id="a-OW"></a>谓性无边故。<a id="a-OX"></a>功德如性亦复无边。<a id="a-OY"></a>以修习斯论者。<a id="a-OZ"></a>即是深入法性之所获故。</p>
  <p id="aOa">谤毁中。<a id="a-Ob"></a>疏罪重者。<a id="a-Oc"></a>受持既若福多毁谤。<a id="a-Od"></a>合招罪重。<a id="a-Oe"></a>准大般若经说。<a id="a-Of"></a>谤法众生入阿鼻地狱。<a id="a-Og"></a>经无量劫。<a id="a-Oh"></a>遇此境坏。<a id="a-Oi"></a>则寄余界地狱。<a id="a-Oj"></a>如是展转遍历十方。<a id="a-Ok"></a>还至本处罪由未尽。<a id="a-Ol"></a>今言无量大苦。<a id="a-Om"></a>是此类也亦如法华经说。<a id="a-On"></a>谤经之人其人命终入阿鼻狱具足一劫。<a id="a-Oo"></a>劫尽更生。<a id="a-Op"></a>如是展转至无数劫。<a id="a-Oq"></a>从地狱出。<a id="a-Or"></a>当堕畜生等。<a id="a-Os"></a>止谤者。<a id="a-Ot"></a>亦是劝信获罪若是。<a id="a-Ou"></a>宜可止之。<a id="a-Ov"></a>故胜鬘说。<a id="a-Ow"></a>若自有智则自体会。<a id="a-Ox"></a>若不解处则仰推如来。<a id="a-Oy"></a>非我境界。<a id="a-Oz"></a>苟能如此。<a id="a-P0"></a>则何患殃及于后世耶。<a id="a-P1"></a>论以深下或问曰。<a id="a-P2"></a>以何义故。<a id="a-P3"></a>不信毁谤者获罪如斯。<a id="a-P4"></a>故此释之。<a id="a-P5"></a>亦如法华云。<a id="a-P6"></a>断佛种故受斯罪报。<a id="a-P7"></a>以一下又难曰。<a id="a-P8"></a>但谤此论。<a id="a-P9"></a>如何乃言断三宝种成自他之害耶。<a id="a-PA"></a>故此释之。<a id="a-PB"></a>疏果人得涅槃等者。<a id="a-PC"></a>此但约人互显影略而言。<a id="a-PD"></a>据理则一得俱得故。<a id="a-PE"></a>非别证。<a id="a-PF"></a>如般若心经说。<a id="a-PG"></a>菩提萨埵依般若得涅槃。<a id="a-PH"></a>三世诸佛依般若得菩提。<a id="a-PI"></a>此亦如是法宝等者。<a id="a-PJ"></a>以论中如来是佛宝菩萨是僧宝。<a id="a-PK"></a>若不信此法。<a id="a-PL"></a>则无菩萨修行。<a id="a-PM"></a>即僧宝断绝。<a id="a-PN"></a>若无修行。<a id="a-PO"></a>则不证菩提涅槃。<a id="a-PP"></a>是法宝断绝。<a id="a-PQ"></a>若不证果即无如来。<a id="a-PR"></a>是佛宝断绝。<a id="a-PS"></a>三宝断绝皆由不信毁谤。<a id="a-PT"></a>是故获罪经无量劫受大苦也。<a id="a-PU"></a>将知大罪莫大于谤法耳。</p>
  <p id="aPV">结劝中。<a id="a-PW"></a>论过去即释迦之流。<a id="a-PX"></a>现在即马鸣之类。<a id="a-PY"></a>未来即今之行者。<a id="a-PZ"></a>楞严文殊叹观音圆通云。<a id="a-Pa"></a>过去诸如来斯门已成就。<a id="a-Pb"></a>现在诸菩萨今各入圆通。<a id="a-Pc"></a>未来修学人当依如是法。<a id="a-Pd"></a>我亦从中证。<a id="a-Pe"></a>非唯观世音无异路者。<a id="a-Pf"></a>经云。<a id="a-Pg"></a>此是微尘佛一路涅槃门。<a id="a-Ph"></a>又云。<a id="a-Pi"></a>十方如来一门超出妙庄严路。</p>
  <p id="aPj">总结中。<a id="a-Pk"></a>论诸佛等者。<a id="a-Pl"></a>诸佛谓能证能说之人。<a id="a-Pm"></a>甚深下即所证所说之法。<a id="a-Pn"></a>此中深广等是总指三大。<a id="a-Po"></a>深约竖论。<a id="a-Pp"></a>大约横说。<a id="a-Pq"></a>二皆绝待故加甚广之言。<a id="a-Pr"></a>谓深中之深非对浅之深。<a id="a-Ps"></a>故云甚深。<a id="a-Pt"></a>大中之大非对小之大。<a id="a-Pu"></a>故云广大。<a id="a-Pv"></a>或可深广大三字。<a id="a-Pw"></a>别对体相用之三义。<a id="a-Px"></a>深是体大。<a id="a-Py"></a>谓实相真法非因位能穷。<a id="a-Pz"></a>唯佛究尽。<a id="a-Q0"></a>故大论云。<a id="a-Q1"></a>智度大海唯佛穷底。<a id="a-Q2"></a>又法华云。<a id="a-Q3"></a>深固幽远无人能到。<a id="a-Q4"></a>此则约过去无始未来无终。<a id="a-Q5"></a>不生不灭故云深也。<a id="a-Q6"></a>广是用大。<a id="a-Q7"></a>谓过河沙之妙用。<a id="a-Q8"></a>潜兴密应无有休息。<a id="a-Q9"></a>无有穷尽。<a id="a-QA"></a>此无尽之用一一同于觉性。<a id="a-QB"></a>无有边涯。<a id="a-QC"></a>无有分限。<a id="a-QD"></a>故楞严云。<a id="a-QE"></a>我以不生不灭合如来藏。<a id="a-QF"></a>而如来藏本妙圆心。<a id="a-QG"></a>周遍法界。<a id="a-QH"></a>是故于中一为无量无量为一。<a id="a-QI"></a>小中现大大中现小。<a id="a-QJ"></a>不动道场。<a id="a-QK"></a>遍能含受十方国土。<a id="a-QL"></a>坐微尘里转大法轮等。<a id="a-QM"></a>故云广也。<a id="a-QN"></a>大是相大。<a id="a-QO"></a>相谓义相。<a id="a-QP"></a>即前所辨大智慧光明义。<a id="a-QQ"></a>遍照法界义等。<a id="a-QR"></a>过于河沙无漏性德与真如体。<a id="a-QS"></a>不离不断不异不思议。<a id="a-QT"></a>非深非广能深能广。<a id="a-QU"></a>故受大名。<a id="a-QV"></a>所言甚者。<a id="a-QW"></a>通贯三字。<a id="a-QX"></a>谓甚深甚广甚大。<a id="a-QY"></a>俱绝待故。<a id="a-QZ"></a>此之三法遍能含摄一切佛法。<a id="a-Qa"></a>亦摄一切众生法。<a id="a-Qb"></a>含摄虽多俱不离一心。<a id="a-Qc"></a>一心者。<a id="a-Qd"></a>是诸佛所证之极致。<a id="a-Qe"></a>是诸佛所说之根本。<a id="a-Qf"></a>故前论云。<a id="a-Qg"></a>谓欲解释如来根本之义。<a id="a-Qh"></a>令诸众生正解不谬故。<a id="a-Qi"></a>今论主以少言句。<a id="a-Qj"></a>随顺此法略而说之。<a id="a-Qk"></a>言虽约略理无不备。<a id="a-Ql"></a>故云总持说也。<a id="a-Qm"></a>故前文云。<a id="a-Qn"></a>如是此论为欲总摄如来广大深法无边义。<a id="a-Qo"></a>故应说此论。<a id="a-Qp"></a>论如法性者。<a id="a-Qq"></a>法性遍满圆无际故。<a id="a-Qr"></a>造论功德如性广大。<a id="a-Qs"></a>亦无有际。<a id="a-Qt"></a>法性甚深无穷尽故。<a id="a-Qu"></a>造论功德如性甚深。<a id="a-Qv"></a>亦无有尽。<a id="a-Qw"></a>法性无漏离诸染故。<a id="a-Qx"></a>造论功德如性无漏。<a id="a-Qy"></a>非垢非染。<a id="a-Qz"></a>法性无为离施作故。<a id="a-R0"></a>造论功德如性无作。<a id="a-R1"></a>非有为相不可破坏。<a id="a-R2"></a>尽于未来。<a id="a-R3"></a>如是功德无量无尽无漏无为。<a id="a-R4"></a>欲何所利。<a id="a-R5"></a>由是论云。<a id="a-R6"></a>普利一切众生界。<a id="a-R7"></a>然利众生不出二种。<a id="a-R8"></a>一令离苦。<a id="a-R9"></a>谓离分段变易二生死故。<a id="a-RA"></a>二令得乐。<a id="a-RB"></a>谓得菩提涅槃二无上乐。<a id="a-RC"></a>以众生有三乘五性四生九类差别不同。<a id="a-RD"></a>故云一切。<a id="a-RE"></a>今回如性功德。<a id="a-RF"></a>普沾利之。<a id="a-RG"></a>令彼随自根性咸得其益。<a id="a-RH"></a>终至究竟无上觉道耳。</p>
 </body>
</html>