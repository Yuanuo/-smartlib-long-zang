<!doctype html>
<html id="z3IBXIL1g8" data-ver="1509">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第四</h1>
  <p id="a2">归依三宝者。<a id="a-3"></a>然诸论具阙不同。<a id="a-4"></a>有具归者如智论等。<a id="a-5"></a>有唯归佛者如地持论等。<a id="a-6"></a>有唯归人者如十地论等。<a id="a-7"></a>有并不归者如十二门论等。<a id="a-8"></a>此乃各随作者之意。<a id="a-9"></a>今所归者具也。<a id="a-A"></a>疏文二。<a id="a-B"></a>初叙意。<a id="a-C"></a>荷恩者。<a id="a-D"></a>佛大慈悲故。<a id="a-E"></a>垂之以教教不自阐。<a id="a-F"></a>传之以僧。<a id="a-G"></a>使我于苦不至于乐有得。<a id="a-H"></a>即知三宝于我大有恩德。<a id="a-I"></a>为感荷故而归命之。<a id="a-J"></a>加护者。<a id="a-K"></a>将欲造论摧邪显正。<a id="a-L"></a>先归三宝请以冥资。<a id="a-M"></a>助增智慧使其通晓。<a id="a-N"></a>故云加也。<a id="a-O"></a>恐其魔娆有成难事。<a id="a-P"></a>假以威力防外缘障。<a id="a-Q"></a>故云护也。<a id="a-R"></a>生信者。<a id="a-S"></a>论主示居因位种智未圆。<a id="a-T"></a>所述论文恐鲜有信。<a id="a-U"></a>承力而作必信无疑。<a id="a-V"></a>仪式者。<a id="a-W"></a>夫臣子之道。<a id="a-X"></a>欲有所作必先告于君父。<a id="a-Y"></a>今遗法弟子将造论文。<a id="a-Z"></a>必先归命三宝。<a id="a-a"></a>为后代仪式也。<a id="a-b"></a>尊胜者。<a id="a-c"></a>三宝尊重首出众物。<a id="a-d"></a>为世良田。<a id="a-e"></a>论初归之表殊胜也。<a id="a-f"></a>益物者。<a id="a-g"></a>然佛法僧能益庶品。<a id="a-h"></a>其利博哉。<a id="a-i"></a>凡愚迷倒莫有知者。<a id="a-j"></a>故伸归命以显于物有大利益也。</p>
  <p id="ak">论归命下二释文三。<a id="a-l"></a>初能归至诚文二。<a id="a-m"></a>初释文二。<a id="a-n"></a>今初事相。<a id="a-o"></a>释依投等四字。<a id="a-p"></a>共成归义。<a id="a-q"></a>谓归依归投归趣归向故。<a id="a-r"></a>御根下约能连持色心种子不断功能。<a id="a-s"></a>名之为命。<a id="a-t"></a>由命御之使根不坏。<a id="a-u"></a>即不相应行法所摄。<a id="a-v"></a>一身下命在身存命终身坏。<a id="a-w"></a>人之所重无以加焉。<a id="a-x"></a>举此下约所归。<a id="a-y"></a>以明能归也。<a id="a-z"></a>命可重者。<a id="a-10"></a>由无二故。<a id="a-11"></a>佛可尊者由无上故。<a id="a-12"></a>今以可重之命。<a id="a-13"></a>归于可尊之境。<a id="a-14"></a>是所宜也。</p>
  <p id="a15">疏又归下二观行释也。<a id="a-16"></a>众生下且明迷源也。<a id="a-17"></a>虽言六根兼取六识。<a id="a-18"></a>俱从一心分湛所起。<a id="a-19"></a>以本是纯元之一心。<a id="a-1A"></a>背之遂成六种根识。<a id="a-1B"></a>识不自起由尘所发。<a id="a-1C"></a>念念奔逸莫能自反。<a id="a-1D"></a>即背觉合尘之义。<a id="a-1E"></a>故佛顶经云。<a id="a-1F"></a>元依一精明分成六和合。<a id="a-1G"></a>今举下正显还源义。<a id="a-1H"></a>总摄六情者。<a id="a-1I"></a>情即根也。<a id="a-1J"></a>以命能总御诸根故。<a id="a-1K"></a>今举总摄别但言归命。<a id="a-1L"></a>以命还于一心之时。<a id="a-1M"></a>余皆随合故。<a id="a-1N"></a>经云。<a id="a-1O"></a>一根既返元六根成解脱。<a id="a-1P"></a>又云。<a id="a-1Q"></a>一处成休复六用皆不成。<a id="a-1R"></a>然上所说但派一为多。<a id="a-1S"></a>即是背义。<a id="a-1T"></a>摄多为一。<a id="a-1U"></a>即是归义。<a id="a-1V"></a>实无能背所背能归所归也。<a id="a-1W"></a>一心下谓有觉照为佛。<a id="a-1X"></a>可轨持为法。<a id="a-1Y"></a>具万德和合无违为僧。<a id="a-1Z"></a>一心之上而辨三义。<a id="a-1a"></a>故云一体。</p>
  <p id="a1b">疏然能下二通出。<a id="a-1c"></a>体二一通约三业也。<a id="a-1d"></a>能归体即马鸣身口意也。<a id="a-1e"></a>业即三用。<a id="a-1f"></a>欲显下释具三业。<a id="a-1g"></a>所以疏有三意。<a id="a-1h"></a>一显佛胜德。<a id="a-1i"></a>二圆自善根。<a id="a-1j"></a>三为彼来果。<a id="a-1k"></a>以身业归。<a id="a-1l"></a>显有天眼见。<a id="a-1m"></a>以口业归。<a id="a-1n"></a>显有天耳闻。<a id="a-1o"></a>以意业归。<a id="a-1p"></a>显有他心知。<a id="a-1q"></a>圆满下昔以三业悉皆不善。<a id="a-1r"></a>谓杀等十支今既归佛。<a id="a-1s"></a>即三业皆善。<a id="a-1t"></a>以身礼口赞心缘。<a id="a-1u"></a>即杀盗淫等自然不生。<a id="a-1v"></a>三轮因者。<a id="a-1w"></a>三轮是果。<a id="a-1x"></a>谓神通正教记心也。<a id="a-1y"></a>因即三业善三轮之因。<a id="a-1z"></a>依主释。<a id="a-20"></a>以因中身业归果获神通轮。<a id="a-21"></a>谓如意天眼天耳通也。<a id="a-22"></a>此能引邪归正故。<a id="a-23"></a>因中口业归果获正教轮。<a id="a-24"></a>谓宿命漏尽通也。<a id="a-25"></a>此能观根说法令解脱故。<a id="a-26"></a>因中意业归果获记心轮。<a id="a-27"></a>谓他心通也。<a id="a-28"></a>此令未信者信。<a id="a-29"></a>未修证者修证。<a id="a-2A"></a>或与记莂等。<a id="a-2B"></a>俱名轮者。<a id="a-2C"></a>以能摧辗众生惑障故。<a id="a-2D"></a>或见下明归之仪式。<a id="a-2E"></a>此乃不论三业前后。<a id="a-2F"></a>但随见闻等处。<a id="a-2G"></a>则用三业对而归之。<a id="a-2H"></a>此有四句。<a id="a-2I"></a>如疏列配。<a id="a-2J"></a>然上二句且约一期句数配属则可。<a id="a-2K"></a>若细推之就佛就机。<a id="a-2L"></a>恐无此理。<a id="a-2M"></a>如佛得自在。<a id="a-2N"></a>岂有见而不闻等处耶。<a id="a-2O"></a>若就机者。<a id="a-2P"></a>如见佛身不闻说法。<a id="a-2Q"></a>岂只以身作礼而不意敬口赞耶。<a id="a-2R"></a>如闻说法不见形相。<a id="a-2S"></a>岂只口赞而不运意作礼耶。<a id="a-2T"></a>又虽不见闻如专意念佛之人。<a id="a-2U"></a>岂无身口耶。<a id="a-2V"></a>况身口由心所使。<a id="a-2W"></a>意业不行。<a id="a-2X"></a>身口不动。<a id="a-2Y"></a>若如此所配。<a id="a-2Z"></a>且约一期。</p>
  <p id="a2a">疏今云下二结。<a id="a-2b"></a>属意业以身口皆由意使故。<a id="a-2c"></a>意为根本。<a id="a-2d"></a>余二为末。<a id="a-2e"></a>况三界唯心万法唯识。<a id="a-2f"></a>诚为可重。<a id="a-2g"></a>故但意业。</p>
  <p id="a2h">论尽十方者。<a id="a-2i"></a>二所归分齐也。<a id="a-2j"></a>疏二。<a id="a-2k"></a>今初明处所分齐。<a id="a-2l"></a>非直者。<a id="a-2m"></a>不但也。<a id="a-2n"></a>谓不但于一方三宝而展归命。<a id="a-2o"></a>此解十方也。<a id="a-2p"></a>每方下释尽字。<a id="a-2q"></a>然有两意。<a id="a-2r"></a>谓每方不但一刹两刹。<a id="a-2s"></a>每刹不唯一佛二佛。<a id="a-2t"></a>显三宝下释所以也。<a id="a-2u"></a>普遍者。<a id="a-2v"></a>经云。<a id="a-2w"></a>毗卢遮那遍一切处。<a id="a-2x"></a>此法身遍也。<a id="a-2y"></a>法身是理报身是智。<a id="a-2z"></a>理智不二报身亦遍。<a id="a-30"></a>法报是体应身是用。<a id="a-31"></a>即体之用应身亦遍。<a id="a-32"></a>余二例知。<a id="a-33"></a>此约所归广大者。<a id="a-34"></a>约能归由所归普遍故。<a id="a-35"></a>能归广大能所相称。<a id="a-36"></a>如函与盖也。<a id="a-37"></a>简小者。<a id="a-38"></a>约教释也。<a id="a-39"></a>亦是通约能所。<a id="a-3A"></a>以小乘中不信有他方佛。<a id="a-3B"></a>今言尽十方故。<a id="a-3C"></a>拣异彼也。</p>
  <p id="a3D">然三下二明三宝分齐也。<a id="a-3E"></a>住持者。<a id="a-3F"></a>雕铸塑画等像佛也。<a id="a-3G"></a>经律论三藏教文法也。<a id="a-3H"></a>比丘等五众和合僧也。<a id="a-3I"></a>依如是法而住持故。<a id="a-3J"></a>别相者。<a id="a-3K"></a>五教浅深不同。<a id="a-3L"></a>佛即三身十身。<a id="a-3M"></a>法即教理行果。<a id="a-3N"></a>僧即三贤十圣八辈上人。<a id="a-3O"></a>以五教不同三宝各异故。<a id="a-3P"></a>同体者。<a id="a-3Q"></a>虽有本性观行融通之异并以觉照为佛。<a id="a-3R"></a>轨持为法。<a id="a-3S"></a>和合为僧。<a id="a-3T"></a>皆约一法体上说故。<a id="a-3U"></a>为福下通释宝义。<a id="a-3V"></a>盖能生福利故喻之以田。<a id="a-3W"></a>咸可尊重故褒之以宝。<a id="a-3X"></a>由是三皆可宝。<a id="a-3Y"></a>故云三宝。<a id="a-3Z"></a>带数释也。<a id="a-3a"></a>然泛论田。<a id="a-3b"></a>有三种。<a id="a-3c"></a>一敬田。<a id="a-3d"></a>即三宝恭敬生福故。<a id="a-3e"></a>二恩田。<a id="a-3f"></a>即父母报恩生福故。<a id="a-3g"></a>三悲田。<a id="a-3h"></a>即贫病悲愍生福故。<a id="a-3i"></a>此约一期别义而说。<a id="a-3j"></a>然亦非可局定。<a id="a-3k"></a>如三宝岂无恩耶。<a id="a-3l"></a>智度论说。<a id="a-3m"></a>令传法修行报佛恩故。<a id="a-3n"></a>疏中六意之初。<a id="a-3o"></a>以荷恩德故。<a id="a-3p"></a>又父母岂不敬耶。<a id="a-3q"></a>如论语子游问孝。<a id="a-3r"></a>子曰。<a id="a-3s"></a>今之孝者是谓能养。<a id="a-3t"></a>至于犬马皆能有养。<a id="a-3u"></a>不敬何以别乎。<a id="a-3v"></a>贫病岂无恩耶。<a id="a-3w"></a>佛因众生方得成道。<a id="a-3x"></a>故佛化身名为恩德故。<a id="a-3y"></a>华严云。<a id="a-3z"></a>因于众生而起大悲。<a id="a-40"></a>因于大悲生菩提心。<a id="a-41"></a>因菩提心成等正觉。<a id="a-42"></a>又云。<a id="a-43"></a>若无众生。<a id="a-44"></a>一切菩萨终不能成无上正觉。<a id="a-45"></a>是故菩提由于众生。<a id="a-46"></a>又此悲境岂得不敬乎。<a id="a-47"></a>故礼记曰。<a id="a-48"></a>母不敬。<a id="a-49"></a>孝经云。<a id="a-4A"></a>敬其父即子悦。<a id="a-4B"></a>敬其君即臣悦。<a id="a-4C"></a>敬一人而千万人悦。<a id="a-4D"></a>所敬者寡而悦者众。<a id="a-4E"></a>又佛法中一切恭敬。<a id="a-4F"></a>又于父母岂无悲耶。<a id="a-4G"></a>且悲能与乐。<a id="a-4H"></a>孝经云。<a id="a-4I"></a>养则致其乐。<a id="a-4J"></a>又于三宝岂无与乐之义。<a id="a-4K"></a>苟能供养即斯义矣。<a id="a-4L"></a>故知三田各通三义。<a id="a-4M"></a>今约别说故。<a id="a-4N"></a>以三宝独称福田。<a id="a-4O"></a>今所归下结简该。<a id="a-4P"></a>同体者。<a id="a-4Q"></a>以今法宝中体相二大。<a id="a-4R"></a>正是同体三宝。<a id="a-4S"></a>故云该也。<a id="a-4T"></a>别相是正同体是兼。<a id="a-4U"></a>在文可见。<a id="a-4V"></a>疏中不配住持者。<a id="a-4W"></a>以住持佛法二俱色收。<a id="a-4X"></a>全用此中体大为性。<a id="a-4Y"></a>故下云。<a id="a-4Z"></a>谓一切法真如平等不增减故。<a id="a-4a"></a>又彼僧宝不离五众。<a id="a-4b"></a>此亦体大所摄故。<a id="a-4c"></a>下文云。<a id="a-4d"></a>真如自体相者。<a id="a-4e"></a>一切凡夫声闻缘觉菩萨诸佛无有增减等。<a id="a-4f"></a>此中同体便摄住持。<a id="a-4g"></a>故不言也。</p>
  <p id="a4h">论最胜下。<a id="a-4i"></a>所归三宝文三。<a id="a-4j"></a>初佛中疏二。<a id="a-4k"></a>初略配过小有两意。<a id="a-4l"></a>一佛果(三身三德)过于小乘之果故(罗汉辟支佛)二菩萨所归之佛(报身)过于小乘所归之佛(化身)超因亦二意。<a id="a-4m"></a>一佛果(妙觉)超于菩萨之因故(等觉已下)二真应无碍(自受用身)超于菩萨所见他受用身故。<a id="a-4n"></a>然若据马鸣所见。<a id="a-4o"></a>合是他受用身。<a id="a-4p"></a>今以意业归之。<a id="a-4q"></a>不取眼见。<a id="a-4r"></a>眼见则随其功力。<a id="a-4s"></a>意归则极至真身故。<a id="a-4t"></a>当自受用尔。<a id="a-4u"></a>上各二义中前义为正。<a id="a-4v"></a>业者下标。<a id="a-4w"></a>谓意下释也。<a id="a-4x"></a>意明业之一字通身口意。<a id="a-4y"></a>如疏所配。<a id="a-4z"></a>然最胜之言亦通三业。<a id="a-50"></a>谓遍知是意业最胜等。<a id="a-51"></a>亦可救世利他。<a id="a-52"></a>余当自利。<a id="a-53"></a>即自利利他悉圆满也。<a id="a-54"></a>若配三德。<a id="a-55"></a>即如次为智断恩也。</p>
  <p id="a56">疏遍知下别释中四。<a id="a-57"></a>初明佛意业。<a id="a-58"></a>真智下亦名实智根本正体智等。<a id="a-59"></a>此智证理之时。<a id="a-5A"></a>尽真如际无不圆极。<a id="a-5B"></a>故名遍知。<a id="a-5C"></a>即如理智证真义。<a id="a-5D"></a>俗智下亦名权智后得等。<a id="a-5E"></a>此智分别缘生染净等法。<a id="a-5F"></a>无不明了。<a id="a-5G"></a>亦名遍知。<a id="a-5H"></a>即如量智达俗义。<a id="a-5I"></a>理量下双结也。<a id="a-5J"></a>谓此二智缘二境时。<a id="a-5K"></a>不前不后亦不一时。<a id="a-5L"></a>智体无二境亦无二智。<a id="a-5M"></a>无二者。<a id="a-5N"></a>其体不异其用有殊。<a id="a-5O"></a>约知真处名为真智。<a id="a-5P"></a>约知俗处名为俗智。<a id="a-5Q"></a>境无二者。<a id="a-5R"></a>谓色即是空为真境。<a id="a-5S"></a>空即是色为俗境。<a id="a-5T"></a>由是证真时必达俗。<a id="a-5U"></a>达俗时必证真。<a id="a-5V"></a>证真达俗竟无前后。<a id="a-5W"></a>况无心外之境。<a id="a-5X"></a>何有境外之心。<a id="a-5Y"></a>心境浑融为一法界。<a id="a-5Z"></a>强分能所故曰智境。<a id="a-5a"></a>了无能所方曰无倒遍知。<a id="a-5b"></a>无倒即正也。<a id="a-5c"></a>如理如事故。</p>
  <p id="a5d">疏色无下二明佛身业也。<a id="a-5e"></a>华严等者。<a id="a-5f"></a>即不思议品中一一根遍即大也。<a id="a-5g"></a>不坏根性即小也。<a id="a-5h"></a>性即体性不坏见闻之体故。<a id="a-5i"></a>谓眼见耳闻对境不错。<a id="a-5j"></a>不杂等者。<a id="a-5k"></a>正遍之时根相宛然。<a id="a-5l"></a>各有区别不相浑杂。<a id="a-5m"></a>所谓度量则不见边涯。<a id="a-5n"></a>睹对则未尝移易。<a id="a-5o"></a>是以极至梵天。<a id="a-5p"></a>不见丈六之顶。<a id="a-5q"></a>遍满法界不起寂灭道场。<a id="a-5r"></a>大小无碍为若是也。<a id="a-5s"></a>相作者。<a id="a-5t"></a>谓一一根皆能见闻觉知。<a id="a-5u"></a>非同凡夫眼唯见色等。<a id="a-5v"></a>炳然者。<a id="a-5w"></a>谓分明无乱之义。<a id="a-5x"></a>斯即事也。<a id="a-5y"></a>性空即理也。<a id="a-5z"></a>谓所见之色全性而起色。<a id="a-60"></a>正起时即是性起也。<a id="a-61"></a>斯则事不碍理。<a id="a-62"></a>本疏复云。<a id="a-63"></a>妙理常湛而不碍业用广大。<a id="a-64"></a>此句即理不碍事。<a id="a-65"></a>此乃性起为相。<a id="a-66"></a>一多缘起而无边。<a id="a-67"></a>相得性融。<a id="a-68"></a>千差涉入而无碍。<a id="a-69"></a>其犹镜像水月。<a id="a-6A"></a>思之可知。<a id="a-6B"></a>华严云。<a id="a-6C"></a>佛身无去亦无来。<a id="a-6D"></a>所有国土皆明见。<a id="a-6E"></a>又金刚云。<a id="a-6F"></a>三十二相即是非相。<a id="a-6G"></a>又下论云。<a id="a-6H"></a>色性即智智性即色。<a id="a-6I"></a>遍一切处等。<a id="a-6J"></a>皆斯义也。<a id="a-6K"></a>圆回下然通两意。<a id="a-6L"></a>一约一会之中各见佛面。<a id="a-6M"></a>二约他处遍应同时。<a id="a-6N"></a>十方下约处显遍。<a id="a-6O"></a>无有一处而不有佛故。<a id="a-6P"></a>多机下约机释疑。<a id="a-6Q"></a>闻说十方齐现。<a id="a-6R"></a>将谓分身赴感。<a id="a-6S"></a>今云多机顿感。<a id="a-6T"></a>应虽一时而其佛身寂焉不动。<a id="a-6U"></a>如一月影千万人见。<a id="a-6V"></a>各随其人东西而去。<a id="a-6W"></a>影且不分。<a id="a-6X"></a>佛亦如是。<a id="a-6Y"></a>故华严云。<a id="a-6Z"></a>佛身充满于法界。<a id="a-6a"></a>普现一切众生前。<a id="a-6b"></a>随缘赴感靡不周。<a id="a-6c"></a>而常处此菩提座。</p>
  <p id="a6d">疏世者下三明佛口业中三。<a id="a-6e"></a>今初所救三世间者。<a id="a-6f"></a>智正觉世间。<a id="a-6g"></a>众生世间。<a id="a-6h"></a>器世间。<a id="a-6i"></a>正觉为能化众生为所化。<a id="a-6j"></a>器界为化处。<a id="a-6k"></a>以器界是无情正觉是佛故。<a id="a-6l"></a>唯众生为所救也。</p>
  <p id="a6m">疏大悲下二能救也。<a id="a-6n"></a>三缘者。<a id="a-6o"></a>谓四无量心皆具三缘。<a id="a-6p"></a>一众生缘。<a id="a-6q"></a>缘于众生如父母眷属等。<a id="a-6r"></a>二法缘。<a id="a-6s"></a>缘于众生俱是众法合成。<a id="a-6t"></a>三无缘。<a id="a-6u"></a>不见众生及与法相。<a id="a-6v"></a>今虽言悲必具四心。<a id="a-6w"></a>无缘下释大字。<a id="a-6x"></a>于三缘中此最胜者。<a id="a-6y"></a>谓与法性同体故。<a id="a-6z"></a>名为大也。<a id="a-70"></a>佛性下引证。<a id="a-71"></a>暂救等者。<a id="a-72"></a>反显也。<a id="a-73"></a>谓暂起缘心好行小惠。<a id="a-74"></a>见贫苦者或施以金帛。<a id="a-75"></a>济以衣食。<a id="a-76"></a>见危难者或施以无畏。<a id="a-77"></a>致之安乐。<a id="a-78"></a>不忘我人众生之见。<a id="a-79"></a>有厚薄亲疏之心。<a id="a-7A"></a>此则必不长久。<a id="a-7B"></a>不唯不久。<a id="a-7C"></a>抑亦不普。<a id="a-7D"></a>以见众生及以我相。<a id="a-7E"></a>生疲劳故。<a id="a-7F"></a>由是佛法诃为爱见也。<a id="a-7G"></a>永救等者。<a id="a-7H"></a>顺明也。<a id="a-7I"></a>谓见众生本成佛道如我无异。<a id="a-7J"></a>伤此迷倒妄处轮回。<a id="a-7K"></a>若返其源定当作佛。<a id="a-7L"></a>是故为化一众生。<a id="a-7M"></a>于微尘处经无量劫难行苦行。<a id="a-7N"></a>于一既尔。<a id="a-7O"></a>于多亦然。<a id="a-7P"></a>此乃不唯久永兼。<a id="a-7Q"></a>能普救方曰大悲。<a id="a-7R"></a>故下文云。<a id="a-7S"></a>所谓发愿尽于未来。<a id="a-7T"></a>化度一切众生。<a id="a-7U"></a>使无有余。<a id="a-7V"></a>皆令究竟无余涅槃。<a id="a-7W"></a>以随顺法性无断绝故。<a id="a-7X"></a>法性广大遍一切。<a id="a-7Y"></a>众生平等无二。<a id="a-7Z"></a>不念彼此究竟寂灭故。</p>
  <p id="a7a">疏然万下三通妨也。<a id="a-7b"></a>或曰。<a id="a-7c"></a>佛具无量功德。<a id="a-7d"></a>何以唯举大悲。<a id="a-7e"></a>故此通之。<a id="a-7f"></a>万德者。<a id="a-7g"></a>谓三明八解五眼六通十力四无。<a id="a-7h"></a>所畏十八。<a id="a-7i"></a>不共法等。<a id="a-7j"></a>佛德无量今言万者。<a id="a-7k"></a>举大数尔以本性功德无量故。<a id="a-7l"></a>果显之德亦无量也。<a id="a-7m"></a>大悲为力等者。<a id="a-7n"></a>准阿含说。<a id="a-7o"></a>凡力有其六种。<a id="a-7p"></a>谓孩子以啼。<a id="a-7q"></a>女人以嗔。<a id="a-7r"></a>国王以憍傲。<a id="a-7s"></a>沙门以忍辱。<a id="a-7t"></a>罗汉以精进。<a id="a-7u"></a>佛以大慈悲。<a id="a-7v"></a>如佛垂登正觉。<a id="a-7w"></a>魔兵大至。<a id="a-7x"></a>佛入慈定魔即退败。<a id="a-7y"></a>况大慈悲是佛心体。<a id="a-7z"></a>故经云。<a id="a-80"></a>佛心者。<a id="a-81"></a>大慈悲是。<a id="a-82"></a>今请加护理合称之。</p>
  <p id="a83">疏者者下四结德属人也。<a id="a-84"></a>疏牒论文故。<a id="a-85"></a>重言者。<a id="a-86"></a>德即上说三业功德。<a id="a-87"></a>谓遍知者。<a id="a-88"></a>色无碍者。<a id="a-89"></a>救世者者。<a id="a-8A"></a>谓人也。</p>
  <p id="a8B">论及彼下二法宝也。<a id="a-8C"></a>疏二。<a id="a-8D"></a>初出体。<a id="a-8E"></a>四种即教理行果。<a id="a-8F"></a>教浅者。<a id="a-8G"></a>能诠粗显是假名故。<a id="a-8H"></a>理深者。<a id="a-8I"></a>所诠真实智所证故。<a id="a-8J"></a>行分者。<a id="a-8K"></a>因位功力未究竟故。<a id="a-8L"></a>果圆者。<a id="a-8M"></a>智断二德悉成就故。<a id="a-8N"></a>今取下去取。<a id="a-8O"></a>初二句标。<a id="a-8P"></a>故约下正配论文。<a id="a-8Q"></a>约佛明法。<a id="a-8R"></a>即当果法显身等者。<a id="a-8S"></a>身是用大。<a id="a-8T"></a>依体相起由。<a id="a-8U"></a>佛证得体相二大。<a id="a-8V"></a>然后起用。<a id="a-8W"></a>既为所证即当理法。</p>
  <p id="a8X">疏标下二释文二。<a id="a-8Y"></a>初解标文。<a id="a-8Z"></a>即论之初句中。<a id="a-8a"></a>二今初单解及字。<a id="a-8b"></a>简前者。<a id="a-8c"></a>明法不是佛。<a id="a-8d"></a>如言彼子及父。<a id="a-8e"></a>即知子父不同也。<a id="a-8f"></a>合集者明。<a id="a-8g"></a>佛法皆归。<a id="a-8h"></a>如言请子及父。<a id="a-8i"></a>即知非独一人而已。</p>
  <p id="a8j">疏此中下通释。<a id="a-8k"></a>此文二。<a id="a-8l"></a>初正释文。<a id="a-8m"></a>非一义者。<a id="a-8n"></a>彼佛及法二不同故。<a id="a-8o"></a>非异义者。<a id="a-8p"></a>此法离佛非别有体。<a id="a-8q"></a>即是彼身之体相故。<a id="a-8r"></a>当知佛法不即不离也。<a id="a-8s"></a>以是一心义。<a id="a-8t"></a>说佛法也。</p>
  <p id="a8u">以用下二通伏难。<a id="a-8v"></a>初正通也。<a id="a-8w"></a>难曰。<a id="a-8x"></a>既云彼身体相合配属佛。<a id="a-8y"></a>其义则顺。<a id="a-8z"></a>何以却云法宝耶。<a id="a-90"></a>故此释之。<a id="a-91"></a>以佛有三身。<a id="a-92"></a>用大之中已摄报化。<a id="a-93"></a>即属佛宝。<a id="a-94"></a>体相二大正是法身。<a id="a-95"></a>配归法宝。<a id="a-96"></a>于理甚宜。</p>
  <p id="a97">疏以彼下二转释。<a id="a-98"></a>或曰。<a id="a-99"></a>此句既属法宝。<a id="a-9A"></a>何故复言彼身。<a id="a-9B"></a>彼身岂非佛耶。<a id="a-9C"></a>故此释之。<a id="a-9D"></a>谓依体起用用不离体故。<a id="a-9E"></a>今约用以标体。<a id="a-9F"></a>相会用归体。<a id="a-9G"></a>故云彼身。<a id="a-9H"></a>非谓都属佛宝。</p>
  <p id="a9I">疏次二下解释文三。<a id="a-9J"></a>初正释体相二。<a id="a-9K"></a>初体中三。<a id="a-9L"></a>初释法性。<a id="a-9M"></a>上句释体大者。<a id="a-9N"></a>即法性真如海一句。<a id="a-9O"></a>释上标中体之一字。<a id="a-9P"></a>法性下略标意。<a id="a-9Q"></a>谓显真性平等顿周。<a id="a-9R"></a>情与非情共一体故。<a id="a-9S"></a>染净因果皆此性故。<a id="a-9T"></a>故云普遍。<a id="a-9U"></a>非直下释也。<a id="a-9V"></a>若言佛性。<a id="a-9W"></a>即但局于果不通诸法。<a id="a-9X"></a>若言法性则无所不该。<a id="a-9Y"></a>不唯于佛也。<a id="a-9Z"></a>一切法则色心染净等性谓真性。<a id="a-9a"></a>即体大也。<a id="a-9b"></a>即显下结也。<a id="a-9c"></a>染谓世间法。<a id="a-9d"></a>净谓出世法。<a id="a-9e"></a>情通凡夫圣人。<a id="a-9f"></a>非情通净土秽土。<a id="a-9g"></a>深则竖穷三际。<a id="a-9h"></a>广即横该十方。<a id="a-9i"></a>故华严云。<a id="a-9j"></a>法性遍在一切处。<a id="a-9k"></a>一切众生及国土。<a id="a-9l"></a>三世悉在无有余。<a id="a-9m"></a>亦无形相而可得。<a id="a-9n"></a>智论下引证。<a id="a-9o"></a>今则一往随名定义。<a id="a-9p"></a>故有斯文。<a id="a-9q"></a>若知三名一体。<a id="a-9r"></a>情与非情俱佛性也。<a id="a-9s"></a>只是真如一法随相异名。<a id="a-9t"></a>既名随相异。<a id="a-9u"></a>则法性语通佛性语局也。<a id="a-9v"></a>以佛亦即是法以法未即是佛。<a id="a-9w"></a>由此佛性法性同而不同。<a id="a-9x"></a>故金錍云。<a id="a-9y"></a>然虽体同不无小异。<a id="a-9z"></a>凡有性名者。<a id="a-A0"></a>多在凡在理。<a id="a-A1"></a>无性名者。<a id="a-A2"></a>多通凡圣等。<a id="a-A3"></a>应知名虽。<a id="a-A4"></a>有异其体元同故。<a id="a-A5"></a>圆觉云。<a id="a-A6"></a>与一切法同体平等。<a id="a-A7"></a>论下文云。<a id="a-A8"></a>一者体大。<a id="a-A9"></a>谓一切法真如平等不增减故。</p>
  <p id="aAA">言真下二释真如。<a id="a-AB"></a>此明下标意也。<a id="a-AC"></a>以无变异故名真如。<a id="a-AD"></a>真者下释义。<a id="a-AE"></a>伪谓诈伪。<a id="a-AF"></a>鋀如真金妄谓虚妄。<a id="a-AG"></a>影如本质。<a id="a-AH"></a>今明法性悉无此事故。<a id="a-AI"></a>名为真。<a id="a-AJ"></a>无改异者。<a id="a-AK"></a>过去如现在。<a id="a-AL"></a>色中如受中。<a id="a-AM"></a>染处如净处等。<a id="a-AN"></a>故经云。<a id="a-AO"></a>不生不灭不垢不净。<a id="a-AP"></a>不增不减。<a id="a-AQ"></a>无有变异故名为如。<a id="a-AR"></a>又真者不可遣。<a id="a-AS"></a>如者不可立。<a id="a-AT"></a>故下文云。<a id="a-AU"></a>无有可遣。<a id="a-AV"></a>以一切法悉皆真故。<a id="a-AW"></a>亦无可立。<a id="a-AX"></a>以一切法皆同如故。<a id="a-AY"></a>法性若此故曰真如。</p>
  <p id="aAZ">三释海字疑意释意。<a id="a-Aa"></a>如疏可知。<a id="a-Ab"></a>法准思之者。<a id="a-Ac"></a>应云真如随缘成于染净。<a id="a-Ad"></a>染净虽成真如不变。<a id="a-Ae"></a>无变之性不碍染净。<a id="a-Af"></a>染净万差不碍一性。<a id="a-Ag"></a>是故性相无二也。<a id="a-Ah"></a>由是海之一字以喻真如随缘不变。</p>
  <p id="aAi">下句下二释相大。<a id="a-Aj"></a>即无量功德藏一句。<a id="a-Ak"></a>释上标中相之一字。<a id="a-Al"></a>法身者。<a id="a-Am"></a>约果如来藏者据因。<a id="a-An"></a>以体不二故双举也。<a id="a-Ao"></a>藏约含摄身名积聚。<a id="a-Ap"></a>所摄所积皆性功德。<a id="a-Aq"></a>如下文云。<a id="a-Ar"></a>二者相大。<a id="a-As"></a>谓如来藏具足无量性功德故。<a id="a-At"></a>所谓自体有大智慧光明义。<a id="a-Au"></a>遍照法界义。<a id="a-Av"></a>真实识知义。<a id="a-Aw"></a>乃至云。<a id="a-Ax"></a>无有所少义。<a id="a-Ay"></a>故名为如来藏。<a id="a-Az"></a>亦名如来法身。</p>
  <p id="aB0">疏或此下二却收教行初两句标。<a id="a-B1"></a>即是前来所拣。<a id="a-B2"></a>浅分者今约义。<a id="a-B3"></a>却收表无所遗。<a id="a-B4"></a>谓教及行俱有含摄。<a id="a-B5"></a>悉名为藏。<a id="a-B6"></a>教含下释也。<a id="a-B7"></a>教为藏者。<a id="a-B8"></a>以能含藏斯诠无量事理之胜德故。<a id="a-B9"></a>此乃所诠名德能诠名藏。<a id="a-BA"></a>德之藏也。<a id="a-BB"></a>教义二法不相舍离。<a id="a-BC"></a>故华严云。<a id="a-BD"></a>文随于义义随于文。<a id="a-BE"></a>是以能诠之教。<a id="a-BF"></a>名为藏者。<a id="a-BG"></a>即德藏也。<a id="a-BH"></a>行摄等者。<a id="a-BI"></a>释行名藏也。<a id="a-BJ"></a>以行能摄藏所成功故。<a id="a-BK"></a>此则所成名功能成名藏。<a id="a-BL"></a>功之藏也。<a id="a-BM"></a>然功行二法亦不相离。<a id="a-BN"></a>但修习名行成就曰功。<a id="a-BO"></a>是以能成之行。<a id="a-BP"></a>名为藏者。<a id="a-BQ"></a>即功藏也。<a id="a-BR"></a>下文云。<a id="a-BS"></a>如来功德皆因诸波罗蜜等无漏行熏之所成就。<a id="a-BT"></a>当知下结也。<a id="a-BU"></a>然理中含藏唯是性德。<a id="a-BV"></a>果中含藏兼修生德教含义。<a id="a-BW"></a>德行摄功德由是四种。<a id="a-BX"></a>皆名藏也。<a id="a-BY"></a>虽通四法。<a id="a-BZ"></a>但教行是兼理果是正。<a id="a-Ba"></a>宜善分别。</p>
  <p id="aBb">疏又海下三重释海喻。<a id="a-Bc"></a>此有四义。<a id="a-Bd"></a>体相相半。<a id="a-Be"></a>前二喻体后二喻相。<a id="a-Bf"></a>体则竖深而横广。<a id="a-Bg"></a>相则具德而现法。<a id="a-Bh"></a>亦可体相皆具四义。<a id="a-Bi"></a>以此二法不相离故只是一体而有二名也。<a id="a-Bj"></a>故皆具四百非者。<a id="a-Bk"></a>此于一异有无等四字。<a id="a-Bl"></a>上明之。<a id="a-Bm"></a>谓一非一亦一亦非一。<a id="a-Bn"></a>非一非非一。<a id="a-Bo"></a>为一四句异等。<a id="a-Bp"></a>例此共成十六。<a id="a-Bq"></a>又过现未来各有十六。<a id="a-Br"></a>成四十八。<a id="a-Bs"></a>又已起未起各四十八。<a id="a-Bt"></a>共成九十六。<a id="a-Bu"></a>并根本之四都成百非。<a id="a-Bv"></a>然过虽无量总而言之。<a id="a-Bw"></a>不出一异等四。<a id="a-Bx"></a>是故约此以明百非。<a id="a-By"></a>此等俱无仍非暂尔。<a id="a-Bz"></a>故名永绝。<a id="a-C0"></a>故下文云。<a id="a-C1"></a>当知真如自性非一相非异相。<a id="a-C2"></a>非非一相非非异相。<a id="a-C3"></a>非一异俱相。<a id="a-C4"></a>非有相非无相。<a id="a-C5"></a>非非有相非非无相。<a id="a-C6"></a>非有无俱相等。<a id="a-C7"></a>若以此十句。<a id="a-C8"></a>一一能生十使烦恼。<a id="a-C9"></a>亦成百非也。<a id="a-CA"></a>是则言语路绝心行处灭。<a id="a-CB"></a>不可识识不可智知。<a id="a-CC"></a>深中更深故云甚深。<a id="a-CD"></a>故智论云。<a id="a-CE"></a>智度大海唯佛穷底。<a id="a-CF"></a>包含物者。<a id="a-CG"></a>如下文云。<a id="a-CH"></a>是心则摄一切世间出世间法。<a id="a-CI"></a>诸法虽多不踰世。<a id="a-CJ"></a>与出世今皆摄尽。<a id="a-CK"></a>此即大中又大故云广大。<a id="a-CL"></a>如楞严云。<a id="a-CM"></a>外洎山河虚空大地。<a id="a-CN"></a>咸是妙明真心中物。<a id="a-CO"></a>无德不备者。<a id="a-CP"></a>如前所引相大中文结云。<a id="a-CQ"></a>乃至无有所少义。<a id="a-CR"></a>故无不备者。<a id="a-CS"></a>盖言备也。<a id="a-CT"></a>无像不现者。<a id="a-CU"></a>随染缘即现三细六粗等染像。<a id="a-CV"></a>随净缘即显十力四无畏等净像。<a id="a-CW"></a>故下文云。<a id="a-CX"></a>谓如实不空一切世间境界。<a id="a-CY"></a>悉于中现。<a id="a-CZ"></a>不出不入不失不坏等。<a id="a-Ca"></a>楞严云。<a id="a-Cb"></a>色心诸缘及心所使。<a id="a-Cc"></a>诸所缘法唯心所现。<a id="a-Cd"></a>汝身汝心皆是妙明真精。<a id="a-Ce"></a>妙心中所现物。<a id="a-Cf"></a>华严云。<a id="a-Cg"></a>譬如深大海珍宝不可尽。<a id="a-Ch"></a>于中悉显现众生之形影。<a id="a-Ci"></a>甚深因缘海。<a id="a-Cj"></a>功德悉无尽。<a id="a-Ck"></a>清净法身中。<a id="a-Cl"></a>无像而不现。<a id="a-Cm"></a>更有八奇特十胜相。<a id="a-Cn"></a>皆喻真性也。</p>
  <p id="aCo">论如实下三僧宝也。<a id="a-Cp"></a>疏三初总相简辨凡圣者。<a id="a-Cq"></a>凡谓内凡三贤外凡十信及未入位者。<a id="a-Cr"></a>但方袍圆顶亦名凡僧。<a id="a-Cs"></a>圣谓小乘四果大乘十地宝。<a id="a-Ct"></a>唯圣位者。<a id="a-Cu"></a>以能发无漏智断障染证真理故。<a id="a-Cv"></a>菩萨为胜者。<a id="a-Cw"></a>以行二利除二执断二障证二空。<a id="a-Cx"></a>比对小圣。<a id="a-Cy"></a>此为胜也。<a id="a-Cz"></a>是故下结拣大。<a id="a-D0"></a>拣地前菩萨拣小。<a id="a-D1"></a>若据马鸣所归。<a id="a-D2"></a>合是九地已上。<a id="a-D3"></a>今约地上同是如实行故。<a id="a-D4"></a>所以归之。</p>
  <p id="aD5">疏谓证下二正释当句二。<a id="a-D6"></a>今初依本论证理。<a id="a-D7"></a>起行者。<a id="a-D8"></a>谓地上菩萨发无漏智。<a id="a-D9"></a>证真如理。<a id="a-DA"></a>所起之行一一契真。<a id="a-DB"></a>无不如实。<a id="a-DC"></a>实即实相也。<a id="a-DD"></a>行如于实名如实。<a id="a-DE"></a>行下文即随染本觉智净相文。<a id="a-DF"></a>彼文但云依法力熏习。<a id="a-DG"></a>如实修行满足方便。<a id="a-DH"></a>今疏随文配位。<a id="a-DI"></a>故有是地前等言也。<a id="a-DJ"></a>地满位者以地满行绝故。<a id="a-DK"></a>言位而不言行。<a id="a-DL"></a>今举如实以等地满故。<a id="a-DM"></a>云举中等后。</p>
  <p id="aDN">二又依下依宝性也。<a id="a-DO"></a>前约地位竖论故。<a id="a-DP"></a>以地上等取地满。<a id="a-DQ"></a>今约智行横说故。<a id="a-DR"></a>以正体等取后。<a id="a-DS"></a>得了如理者。<a id="a-DT"></a>此依真如门修其止行。<a id="a-DU"></a>亦是离相行。<a id="a-DV"></a>亦即证真义。<a id="a-DW"></a>故名如实。<a id="a-DX"></a>备知等者。<a id="a-DY"></a>此约生灭门修其观行。<a id="a-DZ"></a>亦是随相行亦即达俗义。<a id="a-Da"></a>故名遍修。<a id="a-Db"></a>如下文云。<a id="a-Dc"></a>谓观一切法自性无生。<a id="a-Dd"></a>离于妄见不住生死。<a id="a-De"></a>观一切法。<a id="a-Df"></a>因缘和合业果不失。<a id="a-Dg"></a>起于大悲修诸福德。<a id="a-Dh"></a>摄化众生不住涅槃等。<a id="a-Di"></a>此同净名经云。<a id="a-Dj"></a>能善分别诸法相于第一义而不动。<a id="a-Dk"></a>然此二说约位约智。<a id="a-Dl"></a>虽即有殊。<a id="a-Dm"></a>俱就地上而论故皆取之。<a id="a-Dn"></a>然据论主示迹因地。<a id="a-Do"></a>合归一切圣贤。<a id="a-Dp"></a>若以此而言等字。<a id="a-Dq"></a>通于下位。<a id="a-Dr"></a>即以圣等贤以大等小。<a id="a-Ds"></a>自然合前归心广大理。<a id="a-Dt"></a>该同体之言也。</p>
  <p id="aDu">疏又解下三兼取上文三。<a id="a-Dv"></a>初正释。<a id="a-Dw"></a>举德取人者。<a id="a-Dx"></a>如名人为三藏等。<a id="a-Dy"></a>随修一行等者。<a id="a-Dz"></a>谓此菩萨修一行时。<a id="a-E0"></a>具一切行。<a id="a-E1"></a>以此一行。<a id="a-E2"></a>如理起故。<a id="a-E3"></a>理体具足无不摄故。<a id="a-E4"></a>故云集成等。<a id="a-E5"></a>法界者。<a id="a-E6"></a>此之万行既依理起故。<a id="a-E7"></a>一一行皆契于理。<a id="a-E8"></a>理遍行遍故云等也。<a id="a-E9"></a>是谓非真流之行。<a id="a-EA"></a>无以契真。<a id="a-EB"></a>即斯义也。<a id="a-EC"></a>积功所得者。<a id="a-ED"></a>德者。<a id="a-EE"></a>训得也。<a id="a-EF"></a>即地上菩萨所修等法界之行。<a id="a-EG"></a>名之为德。<a id="a-EH"></a>由地前久积功力。<a id="a-EI"></a>至于地上而获得故。<a id="a-EJ"></a>此乃功力为因是能得。<a id="a-EK"></a>实行属果是所得。<a id="a-EL"></a>今因果合论故言功德。<a id="a-EM"></a>人能摄德者。<a id="a-EN"></a>功德多少属于一人。<a id="a-EO"></a>若无其人约何言德。<a id="a-EP"></a>人有此德则人是功德之藏也。<a id="a-EQ"></a>正叹行德者。<a id="a-ER"></a>是前积功所得之行。<a id="a-ES"></a>即如实等法界行也。<a id="a-ET"></a>据后下引证可知。</p>
  <p id="aEU">疏然菩萨下二通妨。<a id="a-EV"></a>或曰。<a id="a-EW"></a>此句既属于僧。<a id="a-EX"></a>何以前文指云法宝。<a id="a-EY"></a>故有此释。<a id="a-EZ"></a>如前教理行果俱名为法。<a id="a-Ea"></a>今此是行故属法宝也。</p>
  <p id="aEb">亦如下三引例。<a id="a-Ec"></a>此则前于佛中取体相。<a id="a-Ed"></a>后于僧中取功德。<a id="a-Ee"></a>共成法宝。<a id="a-Ef"></a>若使体相归佛功德还僧。<a id="a-Eg"></a>则何有法宝而归敬之。<a id="a-Eh"></a>通上下者在上为法在下为僧如前体相之文。<a id="a-Ei"></a>在上为佛在下为法故引为例也。</p>
  <p id="aEj">述意中二。<a id="a-Ek"></a>初显意。<a id="a-El"></a>疏出两意。<a id="a-Em"></a>上正下兼尔。</p>
  <p id="aEn">疏初句下。<a id="a-Eo"></a>二释文中二。<a id="a-Ep"></a>初总释此偈三。<a id="a-Eq"></a>初释初句。<a id="a-Er"></a>所为机者。<a id="a-Es"></a>唯众生二字余皆能。<a id="a-Et"></a>为属菩萨也。<a id="a-Eu"></a>众生通于三聚五性。<a id="a-Ev"></a>于中为有兼正。<a id="a-Ew"></a>如悬谈所辨故云如前。</p>
  <p id="aEx">疏次二下释中二句也。<a id="a-Ey"></a>文二。<a id="a-Ez"></a>初释上句。<a id="a-F0"></a>明离过二。<a id="a-F1"></a>初正解此句。<a id="a-F2"></a>言离过者。<a id="a-F3"></a>过即疑执也。<a id="a-F4"></a>由疑下释疑执之相。<a id="a-F5"></a>迷真者。<a id="a-F6"></a>虽有如无谓之迷也。<a id="a-F7"></a>故下文云。<a id="a-F8"></a>所言不觉义者。<a id="a-F9"></a>谓不如实知真如法一故。<a id="a-FA"></a>不觉心起而有其念等。<a id="a-FB"></a>既迷一真。<a id="a-FC"></a>即菩提涅槃二无上乐。<a id="a-FD"></a>弃之如遗。<a id="a-FE"></a>故云失乐。<a id="a-FF"></a>起妄者。<a id="a-FG"></a>妄即五蕴色心认虚为实谓之执。<a id="a-FH"></a>此则因迷起似执似为实。<a id="a-FI"></a>从微至着展转发生。<a id="a-FJ"></a>故圆觉经云。<a id="a-FK"></a>妄认四大为自身相。<a id="a-FL"></a>六尘缘影为自心相等。<a id="a-FM"></a>既起于妄则三苦八苦自此而生。<a id="a-FN"></a>故云种苦。<a id="a-FO"></a>故下文云。<a id="a-FP"></a>动则有苦果不离因故。<a id="a-FQ"></a>十地论即天亲所造。<a id="a-FR"></a>解华严十地品也。<a id="a-FS"></a>远离等。<a id="a-FT"></a>即前迷真失乐义。<a id="a-FU"></a>具足等即前起妄种苦义。<a id="a-FV"></a>彼二即失真乐具妄苦。<a id="a-FW"></a>于此不知不觉故名颠倒。<a id="a-FX"></a>失不知者。<a id="a-FY"></a>如法华说。<a id="a-FZ"></a>穷子于己库藏以为他物。<a id="a-Fa"></a>虽付主执而无希取一餐之意。<a id="a-Fb"></a>斯则日用而不知也。<a id="a-Fc"></a>得不觉者。<a id="a-Fd"></a>亦如法华说火宅。<a id="a-Fe"></a>诸子恋着嬉戏了无出心。<a id="a-Ff"></a>亦复不知何者是火云何为失。<a id="a-Fg"></a>但东西驰走视父而已。<a id="a-Fh"></a>然此三种不出于二。<a id="a-Fi"></a>以颠倒无体。<a id="a-Fj"></a>只就前二约不知觉。<a id="a-Fk"></a>便成颠倒合为三也。<a id="a-Fl"></a>故令下结归圣意以菩萨。<a id="a-Fm"></a>观彼众生有如是过。<a id="a-Fn"></a>是故造论疏故解下二通对下文。<a id="a-Fo"></a>一者正义既显疑情自除真常二乐因。<a id="a-Fp"></a>兹永悟。<a id="a-Fq"></a>二者邪执虽多治之则舍。<a id="a-Fr"></a>无涯妄苦由此永离。<a id="a-Fs"></a>三者诸佛菩萨所证道相。<a id="a-Ft"></a>分别令知使发心趣向。<a id="a-Fu"></a>即成信行也然此后段因配论文。<a id="a-Fv"></a>未是正释。</p>
  <p id="aFw">疏既于下二解后句。<a id="a-Fx"></a>明成行二。<a id="a-Fy"></a>初释大乘。<a id="a-Fz"></a>既于等三句蹑前成问。<a id="a-G0"></a>引起论文谓于下一句正以论答。<a id="a-G1"></a>以一下释所以。<a id="a-G2"></a>此中二句初句是出大乘体。<a id="a-G3"></a>大乘之体只是一心为万法本。<a id="a-G4"></a>德相具足应用无尽故论三义也。<a id="a-G5"></a>次句正明于彼起行之由。<a id="a-G6"></a>究竟者。<a id="a-G7"></a>是决定无上义。<a id="a-G8"></a>谓若说若解约行约证。<a id="a-G9"></a>皆以此为究竟决定之法。<a id="a-GA"></a>根本者。<a id="a-GB"></a>拣非枝末法也。<a id="a-GC"></a>此是所说法门之根本故。<a id="a-GD"></a>又一切染净等法皆从生故。<a id="a-GE"></a>故下文云。<a id="a-GF"></a>一者信根本。<a id="a-GG"></a>所谓乐念真如法故等。<a id="a-GH"></a>又云。<a id="a-GI"></a>谓欲解释如来根本之义。<a id="a-GJ"></a>令诸众生正解不谬故。<a id="a-GK"></a>此即皆以一心等为根本也。<a id="a-GL"></a>若于此起行方名正行。</p>
  <p id="aGM">疏未知下二释正信也。<a id="a-GN"></a>初亦蹑前问起也。<a id="a-GO"></a>以信下释所以。<a id="a-GP"></a>众行虽多皆以信为根本故。<a id="a-GQ"></a>十一善内五位之中。<a id="a-GR"></a>皆信居首。<a id="a-GS"></a>华严云。<a id="a-GT"></a>功德母者。<a id="a-GU"></a>即斯义也。<a id="a-GV"></a>即翻下结配前句。<a id="a-GW"></a>谓以正翻邪以信除疑。<a id="a-GX"></a>是正敌对也。</p>
  <p id="aGY">疏后一下三释后句也。<a id="a-GZ"></a>必使众生离疑执之过求正信之行者。<a id="a-Ga"></a>意欲令其信满入住趣证大果。<a id="a-Gb"></a>即是佛种不断也。<a id="a-Gc"></a>信满即十信位极也。<a id="a-Gd"></a>入住即三贤之初十住位也。<a id="a-Ge"></a>不退者。<a id="a-Gf"></a>通说则既入十住正定聚中。<a id="a-Gg"></a>信已成根根深难拔。<a id="a-Gh"></a>故云不退。<a id="a-Gi"></a>别则十住中第七名不退住也。<a id="a-Gj"></a>堪求佛果者。<a id="a-Gk"></a>信既不退决定成佛。<a id="a-Gl"></a>不同十信位中毛心未定故。<a id="a-Gm"></a>既入十住。<a id="a-Gn"></a>行愿渐成功德增长。<a id="a-Go"></a>唯进无退。<a id="a-Gp"></a>堪能绍继的趣菩提。<a id="a-Gq"></a>佛种岂断耶。<a id="a-Gr"></a>引文可知。</p>
  <p id="aGs">疏又解下二别释除疑也。<a id="a-Gt"></a>此是海东疏义。<a id="a-Gu"></a>此义稍切故引用之。<a id="a-Gv"></a>多涂者。<a id="a-Gw"></a>谓疑佛疑法疑因疑果。<a id="a-Gx"></a>一多空有等疑有无量。<a id="a-Gy"></a>故曰多涂。<a id="a-Gz"></a>求大乘者。<a id="a-H0"></a>是决定求趣大乘之人。<a id="a-H1"></a>故无率尔之疑。<a id="a-H2"></a>但有兹二疑法等者。<a id="a-H3"></a>疑云。<a id="a-H4"></a>大乘法体为一为多。<a id="a-H5"></a>法体若一彼此无异。<a id="a-H6"></a>我即是佛何用更求。<a id="a-H7"></a>众生本成何须复度。<a id="a-H8"></a>悲智既息愿约亦止。<a id="a-H9"></a>发心三种由是不为。<a id="a-HA"></a>故云障于发心也。<a id="a-HB"></a>法体若多彼此成异。<a id="a-HC"></a>彼自成道我自沉沦。<a id="a-HD"></a>如何发心求彼佛道。<a id="a-HE"></a>我既如此众生皆然。<a id="a-HF"></a>何须发心度令成佛。<a id="a-HG"></a>又若多者。<a id="a-HH"></a>如经所说。<a id="a-HI"></a>十方世界唯有一乘。<a id="a-HJ"></a>心佛众生三无差别。<a id="a-HK"></a>一心一智无畏亦然。<a id="a-HL"></a>如何会通。<a id="a-HM"></a>由此犹豫不能发心上求下化。<a id="a-HN"></a>疑门等者。<a id="a-HO"></a>疑云。<a id="a-HP"></a>进趣之门合有无量。<a id="a-HQ"></a>未知于此依何等门。<a id="a-HR"></a>若使总依如何顿入。<a id="a-HS"></a>若取一二何是何非。<a id="a-HT"></a>由是迟回不能修行。<a id="a-HU"></a>立一心等者。<a id="a-HV"></a>谓大乘之法唯是一心。<a id="a-HW"></a>一心之外更无别法。<a id="a-HX"></a>但由无明迷自心海起。<a id="a-HY"></a>成六道波浪。<a id="a-HZ"></a>波浪虽起不出一心之海。<a id="a-Ha"></a>约相即不妨上求下化。<a id="a-Hb"></a>约性则不碍彼此体同。<a id="a-Hc"></a>大悲大智由此发起故无疑也。<a id="a-Hd"></a>开二门等者。<a id="a-He"></a>谓行虽无量不出二门。<a id="a-Hf"></a>依真如门修于止行。<a id="a-Hg"></a>依生灭门起于观行。<a id="a-Hh"></a>若止观双运万行斯备。<a id="a-Hi"></a>入此二门诸门皆达。<a id="a-Hj"></a>由是解之疑心自息。<a id="a-Hk"></a>必修行也。<a id="a-Hl"></a>故圆觉云。<a id="a-Hm"></a>方便随顺其数无量。<a id="a-Hn"></a>圆摄所归循性差别。<a id="a-Ho"></a>当有三种。<a id="a-Hp"></a>即是依此二门修止观及俱行也。<a id="a-Hq"></a>论本为此故。<a id="a-Hr"></a>立一心法开二种门矣。</p>
  <p id="aHs">标益起说疏一心等者。<a id="a-Ht"></a>论中所说道理虽多。<a id="a-Hu"></a>正宗法义不逾于此故。<a id="a-Hv"></a>立义分中特立此等。<a id="a-Hw"></a>以为根本也。<a id="a-Hx"></a>论能起等者。<a id="a-Hy"></a>大乘法是能起。<a id="a-Hz"></a>信根是所起也。<a id="a-I0"></a>大乘之体是一心等法。<a id="a-I1"></a>若依此法而起信者。<a id="a-I2"></a>名大乘信。<a id="a-I3"></a>如前开题处说。<a id="a-I4"></a>题目等者。<a id="a-I5"></a>题云大乘起信。<a id="a-I6"></a>此云起大乘信。<a id="a-I7"></a>但左右之语。<a id="a-I8"></a>无别异也。<a id="a-I9"></a>信理决定者。<a id="a-IA"></a>以真如门中但唯显理理体真实故云决定。<a id="a-IB"></a>决定即不生不灭。<a id="a-IC"></a>非有非无毕竟平等。<a id="a-ID"></a>无有变异不可破坏。<a id="a-IE"></a>为一切法平等之性。<a id="a-IF"></a>不增减故。<a id="a-IG"></a>信业果者。<a id="a-IH"></a>业果通于染净。<a id="a-II"></a>若无明为因生三细。<a id="a-IJ"></a>境界为缘生六粗。<a id="a-IK"></a>即是世间染因果不亡。<a id="a-IL"></a>始觉反流翻九相成四位。<a id="a-IM"></a>即是出世净因果不亡。<a id="a-IN"></a>随流反流定有此事。<a id="a-IO"></a>如影随形必然之理。<a id="a-IP"></a>故云不亡。<a id="a-IQ"></a>亡无也。<a id="a-IR"></a>三宝等者。<a id="a-IS"></a>以有体相二大故。<a id="a-IT"></a>信法宝不坏。<a id="a-IU"></a>以有用大故信佛僧不坏。<a id="a-IV"></a>不坏亦即决定不亡之义。<a id="a-IW"></a>然疏不说信一心者。<a id="a-IX"></a>以二门三大即是心之行相。<a id="a-IY"></a>但信于此即是信心故。<a id="a-IZ"></a>不言尔。<a id="a-Ia"></a>信满入住者。<a id="a-Ib"></a>谓自外凡之内凡。<a id="a-Ic"></a>既离毛道信则决定不失不坏故。<a id="a-Id"></a>云成根不退。<a id="a-Ie"></a>能持等者。<a id="a-If"></a>谓能任持前之信力。<a id="a-Ig"></a>自分不退故。<a id="a-Ih"></a>譬植草木根成必活。<a id="a-Ii"></a>生后等者。<a id="a-Ij"></a>信既成就即能生长。<a id="a-Ik"></a>后位功德渐胜渐进行向地果故。<a id="a-Il"></a>如草木成根渐生华果。<a id="a-Im"></a>然大乘中信之为要具。<a id="a-In"></a>有六喻。<a id="a-Io"></a>一如手。<a id="a-Ip"></a>华严云。<a id="a-Iq"></a>如人有手。<a id="a-Ir"></a>入宝山中自在取宝。<a id="a-Is"></a>有信亦尔。<a id="a-It"></a>入佛法中自在取于无漏法财。<a id="a-Iu"></a>二如师子筋弦其声一发。<a id="a-Iv"></a>一切诸弦皆悉断绝。<a id="a-Iw"></a>若人发一信心。<a id="a-Ix"></a>一切惑障悉皆消灭。<a id="a-Iy"></a>三如师子乳。<a id="a-Iz"></a>或以一滴投余乳中。<a id="a-J0"></a>悉成清水。<a id="a-J1"></a>若人发一信心。<a id="a-J2"></a>一切恶魔悉皆变成清净法流。<a id="a-J3"></a>四如世财能养色身寿命。<a id="a-J4"></a>信财能养法身慧命故。<a id="a-J5"></a>七财之首名曰信财。<a id="a-J6"></a>五如其根。<a id="a-J7"></a>如前所辨。<a id="a-J8"></a>六如力。<a id="a-J9"></a>有力能伏刚硬。<a id="a-JA"></a>强盛信力能摧恶不善法故。<a id="a-JB"></a>五力之中有信力也。<a id="a-JC"></a>今言根者。<a id="a-JD"></a>即当第五。<a id="a-JE"></a>须要说者。<a id="a-JF"></a>谓圣人利见理宜说法。<a id="a-JG"></a>若不说者违本誓愿。<a id="a-JH"></a>如何名为大慈悲人求正觉者。<a id="a-JI"></a>法门既塞苦趣道开。<a id="a-JJ"></a>茫茫群生飘流何息。</p>
  <p id="aJK">论标列。<a id="a-JL"></a>疏有由等者。<a id="a-JM"></a>表异常人多率尔故。<a id="a-JN"></a>由即因缘也。<a id="a-JO"></a>分义皆同故。<a id="a-JP"></a>下不释纲要者。<a id="a-JQ"></a>网上大绳曰纲。<a id="a-JR"></a>能持一网故云要也。<a id="a-JS"></a>宗本者。<a id="a-JT"></a>凡有所为必须据本。<a id="a-JU"></a>若其无本末从何生。<a id="a-JV"></a>将欲广陈故。<a id="a-JW"></a>略标本宗。<a id="a-JX"></a>要既略者欲张其本故。<a id="a-JY"></a>揽广以成略。<a id="a-JZ"></a>欲生其解故。<a id="a-Ja"></a>展略以为广。<a id="a-Jb"></a>谓于真如门。<a id="a-Jc"></a>明离言依言空义不空义。<a id="a-Jd"></a>于生灭门。<a id="a-Je"></a>说染说净辨因辨果。<a id="a-Jf"></a>随流反流是本是末。<a id="a-Jg"></a>令不迷真妄正解无谬也。<a id="a-Jh"></a>依解起行者。<a id="a-Ji"></a>分别诸法令解不谬者。<a id="a-Jj"></a>所谓要起修行故也。<a id="a-Jk"></a>由行成于前解。<a id="a-Jl"></a>由解导于所行。<a id="a-Jm"></a>令解不成干慧。<a id="a-Jn"></a>令行不成邪倒。<a id="a-Jo"></a>解行相济。<a id="a-Jp"></a>有所至焉。<a id="a-Jq"></a>故须行也。<a id="a-Jr"></a>如贫数宝者。<a id="a-Js"></a>是华严经喻。<a id="a-Jt"></a>余文云。<a id="a-Ju"></a>自无半钱分。<a id="a-Jv"></a>于法不修行。<a id="a-Jw"></a>多闻亦如是。<a id="a-Jx"></a>意云。<a id="a-Jy"></a>本所解者。<a id="a-Jz"></a>意在修行既不修行解将何用。<a id="a-K0"></a>如人有目无足。<a id="a-K1"></a>岂至前所。<a id="a-K2"></a>行仪者。<a id="a-K3"></a>四信五行等即修行之仪轨也。<a id="a-K4"></a>举益劝修者。<a id="a-K5"></a>佛所说经尚多激劝。<a id="a-K6"></a>菩萨造论得不然乎。<a id="a-K7"></a>然五下合五为三。<a id="a-K8"></a>若据大疏。<a id="a-K9"></a>有其三说。<a id="a-KA"></a>一约论主谓归敬述意。<a id="a-KB"></a>是行起所依为序分。<a id="a-KC"></a>中间五分是所起行法为正宗。<a id="a-KD"></a>后回向一偈。<a id="a-KE"></a>是所起大愿为流通。<a id="a-KF"></a>此即约一论前后始终。<a id="a-KG"></a>而对三分。<a id="a-KH"></a>二约法说。<a id="a-KI"></a>即不取前后二偈。<a id="a-KJ"></a>但约中间五分以判。<a id="a-KK"></a>初是法起因缘为序分。<a id="a-KL"></a>中间三分是正显所说为正宗。<a id="a-KM"></a>末分是叹法功能为流通。<a id="a-KN"></a>三约法。<a id="a-KO"></a>所益机说初举所为。<a id="a-KP"></a>机心为序分。<a id="a-KQ"></a>中间三分正受解行为正宗。<a id="a-KR"></a>后之一分举益劝修为流通。<a id="a-KS"></a>后之二说但就中间五分。<a id="a-KT"></a>约能被所被人法之异。<a id="a-KU"></a>今疏所用是后二说也。</p>
  <p id="aKV">假问者。<a id="a-KW"></a>一自作问起假为他故。<a id="a-KX"></a>二实非有疑假作疑故。<a id="a-KY"></a>以自问自答。<a id="a-KZ"></a>意令法义明了显现故。<a id="a-Ka"></a>如此问也。</p>
  <p id="aKb">疏此门等者。<a id="a-Kc"></a>一部论文发起之意。<a id="a-Kd"></a>只为众生离苦得乐。<a id="a-Ke"></a>此即总相明因缘也。<a id="a-Kf"></a>又凡诸菩萨有所为作。<a id="a-Kg"></a>皆为众生离苦得乐。<a id="a-Kh"></a>此则非但就此一论为发起因由。<a id="a-Ki"></a>乃与一切论作发起因。<a id="a-Kj"></a>故云总相总通兼正者。<a id="a-Kk"></a>此即约所为机说。<a id="a-Kl"></a>兼被正定。<a id="a-Km"></a>邪定正被不定聚者。<a id="a-Kn"></a>今既合论故云通也。<a id="a-Ko"></a>别为当机者。<a id="a-Kp"></a>一则向下七段为机各别。<a id="a-Kq"></a>如七中第二第三为正定。<a id="a-Kr"></a>余为不定聚者。<a id="a-Ks"></a>故云别。<a id="a-Kt"></a>为二则但为二聚之机。<a id="a-Ku"></a>不被邪定之者。<a id="a-Kv"></a>故云别为不同。<a id="a-Kw"></a>此段总为一切皆令离苦。<a id="a-Kx"></a>得究竟乐也。<a id="a-Ky"></a>斯则约法即发起一切论文。<a id="a-Kz"></a>约机则利乐一切群品。<a id="a-L0"></a>由是故名因缘总相。<a id="a-L1"></a>疏苦苦者。<a id="a-L2"></a>上是总报。<a id="a-L3"></a>苦身下是别别苦事。<a id="a-L4"></a>受有漏身已名为苦。<a id="a-L5"></a>于上更加种种逼迫故。<a id="a-L6"></a>名苦苦。<a id="a-L7"></a>即生老等八是所加也。<a id="a-L8"></a>坏即乐事已谢。<a id="a-L9"></a>行即念念迁流故。<a id="a-LA"></a>皆苦也。<a id="a-LB"></a>准宝性论观三界为三苦。<a id="a-LC"></a>谓欲界苦苦。<a id="a-LD"></a>色界坏苦。<a id="a-LE"></a>无色行苦。<a id="a-LF"></a>然于中欲界具三。<a id="a-LG"></a>色界兼二。<a id="a-LH"></a>无色唯行。<a id="a-LI"></a>分段者。<a id="a-LJ"></a>谓三界四生身有形段。<a id="a-LK"></a>命有分限时极必终也。<a id="a-LL"></a>变易者。<a id="a-LM"></a>谓二乘菩萨断烦恼障者。<a id="a-LN"></a>虽离分段粗苦。<a id="a-LO"></a>犹有梨耶变易行苦。<a id="a-LP"></a>以四相所迁转变改易故名变易。<a id="a-LQ"></a>又因移果易故名变易。<a id="a-LR"></a>无上等者。<a id="a-LS"></a>谓转灭烦恼生死。<a id="a-LT"></a>得此菩提涅槃。<a id="a-LU"></a>一得永得故。<a id="a-LV"></a>论云。<a id="a-LW"></a>究竟更无过者。<a id="a-LX"></a>故疏云。<a id="a-LY"></a>无上既其大患永灭超度四流。<a id="a-LZ"></a>业惑并亡。<a id="a-La"></a>适然自得。<a id="a-Lb"></a>不亦乐乎。<a id="a-Lc"></a>然上令离苦。<a id="a-Ld"></a>是菩萨大悲。<a id="a-Le"></a>此令得乐。<a id="a-Lf"></a>是菩萨大慈。<a id="a-Lg"></a>至觉之心于焉备矣。<a id="a-Lh"></a>论恭敬下疏约所化能化之两说。<a id="a-Li"></a>在文可见。</p>
  <p id="aLj">论根本之义下疏文二。<a id="a-Lk"></a>初释如来根本。<a id="a-Ll"></a>二今初总配下文。<a id="a-Lm"></a>与立义分者。<a id="a-Ln"></a>尽此一分论文皆为所起。<a id="a-Lo"></a>然此分中若克的配文。<a id="a-Lp"></a>止可齐于三大之处。<a id="a-Lq"></a>从一切诸佛下明其乘义。<a id="a-Lr"></a>合是第三因缘所起。<a id="a-Ls"></a>疏不指者。<a id="a-Lt"></a>盖略故尔。<a id="a-Lu"></a>显示等者。<a id="a-Lv"></a>从此分初文。<a id="a-Lw"></a>云显示正义者。<a id="a-Lx"></a>依一心法有二种门去。<a id="a-Ly"></a>至若能观察知心无念。<a id="a-Lz"></a>即得随顺入真如门。<a id="a-M0"></a>对治等者。<a id="a-M1"></a>文云对治。<a id="a-M2"></a>邪执者。<a id="a-M3"></a>一切邪执皆依我见。<a id="a-M4"></a>若离于我则无邪执。<a id="a-M5"></a>乃至以念一切法。<a id="a-M6"></a>令心生灭不入实智故。<a id="a-M7"></a>此则第二因缘为能发起。<a id="a-M8"></a>如适所引三段论文。<a id="a-M9"></a>为所发起。<a id="a-MA"></a>为欲解释如来根本之义。<a id="a-MB"></a>令诸众生正解不谬故。<a id="a-MC"></a>有此文。<a id="a-MD"></a>能所之说下皆例此。</p>
  <p id="aME">疏以彼下二别释今义二。<a id="a-MF"></a>初约教法释如来根本。<a id="a-MG"></a>以二门是诸法之根本。<a id="a-MH"></a>又一心是二门之根本。<a id="a-MI"></a>彼文之中正明此义。<a id="a-MJ"></a>佛说法门虽则无量。<a id="a-MK"></a>若其根本无出于斯。<a id="a-ML"></a>此乃马鸣菩萨解释化身。<a id="a-MM"></a>释迦如来所说法门之中。<a id="a-MN"></a>深奥根本之义也。</p>
  <p id="aMO">疏又生下二约证法。<a id="a-MP"></a>释如来根本二。<a id="a-MQ"></a>初释如来二。<a id="a-MR"></a>初正释迷时背觉合尘。<a id="a-MS"></a>是如去虽名为去。<a id="a-MT"></a>而体性不动故受如称。<a id="a-MU"></a>即本觉也。<a id="a-MV"></a>悟时背尘合觉名如来。<a id="a-MW"></a>以如体上有净用起。<a id="a-MX"></a>反染归净。<a id="a-MY"></a>名之为来。<a id="a-MZ"></a>即始觉义。<a id="a-Ma"></a>真如体一来去随缘故。<a id="a-Mb"></a>取本觉名如。<a id="a-Mc"></a>始觉名来始本不二者。<a id="a-Md"></a>即究竟觉也。<a id="a-Me"></a>究竟觉者即如与来合无始本异。<a id="a-Mf"></a>名曰如来。<a id="a-Mg"></a>如下文云。<a id="a-Mh"></a>若得无念者。<a id="a-Mi"></a>则知心相生住异灭。<a id="a-Mj"></a>乃至无有始觉之异。<a id="a-Mk"></a>以四相俱时而有。<a id="a-Ml"></a>皆无自立。<a id="a-Mm"></a>本来平等同一觉故。<a id="a-Mn"></a>此即下结判故转法轮。<a id="a-Mo"></a>论云。<a id="a-Mp"></a>真谛名如。<a id="a-Mq"></a>正觉名来。<a id="a-Mr"></a>正觉真谛。<a id="a-Ms"></a>名曰如来。<a id="a-Mt"></a>此即约自受用报身名如来也。<a id="a-Mu"></a>非同前文约化身说。<a id="a-Mv"></a>此二解中前约教。<a id="a-Mw"></a>则如来之根本。<a id="a-Mx"></a>依主释也。<a id="a-My"></a>以能说者胜故。<a id="a-Mz"></a>此约证即依士释。<a id="a-N0"></a>心为根本能生如来故。<a id="a-N1"></a>思之可解。</p>
  <p id="aN2">疏诸众生下二反显。<a id="a-N3"></a>以虽有本觉而无始觉故。<a id="a-N4"></a>不得名如来。<a id="a-N5"></a>斯则如义宽通来义局狭。<a id="a-N6"></a>故净名云。<a id="a-N7"></a>一切众生皆如也。<a id="a-N8"></a>众圣贤亦如也。<a id="a-N9"></a>至于弥勒亦如也。<a id="a-NA"></a>而不言来。<a id="a-NB"></a>又地前虽有始觉。<a id="a-NC"></a>以比观修行未造真理。<a id="a-ND"></a>未得智无分别。<a id="a-NE"></a>不名如来。<a id="a-NF"></a>地上虽有此智以障累未尽观心有间。<a id="a-NG"></a>始本二觉未得究竟冥合。<a id="a-NH"></a>亦无斯称。<a id="a-NI"></a>以此推之。<a id="a-NJ"></a>唯妙觉一人。<a id="a-NK"></a>余皆不可然。<a id="a-NL"></a>若约性德则无此拣故。<a id="a-NM"></a>圆觉云。<a id="a-NN"></a>众生本来成佛。<a id="a-NO"></a>又云。<a id="a-NP"></a>一切障碍即究竟觉。<a id="a-NQ"></a>今约修论故有此说。</p>
  <p id="aNR">二结根本。<a id="a-NS"></a>即指前之一心。<a id="a-NT"></a>为如来所证法之根本也。<a id="a-NU"></a>良以如来依此一心而成就故。<a id="a-NV"></a>是则信解行证皆依此心。<a id="a-NW"></a>从微至着未尝离此。<a id="a-NX"></a>若离于心得成佛者。<a id="a-NY"></a>无有是处。<a id="a-NZ"></a>故华严云。<a id="a-Na"></a>若人欲了知。<a id="a-Nb"></a>三世一切佛。<a id="a-Nc"></a>应观法界性。<a id="a-Nd"></a>一切唯心造。<a id="a-Ne"></a>故名等者。<a id="a-Nf"></a>然则如来即一心。<a id="a-Ng"></a>一心即根本。<a id="a-Nh"></a>三义一体方为至说。<a id="a-Ni"></a>但以据法名心。<a id="a-Nj"></a>对末称本。<a id="a-Nk"></a>约人所说即号如来。<a id="a-Nl"></a>究体则一列义成三。<a id="a-Nm"></a>非三而三。<a id="a-Nn"></a>不一而一。<a id="a-No"></a>三一一体。<a id="a-Np"></a>乃会玄文具释下二释正解不谬也。<a id="a-Nq"></a>具释者。<a id="a-Nr"></a>谓于中明真如生灭二门。<a id="a-Ns"></a>始本二觉本末二不觉。<a id="a-Nt"></a>二身三大。<a id="a-Nu"></a>乃至二门不二等义。<a id="a-Nv"></a>此义尽是一心根本上之行相也。<a id="a-Nw"></a>三贤者。<a id="a-Nx"></a>谓邻真故。<a id="a-Ny"></a>前异凡夫。<a id="a-Nz"></a>后异圣人。<a id="a-O0"></a>贤者。<a id="a-O1"></a>善也。<a id="a-O2"></a>顺也。<a id="a-O3"></a>此三十人皆积善所成。<a id="a-O4"></a>顺于真理。<a id="a-O5"></a>故受斯称。<a id="a-O6"></a>比观等者。<a id="a-O7"></a>既未亲证真如。<a id="a-O8"></a>但能依教比拟观察。<a id="a-O9"></a>由是随顺不相违反。<a id="a-OA"></a>故云相应。<a id="a-OB"></a>即此比观便名正解。<a id="a-OC"></a>以地前属解行位故。<a id="a-OD"></a>为生正解故。<a id="a-OE"></a>有显示正义之文也。<a id="a-OF"></a>离倒者。<a id="a-OG"></a>以正解相应顺真如理。<a id="a-OH"></a>无诸邪僻也。<a id="a-OI"></a>以离倒故即名不谬。<a id="a-OJ"></a>不即对治。<a id="a-OK"></a>谬即邪执也。</p>
 </body>
</html>