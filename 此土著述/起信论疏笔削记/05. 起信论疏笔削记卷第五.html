<!doctype html>
<html id="z3IBXIN1g9" data-ver="1263">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第五</h1>
  <p id="a2">三令入不退分别等者。<a id="a-3"></a>文云。<a id="a-4"></a>分别发趣道相者。<a id="a-5"></a>谓一切诸佛所证之道。<a id="a-6"></a>一切菩萨发心修行趣向义故。<a id="a-7"></a>乃至心若有垢。<a id="a-8"></a>法身不现故。<a id="a-9"></a>此正指配也。<a id="a-A"></a>以彼下释所以下皆例之彼文云。<a id="a-B"></a>如是信心成就。<a id="a-C"></a>得发心者入正定聚。<a id="a-D"></a>毕竟不退名住如来种中正因相应故。<a id="a-E"></a>终心者。<a id="a-F"></a>十信一位有三种心。<a id="a-G"></a>谓入住终。<a id="a-H"></a>入谓始离异生入初信位。<a id="a-I"></a>终谓信心成满。<a id="a-J"></a>即第十信也。<a id="a-K"></a>住心即中间八信。<a id="a-L"></a>十信既尔。<a id="a-M"></a>余住行向等。<a id="a-N"></a>例皆如此。<a id="a-O"></a>成熟约现在十信终心说。<a id="a-P"></a>不退望未来十住入心言。<a id="a-Q"></a>今为信成熟者。<a id="a-R"></a>禀于分别道相之文。<a id="a-S"></a>入不退故。</p>
  <p id="aT">四修习信心。<a id="a-U"></a>四种信心者。<a id="a-V"></a>下文云。<a id="a-W"></a>略说信心有四种。<a id="a-X"></a>云何为四。<a id="a-Y"></a>一者信根本。<a id="a-Z"></a>所谓乐念真如法故。<a id="a-a"></a>二者信佛。<a id="a-b"></a>有无量功德。<a id="a-c"></a>常念亲近供养恭敬。<a id="a-d"></a>发起善根。<a id="a-e"></a>愿求一切智故。<a id="a-f"></a>三者信法。<a id="a-g"></a>有大利益。<a id="a-h"></a>常念修行诸波罗蜜故。<a id="a-i"></a>四者信僧。<a id="a-j"></a>能正修行自利利他。<a id="a-k"></a>常乐亲近诸菩萨众。<a id="a-l"></a>求学如实行故。<a id="a-m"></a>四修行者下文具明五行。<a id="a-n"></a>谓布施持戒忍辱精进止观。<a id="a-o"></a>故文云。<a id="a-p"></a>修行有五门。<a id="a-q"></a>能成此信等。<a id="a-r"></a>以止观一门别是第六因缘所发故。<a id="a-s"></a>言四种。<a id="a-t"></a>以彼下释所以。<a id="a-u"></a>彼文云。<a id="a-v"></a>是中依未入正定聚众生故。<a id="a-w"></a>说修行信心等。<a id="a-x"></a>十信住心者。<a id="a-y"></a>虽有八种不同更不分析。<a id="a-z"></a>通为住心也。<a id="a-10"></a>微少者。<a id="a-11"></a>即信心未熟也。<a id="a-12"></a>令禀此文习前信行。<a id="a-13"></a>进向满故。</p>
  <p id="a14">五离障出邪。<a id="a-15"></a>疏文两段。<a id="a-16"></a>初都科四段。<a id="a-17"></a>文三。<a id="a-18"></a>今初总判也。<a id="a-19"></a>言四种者。<a id="a-1A"></a>即指此下四段论文。<a id="a-1B"></a>初心即入心也。</p>
  <p id="a1C">疏以前下二通疑也。<a id="a-1D"></a>或曰。<a id="a-1E"></a>前之三根各摄论文一段。<a id="a-1F"></a>何以信心初位独用四文。<a id="a-1G"></a>故此通之。<a id="a-1H"></a>前位渐深望于初位故名根胜。<a id="a-1I"></a>信根欲成纵遇恶缘。<a id="a-1J"></a>亦少退屈故。<a id="a-1K"></a>云难退。<a id="a-1L"></a>然亦未必一向不退故。<a id="a-1M"></a>云难也。<a id="a-1N"></a>如鹙子入住。<a id="a-1O"></a>犹自退转。<a id="a-1P"></a>况十信耶。<a id="a-1Q"></a>根劣者。<a id="a-1R"></a>谓始自异生。<a id="a-1S"></a>初登信位。<a id="a-1T"></a>善根微薄不异轻毛。<a id="a-1U"></a>遭善难进遇恶易退故。<a id="a-1V"></a>假多方以助道力。<a id="a-1W"></a>由是具四也。</p>
  <p id="a1X">疏四中下三别判也。<a id="a-1Y"></a>只此一类劣机。<a id="a-1Z"></a>复有上中下异。<a id="a-1a"></a>今以第五为下根。<a id="a-1b"></a>第六为中根。<a id="a-1c"></a>第七为上根。<a id="a-1d"></a>第八总策劝也。<a id="a-1e"></a>问据前次第。<a id="a-1f"></a>皆自胜之劣。<a id="a-1g"></a>何以此后却从劣向胜耶。<a id="a-1h"></a>答胜根菩萨据尊卑以列之。<a id="a-1i"></a>退位有情念劣者。<a id="a-1j"></a>而先救故。<a id="a-1k"></a>为此次。<a id="a-1l"></a>由是前显菩萨之智。<a id="a-1m"></a>后彰菩萨之悲也。</p>
  <p id="a1n">疏今初下别释此文。<a id="a-1o"></a>修行末文者。<a id="a-1p"></a>彼文云。<a id="a-1q"></a>复次若人虽修行信心。<a id="a-1r"></a>以从先世来多有重罪恶业障故。<a id="a-1s"></a>为邪魔诸鬼之所恼乱。<a id="a-1t"></a>或为世间事务种种牵缠。<a id="a-1u"></a>或为病苦所恼。<a id="a-1v"></a>有如是等众多障碍。<a id="a-1w"></a>是故应当勇猛精进。<a id="a-1x"></a>昼夜六时礼拜诸佛。<a id="a-1y"></a>诚心忏悔劝请随喜。<a id="a-1z"></a>回向菩提常不休废。<a id="a-20"></a>得免诸障。<a id="a-21"></a>善根增长故。<a id="a-22"></a>业重者。<a id="a-23"></a>文云。<a id="a-24"></a>重罪业障。<a id="a-25"></a>惑多者。<a id="a-26"></a>文云。<a id="a-27"></a>众多障碍善根难发。<a id="a-28"></a>即三障既重善不易生。<a id="a-29"></a>如钻湿木。<a id="a-2A"></a>岂即有火。<a id="a-2B"></a>宜应曝以风日。<a id="a-2C"></a>出以浸润。<a id="a-2D"></a>假以绳钻。<a id="a-2E"></a>引以茅艾。<a id="a-2F"></a>则其火可庶几矣。<a id="a-2G"></a>故云礼忏等也。<a id="a-2H"></a>内离等由礼忏故业轻。<a id="a-2I"></a>业轻故内无惑恼。<a id="a-2J"></a>内既离惑外魔自消。<a id="a-2K"></a>外魔即报障也。<a id="a-2L"></a>故知外有障恼。<a id="a-2M"></a>皆由内有惑业。<a id="a-2N"></a>今之行人作善多阻。<a id="a-2O"></a>为道不迭。<a id="a-2P"></a>盖内心之所感也。<a id="a-2Q"></a>莫嫌影曲但责形凹。<a id="a-2R"></a>如论修治必能出离。<a id="a-2S"></a>左传云。<a id="a-2T"></a>心不则德义之经为顽。<a id="a-2U"></a>口不谈忠信之言为嚚。<a id="a-2V"></a>今但通取一向痴闇慧解不生。<a id="a-2W"></a>为顽嚚也。</p>
  <p id="a2X">止观者。<a id="a-2Y"></a>文云。<a id="a-2Z"></a>云可修行止观门。<a id="a-2a"></a>所言止者。<a id="a-2b"></a>谓止一切境界相。<a id="a-2c"></a>随顺奢摩他观义故。<a id="a-2d"></a>所言观者。<a id="a-2e"></a>谓分别因缘生灭相。<a id="a-2f"></a>随顺毗钵舍那观义故。<a id="a-2g"></a>乃至若止观不具。<a id="a-2h"></a>则无能入菩提之道。<a id="a-2i"></a>双明等者。<a id="a-2j"></a>彼文云。<a id="a-2k"></a>若修止者对治凡夫住着世间。<a id="a-2l"></a>能舍二乘怯弱之见。<a id="a-2m"></a>若修观者。<a id="a-2n"></a>对治二乘不起大悲狭劣心过。<a id="a-2o"></a>远离凡夫不修善等。</p>
  <p id="a2p">劝生等者。<a id="a-2q"></a>文云。<a id="a-2r"></a>复次众生初学是法欲求正信。<a id="a-2s"></a>其心怯弱。<a id="a-2t"></a>以住于此娑婆世界。<a id="a-2u"></a>自畏不能常值诸佛。<a id="a-2v"></a>亲承供养惧谓信心难可成就意欲退者。<a id="a-2w"></a>乃至常勤修习毕竟。<a id="a-2x"></a>得生住正定故。<a id="a-2y"></a>胜方便者。<a id="a-2z"></a>文云。<a id="a-30"></a>当知如来有胜方便。<a id="a-31"></a>摄护其心。<a id="a-32"></a>谓以专意念佛因缘。<a id="a-33"></a>随愿得生他方佛土。<a id="a-34"></a>常见诸佛永离恶道等。<a id="a-35"></a>观解等者。<a id="a-36"></a>文云。<a id="a-37"></a>若观彼佛真如法身。<a id="a-38"></a>毕竟得生住正定故。<a id="a-39"></a>既观法身。<a id="a-3A"></a>即是作真如观。<a id="a-3B"></a>观佛纯熟分得相应也。<a id="a-3C"></a>后报等者。<a id="a-3D"></a>以众生夙业无量。<a id="a-3E"></a>今虽发心修行。<a id="a-3F"></a>其力微劣难敌强恶。<a id="a-3G"></a>恐此报尽。<a id="a-3H"></a>仍逐故业随生诸趣。<a id="a-3I"></a>如人负债强者。<a id="a-3J"></a>先牵此报命终未知所往。<a id="a-3K"></a>或经多劫遍历三涂。<a id="a-3L"></a>纵得人身尤拘缘障。<a id="a-3M"></a>或蛮貊受质贫穷处身。<a id="a-3N"></a>或诸病所缠。<a id="a-3O"></a>六根不具。<a id="a-3P"></a>或王事迫己尘羁在躬。<a id="a-3Q"></a>或少小无知强壮凶勇。<a id="a-3R"></a>方知乐善已是衰年。<a id="a-3S"></a>虽悟非常难任进向。<a id="a-3T"></a>况真法罔值善友莫逢。<a id="a-3U"></a>纵遇此缘根性多昧。<a id="a-3V"></a>傥是上智易悟法门。<a id="a-3W"></a>纵辩宣扬巧开人意。<a id="a-3X"></a>炽然恶习任运繁兴。<a id="a-3Y"></a>积善既微强恶难免。<a id="a-3Z"></a>脱然堕落。<a id="a-3a"></a>又是轮回如螘循环。<a id="a-3b"></a>何当断绝。<a id="a-3c"></a>菩萨观此深动悲怀。<a id="a-3d"></a>若非方便无能垂救。<a id="a-3e"></a>故论云。<a id="a-3f"></a>有胜方便摄护其心。<a id="a-3g"></a>故云。<a id="a-3h"></a>恐后报迁遇缘成退也。<a id="a-3i"></a>往生等者。<a id="a-3j"></a>文云。<a id="a-3k"></a>如修多罗说。<a id="a-3l"></a>若人专念西方极乐世界阿弥陀佛。<a id="a-3m"></a>所修善根回向愿生彼世界者。<a id="a-3n"></a>即得往生。<a id="a-3o"></a>常见佛故终无有退等。<a id="a-3p"></a>此意欲令众生专意念佛。<a id="a-3q"></a>欣求乐欲生彼国土。<a id="a-3r"></a>凡所修善尽将回向乃至有人无恶不为。<a id="a-3s"></a>但能临终至心十念。<a id="a-3t"></a>乃至一念成就。<a id="a-3u"></a>即得往生。<a id="a-3v"></a>生彼国已见佛闻法任运修进直成菩提。<a id="a-3w"></a>无诸恶缘令其退转故。<a id="a-3x"></a>云使不退也劝修等者。<a id="a-3y"></a>文云。<a id="a-3z"></a>已说修行信心分。<a id="a-40"></a>次说劝修利益分。<a id="a-41"></a>如是摩诃衍诸佛秘藏。<a id="a-42"></a>我已总说。<a id="a-43"></a>乃至云。<a id="a-44"></a>未来菩萨当依此法。<a id="a-45"></a>得成正信。<a id="a-46"></a>是故众生应勤修学。<a id="a-47"></a>举彼损益者。<a id="a-48"></a>文云。<a id="a-49"></a>若有众生欲于如来甚深境界。<a id="a-4A"></a>得生正信远离诽谤。<a id="a-4B"></a>入大乘道。<a id="a-4C"></a>当持此论。<a id="a-4D"></a>思惟修习。<a id="a-4E"></a>毕竟能至无上之道。<a id="a-4F"></a>乃至云。<a id="a-4G"></a>此人功德无有边际。<a id="a-4H"></a>斯举益也。<a id="a-4I"></a>又云。<a id="a-4J"></a>其有众生于此论中毁谤不信。<a id="a-4K"></a>所获罪报经无量劫。<a id="a-4L"></a>受大苦恼。<a id="a-4M"></a>斯举损也。<a id="a-4N"></a>修则但应仰信如说而行。<a id="a-4O"></a>舍则不应诽谤免招大苦。<a id="a-4P"></a>总策等者。<a id="a-4Q"></a>据前疏所判。<a id="a-4R"></a>即但策信位初心三根之行。<a id="a-4S"></a>若更以理详之。<a id="a-4T"></a>无妨兼前三贤已下。<a id="a-4U"></a>总而劝策。<a id="a-4V"></a>则于八因缘中。<a id="a-4W"></a>第一第八皆总相。<a id="a-4X"></a>第一总利群品。<a id="a-4Y"></a>第八总策劝修。<a id="a-4Z"></a>中间六段各别所为。<a id="a-4a"></a>如前所配。</p>
  <p id="a4b">总结可知。</p>
  <p id="a4c">初难论具有等者(先难破第二因缘发起一心二门二谛义也)如胜鬘经云。<a id="a-4d"></a>自性清净心染而不染。<a id="a-4e"></a>难可了知。<a id="a-4f"></a>不染而染难可了知。<a id="a-4g"></a>此岂不是一心二门之义乎。<a id="a-4h"></a>况二门即是真俗二谛。<a id="a-4i"></a>二谛何经不说。<a id="a-4j"></a>岂假论主第二因缘而发起耶。<a id="a-4k"></a>如圆觉经中说信等四位。<a id="a-4l"></a>岂非分别道相之义乎。<a id="a-4m"></a>况其从因至果入道行位。<a id="a-4n"></a>诸经多说何须第三因缘所起。<a id="a-4o"></a>如华严云。<a id="a-4p"></a>菩萨发心求菩提。<a id="a-4q"></a>非是无因无有缘。<a id="a-4r"></a>于佛法僧生净信。<a id="a-4s"></a>以是而生广大心。<a id="a-4t"></a>此岂不是信三宝耶。<a id="a-4u"></a>况复令信三宝。<a id="a-4v"></a>何经不说。<a id="a-4w"></a>又如华严具说十地菩萨行十波罗蜜行。<a id="a-4x"></a>岂唯施等行耶。<a id="a-4y"></a>况施戒等。<a id="a-4z"></a>是经皆说。<a id="a-50"></a>岂用第四因缘发耶。<a id="a-51"></a>如是等经中具明道场礼忏等事。<a id="a-52"></a>及普贤行愿中说十种行愿。<a id="a-53"></a>此岂不是消障方便耶。<a id="a-54"></a>亦不须假第五因缘。<a id="a-55"></a>又如华严云。<a id="a-56"></a>譬如有力王率土咸戴仰。<a id="a-57"></a>定慧亦如是。<a id="a-58"></a>菩萨所依赖。<a id="a-59"></a>定慧即是止观。<a id="a-5A"></a>又净名经中说。<a id="a-5B"></a>佛法身从止观生。<a id="a-5C"></a>何用第六发起缘耶。<a id="a-5D"></a>如阿弥陀无量寿等经。<a id="a-5E"></a>具说往生净土之事。<a id="a-5F"></a>况诸经中亦多引说。<a id="a-5G"></a>亦不假其第七所起。<a id="a-5H"></a>如劝赞修进勉励慵堕。<a id="a-5I"></a>是经则说。<a id="a-5J"></a>何假第八。<a id="a-5K"></a>如是则佛经已具。<a id="a-5L"></a>菩萨更明。<a id="a-5M"></a>岂非繁重耶。<a id="a-5N"></a>菩萨见义则行无益。<a id="a-5O"></a>且止重说佛经。<a id="a-5P"></a>有何义利为若此耶。</p>
  <p id="a5Q">初略标疏。<a id="a-5R"></a>或利或钝者。<a id="a-5S"></a>即根不等根。<a id="a-5T"></a>谓根机有利钝故。<a id="a-5U"></a>乐广乐略。<a id="a-5V"></a>即行不等。<a id="a-5W"></a>行谓意行所欲不同故。<a id="a-5X"></a>假经即利根。<a id="a-5Y"></a>寻经便解不待解释故。<a id="a-5Z"></a>假论即钝根。<a id="a-5a"></a>于经未晓须待论说故。<a id="a-5b"></a>若其乐广乐略之言。<a id="a-5c"></a>通于经论。<a id="a-5d"></a>有乐广经而得解者。<a id="a-5e"></a>有乐略经而得解者。<a id="a-5f"></a>于论亦尔此乃于利钝中。<a id="a-5g"></a>各有所好不同。<a id="a-5h"></a>然根不等则局于经论中。<a id="a-5i"></a>各附一事故。<a id="a-5j"></a>行不等则通于经论中。<a id="a-5k"></a>各乐广略故。<a id="a-5l"></a>然此但约解佛意不解佛意。<a id="a-5m"></a>以明利钝。<a id="a-5n"></a>不须更约文持义持。<a id="a-5o"></a>细作利钝解释。<a id="a-5p"></a>智者应思。<a id="a-5q"></a>受解缘别者。<a id="a-5r"></a>受谓信领教法。<a id="a-5s"></a>解谓开悟佛旨。<a id="a-5t"></a>遇佛者。<a id="a-5u"></a>谓与佛有缘则从佛受化生解。<a id="a-5v"></a>与教有缘则遇教受化生解也。<a id="a-5w"></a>此则但约于彼生解不生解。<a id="a-5x"></a>说有缘无缘。<a id="a-5y"></a>亦不约有见佛等。<a id="a-5z"></a>细论如佛世诸罗汉等。<a id="a-60"></a>亲从佛闻而证道果。<a id="a-61"></a>此是遇佛有缘者。<a id="a-62"></a>如天亲等但遇其教而得开悟。<a id="a-63"></a>此则遇教有缘者。<a id="a-64"></a>故云缘别然若据论意。<a id="a-65"></a>但约于经。<a id="a-66"></a>于论明受解缘别。<a id="a-67"></a>不须更约遇佛等说。<a id="a-68"></a>以前论中所问。<a id="a-69"></a>佛经已说。<a id="a-6A"></a>何须更论。<a id="a-6B"></a>今文已是总答前问。<a id="a-6C"></a>下方别释也论意云。<a id="a-6D"></a>经中虽已具说。<a id="a-6E"></a>其如众生根性利钝不同。<a id="a-6F"></a>意行好乐有异。<a id="a-6G"></a>信受教法开悟圣旨因缘别故。<a id="a-6H"></a>若是根利。<a id="a-6I"></a>又于佛语有因缘者。<a id="a-6J"></a>则乐于经而便信受。<a id="a-6K"></a>得悟圣旨。<a id="a-6L"></a>不须更论若是钝根。<a id="a-6M"></a>又于经无缘。<a id="a-6N"></a>但于菩萨语有缘者。<a id="a-6O"></a>即乐造论解释方晓佛意故。<a id="a-6P"></a>云别也。<a id="a-6Q"></a>根行缘三既而有异。<a id="a-6R"></a>何妨经外别造论耶。<a id="a-6S"></a>岂非此文。<a id="a-6T"></a>已是总答讫初遇佛悟无纸墨者。<a id="a-6U"></a>佛在世时但说而已。<a id="a-6V"></a>灭后结集方始有经。<a id="a-6W"></a>当时尚不假经岂要造论。<a id="a-6X"></a>论如来即释迦也。<a id="a-6Y"></a>亦兼余佛时胜者。<a id="a-6Z"></a>时无定体但约佛在彼时。<a id="a-6a"></a>故言时胜。<a id="a-6b"></a>根胜者。<a id="a-6c"></a>但取一类当在佛世随顺言教。<a id="a-6d"></a>有所证解者。<a id="a-6e"></a>不取遇佛不悟之徒。<a id="a-6f"></a>然佛世时证悟者多。<a id="a-6g"></a>今就此说故云胜也。<a id="a-6h"></a>缘胜者。<a id="a-6i"></a>胜余二乘菩萨故。<a id="a-6j"></a>然说根之悟解。<a id="a-6k"></a>不取教起因缘故。<a id="a-6l"></a>指佛为胜缘也论异类者。<a id="a-6m"></a>但三乘五乘根性不同。<a id="a-6n"></a>故名异类。<a id="a-6o"></a>或可通于余趣。<a id="a-6p"></a>然非正意。<a id="a-6q"></a>论等解者。<a id="a-6r"></a>等谓齐等。<a id="a-6s"></a>彼诸异类齐生解故。<a id="a-6t"></a>此则生解义等。<a id="a-6u"></a>非谓所解是同。<a id="a-6v"></a>然此根胜与前时胜相望料拣。<a id="a-6w"></a>以成四句。<a id="a-6x"></a>谓时胜根不胜。<a id="a-6y"></a>如佛在世六群等。<a id="a-6z"></a>根胜时不胜。<a id="a-70"></a>如后五百岁持戒修福者俱胜。<a id="a-71"></a>如舍利弗等俱不胜。<a id="a-72"></a>即佛灭后不生解者。<a id="a-73"></a>论不须论者。<a id="a-74"></a>据此兼不要经也。<a id="a-75"></a>然准论所问。<a id="a-76"></a>但责经中已说。<a id="a-77"></a>造论为重。<a id="a-78"></a>殊不干于佛在之事。<a id="a-79"></a>今之答意。<a id="a-7A"></a>欲显佛灭度后根行不同。<a id="a-7B"></a>于经于论取解各异故。<a id="a-7C"></a>今先明佛在世时根缘皆胜。<a id="a-7D"></a>尚不假经。<a id="a-7E"></a>何须造论。<a id="a-7F"></a>以显灭后根缘皆劣故。<a id="a-7G"></a>须假经。<a id="a-7H"></a>于经不了复须假论。<a id="a-7I"></a>以胜显劣也。<a id="a-7J"></a>由是经论各被一根不同。<a id="a-7K"></a>圆音普逗多类。</p>
  <p id="a7L">此下疏文两段。<a id="a-7M"></a>初略配三业。<a id="a-7N"></a>如文。</p>
  <p id="a7O">一音下别释圆音二。<a id="a-7P"></a>初释义又二。<a id="a-7Q"></a>初约教义正明二。<a id="a-7R"></a>初约说法差别显圆义。<a id="a-7S"></a>如来等者。<a id="a-7T"></a>谓佛音无别故。<a id="a-7U"></a>云一音。<a id="a-7V"></a>说法成异。<a id="a-7W"></a>故云圆音。<a id="a-7X"></a>引证可知。</p>
  <p id="a7Y">二约随类言音。<a id="a-7Z"></a>显圆义。<a id="a-7a"></a>如来等者。<a id="a-7b"></a>合云如来一音同一切音。<a id="a-7c"></a>文无者略。<a id="a-7d"></a>谓佛音是一。<a id="a-7e"></a>故名一音。<a id="a-7f"></a>同彼异语故名圆音。<a id="a-7g"></a>引证可知。<a id="a-7h"></a>然疏中前后两段。<a id="a-7i"></a>引证甚自分明。<a id="a-7j"></a>今更引文以证后义。<a id="a-7k"></a>如普贤行愿经云。<a id="a-7l"></a>天龙夜叉鸠槃茶。<a id="a-7m"></a>乃至人与非人等。<a id="a-7n"></a>所有一切众生语。<a id="a-7o"></a>悉以诸音而说法。<a id="a-7p"></a>疏中不引此文为证者。<a id="a-7q"></a>以此文中无一音之言故。<a id="a-7r"></a>斯乃如来一音随类同时差别。<a id="a-7s"></a>非如前段说法差别。</p>
  <p id="a7t">以一下二结得名所以。<a id="a-7u"></a>以一切音即一音。<a id="a-7v"></a>谓差别即无差别也。<a id="a-7w"></a>一音即一切音。<a id="a-7x"></a>谓无差别。<a id="a-7y"></a>即差别也。<a id="a-7z"></a>大意取无差即一差即为圆。<a id="a-80"></a>差即无差。<a id="a-81"></a>无差即差。<a id="a-82"></a>二义同时竟无前后。<a id="a-83"></a>两段之中俱有此义。<a id="a-84"></a>圆融无碍方是如来之口密也。<a id="a-85"></a>但以文不累书故。<a id="a-86"></a>成前后尔。</p>
  <p id="a87">一一下二显圆音相四。<a id="a-88"></a>今初正显遍穷生界。<a id="a-89"></a>是圆义。<a id="a-8A"></a>恒不杂乱是音义又遍穷者。<a id="a-8B"></a>六趣咸闻。<a id="a-8C"></a>不杂者。<a id="a-8D"></a>五音迥异。<a id="a-8E"></a>又遍穷者。<a id="a-8F"></a>三乘同听。<a id="a-8G"></a>不杂者。<a id="a-8H"></a>领解各殊。</p>
  <p id="a8I">若音下二反明不遍等者。<a id="a-8J"></a>有不闻处。<a id="a-8K"></a>何成圆义。<a id="a-8L"></a>圆者。<a id="a-8M"></a>遍也。<a id="a-8N"></a>失曲等者。<a id="a-8O"></a>无所诠表。<a id="a-8P"></a>何成音义。<a id="a-8Q"></a>且如钟鼓之响普遍迩遐。<a id="a-8R"></a>丝竹之音唯闻咫尺。<a id="a-8S"></a>斯则圆音互非之义也。</p>
  <p id="a8T">今不下三结成。<a id="a-8U"></a>不坏曲而等遍者。<a id="a-8V"></a>即音以成圆。<a id="a-8W"></a>不动遍而差韵者。<a id="a-8X"></a>即圆以为音也。<a id="a-8Y"></a>是乃正遍而差。<a id="a-8Z"></a>即差而遍。<a id="a-8a"></a>由是无不闻声。<a id="a-8b"></a>无不正解。</p>
  <p id="a8c">此是下四指叹。<a id="a-8d"></a>非识等者。<a id="a-8e"></a>佛无漏智所现圆音。<a id="a-8f"></a>有漏凡夫。<a id="a-8g"></a>焉能测度。<a id="a-8h"></a>但可仰信。<a id="a-8i"></a>不须推穷以非心识之境故。<a id="a-8j"></a>非识境者。<a id="a-8k"></a>不可以识识。<a id="a-8l"></a>非心境者不可以智知。<a id="a-8m"></a>思量即识识之相也。<a id="a-8n"></a>然华严中具有十喻。<a id="a-8o"></a>以显如来圆音之相。<a id="a-8p"></a>不能繁引。</p>
  <p id="a8q">二闻经悟疏自力者。<a id="a-8r"></a>但取不假论疏解释。<a id="a-8s"></a>只于经文披而自解也。<a id="a-8t"></a>广经者。<a id="a-8u"></a>有二意。<a id="a-8v"></a>一则于大部经中。<a id="a-8w"></a>或广寻诸部。<a id="a-8x"></a>见佛始终广说义路。<a id="a-8y"></a>方始解故。<a id="a-8z"></a>斯则根行劣。<a id="a-90"></a>于少闻而多解者。<a id="a-91"></a>二则如疏具文义二持。<a id="a-92"></a>随一一文皆能解故。<a id="a-93"></a>此乃根强胜下少闻也。<a id="a-94"></a>略经者。<a id="a-95"></a>此亦二意一则于略经文。<a id="a-96"></a>或一句一偈等。<a id="a-97"></a>便解如来甚深法理。<a id="a-98"></a>不假多说。<a id="a-99"></a>此则根行俱胜。<a id="a-9A"></a>二则无多心力不能广览但于少分而得解了。<a id="a-9B"></a>如疏中无文持有义持者。<a id="a-9C"></a>今斯论意广略之中各取前说为正。<a id="a-9D"></a>以论略中言多解。<a id="a-9E"></a>广中不言多字。<a id="a-9F"></a>是以乐广者为钝。<a id="a-9G"></a>乐略者为利。<a id="a-9H"></a>智者应思三广论悟因于广论者。<a id="a-9I"></a>此有二意。<a id="a-9J"></a>一则于经不解。<a id="a-9K"></a>于论方解。<a id="a-9L"></a>仍须假于广部。<a id="a-9M"></a>或寻诸论方解佛意。<a id="a-9N"></a>此即劣于后段少文而摄多义得解者。<a id="a-9O"></a>此如疏释。<a id="a-9P"></a>二则随彼一一解释悉能了故。<a id="a-9Q"></a>此则根胜强于次文也。</p>
  <p id="a9R">初机论心乐总持者。<a id="a-9S"></a>亦二意。<a id="a-9T"></a>一则闻少解多不假繁说故。<a id="a-9U"></a>二则神根劣弱不能承受广所说故。<a id="a-9V"></a>具如疏文。<a id="a-9W"></a>论文之意于广略中。<a id="a-9X"></a>亦各取前意为正也。<a id="a-9Y"></a>斯则于经论得解中。<a id="a-9Z"></a>各有利钝。<a id="a-9a"></a>但因略说者为利。<a id="a-9b"></a>须广说者为钝。<a id="a-9c"></a>若以文义二持四句说者。<a id="a-9d"></a>别是一意也。</p>
  <p id="a9e">二结疏文句。<a id="a-9f"></a>虽少等者。<a id="a-9g"></a>文虽一轴义备河沙。<a id="a-9h"></a>所宗之经。<a id="a-9i"></a>并是实教。<a id="a-9j"></a>所诠之旨岂容粗浅。<a id="a-9k"></a>以至诸论圆实关要。<a id="a-9l"></a>义理不出斯焉。<a id="a-9m"></a>故云总摄等。<a id="a-9n"></a>如理智境即真如门。<a id="a-9o"></a>以离言说心缘等相。<a id="a-9p"></a>故言深也。<a id="a-9q"></a>如量智境即生灭门。<a id="a-9r"></a>以染净万差多所该博。<a id="a-9s"></a>故云广也。<a id="a-9t"></a>无际者。<a id="a-9u"></a>谓理智境即冲深无际。<a id="a-9v"></a>量智境即广多无际也。<a id="a-9w"></a>无际之相已见论文。<a id="a-9x"></a>然此两门摄尽一切经论之义。<a id="a-9y"></a>但是说染说净。<a id="a-9z"></a>凡圣迷悟因果善恶。<a id="a-A0"></a>一切名相差别等法。<a id="a-A1"></a>即生灭门摄尽。<a id="a-A2"></a>若说无染净绝凡圣遣迷悟离性相等义。<a id="a-A3"></a>即真如门摄尽。<a id="a-A4"></a>故海东疏云开二门于一心。<a id="a-A5"></a>总括摩罗百八之广诘(摩罗即说楞伽经处。<a id="a-A6"></a>以百八句。<a id="a-A7"></a>答大慧菩萨百八问。<a id="a-A8"></a>皆上句真。<a id="a-A9"></a>下句俗。<a id="a-AA"></a>同此二门)示性净于相染。<a id="a-AB"></a>普综逾阇十五之幽致(逾阇国说胜鬘经处。<a id="a-AC"></a>彼有十五章大义。<a id="a-AD"></a>皆说染而不染。<a id="a-AE"></a>同此生灭之真如义)至如鹤林一味之宗(涅槃经)鹫山无二之趣(法华经)金鼓(金光明经)同性(大乘同性经)三身之极果。<a id="a-AF"></a>华严缨络四阶之深因。<a id="a-AG"></a>大品大集旷荡之至道。<a id="a-AH"></a>日藏月藏秘密之玄门。<a id="a-AI"></a>凡此等辈中众典之肝心。<a id="a-AJ"></a>一以贯之者。<a id="a-AK"></a>其唯此论乎。<a id="a-AL"></a>既而宗旨深奥义理无边有智之流请习无怠。</p>
  <p id="aAM">二立义分。<a id="a-AN"></a>二寄问中疏文二。<a id="a-AO"></a>初释法。<a id="a-AP"></a>大乘法体者。<a id="a-AQ"></a>大乘之体。<a id="a-AR"></a>即是于心。<a id="a-AS"></a>名心为法也。<a id="a-AT"></a>此中且说法为大乘体。<a id="a-AU"></a>次下一文方说心为法体。<a id="a-AV"></a>此乃展转释出其体也。<a id="a-AW"></a>今言出大乘法体者。<a id="a-AX"></a>恐多法字。<a id="a-AY"></a>有智详焉。<a id="a-AZ"></a>谓自下以三义释名法之由。<a id="a-Aa"></a>夫言法者。<a id="a-Ab"></a>有其二义。<a id="a-Ac"></a>一任持自体义。<a id="a-Ad"></a>二轨生物解义。<a id="a-Ae"></a>今初一句。<a id="a-Af"></a>即初义也。<a id="a-Ag"></a>谓本有自体真实不变。<a id="a-Ah"></a>非同依他。<a id="a-Ai"></a>从缘假立无有自性。<a id="a-Aj"></a>以从无始来任持不失故。<a id="a-Ak"></a>故下论云。<a id="a-Al"></a>如实不空以有自体。<a id="a-Am"></a>具足无量性功德故。<a id="a-An"></a>后二即轨生物解义。<a id="a-Ao"></a>又法者。<a id="a-Ap"></a>对智得名。<a id="a-Aq"></a>以此一心是法界理。<a id="a-Ar"></a>能轨于智令成无漏。<a id="a-As"></a>无分别也。<a id="a-At"></a>斯则以无相境相无缘智故。<a id="a-Au"></a>云对智。<a id="a-Av"></a>下论云。<a id="a-Aw"></a>唯证相应故。<a id="a-Ax"></a>复能显于三大之义。<a id="a-Ay"></a>未有一义不从法显。<a id="a-Az"></a>故下文云。<a id="a-B0"></a>依于此心显示摩诃衍义。<a id="a-B1"></a>义理既彰物则生解故。<a id="a-B2"></a>此二句皆后义也。<a id="a-B3"></a>宗本法者。<a id="a-B4"></a>谓一论所宗染净根本故。<a id="a-B5"></a>或可宗即是本。<a id="a-B6"></a>谓约义所依曰宗。<a id="a-B7"></a>能立万法曰本。<a id="a-B8"></a>故下疏云。<a id="a-B9"></a>依宗所显差别义理。<a id="a-BA"></a>又净名云。<a id="a-BB"></a>依无住本立一切法也。<a id="a-BC"></a>又起论云。<a id="a-BD"></a>为欲解释如来根本之义。<a id="a-BE"></a>即斯法也。<a id="a-BF"></a>大位在因者。<a id="a-BG"></a>谓此论中所明法体。<a id="a-BH"></a>大都所判属于因位。<a id="a-BI"></a>以文云所言法者。<a id="a-BJ"></a>谓众生心。<a id="a-BK"></a>既标众生之言。<a id="a-BL"></a>故知大概合当因位。<a id="a-BM"></a>不同佛性圆觉究竟觉不思议解脱等。<a id="a-BN"></a>大位在果。<a id="a-BO"></a>今约因中性德所标故。<a id="a-BP"></a>云众生心也。<a id="a-BQ"></a>通染净者。<a id="a-BR"></a>若随名取义则位在于因。<a id="a-BS"></a>若克论体性则通于因果。<a id="a-BT"></a>因果即染净也。<a id="a-BU"></a>斯则心实通于因果。<a id="a-BV"></a>以带众生之言故。<a id="a-BW"></a>判在因也。<a id="a-BX"></a>然亦有在果名心在因名觉之处。<a id="a-BY"></a>如圆觉经云。<a id="a-BZ"></a>是诸众生清净觉地。<a id="a-Ba"></a>又云。<a id="a-Bb"></a>一切如来妙圆觉心故。<a id="a-Bc"></a>云通染净也。<a id="a-Bd"></a>所以下文云。<a id="a-Be"></a>是心则摄一切世间出世间法。<a id="a-Bf"></a>摄世间法是通染。<a id="a-Bg"></a>摄出世间法是通净也。</p>
  <p id="aBh">疏义者下二释义文三。<a id="a-Bi"></a>初释文也。<a id="a-Bj"></a>大乘名义者。<a id="a-Bk"></a>谓大乘是名。<a id="a-Bl"></a>名约义立故。<a id="a-Bm"></a>须辨义。<a id="a-Bn"></a>未有无义而有名者。<a id="a-Bo"></a>何故等者。<a id="a-Bp"></a>双征名义。<a id="a-Bq"></a>谓约于何义得名大乘。<a id="a-Br"></a>未审大乘有于何义。<a id="a-Bs"></a>以双征故。<a id="a-Bt"></a>不言何故名。<a id="a-Bu"></a>而言何故是。<a id="a-Bv"></a>是之一字双含两势。<a id="a-Bw"></a>盖文之巧也。<a id="a-Bx"></a>谓此下释三大可知。<a id="a-By"></a>二运者。<a id="a-Bz"></a>有两意。<a id="a-C0"></a>一则自运运他。<a id="a-C1"></a>二则已运当运。<a id="a-C2"></a>今此论中正唯后意。<a id="a-C3"></a>故下文云。<a id="a-C4"></a>一切诸佛本所乘故。<a id="a-C5"></a>一切菩萨皆乘此法。<a id="a-C6"></a>到如来地故。<a id="a-C7"></a>于此二中皆具自运运他也。<a id="a-C8"></a>以约此义名为大乘。</p>
  <p id="aC9">是故下。<a id="a-CA"></a>二结意也。<a id="a-CB"></a>如文云。<a id="a-CC"></a>所言法者。<a id="a-CD"></a>谓众生心是先显法体。<a id="a-CE"></a>次云所言义者。<a id="a-CF"></a>则有三种等。<a id="a-CG"></a>是后显义理。<a id="a-CH"></a>大乘之中唯兹法义。<a id="a-CI"></a>今既法义并陈无所遗矣。<a id="a-CJ"></a>故云义足。</p>
  <p id="aCK">疏依宗下三彰位所依之法。<a id="a-CL"></a>染净虽通。<a id="a-CM"></a>所显之义唯局于净。<a id="a-CN"></a>体相用三各不相。<a id="a-CO"></a>是故名差别离障。<a id="a-CP"></a>所显翻染得名故。<a id="a-CQ"></a>云唯净。<a id="a-CR"></a>故下相大。<a id="a-CS"></a>文云。<a id="a-CT"></a>心性无动则有过河沙等诸净功德相义示现。<a id="a-CU"></a>用大云。<a id="a-CV"></a>除灭无明见本法身。<a id="a-CW"></a>自然而有不思议业种种之用。<a id="a-CX"></a>据此所说正唯属乘。<a id="a-CY"></a>而言大位者。<a id="a-CZ"></a>以体大通染净故。<a id="a-Ca"></a>今约多分判在果也。<a id="a-Cb"></a>又体大虽通于染。<a id="a-Cc"></a>以彼之名亦从显得。<a id="a-Cd"></a>若在因时则无体大之名。<a id="a-Ce"></a>至相用显时。<a id="a-Cf"></a>方对此二以彰体名。<a id="a-Cg"></a>由是三义皆属净也。</p>
  <p id="aCh">起下法体等者。<a id="a-Ci"></a>即起下显正义中总之一段。<a id="a-Cj"></a>文云。<a id="a-Ck"></a>显示正义者。<a id="a-Cl"></a>依一心法有二种门。<a id="a-Cm"></a>乃至以是二门不相离故。<a id="a-Cn"></a>论众生心者。<a id="a-Co"></a>众生即能依心即所依。<a id="a-Cp"></a>所依之体从能依以彰名。<a id="a-Cq"></a>前劣后胜。<a id="a-Cr"></a>众生之心依士释也。<a id="a-Cs"></a>故下文云。<a id="a-Ct"></a>众生依心意。<a id="a-Cu"></a>意识转故。</p>
  <p id="aCv">疏三。<a id="a-Cw"></a>初正释。<a id="a-Cx"></a>出法体者。<a id="a-Cy"></a>前出大乘体。<a id="a-Cz"></a>名之为法。<a id="a-D0"></a>此出法体名之为心。<a id="a-D1"></a>从宽之狭。<a id="a-D2"></a>此为至也。<a id="a-D3"></a>如来藏心者。<a id="a-D4"></a>谓在缠自性清净心。<a id="a-D5"></a>具足含摄如来功德。<a id="a-D6"></a>名如来藏。<a id="a-D7"></a>如下自释。<a id="a-D8"></a>具和合下明心之行相也。<a id="a-D9"></a>和合即生灭门。<a id="a-DA"></a>以彼随缘成染净故。<a id="a-DB"></a>不和合即真如门。<a id="a-DC"></a>以约体绝相显不变故。<a id="a-DD"></a>以其下释所以。<a id="a-DE"></a>此心具上二种义者。<a id="a-DF"></a>以在众生位中辨故。<a id="a-DG"></a>是故论云众生心也。</p>
  <p id="aDH">若在下二反显。<a id="a-DI"></a>谓此心随染之时。<a id="a-DJ"></a>则云与生灭和合。<a id="a-DK"></a>今在佛位纯净无垢。<a id="a-DL"></a>唯不生灭故。<a id="a-DM"></a>无和合义也。<a id="a-DN"></a>以始下出所以。<a id="a-DO"></a>显无生灭之相。<a id="a-DP"></a>故云唯是真如。<a id="a-DQ"></a>既无彼相但是一真约何说合。<a id="a-DR"></a>故中论云。<a id="a-DS"></a>一法云何合。<a id="a-DT"></a>下文显佛地云。<a id="a-DU"></a>破和合识相。<a id="a-DV"></a>灭相续心相显现法身。<a id="a-DW"></a>智纯净故。<a id="a-DX"></a>所显义者。<a id="a-DY"></a>三大之义自此方彰。<a id="a-DZ"></a>生灭相无则唯局净。<a id="a-Da"></a>故无和合。</p>
  <p id="aDb">今就下顺结却成前义。<a id="a-Dc"></a>众生即染相。<a id="a-Dd"></a>以真体随缘起。<a id="a-De"></a>为众生相不离体故。<a id="a-Df"></a>名和合。<a id="a-Dg"></a>虽全体起相。<a id="a-Dh"></a>而体未尝改变。<a id="a-Di"></a>故名不和合。<a id="a-Dj"></a>由是在缠具二门也。</p>
  <p id="aDk">论出世间法下疏文二。<a id="a-Dl"></a>初总叙意。<a id="a-Dm"></a>初一句标指。<a id="a-Dn"></a>余皆正叙。<a id="a-Do"></a>体即真如门。<a id="a-Dp"></a>相即生灭门。<a id="a-Dq"></a>二门相摄不相舍离故。<a id="a-Dr"></a>云无碍。<a id="a-Ds"></a>染净同依者。<a id="a-Dt"></a>二门之中各摄染净。<a id="a-Du"></a>真如门是染净通相。<a id="a-Dv"></a>生灭门别显染净。<a id="a-Dw"></a>通别虽殊不出一心。<a id="a-Dx"></a>故云同依。<a id="a-Dy"></a>随流谓不觉迷真。<a id="a-Dz"></a>乃至造业受报。<a id="a-E0"></a>反流谓始觉翻染。<a id="a-E1"></a>暨乎菩提涅槃。<a id="a-E2"></a>迷悟虽殊。<a id="a-E3"></a>唯此心转故。<a id="a-E4"></a>经云。<a id="a-E5"></a>无始时来性一切法依止。<a id="a-E6"></a>由此有诸趣及证涅槃果。<a id="a-E7"></a>是故万法唯心。<a id="a-E8"></a>心即是主故。<a id="a-E9"></a>其迷悟皆心所为。</p>
  <p id="aEA">疏是故下二别释相二。<a id="a-EB"></a>今初约生灭门释。<a id="a-EC"></a>不觉摄世间法者。<a id="a-ED"></a>以不觉是世间法根本。<a id="a-EE"></a>一切染法皆此所成。<a id="a-EF"></a>由是所成之染。<a id="a-EG"></a>皆不觉摄。<a id="a-EH"></a>则三细六粗五意六染等。<a id="a-EI"></a>是所摄之法也。<a id="a-EJ"></a>故下文云。<a id="a-EK"></a>当知无明能生一切染法。<a id="a-EL"></a>以一切染法皆是不觉相故。<a id="a-EM"></a>摄出世法者以本始二觉是出世法本。<a id="a-EN"></a>一切净法皆觉所成。<a id="a-EO"></a>由是所成之净。<a id="a-EP"></a>皆属觉之所摄也。<a id="a-EQ"></a>本觉所摄。<a id="a-ER"></a>即大智慧光明义。<a id="a-ES"></a>遍照法界义真实识知义等。<a id="a-ET"></a>始觉所摄。<a id="a-EU"></a>即三明八解力无畏等。<a id="a-EV"></a>然此且就相用有异。<a id="a-EW"></a>分其二殊。<a id="a-EX"></a>若约体同所摄无别。<a id="a-EY"></a>此犹下结示可知。</p>
  <p id="aEZ">疏若约下二约真如门释也。<a id="a-Ea"></a>镕融含摄者。<a id="a-Eb"></a>谓消和包纳。<a id="a-Ec"></a>令彼染净差别之相。<a id="a-Ed"></a>无有障碍也。<a id="a-Ee"></a>染净不殊者。<a id="a-Ef"></a>出镕融之相也。<a id="a-Eg"></a>谓以一真如理融之。<a id="a-Eh"></a>使染即非染。<a id="a-Ei"></a>净即非净。<a id="a-Ej"></a>即染即净浑为一味。<a id="a-Ek"></a>故云不殊。<a id="a-El"></a>故下文云。<a id="a-Em"></a>一切诸法唯依妄念而有差别。<a id="a-En"></a>若离心念即无一切境界之相。<a id="a-Eo"></a>乃至唯是一心。<a id="a-Ep"></a>故名真如。<a id="a-Eq"></a>斯则生灭门中。<a id="a-Er"></a>名为该摄。<a id="a-Es"></a>真如门中名为融摄。<a id="a-Et"></a>该摄则染净俱存。<a id="a-Eu"></a>融摄则染净俱泯。<a id="a-Ev"></a>俱泯故一味不分。<a id="a-Ew"></a>俱存故历然差别。<a id="a-Ex"></a>是故二门虽皆言摄。<a id="a-Ey"></a>而摄义不同也。<a id="a-Ez"></a>下文显者。<a id="a-F0"></a>相次即辨。</p>
  <p id="aF1">释其法名者。<a id="a-F2"></a>标指此文也。<a id="a-F3"></a>法即是名。<a id="a-F4"></a>今此文中正释此心。<a id="a-F5"></a>得名法之所以也。<a id="a-F6"></a>谓依下于前三义中。<a id="a-F7"></a>约第三显义故。<a id="a-F8"></a>名为法也。<a id="a-F9"></a>其余二义论各有文。<a id="a-FA"></a>已如前引。</p>
  <p id="aFB">责总立难。<a id="a-FC"></a>疏二意中。<a id="a-FD"></a>初意云。<a id="a-FE"></a>心既通染不合显得唯净之义。<a id="a-FF"></a>其犹杂矿之金。<a id="a-FG"></a>岂能铸得纯金之像。<a id="a-FH"></a>二意云。<a id="a-FI"></a>心既是一一则体狭。<a id="a-FJ"></a>大乘义多。<a id="a-FK"></a>多故成广。<a id="a-FL"></a>岂能以狭而示于广。</p>
  <p id="aFM">开别中疏二。<a id="a-FN"></a>初总叙释意。<a id="a-FO"></a>大乘虽净者。<a id="a-FP"></a>牒纵所问也。<a id="a-FQ"></a>相用下分别正答。<a id="a-FR"></a>对染者。<a id="a-FS"></a>谓相大则翻染成净。<a id="a-FT"></a>如云心性不动。<a id="a-FU"></a>即有大智慧光明义等。<a id="a-FV"></a>用大则随缘而起。<a id="a-FW"></a>如云随诸众生见闻得益故。<a id="a-FX"></a>说为用等。<a id="a-FY"></a>此上二义皆对染成。<a id="a-FZ"></a>故下文云。<a id="a-Fa"></a>当知染法净法皆悉相待也。<a id="a-Fb"></a>今生灭下正明能显。<a id="a-Fc"></a>既有觉不觉二义。<a id="a-Fd"></a>故云具含染净。<a id="a-Fe"></a>以有染故方能显净。<a id="a-Ff"></a>净既不自净。<a id="a-Fg"></a>待染以成净。<a id="a-Fh"></a>何怪通染之心。<a id="a-Fi"></a>能显唯净之义耶。<a id="a-Fj"></a>此即结答也。<a id="a-Fk"></a>以废下出对染所以或问曰。<a id="a-Fl"></a>何故须对于染方立净耶。<a id="a-Fm"></a>故此释也。<a id="a-Fn"></a>故下文云。<a id="a-Fo"></a>若离不觉之心则无真觉自相可说。<a id="a-Fp"></a>又真如门中无染。<a id="a-Fq"></a>亦不立净。<a id="a-Fr"></a>又云。<a id="a-Fs"></a>若离业识则无见相。<a id="a-Ft"></a>以诸佛法身无有彼此色相。<a id="a-Fu"></a>递相见故。<a id="a-Fv"></a>心法虽一者。<a id="a-Fw"></a>牒纵所问也。<a id="a-Fx"></a>而有下分别正答。<a id="a-Fy"></a>示大乘体者。<a id="a-Fz"></a>真如是泯相显实门故。<a id="a-G0"></a>以泯相而相不存故。<a id="a-G1"></a>唯示体也。<a id="a-G2"></a>具示三大者。<a id="a-G3"></a>生灭是揽理成事门故。<a id="a-G4"></a>以揽理而理不失故。<a id="a-G5"></a>具三也。<a id="a-G6"></a>大乘义下结成具示。<a id="a-G7"></a>谓此三大义中。<a id="a-G8"></a>具摄如来真应二身过河沙数德相妙用。<a id="a-G9"></a>以要言之。<a id="a-GA"></a>一切所有无漏功德。<a id="a-GB"></a>尽不出于三大之义。<a id="a-GC"></a>三大之体唯此一心。<a id="a-GD"></a>是故一心能显多义也。</p>
  <p id="aGE">总举等者。<a id="a-GF"></a>尽此一门之义也。<a id="a-GG"></a>一法界等者。<a id="a-GH"></a>具云。<a id="a-GI"></a>心真如者。<a id="a-GJ"></a>即是一法界。<a id="a-GK"></a>大总相法门体。<a id="a-GL"></a>所谓心性不生不灭。<a id="a-GM"></a>乃至若离于念名为得入。<a id="a-GN"></a>共有一十三行论文。<a id="a-GO"></a>是此所起也。<a id="a-GP"></a>真如相者。<a id="a-GQ"></a>相即义相。<a id="a-GR"></a>如下文云。<a id="a-GS"></a>复次真如者。<a id="a-GT"></a>依言说分别。<a id="a-GU"></a>有二种义。<a id="a-GV"></a>义即相也。<a id="a-GW"></a>不同生灭可状之相。<a id="a-GX"></a>复次下乃至终于此门。<a id="a-GY"></a>共有一十二行论文。<a id="a-GZ"></a>是此所起也。<a id="a-Ga"></a>据此所配。<a id="a-Gb"></a>若言真如门。<a id="a-Gc"></a>则通言心真如真如相则别也。</p>
  <p id="aGd">论是心下疏二。<a id="a-Ge"></a>初释前二句二。<a id="a-Gf"></a>初别释当文也。<a id="a-Gg"></a>随熏变动者。<a id="a-Gh"></a>谓随染净因缘所熏。<a id="a-Gi"></a>令心变改动转。<a id="a-Gj"></a>成生灭故。<a id="a-Gk"></a>总举等者。<a id="a-Gl"></a>撮下一门之义。<a id="a-Gm"></a>在此生灭二字之中故。<a id="a-Gn"></a>云总举。<a id="a-Go"></a>依如来藏等者。<a id="a-Gp"></a>具云。<a id="a-Gq"></a>心生灭者。<a id="a-Gr"></a>依如来藏故。<a id="a-Gs"></a>有生灭心。<a id="a-Gt"></a>所谓不生不灭与生灭和合。<a id="a-Gu"></a>乃至性染幻差别故。<a id="a-Gv"></a>都有七十五行论文。<a id="a-Gw"></a>是此所起也。<a id="a-Gx"></a>缘由者。<a id="a-Gy"></a>所以义。<a id="a-Gz"></a>起下等者。<a id="a-H0"></a>具云。<a id="a-H1"></a>复次生灭因缘者。<a id="a-H2"></a>所谓众生依心意意识转故。<a id="a-H3"></a>此义云何。<a id="a-H4"></a>以依阿梨耶识。<a id="a-H5"></a>说有无明。<a id="a-H6"></a>乃至不能得随顺世间一切境界。<a id="a-H7"></a>种种知故。<a id="a-H8"></a>共有四十九行论文。<a id="a-H9"></a>是此所起也。<a id="a-HA"></a>状谓形状。<a id="a-HB"></a>妄识所知境也。<a id="a-HC"></a>拣异真如相。<a id="a-HD"></a>是义相相即性也。<a id="a-HE"></a>非识境界唯智所证故。<a id="a-HF"></a>起下等者。<a id="a-HG"></a>具云。<a id="a-HH"></a>复次分别生灭相者。<a id="a-HI"></a>有二种。<a id="a-HJ"></a>云何为二。<a id="a-HK"></a>一者粗与心相应故。<a id="a-HL"></a>二者细与心不相应故。<a id="a-HM"></a>乃至唯痴灭故。<a id="a-HN"></a>心相随灭非心智灭。<a id="a-HO"></a>共有一十四行。<a id="a-HP"></a>是此起也。<a id="a-HQ"></a>然此立义分中所立义本。<a id="a-HR"></a>即有八字。<a id="a-HS"></a>谓真如相生灭因缘相。<a id="a-HT"></a>下解释分中度有一百六十三行。<a id="a-HU"></a>逐段而释。<a id="a-HV"></a>如前所配。<a id="a-HW"></a>从四熏习下即通。<a id="a-HX"></a>明染净生灭起之由致也。<a id="a-HY"></a>若更束八字。<a id="a-HZ"></a>不出心之一字。<a id="a-Ha"></a>更展一百六十三行论文。<a id="a-Hb"></a>以成百余部大乘经。<a id="a-Hc"></a>此显论主证悟心中自在之用。</p>
  <p id="aHd">何故下。<a id="a-He"></a>二通前料拣。<a id="a-Hf"></a>先牃外难。<a id="a-Hg"></a>何故两门一能一即耶。<a id="a-Hh"></a>故牒云者。<a id="a-Hi"></a>以真下释不起者。<a id="a-Hj"></a>以真如有二义。<a id="a-Hk"></a>一不变义。<a id="a-Hl"></a>二随缘义。<a id="a-Hm"></a>今此门中但约不变。<a id="a-Hn"></a>以显其体。<a id="a-Ho"></a>不约随缘。<a id="a-Hp"></a>故云不起。<a id="a-Hq"></a>所显谓体大能显即此门。<a id="a-Hr"></a>能显为诠所显为旨。<a id="a-Hs"></a>真如与体盖是一义。<a id="a-Ht"></a>故云即也。<a id="a-Hu"></a>以是下因显唯示体大也。<a id="a-Hv"></a>起动者。<a id="a-Hw"></a>即随缘义。<a id="a-Hx"></a>以随缘故成生灭门。<a id="a-Hy"></a>染净即生灭相也。<a id="a-Hz"></a>即此染净为能示之诠。<a id="a-I0"></a>三大是所示之旨。<a id="a-I1"></a>二义各别。<a id="a-I2"></a>故云又分也。<a id="a-I3"></a>能所下拣异前门也。<a id="a-I4"></a>若喻显者。<a id="a-I5"></a>一心如水。<a id="a-I6"></a>真如如湿。<a id="a-I7"></a>生灭如波。<a id="a-I8"></a>是水湿相。<a id="a-I9"></a>即示。<a id="a-IA"></a>水体。<a id="a-IB"></a>是水波相能示水之自体(湿体)相(八功德相)用(鉴像润物)故。</p>
  <p id="aIC">疏体谓下。<a id="a-ID"></a>二释后一句文二。<a id="a-IE"></a>初释本文二。<a id="a-IF"></a>初别解当文。<a id="a-IG"></a>本觉者。<a id="a-IH"></a>即是前之真如。<a id="a-II"></a>至此门中转名本觉。<a id="a-IJ"></a>以对治故名本。<a id="a-IK"></a>对不觉故名觉也。<a id="a-IL"></a>即此本觉是生灭家之自体也。<a id="a-IM"></a>此显生灭别无其体。<a id="a-IN"></a>全揽本觉为自体故。<a id="a-IO"></a>生灭因者。<a id="a-IP"></a>或问。<a id="a-IQ"></a>若此本觉是生灭体者。<a id="a-IR"></a>本觉即是真如。<a id="a-IS"></a>何故说为生灭自体耶。<a id="a-IT"></a>故此释之。<a id="a-IU"></a>谓生灭之相。<a id="a-IV"></a>起时实赖真如为因。<a id="a-IW"></a>以真如不守自性。<a id="a-IX"></a>为无明熏。<a id="a-IY"></a>成诸染相虽成染相其体不变。<a id="a-IZ"></a>以不变故。<a id="a-Ia"></a>熏彼无明。<a id="a-Ib"></a>令厌生死乐求涅槃。<a id="a-Ic"></a>渐起始觉成其净法也。<a id="a-Id"></a>如是染净皆由真如。<a id="a-Ie"></a>是故真如是生灭体。<a id="a-If"></a>故下文云。<a id="a-Ig"></a>依如来藏有生灭心。<a id="a-Ih"></a>又云。<a id="a-Ii"></a>所谓以有真如法故。<a id="a-Ij"></a>能熏习无明。<a id="a-Ik"></a>乃至名得涅槃。<a id="a-Il"></a>成自然业。<a id="a-Im"></a>亦辨体者。<a id="a-In"></a>谓前真如门当体是体。<a id="a-Io"></a>此生灭门以真如为体。<a id="a-Ip"></a>若无真如之体。<a id="a-Iq"></a>生灭终不能成故。<a id="a-Ir"></a>此门中须辨体也。<a id="a-Is"></a>翻染下明示相用也。<a id="a-It"></a>净相即相大。<a id="a-Iu"></a>谓大智慧光明义等。<a id="a-Iv"></a>业用即用大。<a id="a-Iw"></a>谓报化二身等。<a id="a-Ix"></a>是以下指文结示也。<a id="a-Iy"></a>以生灭门中文科两段。<a id="a-Iz"></a>初释能示生灭心法。<a id="a-J0"></a>即生灭因缘相等。<a id="a-J1"></a>后辨所示三大之义。<a id="a-J2"></a>即体相用等。<a id="a-J3"></a>下文具显。</p>
  <p id="aJ4">疏何故下。<a id="a-J5"></a>二通前料拣牃外难可见。<a id="a-J6"></a>以所下释也。<a id="a-J7"></a>前云。<a id="a-J8"></a>能示显诠旨不一。<a id="a-J9"></a>今云。<a id="a-JA"></a>自体显诠旨不异。<a id="a-JB"></a>此门虽即能所有殊。<a id="a-JC"></a>非谓所诠在能诠外。<a id="a-JD"></a>今显非外故。<a id="a-JE"></a>云自体等。<a id="a-JF"></a>斯则生灭是真如家相。<a id="a-JG"></a>真如是生灭家体。<a id="a-JH"></a>体相虽异而不相离也。<a id="a-JI"></a>其犹波水。<a id="a-JJ"></a>虽异岂得水在波外耶。<a id="a-JK"></a>故知其水是波之自体也。</p>
  <p id="aJL">疏问真下二释妨难也。<a id="a-JM"></a>问意以两门敌对。<a id="a-JN"></a>而难详之可了。<a id="a-JO"></a>答中真如下二句牒门立理。<a id="a-JP"></a>不必由起者。<a id="a-JQ"></a>真如本自立。<a id="a-JR"></a>不藉于生灭也。<a id="a-JS"></a>自性本常。<a id="a-JT"></a>岂因他有。<a id="a-JU"></a>由无下正释。<a id="a-JV"></a>谓有起必有相用。<a id="a-JW"></a>无起但唯存体故。<a id="a-JX"></a>前门中但只言一也。<a id="a-JY"></a>生灭下二句牒前立理。<a id="a-JZ"></a>起必赖不起者。<a id="a-Ja"></a>异于前门也。<a id="a-Jb"></a>若无不起之真如。<a id="a-Jc"></a>何有起动之生灭。<a id="a-Jd"></a>如无其水。<a id="a-Je"></a>岂有于波。<a id="a-Jf"></a>故须藉之。<a id="a-Jg"></a>起含不起下正释。<a id="a-Jh"></a>真如举体成生灭故。<a id="a-Ji"></a>今生灭含于真体也。<a id="a-Jj"></a>犹水起成波。<a id="a-Jk"></a>波含于水。<a id="a-Jl"></a>由是此门不唯示于相用。<a id="a-Jm"></a>亦示体也。<a id="a-Jn"></a>故云具示。</p>
  <p id="aJo">疏起下等者。<a id="a-Jp"></a>如论云。<a id="a-Jq"></a>复次真如自体相者。<a id="a-Jr"></a>一切凡夫声闻缘觉菩萨诸佛无有增减。<a id="a-Js"></a>乃至真如自在用义。<a id="a-Jt"></a>故即有六十四行论文。<a id="a-Ju"></a>正是此所起也。<a id="a-Jv"></a>体大疏言真性者。<a id="a-Jw"></a>真谓拣非伪妄独显圆成。<a id="a-Jx"></a>性谓自体常住不变不异。<a id="a-Jy"></a>即拣诸法空性也。<a id="a-Jz"></a>深谓竖穷三际无去无来。<a id="a-K0"></a>广谓横遍十方非中非外。<a id="a-K1"></a>凡即六趣差别。<a id="a-K2"></a>圣即三乘不同。<a id="a-K3"></a>染即秽土极于三界。<a id="a-K4"></a>净即净土尽于十方。<a id="a-K5"></a>然凡圣染净各通二报。<a id="a-K6"></a>今约别论故。<a id="a-K7"></a>凡圣属正染净对依也。<a id="a-K8"></a>以诸法虽广不出依正二报。<a id="a-K9"></a>正中不出凡夫圣人。<a id="a-KA"></a>依中不出净土秽土故。<a id="a-KB"></a>举此四以摄一切无不尽也。<a id="a-KC"></a>皆以为依者。<a id="a-KD"></a>上之四法并用真如之体为所依故。<a id="a-KE"></a>故华严云。<a id="a-KF"></a>未曾有一法得离于法性。<a id="a-KG"></a>下文云。<a id="a-KH"></a>如是无漏无明种种业幻。<a id="a-KI"></a>皆同真如性相。<a id="a-KJ"></a>楞严云。<a id="a-KK"></a>一切世界因果微尘因心成体。<a id="a-KL"></a>既为一切所依。<a id="a-KM"></a>体大之名由此而立。</p>
 </body>
</html>