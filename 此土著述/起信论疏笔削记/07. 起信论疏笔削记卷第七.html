<!doctype html>
<html id="z3IBXIP1gB" data-ver="1410">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第七</h1>
  <p id="a2">释真如相者。<a id="a-3"></a>前云是心真如相。<a id="a-4"></a>自此之前已释真如两字。<a id="a-5"></a>从此向后方释相之一字。<a id="a-6"></a>初总标论。<a id="a-7"></a>复次真如者。<a id="a-8"></a>问此既说真如之相。<a id="a-9"></a>何不牒云相耶。<a id="a-A"></a>答以从无相中辨相。<a id="a-B"></a>相即无相不异离言之法。<a id="a-C"></a>故又相即义也。<a id="a-D"></a>今于真体之中开说二义故。<a id="a-E"></a>云有二种义。<a id="a-F"></a>义即相也。<a id="a-G"></a>一味者。<a id="a-H"></a>前云一心一法界故。<a id="a-I"></a>然且约理离诸相故。<a id="a-J"></a>强名为一。<a id="a-K"></a>而此一相即不可得。<a id="a-L"></a>法句经云。<a id="a-M"></a>森罗及万像。<a id="a-N"></a>一法之所印。<a id="a-O"></a>一亦不为一。<a id="a-P"></a>为欲破诸数。<a id="a-Q"></a>浅智之所闻。<a id="a-R"></a>见一谓为一。<a id="a-S"></a>幸诸深智者忘怀而体之。<a id="a-T"></a>有二者。<a id="a-U"></a>既容言说分别故。<a id="a-V"></a>有一二之相也。<a id="a-W"></a>不可随言者。<a id="a-X"></a>前虽显体离言。<a id="a-Y"></a>不可执为无说。<a id="a-Z"></a>以有二义故。<a id="a-a"></a>今虽分别二义。<a id="a-b"></a>不可取为有相。<a id="a-c"></a>以相即无相不异离言故。<a id="a-d"></a>故不得随言执取也。<a id="a-e"></a>但为下必若无言。<a id="a-f"></a>凭何信解。<a id="a-g"></a>必若有二法体。<a id="a-h"></a>全乖证入绝分。<a id="a-i"></a>引文可知。</p>
  <p id="aj">二略辨疏无妄染者。<a id="a-k"></a>以如实体中本不与九相六染相应。<a id="a-l"></a>故名为空。<a id="a-m"></a>不是真体是空。<a id="a-n"></a>如实之空者。<a id="a-o"></a>如实是真性空。<a id="a-p"></a>是无妄染。<a id="a-q"></a>如实之空依主释。<a id="a-r"></a>如言瓶空。<a id="a-s"></a>盖为瓶中无物。<a id="a-t"></a>非谓瓶体是空。<a id="a-u"></a>涅槃经中具有此喻也。<a id="a-v"></a>论究竟者。<a id="a-w"></a>至极义。<a id="a-x"></a>意明立空之言至极只为显于真实也。<a id="a-y"></a>遂能等者以妄空为能显。<a id="a-z"></a>真实为所显。<a id="a-10"></a>不因彼妄空。<a id="a-11"></a>焉知此真实异妄无体者。<a id="a-12"></a>妄揽真有真元自有。<a id="a-13"></a>故云异也有流者。<a id="a-14"></a>有谓三有二十五有。<a id="a-15"></a>流即四流九流。<a id="a-16"></a>以彼诸有烦恼。<a id="a-17"></a>能漂溺群物故总名流。<a id="a-18"></a>即根随等共有二十六使。<a id="a-19"></a>此论即三细四粗。<a id="a-1A"></a>如是烦恼多不可计。<a id="a-1B"></a>故曰恒沙。<a id="a-1C"></a>若准此论所说。<a id="a-1D"></a>即过河沙数。<a id="a-1E"></a>理实无量。<a id="a-1F"></a>岂止河沙。<a id="a-1G"></a>若有定数。<a id="a-1H"></a>恐非了义。<a id="a-1I"></a>所言异者。<a id="a-1J"></a>彼曰烦恼。<a id="a-1K"></a>此名功德。<a id="a-1L"></a>彼染此净彼空此有故。<a id="a-1M"></a>相离者。<a id="a-1N"></a>妄体本空无可相随故。<a id="a-1O"></a>下文云。<a id="a-1P"></a>一切烦恼染法皆是妄有。<a id="a-1Q"></a>性自本无。<a id="a-1R"></a>未曾与如来藏相应故。<a id="a-1S"></a>无上法者。<a id="a-1T"></a>即大智慧光明义等。<a id="a-1U"></a>是佛所证之法。<a id="a-1V"></a>故云无上。<a id="a-1W"></a>此皆即性之德。<a id="a-1X"></a>德皆是性不相舍离。<a id="a-1Y"></a>故曰相随。</p>
  <p id="a1Z">初略明疏能所分别者。<a id="a-1a"></a>即心境也。<a id="a-1b"></a>染法虽多统。<a id="a-1c"></a>唯此摄故。<a id="a-1d"></a>论云一切。<a id="a-1e"></a>而疏云能所。<a id="a-1f"></a>下即心境别明所取相者。<a id="a-1g"></a>即境界相。<a id="a-1h"></a>于中有色香味触等不同。<a id="a-1i"></a>故云差别。<a id="a-1j"></a>能取见者。<a id="a-1k"></a>即智相相续等。<a id="a-1l"></a>于中分见闻觉知不同。<a id="a-1m"></a>总名能取。<a id="a-1n"></a>即下分离识也。<a id="a-1o"></a>此即约双遣心境释。<a id="a-1p"></a>又以下约唯遣境界释。<a id="a-1q"></a>前二句但说境无。<a id="a-1r"></a>此则出境无所以。<a id="a-1s"></a>谓凡是境界皆从心念所生。<a id="a-1t"></a>心念既无。<a id="a-1u"></a>境从何有。<a id="a-1v"></a>故前文云。<a id="a-1w"></a>一切境界唯依妄念而有差别。<a id="a-1x"></a>若离于念则无一切境界。<a id="a-1y"></a>据此是本识中能见相也。<a id="a-1z"></a>以与智相生境取境功能别故。<a id="a-20"></a>良以下通释文意。<a id="a-21"></a>情有理无者。<a id="a-22"></a>妄情中有。<a id="a-23"></a>真理中无犹如空华翳病故见。<a id="a-24"></a>理有已下反前可见。<a id="a-25"></a>故不相应者。<a id="a-26"></a>结前妄法。<a id="a-27"></a>理中既无说何相应。<a id="a-28"></a>斯则却与情为相应。<a id="a-29"></a>以从妄念生。<a id="a-2A"></a>故离念则无一切法故。</p>
  <p id="a2B">论当知下二四句。<a id="a-2C"></a>初有无四句。<a id="a-2D"></a>疏离妄有者。<a id="a-2E"></a>谓人执有故言非有。<a id="a-2F"></a>若无所执约何言非妄有之言。<a id="a-2G"></a>摄一切相。<a id="a-2H"></a>惑者下为不了非有之言。<a id="a-2I"></a>是遣情执之有。<a id="a-2J"></a>却认法体是无。<a id="a-2K"></a>今此释云。<a id="a-2L"></a>上但以非非汝执有。<a id="a-2M"></a>不道此法便是于无。<a id="a-2N"></a>故云非无。<a id="a-2O"></a>双非是真法者。<a id="a-2P"></a>将谓真如是非有是非无。<a id="a-2Q"></a>故破云。<a id="a-2R"></a>非非有相非非无相。<a id="a-2S"></a>此皆上非字是能治之药。<a id="a-2T"></a>下三字是所治之病。<a id="a-2U"></a>释云下细详可解。<a id="a-2V"></a>此中前后四个谓字。<a id="a-2W"></a>前二个中。<a id="a-2X"></a>上是计谓之谓。<a id="a-2Y"></a>下是言谓之谓。<a id="a-2Z"></a>后二例之。<a id="a-2a"></a>还立等者。<a id="a-2b"></a>执第一第二句同时有无相。<a id="a-2c"></a>并为真如也。<a id="a-2d"></a>非许双是等者。<a id="a-2e"></a>我若单言非非。<a id="a-2f"></a>则从汝双执有相无相。<a id="a-2g"></a>我以两非和非有相非无相。<a id="a-2h"></a>一时非却。<a id="a-2i"></a>何以迷倒双执有无。<a id="a-2j"></a>故今论云。<a id="a-2k"></a>非有无俱相。<a id="a-2l"></a>俱相者。<a id="a-2m"></a>即有无同时也。<a id="a-2n"></a>今皆非却。</p>
  <p id="a2o">论非一下二一异四句。<a id="a-2p"></a>疏准前等者。<a id="a-2q"></a>但前约有无此约一异。<a id="a-2r"></a>二执不同。<a id="a-2s"></a>余皆无别。<a id="a-2t"></a>但如前疏配释可知。<a id="a-2u"></a>然执下结总摄别谓众生执取无量无边。<a id="a-2v"></a>根本从此二四句起。<a id="a-2w"></a>所以百非只约此说。<a id="a-2x"></a>义见前文。<a id="a-2y"></a>故广下引例。<a id="a-2z"></a>皆非真实者。<a id="a-30"></a>是妄计着不称实理。<a id="a-31"></a>同此有无一异二四句也。<a id="a-32"></a>所执不同者。<a id="a-33"></a>四人各执一句。<a id="a-34"></a>有即有句。<a id="a-35"></a>是此初句所遣也。<a id="a-36"></a>非有即无句。<a id="a-37"></a>是此次句所遣也。<a id="a-38"></a>俱即亦有亦无句。<a id="a-39"></a>是此第四句所遣。<a id="a-3A"></a>非即非有非无句。<a id="a-3B"></a>是此第三句所遣。<a id="a-3C"></a>一等例此配之。<a id="a-3D"></a>随次配者。<a id="a-3E"></a>如上配为四句。<a id="a-3F"></a>然但一向就彼所配。<a id="a-3G"></a>非与此论相配。<a id="a-3H"></a>皆是妄执。<a id="a-3I"></a>故云非真。<a id="a-3J"></a>四宗外道者。<a id="a-3K"></a>一数论外道执有等性与诸法一。<a id="a-3L"></a>即当有句。<a id="a-3M"></a>故彼破云。<a id="a-3N"></a>此执非真。<a id="a-3O"></a>所以者何。<a id="a-3P"></a>若青等色与色性一。<a id="a-3Q"></a>应如色性其体皆同。<a id="a-3R"></a>五乐等声与声性一。<a id="a-3S"></a>应如声性其体皆同。<a id="a-3T"></a>眼等诸根与根性一。<a id="a-3U"></a>应如根性其体皆同。<a id="a-3V"></a>应一一根取一切境。<a id="a-3W"></a>应一一境对一切根。<a id="a-3X"></a>又一切法与有性一。<a id="a-3Y"></a>应如有性其体皆同。<a id="a-3Z"></a>二胜论外道说有等性与法非一。<a id="a-3a"></a>当非有句。<a id="a-3b"></a>此亦非真。<a id="a-3c"></a>所以者何。<a id="a-3d"></a>若青等色与色性异。<a id="a-3e"></a>应如声等非眼所行。<a id="a-3f"></a>声等亦尔。<a id="a-3g"></a>又一切法异有性者应如兔角。<a id="a-3h"></a>其体本无。<a id="a-3i"></a>乃至广破三。<a id="a-3j"></a>无惭外道执有等性。<a id="a-3k"></a>与彼诸法亦一亦异。<a id="a-3l"></a>当于亦有亦非有句。<a id="a-3m"></a>此亦非真。<a id="a-3n"></a>所以者何。<a id="a-3o"></a>若有性等。<a id="a-3p"></a>与色等一同数论过。<a id="a-3q"></a>与色等异。<a id="a-3r"></a>同胜论矣。<a id="a-3s"></a>一异二种性相相违。<a id="a-3t"></a>而言体同。<a id="a-3u"></a>理不成立。<a id="a-3v"></a>一应非一以即异故如异。<a id="a-3w"></a>异应非异。<a id="a-3x"></a>以即一故如一。<a id="a-3y"></a>乃至广破四邪命外道执有等性与彼诸法非一非异。<a id="a-3z"></a>当非有非非有句。<a id="a-40"></a>此亦非真。<a id="a-41"></a>所以者何。<a id="a-42"></a>汝此所说非一非异者。<a id="a-43"></a>为但是遮。<a id="a-44"></a>为偏有表。<a id="a-45"></a>若偏有表。<a id="a-46"></a>应不双非。<a id="a-47"></a>若但是遮。<a id="a-48"></a>应无所执。<a id="a-49"></a>有遮有表理互相违。<a id="a-4A"></a>无遮无表言成戏论。<a id="a-4B"></a>乃至广破如是。<a id="a-4C"></a>世间起四种谤。<a id="a-4D"></a>谓有非有双许双非。<a id="a-4E"></a>如次是增益损减相违戏论。<a id="a-4F"></a>是故世间所执非实。<a id="a-4G"></a>今此下拣异此是一人展转。<a id="a-4H"></a>彼乃四宗各殊。<a id="a-4I"></a>又此则为显真如。<a id="a-4J"></a>彼则一向治执。<a id="a-4K"></a>故不同也。<a id="a-4L"></a>后段等者。<a id="a-4M"></a>今但取皆非真实已上文。<a id="a-4N"></a>不取及显外道已下也。</p>
  <p id="a4O">二总结疏妄计尘沙者。<a id="a-4P"></a>显妄执多也。<a id="a-4Q"></a>既从念生。<a id="a-4R"></a>岂顺无念真理故不相应。<a id="a-4S"></a>然此文中但约心结而不约境者。<a id="a-4T"></a>以一切境界皆从心生。<a id="a-4U"></a>但说无心则知无境。<a id="a-4V"></a>故略不言。<a id="a-4W"></a>以对下谓如实之体约无妄故。<a id="a-4X"></a>说名为空。<a id="a-4Y"></a>非谓真体是无名为空也。<a id="a-4Z"></a>亦可下通指此段总结之文。<a id="a-4a"></a>皆是释疑。<a id="a-4b"></a>恐闻前真如自性非有相等。<a id="a-4c"></a>便谓全无自体及功德法。<a id="a-4d"></a>成断灭见。<a id="a-4e"></a>故今释之。<a id="a-4f"></a>云乃至等。<a id="a-4g"></a>闻空谓真无妄相。<a id="a-4h"></a>不空谓自性功德清净本然。</p>
  <p id="a4i">初正释疏牒前者。<a id="a-4j"></a>牒前体空无妄。<a id="a-4k"></a>显下不空之法。<a id="a-4l"></a>举体者。<a id="a-4m"></a>体是所依。<a id="a-4n"></a>下常等诸义皆依此说。<a id="a-4o"></a>故常者。<a id="a-4p"></a>三际四相不能迁故。<a id="a-4q"></a>乐者。<a id="a-4r"></a>三苦八苦不能害故。<a id="a-4s"></a>疏以恒为乐者。<a id="a-4t"></a>以无生老病死故名恒。<a id="a-4u"></a>此生老等正是苦法。<a id="a-4v"></a>故今配此。<a id="a-4w"></a>前约惑业故配四相。<a id="a-4x"></a>今约果报故配老死等。<a id="a-4y"></a>我者。<a id="a-4z"></a>是自在义。<a id="a-50"></a>为对所系不自在故。<a id="a-51"></a>以离业行系缚故。<a id="a-52"></a>论云不变。<a id="a-53"></a>不变是离行也。<a id="a-54"></a>行即是业。<a id="a-55"></a>既非业系则得自在。<a id="a-56"></a>故云我也。<a id="a-57"></a>净者。<a id="a-58"></a>染而不染故。<a id="a-59"></a>然此注合在净字之下。<a id="a-5A"></a>以满足之言。<a id="a-5B"></a>盖是都结。<a id="a-5C"></a>谓除此四德之外。<a id="a-5D"></a>所有过河沙数功德。<a id="a-5E"></a>悉在其中。<a id="a-5F"></a>故云满足。<a id="a-5G"></a>即如下所说大智慧光明遍照法界等。<a id="a-5H"></a>故本疏以净法为净德。<a id="a-5I"></a>不该满足之言。<a id="a-5J"></a>然法一字犹通上下。<a id="a-5K"></a>又详常恒不变之文。<a id="a-5L"></a>但成一义。<a id="a-5M"></a>纵此各配自是一涂。<a id="a-5N"></a>今助一解则与疏异。<a id="a-5O"></a>常恒不变者。<a id="a-5P"></a>竖显真体三际无穷。<a id="a-5Q"></a>斯则释前以有自体也。<a id="a-5R"></a>净法满足者。<a id="a-5S"></a>横显净德十方无尽。<a id="a-5T"></a>斯则显前具足无漏等。<a id="a-5U"></a>自体既常不变。<a id="a-5V"></a>复具无漏功德。<a id="a-5W"></a>法体若然。<a id="a-5X"></a>岂是空耶。<a id="a-5Y"></a>故结不空。</p>
  <p id="a5Z">二释疑疏情执有者。<a id="a-5a"></a>谓遍计所执色等诸法。<a id="a-5b"></a>是妄情中有故。<a id="a-5c"></a>是则等者。<a id="a-5d"></a>真实法体自性功德。<a id="a-5e"></a>虽无缺少。<a id="a-5f"></a>然无一相可得故不异空。<a id="a-5g"></a>释无相等者。<a id="a-5h"></a>夫有相者是妄念所缘。<a id="a-5i"></a>今既唯以证智相应。<a id="a-5j"></a>故知无相。<a id="a-5k"></a>故唯识偈云。<a id="a-5l"></a>若时于所缘。<a id="a-5m"></a>智都无所得。<a id="a-5n"></a>尔时住唯识。<a id="a-5o"></a>离二取相故。</p>
  <p id="a5p">科释生灭心法者。<a id="a-5q"></a>以立义分中云是心生灭因缘相。<a id="a-5r"></a>能示摩诃衍自体相用故。<a id="a-5s"></a>今此一文正解生灭因缘相也。<a id="a-5t"></a>染净生灭者。<a id="a-5u"></a>以染法净法各有生灭。<a id="a-5v"></a>染以顺流为生。<a id="a-5w"></a>反流为灭。<a id="a-5x"></a>净以反流为生。<a id="a-5y"></a>顺流为灭。<a id="a-5z"></a>又染法生时是净法灭时。<a id="a-60"></a>净法生时是染法灭时。<a id="a-61"></a>又染法生是妄生。<a id="a-62"></a>灭是尽灭。<a id="a-63"></a>净法生是显生灭是隐灭。<a id="a-64"></a>虽通云生灭。<a id="a-65"></a>而义有此异也。<a id="a-66"></a>初标体论如来藏者。<a id="a-67"></a>具三种义。<a id="a-68"></a>谓隐覆含摄出生义。<a id="a-69"></a>隐覆之中复有二义。<a id="a-6A"></a>一者藏如来故。<a id="a-6B"></a>名如来藏。<a id="a-6C"></a>即烦恼为能藏。<a id="a-6D"></a>如来为所藏。<a id="a-6E"></a>藏于如来。<a id="a-6F"></a>如来之藏依主释也。<a id="a-6G"></a>如柜中有金名为金柜。<a id="a-6H"></a>柜不是金。<a id="a-6I"></a>故理趣般若云。<a id="a-6J"></a>一切众生皆如来藏。<a id="a-6K"></a>胜鬘及如来藏经。<a id="a-6L"></a>具有此说。<a id="a-6M"></a>二者如来自隐不现。<a id="a-6N"></a>名如来藏。<a id="a-6O"></a>法身无相。<a id="a-6P"></a>不可以智知识识况眼见耶。<a id="a-6Q"></a>斯如来即藏持业释也。<a id="a-6R"></a>如佛性论说。<a id="a-6S"></a>含摄之中复有三义。<a id="a-6T"></a>一体含用。<a id="a-6U"></a>谓法身中有身土相用等。<a id="a-6V"></a>二圣含凡。<a id="a-6W"></a>谓一切众生皆在如来智内。<a id="a-6X"></a>亦如佛性论说。<a id="a-6Y"></a>三因含果。<a id="a-6Z"></a>谓因位已摄果位功德。<a id="a-6a"></a>此则以因为藏。<a id="a-6b"></a>藏果佛故。<a id="a-6c"></a>前二持业释。<a id="a-6d"></a>后一依主释。<a id="a-6e"></a>出生者。<a id="a-6f"></a>谓十地证真名藏。<a id="a-6g"></a>能成佛果名如来。<a id="a-6h"></a>亦持业释。<a id="a-6i"></a>今论于六义中。<a id="a-6j"></a>除于四六。<a id="a-6k"></a>余者皆通。</p>
  <p id="a6l">疏二今初正释。<a id="a-6m"></a>标体者。<a id="a-6n"></a>说有通别。<a id="a-6o"></a>别则唯取所依。<a id="a-6p"></a>即如来藏是体。<a id="a-6q"></a>通则兼取能依。<a id="a-6r"></a>即如来藏与生灭心俱为体。<a id="a-6s"></a>以生灭法皆依此故。<a id="a-6t"></a>今通两说。<a id="a-6u"></a>然此下显生灭与不生灭义。<a id="a-6v"></a>说能依所依。<a id="a-6w"></a>实无二体也。<a id="a-6x"></a>但有相依之义理。<a id="a-6y"></a>而无相依之法体。<a id="a-6z"></a>如不动下喻显。<a id="a-70"></a>当知下法合并如文。<a id="a-71"></a>言思之者。<a id="a-72"></a>意令细合。<a id="a-73"></a>使法如喻。<a id="a-74"></a>皆无二体也。<a id="a-75"></a>楞伽下引证。<a id="a-76"></a>经云。<a id="a-77"></a>大慧如来藏者。<a id="a-78"></a>轮转苦乐因也。<a id="a-79"></a>乱意慧愚痴凡夫所不能觉。<a id="a-7A"></a>胜鬘云。<a id="a-7B"></a>世尊依如来藏。<a id="a-7C"></a>故有生灭。<a id="a-7D"></a>依如来藏。<a id="a-7E"></a>故证涅槃。<a id="a-7F"></a>世尊若无如来藏者。<a id="a-7G"></a>不能厌生死苦求涅槃乐。</p>
  <p id="a7H">此显下二拣滥如说。<a id="a-7I"></a>依水有波。<a id="a-7J"></a>意显所依之水全起。<a id="a-7K"></a>成能依之波不同。<a id="a-7L"></a>依母有子非全母成子。<a id="a-7M"></a>能所别故。<a id="a-7N"></a>斯则举一法。<a id="a-7O"></a>以竖论非。<a id="a-7P"></a>约两法横说。<a id="a-7Q"></a>以此下出所以。<a id="a-7R"></a>以是所依之真起成能依之妄故。<a id="a-7S"></a>得有觉不觉二义。<a id="a-7T"></a>以有二义故。<a id="a-7U"></a>遂以不觉妄法。<a id="a-7V"></a>显示觉义之中三大也。<a id="a-7W"></a>如水起成波已而动湿两全。<a id="a-7X"></a>以有动湿故。<a id="a-7Y"></a>遂能以动显于湿也。<a id="a-7Z"></a>若言依母有子母不在子中。<a id="a-7a"></a>以不在中故。<a id="a-7b"></a>不能以子显母。<a id="a-7c"></a>是故下结成上义所依。<a id="a-7d"></a>即如来藏。</p>
  <p id="a7e">二辨相中疏二。<a id="a-7f"></a>初释和合义三。<a id="a-7g"></a>今初略指。<a id="a-7h"></a>非谓等者。<a id="a-7i"></a>意云。<a id="a-7j"></a>真如家所起生灭还与生灭家真如和合。<a id="a-7k"></a>非谓别有一段生灭。<a id="a-7l"></a>自外而来与真如合。<a id="a-7m"></a>生灭之心者。<a id="a-7n"></a>谓全妄之真也。<a id="a-7o"></a>心之生灭者。<a id="a-7p"></a>全真之妄也。<a id="a-7q"></a>此则本末更互相摄。<a id="a-7r"></a>非谓结成六释。<a id="a-7s"></a>无二相者。<a id="a-7t"></a>心即是体生灭。<a id="a-7u"></a>是相反覆皆一。<a id="a-7v"></a>故无有二。</p>
  <p id="a7w">心之下二备释二。<a id="a-7x"></a>初正释。<a id="a-7y"></a>心之不正灭即真如门。<a id="a-7z"></a>生灭之心即生灭门。<a id="a-80"></a>从本觉起者。<a id="a-81"></a>穷妄源也。<a id="a-82"></a>然是本觉起成生灭。<a id="a-83"></a>非谓别有生灭从觉而起。<a id="a-84"></a>如水起波。<a id="a-85"></a>斯义无别。<a id="a-86"></a>本觉即如来藏也。<a id="a-87"></a>无二体者。<a id="a-88"></a>前云无二相。<a id="a-89"></a>此云无二体。<a id="a-8A"></a>意明只有一相一体。<a id="a-8B"></a>以心是生灭体生灭是心相。<a id="a-8C"></a>觉成不觉。<a id="a-8D"></a>不觉与觉不相舍离。</p>
  <p id="a8E">故下文下二引证三。<a id="a-8F"></a>初引文。<a id="a-8G"></a>即随染本觉中文。</p>
  <p id="a8H">此中下二释意。<a id="a-8I"></a>可知。</p>
  <p id="a8J">心亦下三法合。<a id="a-8K"></a>神解者。<a id="a-8L"></a>本觉不昧。<a id="a-8M"></a>鉴照灵通也。<a id="a-8N"></a>余文可知。</p>
  <p id="a8O">疏此是下拣滥。<a id="a-8P"></a>不生灭与生灭合者。<a id="a-8Q"></a>谓真随妄转流转门也。<a id="a-8R"></a>即背觉合尘义。<a id="a-8S"></a>非是等者。<a id="a-8T"></a>谓息妄归真还灭门也。<a id="a-8U"></a>即灭尘合觉义。<a id="a-8V"></a>然此二中随合则体隐相现。<a id="a-8W"></a>反合则相泯体彰故。<a id="a-8X"></a>前门云。<a id="a-8Y"></a>一切法悉皆真故。<a id="a-8Z"></a>皆同如故。<a id="a-8a"></a>此反合也。<a id="a-8b"></a>此门即云。<a id="a-8c"></a>依如来藏故有生灭心。<a id="a-8d"></a>又云。<a id="a-8e"></a>依觉故迷等。<a id="a-8f"></a>此随合也。<a id="a-8g"></a>由是疏中前义即生灭门。<a id="a-8h"></a>后义即真如门。</p>
  <p id="a8i">论非一异中三。<a id="a-8j"></a>初约法略明。<a id="a-8k"></a>疏真如者。<a id="a-8l"></a>即前不生灭也。<a id="a-8m"></a>非少分动。<a id="a-8n"></a>故云全体。<a id="a-8o"></a>既全体动成生灭法。<a id="a-8p"></a>何异之有。<a id="a-8q"></a>虽成生灭而性不变。<a id="a-8r"></a>从本便尔。<a id="a-8s"></a>非适今也。<a id="a-8t"></a>故云而恒生灭。<a id="a-8u"></a>是变与不变义别故云非一。</p>
  <p id="a8v">楞伽下二按经出体。<a id="a-8w"></a>七识是见闻嗅尝觉知末那。<a id="a-8x"></a>余文可知。</p>
  <p id="a8y">非异门下三据义广释三。<a id="a-8z"></a>初离释二。<a id="a-90"></a>初释非异。<a id="a-91"></a>三然三段中。<a id="a-92"></a>皆以真如为本生灭为末。<a id="a-93"></a>初则以不生灭望生灭说。<a id="a-94"></a>次则以生灭望不生灭说。<a id="a-95"></a>后即两门同时同处说。<a id="a-96"></a>其不异者。<a id="a-97"></a>义在能成。<a id="a-98"></a>即唯同俱。<a id="a-99"></a>六字之中随文详会。<a id="a-9A"></a>问论云。<a id="a-9B"></a>非一非异。<a id="a-9C"></a>疏合顺论以明。<a id="a-9D"></a>何故先释非异。<a id="a-9E"></a>后解非一耶。<a id="a-9F"></a>答论顺依真起妄义便故。<a id="a-9G"></a>先举非一后言非异。<a id="a-9H"></a>文云。<a id="a-9I"></a>依如来藏有生灭心。<a id="a-9J"></a>不生不灭与生灭合。<a id="a-9K"></a>此非一义也。<a id="a-9L"></a>然此生灭既依心体不相离性故。<a id="a-9M"></a>后方可言非异也。<a id="a-9N"></a>疏文约法广释。<a id="a-9O"></a>令人生解。<a id="a-9P"></a>要先知体无二。<a id="a-9Q"></a>由无二故。<a id="a-9R"></a>方不成一。<a id="a-9S"></a>此则顺法备明。<a id="a-9T"></a>令悟本无真妄之异。<a id="a-9U"></a>悟此法已任辨义异。<a id="a-9V"></a>则不迷本也。<a id="a-9W"></a>故下疏云。<a id="a-9X"></a>此中非直不乖不异。<a id="a-9Y"></a>以明不一。<a id="a-9Z"></a>亦乃由不异故。<a id="a-9a"></a>成于不一也。<a id="a-9b"></a>今初以本从末释。<a id="a-9c"></a>经云。<a id="a-9d"></a>即楞伽经善不善因者。<a id="a-9e"></a>杀等十恶为不善。<a id="a-9f"></a>不杀等十为善。<a id="a-9g"></a>一切趣生者。<a id="a-9h"></a>六趣四生。<a id="a-9i"></a>其中兼有善与不善。<a id="a-9j"></a>生灭者。<a id="a-9k"></a>舍阴取阴之义。<a id="a-9l"></a>斯则如来藏是真如。<a id="a-9m"></a>善不善等为生灭。<a id="a-9n"></a>既言如来藏为因能造即不异也。<a id="a-9o"></a>又经涅槃也。<a id="a-9p"></a>文云。<a id="a-9q"></a>譬如雪山有一味药。<a id="a-9r"></a>名曰乐味。<a id="a-9s"></a>其味极甜。<a id="a-9t"></a>在深丛下人无见者。<a id="a-9u"></a>有人闻香。<a id="a-9v"></a>知其地中当有是药。<a id="a-9w"></a>过去往世有转轮王。<a id="a-9x"></a>于雪山中为此药故。<a id="a-9y"></a>在在处处造作木筒。<a id="a-9z"></a>以接是药。<a id="a-A0"></a>是药熟时从地流出。<a id="a-A1"></a>集木筒中。<a id="a-A2"></a>其味正真。<a id="a-A3"></a>其王殁后。<a id="a-A4"></a>是药或醋或碱甜苦辛酸。<a id="a-A5"></a>六味成别。<a id="a-A6"></a>如是一味随其流处。<a id="a-A7"></a>有种种味。<a id="a-A8"></a>喻如佛性以烦恼故。<a id="a-A9"></a>出种种味。<a id="a-AA"></a>所谓六道等。<a id="a-AB"></a>此则佛性是真如。<a id="a-AC"></a>六道为生灭。<a id="a-AD"></a>既言佛性随成。<a id="a-AE"></a>即是无异之义。</p>
  <p id="aAF">二摄末下二。<a id="a-AG"></a>初正释。<a id="a-AH"></a>今义众生即如者。<a id="a-AI"></a>净名经也。<a id="a-AJ"></a>如前所引。<a id="a-AK"></a>然众生是生灭。<a id="a-AL"></a>如是真如既言其即。<a id="a-AM"></a>当知不异涅槃等者。<a id="a-AN"></a>文云。<a id="a-AO"></a>善男子。<a id="a-AP"></a>我于诸经说。<a id="a-AQ"></a>若人见十二因缘者。<a id="a-AR"></a>即是见法。<a id="a-AS"></a>见法者即是见佛。<a id="a-AT"></a>见佛者即见佛性。<a id="a-AU"></a>何以故。<a id="a-AV"></a>一切诸佛以此为性。<a id="a-AW"></a>善男子。<a id="a-AX"></a>观十二因缘有四种之智。<a id="a-AY"></a>得四种菩提。<a id="a-AZ"></a>乃至云。<a id="a-Aa"></a>以是义故。<a id="a-Ab"></a>十二因缘名为佛性。<a id="a-Ac"></a>斯则佛性是真如。<a id="a-Ad"></a>十二因缘为生灭。<a id="a-Ae"></a>既说十二因缘为佛性。<a id="a-Af"></a>岂曰异乎。<a id="a-Ag"></a>十地等者。<a id="a-Ah"></a>此是华严经意。<a id="a-Ai"></a>彼经文云。<a id="a-Aj"></a>佛子。<a id="a-Ak"></a>菩萨复作是念。<a id="a-Al"></a>三界所有唯是一心。<a id="a-Am"></a>如来于此分别演说十二有支。<a id="a-An"></a>皆于一心如是而立。<a id="a-Ao"></a>今疏所引。<a id="a-Ap"></a>是彼论牒经也。<a id="a-Aq"></a>第一义谛者。<a id="a-Ar"></a>是论释也。<a id="a-As"></a>心是中道实相故。<a id="a-At"></a>云第一义谛。<a id="a-Au"></a>斯乃三界是生灭。<a id="a-Av"></a>一心是真如。<a id="a-Aw"></a>唯之一字显不异也。<a id="a-Ax"></a>又此下即始觉中文。<a id="a-Ay"></a>四相是生灭。<a id="a-Az"></a>一觉即真如。<a id="a-B0"></a>既云平等而同。<a id="a-B1"></a>欲何为异。<a id="a-B2"></a>然此非异之义。<a id="a-B3"></a>深而且隐。<a id="a-B4"></a>难有信解故。<a id="a-B5"></a>此广引经论证之。</p>
  <p id="aB6">又前下二对前重辨。<a id="a-B7"></a>即重对前科。<a id="a-B8"></a>以明非异也。<a id="a-B9"></a>即末之本者。<a id="a-BA"></a>重释前科也。<a id="a-BB"></a>此则以末收本。<a id="a-BC"></a>无本而非末。<a id="a-BD"></a>如以波摄水。<a id="a-BE"></a>无水而非波。<a id="a-BF"></a>更有何水与波为异。<a id="a-BG"></a>故云非异。<a id="a-BH"></a>后即等者。<a id="a-BI"></a>重辨此科。<a id="a-BJ"></a>摄末归本义也。<a id="a-BK"></a>此则以本收末无末而非本。<a id="a-BL"></a>如以水摄波无波而非水。<a id="a-BM"></a>更有何波与水为异。<a id="a-BN"></a>前则唯末后则唯本。<a id="a-BO"></a>既无二相故云非异。</p>
  <p id="aBP">三本末平等中经云即楞伽经。<a id="a-BQ"></a>文云。<a id="a-BR"></a>大慧。<a id="a-BS"></a>如来藏藏识本性清净。<a id="a-BT"></a>为客尘所染而为不净。<a id="a-BU"></a>我为胜鬘夫人及余深妙净智菩萨。<a id="a-BV"></a>说如来藏名为藏识。<a id="a-BW"></a>与七识俱起。<a id="a-BX"></a>令诸声闻见法无我。<a id="a-BY"></a>我为胜鬘说佛境界。<a id="a-BZ"></a>非外道境界。<a id="a-Ba"></a>此言如来藏。<a id="a-Bb"></a>即是真如。<a id="a-Bc"></a>真如是本。<a id="a-Bd"></a>七识是生灭。<a id="a-Be"></a>生灭是末。<a id="a-Bf"></a>既云其俱。<a id="a-Bg"></a>即平等义。<a id="a-Bh"></a>又经亦彼经也。<a id="a-Bi"></a>与前文小异而意大同。<a id="a-Bj"></a>详之可会。<a id="a-Bk"></a>又论即十地论。<a id="a-Bl"></a>唯真不生者。<a id="a-Bm"></a>果佛无生故。<a id="a-Bn"></a>单妄不成者。<a id="a-Bo"></a>无所依故。<a id="a-Bp"></a>然唯真之法则容有。<a id="a-Bq"></a>单妄之法则全无。<a id="a-Br"></a>今以相对且作斯说。<a id="a-Bs"></a>此则下都结。<a id="a-Bt"></a>亦通结三门详之。</p>
  <p id="aBu">不一下释非一文四。<a id="a-Bv"></a>今初蹑前正释四。<a id="a-Bw"></a>初正释摄末之本。<a id="a-Bx"></a>即生灭之真如。<a id="a-By"></a>摄本之末即真如之生灭。<a id="a-Bz"></a>既一生灭一不生灭。<a id="a-C0"></a>岂为一义。<a id="a-C1"></a>是则于心不异中。<a id="a-C2"></a>明不一义。</p>
  <p id="aC3">依是下。<a id="a-C4"></a>二引证可知。</p>
  <p id="aC5">解云下。<a id="a-C6"></a>三释上引文意。<a id="a-C7"></a>不在中者。<a id="a-C8"></a>无中可在也。<a id="a-C9"></a>不同二人同在一室中。<a id="a-CA"></a>即如两木成林。<a id="a-CB"></a>两木既分。<a id="a-CC"></a>乃得云一木不在林中。</p>
  <p id="aCD">此约下四通妨。<a id="a-CE"></a>或问曰。<a id="a-CF"></a>义既不一应不和合。<a id="a-CG"></a>故此释之。<a id="a-CH"></a>谓于二义之中。<a id="a-CI"></a>偏举此义而说。<a id="a-CJ"></a>非谓坏彼和合以成不一。<a id="a-CK"></a>即知正说此不一义时。<a id="a-CL"></a>彼法元自和合。<a id="a-CM"></a>何以故者。<a id="a-CN"></a>征意。<a id="a-CO"></a>云何以不坏和合。<a id="a-CP"></a>又能不一耶。<a id="a-CQ"></a>此中下释也。<a id="a-CR"></a>如来藏等者。<a id="a-CS"></a>谓不生灭既是即生灭之不生灭。<a id="a-CT"></a>当知此不生灭与自七识生灭。<a id="a-CU"></a>未曾不和合。<a id="a-CV"></a>于和合中而论不一也。<a id="a-CW"></a>七识等者。<a id="a-CX"></a>谓生灭既是即不生灭之生灭。<a id="a-CY"></a>当知此生灭与自如来藏。<a id="a-CZ"></a>不生灭未曾不和合。<a id="a-Ca"></a>而于此中以论不一也。<a id="a-Cb"></a>所言自者。<a id="a-Cc"></a>显非别外本不相离。<a id="a-Cd"></a>不相离者。<a id="a-Ce"></a>即和合也。<a id="a-Cf"></a>斯则只于非异处说非一义。<a id="a-Cg"></a>谁言破此和合耶。</p>
  <p id="aCh">此中下二反藉非异二。<a id="a-Ci"></a>初标可见。</p>
  <p id="aCj">二释。<a id="a-Ck"></a>何以故者。<a id="a-Cl"></a>征意云不乖非异。<a id="a-Cm"></a>其义已明。<a id="a-Cn"></a>有何所以能成非一。<a id="a-Co"></a>若如等者。<a id="a-Cp"></a>释意云。<a id="a-Cq"></a>若如来藏随缘时。<a id="a-Cr"></a>失自不生灭体。<a id="a-Cs"></a>即兼无生灭相。<a id="a-Ct"></a>以无所依故。<a id="a-Cu"></a>此文且显二法。<a id="a-Cv"></a>若异有如此失。<a id="a-Cw"></a>是则不成不异义也。<a id="a-Cx"></a>彼义既不成。<a id="a-Cy"></a>兼此不一义亦不成。<a id="a-Cz"></a>以二义既失。<a id="a-D0"></a>约于何法。<a id="a-D1"></a>以明不一耶。<a id="a-D2"></a>是故下明不异义。<a id="a-D3"></a>今由不异故。<a id="a-D4"></a>生灭起时不失不生灭。<a id="a-D5"></a>由不失故。<a id="a-D6"></a>生灭得存。<a id="a-D7"></a>二义既存故。<a id="a-D8"></a>得不一义成立。<a id="a-D9"></a>岂非由不异故。<a id="a-DA"></a>成得不一耶。<a id="a-DB"></a>又亦由此非一义故得成彼非异义。<a id="a-DC"></a>以真起成妄故。<a id="a-DD"></a>得说有妄不异真妄。<a id="a-DE"></a>若不起说何不异。<a id="a-DF"></a>前段所不言者。<a id="a-DG"></a>以未说后义故。</p>
  <p id="aDH">又此下三举体相摄二。<a id="a-DI"></a>初正辨。<a id="a-DJ"></a>真妄下各出其体。<a id="a-DK"></a>如文可知。<a id="a-DL"></a>此以无明为非生灭者。<a id="a-DM"></a>非粗相之生灭故。<a id="a-DN"></a>非不生灭者。<a id="a-DO"></a>以有细相流注之生灭故。<a id="a-DP"></a>例如非想非非想处耳。<a id="a-DQ"></a>此四下正辨举体相收。<a id="a-DR"></a>且举如来藏者。<a id="a-DS"></a>必收诸法。<a id="a-DT"></a>以是在缠名故。<a id="a-DU"></a>又举梨耶。<a id="a-DV"></a>由无明动真妄合故。<a id="a-DW"></a>若举七识。<a id="a-DX"></a>亦由无明与藏俱在梨耶中。<a id="a-DY"></a>故若举无明。<a id="a-DZ"></a>无明无体。<a id="a-Da"></a>依觉有故。<a id="a-Db"></a>亦在梨耶故。<a id="a-Dc"></a>下文说依梨耶有无明。<a id="a-Dd"></a>又说无明灭时和合识破。<a id="a-De"></a>由是举一即蔽诸也。<a id="a-Df"></a>缘起等者。<a id="a-Dg"></a>众法和合方成一大缘起之相。</p>
  <p id="aDh">此中下二释疑。<a id="a-Di"></a>或问曰。<a id="a-Dj"></a>若然者云何前引经。<a id="a-Dk"></a>言如来藏不在梨耶中。<a id="a-Dl"></a>故此释通。<a id="a-Dm"></a>以义说如此。<a id="a-Dn"></a>非事异也。<a id="a-Do"></a>余义准此者。<a id="a-Dp"></a>今文举喻。<a id="a-Dq"></a>且约湿性对浪而说。<a id="a-Dr"></a>以喻藏性唯不生灭对七识。<a id="a-Ds"></a>唯生灭一义。<a id="a-Dt"></a>以论即离。<a id="a-Du"></a>对余二义理亦准知。<a id="a-Dv"></a>故云思之。<a id="a-Dw"></a>故前文云。<a id="a-Dx"></a>随举一义。<a id="a-Dy"></a>即融摄自体也问既下四问答通妨有二问答。<a id="a-Dz"></a>初问中怪前所引经文云。<a id="a-E0"></a>如来藏者不在阿梨耶中。<a id="a-E1"></a>答意云。<a id="a-E2"></a>真与妄合方曰梨耶。<a id="a-E3"></a>其如梨耶都无自体。<a id="a-E4"></a>且约义说。<a id="a-E5"></a>则真妄二法悉在其中。<a id="a-E6"></a>由是梨耶为总真妄为别。<a id="a-E7"></a>只合言在总中。<a id="a-E8"></a>不合言在别中。<a id="a-E9"></a>今既分动静。<a id="a-EA"></a>则使梨耶总义不成。<a id="a-EB"></a>无中可在故。<a id="a-EC"></a>云不在梨耶中。</p>
  <p id="aED">后问意云。<a id="a-EE"></a>今梨耶既通动静。<a id="a-EF"></a>应合亦在真如门。<a id="a-EG"></a>何故独在生灭门耶。<a id="a-EH"></a>答中且说唯在生灭门。<a id="a-EI"></a>意自然例知不在真如门也。<a id="a-EJ"></a>以梨耶是起静以成动。<a id="a-EK"></a>体不相离故。<a id="a-EL"></a>静随动在此门中也。<a id="a-EM"></a>非直等者。<a id="a-EN"></a>意云。<a id="a-EO"></a>谓不动尚在动门。<a id="a-EP"></a>何况动静兼者。<a id="a-EQ"></a>何以下征释可知。<a id="a-ER"></a>应思准之者。<a id="a-ES"></a>意令准知不在真如门也。<a id="a-ET"></a>以梨耶虽有静义。<a id="a-EU"></a>然不在真如门者。<a id="a-EV"></a>以此静是随动之静。<a id="a-EW"></a>非同真如门是不起之静。<a id="a-EX"></a>静体虽同静义且异。<a id="a-EY"></a>梨耶既动静相带。<a id="a-EZ"></a>故不在真如门也。<a id="a-Ea"></a>以此门是唯静故。<a id="a-Eb"></a>疏略不说此义。<a id="a-Ec"></a>乃云应思准之。</p>
  <p id="aEd">又若下二合释二义二。<a id="a-Ee"></a>初遮一异。<a id="a-Ef"></a>然则相无相宗学人有失意者。<a id="a-Eg"></a>于此二中各负一过。<a id="a-Eh"></a>离此等者。<a id="a-Ei"></a>故前云。<a id="a-Ej"></a>依如来藏有生灭心。<a id="a-Ek"></a>后云。<a id="a-El"></a>无明灭故智性不坏。</p>
  <p id="aEm">又若下二显和合三。<a id="a-En"></a>初正释。<a id="a-Eo"></a>无和合等者。<a id="a-Ep"></a>例如中论偈云。<a id="a-Eq"></a>染法染者一。<a id="a-Er"></a>一法云何合。<a id="a-Es"></a>染法染者异。<a id="a-Et"></a>异法云何合。<a id="a-Eu"></a>此则由非一异义。<a id="a-Ev"></a>成和合义也。</p>
  <p id="aEw">如经下二引证三。<a id="a-Ex"></a>初双标二喻。<a id="a-Ey"></a>即楞伽经也。<a id="a-Ez"></a>如文。</p>
  <p id="aF0">二若泥下单释尘泥。<a id="a-F1"></a>非彼所成者。<a id="a-F2"></a>非彼微尘成泥团也。<a id="a-F3"></a>应无差者。<a id="a-F4"></a>尘未和水。<a id="a-F5"></a>应名泥团。<a id="a-F6"></a>既成泥团应曰微尘。</p>
  <p id="aF7">如是下。<a id="a-F8"></a>三总以法合。<a id="a-F9"></a>藏识非因者。<a id="a-FA"></a>非无也。<a id="a-FB"></a>因真相也。<a id="a-FC"></a>既若成异则藏识不因真相所成。<a id="a-FD"></a>如前泥团不因微尘。<a id="a-FE"></a>又如何云依如来藏有生灭心。<a id="a-FF"></a>藏识亦应灭者。<a id="a-FG"></a>以无和合义故。<a id="a-FH"></a>故下云。<a id="a-FI"></a>破和合识相。<a id="a-FJ"></a>今言灭者。<a id="a-FK"></a>但无一分生灭。<a id="a-FL"></a>是故非真相灭者。<a id="a-FM"></a>下文云。<a id="a-FN"></a>妄心则灭法身显现。<a id="a-FO"></a>又云。<a id="a-FP"></a>心相随灭非心智灭。<a id="a-FQ"></a>业相灭者。<a id="a-FR"></a>举细摄粗也。</p>
  <p id="aFS">解云下。<a id="a-FT"></a>三释其所引。<a id="a-FU"></a>文易可知。</p>
  <p id="aFV">今此下三总结成。<a id="a-FW"></a>可知。</p>
  <p id="aFX">立名中疏二。<a id="a-FY"></a>初正释论意。<a id="a-FZ"></a>此生等者。<a id="a-Fa"></a>再牒前文之义。<a id="a-Fb"></a>目此下合彼二义以结此名。</p>
  <p id="aFc">或云下二广辨名相二。<a id="a-Fd"></a>初对二师以辨名。<a id="a-Fe"></a>楚夏者。<a id="a-Ff"></a>谓如此方吴楚华夏言音讹转。<a id="a-Fg"></a>西域五天亦尔。<a id="a-Fh"></a>故指彼同此。<a id="a-Fi"></a>又云。<a id="a-Fj"></a>阿梨耶阿陀那等。<a id="a-Fk"></a>此但轻重有异也。<a id="a-Fl"></a>无没者。<a id="a-Fm"></a>即正与梵文敌对。<a id="a-Fn"></a>藏识即取名下义。<a id="a-Fo"></a>翻藏是下会二名也。<a id="a-Fp"></a>由彼我见所摄藏。<a id="a-Fq"></a>故遂令无始相续不断。<a id="a-Fr"></a>故云不失。<a id="a-Fs"></a>是以义上之名虽少不同。<a id="a-Ft"></a>名下之义故无异也。<a id="a-Fu"></a>如佛性为觉为知。<a id="a-Fv"></a>了了分明等。</p>
  <p id="aFw">所摄下二约三藏以释义。<a id="a-Fx"></a>于中有执藏所藏能藏之义。<a id="a-Fy"></a>如次辨释。<a id="a-Fz"></a>谓诸下标。<a id="a-G0"></a>所以下释。<a id="a-G1"></a>似一者。<a id="a-G2"></a>业相初起未分王数及与外境。<a id="a-G3"></a>实非一而似一也。<a id="a-G4"></a>似常者。<a id="a-G5"></a>生灭微细似常而非常也。<a id="a-G6"></a>楞严云。<a id="a-G7"></a>又汝精明湛不摇处。<a id="a-G8"></a>名恒常者。<a id="a-G9"></a>于身不出见闻觉知。<a id="a-GA"></a>若实精真不容习妄。<a id="a-GB"></a>故云似常。<a id="a-GC"></a>诸愚者一切异生无二空智者。<a id="a-GD"></a>以似为实即法执。<a id="a-GE"></a>智相执之确然不改。<a id="a-GF"></a>即六七二识是能执心也。<a id="a-GG"></a>内我即我执。<a id="a-GH"></a>于自身内而生执故。<a id="a-GI"></a>以执他身及诸法各有自性。<a id="a-GJ"></a>亦名为我。<a id="a-GK"></a>故此拣云自内也。<a id="a-GL"></a>我见下结为藏义也。<a id="a-GM"></a>摄即执也。<a id="a-GN"></a>既为我见所执故。<a id="a-GO"></a>名为藏。<a id="a-GP"></a>执即藏也。<a id="a-GQ"></a>由是下出所以。<a id="a-GR"></a>二种我见即人法也。<a id="a-GS"></a>永不起位。<a id="a-GT"></a>即第八地。<a id="a-GU"></a>准唯识说。<a id="a-GV"></a>此识有三位。<a id="a-GW"></a>一我爱执藏位。<a id="a-GX"></a>通一切异生二乘有学及七地已前菩萨。<a id="a-GY"></a>皆起我执执第八见分为我故。<a id="a-GZ"></a>第八识名阿赖耶。<a id="a-Ga"></a>此云执藏也。<a id="a-Gb"></a>二善恶业果位。<a id="a-Gc"></a>即通一切异生。<a id="a-Gd"></a>至十地满心二乘无学等位。<a id="a-Ge"></a>由善恶因感无记果。<a id="a-Gf"></a>果异于因名异熟识。<a id="a-Gg"></a>三相续执持位。<a id="a-Gh"></a>即通因果一切位。<a id="a-Gi"></a>以第八识执持诸法种子等。<a id="a-Gj"></a>今不散失故。<a id="a-Gk"></a>名阿陀那。<a id="a-Gl"></a>阿陀那义翻执持。<a id="a-Gm"></a>今云不起位者。<a id="a-Gn"></a>即第八地已上也。<a id="a-Go"></a>以离我见所执。<a id="a-Gp"></a>不名赖耶。<a id="a-Gq"></a>故失斯名。<a id="a-Gr"></a>仍拣下位入观之时。<a id="a-Gs"></a>有暂不起故云永也。<a id="a-Gt"></a>然不亡识体故言失名。<a id="a-Gu"></a>又能藏下所藏义。<a id="a-Gv"></a>谓此识体藏在根身种子器世间中。<a id="a-Gw"></a>以根身等是此识之相分故。<a id="a-Gx"></a>如珠在像中。<a id="a-Gy"></a>不同身在室中。<a id="a-Gz"></a>若觅梨耶识。<a id="a-H0"></a>只在色心中。<a id="a-H1"></a>欲觅摩尼珠。<a id="a-H2"></a>只在青黄内。<a id="a-H3"></a>又能藏诸法下能藏义也。<a id="a-H4"></a>谓根身等法。<a id="a-H5"></a>皆藏在识体之中。<a id="a-H6"></a>如像在珠内。<a id="a-H7"></a>欲觅一切法。<a id="a-H8"></a>总在梨耶中。<a id="a-H9"></a>欲觅一切像。<a id="a-HA"></a>总在摩尼内。<a id="a-HB"></a>然但以前义互为能所也。<a id="a-HC"></a>论云下引唯识证成。<a id="a-HD"></a>可知。</p>
  <p id="aHE">科云释上生灭心者。<a id="a-HF"></a>以立义分中云是心生灭因缘相。<a id="a-HG"></a>今则且释心生灭也。<a id="a-HH"></a>论二种义下疏二。<a id="a-HI"></a>初释开数二。<a id="a-HJ"></a>初标举释意。<a id="a-HK"></a>稍难者。<a id="a-HL"></a>以此一识二义之中含有多法。<a id="a-HM"></a>外则包罗万像。<a id="a-HN"></a>内则能所俱成。<a id="a-HO"></a>存之则生死无涯。<a id="a-HP"></a>破之则涅槃有得。<a id="a-HQ"></a>若不分别。<a id="a-HR"></a>何以了知。<a id="a-HS"></a>行相幽隐。<a id="a-HT"></a>故名为难。<a id="a-HU"></a>然其深智于此可了故。<a id="a-HV"></a>复言稍稍少也。<a id="a-HW"></a>括检也。<a id="a-HX"></a>谓总检括论之前后。<a id="a-HY"></a>以释此意。<a id="a-HZ"></a>然亦但齐生灭一门。</p>
  <p id="aHa">何者下二依义具释中三。<a id="a-Hb"></a>初约真妄开合以释义。<a id="a-Hc"></a>文有七。<a id="a-Hd"></a>一开真妄成四义。<a id="a-He"></a>然真之与妄。<a id="a-Hf"></a>皆依一法界心所说。<a id="a-Hg"></a>盖以此心本来有体有用。<a id="a-Hh"></a>即用之体则荡然空寂。<a id="a-Hi"></a>即体之用则了然觉知。<a id="a-Hj"></a>以无始迷之故。<a id="a-Hk"></a>于空寂之处。<a id="a-Hl"></a>则确然根身尘境。<a id="a-Hm"></a>于觉知之处。<a id="a-Hn"></a>则纷然分别缘虑。<a id="a-Ho"></a>故肇公云。<a id="a-Hp"></a>法身隐于形[穀-禾+卵]之中。<a id="a-Hq"></a>真智隐于缘虑之内。<a id="a-Hr"></a>然其形[穀-禾+卵]缘虑本来体空。<a id="a-Hs"></a>空寂觉知元来不变。<a id="a-Ht"></a>不变之真本自随缘。<a id="a-Hu"></a>体空之妄元来成事。<a id="a-Hv"></a>非因造作。<a id="a-Hw"></a>法尔如斯。<a id="a-Hx"></a>众生身心见今若此。<a id="a-Hy"></a>即约此义以明染净缘起之义也。<a id="a-Hz"></a>今不别标一心者。<a id="a-I0"></a>含在真字中。<a id="a-I1"></a>以无二体故。<a id="a-I2"></a>不变者未尝不空寂。<a id="a-I3"></a>未尝不觉知故。<a id="a-I4"></a>故论云。<a id="a-I5"></a>所谓心性不生不灭。<a id="a-I6"></a>又云。<a id="a-I7"></a>一切染法不相应故。<a id="a-I8"></a>又云。<a id="a-I9"></a>所言觉者。<a id="a-IA"></a>心体离念等虚空界。<a id="a-IB"></a>随缘者。<a id="a-IC"></a>随染顺流而成九相。<a id="a-ID"></a>故文云。<a id="a-IE"></a>依如来藏。<a id="a-IF"></a>故有生灭心等。<a id="a-IG"></a>随净反末而成四位。<a id="a-IH"></a>故下文云。<a id="a-II"></a>觉知前念起恶。<a id="a-IJ"></a>能止后念。<a id="a-IK"></a>令其不起等。<a id="a-IL"></a>体空者。<a id="a-IM"></a>遍计之法情有理无故。<a id="a-IN"></a>故论云。<a id="a-IO"></a>一切诸法唯依妄念而有差别等。<a id="a-IP"></a>又依他之法相有性无故。<a id="a-IQ"></a>故论云。<a id="a-IR"></a>是故一切法如镜中像。<a id="a-IS"></a>无体可得。<a id="a-IT"></a>成事者。<a id="a-IU"></a>成染事则三界依正。<a id="a-IV"></a>成净事则三乘因果。<a id="a-IW"></a>如下所说九相二身是也。<a id="a-IX"></a>此则随缘如作梦。<a id="a-IY"></a>成事如梦物。<a id="a-IZ"></a>体空如梦物元虚。<a id="a-Ia"></a>不变如内身宛尔。</p>
  <p id="aIb">此真下。<a id="a-Ic"></a>二束四义成二门。<a id="a-Id"></a>初义即真中不变妄中体空。<a id="a-Ie"></a>由此二义成真如门。<a id="a-If"></a>此门摄妄则妄体空。<a id="a-Ig"></a>摄真则真不变。<a id="a-Ih"></a>染净平等一相无相。<a id="a-Ii"></a>故有此门。<a id="a-Ij"></a>后义即真中随缘。<a id="a-Ik"></a>妄中成事。<a id="a-Il"></a>由此二义成生灭门。<a id="a-Im"></a>此门摄真则真随缘。<a id="a-In"></a>摄妄则妄成事。<a id="a-Io"></a>即成染净诸法差别等相。<a id="a-Ip"></a>故有此门。</p>
  <p id="aIq">此随下。<a id="a-Ir"></a>三开生灭成四义。<a id="a-Is"></a>此约生灭门中。<a id="a-It"></a>真妄相对互论自他。<a id="a-Iu"></a>便成四义。<a id="a-Iv"></a>然真中违他顺自。<a id="a-Iw"></a>即是妄中违自顺他。<a id="a-Ix"></a>真中违自顺他。<a id="a-Iy"></a>即是妄中违他顺自。<a id="a-Iz"></a>但为门不同而义一也。<a id="a-J0"></a>违顺行相即见下文。</p>
  <p id="aJ1">无明下。<a id="a-J2"></a>四开四义成八义三。<a id="a-J3"></a>初正示八义。<a id="a-J4"></a>无明下且明妄中四义。<a id="a-J5"></a>示性等者。<a id="a-J6"></a>谓反流对染诠显示现真性功德。<a id="a-J7"></a>如下云。<a id="a-J8"></a>不觉念起见诸境界。<a id="a-J9"></a>故说无明。<a id="a-JA"></a>心性不起。<a id="a-JB"></a>即是大智慧光明义。<a id="a-JC"></a>乃至若心有动。<a id="a-JD"></a>具有过恒沙等妄染之义。<a id="a-JE"></a>心性不动。<a id="a-JF"></a>则有过恒沙等诸佛功德相义示现。<a id="a-JG"></a>又说性本无悭。<a id="a-JH"></a>顺修檀度等。<a id="a-JI"></a>知名义等者。<a id="a-JJ"></a>谓分别妄心顺生灭时。<a id="a-JK"></a>属于无明名为染用。<a id="a-JL"></a>若顺真如故名净用。<a id="a-JM"></a>故下文云。<a id="a-JN"></a>以有不觉妄想心故。<a id="a-JO"></a>能知名义。<a id="a-JP"></a>为说真觉。<a id="a-JQ"></a>若离不觉之心。<a id="a-JR"></a>则无真觉自相可说。<a id="a-JS"></a>又云。<a id="a-JT"></a>无明染法实无净用。<a id="a-JU"></a>但以真如而熏习故。<a id="a-JV"></a>则有净用。<a id="a-JW"></a>覆真者。<a id="a-JX"></a>真理平等妄心差别。<a id="a-JY"></a>差别之妄现时。<a id="a-JZ"></a>平等之真即隐。<a id="a-Ja"></a>故下云。<a id="a-Jb"></a>染心义者。<a id="a-Jc"></a>名烦恼碍。<a id="a-Jd"></a>能障真如根本智故。<a id="a-Je"></a>无明义者。<a id="a-Jf"></a>名为智碍。<a id="a-Jg"></a>能障世间自然业智。<a id="a-Jh"></a>故成妄心者。<a id="a-Ji"></a>以无明熏习之所起故。<a id="a-Jj"></a>故论云。<a id="a-Jk"></a>以有无明染法因故。<a id="a-Jl"></a>则熏习真如。<a id="a-Jm"></a>以熏习。<a id="a-Jn"></a>故则有妄心等。<a id="a-Jo"></a>又云。<a id="a-Jp"></a>无明熏习义有二种。<a id="a-Jq"></a>一者根本熏习。<a id="a-Jr"></a>以能成就业识义故。<a id="a-Js"></a>二者所起见爱熏习。<a id="a-Jt"></a>以能成就分别事识义故。<a id="a-Ju"></a>真如下明真中四义。<a id="a-Jv"></a>显真德者。<a id="a-Jw"></a>反流翻染形对妄法。<a id="a-Jx"></a>显此真德。<a id="a-Jy"></a>即下随染本觉中智净相文云。<a id="a-Jz"></a>谓依法力熏习。<a id="a-K0"></a>如实修行满足方便故。<a id="a-K1"></a>破和合识相。<a id="a-K2"></a>灭相续心相。<a id="a-K3"></a>显现法身。<a id="a-K4"></a>智淳净故。<a id="a-K5"></a>起净用者。<a id="a-K6"></a>无明是妄恒起染用。<a id="a-K7"></a>以真熏有力。<a id="a-K8"></a>令彼反流顺真如性。<a id="a-K9"></a>故名净用。<a id="a-KA"></a>下云。<a id="a-KB"></a>自体相熏习者。<a id="a-KC"></a>从无始世来。<a id="a-KD"></a>具无漏法。<a id="a-KE"></a>备有不思议业。<a id="a-KF"></a>作境界之性。<a id="a-KG"></a>依此二义恒常熏习。<a id="a-KH"></a>能令众生厌生死苦。<a id="a-KI"></a>乐求涅槃。<a id="a-KJ"></a>又云。<a id="a-KK"></a>以有真如法故。<a id="a-KL"></a>能熏习无明。<a id="a-KM"></a>乃至得涅槃。<a id="a-KN"></a>成自然业等。<a id="a-KO"></a>隐真者。<a id="a-KP"></a>即前说真如随缘成梨耶识。<a id="a-KQ"></a>既成识已隐在识中。<a id="a-KR"></a>以其隐故。<a id="a-KS"></a>名如来藏。<a id="a-KT"></a>已见上文。<a id="a-KU"></a>现妄者。<a id="a-KV"></a>真体既隐妄相即现。<a id="a-KW"></a>谓境界相是也。<a id="a-KX"></a>下云不了真如法。<a id="a-KY"></a>故不觉念起现妄境界。</p>
  <p id="aKZ">此上下二合对四觉。<a id="a-Ka"></a>然此觉与不觉。<a id="a-Kb"></a>但以真妄相对为门不同。<a id="a-Kc"></a>各有四义。<a id="a-Kd"></a>故开成八。<a id="a-Ke"></a>今于真妄各分体用故。<a id="a-Kf"></a>两两相从但唯有四。<a id="a-Kg"></a>如疏四段。<a id="a-Kh"></a>前二段约净分其体用。<a id="a-Ki"></a>初段合二。<a id="a-Kj"></a>顺体成本觉。<a id="a-Kk"></a>次又由下。<a id="a-Kl"></a>合二顺用。<a id="a-Km"></a>成始觉。<a id="a-Kn"></a>后又由下二段约染分其体用。<a id="a-Ko"></a>初段合二顺体。<a id="a-Kp"></a>成根本不觉。<a id="a-Kq"></a>次又由下合二顺用成枝末不觉。<a id="a-Kr"></a>是以二二合论乃成染净各分体用。<a id="a-Ks"></a>故合前八成四义也。</p>
  <p id="aKt">此生下。<a id="a-Ku"></a>三结指广略。<a id="a-Kv"></a>然八门之广则已极。<a id="a-Kw"></a>四门之略则未极。<a id="a-Kx"></a>以次更有为二为一故。<a id="a-Ky"></a>言四义者。<a id="a-Kz"></a>即上违顺等四。<a id="a-L0"></a>非取今四觉为四。<a id="a-L1"></a>以此是结指上文也。</p>
  <p id="aL2">若约下。<a id="a-L3"></a>五束八义成四门。<a id="a-L4"></a>言分相者。<a id="a-L5"></a>谓分齐法相也。<a id="a-L6"></a>以一切净缘分齐法相属于二觉。<a id="a-L7"></a>一切染缘分齐法相属二不觉。<a id="a-L8"></a>又于中净法之体属于本觉。<a id="a-L9"></a>净法之用属于始觉。<a id="a-LA"></a>染法之体属根本不觉。<a id="a-LB"></a>染法之相属枝末不觉。<a id="a-LC"></a>故合前八以成四也。</p>
  <p id="aLD">若本下。<a id="a-LE"></a>六束四门成二义。<a id="a-LF"></a>谓始觉是末。<a id="a-LG"></a>不离本觉之本。<a id="a-LH"></a>故下文云。<a id="a-LI"></a>以始觉者。<a id="a-LJ"></a>即同本觉。<a id="a-LK"></a>又云。<a id="a-LL"></a>而实无有始觉之异。<a id="a-LM"></a>乃至平等同一觉故。<a id="a-LN"></a>枝末不觉不离根本不觉。<a id="a-LO"></a>故下文云。<a id="a-LP"></a>当知无明能生一切染法。<a id="a-LQ"></a>以一切染法皆是不觉相故。<a id="a-LR"></a>然本始二觉。<a id="a-LS"></a>但是体用之异。<a id="a-LT"></a>本末二不觉但是粗细之异。<a id="a-LU"></a>岂得离体有用离细有粗。<a id="a-LV"></a>故唯二也。</p>
  <p id="aLW">若镕融下。<a id="a-LX"></a>七合二义成一门。<a id="a-LY"></a>以本从一生灭门。<a id="a-LZ"></a>展转开成八门之义。<a id="a-La"></a>乃是据本以彰末。<a id="a-Lb"></a>今却收束以成生灭门。<a id="a-Lc"></a>则是摄末以归本也。</p>
  <p id="aLd">又若下。<a id="a-Le"></a>二约诸识分齐以结成。<a id="a-Lf"></a>诸识等者。<a id="a-Lg"></a>即本事二识也。<a id="a-Lh"></a>然此二识分齐行相各不相是。<a id="a-Li"></a>以本识是体事识属用。<a id="a-Lj"></a>今以二本是体。<a id="a-Lk"></a>宜在体分以梨耶无始相续具觉不觉。<a id="a-Ll"></a>行相相顺。<a id="a-Lm"></a>是故二本皆在其中。<a id="a-Ln"></a>故下文云。<a id="a-Lo"></a>以如来藏无前际故。<a id="a-Lp"></a>无明之相亦无有始。<a id="a-Lq"></a>余二等者。<a id="a-Lr"></a>始觉悟时。<a id="a-Ls"></a>方有六粗托境而生。<a id="a-Lt"></a>行相粗浮宜在粗分。<a id="a-Lu"></a>是故此二在生起识中。<a id="a-Lv"></a>此则摄四觉归二识也。<a id="a-Lw"></a>若约本下摄事识归本识。<a id="a-Lx"></a>以体用不二。<a id="a-Ly"></a>如波与水。<a id="a-Lz"></a>是故四义俱不离本识也。<a id="a-M0"></a>此即同前一生灭门耳。<a id="a-M1"></a>但前约门说。<a id="a-M2"></a>今约识论也。<a id="a-M3"></a>故云下结由是广之成八。<a id="a-M4"></a>摄之成二。<a id="a-M5"></a>二义皆从一识中出。<a id="a-M6"></a>故今论云。<a id="a-M7"></a>此识有二义。</p>
  <p id="aM8">问此下。<a id="a-M9"></a>三约问答通妨。<a id="a-MA"></a>以辨异二。<a id="a-MB"></a>初辨异二义。<a id="a-MC"></a>问意可知。<a id="a-MD"></a>答中先分别正答。<a id="a-ME"></a>初辨一心二义。<a id="a-MF"></a>即依一心法。<a id="a-MG"></a>有二种门义。<a id="a-MH"></a>随缘即生灭门。<a id="a-MI"></a>不变即真如门。<a id="a-MJ"></a>今此下辨一识二义。<a id="a-MK"></a>即唯约生灭门。<a id="a-ML"></a>不该真如门。<a id="a-MM"></a>此中理净即觉义。<a id="a-MN"></a>染事即不觉义。<a id="a-MO"></a>即前生灭不生灭和合之义。<a id="a-MP"></a>广如前释。<a id="a-MQ"></a>无二相即前和合非异义。<a id="a-MR"></a>染净等即非一义。<a id="a-MS"></a>是则下判成宽狭可知。</p>
  <p id="aMT">问此下二辨异二真。<a id="a-MU"></a>问意云。<a id="a-MV"></a>若言同者。<a id="a-MW"></a>应合俱名真如。<a id="a-MX"></a>不然俱名本觉。<a id="a-MY"></a>何以前后立名别耶。<a id="a-MZ"></a>若言异者。<a id="a-Ma"></a>约何论别。<a id="a-Mb"></a>答中约体绝相者。<a id="a-Mc"></a>如前云。<a id="a-Md"></a>心真如者。<a id="a-Me"></a>即是一法界大总相法门体。<a id="a-Mf"></a>乃至离言说名字心缘等相。<a id="a-Mg"></a>本觉等者。<a id="a-Mh"></a>是所示相大中文。<a id="a-Mi"></a>本者下释所以。<a id="a-Mj"></a>谓本性功德即是觉也。</p>
 </body>
</html>