<!doctype html>
<html id="z3IBXIb1gH" data-ver="2044">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第十三</h1>
  <p id="a2">一问论云何现色等者。<a id="a-3"></a>报应属色法身既离于色。<a id="a-4"></a>云何能现报应之色。<a id="a-5"></a>如虚空无色。<a id="a-6"></a>终不能现色。<a id="a-7"></a>此可类之。</p>
  <p id="a8">论答下二。<a id="a-9"></a>初释法身能现二。<a id="a-A"></a>初标也。<a id="a-B"></a>法身是色体者。<a id="a-C"></a>意明法身虽非是色而是报化之体。<a id="a-D"></a>故能现色。<a id="a-E"></a>即同虚空体非群相。<a id="a-F"></a>而不拒彼诸相发挥。<a id="a-G"></a>疏言总者。<a id="a-H"></a>据文亦是标尔。</p>
  <p id="aI">论所谓下释二。<a id="a-J"></a>初总明不二。<a id="a-K"></a>色心不二者。<a id="a-L"></a>性相同如体用一致也。<a id="a-M"></a>疏谓彼下法喻可知。</p>
  <p id="aN">论色性下二别明相即二。<a id="a-O"></a>初色即心以色性即智者。<a id="a-P"></a>报化之色对缘所成。<a id="a-Q"></a>自无其性。<a id="a-R"></a>即以本觉法身智为体性。<a id="a-S"></a>法身之体既无形相。<a id="a-T"></a>以用从体遂令报化亦无形相。<a id="a-U"></a>以无形故故名智身。<a id="a-V"></a>智身即法身也。<a id="a-W"></a>故金刚论目法身为智相身。<a id="a-X"></a>化身为异相身。<a id="a-Y"></a>疏文可知。</p>
  <p id="aZ">论智性下。<a id="a-a"></a>二心即色也。<a id="a-b"></a>即色者。<a id="a-c"></a>法身之智。<a id="a-d"></a>既为色体。<a id="a-e"></a>报化之色现时。<a id="a-f"></a>即是全体起用。<a id="a-g"></a>即此报化遍一切时。<a id="a-h"></a>便是法身遍一切处也。<a id="a-i"></a>疏如水等者。<a id="a-j"></a>明体遍在用中。<a id="a-k"></a>有报化处即有法身。<a id="a-l"></a>故华严云。<a id="a-m"></a>法性遍在一切处一切众生及国土。<a id="a-n"></a>三世悉在无有余。<a id="a-o"></a>亦无形相而可得。<a id="a-p"></a>即显前段如波全即于水也。<a id="a-q"></a>疏不言者略也。</p>
  <p id="ar">二释所现。<a id="a-s"></a>论随心能现者。<a id="a-t"></a>有两意。<a id="a-u"></a>一随彼各各差别之心。<a id="a-v"></a>而现无量差别依正也。<a id="a-w"></a>二一切诸色皆随真如心性所现。<a id="a-x"></a>遂令依正皆无分齐。<a id="a-y"></a>以心无分齐故。<a id="a-z"></a>无量菩萨及报身者。<a id="a-10"></a>横应则彼彼不同。<a id="a-11"></a>竖说则地地有异。<a id="a-12"></a>故皆无量。<a id="a-13"></a>庄严者。<a id="a-14"></a>通佛菩萨及与依报。<a id="a-15"></a>相好珍宝庄严之义。<a id="a-16"></a>广如华严。<a id="a-17"></a>各各差别者。<a id="a-18"></a>依正不同。<a id="a-19"></a>身相有异故。<a id="a-1A"></a>皆无分齐者。<a id="a-1B"></a>正报则根根周圆。<a id="a-1C"></a>依报则尘尘遍满。<a id="a-1D"></a>不相妨者。<a id="a-1E"></a>显前差别而无分齐也。<a id="a-1F"></a>若有相妨。<a id="a-1G"></a>即有分齐。<a id="a-1H"></a>非成周遍。<a id="a-1I"></a>又相妨故。<a id="a-1J"></a>则坏诸根之相等。<a id="a-1K"></a>今以不坏相而等遍故。<a id="a-1L"></a>皆无分齐。<a id="a-1M"></a>不动遍而各异故。<a id="a-1N"></a>各各差别。<a id="a-1O"></a>故云而不相妨。<a id="a-1P"></a>此非下遮疑。<a id="a-1Q"></a>恐常情闻此分别欲知。<a id="a-1R"></a>及不能知便生疑惑故此遮止。<a id="a-1S"></a>如小乘尚不知菩萨境界。<a id="a-1T"></a>岂况凡夫能测如来功德耶。<a id="a-1U"></a>以真如下出所以。<a id="a-1V"></a>既是真如之用。<a id="a-1W"></a>安可以有漏心识。<a id="a-1X"></a>能知此显不思议也。<a id="a-1Y"></a>疏以彼下可知。<a id="a-1Z"></a>于中下牒释菩萨。<a id="a-1a"></a>初约能化释。<a id="a-1b"></a>准华严说。<a id="a-1c"></a>具有十身之异。<a id="a-1d"></a>岂唯菩萨耶。<a id="a-1e"></a>亦可下约所化释然前正后兼也。<a id="a-1f"></a>顿赴者。<a id="a-1g"></a>既多机顿感。<a id="a-1h"></a>佛亦顿赴。<a id="a-1i"></a>是故报身亦无量也。<a id="a-1j"></a>此即机应无碍。<a id="a-1k"></a>以一一下释前各各差别已下文。<a id="a-1l"></a>以如次三句释三句。<a id="a-1m"></a>对文可见。<a id="a-1n"></a>即大小无碍也。<a id="a-1o"></a>余文可知。</p>
  <p id="a1p">会相入实者。<a id="a-1q"></a>上来先说从真如门起生灭门。<a id="a-1r"></a>今则会彼生灭入于真如。<a id="a-1s"></a>前则从本起末。<a id="a-1t"></a>此则摄末归本无不皆从法界流。<a id="a-1u"></a>无不还归于法界。<a id="a-1v"></a>即二门不二也。<a id="a-1w"></a>亦同智论云。<a id="a-1x"></a>若无空义者。<a id="a-1y"></a>一切法不成。<a id="a-1z"></a>又云。<a id="a-20"></a>先分别诸法。<a id="a-21"></a>后说毕竟空。<a id="a-22"></a>然说之虽异法乃同时。<a id="a-23"></a>文不顿书。<a id="a-24"></a>故成前后。<a id="a-25"></a>又若不分别。<a id="a-26"></a>焉知此是空。<a id="a-27"></a>故次明也。<a id="a-28"></a>一标论即入者。<a id="a-29"></a>非色灭空。<a id="a-2A"></a>不舍缘故。<a id="a-2B"></a>故净名云。<a id="a-2C"></a>明无明为二。<a id="a-2D"></a>无明实性即是明。<a id="a-2E"></a>于其中平等无二者。<a id="a-2F"></a>是为入不二法门。<a id="a-2G"></a>五阴者。<a id="a-2H"></a>三科之初能摄有为一切法故。<a id="a-2I"></a>阴谓阴覆能覆真理。<a id="a-2J"></a>令不显现。<a id="a-2K"></a>亦名为蕴。<a id="a-2L"></a>蕴积含藏有为法故。<a id="a-2M"></a>能造所造二具八法。<a id="a-2N"></a>皆色阴摄。<a id="a-2O"></a>受想行识诸心心所名为四阴。<a id="a-2P"></a>俱属于心。</p>
  <p id="a2Q">初观色。<a id="a-2R"></a>疏先观色等者。<a id="a-2S"></a>五蕴之首。<a id="a-2T"></a>最初现故。<a id="a-2U"></a>故大般若亦复先明。<a id="a-2V"></a>境从心起等者。<a id="a-2W"></a>如前云。<a id="a-2X"></a>一切诸法唯依妄念而有差别等。<a id="a-2Y"></a>又云。<a id="a-2Z"></a>以依能见故。<a id="a-2a"></a>境界妄现。<a id="a-2b"></a>离见则无境界。<a id="a-2c"></a>既离见无境。<a id="a-2d"></a>复何可念。<a id="a-2e"></a>此约所念说也。<a id="a-2f"></a>非直等者。<a id="a-2g"></a>恐谓心能生境境在心中。<a id="a-2h"></a>心外既无心内应有故。<a id="a-2i"></a>作此观以袪彼惑。<a id="a-2j"></a>前则等者。<a id="a-2k"></a>以心是色之根本故。<a id="a-2l"></a>约心而求色。<a id="a-2m"></a>若依此文正是观色。<a id="a-2n"></a>未是观心。<a id="a-2o"></a>如因推我空。<a id="a-2p"></a>征求蕴法。</p>
  <p id="a2q">一喻论方不转者。<a id="a-2r"></a>东方不曾暂转为西。<a id="a-2s"></a>但迷人谓为西相。<a id="a-2t"></a>圆觉云。<a id="a-2u"></a>譬如迷人四方易处。<a id="a-2v"></a>东喻真心。<a id="a-2w"></a>西喻五阴等。<a id="a-2x"></a>不转喻无念也。</p>
  <p id="a2y">二法疏已灭等者。<a id="a-2z"></a>约过去未来现在三世。<a id="a-30"></a>推求动性。<a id="a-31"></a>无得如于东方推西相不得故。<a id="a-32"></a>前云。<a id="a-33"></a>觉心初起心无初相等。</p>
  <p id="a34">三结论知心无念者。<a id="a-35"></a>觉知真心本不动也。<a id="a-36"></a>疏方便者。<a id="a-37"></a>能所未亡故。<a id="a-38"></a>正观者。<a id="a-39"></a>心境双泯故。<a id="a-3A"></a>问前标所观通于心色。<a id="a-3B"></a>云何双结但约心耶。<a id="a-3C"></a>答心细色粗本末殊。<a id="a-3D"></a>等观色空则未必得入。<a id="a-3E"></a>观心空则必能入也。<a id="a-3F"></a>然此会相之文。<a id="a-3G"></a>今复详之。<a id="a-3H"></a>但可从初至真如门为标。<a id="a-3I"></a>从所谓下是释。<a id="a-3J"></a>结文如疏科。<a id="a-3K"></a>就释中分法喻合。<a id="a-3L"></a>法中初至无念。<a id="a-3M"></a>是正观察。<a id="a-3N"></a>推求即观察也。<a id="a-3O"></a>五阴等是所观。<a id="a-3P"></a>五阴者。<a id="a-3Q"></a>总举初科。<a id="a-3R"></a>色心下别指法体。<a id="a-3S"></a>色通根境心通王数。<a id="a-3T"></a>六尘别举所缘。<a id="a-3U"></a>毕竟无念者。<a id="a-3V"></a>此即正观生灭色心。<a id="a-3W"></a>归无念真如也。<a id="a-3X"></a>念通能所今皆寂故。<a id="a-3Y"></a>名为无也。<a id="a-3Z"></a>非推之使无。<a id="a-3a"></a>本自无故。<a id="a-3b"></a>故言毕竟。<a id="a-3c"></a>今言推求者。<a id="a-3d"></a>以先未知使令知故。<a id="a-3e"></a>斯则心之与色总而观之也。<a id="a-3f"></a>以心下释所以。<a id="a-3g"></a>何故色心境界皆无念耶。<a id="a-3h"></a>以此同是真心现故。<a id="a-3i"></a>真心离相。<a id="a-3j"></a>故云无形。<a id="a-3k"></a>以无相故求不可得。<a id="a-3l"></a>能现之心尚所叵得。<a id="a-3m"></a>所现蕴法岂可存乎。<a id="a-3n"></a>如前论云。<a id="a-3o"></a>心不见心无相可得。<a id="a-3p"></a>是知无念之言。<a id="a-3q"></a>早已色心俱尽。<a id="a-3r"></a>非谓后文方始观心。<a id="a-3s"></a>智者请详。</p>
  <p id="a3t">对治邪执者。<a id="a-3u"></a>乖真曰邪。<a id="a-3v"></a>取著名执。<a id="a-3w"></a>相形曰对。<a id="a-3x"></a>攻击名治。<a id="a-3y"></a>则前正义是能治。<a id="a-3z"></a>今邪执是所治。<a id="a-40"></a>正义既显邪执自亡。<a id="a-41"></a>今则叙释其相也。<a id="a-42"></a>论一切下正标。<a id="a-43"></a>若离下反显。<a id="a-44"></a>我是根本起复由之故。<a id="a-45"></a>云依我而有离我而无。</p>
  <p id="a46">二征列。<a id="a-47"></a>疏总相等者。<a id="a-48"></a>不能分别五蕴差别。<a id="a-49"></a>但总相执取为主宰也。<a id="a-4A"></a>然其我相有于四种。<a id="a-4B"></a>一众生相。<a id="a-4C"></a>是过去众缘和合之所生故。<a id="a-4D"></a>二寿者相。<a id="a-4E"></a>是现在一期住寿不断缘故。<a id="a-4F"></a>三人相。<a id="a-4G"></a>是未来数于余趣而受生故。<a id="a-4H"></a>四我相。<a id="a-4I"></a>是三世之总主故。<a id="a-4J"></a>故今云。<a id="a-4K"></a>我为总相主宰也。<a id="a-4L"></a>此是下拣滥。<a id="a-4M"></a>此约学大乘。<a id="a-4N"></a>初心凡夫闻大乘教。<a id="a-4O"></a>不解佛旨。<a id="a-4P"></a>随自妄心曲裁圣典。<a id="a-4Q"></a>习以性成。<a id="a-4R"></a>故作此见。<a id="a-4S"></a>非是外道者。<a id="a-4T"></a>彼有三宗。<a id="a-4U"></a>所计不同。<a id="a-4V"></a>如前已说。<a id="a-4W"></a>今非此类。<a id="a-4X"></a>计一切等者。<a id="a-4Y"></a>计色等法各自有实体性故。<a id="a-4Z"></a>摄论云。<a id="a-4a"></a>若执法体是有。<a id="a-4b"></a>名法我执等。<a id="a-4c"></a>以二乘人依二粗事识。<a id="a-4d"></a>修行但。<a id="a-4e"></a>了法中无我。<a id="a-4f"></a>不知法体全空。<a id="a-4g"></a>如前云。<a id="a-4h"></a>见从外来取色分齐等。<a id="a-4i"></a>于染净境执有自性。<a id="a-4j"></a>故名法执。<a id="a-4k"></a>其犹翳目既存空华岂灭。</p>
  <p id="a4l">论云何下疏二。<a id="a-4m"></a>初约义通辨。<a id="a-4n"></a>此五何别者。<a id="a-4o"></a>牒外所问。<a id="a-4p"></a>约果者。<a id="a-4q"></a>于如来法身之上。<a id="a-4r"></a>起于执故通因果者。<a id="a-4s"></a>皆依如来藏之所执故。<a id="a-4t"></a>如来藏性通于因果。<a id="a-4u"></a>又于五中。<a id="a-4v"></a>初二多是习顿教空教。<a id="a-4w"></a>及南宗禅学失意者所执。<a id="a-4x"></a>次二多是习大乘法相。<a id="a-4y"></a>及北宗禅学失意者所执。<a id="a-4z"></a>后一唯是外道邪见所执。<a id="a-50"></a>如科文者。<a id="a-51"></a>如下可见。</p>
  <p id="a52">问此下。<a id="a-53"></a>二问答释名。<a id="a-54"></a>问意云。<a id="a-55"></a>真如是法。<a id="a-56"></a>于此生执合是法执。<a id="a-57"></a>云何反名人我执耶。<a id="a-58"></a>此一向约所执以成难。<a id="a-59"></a>一云下约能执者以通。<a id="a-5A"></a>此则约有人我者作此执故。<a id="a-5B"></a>非约所执得名。<a id="a-5C"></a>二云下约所执法以通。<a id="a-5D"></a>本觉是人者。<a id="a-5E"></a>以所执法中有一分觉照义。<a id="a-5F"></a>属智故名为人。<a id="a-5G"></a>执此为我故。<a id="a-5H"></a>名人我也。<a id="a-5I"></a>理实者。<a id="a-5J"></a>约寂体说。<a id="a-5K"></a>即当所观属于法也。<a id="a-5L"></a>执事空为法体者。<a id="a-5M"></a>此即世间顽虚之空。<a id="a-5N"></a>是识所娈由色所显。<a id="a-5O"></a>非是三乘所证理法。<a id="a-5P"></a>故云事空。<a id="a-5Q"></a>执此事空为真法体故。</p>
  <p id="a5R">一执缘论法身如空者。<a id="a-5S"></a>金鼓经云。<a id="a-5T"></a>佛真法身犹若虚空。<a id="a-5U"></a>华严云。<a id="a-5V"></a>普贤身相如虚空。<a id="a-5W"></a>净名云。<a id="a-5X"></a>不着世间如莲华。<a id="a-5Y"></a>常善入于空寂行。<a id="a-5Z"></a>达诸法相无挂碍。<a id="a-5a"></a>稽首如空无所依。<a id="a-5b"></a>又经云。<a id="a-5c"></a>虚空无中边。<a id="a-5d"></a>诸佛身亦然不生不灭故。<a id="a-5e"></a>敬礼无所观。<a id="a-5f"></a>此文至多。<a id="a-5g"></a>不能具引。</p>
  <p id="a5h">二执相。<a id="a-5i"></a>疏碍相等者。<a id="a-5j"></a>谓众生定执佛有三十二相等色。<a id="a-5k"></a>见有去来。<a id="a-5l"></a>取色分齐质碍等相。<a id="a-5m"></a>迷意等者。<a id="a-5n"></a>佛意以空有无相无碍之义。<a id="a-5o"></a>喻同法身体。<a id="a-5p"></a>不言虚空便是法身。<a id="a-5q"></a>斯迷喻为法也。<a id="a-5r"></a>法喻不分最为浅近。</p>
  <p id="a5s">一立论空相者。<a id="a-5t"></a>以虚豁无碍为相也。<a id="a-5u"></a>是妄法者。<a id="a-5v"></a>妄识所变故。<a id="a-5w"></a>是色所对故生大觉中如一沤。<a id="a-5x"></a>故一人发真归元。<a id="a-5y"></a>十方虚空悉皆消殒诚为妄法。<a id="a-5z"></a>疏情有者妄情见有。<a id="a-60"></a>理合是妄。<a id="a-61"></a>论体无不实者。<a id="a-62"></a>有二意。<a id="a-63"></a>一明真体之中无此不实之妄空故。<a id="a-64"></a>二明空体自无本不实故。<a id="a-65"></a>疏云。<a id="a-66"></a>理无正当。<a id="a-67"></a>初义兼于后义。</p>
  <p id="a68">二释论对色故。<a id="a-69"></a>有者与色法相对待故。<a id="a-6A"></a>离色所显。<a id="a-6B"></a>故名为空。<a id="a-6C"></a>若无色显空不得有。<a id="a-6D"></a>可见相者。<a id="a-6E"></a>以是空一显色故。<a id="a-6F"></a>有色处则见无空。<a id="a-6G"></a>无色处则见有空。<a id="a-6H"></a>有时无时亦尔。<a id="a-6I"></a>令心生灭者。<a id="a-6J"></a>有时则见有。<a id="a-6K"></a>心生见无心灭。<a id="a-6L"></a>无时则见无心生。<a id="a-6M"></a>见有心灭。<a id="a-6N"></a>既能引心生灭。<a id="a-6O"></a>岂若法身。<a id="a-6P"></a>若是法身不合令心生灭。<a id="a-6Q"></a>疏相待者。<a id="a-6R"></a>释前对色故有也。<a id="a-6S"></a>妄念缘者。<a id="a-6T"></a>释前是可见相。<a id="a-6U"></a>非法身者。<a id="a-6V"></a>法身异此。<a id="a-6W"></a>无有无处无有无时。<a id="a-6X"></a>亦无一相可得。<a id="a-6Y"></a>尚不可以智知。<a id="a-6Z"></a>岂容妄念所缘。<a id="a-6a"></a>今既妄念所及。<a id="a-6b"></a>故非法身。<a id="a-6c"></a>论若无色下正显体无也。<a id="a-6d"></a>以能显之色尚不可得。<a id="a-6e"></a>所显之空理应是虚。<a id="a-6f"></a>楞严亦云。<a id="a-6g"></a>空性无形因色显发。<a id="a-6h"></a>又云。<a id="a-6i"></a>色相既无谁明空质。<a id="a-6j"></a>疏文可知。</p>
  <p id="a6k">三结疏结情有者。<a id="a-6l"></a>亦是释无色之所以。<a id="a-6m"></a>即前依转相有现相义。<a id="a-6n"></a>然此且是正释。<a id="a-6o"></a>论一切境界者。<a id="a-6p"></a>即色空俱摄也。<a id="a-6q"></a>疏结理无者。<a id="a-6r"></a>亦是转释。<a id="a-6s"></a>或名反释。<a id="a-6t"></a>即前心无起故。<a id="a-6u"></a>境界随灭。<a id="a-6v"></a>乃至得涅槃等。<a id="a-6w"></a>是知虚空但是真性之中一分妄相。<a id="a-6x"></a>故楞严云。<a id="a-6y"></a>空生大觉中。<a id="a-6z"></a>如海一沤发。<a id="a-70"></a>辨法同喻等者。<a id="a-71"></a>即因便取喻。<a id="a-72"></a>非论正意。<a id="a-73"></a>若据论意。<a id="a-74"></a>但约为遮情执之有。<a id="a-75"></a>故以为喻。<a id="a-76"></a>非谓表于真如体遍。<a id="a-77"></a>故前云。<a id="a-78"></a>寂莫如空。<a id="a-79"></a>次云。<a id="a-7A"></a>广大性智非如虚空等。<a id="a-7B"></a>有智请详。</p>
  <p id="a7C">二真非妄。<a id="a-7D"></a>疏岂同等者。<a id="a-7E"></a>有两义。<a id="a-7F"></a>一究竟不究竟故。<a id="a-7G"></a>二觉知不觉知故。<a id="a-7H"></a>故圆觉疏云。<a id="a-7I"></a>方之海印越彼太虚。<a id="a-7J"></a>华严云。<a id="a-7K"></a>解如来身非如虚空。<a id="a-7L"></a>无量功德妙法所圆满故。<a id="a-7M"></a>问上云。<a id="a-7N"></a>正义为能治。<a id="a-7O"></a>邪执为所治前既已显正义。<a id="a-7P"></a>此文只应但明邪执。<a id="a-7Q"></a>何故复有能治之文。<a id="a-7R"></a>岂不重耶。<a id="a-7S"></a>答前文正义虽是能治。<a id="a-7T"></a>以未能约执对显。<a id="a-7U"></a>今此文中逐段别举执相。<a id="a-7V"></a>将前正义别别对破。<a id="a-7W"></a>斯则由此邪执。<a id="a-7X"></a>显得前义正真。<a id="a-7Y"></a>亦由前义明得此执伪妄。<a id="a-7Z"></a>故须别举治文也。<a id="a-7a"></a>只如此段对治之文。<a id="a-7b"></a>即当前云一切诸法唯依妄念而有差别。<a id="a-7c"></a>又云。<a id="a-7d"></a>非有相非无相。<a id="a-7e"></a>又云。<a id="a-7f"></a>依此法身说名本觉。<a id="a-7g"></a>又智净相法出离镜。<a id="a-7h"></a>又以法身为智身等。<a id="a-7i"></a>并是此能治之文也。</p>
  <p id="a7j">一执缘论涅槃空者。<a id="a-7k"></a>圆觉云。<a id="a-7l"></a>生死涅槃犹如昨梦。<a id="a-7m"></a>真如空者。<a id="a-7n"></a>楞严云。<a id="a-7o"></a>言妄显诸真。<a id="a-7p"></a>妄真同二妄。<a id="a-7q"></a>又云。<a id="a-7r"></a>无为无起灭不实如空华等。<a id="a-7s"></a>疏大品等者。<a id="a-7t"></a>具云。<a id="a-7u"></a>时五百天子默然忆念。<a id="a-7v"></a>云何说涅槃等亦如梦耶。<a id="a-7w"></a>善现知诸天子作如是念。<a id="a-7x"></a>而告之言。<a id="a-7y"></a>若当有法过涅槃者。<a id="a-7z"></a>我亦说为如幻如梦。<a id="a-80"></a>何以故。<a id="a-81"></a>从本已来本自空故。</p>
  <p id="a82">二执相。<a id="a-83"></a>疏不知等者。<a id="a-84"></a>本为破于有取之心。<a id="a-85"></a>故说为空。<a id="a-86"></a>空者意明离名离相之义。<a id="a-87"></a>不无圆成实体具性功德。<a id="a-88"></a>不了佛意谓同遍计之法举体全空。<a id="a-89"></a>斯则伤之太甚。</p>
  <p id="a8A">三治论自体不空者。<a id="a-8B"></a>即前如实不空。<a id="a-8C"></a>以有自体义及前体大不增减等。<a id="a-8D"></a>具功德者。<a id="a-8E"></a>即前所示相大大智慧光明义等是此对治文也。</p>
  <p id="a8F">一执缘论体备等者。<a id="a-8G"></a>圆觉云。<a id="a-8H"></a>无上法王有大陀罗尼门。<a id="a-8I"></a>名为圆觉。<a id="a-8J"></a>流出一切清净真如菩提涅槃及波罗蜜等。<a id="a-8K"></a>圆觉即如来藏之异名也。<a id="a-8L"></a>更有诸经不能具引。</p>
  <p id="a8M">二执相。<a id="a-8N"></a>论不解者。<a id="a-8O"></a>此是表诠令生信解。<a id="a-8P"></a>不同前二遮诠遣执。<a id="a-8Q"></a>故言不解。<a id="a-8R"></a>不言为破着也。<a id="a-8S"></a>下皆如此。</p>
  <p id="a8T">三治论依真如义说者。<a id="a-8U"></a>此约真性显功德也。<a id="a-8V"></a>真体本一义说有差。<a id="a-8W"></a>既于一体之上。<a id="a-8X"></a>说功德义。<a id="a-8Y"></a>即差别而无差别也。<a id="a-8Z"></a>疏二之不二者。<a id="a-8a"></a>上论云。<a id="a-8b"></a>虽实有此诸功德义。<a id="a-8c"></a>而无差别之相。<a id="a-8d"></a>等同一味唯一真如。<a id="a-8e"></a>以无分别离分别相等。<a id="a-8f"></a>论因生灭等者。<a id="a-8g"></a>此对妄法显功德也。<a id="a-8h"></a>既对妄显此亦差即无差也。<a id="a-8i"></a>疏不二之二者。<a id="a-8j"></a>如前文云。<a id="a-8k"></a>若心起见则有不见之相。<a id="a-8l"></a>心性离见即是遍照法界义等。<a id="a-8m"></a>如上等者。<a id="a-8n"></a>即能治之文。</p>
  <p id="a8o">一执缘。<a id="a-8p"></a>论诸法不离真如者。<a id="a-8q"></a>圆觉云。<a id="a-8r"></a>一切众生种种幻化。<a id="a-8s"></a>皆生如来圆觉妙心。<a id="a-8t"></a>华严云。<a id="a-8u"></a>三界所有唯是一心。<a id="a-8v"></a>又云。<a id="a-8w"></a>未曾有一法得离于法性。</p>
  <p id="a8x">二执相。<a id="a-8y"></a>疏随缘等者。<a id="a-8z"></a>此明真如随无明缘。<a id="a-90"></a>成世间法。<a id="a-91"></a>以不敏故。<a id="a-92"></a>谓真体中本有此染。</p>
  <p id="a93">一夺。<a id="a-94"></a>疏净德妙有者。<a id="a-95"></a>即不空如来藏也。<a id="a-96"></a>大抵同前第二中能治之文。<a id="a-97"></a>广如相大中辨。<a id="a-98"></a>妄染理无者。<a id="a-99"></a>有二意。<a id="a-9A"></a>一真理中无此妄染。<a id="a-9B"></a>即空如来藏也。<a id="a-9C"></a>二据妄自性道理亦无。<a id="a-9D"></a>上文云。<a id="a-9E"></a>以一切法皆从心起。<a id="a-9F"></a>妄念而生。<a id="a-9G"></a>又云。<a id="a-9H"></a>一切法如镜中像无体可得等。<a id="a-9I"></a>妄不入真者。<a id="a-9J"></a>即不相应也。<a id="a-9K"></a>上文云。<a id="a-9L"></a>从本已来一切染法不相应故。<a id="a-9M"></a>以妄体本空。<a id="a-9N"></a>将何入真与真相应。</p>
  <p id="a9O">二纵破论无有是处者。<a id="a-9P"></a>妄若实有。<a id="a-9Q"></a>证时不合除灭证者。<a id="a-9R"></a>既能除灭。<a id="a-9S"></a>当知妄本不有。<a id="a-9T"></a>以真体证时毕竟不无故。<a id="a-9U"></a>近有人闻性具义。<a id="a-9V"></a>不能深究理趣。<a id="a-9W"></a>便谓本性具有十界色心漏无漏法。<a id="a-9X"></a>起用之时。<a id="a-9Y"></a>各于本法自体上。<a id="a-9Z"></a>起名全体之用。<a id="a-9a"></a>宛如第八识中含种无异(此同前段执性德同色心)又说真性除无明有差别义(即同此段执法性本有染)往往形于简牍。<a id="a-9b"></a>疑误后生反谤圆文。<a id="a-9c"></a>却谓方便。<a id="a-9d"></a>菩萨悬知今日。<a id="a-9e"></a>垂此对治。<a id="a-9f"></a>善哉大士悲救何甚。<a id="a-9g"></a>傥无悛意。<a id="a-9h"></a>确乎迷情。<a id="a-9i"></a>岂唯邪见之门不扃。<a id="a-9j"></a>抑亦阿鼻之路尤近也。<a id="a-9k"></a>悲夫。<a id="a-9l"></a>广有破斥。<a id="a-9m"></a>已见别章。</p>
  <p id="a9n">一执缘。<a id="a-9o"></a>疏各二法者。<a id="a-9p"></a>谓执缘执相对治之文。<a id="a-9q"></a>皆双显生死涅槃二法。<a id="a-9r"></a>在文可见。<a id="a-9s"></a>论有生死涅槃者。<a id="a-9t"></a>此是胜鬘经文。<a id="a-9u"></a>已如前引。<a id="a-9v"></a>又经云。<a id="a-9w"></a>无始时来性为诸法依止。<a id="a-9x"></a>由此有诸趣及证涅槃果。</p>
  <p id="a9y">二执相。<a id="a-9z"></a>论不解等者。<a id="a-A0"></a>佛意言。<a id="a-A1"></a>如来藏是迷悟所依之根本。<a id="a-A2"></a>迷则生死悟则涅槃。<a id="a-A3"></a>然则生死无初涅槃无尽。<a id="a-A4"></a>不达此理遂成始终之见。<a id="a-A5"></a>下文具显。<a id="a-A6"></a>亦同圆觉刚藏三问中第三问也。<a id="a-A7"></a>文云。<a id="a-A8"></a>若诸众生本来成佛后起无明。<a id="a-A9"></a>一切如来何时复生一切烦恼。<a id="a-AA"></a>亦如楞严第四所明。<a id="a-AB"></a>斯则生死涅槃悉有始终也。<a id="a-AC"></a>疏外道等者。<a id="a-AD"></a>谓数论师。<a id="a-AE"></a>以彼依非想定发世俗通。<a id="a-AF"></a>应于邪道。<a id="a-AG"></a>知过去八万劫事。<a id="a-AH"></a>过此即不知以生死智通。<a id="a-AI"></a>知未来八万劫死此生彼之事。<a id="a-AJ"></a>后亦不知也。<a id="a-AK"></a>彼之所计冥性是常。<a id="a-AL"></a>从此生于世间诸法。<a id="a-AM"></a>冥寞难知。<a id="a-AN"></a>故云冥性。<a id="a-AO"></a>云何而生。<a id="a-AP"></a>谓从冥初生觉从觉生我心。<a id="a-AQ"></a>从我心生五唯量。<a id="a-AR"></a>谓色声香味触。<a id="a-AS"></a>从五唯量生五大。<a id="a-AT"></a>谓地水火风空。<a id="a-AU"></a>从五大生十一根。<a id="a-AV"></a>谓五知根眼耳鼻舌身。<a id="a-AW"></a>五作业根手脚口大小便根及心平等根。<a id="a-AX"></a>尔时名生死成。<a id="a-AY"></a>执一神我为受用主。<a id="a-AZ"></a>我思胜境。<a id="a-Aa"></a>冥性变生为我受用。<a id="a-Ab"></a>我受用故。<a id="a-Ac"></a>为境缠缚不得解脱。<a id="a-Ad"></a>我若不思冥性不变。<a id="a-Ae"></a>神我解脱名为涅槃。<a id="a-Af"></a>此有二十五谛。<a id="a-Ag"></a>冥性为初。<a id="a-Ah"></a>能变起故。</p>
  <p id="aAi">一生死无初。<a id="a-Aj"></a>论无明无始者。<a id="a-Ak"></a>即前依如来藏有生灭心等。<a id="a-Al"></a>又云。<a id="a-Am"></a>一切众生不名为觉。<a id="a-An"></a>以从本来未曾离念故。<a id="a-Ao"></a>说无始无明。<a id="a-Ap"></a>皆是能治之文。<a id="a-Aq"></a>疏仁王等者。<a id="a-Ar"></a>彼经第一云。<a id="a-As"></a>善男子。<a id="a-At"></a>一切众生烦恼不出三界。<a id="a-Au"></a>诸佛应化法身亦不出三界。<a id="a-Av"></a>三界无众生。<a id="a-Aw"></a>佛何所化。<a id="a-Ax"></a>是故我言三界外别有一众生界者。<a id="a-Ay"></a>是外道大有经中说。<a id="a-Az"></a>非七佛之所说也。<a id="a-B0"></a>大有经者。<a id="a-B1"></a>彼胜论师说有六句。<a id="a-B2"></a>一实。<a id="a-B3"></a>二德。<a id="a-B4"></a>三业。<a id="a-B5"></a>四大有。<a id="a-B6"></a>五同异。<a id="a-B7"></a>六和合。<a id="a-B8"></a>此六句中彼有大性。<a id="a-B9"></a>能有一切法离一切法别有体故。</p>
  <p id="aBA">二中论涅槃无后际者。<a id="a-BB"></a>即前云。<a id="a-BC"></a>所谓心性不生不灭。<a id="a-BD"></a>又云。<a id="a-BE"></a>非前际生非后际灭。<a id="a-BF"></a>又云。<a id="a-BG"></a>法身显现起用无断等。<a id="a-BH"></a>皆是能治之文。</p>
  <p id="aBI">一执缘论人无我者。<a id="a-BJ"></a>小乘藏中所说以根非利故。<a id="a-BK"></a>但为分别蕴中无人。<a id="a-BL"></a>令证人空也。</p>
  <p id="aBM">二执相。<a id="a-BN"></a>论说不究竟者。<a id="a-BO"></a>未说法空教名半字。<a id="a-BP"></a>然有多义名不究竟。<a id="a-BQ"></a>一行但行自利未能利他。<a id="a-BR"></a>二智但得生空智不得法空智。<a id="a-BS"></a>三断但断烦恼不断所知。<a id="a-BT"></a>四证但证生空理不证法空理。<a id="a-BU"></a>五得但得有余无余涅槃。<a id="a-BV"></a>不得无住处涅槃。<a id="a-BW"></a>见五阴者。<a id="a-BX"></a>虽于蕴中不见人相。<a id="a-BY"></a>而见蕴等是其实法。<a id="a-BZ"></a>既执阴法实有。<a id="a-Ba"></a>故见三界不安犹如火宅。<a id="a-Bb"></a>希求出离如救头然。<a id="a-Bc"></a>望到寂灭安乐之处。</p>
  <p id="aBd">三治论五阴自性不生等者。<a id="a-Be"></a>即前真如门云。<a id="a-Bf"></a>一切法从本已来离言说名字心缘等相。<a id="a-Bg"></a>毕竟平等。<a id="a-Bh"></a>又云。<a id="a-Bi"></a>一切法即真实性等。<a id="a-Bj"></a>又同相。<a id="a-Bk"></a>文云。<a id="a-Bl"></a>一切众生本来常住入于涅槃。<a id="a-Bm"></a>下文复云。<a id="a-Bn"></a>以信一切法从本已来自涅槃。<a id="a-Bo"></a>故会相入实文中皆是能治也。</p>
  <p id="aBp">二究竟离者。<a id="a-Bq"></a>前且据其病状随病设药。<a id="a-Br"></a>故对空说有。<a id="a-Bs"></a>对有说空。<a id="a-Bt"></a>未能究竟。<a id="a-Bu"></a>今则具约真理一切皆遣。<a id="a-Bv"></a>言说道断心行处灭。<a id="a-Bw"></a>平等一味。<a id="a-Bx"></a>方名究竟。<a id="a-By"></a>是则对治符于依言真如。<a id="a-Bz"></a>究竟符于离言真如也。<a id="a-C0"></a>一总显。<a id="a-C1"></a>论染净无自相者。<a id="a-C2"></a>所以得名染者。<a id="a-C3"></a>以待净立。<a id="a-C4"></a>当知染相非自相也。<a id="a-C5"></a>净相亦尔。<a id="a-C6"></a>余本末有空生佛。<a id="a-C7"></a>乃至世出世等。<a id="a-C8"></a>仿此而知。<a id="a-C9"></a>故净名云。<a id="a-CA"></a>若见垢实性。<a id="a-CB"></a>即无净相。<a id="a-CC"></a>顺于灭相。<a id="a-CD"></a>是为入不二法门。<a id="a-CE"></a>疏因待者。<a id="a-CF"></a>若染法因待净成。<a id="a-CG"></a>即净法还为染待。<a id="a-CH"></a>如是展转堕无穷过。<a id="a-CI"></a>无因待等者。<a id="a-CJ"></a>若本无染为因为待。<a id="a-CK"></a>则何有净为所成法。<a id="a-CL"></a>相待无相待下。<a id="a-CM"></a>或问曰。<a id="a-CN"></a>此诸染净应可在迷之时。<a id="a-CO"></a>未得离于相待。<a id="a-CP"></a>悟后方得相待即无相待耶。<a id="a-CQ"></a>故此释云。<a id="a-CR"></a>法体本尔。<a id="a-CS"></a>非谓由悟始得如是。<a id="a-CT"></a>以染净法本离言说分别。<a id="a-CU"></a>毕竟平等。<a id="a-CV"></a>何须待悟方始无耶。<a id="a-CW"></a>如下自释。</p>
  <p id="aCX">二类求疏显上非心者。<a id="a-CY"></a>此显非智等一句。<a id="a-CZ"></a>上则总标非色非心。<a id="a-Ca"></a>今此非智等重示非心义也。<a id="a-Cb"></a>显上非色者如前可见。<a id="a-Cc"></a>亦可此句重覆前非色等义。<a id="a-Cd"></a>谓非色心智识等。<a id="a-Ce"></a>即以摄尽世出世间一切相待诸法皆无也。<a id="a-Cf"></a>今恐闻此无。<a id="a-Cg"></a>故便作无解堕于断见。<a id="a-Ch"></a>今则覆疏有无俱绝也。<a id="a-Ci"></a>又是覆前对治离中能治所治空有之法。<a id="a-Cj"></a>俱不立也。<a id="a-Ck"></a>前则以药治病。<a id="a-Cl"></a>此则药病俱遣。<a id="a-Cm"></a>究竟离义于斯显矣。<a id="a-Cn"></a>论毕竟不可说相者结也。<a id="a-Co"></a>此有两意。<a id="a-Cp"></a>一约时。<a id="a-Cq"></a>谓明色心等相。<a id="a-Cr"></a>非唯暂时不可说。<a id="a-Cs"></a>尽于未来毕竟亦不可说。<a id="a-Ct"></a>二约法。<a id="a-Cu"></a>非谓法体不可作色心等相。<a id="a-Cv"></a>说余一异凡圣因果生死涅槃一切相。<a id="a-Cw"></a>毕竟不可说故。<a id="a-Cx"></a>前真如门云。<a id="a-Cy"></a>一切法从本已来离言说相。<a id="a-Cz"></a>离名字相等。<a id="a-D0"></a>今则相尽归如。<a id="a-D1"></a>合于本体。<a id="a-D2"></a>入真如门也。</p>
  <p id="aD3">一正会伏疑者。<a id="a-D4"></a>和会佛意。<a id="a-D5"></a>以释疑难。<a id="a-D6"></a>此疑不显但有释文。<a id="a-D7"></a>伏而不现。<a id="a-D8"></a>故云伏疑。<a id="a-D9"></a>疏离性者。<a id="a-DA"></a>本性无故。<a id="a-DB"></a>本性既无。<a id="a-DC"></a>何相之有。<a id="a-DD"></a>如前所离之文。<a id="a-DE"></a>故经云。<a id="a-DF"></a>凡所有相皆是虚妄。<a id="a-DG"></a>种种言说者。<a id="a-DH"></a>即前显示正义之文也。<a id="a-DI"></a>假言等者。<a id="a-DJ"></a>如假筏渡河意不在筏。<a id="a-DK"></a>以此土众生皆以闻思修入三摩地故。<a id="a-DL"></a>须以音声为佛事也。<a id="a-DM"></a>故经云。<a id="a-DN"></a>此方真教体清净在音闻。<a id="a-DO"></a>欲取三摩提。<a id="a-DP"></a>实以闻中入。<a id="a-DQ"></a>又经云。<a id="a-DR"></a>总持无文字。<a id="a-DS"></a>佛以文字说。</p>
  <p id="aDT">二辨意。<a id="a-DU"></a>论离念归如等者。<a id="a-DV"></a>意令离前邪执有无等念。<a id="a-DW"></a>归于真如故。<a id="a-DX"></a>智论云。<a id="a-DY"></a>念想观已除言语法皆灭。<a id="a-DZ"></a>如是尊妙人则能见般若。</p>
  <p id="aDa">三释成论令心生灭者。<a id="a-Db"></a>心通真妄。<a id="a-Dc"></a>但依主持业之异详之。<a id="a-Dd"></a>实智即本觉能入即始觉。<a id="a-De"></a>十地已还不得入者。<a id="a-Df"></a>盖缘有念也。<a id="a-Dg"></a>故前文云。<a id="a-Dh"></a>一切众生不名为觉。<a id="a-Di"></a>以从本已来念念生灭未曾离念故。</p>
  <p id="aDj">分别发趣道相者。<a id="a-Dk"></a>前虽正义已显。<a id="a-Dl"></a>邪执又亡直论见解。<a id="a-Dm"></a>苟无偏僻。<a id="a-Dn"></a>然于发心趣求修证阶降殊。<a id="a-Do"></a>未谙悉。<a id="a-Dp"></a>若止而不进。<a id="a-Dq"></a>则前解何为。<a id="a-Dr"></a>有解无行如风中灯照物不了。<a id="a-Ds"></a>亦如有目无足。<a id="a-Dt"></a>岂到前所。<a id="a-Du"></a>苟或进之则知复何往。<a id="a-Dv"></a>故此分别。<a id="a-Dw"></a>令知知已令进。<a id="a-Dx"></a>则免其叨滥上流。<a id="a-Dy"></a>及自轻退屈尔。<a id="a-Dz"></a>自此已下则释立义分中所立乘义也。<a id="a-E0"></a>一标意释名者。<a id="a-E1"></a>文中但有标章释名。<a id="a-E2"></a>而无标意之语。<a id="a-E3"></a>恐章字误为意字。<a id="a-E4"></a>智者详之。<a id="a-E5"></a>疏觉道者。<a id="a-E6"></a>即所证菩提果也。<a id="a-E7"></a>佛果圆通。<a id="a-E8"></a>故名为道。<a id="a-E9"></a>论发心即发三种心。<a id="a-EA"></a>修行即始从信位终至金刚。<a id="a-EB"></a>已还所行二利诸波罗蜜。<a id="a-EC"></a>一一皆能趣向上位故。<a id="a-ED"></a>疏欲明等者通叙其意。<a id="a-EE"></a>明即分别也。<a id="a-EF"></a>种类不同者。<a id="a-EG"></a>释相之一字。<a id="a-EH"></a>即发心与行各有不同故。<a id="a-EI"></a>名相也。<a id="a-EJ"></a>如发心横有真(信成就发心等)伪(学他发心等也)竖有浅(信成就发心)深(证发心解行发心通于深浅)故行则可知。</p>
  <p id="aEK">一标论发心三种者。<a id="a-EL"></a>义有通别。<a id="a-EM"></a>通则总名发趣。<a id="a-EN"></a>故标云。<a id="a-EO"></a>发心修行趣向义故。<a id="a-EP"></a>别则前二是发起。<a id="a-EQ"></a>后一是开发。<a id="a-ER"></a>又心为所发。<a id="a-ES"></a>人及菩提为能发。<a id="a-ET"></a>谓人能起发菩提能引发。<a id="a-EU"></a>谓此人有内勋为因缘。<a id="a-EV"></a>善根为增上缘。<a id="a-EW"></a>菩提为所缘境。<a id="a-EX"></a>由此众缘而发其心。<a id="a-EY"></a>斯则以能望所。<a id="a-EZ"></a>名为发心。<a id="a-Ea"></a>又随位别有能所发趣之义。<a id="a-Eb"></a>至文当辨。</p>
  <p id="aEc">二征列。<a id="a-Ed"></a>疏十信等者。<a id="a-Ee"></a>斯则十信满心人为能发。<a id="a-Ef"></a>直等三心为所发。<a id="a-Eg"></a>又十信满心为能趣。<a id="a-Eh"></a>十住位为所趣。<a id="a-Ei"></a>二位出入心同时。<a id="a-Ej"></a>义如前说。<a id="a-Ek"></a>解法空者。<a id="a-El"></a>即下云。<a id="a-Em"></a>以知法性无悭贪。<a id="a-En"></a>乃至无无明等。<a id="a-Eo"></a>知即解也。<a id="a-Ep"></a>顺行十度者。<a id="a-Eq"></a>下说顺性修行檀波罗蜜乃至般若波罗蜜等。<a id="a-Er"></a>能所发趣例上可知。<a id="a-Es"></a>初地等者。<a id="a-Et"></a>此以二地乃至佛果。<a id="a-Eu"></a>辨能所发趣等义。<a id="a-Ev"></a>前二下料拣优劣。<a id="a-Ew"></a>相似者。<a id="a-Ex"></a>以有分别心故。<a id="a-Ey"></a>名相似觉。<a id="a-Ez"></a>真实者。<a id="a-F0"></a>以得无分别智故。<a id="a-F1"></a>即随分觉。<a id="a-F2"></a>通约证理。<a id="a-F3"></a>故云真实。<a id="a-F4"></a>然此三中初该信住。<a id="a-F5"></a>次该行向。<a id="a-F6"></a>后该地果。<a id="a-F7"></a>此三种心从因至果。<a id="a-F8"></a>一切行位靡不足矣。</p>
  <p id="aF9">一问论依何等人者。<a id="a-FA"></a>约何位人说发心义。<a id="a-FB"></a>修何等行者。<a id="a-FC"></a>由行何行而得发心。<a id="a-FD"></a>据下答意。<a id="a-FE"></a>即依十信位人。<a id="a-FF"></a>修信进念等十种善行。<a id="a-FG"></a>十千劫满至第十信满心。<a id="a-FH"></a>则能发也。</p>
  <p id="aFI">疏前信等者。<a id="a-FJ"></a>即明此答中。<a id="a-FK"></a>前后两科意也。<a id="a-FL"></a>一能修人疏多门者。<a id="a-FM"></a>谓小乘及权实等异。<a id="a-FN"></a>已见前文。<a id="a-FO"></a>于此三中今取实教。<a id="a-FP"></a>明三聚义如疏分别。</p>
  <p id="aFQ">二所修论信业果报者。<a id="a-FR"></a>业通善恶。<a id="a-FS"></a>果通乐苦。<a id="a-FT"></a>果能酬因故名为报。<a id="a-FU"></a>此通而言也。<a id="a-FV"></a>非约总别。<a id="a-FW"></a>十善者。<a id="a-FX"></a>即不杀等十。<a id="a-FY"></a>非谓十种信心。<a id="a-FZ"></a>若信等十下文方配。<a id="a-Fa"></a>疏谓有下闻熏通师教。<a id="a-Fb"></a>内熏兼体相。<a id="a-Fc"></a>善根者。<a id="a-Fd"></a>若准过去。<a id="a-Fe"></a>还因熏力所成。<a id="a-Ff"></a>今望现在且名宿善。<a id="a-Fg"></a>就因所论故名为根。<a id="a-Fh"></a>能信下即止灭相义也。<a id="a-Fi"></a>昔虽有善以创熏故。<a id="a-Fj"></a>善根微劣方成其种。<a id="a-Fk"></a>未能起信勤求诸行。<a id="a-Fl"></a>今以再习再熏。<a id="a-Fm"></a>及三事并力故能起也。<a id="a-Fn"></a>是则善根在昔为所成。<a id="a-Fo"></a>在今为能起。<a id="a-Fp"></a>正同法华系珠解珠之譬也。<a id="a-Fq"></a>福德分。<a id="a-Fr"></a>分即因义。<a id="a-Fs"></a>此十善行始成世间有漏福。<a id="a-Ft"></a>终成出世无漏福故。<a id="a-Fu"></a>亦即福德中之一分也。<a id="a-Fv"></a>以福有无量故。<a id="a-Fw"></a>亦即福德之分齐也。<a id="a-Fx"></a>显非智慧故。<a id="a-Fy"></a>论厌生死等者。<a id="a-Fz"></a>信解渐增故。<a id="a-G0"></a>能知三界不安犹如火宅。<a id="a-G1"></a>所以厌之。<a id="a-G2"></a>知菩提佛果是极清凉。<a id="a-G3"></a>所以求之。<a id="a-G4"></a>疏菩提分等。<a id="a-G5"></a>亦如前说。<a id="a-G6"></a>此二分并上福德分至果成就。<a id="a-G7"></a>如次为智断恩之三德也。<a id="a-G8"></a>行因者欣厌之事。<a id="a-G9"></a>情动于中因此起行。<a id="a-GA"></a>故名行因。<a id="a-GB"></a>问修十善因已是其行。<a id="a-GC"></a>云何目为行因耶。<a id="a-GD"></a>答望后出世之行。<a id="a-GE"></a>故以世善为因。<a id="a-GF"></a>斯则世间有漏行。<a id="a-GG"></a>与出世无漏行为因也。<a id="a-GH"></a>问厌生死求菩提。<a id="a-GI"></a>岂非出世行耶。<a id="a-GJ"></a>答虽有此心未有其事。<a id="a-GK"></a>厌欲之言思之可见。<a id="a-GL"></a>又此厌求但是事善。<a id="a-GM"></a>未与理观相应。<a id="a-GN"></a>不名正行。<a id="a-GO"></a>然据此文犹在信前未入十信。<a id="a-GP"></a>且为十信作方便也。<a id="a-GQ"></a>如世起厌求心欲行善者。<a id="a-GR"></a>岂便是十信人耶。<a id="a-GS"></a>故疏云。<a id="a-GT"></a>上皆辨行因者。<a id="a-GU"></a>是此义也。<a id="a-GV"></a>次云。<a id="a-GW"></a>修行信心。<a id="a-GX"></a>方是正十信位。<a id="a-GY"></a>论得值等者。<a id="a-GZ"></a>佛即据位合是应身。<a id="a-Ga"></a>于中随机现化不定一种。<a id="a-Gb"></a>谓作父母眷属等。<a id="a-Gc"></a>已如前说。<a id="a-Gd"></a>今但言佛者。<a id="a-Ge"></a>据本而言也。<a id="a-Gf"></a>亦可偏举以佛形得度者说。<a id="a-Gg"></a>亲近承事供给供养。<a id="a-Gh"></a>亦可亲承者。<a id="a-Gi"></a>谓亲得承受佛之教诲也。<a id="a-Gj"></a>既为现身必闻法要。<a id="a-Gk"></a>即闻法生解。<a id="a-Gl"></a>修行信心。<a id="a-Gm"></a>疏行缘者。<a id="a-Gn"></a>即用熏习中差别缘也。<a id="a-Go"></a>谓约等者。<a id="a-Gp"></a>以前云。<a id="a-Gq"></a>因缘具足乃得成办。<a id="a-Gr"></a>故不可阙。<a id="a-Gs"></a>十信心者。<a id="a-Gt"></a>谓信进念定慧施戒护舍愿也。<a id="a-Gu"></a>于此位中具起四种信心。<a id="a-Gv"></a>行五种妙行。<a id="a-Gw"></a>修习真如三昧。<a id="a-Gx"></a>渐入渐深以至成熟。<a id="a-Gy"></a>堪入初住尔。</p>
  <p id="aGz">三行成论一万劫者。<a id="a-H0"></a>约根利钝料拣有四句。<a id="a-H1"></a>一利根不精进。<a id="a-H2"></a>二利根精进(此二劫数皆不可定)三钝根精进。<a id="a-H3"></a>极迟一万劫。<a id="a-H4"></a>四钝不精进。<a id="a-H5"></a>此乃困而不学。<a id="a-H6"></a>何足以议其劫数耶。<a id="a-H7"></a>今此论中取第三者。<a id="a-H8"></a>故云一万劫。<a id="a-H9"></a>故本业经云。<a id="a-HA"></a>是信相菩萨十千劫行十戒法。<a id="a-HB"></a>当出十信心入初住位。<a id="a-HC"></a>又彼经云。<a id="a-HD"></a>若一劫二劫三劫修十善法。<a id="a-HE"></a>亦退亦出。<a id="a-HF"></a>若值善友能信佛法。<a id="a-HG"></a>若一劫二劫方入住位。<a id="a-HH"></a>疏行成者。<a id="a-HI"></a>本疏云。<a id="a-HJ"></a>时满行成。<a id="a-HK"></a>时谓十千劫。<a id="a-HL"></a>行谓十信心满至出心也。<a id="a-HM"></a>论诸佛菩萨者。<a id="a-HN"></a>即前所值佛菩萨等。<a id="a-HO"></a>此中既教令发心。<a id="a-HP"></a>犹在信位所值之佛。<a id="a-HQ"></a>或化或报也。<a id="a-HR"></a>疏约胜缘者。<a id="a-HS"></a>即佛及菩萨众生苦。<a id="a-HT"></a>正法灭皆是胜缘。<a id="a-HU"></a>佛菩萨等既垂诲勖。<a id="a-HV"></a>焉不发心。<a id="a-HW"></a>我等每遇微智片福之人。<a id="a-HX"></a>有所劝喻。<a id="a-HY"></a>尚自发心。<a id="a-HZ"></a>况佛及菩萨亲授教诲耶。<a id="a-Ha"></a>或观一切众生与己无异。<a id="a-Hb"></a>但以迷真执妄。<a id="a-Hc"></a>枉受轮回。<a id="a-Hd"></a>是故起大悲心。<a id="a-He"></a>咸欲济度。<a id="a-Hf"></a>自愧力小事与愿违故。<a id="a-Hg"></a>且发心趣求佛果。<a id="a-Hh"></a>克备神用。<a id="a-Hi"></a>方堪拯济。<a id="a-Hj"></a>故十地经云。<a id="a-Hk"></a>见诸众生孤独无侣。<a id="a-Hl"></a>生哀愍心。<a id="a-Hm"></a>此如有人见民疲极。<a id="a-Hn"></a>赋重役繁正令不行。<a id="a-Ho"></a>罔知所诉。<a id="a-Hp"></a>自惟无力如何治之。<a id="a-Hq"></a>因而进德修业求荐取仕。<a id="a-Hr"></a>务去民瘼。<a id="a-Hs"></a>令上下无怨以致治也。<a id="a-Ht"></a>或见佛法将灭众生无依。<a id="a-Hu"></a>为欲护持。<a id="a-Hv"></a>又寡道力故。<a id="a-Hw"></a>发心修行以希入证。<a id="a-Hx"></a>随其力用方能振举。<a id="a-Hy"></a>然夫言法者。<a id="a-Hz"></a>具教理行果。<a id="a-I0"></a>今之灭者。<a id="a-I1"></a>但于四中约教行灭。<a id="a-I2"></a>理果不灭。<a id="a-I3"></a>教灭者。<a id="a-I4"></a>且佛垂教。<a id="a-I5"></a>意在弘通若沉废不行即是灭义。<a id="a-I6"></a>不必如始皇之煨烬师子之焚烧。<a id="a-I7"></a>正如序中沈贝叶之义也。<a id="a-I8"></a>行灭者。<a id="a-I9"></a>无人修故。<a id="a-IA"></a>故智论云。<a id="a-IB"></a>法灭者。<a id="a-IC"></a>谓修行灭。<a id="a-ID"></a>今所护持亦唯教行。<a id="a-IE"></a>即书写读诵随分解说。<a id="a-IF"></a>奖劝后学。<a id="a-IG"></a>使灯灯相续明明无尽。<a id="a-IH"></a>是护教也。<a id="a-II"></a>若克己修进勖励有缘。<a id="a-IJ"></a>令佛种不断。<a id="a-IK"></a>是护行也。<a id="a-IL"></a>若复细详。<a id="a-IM"></a>理果二法亦有灭义。<a id="a-IN"></a>然与上教行相因而灭。<a id="a-IO"></a>由无教故无行。<a id="a-IP"></a>无行故无证。<a id="a-IQ"></a>无证故无果也。<a id="a-IR"></a>此四虽皆名灭。<a id="a-IS"></a>而灭义不同。<a id="a-IT"></a>谓教行唯断灭理法唯隐灭。<a id="a-IU"></a>果约性相兼于二义故。<a id="a-IV"></a>涅槃说有二种因缘。<a id="a-IW"></a>令正法久住。<a id="a-IX"></a>一者内有持戒比丘。<a id="a-IY"></a>二者外有笃信檀越。<a id="a-IZ"></a>又说释迦遗法最后灭时。<a id="a-Ia"></a>诸比丘等不是阙乏供养。<a id="a-Ib"></a>令佛法灭。<a id="a-Ic"></a>却因四事丰足憍恣心生。<a id="a-Id"></a>天魔得便。<a id="a-Ie"></a>释迦遗法从是永灭。<a id="a-If"></a>苟或发心趣求佛果。<a id="a-Ig"></a>岂唯持戒。<a id="a-Ih"></a>故其佛法无以见灭。<a id="a-Ii"></a>今论中言或者。<a id="a-Ij"></a>即不定义。<a id="a-Ik"></a>于前三中随当一事。<a id="a-Il"></a>即能发心也。<a id="a-Im"></a>胜缘下然此菩萨万劫修行。<a id="a-In"></a>器用非浅。<a id="a-Io"></a>因缘发趣岂唯此三。<a id="a-Ip"></a>故今略而举之。<a id="a-Iq"></a>以二利行中缘有无量。<a id="a-Ir"></a>不可具载。<a id="a-Is"></a>故云略也。<a id="a-It"></a>于中下配自他。<a id="a-Iu"></a>以由他所教。<a id="a-Iv"></a>出自己心二不同故。<a id="a-Iw"></a>亦同下配所发心。<a id="a-Ix"></a>直心者。<a id="a-Iy"></a>下云。<a id="a-Iz"></a>一者直心正念真如法故。<a id="a-J0"></a>以蒙亲教。<a id="a-J1"></a>遂能发心。<a id="a-J2"></a>正念真如离于沉掉一切邪曲。<a id="a-J3"></a>名为直也。<a id="a-J4"></a>深心者。<a id="a-J5"></a>为欲护法故。<a id="a-J6"></a>须创意备修万行。<a id="a-J7"></a>具诸功德即成此心。<a id="a-J8"></a>余同即大悲心也。<a id="a-J9"></a>如文可见。</p>
  <p id="aJA">三结成。<a id="a-JB"></a>疏不堕凡小等者。<a id="a-JC"></a>故十地论说令护二行。<a id="a-JD"></a>谓护烦恼行及二乘行。<a id="a-JE"></a>若初心人闻责凡夫行。<a id="a-JF"></a>却落二乘行。<a id="a-JG"></a>闻呵二乘行却入凡夫行。<a id="a-JH"></a>不肯行于中道。<a id="a-JI"></a>今得信心成就故不堕。<a id="a-JJ"></a>尔习种性者。<a id="a-JK"></a>本业经中从因至果。<a id="a-JL"></a>摄为六种性。<a id="a-JM"></a>谓十住习种性。<a id="a-JN"></a>十行性种性。<a id="a-JO"></a>十回向道种性。<a id="a-JP"></a>十地圣种性。<a id="a-JQ"></a>等觉性妙觉性。<a id="a-JR"></a>今即初也。<a id="a-JS"></a>顺内熏者。<a id="a-JT"></a>反与真如体相相顺。<a id="a-JU"></a>此拣地上无分别心之相应也。<a id="a-JV"></a>以地上与理合故。<a id="a-JW"></a>名为相应。<a id="a-JX"></a>今此地前但随顺故。<a id="a-JY"></a>名为相应。<a id="a-JZ"></a>以未得无分别心故。<a id="a-Ja"></a>定当得果者。<a id="a-Jb"></a>由住佛果之正因故。<a id="a-Jc"></a>谓此菩萨入正定聚。<a id="a-Jd"></a>与佛正因相应。<a id="a-Je"></a>既顺其因决定得果故。<a id="a-Jf"></a>云入如来种中种即因也。</p>
  <p id="aJg">一内因论善根微少者。<a id="a-Jh"></a>根劣也。<a id="a-Ji"></a>以夙熏善种不能多故。<a id="a-Jj"></a>疏惑重者。<a id="a-Jk"></a>贪嗔炽然不能制故。<a id="a-Jl"></a>论值佛者。<a id="a-Jm"></a>此通灭后见佛形像。<a id="a-Jn"></a>亦得供养故。<a id="a-Jo"></a>疏倒求者。<a id="a-Jp"></a>乐修五戒十善。<a id="a-Jq"></a>但希人天果报。<a id="a-Jr"></a>人天不离生死。<a id="a-Js"></a>合是所厌而反求之。<a id="a-Jt"></a>故云倒也。<a id="a-Ju"></a>约果言因故。<a id="a-Jv"></a>论云。<a id="a-Jw"></a>种子异求者。<a id="a-Jx"></a>谓怖畏生死。<a id="a-Jy"></a>乐观谛缘。<a id="a-Jz"></a>求二乘果。<a id="a-K0"></a>虽出三界。<a id="a-K1"></a>未能究竟不与三世诸佛同涂。<a id="a-K2"></a>故云异也。<a id="a-K3"></a>论进退等。<a id="a-K4"></a>如下自辨。<a id="a-K5"></a>然此段文从初至供养。<a id="a-K6"></a>合俱是德薄。<a id="a-K7"></a>以善根等是德本故。<a id="a-K8"></a>余皆行劣也详之。</p>
  <p id="aK9">二外缘。<a id="a-KA"></a>论或有供养至堕二乘地。<a id="a-KB"></a>尽是辨求大乘者。<a id="a-KC"></a>进退之相也。<a id="a-KD"></a>疏时未满者。<a id="a-KE"></a>以约钝根精进者说故。<a id="a-KF"></a>以色见佛者。<a id="a-KG"></a>既以色见声求是人行邪道。<a id="a-KH"></a>不能见如来故。<a id="a-KI"></a>前云。<a id="a-KJ"></a>不知转识现故。<a id="a-KK"></a>见从外来。<a id="a-KL"></a>取色分齐。<a id="a-KM"></a>或见如来塑画形像等。<a id="a-KN"></a>住相供僧者。<a id="a-KO"></a>不能达三轮体空无住行施也。<a id="a-KP"></a>随劣教者。<a id="a-KQ"></a>此与前起二乘种子别。<a id="a-KR"></a>前则因劣。<a id="a-KS"></a>此则缘劣也。<a id="a-KT"></a>学他迹者。<a id="a-KU"></a>但随彼而行。<a id="a-KV"></a>自无决择敩他外迹。<a id="a-KW"></a>不自照心。<a id="a-KX"></a>此则见他退而还退。<a id="a-KY"></a>或心阑而自退。<a id="a-KZ"></a>此等者。<a id="a-Ka"></a>结拣。<a id="a-Kb"></a>以悲智是菩提心体故。<a id="a-Kc"></a>夫大乘行人最初发菩提心。<a id="a-Kd"></a>要先有智了真性本有无明本空。<a id="a-Ke"></a>求断本空无明。<a id="a-Kf"></a>求证本有真性。<a id="a-Kg"></a>次须具悲尽于未来。<a id="a-Kh"></a>度众生界。<a id="a-Ki"></a>然后以愿要制。<a id="a-Kj"></a>不令暂舍无致疲劳。<a id="a-Kk"></a>此三具故。<a id="a-Kl"></a>方是真正大乘初行。<a id="a-Km"></a>既不同彼。<a id="a-Kn"></a>故云非也。<a id="a-Ko"></a>然此中发心之言。<a id="a-Kp"></a>且是信位初心始发求道之意。<a id="a-Kq"></a>非同信满发心入住。<a id="a-Kr"></a>则如今之行人始发大乘信心之者。<a id="a-Ks"></a>此即犹在信位之初也。</p>
  <p id="aKt">二结成论恶缘者。<a id="a-Ku"></a>五欲及二乘。<a id="a-Kv"></a>退失者失所发心不入信位。<a id="a-Kw"></a>退凡夫地。<a id="a-Kx"></a>此以五欲为恶缘故。<a id="a-Ky"></a>堕二乘地者。<a id="a-Kz"></a>此以二乘为恶缘故。<a id="a-L0"></a>故经云。<a id="a-L1"></a>百千万人发菩提心。<a id="a-L2"></a>若一若二至于佛果。<a id="a-L3"></a>余皆堕二乘也。<a id="a-L4"></a>又经云。<a id="a-L5"></a>菩萨发大心。<a id="a-L6"></a>鱼子庵树华三事。<a id="a-L7"></a>因时多得果甚少。<a id="a-L8"></a>然此前后胜劣相望。<a id="a-L9"></a>各有七事。<a id="a-LA"></a>且劣之七事者。<a id="a-LB"></a>一位次劣(十信初心)二内熏劣(无力)三善根劣(微少)四时限劣(未经万劫)五外缘劣(色相见佛)六起行劣(人天二乘)七究竟劣(退入凡夫二乘)胜之七事者。<a id="a-LC"></a>一位次胜(十信位满)二内熏胜(有力)三善根胜(久植德本)四时限胜(经一万劫)五外缘胜(遇佛受教)六起行胜(直深悲等)七究竟胜(正定不退)</p>
  <p id="aLD">一牒章。<a id="a-LE"></a>论发何等心者。<a id="a-LF"></a>前之所说但是能发之因缘。<a id="a-LG"></a>未知所发之心作何行相。<a id="a-LH"></a>故此征也。</p>
  <p id="aLI">二标征。<a id="a-LJ"></a>疏向理等者。<a id="a-LK"></a>真如妙理体离无有一异。<a id="a-LL"></a>凡圣染净等一切边邪之相。<a id="a-LM"></a>若欲造诣。<a id="a-LN"></a>必须正念。<a id="a-LO"></a>正念即正慧正慧即是直心也。<a id="a-LP"></a>斯则理无别故。<a id="a-LQ"></a>向心必直。<a id="a-LR"></a>故占察经说。<a id="a-LS"></a>真如能成行人质直心故。<a id="a-LT"></a>如蛇行性曲入筒则直。<a id="a-LU"></a>三昧调心亦复如是。<a id="a-LV"></a>此中正念即真如三昧也。<a id="a-LW"></a>二行本者。<a id="a-LX"></a>此直心通与二行为本也。<a id="a-LY"></a>下之二心别为行本。<a id="a-LZ"></a>所以此通与二行为本者。<a id="a-La"></a>谓念真如具无漏功德。<a id="a-Lb"></a>一切众生同有此性。<a id="a-Lc"></a>皆当作佛。<a id="a-Ld"></a>以知具德故。<a id="a-Le"></a>能起自利行。<a id="a-Lf"></a>以知性同故。<a id="a-Lg"></a>能起利他行(行所依本)又以念真如非前际生非后际灭故。<a id="a-Lh"></a>能令二行究竟无有疲厌(行不断本)又知此性离言说分别。<a id="a-Li"></a>毕竟平等故。<a id="a-Lj"></a>能令二行离相成无漏因(行相应本)故此一心通为二本也。<a id="a-Lk"></a>论乐集等者。<a id="a-Ll"></a>乐谓希欲专注决定之谓也。<a id="a-Lm"></a>由是知之不如好之。<a id="a-Ln"></a>好之者不如乐之者也。<a id="a-Lo"></a>疏备具万德者。<a id="a-Lp"></a>六度万行一切皆修。<a id="a-Lq"></a>所修之行一一翻对妄染。<a id="a-Lr"></a>以显性上河沙功德。<a id="a-Ls"></a>如以智慧翻破无明。<a id="a-Lt"></a>显成性上大智慧光明义等。<a id="a-Lu"></a>是知修行盖为显德故。<a id="a-Lv"></a>约所成以解修行。<a id="a-Lw"></a>据此则不唯深心。<a id="a-Lx"></a>亦得名广大心。<a id="a-Ly"></a>以万行齐修故(广也)皆彻心源故(深也)今论标之以竖。<a id="a-Lz"></a>故曰深心。<a id="a-M0"></a>释之以横。<a id="a-M1"></a>故云一切。<a id="a-M2"></a>意以二文相显也。<a id="a-M3"></a>故今疏文亦兼二义。<a id="a-M4"></a>若有深而不广(彻理之一行)或复广而不深(多行世善)皆非大乘之行。<a id="a-M5"></a>今此兼明以成菩萨之大行矣。<a id="a-M6"></a>自利行本者。<a id="a-M7"></a>深心愿乐故。<a id="a-M8"></a>若不愿乐。<a id="a-M9"></a>安能行之。<a id="a-MA"></a>是故为本。<a id="a-MB"></a>论欲拔等者。<a id="a-MC"></a>欲谓希望。<a id="a-MD"></a>与乐字义同。<a id="a-ME"></a>可以互言。<a id="a-MF"></a>疏广拔物苦者。<a id="a-MG"></a>广大心也。<a id="a-MH"></a>三界普度无怨亲故。<a id="a-MI"></a>令得菩提者。<a id="a-MJ"></a>第一心也。<a id="a-MK"></a>迥出人天及二乘故。<a id="a-ML"></a>若不尔者。<a id="a-MM"></a>宁曰大悲。<a id="a-MN"></a>然拔物苦。<a id="a-MO"></a>正是大悲令得菩提。<a id="a-MP"></a>是大慈也。<a id="a-MQ"></a>以菩提是乐果慈能与乐故。<a id="a-MR"></a>今论但举大悲拔苦。<a id="a-MS"></a>必有大慈与乐。<a id="a-MT"></a>故疏兼而释之也。<a id="a-MU"></a>若无此心。<a id="a-MV"></a>焉能度脱。<a id="a-MW"></a>故云行本。<a id="a-MX"></a>妙行下显略摄广。<a id="a-MY"></a>文虽三种。<a id="a-MZ"></a>义包一切。<a id="a-Ma"></a>理事兼行自他俱利。<a id="a-Mb"></a>摄无不尽也。<a id="a-Mc"></a>以此下正配诸行。<a id="a-Md"></a>三聚戒者直心即摄律仪戒。<a id="a-Me"></a>正念真如离诸过故。<a id="a-Mf"></a>深心即摄善法戒。<a id="a-Mg"></a>悲心即摄众生戒。<a id="a-Mh"></a>三德者。<a id="a-Mi"></a>直心成断德即法身。<a id="a-Mj"></a>深心成智德即般若。<a id="a-Mk"></a>悲心成恩德即解脱。<a id="a-Ml"></a>三身即如次配法报化。<a id="a-Mm"></a>是彼者。<a id="a-Mn"></a>即指信成就发心之人。<a id="a-Mo"></a>回自己心趣向三处故名回向。<a id="a-Mp"></a>实际者。<a id="a-Mq"></a>真如即是真实际故。<a id="a-Mr"></a>菩提者。<a id="a-Ms"></a>以一切善行皆以大智为其首故。<a id="a-Mt"></a>众生可知。<a id="a-Mu"></a>据此则三中初一为离相行。<a id="a-Mv"></a>后二是随相行。<a id="a-Mw"></a>离相是总。<a id="a-Mx"></a>随相是别。<a id="a-My"></a>说虽前后行即同时。<a id="a-Mz"></a>以前一具后二故。<a id="a-N0"></a>虽观空而万行迢然。<a id="a-N1"></a>后二同前一故。<a id="a-N2"></a>虽涉有而一真寂尔。<a id="a-N3"></a>苟或互阙。<a id="a-N4"></a>即二乘断空凡夫有漏。<a id="a-N5"></a>初后相济方为大乘中道妙行也。<a id="a-N6"></a>由是诸行虽多。<a id="a-N7"></a>此三摄尽。<a id="a-N8"></a>更有三法三宝三菩提三涅槃等。<a id="a-N9"></a>一切三法类此配之故。<a id="a-NA"></a>净名说此以为净土之行。<a id="a-NB"></a>故经云。<a id="a-NC"></a>直心是菩萨净土。<a id="a-ND"></a>菩萨成佛时。<a id="a-NE"></a>不谄众生来生其国。<a id="a-NF"></a>深心是菩萨净土。<a id="a-NG"></a>菩萨成佛时。<a id="a-NH"></a>具足功德众生来生其国。<a id="a-NI"></a>四无量心是菩萨净土。<a id="a-NJ"></a>菩萨成佛时。<a id="a-NK"></a>成就慈悲喜舍。<a id="a-NL"></a>众生来生其国等。</p>
  <p id="aNM">一问论上说下。<a id="a-NN"></a>引前所说以为义宗。<a id="a-NO"></a>即前云。<a id="a-NP"></a>所言觉义者。<a id="a-NQ"></a>谓心体离念。<a id="a-NR"></a>离念相者。<a id="a-NS"></a>等虚空界。<a id="a-NT"></a>无所不遍。<a id="a-NU"></a>法界一相等。<a id="a-NV"></a>又真如门及真如体相中具说。<a id="a-NW"></a>何故下对以成难。<a id="a-NX"></a>意云。<a id="a-NY"></a>众生真如即同佛体。<a id="a-NZ"></a>但念真如。<a id="a-Na"></a>便可得道。<a id="a-Nb"></a>何用别更修诸行耶。<a id="a-Nc"></a>斯乃但可只用直心。<a id="a-Nd"></a>不合更说后二。</p>
  <p id="aNe">初喻论摩尼等者。<a id="a-Nf"></a>宝体虽净而相不净。<a id="a-Ng"></a>故要治之。</p>
  <p id="aNh">一正合论真如等者。<a id="a-Ni"></a>约体虽本来空寂。<a id="a-Nj"></a>约相则现有尘劳。<a id="a-Nk"></a>若不起行对治。<a id="a-Nl"></a>无以得同诸佛。<a id="a-Nm"></a>将知佛与众生但体同。<a id="a-Nn"></a>而相不同也。<a id="a-No"></a>众生相则六染炽然。<a id="a-Np"></a>诸佛相则众善普会。<a id="a-Nq"></a>霄坏之远何可雷同。<a id="a-Nr"></a>故天台圆教具明六即。<a id="a-Ns"></a>即故真如平等。<a id="a-Nt"></a>六故行位元殊。<a id="a-Nu"></a>岂同闇证但理而已。<a id="a-Nv"></a>故宜修进蠲去尘惑。<a id="a-Nw"></a>若其但念未免沈空。<a id="a-Nx"></a>止观相须方为佛法。<a id="a-Ny"></a>目足之喻宜可思焉。</p>
  <p id="aNz">二委释。<a id="a-O0"></a>论以垢等者。<a id="a-O1"></a>谓众生从无始来。<a id="a-O2"></a>背觉合尘。<a id="a-O3"></a>于色声等一切法上。<a id="a-O4"></a>起贪嗔等无量烦恼诸垢染法。<a id="a-O5"></a>今既觉知过患。<a id="a-O6"></a>宜起对治。<a id="a-O7"></a>所治之垢既多。<a id="a-O8"></a>能治之善宁一。<a id="a-O9"></a>其犹病多药非一种故。<a id="a-OA"></a>修一切行也。<a id="a-OB"></a>金刚亦云。<a id="a-OC"></a>以无我无人。<a id="a-OD"></a>修一切善法。<a id="a-OE"></a>则得阿耨菩提等。</p>
  <p id="aOF">三顺真。<a id="a-OG"></a>论自然等者。<a id="a-OH"></a>诸不善行既违真理。<a id="a-OI"></a>一切善行诚宜顺真。<a id="a-OJ"></a>疏外违等者。<a id="a-OK"></a>如行布施外违悭贪。<a id="a-OL"></a>内顺无悭。<a id="a-OM"></a>乃至般若外违无明。<a id="a-ON"></a>内顺明体也。<a id="a-OO"></a>重显方便者。<a id="a-OP"></a>以前答所问云不以方便熏修终无得净。<a id="a-OQ"></a>今此重明所修方便。<a id="a-OR"></a>前但发心未行其事。<a id="a-OS"></a>今兹所说正是所行。<a id="a-OT"></a>则前为能起之心。<a id="a-OU"></a>此为所起之行。<a id="a-OV"></a>故前疏标皆言行本应知前文但显发心相。<a id="a-OW"></a>此明修行相。</p>
  <p id="aOX">一标数。<a id="a-OY"></a>论言方便者。<a id="a-OZ"></a>泛论有四种。<a id="a-Oa"></a>一进趣方便。<a id="a-Ob"></a>二权巧方便。<a id="a-Oc"></a>三修行方便。<a id="a-Od"></a>四集成方便。<a id="a-Oe"></a>此文正当一三。<a id="a-Of"></a>兼于二四也。</p>
  <p id="aOg">疏注文三者。<a id="a-Oh"></a>如次是前三心所起之行。<a id="a-Oi"></a>前后相对如文可知。<a id="a-Oj"></a>初科不住道者。<a id="a-Ok"></a>两意。<a id="a-Ol"></a>一者不犹无也。<a id="a-Om"></a>道即因也。<a id="a-On"></a>无住之因行故。<a id="a-Oo"></a>故本疏云。<a id="a-Op"></a>无住行。<a id="a-Oq"></a>二者道即真如性。<a id="a-Or"></a>此性本无住故。<a id="a-Os"></a>二意合论方同论旨。<a id="a-Ot"></a>盖以性本无住故。<a id="a-Ou"></a>以无住之行而随顺之。<a id="a-Ov"></a>论一者下标名。<a id="a-Ow"></a>行之方便即根本故。<a id="a-Ox"></a>以明此科与后二利行为根本尔。<a id="a-Oy"></a>论谓观下正示。<a id="a-Oz"></a>下皆仿此。<a id="a-P0"></a>疏智者。<a id="a-P1"></a>若见诸法有生灭。<a id="a-P2"></a>即成凡夫妄识。<a id="a-P3"></a>是住生死。<a id="a-P4"></a>当知反此宜称为智。<a id="a-P5"></a>亦即依真如不变义。<a id="a-P6"></a>修止行也。<a id="a-P7"></a>论因缘等者。<a id="a-P8"></a>若染因缘和合。<a id="a-P9"></a>即恶业苦果不失。<a id="a-PA"></a>若净因缘和合。<a id="a-PB"></a>即善因乐果不失。<a id="a-PC"></a>斯则染恶等唯三涂。<a id="a-PD"></a>净善等通人天二乘及佛道也。<a id="a-PE"></a>起大悲者。<a id="a-PF"></a>既见因缘和合善恶果报故。<a id="a-PG"></a>可翻迷成悟转凡为圣。<a id="a-PH"></a>乃起大悲咸欲济度。<a id="a-PI"></a>修福等者。<a id="a-PJ"></a>具修施戒忍进禅定。<a id="a-PK"></a>以摄众生。<a id="a-PL"></a>谓布施摄贫穷。<a id="a-PM"></a>持戒摄毁禁等。<a id="a-PN"></a>以此五行是福德门故。<a id="a-PO"></a>斯则为化众生而修福德。<a id="a-PP"></a>因利他而自利也。<a id="a-PQ"></a>故净名云。<a id="a-PR"></a>众生之类是菩萨净土等。<a id="a-PS"></a>不住下若住涅槃。<a id="a-PT"></a>则一向寂静。<a id="a-PU"></a>既言化生修福。<a id="a-PV"></a>当知不住亦是依真如随缘义。<a id="a-PW"></a>修观行也。<a id="a-PX"></a>以随下明所以法性本来非有故。<a id="a-PY"></a>今不住生死。<a id="a-PZ"></a>本来非无故。<a id="a-Pa"></a>今不住涅槃。<a id="a-Pb"></a>又以性不变故。<a id="a-Pc"></a>不住生死。<a id="a-Pd"></a>随缘故不住涅槃。<a id="a-Pe"></a>乃至凡圣断常一异等。<a id="a-Pf"></a>诸二边法不可尽言。<a id="a-Pg"></a>离此二边方名随性。<a id="a-Ph"></a>今以即悲之智。<a id="a-Pi"></a>为自利行本。<a id="a-Pj"></a>以即智之悲。<a id="a-Pk"></a>为利他行本。<a id="a-Pl"></a>又此一文即以一心三观义同。<a id="a-Pm"></a>谓观法无生。<a id="a-Pn"></a>即空观观真谛也。<a id="a-Po"></a>观因缘和合。<a id="a-Pp"></a>即假观观俗谛也。<a id="a-Pq"></a>随顺法性。<a id="a-Pr"></a>即中观观第一义谛。<a id="a-Ps"></a>即三而一即一而三。<a id="a-Pt"></a>不纵横并别谛观皆然。</p>
  <p id="aPu">断德中。<a id="a-Pv"></a>疏勤断二恶者。<a id="a-Pw"></a>已起之恶断令不续。<a id="a-Px"></a>未起之恶断令不起。<a id="a-Py"></a>止持者。<a id="a-Pz"></a>以约恶法而论故。<a id="a-Q0"></a>止名持作名为犯。<a id="a-Q1"></a>论惭愧者。<a id="a-Q2"></a>即善十一之二数。<a id="a-Q3"></a>惭谓尊贵增上崇重贤善。<a id="a-Q4"></a>羞耻过罪息诸恶行。<a id="a-Q5"></a>愧谓呵厌增上轻拒暴恶。<a id="a-Q6"></a>羞耻过罪息诸恶业。<a id="a-Q7"></a>悔过者。<a id="a-Q8"></a>梵语忏摩此云悔过。<a id="a-Q9"></a>谓陈露先罪改往修来。<a id="a-QA"></a>于中能止一切恶法六字。<a id="a-QB"></a>通已起未起。<a id="a-QC"></a>余皆局于已起也。<a id="a-QD"></a>是恶皆止故云一切。<a id="a-QE"></a>此文已起之恶。<a id="a-QF"></a>既令不增。<a id="a-QG"></a>未生之者自然不起。<a id="a-QH"></a>论以随下明所以。<a id="a-QI"></a>性本离过。<a id="a-QJ"></a>起过则违。<a id="a-QK"></a>今既止之。<a id="a-QL"></a>故当顺理。<a id="a-QM"></a>过尽性显名为法身。<a id="a-QN"></a>法身即是断德故。<a id="a-QO"></a>今疏中以此名科。</p>
  <p id="aQP">二智德。<a id="a-QQ"></a>疏勤修二善者。<a id="a-QR"></a>已起之善修令增长。<a id="a-QS"></a>未起之善修令发生。<a id="a-QT"></a>故今文云。<a id="a-QU"></a>发起增长。<a id="a-QV"></a>是标二义也。<a id="a-QW"></a>作持者。<a id="a-QX"></a>谓约善法所论作故名持。<a id="a-QY"></a>止故名犯。<a id="a-QZ"></a>论供养者。<a id="a-Qa"></a>然有三种。<a id="a-Qb"></a>财法观行。<a id="a-Qc"></a>礼拜者。<a id="a-Qd"></a>勒摩三藏说。<a id="a-Qe"></a>有七种。<a id="a-Qf"></a>一我慢礼。<a id="a-Qg"></a>二唱和礼。<a id="a-Qh"></a>此二非仪。<a id="a-Qi"></a>三恭敬礼。<a id="a-Qj"></a>敬从心发运于身口。<a id="a-Qk"></a>五轮着地。<a id="a-Ql"></a>四无相礼。<a id="a-Qm"></a>深入法性离能所相。<a id="a-Qn"></a>五起用礼。<a id="a-Qo"></a>观身与佛同一缘起。<a id="a-Qp"></a>如幻如影。<a id="a-Qq"></a>普运身心遍礼一切。<a id="a-Qr"></a>六内观礼。<a id="a-Qs"></a>但礼身内法身真佛不缘他佛。<a id="a-Qt"></a>七实相礼。<a id="a-Qu"></a>若内若外若凡若佛。<a id="a-Qv"></a>同一实相见佛可礼亦是邪见。<a id="a-Qw"></a>观身实相观佛亦然。<a id="a-Qx"></a>名平等礼敬。<a id="a-Qy"></a>故文殊偈云。<a id="a-Qz"></a>不生不灭故。<a id="a-R0"></a>敬礼无所观。<a id="a-R1"></a>准离垢慧所问礼佛法经。<a id="a-R2"></a>总有八重。<a id="a-R3"></a>一供养。<a id="a-R4"></a>二赞叹。<a id="a-R5"></a>三礼佛。<a id="a-R6"></a>四忏悔。<a id="a-R7"></a>五劝请。<a id="a-R8"></a>六随喜。<a id="a-R9"></a>七回向。<a id="a-RA"></a>八发愿。<a id="a-RB"></a>八中正意礼佛。<a id="a-RC"></a>余七皆是礼佛缘由。<a id="a-RD"></a>谓供赞是礼佛流类。<a id="a-RE"></a>忏劝随喜是礼佛之意。<a id="a-RF"></a>七是都回礼等功德。<a id="a-RG"></a>向于三处。<a id="a-RH"></a>八是叙陈意所希望。<a id="a-RI"></a>然此八重各能除障。<a id="a-RJ"></a>供养除悭贪障。<a id="a-RK"></a>感大财富。<a id="a-RL"></a>赞叹除恶口。<a id="a-RM"></a>得无碍辩才。<a id="a-RN"></a>礼佛除我慢。<a id="a-RO"></a>得尊贵身。<a id="a-RP"></a>忏悔除三四障。<a id="a-RQ"></a>得依正具足。<a id="a-RR"></a>劝请除谤法。<a id="a-RS"></a>得多闻智慧。<a id="a-RT"></a>随喜除嫉妒。<a id="a-RU"></a>得大眷属。<a id="a-RV"></a>回向除狭劣。<a id="a-RW"></a>成广大善。<a id="a-RX"></a>发愿除退屈总持诸行。<a id="a-RY"></a>今此文中具有五法。<a id="a-RZ"></a>前文有忏悔。<a id="a-Ra"></a>后文有发愿。<a id="a-Rb"></a>然阙回向。<a id="a-Rc"></a>影在文中也。<a id="a-Rd"></a>约缘修行者。<a id="a-Re"></a>约三宝胜缘。<a id="a-Rf"></a>修入住正行。<a id="a-Rg"></a>爱敬四句可知。<a id="a-Rh"></a>若准儒教说。<a id="a-Ri"></a>母唯爱君唯敬。<a id="a-Rj"></a>父兼爱敬。<a id="a-Rk"></a>故孝经云。<a id="a-Rl"></a>资于事父。<a id="a-Rm"></a>以事母而爱同。<a id="a-Rn"></a>资于事父以事君而敬同。<a id="a-Ro"></a>故母取其爱而君取其敬。<a id="a-Rp"></a>兼之者父也。<a id="a-Rq"></a>然此且约多分而说。<a id="a-Rr"></a>今以事父之心。<a id="a-Rs"></a>奉于三宝。<a id="a-Rt"></a>故兼爱敬。<a id="a-Ru"></a>论淳厚者。<a id="a-Rv"></a>郑重(厚也)之心而无杂乱(淳也)亦有四句。<a id="a-Rw"></a>一淳而不厚。<a id="a-Rx"></a>谓暂时诚恳。<a id="a-Ry"></a>二厚而不淳。<a id="a-Rz"></a>谓长久浑杂。<a id="a-S0"></a>三俱谓没齿无乖。<a id="a-S1"></a>四不俱。<a id="a-S2"></a>谓辄无虔想。<a id="a-S3"></a>今取第三也。<a id="a-S4"></a>论信增等者。<a id="a-S5"></a>从十信位迁入正定也。<a id="a-S6"></a>此则内因修行力。<a id="a-S7"></a>又因下外缘加护力。<a id="a-S8"></a>亦可前名生智益。<a id="a-S9"></a>后名灭障益。<a id="a-SA"></a>消业等者。<a id="a-SB"></a>前礼赞等各能除障。<a id="a-SC"></a>已如前配。<a id="a-SD"></a>复能成善。<a id="a-SE"></a>如下第四分中所说。<a id="a-SF"></a>论以随下明意。<a id="a-SG"></a>性本离其痴障。<a id="a-SH"></a>今以修智断障。<a id="a-SI"></a>岂非顺性。<a id="a-SJ"></a>此行成就即显报身。<a id="a-SK"></a>报身即智德故。<a id="a-SL"></a>为此科。</p>
  <p id="aSM">利他行中论发愿者。<a id="a-SN"></a>发谓策励运意。<a id="a-SO"></a>愿谓希求乐欲。<a id="a-SP"></a>然有四种。<a id="a-SQ"></a>要约其心。<a id="a-SR"></a>故名誓愿。<a id="a-SS"></a>今此段文即四中之一也。<a id="a-ST"></a>余之三愿已在前文。<a id="a-SU"></a>谓能止方便及消障离痴。<a id="a-SV"></a>即无边烦恼誓愿断。<a id="a-SW"></a>发起善根增长方便。<a id="a-SX"></a>即无量法门誓愿学。<a id="a-SY"></a>行此二法皆为菩提。<a id="a-SZ"></a>即佛道无上誓愿成也。<a id="a-Sa"></a>疏长时心者。<a id="a-Sb"></a>度尽为期不限劫数。<a id="a-Sc"></a>故尽来际。<a id="a-Sd"></a>广大心者。<a id="a-Se"></a>无有拣择。<a id="a-Sf"></a>四生九类悉皆度故。<a id="a-Sg"></a>第一心者。<a id="a-Sh"></a>超过人天二乘之境。<a id="a-Si"></a>令得无上寂灭乐故。<a id="a-Sj"></a>论以随法性下。<a id="a-Sk"></a>次第释前三心所以。<a id="a-Sl"></a>初二句释长时心。<a id="a-Sm"></a>谓法性常住无始无终。<a id="a-Sn"></a>故今度生尽于未来。<a id="a-So"></a>无有疲厌而随顺也。<a id="a-Sp"></a>疏文可解。<a id="a-Sq"></a>论法性下三句释广大心。<a id="a-Sr"></a>谓性遍满平等无二。<a id="a-Ss"></a>故今化度无有拣择。<a id="a-St"></a>平等济拔而随顺也。<a id="a-Su"></a>不念下二句释第一心。<a id="a-Sv"></a>谓性本无彼此分别。<a id="a-Sw"></a>常寂静故。<a id="a-Sx"></a>故今化令咸至寂灭究竟涅槃。<a id="a-Sy"></a>是顺性也。<a id="a-Sz"></a>然后之二段释所以文。<a id="a-T0"></a>但初标法性。<a id="a-T1"></a>后结故字而不逐段一一标结随顺等言者。<a id="a-T2"></a>译人巧略也。<a id="a-T3"></a>疏二明下指后二段。<a id="a-T4"></a>文意可知。<a id="a-T5"></a>亦常心者。<a id="a-T6"></a>意明此文有究竟寂灭之言。<a id="a-T7"></a>故名常也。<a id="a-T8"></a>然与长时实有相滥。<a id="a-T9"></a>智者详焉。</p>
  <p id="aTA">发心利益者。<a id="a-TB"></a>由前发心行诸妙行。<a id="a-TC"></a>故得入初住。<a id="a-TD"></a>见于法身。<a id="a-TE"></a>起用利益也。<a id="a-TF"></a>一显胜德。<a id="a-TG"></a>疏依人空见者。<a id="a-TH"></a>以于人空得自在故。<a id="a-TI"></a>若约法空但相似见。<a id="a-TJ"></a>未是证故名为少分。<a id="a-TK"></a>若依人空。<a id="a-TL"></a>此即已证但未得法空故名少分。<a id="a-TM"></a>此约兼明非今正意。<a id="a-TN"></a>发心住中作此事者。<a id="a-TO"></a>随其悲愿之力。<a id="a-TP"></a>能作八相成道。<a id="a-TQ"></a>利乐众生同今释迦化仪也。<a id="a-TR"></a>此如华严所说。<a id="a-TS"></a>然此科中有自利利他之异。<a id="a-TT"></a>详之可见。<a id="a-TU"></a>若前后相望说者。<a id="a-TV"></a>由佛菩萨教故发直心。<a id="a-TW"></a>行无住行由护法故。<a id="a-TX"></a>发深心行自利行。<a id="a-TY"></a>由大悲故发大悲心。<a id="a-TZ"></a>行利他行。<a id="a-Ta"></a>又由自利行故。<a id="a-Tb"></a>得见法身。<a id="a-Tc"></a>由利他行故。<a id="a-Td"></a>能现八种等。</p>
  <p id="aTe">二微过中。<a id="a-Tf"></a>疏未证等者。<a id="a-Tg"></a>但比观相应未离分别故。<a id="a-Th"></a>异所以者。<a id="a-Ti"></a>此明先世所造世间业因通于善恶。<a id="a-Tj"></a>斯往业不亡也。<a id="a-Tk"></a>论微苦者。<a id="a-Tl"></a>二意。<a id="a-Tm"></a>一者变易行苦。<a id="a-Tn"></a>二者随业有分段苦。<a id="a-To"></a>以得自在不同凡夫故云微苦。<a id="a-Tp"></a>修短等者。<a id="a-Tq"></a>变易之身愿智所资。<a id="a-Tr"></a>无定齐限。<a id="a-Ts"></a>能变粗身为细质。<a id="a-Tt"></a>易短命为长年故云自在。<a id="a-Tu"></a>留惑等者。<a id="a-Tv"></a>以有大愿故。<a id="a-Tw"></a>留烦恼不断。<a id="a-Tx"></a>润生受报。<a id="a-Ty"></a>以有大智故。<a id="a-Tz"></a>能自在随意长短。<a id="a-U0"></a>不为惑染。<a id="a-U1"></a>非同凡夫为烦恼所使不能断也。<a id="a-U2"></a>斯则未名法身故异地上。<a id="a-U3"></a>以其下是所以非业系故异凡夫。<a id="a-U4"></a>以有下是所以既上异圣人。<a id="a-U5"></a>下殊凡品故当贤位。</p>
  <p id="aU6">三通权教。<a id="a-U7"></a>疏缨络下引所举教。<a id="a-U8"></a>七住前退者。<a id="a-U9"></a>第七方名不退住。<a id="a-UA"></a>故然彼经文。<a id="a-UB"></a>但说净目等各至第六住。<a id="a-UC"></a>遇恶知识缘故退。<a id="a-UD"></a>而不说彼所值因缘行相。<a id="a-UE"></a>待检续入。<a id="a-UF"></a>今释下明释通意。<a id="a-UG"></a>今详论中未入正位者。<a id="a-UH"></a>通其两意。<a id="a-UI"></a>一则未入初住。<a id="a-UJ"></a>二则未至七住。<a id="a-UK"></a>正因不退之位。<a id="a-UL"></a>故云正位。<a id="a-UM"></a>前意为正。</p>
  <p id="aUN">四叹实行。<a id="a-UO"></a>疏于下不恋者。<a id="a-UP"></a>谓于二乘凡夫果报不生着故。<a id="a-UQ"></a>论若闻等者。<a id="a-UR"></a>如法华云。<a id="a-US"></a>佛道长远久受勤苦。<a id="a-UT"></a>乃可得成。<a id="a-UU"></a>疏于上不怯者。<a id="a-UV"></a>于菩提涅槃。<a id="a-UW"></a>有勤勇心。<a id="a-UX"></a>修诸苦行不正畏故。<a id="a-UY"></a>释所以者。<a id="a-UZ"></a>亦释不恋所以。<a id="a-Ua"></a>以知自性涅槃终非外得。<a id="a-Ub"></a>迟速由己。<a id="a-Uc"></a>何定劫时。<a id="a-Ud"></a>故虽闻是言而无怯惧。<a id="a-Ue"></a>斯则以于上不怯故。<a id="a-Uf"></a>于下不恋。<a id="a-Ug"></a>是故疏中但释不怯所以也。<a id="a-Uh"></a>由此两文之内皆有不怯之言。<a id="a-Ui"></a>此即下据此以斥彼。<a id="a-Uj"></a>此明其实非权说故。</p>
  <p id="aUk">一总标。<a id="a-Ul"></a>论解行等者。<a id="a-Um"></a>谓依住行位满。<a id="a-Un"></a>发深解行。<a id="a-Uo"></a>入十向位。<a id="a-Up"></a>非同前信故。<a id="a-Uq"></a>云转胜。</p>
  <p id="aUr">一时胜。<a id="a-Us"></a>疏邻初地者。<a id="a-Ut"></a>从初住至初地为一僧祇。<a id="a-Uu"></a>今十回向与初地相近。<a id="a-Uv"></a>是邻真故。</p>
  <p id="aUw">一总。<a id="a-Ux"></a>疏解者。<a id="a-Uy"></a>解彻真如故云深解。<a id="a-Uz"></a>分明显了更无闇昧。<a id="a-V0"></a>故云现前。<a id="a-V1"></a>又超前故云深。<a id="a-V2"></a>异后故云解也。<a id="a-V3"></a>行者。<a id="a-V4"></a>真如无相顺真如故。<a id="a-V5"></a>所行之行。<a id="a-V6"></a>一一无相。<a id="a-V7"></a>如金刚不住色布施。<a id="a-V8"></a>不住声香等布施。<a id="a-V9"></a>诸行皆然。<a id="a-VA"></a>故云离相。</p>
  <p id="aVB">二别论无悭贪者。<a id="a-VC"></a>悭谓吝惜己物。<a id="a-VD"></a>辄不与人。<a id="a-VE"></a>贪谓希欲他财。<a id="a-VF"></a>以将入己。<a id="a-VG"></a>知法性之中本无此事故。<a id="a-VH"></a>疏云解也。<a id="a-VI"></a>论檀波罗蜜者。<a id="a-VJ"></a>具云檀那。<a id="a-VK"></a>此云布施。<a id="a-VL"></a>波罗蜜此云到彼岸。<a id="a-VM"></a>彼岸即是涅槃。<a id="a-VN"></a>涅槃即是真如之理。<a id="a-VO"></a>今离相行施与理相应。<a id="a-VP"></a>则是到彼岸义。<a id="a-VQ"></a>余皆仿之。<a id="a-VR"></a>然则辍己惠人名之为施。<a id="a-VS"></a>但顺无悭。<a id="a-VT"></a>以此亦顺无贪之义。<a id="a-VU"></a>何则己物尚与他人他物。<a id="a-VV"></a>固应不取以深况浅也。<a id="a-VW"></a>谓离下明所离相。<a id="a-VX"></a>三轮即施者。<a id="a-VY"></a>受者所施之物。<a id="a-VZ"></a>达此三相体不可得故名离也。<a id="a-Va"></a>苟能离相。<a id="a-Vb"></a>则因成无漏果证菩提。<a id="a-Vc"></a>有运转义。<a id="a-Vd"></a>故名为轮。<a id="a-Ve"></a>复能摧辗一切惑障。<a id="a-Vf"></a>有摧辗义。<a id="a-Vg"></a>号为轮也。<a id="a-Vh"></a>以十下释离相之由。<a id="a-Vi"></a>得法空者。<a id="a-Vj"></a>但约深入此观未是证得。<a id="a-Vk"></a>然此由是约教道说。<a id="a-Vl"></a>若其实说十信位中。<a id="a-Vm"></a>便能深入。<a id="a-Vn"></a>如下信心修真如三昧。<a id="a-Vo"></a>岂非法空也。<a id="a-Vp"></a>发心所依者。<a id="a-Vq"></a>解即十住。<a id="a-Vr"></a>行即十行。<a id="a-Vs"></a>斯则十向为能依。<a id="a-Vt"></a>住行为所依。<a id="a-Vu"></a>又住行为能发。<a id="a-Vv"></a>十向为所发。<a id="a-Vw"></a>谓依此解行发回向心故。<a id="a-Vx"></a>以垢下释顺真之由。<a id="a-Vy"></a>谓悭等是障。<a id="a-Vz"></a>常乖背性。<a id="a-W0"></a>性本无悭等。<a id="a-W1"></a>常不与障合故。<a id="a-W2"></a>行布施等行。<a id="a-W3"></a>外违悭等障。<a id="a-W4"></a>内顺无悭等性也。<a id="a-W5"></a>论五欲者。<a id="a-W6"></a>色声香味触等五境。<a id="a-W7"></a>此五能令众生起欲心故。<a id="a-W8"></a>故前云。<a id="a-W9"></a>以有妄境界染法缘故。<a id="a-WA"></a>则熏习妄心。<a id="a-WB"></a>令其念着造种种业。<a id="a-WC"></a>受于一切身心等苦。<a id="a-WD"></a>又无常经云。<a id="a-WE"></a>常求于欲境不行于善事。<a id="a-WF"></a>于境生欲故名为过。<a id="a-WG"></a>过即是染。<a id="a-WH"></a>知法性中本无此染也。<a id="a-WI"></a>尸者具云尸罗。<a id="a-WJ"></a>此云戒。<a id="a-WK"></a>戒谓防非止恶。<a id="a-WL"></a>即离五欲过也。<a id="a-WM"></a>论嗔恼者。<a id="a-WN"></a>因他恼触生嗔恚故。<a id="a-WO"></a>亦可因恼生嗔。<a id="a-WP"></a>嗔故热恼。<a id="a-WQ"></a>热恼即苦。<a id="a-WR"></a>知性本无此苦也。<a id="a-WS"></a>羼提此云忍辱。<a id="a-WT"></a>忍彼辱境即离嗔恼。<a id="a-WU"></a>论懈怠等者。<a id="a-WV"></a>为执身心遂成懈怠。<a id="a-WW"></a>今既性净不见身心。<a id="a-WX"></a>为谁懈怠。<a id="a-WY"></a>故云离也。<a id="a-WZ"></a>毗离耶此云精进。<a id="a-Wa"></a>精谓精纯一心无杂。<a id="a-Wb"></a>进谓进趣勇猛不退。<a id="a-Wc"></a>即离懈怠。<a id="a-Wd"></a>论常定约显体说。<a id="a-We"></a>无乱约离过说。<a id="a-Wf"></a>禅者。<a id="a-Wg"></a>具云禅那。<a id="a-Wh"></a>此云静虑。<a id="a-Wi"></a>即慧之定。<a id="a-Wj"></a>定即无乱。<a id="a-Wk"></a>论离无明等者。<a id="a-Wl"></a>本觉明中本无不觉故。<a id="a-Wm"></a>般若此云智慧。<a id="a-Wn"></a>智慧即是明明即离无明也。<a id="a-Wo"></a>即定之慧。<a id="a-Wp"></a>故此与第五是自性定慧。<a id="a-Wq"></a>本是一法但约体用。<a id="a-Wr"></a>义分异尔。<a id="a-Ws"></a>然准华严说。<a id="a-Wt"></a>十地菩萨如次行十波罗蜜行者。<a id="a-Wu"></a>以彼是证真之后。<a id="a-Wv"></a>如实修行。<a id="a-Ww"></a>此中六度是随顺修行。<a id="a-Wx"></a>浅深有异。</p>
 </body>
</html>