<!doctype html>
<html id="z3IBXIE1g5" data-ver="1314">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第一</h1>
  <p id="a2">此文之作本乎石壁。<a id="a-3"></a>石壁慈甚蔓于章句。<a id="a-4"></a>凡伸一义。<a id="a-5"></a>皆先问发。<a id="a-6"></a>次举疏答。<a id="a-7"></a>后方委释。<a id="a-8"></a>虽不忘本母之体。<a id="a-9"></a>而有太过。<a id="a-A"></a>大不及焉。<a id="a-B"></a>讲者用之。<a id="a-C"></a>未至稳畅。<a id="a-D"></a>今就其文取要当者笔而存之。<a id="a-E"></a>其繁缓者削以去之。<a id="a-F"></a>仍加添改。<a id="a-G"></a>取其得中。<a id="a-H"></a>俾后学者不虚劳神智照无昧也。<a id="a-I"></a>故曰。<a id="a-J"></a>笔则笔。<a id="a-K"></a>削则削。<a id="a-L"></a>因以笔削命题云尔。</p>
  <p id="aM">中印度境有噳罗尾儞者。<a id="a-N"></a>此方翻为马鸣。<a id="a-O"></a>于佛灭后六百年内破邪见幢。<a id="a-P"></a>树正法宝。<a id="a-Q"></a>宗诸实教。<a id="a-R"></a>造兹一论。<a id="a-S"></a>名曰大乘起信。<a id="a-T"></a>说有五分。<a id="a-U"></a>大判为三。<a id="a-V"></a>初因缘分。<a id="a-W"></a>即序分也。<a id="a-X"></a>明论发起由八因缘。<a id="a-Y"></a>非同率尔无利益故。<a id="a-Z"></a>后之一分劝修利益。<a id="a-a"></a>即流通也。<a id="a-b"></a>劝于论生信思惟修习。<a id="a-c"></a>得大利乐流至后代益众生故。<a id="a-d"></a>中间三分。<a id="a-e"></a>即是正宗。<a id="a-f"></a>谓立义一分。<a id="a-g"></a>略标纲要。<a id="a-h"></a>立一心法列二。<a id="a-i"></a>种门。<a id="a-j"></a>举三大义。<a id="a-k"></a>因果俱运。<a id="a-l"></a>略为下文而张本故。<a id="a-m"></a>解释一分。<a id="a-n"></a>由前略标义理未畅。<a id="a-o"></a>是宜广释令义昭然。<a id="a-p"></a>以生解故。<a id="a-q"></a>信心一分。<a id="a-r"></a>说四种信五种修行。<a id="a-s"></a>令诸众生信根成熟入不退故。<a id="a-t"></a>此上三分是前因缘所起。<a id="a-u"></a>是后一分所劝。<a id="a-v"></a>由是俱号正宗。<a id="a-w"></a>已知论文三分大节。<a id="a-x"></a>应知能解疏文。<a id="a-y"></a>若何以疏前有序。<a id="a-z"></a>为序分。<a id="a-10"></a>开章已下为正宗分。<a id="a-11"></a>后文既无批。<a id="a-12"></a>述回向。<a id="a-13"></a>乃阙流通。<a id="a-14"></a>既而三分不具。<a id="a-15"></a>即分为二。</p>
  <p id="a16">初论疏题目二。<a id="a-17"></a>初标题目者。<a id="a-18"></a>以题是一部大纲。<a id="a-19"></a>不得不预知悉故。<a id="a-1A"></a>须略解题中五字。<a id="a-1B"></a>可对天台五重玄义。<a id="a-1C"></a>天台凡解经题。<a id="a-1D"></a>皆约五义。<a id="a-1E"></a>今言大者体也。<a id="a-1F"></a>乘者宗也。<a id="a-1G"></a>起信用也。<a id="a-1H"></a>论者教也。<a id="a-1I"></a>一论所诠唯体宗用五字合故。<a id="a-1J"></a>是即名也。<a id="a-1K"></a>大谓体者。<a id="a-1L"></a>此有总别。<a id="a-1M"></a>总以一心为体。<a id="a-1N"></a>论之主质无出于斯。<a id="a-1O"></a>谓信所缘故。<a id="a-1P"></a>解所了故。<a id="a-1Q"></a>行所趣故。<a id="a-1R"></a>证所入故。<a id="a-1S"></a>因所感故。<a id="a-1T"></a>果所显故。<a id="a-1U"></a>故论初标以为法体。<a id="a-1V"></a>文云。<a id="a-1W"></a>摩诃衍者。<a id="a-1X"></a>一法二义。<a id="a-1Y"></a>所言法者。<a id="a-1Z"></a>谓众生心。<a id="a-1a"></a>是心即摄一切世间出世间法。<a id="a-1b"></a>依于此心显示摩诃衍义等。<a id="a-1c"></a>此是直目其法。<a id="a-1d"></a>名之为大。<a id="a-1e"></a>谓竖穷横遍无碍圆融。<a id="a-1f"></a>当体受名不因待小。<a id="a-1g"></a>故涅槃云。<a id="a-1h"></a>不因小空名为大空。<a id="a-1i"></a>涅槃亦尔。<a id="a-1j"></a>不因小相名大涅槃。<a id="a-1k"></a>别者约义所论。<a id="a-1l"></a>即有三种。<a id="a-1m"></a>谓体相用。<a id="a-1n"></a>即开前一心以为三义。<a id="a-1o"></a>即大涅槃三德是也。<a id="a-1p"></a>如下文云。<a id="a-1q"></a>所言义者。<a id="a-1r"></a>则有三种。<a id="a-1s"></a>一者体大。<a id="a-1t"></a>谓一切法真如平等不增减故。<a id="a-1u"></a>二者相大。<a id="a-1v"></a>谓如来藏具足无漏性功德故。<a id="a-1w"></a>三者用大。<a id="a-1x"></a>能生一切世间出世间善因果故。<a id="a-1y"></a>故大之一字通于三也。<a id="a-1z"></a>乘谓宗者。<a id="a-20"></a>即从因至果以取体故。<a id="a-21"></a>乘者就喻彰名。<a id="a-22"></a>运载为义。<a id="a-23"></a>如世舟车可以运重致远也。<a id="a-24"></a>即喻菩萨乘。<a id="a-25"></a>此大法越生死野。<a id="a-26"></a>度烦恼河。<a id="a-27"></a>到菩提乡。<a id="a-28"></a>登涅槃岸。<a id="a-29"></a>故下文云。<a id="a-2A"></a>一切诸佛本所乘故。<a id="a-2B"></a>一切菩萨皆乘此法。<a id="a-2C"></a>到如来地故。<a id="a-2D"></a>此中能乘是始觉。<a id="a-2E"></a>所乘是本觉。<a id="a-2F"></a>能所冥符始本不二。<a id="a-2G"></a>名究竟觉。<a id="a-2H"></a>即是所至之处。<a id="a-2I"></a>一相一味究竟平等。<a id="a-2J"></a>更无三异。<a id="a-2K"></a>于一体中义分能所尔。<a id="a-2L"></a>亦名一乘。<a id="a-2M"></a>亦名无上乘也。<a id="a-2N"></a>起信谓用者。<a id="a-2O"></a>以此论中能破疑执生正信故。<a id="a-2P"></a>起即显发。<a id="a-2Q"></a>信谓忍乐。<a id="a-2R"></a>谓于前大乘一心三义境上。<a id="a-2S"></a>显发忍乐之心。<a id="a-2T"></a>名为起信。<a id="a-2U"></a>故论云。<a id="a-2V"></a>为欲令众生除疑舍邪执。<a id="a-2W"></a>起大乘正信佛种不断故。<a id="a-2X"></a>此信起时。<a id="a-2Y"></a>必内由本觉为因。<a id="a-2Z"></a>外由师教为缘。<a id="a-2a"></a>因缘和合内外相资。<a id="a-2b"></a>故能显发。<a id="a-2c"></a>下论云。<a id="a-2d"></a>因缘具足者。<a id="a-2e"></a>所谓自有熏习之力。<a id="a-2f"></a>又为诸佛菩萨等慈悲愿护故。<a id="a-2g"></a>能起厌苦之心。<a id="a-2h"></a>信有涅槃修习善根等。<a id="a-2i"></a>然信之一法为众善之源万行之始。<a id="a-2j"></a>解行修证皆悉由之。<a id="a-2k"></a>证极之处名得涅槃。<a id="a-2l"></a>苟非其信焉办斯事。<a id="a-2m"></a>故华严云。<a id="a-2n"></a>信为道源功德母。<a id="a-2o"></a>长养一切诸善法。<a id="a-2p"></a>断除疑网出爱河。<a id="a-2q"></a>开示涅槃无上道。<a id="a-2r"></a>然此论中不唯起信。<a id="a-2s"></a>亦兼解行。<a id="a-2t"></a>谓五分。<a id="a-2u"></a>论文二三是解。<a id="a-2v"></a>四五是行。<a id="a-2w"></a>既含多义普协舆情。<a id="a-2x"></a>欲令自浅之深。<a id="a-2y"></a>是故但标起信。<a id="a-2z"></a>论谓教者。<a id="a-30"></a>即圣人被下之言。<a id="a-31"></a>教愚成智教凡为圣故。<a id="a-32"></a>论者。<a id="a-33"></a>议论也。<a id="a-34"></a>谓假立宾主自问自答。<a id="a-35"></a>循环研核。<a id="a-36"></a>究畅真宗。<a id="a-37"></a>商议论量。<a id="a-38"></a>如上法义。<a id="a-39"></a>教诫学徒也。<a id="a-3A"></a>然论有宗释之异。<a id="a-3B"></a>此宗论也。<a id="a-3C"></a>谓马鸣大士宗法华涅槃楞伽思益等百余部。<a id="a-3D"></a>实教大乘之所造故。<a id="a-3E"></a>实谓义丰文约。<a id="a-3F"></a>无法不收。<a id="a-3G"></a>故下文云。<a id="a-3H"></a>如是此论为欲总摄如来广大深法无边义故。<a id="a-3I"></a>应说此论。<a id="a-3J"></a>又云。<a id="a-3K"></a>如是摩诃衍诸佛秘藏。<a id="a-3L"></a>我已总说。<a id="a-3M"></a>又云。<a id="a-3N"></a>诸佛甚深广大义。<a id="a-3O"></a>我今随顺总持说等。<a id="a-3P"></a>然此论文是证真大士。<a id="a-3Q"></a>后得智中宗经所造。<a id="a-3R"></a>后人不思绠短。<a id="a-3S"></a>却谓泉枯。<a id="a-3T"></a>往往谤之言非圆实。<a id="a-3U"></a>下文劝信非不殷勤。<a id="a-3V"></a>闻思修益备彰功利。<a id="a-3W"></a>不信毁谤受苦弥劫。<a id="a-3X"></a>岂不勉哉。<a id="a-3Y"></a>如上五字。<a id="a-3Z"></a>即法喻因果。<a id="a-3a"></a>解行理智能化所化。<a id="a-3b"></a>能诠所诠无不具足。<a id="a-3c"></a>括尽一论以立此名也。<a id="a-3d"></a>疏者。<a id="a-3e"></a>疏也。<a id="a-3f"></a>决也。<a id="a-3g"></a>谓疏理法义旨趣。<a id="a-3h"></a>决择文言章句。<a id="a-3i"></a>令悉通畅也。<a id="a-3j"></a>然上大等六字。<a id="a-3k"></a>约六释分别。<a id="a-3l"></a>总成五对。<a id="a-3m"></a>一能乘所乘对。<a id="a-3n"></a>谓人为能乘。<a id="a-3o"></a>大为所乘。<a id="a-3p"></a>所乘即大。<a id="a-3q"></a>能乘之大大之乘故。<a id="a-3r"></a>持业依士依主三释兼通。<a id="a-3s"></a>二能起所起对。<a id="a-3t"></a>谓大乘为能起。<a id="a-3u"></a>信为所起。<a id="a-3v"></a>即大乘之起信。<a id="a-3w"></a>依主释。<a id="a-3x"></a>三能信所信对。<a id="a-3y"></a>谓信为能信。<a id="a-3z"></a>大乘为所信。<a id="a-40"></a>所信即大乘。<a id="a-41"></a>大乘之能信。<a id="a-42"></a>持业依主二释。<a id="a-43"></a>四所诠能诠对。<a id="a-44"></a>谓大乘起信为所诠。<a id="a-45"></a>论为能诠。<a id="a-46"></a>五能释所释对。<a id="a-47"></a>谓疏为能释。<a id="a-48"></a>上五为所释。<a id="a-49"></a>二皆依主。<a id="a-4A"></a>并者。<a id="a-4B"></a>兼共及也。<a id="a-4C"></a>序者。<a id="a-4D"></a>叙也。<a id="a-4E"></a>谓叙述一论之大意故。<a id="a-4F"></a>又训绪也。<a id="a-4G"></a>此文即制疏入作之端绪故。</p>
  <p id="a4H">二述注人名。<a id="a-4I"></a>西太原寺者。<a id="a-4J"></a>即长安崇福寺也。<a id="a-4K"></a>以天下有五寺。<a id="a-4L"></a>俱名太原。<a id="a-4M"></a>为拣余四故言西也。<a id="a-4N"></a>东即扬州。<a id="a-4O"></a>南即荆南府。<a id="a-4P"></a>西即长安。<a id="a-4Q"></a>北即太原(亦名崇福)中即东都(今之福先)俱称太原者。<a id="a-4R"></a>以则天生于太原。<a id="a-4S"></a>此既皆彼舍宅所置。<a id="a-4T"></a>为敬生处故以为名。<a id="a-4U"></a>沙门者。<a id="a-4V"></a>释众之通号。<a id="a-4W"></a>此云勤息。<a id="a-4X"></a>谓勤修戒定慧。<a id="a-4Y"></a>息灭惑业苦故受斯称。<a id="a-4Z"></a>法藏者。<a id="a-4a"></a>俗姓康氏。<a id="a-4b"></a>华严第三祖。<a id="a-4c"></a>敕谥贤首大师。<a id="a-4d"></a>德业恢隆广如传录。<a id="a-4e"></a>述者。<a id="a-4f"></a>明非造作也。<a id="a-4g"></a>如仲尼云。<a id="a-4h"></a>述而不作。<a id="a-4i"></a>信而好古。<a id="a-4j"></a>明己劳谦故云述也。<a id="a-4k"></a>草堂寺名。<a id="a-4l"></a>在终南山。<a id="a-4m"></a>宗密者。<a id="a-4n"></a>姓何氏。<a id="a-4o"></a>谥为定慧禅师。<a id="a-4p"></a>是乃学穷内外道映古今。<a id="a-4q"></a>盛德大业备所闻见。<a id="a-4r"></a>先以论疏二本别行。<a id="a-4s"></a>致其学者不能周览。<a id="a-4t"></a>既成互阙功进难前。<a id="a-4u"></a>今列疏文以就于论。<a id="a-4v"></a>既论下有疏论上有科。<a id="a-4w"></a>文义昭然章段备矣。<a id="a-4x"></a>学者披释。<a id="a-4y"></a>得不荷其优赐乎。</p>
  <p id="a4z">序文二。<a id="a-50"></a>初总叙宗旨二。<a id="a-51"></a>初序论之大意。<a id="a-52"></a>文四段。<a id="a-53"></a>所以列此四者。<a id="a-54"></a>盖叙一论之意。<a id="a-55"></a>论之大意。<a id="a-56"></a>莫越于斯。<a id="a-57"></a>从始至末摄无不尽。<a id="a-58"></a>今初四句明一心法立义。<a id="a-59"></a>文云。<a id="a-5A"></a>所言法者。<a id="a-5B"></a>谓众生心。<a id="a-5C"></a>是心则摄一切世间出世间法。<a id="a-5D"></a>依于此心显示摩诃衍义。<a id="a-5E"></a>解释文云。<a id="a-5F"></a>显示正义者。<a id="a-5G"></a>依一心法有二种门。<a id="a-5H"></a>乃至二门不相舍离等。<a id="a-5I"></a>今此叙之也。<a id="a-5J"></a>言夫者。<a id="a-5K"></a>发语之词也。<a id="a-5L"></a>如云夫孝德之本教之所由生。<a id="a-5M"></a>又云。<a id="a-5N"></a>夫易广矣。<a id="a-5O"></a>大矣。<a id="a-5P"></a>或句中句下皆语词也。<a id="a-5Q"></a>真心二字正指法体。<a id="a-5R"></a>真谓真实拣非伪妄。<a id="a-5S"></a>心谓灵鉴要妙中实。<a id="a-5T"></a>凡言于心。<a id="a-5U"></a>然有其四。<a id="a-5V"></a>一者梵语讫利驮耶。<a id="a-5W"></a>此云肉团心。<a id="a-5X"></a>则人之心藏也。<a id="a-5Y"></a>其色赤形如莲华。<a id="a-5Z"></a>上有七叶。<a id="a-5a"></a>色法所摄。<a id="a-5b"></a>二者质多此云集起。<a id="a-5c"></a>即第八阿赖耶识。<a id="a-5d"></a>以能集诸种子起现行故。<a id="a-5e"></a>三者缘虑心。<a id="a-5f"></a>此通八识心王。<a id="a-5g"></a>以各能缘虑自分境故。<a id="a-5h"></a>四者干栗驮此云坚实心。<a id="a-5i"></a>谓如来藏自性清净不生不灭心也。<a id="a-5j"></a>今所明者。<a id="a-5k"></a>正是此尔。<a id="a-5l"></a>所言真者。<a id="a-5m"></a>拣余心故。<a id="a-5n"></a>若称实言之。<a id="a-5o"></a>但是一心贯于真妄。<a id="a-5p"></a>以论标立为大乘法体。<a id="a-5q"></a>即总相心也。<a id="a-5r"></a>于一心中方开二门。<a id="a-5s"></a>今虽云真。<a id="a-5t"></a>乃是以别显总。<a id="a-5u"></a>此心若在初门但名真如。<a id="a-5v"></a>若在后门但名本觉。<a id="a-5w"></a>应知真心是总。<a id="a-5x"></a>真如是别。<a id="a-5y"></a>寥谓空寂。<a id="a-5z"></a>廓谓旷大。<a id="a-60"></a>空即中无妄染。<a id="a-61"></a>寂乃其性湛然。<a id="a-62"></a>旷谓德用无边。<a id="a-63"></a>大则体周法界。<a id="a-64"></a>故下文云。<a id="a-65"></a>从本已来一切染法不相应故。<a id="a-66"></a>此心之空义也。<a id="a-67"></a>又经云。<a id="a-68"></a>妙觉湛然周遍法界。<a id="a-69"></a>斯寂义也。<a id="a-6A"></a>又经云。<a id="a-6B"></a>觉性遍满圆无际故。<a id="a-6C"></a>当知六根遍满法界。<a id="a-6D"></a>乃至八万四千陀罗尼门。<a id="a-6E"></a>遍满法界。<a id="a-6F"></a>斯旷义也。<a id="a-6G"></a>又下论云。<a id="a-6H"></a>是一法界大总相法门。<a id="a-6I"></a>体等则大义也。<a id="a-6J"></a>既而清净本然周遍法界。<a id="a-6K"></a>湛然常住妙德无边。<a id="a-6L"></a>由是乃云。<a id="a-6M"></a>真心寥廓故。<a id="a-6N"></a>华严疏云。<a id="a-6O"></a>寂寥虚旷冲深包博。<a id="a-6P"></a>总该万有。<a id="a-6Q"></a>即是一心也。<a id="a-6R"></a>问太虚空界亦空寂亦旷大。<a id="a-6S"></a>与心何异。<a id="a-6T"></a>答太虚则以无为体故云空。<a id="a-6U"></a>一向凝然故云寂。<a id="a-6V"></a>阙其德用旷义不成。<a id="a-6W"></a>为心所包大义无准。<a id="a-6X"></a>岂同真心弥满清净。<a id="a-6Y"></a>中不容他。<a id="a-6Z"></a>德用无边性起为相。<a id="a-6a"></a>冲虚妙粹炳焕灵明。<a id="a-6b"></a>越彼太虚方之海印也。<a id="a-6c"></a>此上则显心之德相也。<a id="a-6d"></a>绝言下明心之离过。<a id="a-6e"></a>绝谓断绝于辞也。<a id="a-6f"></a>言谓语言。<a id="a-6g"></a>即闻慧境。<a id="a-6h"></a>象谓似像属于义也。<a id="a-6i"></a>即思慧境故。<a id="a-6j"></a>系辞云。<a id="a-6k"></a>圣人有以见天下之赜。<a id="a-6l"></a>而拟诸形容象其物宜。<a id="a-6m"></a>是故谓之象。<a id="a-6n"></a>筌是捕鱼之器。<a id="a-6o"></a>罤即网兔之具。<a id="a-6p"></a>此二即言象喻也。<a id="a-6q"></a>今显真心不可思议。<a id="a-6r"></a>言语道断心行处灭。<a id="a-6s"></a>故云绝也。<a id="a-6t"></a>谓心体离言非可以言语取。<a id="a-6u"></a>心体离念不可以识情求。<a id="a-6v"></a>口谈词丧心缘虑亡。<a id="a-6w"></a>故下文云。<a id="a-6x"></a>从本已来离言说相。<a id="a-6y"></a>离心缘相。<a id="a-6z"></a>又云。<a id="a-70"></a>非色非心非智非识。<a id="a-71"></a>非有非无毕竟不可说相等。<a id="a-72"></a>皆明心离过也。<a id="a-73"></a>筌罤喻言象者。<a id="a-74"></a>罤能网兔。<a id="a-75"></a>喻言能取象。<a id="a-76"></a>筌能捕鱼。<a id="a-77"></a>喻象能取意。<a id="a-78"></a>今法喻双举者。<a id="a-79"></a>为成文故。<a id="a-7A"></a>然筌罤之语。<a id="a-7B"></a>是周易略例正文故。<a id="a-7C"></a>彼文云。<a id="a-7D"></a>言生于象故可寻言以观象。<a id="a-7E"></a>象生于意故可寻象以观意。<a id="a-7F"></a>意以象尽象以言着。<a id="a-7G"></a>故得意忘象得象忘言。<a id="a-7H"></a>犹罤者。<a id="a-7I"></a>所以在兔。<a id="a-7J"></a>得兔而忘罤。<a id="a-7K"></a>筌者所以在鱼。<a id="a-7L"></a>得鱼而忘筌。<a id="a-7M"></a>然则言者。<a id="a-7N"></a>象之罤也。<a id="a-7O"></a>象者。<a id="a-7P"></a>意之筌也。<a id="a-7Q"></a>存言者非得象。<a id="a-7R"></a>存象者非得意。<a id="a-7S"></a>象生于意而存象焉。<a id="a-7T"></a>则所存者乃非其象也。<a id="a-7U"></a>言生于象而存言焉。<a id="a-7V"></a>则所存者乃非其言也。<a id="a-7W"></a>然易中举此明寻言得象。<a id="a-7X"></a>寻象得意。<a id="a-7Y"></a>得意须忘象。<a id="a-7Z"></a>得象须忘言。<a id="a-7a"></a>苟不能忘皆非得旨。<a id="a-7b"></a>此乃约人以明劝人舍筌。<a id="a-7c"></a>今文但约本性。<a id="a-7d"></a>直就法体说离言象。<a id="a-7e"></a>非约劝修。<a id="a-7f"></a>虽借彼文不同彼意。<a id="a-7g"></a>苟欲强说于字来由。<a id="a-7h"></a>恐乖文旨。<a id="a-7i"></a>冲漠下别约横竖。<a id="a-7j"></a>以显心之德相。<a id="a-7k"></a>冲谓深也。<a id="a-7l"></a>此明心之体性。<a id="a-7m"></a>竖穷三际而洞然无底。<a id="a-7n"></a>故经云。<a id="a-7o"></a>甚深法性诸佛行处。<a id="a-7p"></a>又云。<a id="a-7q"></a>幽邃深远等。<a id="a-7r"></a>漠谓沙漠。<a id="a-7s"></a>此显心之德相。<a id="a-7t"></a>横遍十方而旷然无边。<a id="a-7u"></a>故经云。<a id="a-7v"></a>觉遍十方界本性圆满故。<a id="a-7w"></a>此乃穷三际而三际不迁。<a id="a-7x"></a>遍十方而十方无外。<a id="a-7y"></a>又冲谓刚柔得所。<a id="a-7z"></a>漠谓名目难及。<a id="a-80"></a>以此心性虽体离相。<a id="a-81"></a>而随缘成事。<a id="a-82"></a>虽随缘起而本性不变。<a id="a-83"></a>此随缘不变之体。<a id="a-84"></a>不可以智知识识名言名目。<a id="a-85"></a>故云漠也。<a id="a-86"></a>经云。<a id="a-87"></a>不染而染难可了知。<a id="a-88"></a>染而不染难可了知。<a id="a-89"></a>希谓无声。<a id="a-8A"></a>夷谓无色。<a id="a-8B"></a>老子云。<a id="a-8C"></a>听之不闻曰希。<a id="a-8D"></a>视之不见曰夷。<a id="a-8E"></a>此乃重显深广之相。<a id="a-8F"></a>深故听之不闻。<a id="a-8G"></a>广故视之不见。<a id="a-8H"></a>谓此心体唯证相应。<a id="a-8I"></a>非是见闻之所及。<a id="a-8J"></a>故忘境等者。<a id="a-8K"></a>此亦显心离过。<a id="a-8L"></a>忘谓于法不记。<a id="a-8M"></a>斯亦绝无之义。<a id="a-8N"></a>境谓所证之理。<a id="a-8O"></a>智谓能证之心。<a id="a-8P"></a>凡言境智能所者。<a id="a-8Q"></a>盖约反迷从悟。<a id="a-8R"></a>对染说净。<a id="a-8S"></a>皆属生灭。<a id="a-8T"></a>今此显示非染净之一心。<a id="a-8U"></a>绝迷悟之极致。<a id="a-8V"></a>尚不可立真妄之名。<a id="a-8W"></a>岂存乎能所境智。<a id="a-8X"></a>故楞伽云。<a id="a-8Y"></a>无有佛涅槃。<a id="a-8Z"></a>亦无涅槃佛。<a id="a-8a"></a>远离觉所觉。<a id="a-8b"></a>又圆觉云。<a id="a-8c"></a>觉所觉者。<a id="a-8d"></a>不离尘故。<a id="a-8e"></a>以一心之体绝凡圣亡因果。<a id="a-8f"></a>离性离相不有不无。<a id="a-8g"></a>焉可更言境智能所。<a id="a-8h"></a>故云忘也。<a id="a-8i"></a>楞严云。<a id="a-8j"></a>性真常中求于去来迷悟生死了无所得。<a id="a-8k"></a>斯之谓欤。</p>
  <p id="a8l">非生灭下二显真如门。<a id="a-8m"></a>前门但约绝待亡诠旨离性相故。<a id="a-8n"></a>云寥廓冲漠等。<a id="a-8o"></a>今门约对生灭显不生灭。<a id="a-8p"></a>待妄立真故云真如门。<a id="a-8q"></a>即下立义文云。<a id="a-8r"></a>是心真如相即示摩诃衍体。<a id="a-8s"></a>故解释文云。<a id="a-8t"></a>心真如者。<a id="a-8u"></a>即一法界大总相法门体。<a id="a-8v"></a>所谓心性不生不灭。<a id="a-8w"></a>乃至云。<a id="a-8x"></a>以离念境界唯证相应故。<a id="a-8y"></a>今疏叙彼故云。<a id="a-8z"></a>非生灭等。<a id="a-90"></a>非无也。<a id="a-91"></a>不也。<a id="a-92"></a>然生灭与不生灭。<a id="a-93"></a>须约三性分别。<a id="a-94"></a>且约三性自相说者。<a id="a-95"></a>谓遍计妄法一向生灭。<a id="a-96"></a>圆成实性一向不生灭。<a id="a-97"></a>依他假法相同遍计似生似灭。<a id="a-98"></a>性是圆成不生不灭。<a id="a-99"></a>若称实言之。<a id="a-9A"></a>则三性皆无生灭。<a id="a-9B"></a>虽然且无义不同。<a id="a-9C"></a>何则谓遍计即无法可生无法可灭。<a id="a-9D"></a>如绳上蛇。<a id="a-9E"></a>依他乃即生无生即灭无灭。<a id="a-9F"></a>如麻上绳。<a id="a-9G"></a>圆成即中。<a id="a-9H"></a>无前二生灭之法。<a id="a-9I"></a>如麻上无绳无蛇。<a id="a-9J"></a>唯识颂云。<a id="a-9K"></a>初即相无性。<a id="a-9L"></a>次无自然性。<a id="a-9M"></a>后由远离。<a id="a-9N"></a>前所执我法性圆成实性。<a id="a-9O"></a>即是真如。<a id="a-9P"></a>故云非。<a id="a-9Q"></a>生灭也。<a id="a-9R"></a>然此但明圆成当体不生不灭。<a id="a-9S"></a>亦不和会泯于生灭之法。<a id="a-9T"></a>故圆觉云。<a id="a-9U"></a>如来寂灭性未曾有始终。<a id="a-9V"></a>故下文云。<a id="a-9W"></a>所谓心性不生不灭。<a id="a-9X"></a>又云。<a id="a-9Y"></a>非前际生非后际灭。<a id="a-9Z"></a>毕竟恒常等。<a id="a-9a"></a>此即显真心不变也。<a id="a-9b"></a>四相等者。<a id="a-9c"></a>四相有三种。<a id="a-9d"></a>一微细四相。<a id="a-9e"></a>谓一刹那有九百生灭。<a id="a-9f"></a>但是有为皆为所迁。<a id="a-9g"></a>即生住异灭也。<a id="a-9h"></a>二果报四相。<a id="a-9i"></a>即生老病死。<a id="a-9j"></a>涅槃经中名为四山。<a id="a-9k"></a>如彼经云。<a id="a-9l"></a>有四大山从四方来。<a id="a-9m"></a>欲害人民。<a id="a-9n"></a>当有何计而能免彼。<a id="a-9o"></a>波斯匿言。<a id="a-9p"></a>设有此来无逃避处。<a id="a-9q"></a>唯当专念持戒布施。<a id="a-9r"></a>佛赞善哉。<a id="a-9s"></a>我说四山。<a id="a-9t"></a>即是众生生老病死。<a id="a-9u"></a>常来切人等。<a id="a-9v"></a>三一期四相。<a id="a-9w"></a>谓始从迷真终至造业。<a id="a-9x"></a>八相生灭通束为四。<a id="a-9y"></a>谓生相有一。<a id="a-9z"></a>住相有四。<a id="a-A0"></a>异相有二。<a id="a-A1"></a>灭相有一。<a id="a-A2"></a>若反迷断时。<a id="a-A3"></a>始从初信止灭相。<a id="a-A4"></a>终至十地断生相。<a id="a-A5"></a>如下具明。<a id="a-A6"></a>今言不迁者。<a id="a-A7"></a>即微细四相兼于余二。<a id="a-A8"></a>以四相但迁有为之法。<a id="a-A9"></a>心是无为非所作性故。<a id="a-AA"></a>不能迁。<a id="a-AB"></a>文中略举初后以摄中间。<a id="a-AC"></a>故云非生灭也。<a id="a-AD"></a>无去来者。<a id="a-AE"></a>谓此真心不向前际去。<a id="a-AF"></a>不从后际来。<a id="a-AG"></a>亦不现在住。<a id="a-AH"></a>现在住者。<a id="a-AI"></a>即是诸有为法故。<a id="a-AJ"></a>成唯识云。<a id="a-AK"></a>住表此法暂有用。<a id="a-AL"></a>今不同彼。<a id="a-AM"></a>故云无也。<a id="a-AN"></a>三际等者。<a id="a-AO"></a>际时限也。<a id="a-AP"></a>莫无也。<a id="a-AQ"></a>易谓变改三际。<a id="a-AR"></a>虽是能易之法。<a id="a-AS"></a>但能迁变有为。<a id="a-AT"></a>令其改易心非有为故。<a id="a-AU"></a>不能易。<a id="a-AV"></a>净名云。<a id="a-AW"></a>但以文字数故说有三世。<a id="a-AX"></a>非谓菩提有去来今。</p>
  <p id="aAY">但以下三叙生灭门。<a id="a-AZ"></a>即下立义。<a id="a-Aa"></a>文云。<a id="a-Ab"></a>是心生灭因缘相能示摩诃衍自体相用故。<a id="a-Ac"></a>解释文云。<a id="a-Ad"></a>心生灭者。<a id="a-Ae"></a>依如来藏有生灭心。<a id="a-Af"></a>所谓不生不灭与生灭和合乃至此非心识分别能知。<a id="a-Ag"></a>以真如自在用义故。<a id="a-Ah"></a>今叙之也。<a id="a-Ai"></a>文有四句。<a id="a-Aj"></a>于中上句标生灭。<a id="a-Ak"></a>所以余句释生灭相。<a id="a-Al"></a>初句言但者。<a id="a-Am"></a>词也。<a id="a-An"></a>以由也。<a id="a-Ao"></a>此性虽寂寥虚旷冲深包博。<a id="a-Ap"></a>非生非灭不垢不净。<a id="a-Aq"></a>然不住此一向寂灭。<a id="a-Ar"></a>非染净中而随彼能熏成一切法。<a id="a-As"></a>随染即九相生灭。<a id="a-At"></a>随净即三乘圣道。<a id="a-Au"></a>皆由真如。<a id="a-Av"></a>以无住为其种性。<a id="a-Aw"></a>亦由性是无住故。<a id="a-Ax"></a>能然也。<a id="a-Ay"></a>净名云。<a id="a-Az"></a>从无住本立一切法。<a id="a-B0"></a>楞严云。<a id="a-B1"></a>本此无住以立世界及诸众生。<a id="a-B2"></a>非同他宗明真如体。<a id="a-B3"></a>一向坚密犹如玉石。<a id="a-B4"></a>不受熏习不能随缘。<a id="a-B5"></a>但说赖耶为染净本。<a id="a-B6"></a>受熏持种也。<a id="a-B7"></a>随派下喻明也。<a id="a-B8"></a>水分流谓之派。<a id="a-B9"></a>路分径谓之岐。<a id="a-BA"></a>今取岐派共为一喻。<a id="a-BB"></a>谓如一源之水随何岐路分流成派。<a id="a-BC"></a>真心亦尔。<a id="a-BD"></a>随何因缘作凡圣等。<a id="a-BE"></a>如下即明。<a id="a-BF"></a>逐迷下正辨生灭之相。<a id="a-BG"></a>逐随也。<a id="a-BH"></a>任从也。<a id="a-BI"></a>迷则背觉合尘。<a id="a-BJ"></a>悟则背尘合觉。<a id="a-BK"></a>然其迷悟各具因缘。<a id="a-BL"></a>迷中以无明为因。<a id="a-BM"></a>境界为缘。<a id="a-BN"></a>悟中以本觉内熏为因。<a id="a-BO"></a>师教外熏为缘若随从迷中因缘。<a id="a-BP"></a>即沈于生死。<a id="a-BQ"></a>则一切有漏染法。<a id="a-BR"></a>起一切无漏净法灭(灭则隐灭)若随从悟中因缘。<a id="a-BS"></a>即升于觉路。<a id="a-BT"></a>则一切无漏净法起。<a id="a-BU"></a>一切有漏染法灭(灭即亡灭)如下文说。<a id="a-BV"></a>无明为因生三细。<a id="a-BW"></a>境界为缘生六粗。<a id="a-BX"></a>即沉沦五道。<a id="a-BY"></a>是为逐迷也。<a id="a-BZ"></a>本觉内熏为因。<a id="a-Ba"></a>师教外熏为缘。<a id="a-Bb"></a>发解起行即超升佛果。<a id="a-Bc"></a>是为从悟也。<a id="a-Bd"></a>迷之与悟皆是性为。<a id="a-Be"></a>迷悟虽殊不思议一。<a id="a-Bf"></a>故经云。<a id="a-Bg"></a>无始时来性一切法依止。<a id="a-Bh"></a>由此有诸趣及证涅槃果。<a id="a-Bi"></a>华严经中性起法门。<a id="a-Bj"></a>即斯义也。<a id="a-Bk"></a>又涅槃云。<a id="a-Bl"></a>佛性随流成众味等。<a id="a-Bm"></a>楞严云。<a id="a-Bn"></a>譬如虚空体非群相而不拒彼诸相。<a id="a-Bo"></a>发挥日照则明。<a id="a-Bp"></a>云屯则闇等。<a id="a-Bq"></a>皆显真如不住自性。<a id="a-Br"></a>随缘成法也。</p>
  <p id="aBs">虽复下四明二门不二也。<a id="a-Bt"></a>上说真如生灭其义迢然。<a id="a-Bu"></a>虽行相不同。<a id="a-Bv"></a>然理归一揆二而不二故。<a id="a-Bw"></a>有此门。<a id="a-Bx"></a>即下解释文云。<a id="a-By"></a>复次显示从生灭门即入真如门。<a id="a-Bz"></a>所谓推求五阴色之与心。<a id="a-C0"></a>六尘境界毕竟无念。<a id="a-C1"></a>乃至若能观察知心无念。<a id="a-C2"></a>即得随顺入真如门。<a id="a-C3"></a>今此叙之也。<a id="a-C4"></a>文二。<a id="a-C5"></a>初法二。<a id="a-C6"></a>初正明不二。<a id="a-C7"></a>文中四句。<a id="a-C8"></a>前二句明生灭不碍真如。<a id="a-C9"></a>后二句明真如不碍生灭既互不相碍。<a id="a-CA"></a>即不二之义也。<a id="a-CB"></a>今初虽复者。<a id="a-CC"></a>词含纵夺贯下二句。<a id="a-CD"></a>繁多兴起鼓动跃跳也。<a id="a-CE"></a>繁则染净多途。<a id="a-CF"></a>兴则新新生起。<a id="a-CG"></a>鼓则体非常住。<a id="a-CH"></a>跃则相不久停。<a id="a-CI"></a>以染净因缘繁多兴起鼓动跳跃。<a id="a-CJ"></a>念念生灭未曾暂住。<a id="a-CK"></a>虽不暂住而其体不变。<a id="a-CL"></a>不变之性即是心源。<a id="a-CM"></a>心源即未尝有动故下文云。<a id="a-CN"></a>觉心初起心无初相。<a id="a-CO"></a>圆觉云。<a id="a-CP"></a>觉者如虚空平等不动转。<a id="a-CQ"></a>又下文云。<a id="a-CR"></a>虽念因缘善恶果报而亦即念性不可得。<a id="a-CS"></a>故云未始等。<a id="a-CT"></a>静谧下二句明真如不碍生灭。<a id="a-CU"></a>谧亦静也。<a id="a-CV"></a>静中之静故名为谧。<a id="a-CW"></a>静则相非生灭。<a id="a-CX"></a>谧则体绝有无。<a id="a-CY"></a>虚乃无碍圆通。<a id="a-CZ"></a>凝则寂而常照。<a id="a-Ca"></a>又无惑之喧烦曰静。<a id="a-Cb"></a>无业之迁流曰谧。<a id="a-Cc"></a>离色之质碍曰虚。<a id="a-Cd"></a>非心之生灭曰凝。<a id="a-Ce"></a>虽真体若是而用常随缘。<a id="a-Cf"></a>随缘之用为业为果。<a id="a-Cg"></a>善恶乐苦形影不差。<a id="a-Ch"></a>故云未尝乖等。<a id="a-Ci"></a>尝曾也。<a id="a-Cj"></a>乖违也。<a id="a-Ck"></a>业因果报皆通善恶漏与无漏。<a id="a-Cl"></a>即不动真际而建立诸法故。<a id="a-Cm"></a>净名云。<a id="a-Cn"></a>无我无造无受者。<a id="a-Co"></a>所作之业亦不忘。<a id="a-Cp"></a>下文云。<a id="a-Cq"></a>虽念诸法自性不生。<a id="a-Cr"></a>而复即念善恶苦乐等报。<a id="a-Cs"></a>不失不坏。</p>
  <p id="aCt">故使下二释成无碍。<a id="a-Cu"></a>前二句释真如不碍生灭。<a id="a-Cv"></a>后二句释生灭不碍真如。<a id="a-Cw"></a>言故使者。<a id="a-Cx"></a>即因前起后之词。<a id="a-Cy"></a>亦通下二句故者。<a id="a-Cz"></a>所以义使令也。<a id="a-D0"></a>由前真如不碍生灭。<a id="a-D1"></a>所以令其不变之真体。<a id="a-D2"></a>任运随缘起成染净。<a id="a-D3"></a>染净二字无法不摄。<a id="a-D4"></a>从来不同非适今也。<a id="a-D5"></a>故云恒殊。<a id="a-D6"></a>然此染净全性所起故。<a id="a-D7"></a>下文云。<a id="a-D8"></a>譬如种种瓦器皆同微尘性相。<a id="a-D9"></a>如是无漏无明皆同真如性相。<a id="a-DA"></a>不舍下二句释生灭。<a id="a-DB"></a>不碍真如由无碍故。<a id="a-DC"></a>所以令其不舍差别妄缘。<a id="a-DD"></a>即是一真实性。<a id="a-DE"></a>妄缘差别凡圣收尽。<a id="a-DF"></a>凡圣相异而体是一。<a id="a-DG"></a>一体之内。<a id="a-DH"></a>本无凡圣故云致一。<a id="a-DI"></a>致理也。<a id="a-DJ"></a>遂也。<a id="a-DK"></a>故下文云。<a id="a-DL"></a>一切凡夫声闻缘觉菩萨诸佛非前际生非后际灭。<a id="a-DM"></a>毕竟常恒等故圆觉云。<a id="a-DN"></a>于实相中实无菩萨及诸众生。<a id="a-DO"></a>又云。<a id="a-DP"></a>众生国土同一法性。</p>
  <p id="aDQ">其犹下二喻也。<a id="a-DR"></a>此中四句前二句喻真如不碍生灭。<a id="a-DS"></a>后二句喻生灭不碍真如。<a id="a-DT"></a>其者。<a id="a-DU"></a>指法之词。<a id="a-DV"></a>犹如也。<a id="a-DW"></a>波动喻生灭染净不同。<a id="a-DX"></a>水湿喻真如一体无异。<a id="a-DY"></a>波以动为相。<a id="a-DZ"></a>水以湿为性。<a id="a-Da"></a>初句反显。<a id="a-Db"></a>以喻生灭门中无有异真如之染净也。<a id="a-Dc"></a>故云波无等。<a id="a-Dd"></a>故即下顺喻由不异故遂能即于一心而辨生灭。<a id="a-De"></a>故云即水等。<a id="a-Df"></a>即喻前文不变性。<a id="a-Dg"></a>而缘起染净恒殊也。<a id="a-Dh"></a>水无下二句喻生灭不碍真如。<a id="a-Di"></a>初句反显以喻真如门中无有异染净之一心也。<a id="a-Dj"></a>故云水无等。<a id="a-Dk"></a>次句顺喻由不异故。<a id="a-Dl"></a>遂能即彼生灭而显真如故。<a id="a-Dm"></a>云即波等。<a id="a-Dn"></a>此喻前文不舍缘。<a id="a-Do"></a>而即真凡圣致一也。</p>
  <p id="aDp">是以下结成不二也。<a id="a-Dq"></a>是以二字结指之词。<a id="a-Dr"></a>动静等三对说有通别。<a id="a-Ds"></a>通则不出真如生灭两义。<a id="a-Dt"></a>谓动俗生死即生灭。<a id="a-Du"></a>余皆真如别则动静约喻。<a id="a-Dv"></a>真俗约谛。<a id="a-Dw"></a>生死涅槃约染净。<a id="a-Dx"></a>此诸二法本不相是法相迢然。<a id="a-Dy"></a>今以一性通之。<a id="a-Dz"></a>令动静无别。<a id="a-E0"></a>真俗不殊染净同体。<a id="a-E1"></a>一无所异。<a id="a-E2"></a>良以性起为相。<a id="a-E3"></a>境智历然。<a id="a-E4"></a>相得性融身心廓尔。<a id="a-E5"></a>故下文云如大海水因风波动。<a id="a-E6"></a>风相水相不相舍离。<a id="a-E7"></a>又经云。<a id="a-E8"></a>二谛并非双恒乖未曾各。<a id="a-E9"></a>又大集云。<a id="a-EA"></a>生死涅槃二界平等。<a id="a-EB"></a>即是佛界。<a id="a-EC"></a>此中交彻双融夷齐。<a id="a-ED"></a>一贯等正显二法不二之语。<a id="a-EE"></a>彻通融和夷平齐等贯通也。<a id="a-EF"></a>对文可见。<a id="a-EG"></a>然上四门旨趣微妙。<a id="a-EH"></a>初则标本以彰末。<a id="a-EI"></a>使万有星罗于义天。<a id="a-EJ"></a>后则摄末以归本。<a id="a-EK"></a>俾群象泯同于性海。<a id="a-EL"></a>乍舒乍卷或存或亡。<a id="a-EM"></a>法乃同时义无前后由是阿鼻依正全处极圣之自心。<a id="a-EN"></a>毗卢身土不逾下凡之一念。<a id="a-EO"></a>圆实之旨其在兹焉。<a id="a-EP"></a>问初叙一心。<a id="a-EQ"></a>后辨二门不二。<a id="a-ER"></a>亦即一心初后何别。<a id="a-ES"></a>答初之一心心当能起。<a id="a-ET"></a>后之一心心当所归。<a id="a-EU"></a>虽前后体同。<a id="a-EV"></a>且始终义异。<a id="a-EW"></a>但以本是一心离名绝相。<a id="a-EX"></a>由其迷悟万法随生。<a id="a-EY"></a>生法本空一切唯识。<a id="a-EZ"></a>识如幻梦。<a id="a-Ea"></a>但是一心。<a id="a-Eb"></a>由是论依法说。<a id="a-Ec"></a>疏约论明次第四门故无所越。<a id="a-Ed"></a>一论之旨其在兹焉。</p>
  <p id="aEe">但以下明造论因由二。<a id="a-Ef"></a>今初反显者。<a id="a-Eg"></a>欲显菩萨造论。<a id="a-Eh"></a>先明不假论。<a id="a-Ei"></a>时如来在世。<a id="a-Ej"></a>即时胜缘胜根熟易调。<a id="a-Ek"></a>即根胜行胜。<a id="a-El"></a>谓牟尼释尊成道已来。<a id="a-Em"></a>未涅槃时法化流行。<a id="a-En"></a>圣贤辅赞人根成熟性行调柔。<a id="a-Eo"></a>非一佛所种诸善根。<a id="a-Ep"></a>于无量劫久植德本。<a id="a-Eq"></a>一禀下明根行胜相不须再闻。<a id="a-Er"></a>故言一承顺圣旨。<a id="a-Es"></a>故云禀尊言者。<a id="a-Et"></a>八音四辩金口亲宣。<a id="a-Eu"></a>闻而获益逮无生忍。<a id="a-Ev"></a>故云悬契。<a id="a-Ew"></a>又悬者。<a id="a-Ex"></a>远也。<a id="a-Ey"></a>不必亲从金口。<a id="a-Ez"></a>但展转传闻。<a id="a-F0"></a>如身子闻马胜因缘。<a id="a-F1"></a>目犍连承舍利转教。<a id="a-F2"></a>此之根性尚不藉结集之经。<a id="a-F3"></a>岂假菩萨造论。<a id="a-F4"></a>故下论云。<a id="a-F5"></a>若如来在世众生利根。<a id="a-F6"></a>能说之人色心业胜。<a id="a-F7"></a>圆音一演异类等解。<a id="a-F8"></a>则不须论。</p>
  <p id="aF9">大师下正明二。<a id="a-FA"></a>初叙谬述迷二。<a id="a-FB"></a>初总叙也。<a id="a-FC"></a>大师者。<a id="a-FD"></a>德业高胜可轨可范。<a id="a-FE"></a>即十号中天人师一号也。<a id="a-FF"></a>缘终息化佛日韬光。<a id="a-FG"></a>故云没后。<a id="a-FH"></a>即时缘俱劣也。<a id="a-FI"></a>尔时则昏衢失照世皆闇冥。<a id="a-FJ"></a>正法陵迟。<a id="a-FK"></a>故名为劣。<a id="a-FL"></a>异执下明根行俱劣。<a id="a-FM"></a>颠倒计著名为异执。<a id="a-FN"></a>乱于正理故曰纷纶。<a id="a-FO"></a>纷乱纶理也。<a id="a-FP"></a>此有三类。<a id="a-FQ"></a>执计不同故名为异一。<a id="a-FR"></a>凡夫依于钝惑执五蕴色心。<a id="a-FS"></a>计为常乐我净。<a id="a-FT"></a>二外道依于分别。<a id="a-FU"></a>于五蕴上计其有我。<a id="a-FV"></a>或即蕴离蕴着断着常。<a id="a-FW"></a>起六十二见等。<a id="a-FX"></a>三小乘虽破我执。<a id="a-FY"></a>而起法见。<a id="a-FZ"></a>不知真常而计无常等。<a id="a-Fa"></a>四随自见解各立己宗。<a id="a-Fb"></a>分为二十余部。<a id="a-Fc"></a>互相是非。<a id="a-Fd"></a>此即俱名异执。<a id="a-Fe"></a>或趣下明其劣相。<a id="a-Ff"></a>或者。<a id="a-Fg"></a>不定之词。<a id="a-Fh"></a>此等根性既劣。<a id="a-Fi"></a>或随利钝使成凡外。<a id="a-Fj"></a>或闻权浅教为小乘也。<a id="a-Fk"></a>凡夫外道非佛正法。<a id="a-Fl"></a>故名邪途。<a id="a-Fm"></a>宗习归向名之为趣。<a id="a-Fn"></a>小径者。<a id="a-Fo"></a>已离我执不名为邪。<a id="a-Fp"></a>未得法空不名大道。<a id="a-Fq"></a>趣理偏僻厌心勤劳。<a id="a-Fr"></a>切募化城不求宝所。<a id="a-Fs"></a>唯贪自利岂能运他。<a id="a-Ft"></a>既匪大途故云小径。</p>
  <p id="aFu">遂使下别显二。<a id="a-Fv"></a>初迷理。<a id="a-Fw"></a>遂使者。<a id="a-Fx"></a>蹑前起后之词。<a id="a-Fy"></a>由前根缘既劣异执仍繁。<a id="a-Fz"></a>遂令迷本真心逐妄流转。<a id="a-G0"></a>功德法宝本有而无用。<a id="a-G1"></a>圆解神珠垢覆而不现。<a id="a-G2"></a>孤穷生死之路。<a id="a-G3"></a>佣赁涅槃之门。<a id="a-G4"></a>动经尘劫飘然浪迹。<a id="a-G5"></a>三德秘藏莫之能入也。<a id="a-G6"></a>此中二喻各出一经。<a id="a-G7"></a>一贫家宝藏喻。<a id="a-G8"></a>即如来藏经九喻中之第五也。<a id="a-G9"></a>彼文云。<a id="a-GA"></a>譬如贫家有珍宝藏。<a id="a-GB"></a>宝不能言我在此中。<a id="a-GC"></a>既不自知。<a id="a-GD"></a>又无语者。<a id="a-GE"></a>不能开发此珍宝藏。<a id="a-GF"></a>一切众生亦复如是。<a id="a-GG"></a>如来知见大法宝藏在其身内。<a id="a-GH"></a>不闻不知。<a id="a-GI"></a>耽惑五欲轮转生死。<a id="a-GJ"></a>受苦无量等。<a id="a-GK"></a>匿隐济救乏阙也。<a id="a-GL"></a>少而无父曰孤。<a id="a-GM"></a>无财之极曰穷。<a id="a-GN"></a>合法可知。<a id="a-GO"></a>二衣内明珠喻。<a id="a-GP"></a>即法华五百弟子受记之文。<a id="a-GQ"></a>广说如彼。<a id="a-GR"></a>赁力曰佣。<a id="a-GS"></a>给使曰作。<a id="a-GT"></a>余文可解。</p>
  <p id="aGU">加以下二迷教也。<a id="a-GV"></a>言加以者。<a id="a-GW"></a>以如来灭度之后。<a id="a-GX"></a>虽不亲承金口。<a id="a-GY"></a>然有结集教文。<a id="a-GZ"></a>可以寻言见象寻象得意。<a id="a-Ga"></a>众生根性虽劣。<a id="a-Gb"></a>多起异见。<a id="a-Gc"></a>苟能闻于大法。<a id="a-Gd"></a>自然改正。<a id="a-Ge"></a>今又否能寻绎废置敷宣圆理。<a id="a-Gf"></a>既而蔑闻邪见于焉难革圣人既灭根行仍微。<a id="a-Gg"></a>圆实之教抑又不行故云加。<a id="a-Gh"></a>以文中四句。<a id="a-Gi"></a>前二句明大教颓纲。<a id="a-Gj"></a>后二句明迷者难改。<a id="a-Gk"></a>教非小道运至无上。<a id="a-Gl"></a>故曰大乘。<a id="a-Gm"></a>终极圆实拣异权浅。<a id="a-Gn"></a>故名深旨。<a id="a-Go"></a>贝叶者。<a id="a-Gp"></a>即多罗树叶也。<a id="a-Gq"></a>犹此方竹帛简牍之类。<a id="a-Gr"></a>载能诠文可以披取。<a id="a-Gs"></a>见所诠理如说而行。<a id="a-Gt"></a>反迷归悟今隐废不行。<a id="a-Gu"></a>故云沈也。<a id="a-Gv"></a>下二句明迷者难改。<a id="a-Gw"></a>群有者。<a id="a-Gx"></a>即前凡夫外道小乘类。<a id="a-Gy"></a>各众多故云群有。<a id="a-Gz"></a>无正法眼不见佛性。<a id="a-H0"></a>故曰盲徒。<a id="a-H1"></a>驰谓奔趣异路。<a id="a-H2"></a>即邪途小径也。<a id="a-H3"></a>既不能就之于有道正之以圆乘。<a id="a-H4"></a>迷谬日深习以成性。<a id="a-H5"></a>服药不瞑眩。<a id="a-H6"></a>厥疾何瘳。<a id="a-H7"></a>还复无因。<a id="a-H8"></a>故云莫反。</p>
  <p id="aH9">爰有下二兴悲造论。<a id="a-HA"></a>三今初悲叹人法也。<a id="a-HB"></a>初二句能叹爰曰也。<a id="a-HC"></a>谓如来灭度已。<a id="a-HD"></a>六百年人根虽劣正法尚存。<a id="a-HE"></a>圣人示生兴我真教。<a id="a-HF"></a>故云爰有大士。<a id="a-HG"></a>谓马鸣论主。<a id="a-HH"></a>本成正觉号大光明。<a id="a-HI"></a>迹居八地为法身菩萨。<a id="a-HJ"></a>发大心信大法。<a id="a-HK"></a>解大义修大行。<a id="a-HL"></a>证大道趣大果。<a id="a-HM"></a>非其小流故云大士也。<a id="a-HN"></a>马鸣者。<a id="a-HO"></a>谓此菩萨生时及说法时。<a id="a-HP"></a>感众马悲鸣故受斯称。<a id="a-HQ"></a>如下广释。<a id="a-HR"></a>慨此下二句所叹。<a id="a-HS"></a>初句叹教无声之叹。<a id="a-HT"></a>曰慨颓纲者。<a id="a-HU"></a>喻也。<a id="a-HV"></a>圆实之教寻绎既罕。<a id="a-HW"></a>沉废不行。<a id="a-HX"></a>如大纲既颓纲目何整人天鱼。<a id="a-HY"></a>无其涝漉佛彼岸何由得致。<a id="a-HZ"></a>游泳苦海无能出期。<a id="a-Ha"></a>道之不行职由斯也。<a id="a-Hb"></a>悼斯下伤迷悼伤沦沉溺没也。<a id="a-Hc"></a>大士见教纲沈纲颓而不举。<a id="a-Hd"></a>迷徒溺丧沦而不升。<a id="a-He"></a>叹之伤之宁不思救。<a id="a-Hf"></a>故经云。<a id="a-Hg"></a>我以佛眼观见六道众生贫穷无福慧。<a id="a-Hh"></a>入生死险道。<a id="a-Hi"></a>相续苦不断。<a id="a-Hj"></a>乃至不求大势佛及以断苦法。<a id="a-Hk"></a>为是众生故而起大悲心等。</p>
  <p id="aHl">将欲下二述造论意。<a id="a-Hm"></a>文有六句。<a id="a-Hn"></a>初二句明教显理。<a id="a-Ho"></a>次二句破邪归正。<a id="a-Hp"></a>后二句令获顿益。<a id="a-Hq"></a>今初。<a id="a-Hr"></a>将者。<a id="a-Hs"></a>当也。<a id="a-Ht"></a>且也。<a id="a-Hu"></a>欲谓希愿。<a id="a-Hv"></a>启谓开发。<a id="a-Hw"></a>了义大乘名为深经。<a id="a-Hx"></a>终实圆理故曰妙旨。<a id="a-Hy"></a>佛亲说时利根者得入。<a id="a-Hz"></a>如人有目日光明照。<a id="a-I0"></a>见种种色。<a id="a-I1"></a>灭度之后昏钝性障。<a id="a-I2"></a>诸阿颠迦其犹昏衢。<a id="a-I3"></a>昏衢之体是谓二障。<a id="a-I4"></a>大士思欲发挥圆实旨趣。<a id="a-I5"></a>令彼迷者失无明闇。<a id="a-I6"></a>佛昔曾破今更重明。<a id="a-I7"></a>故云再曜。<a id="a-I8"></a>次二句破邪归正。<a id="a-I9"></a>斥谓指破。<a id="a-IA"></a>心行理外总名邪见。<a id="a-IB"></a>非但不信因果而已。<a id="a-IC"></a>此乃凡夫外道二乘。<a id="a-ID"></a>俱名为邪。<a id="a-IE"></a>故迦葉言。<a id="a-IF"></a>我等自此已前皆名邪见人也颠顶也。<a id="a-IG"></a>以头向下故名颠倒。<a id="a-IH"></a>或颠者。<a id="a-II"></a>病也。<a id="a-IJ"></a>眸即目瞳。<a id="a-IK"></a>此举喻也。<a id="a-IL"></a>如人眼之有病。<a id="a-IM"></a>妄见空华毛轮二月等。<a id="a-IN"></a>又颠即心狂。<a id="a-IO"></a>由心狂故目睹诸物。<a id="a-IP"></a>皆悉不正。<a id="a-IQ"></a>谓非亲见亲等。<a id="a-IR"></a>彼邪见者亦复如是。<a id="a-IS"></a>于性空处见生死涅槃。<a id="a-IT"></a>于妙明中成分别见妄。<a id="a-IU"></a>正趣者真菩提路也。<a id="a-IV"></a>往而却还曰归。<a id="a-IW"></a>众生迷见不依正道。<a id="a-IX"></a>旁行五趣。<a id="a-IY"></a>纵出三界亦落无为坑中。<a id="a-IZ"></a>今欲令彼不循异辙。<a id="a-Ia"></a>还向直道。<a id="a-Ib"></a>无诸委曲也。<a id="a-Ic"></a>后二句结成顿益。<a id="a-Id"></a>初喻。<a id="a-Ie"></a>次法。<a id="a-If"></a>水初出可以滥觞。<a id="a-Ig"></a>曰源者。<a id="a-Ih"></a>即人也。<a id="a-Ii"></a>如人溯洄穷其水本。<a id="a-Ij"></a>名为还源。<a id="a-Ik"></a>以喻行者反生死流归于本际也。<a id="a-Il"></a>得本际者。<a id="a-Im"></a>名觉心源。<a id="a-In"></a>故下文云。<a id="a-Io"></a>觉心源者。<a id="a-Ip"></a>名究竟觉。<a id="a-Iq"></a>若准他说。<a id="a-Ir"></a>三无数劫修习广大行愿。<a id="a-Is"></a>方成正觉。<a id="a-It"></a>如挹流讨源也。<a id="a-Iu"></a>今言可即非遥者。<a id="a-Iv"></a>谓只于生灭之处。<a id="a-Iw"></a>示彼因缘无性。<a id="a-Ix"></a>四相本自不生死即真实。<a id="a-Iy"></a>如下论云四相本来平等唯一觉故。<a id="a-Iz"></a>又云。<a id="a-J0"></a>一切法悉皆真故。<a id="a-J1"></a>皆同如故。<a id="a-J2"></a>圆觉云。<a id="a-J3"></a>知幻即离不作方便。<a id="a-J4"></a>离幻即觉亦无渐次。<a id="a-J5"></a>又南岳云。<a id="a-J6"></a>道源不远性海非遥。<a id="a-J7"></a>肇公亦云。<a id="a-J8"></a>道远乎哉。<a id="a-J9"></a>触事而真。<a id="a-JA"></a>圣远乎哉。<a id="a-JB"></a>体之即神。<a id="a-JC"></a>斯皆可即非遥之义也。<a id="a-JD"></a>如示万派之水。<a id="a-JE"></a>即是本源之水。<a id="a-JF"></a>无二别也。<a id="a-JG"></a>如是则一念契真。<a id="a-JH"></a>即名为佛。<a id="a-JI"></a>岂待多劫而远求耶。<a id="a-JJ"></a>顿益之义昭然可见。</p>
  <p id="aJK">造广下三正造诸论二。<a id="a-JL"></a>初广论。<a id="a-JM"></a>谓甘蔗论。<a id="a-JN"></a>释中本楞伽经义味丰美。<a id="a-JO"></a>故立斯称。<a id="a-JP"></a>又造一心遍满论。<a id="a-JQ"></a>融俗归真论。<a id="a-JR"></a>真如三昧论等一百余部。<a id="a-JS"></a>如来灭度方六百载。<a id="a-JT"></a>人根稍利堪受广说。<a id="a-JU"></a>故云当时遐远群众品类也。<a id="a-JV"></a>即普该众类远及未来。<a id="a-JW"></a>凡是当机皆获斯利。<a id="a-JX"></a>故云遐益群品。</p>
  <p id="aJY">既文下二略论三。<a id="a-JZ"></a>今初出所以也。<a id="a-Ja"></a>既者。<a id="a-Jb"></a>已也。<a id="a-Jc"></a>即印前之词。<a id="a-Jd"></a>文多谓甘蔗论六百卷。<a id="a-Je"></a>或云一百卷。<a id="a-Jf"></a>此方无本难定是非。<a id="a-Jg"></a>邈远也。<a id="a-Jh"></a>文句既多义又深远。<a id="a-Ji"></a>后代虽有圆顿根性。<a id="a-Jj"></a>心力劣者于此文义广博之论。<a id="a-Jk"></a>不能备览。<a id="a-Jl"></a>非谓一向权小之机名为浅识。<a id="a-Jm"></a>以此略论。<a id="a-Jn"></a>正为大乘顿根令悟入故。<a id="a-Jo"></a>故下文云。<a id="a-Jp"></a>自有众生。<a id="a-Jq"></a>复以广论文多为烦。<a id="a-Jr"></a>心乐总持少文而摄多义。<a id="a-Js"></a>能取解者。<a id="a-Jt"></a>又云。<a id="a-Ju"></a>为欲解释如来根本之义。<a id="a-Jv"></a>令诸众生正解不谬故。<a id="a-Jw"></a>为令善根成熟众生。<a id="a-Jx"></a>于摩诃衍法堪任不退信故等。<a id="a-Jy"></a>斯则正为大乘信解位人。<a id="a-Jz"></a>而作因缘反知。<a id="a-K0"></a>于此广中但无心力。<a id="a-K1"></a>名为浅识。</p>
  <p id="aK2">悲末下二正造论。<a id="a-K3"></a>悲谓菩萨造论之心。<a id="a-K4"></a>菩萨发心体于三种。<a id="a-K5"></a>谓大悲大智大愿。<a id="a-K6"></a>悲则度生智则求证。<a id="a-K7"></a>愿则总摄。<a id="a-K8"></a>今为拔众生苦与究竟乐。<a id="a-K9"></a>而造斯论。<a id="a-KA"></a>故须悲也。<a id="a-KB"></a>下论云。<a id="a-KC"></a>所谓为令众生离一切苦。<a id="a-KD"></a>得究竟乐。<a id="a-KE"></a>非求世间名利恭敬故。<a id="a-KF"></a>末叶约时迷伦约类。<a id="a-KG"></a>以佛灭后二千五百年去。<a id="a-KH"></a>解脱智慧多闻禅定俱不牢固。<a id="a-KI"></a>但随迷见唯起诤论。<a id="a-KJ"></a>如斯类也。<a id="a-KK"></a>诚堪愍之故造此论。<a id="a-KL"></a>令其悟入。<a id="a-KM"></a>叶世也。<a id="a-KN"></a>伦类也。</p>
  <p id="aKO">可谓下三彰功益二。<a id="a-KP"></a>今初略能含广。<a id="a-KQ"></a>可谓者。<a id="a-KR"></a>印叹之词。<a id="a-KS"></a>论唯一轴二十四纸。<a id="a-KT"></a>故云文约约略也。<a id="a-KU"></a>所诠之法义备河沙。<a id="a-KV"></a>故云义丰丰多也。<a id="a-KW"></a>斯则摄尽十方三世诸佛法藏。<a id="a-KX"></a>故下文云。<a id="a-KY"></a>诸佛甚深广大义。<a id="a-KZ"></a>我今随顺总持说。<a id="a-Ka"></a>又云。<a id="a-Kb"></a>如是摩诃衍诸佛秘藏。<a id="a-Kc"></a>我已总说。<a id="a-Kd"></a>解行等者。<a id="a-Ke"></a>解即立义解释二分。<a id="a-Kf"></a>所诠令生解故。<a id="a-Kg"></a>行即修行信心及劝修利益。<a id="a-Kh"></a>所诠令起行故。<a id="a-Ki"></a>又云。<a id="a-Kj"></a>于真如法中。<a id="a-Kk"></a>深解现前所修离相。<a id="a-Kl"></a>又云。<a id="a-Km"></a>知心妄动无前境界。<a id="a-Kn"></a>修远离法等。<a id="a-Ko"></a>俱即是兼义意无别。<a id="a-Kp"></a>解行两足故曰俱兼亦可。<a id="a-Kq"></a>俱则具于解行。<a id="a-Kr"></a>兼则解中有行行中有解。<a id="a-Ks"></a>目足更资方到清凉池尔。</p>
  <p id="aKt">中下下二巧被根缘。<a id="a-Ku"></a>谓中根已下之类。<a id="a-Kv"></a>皆由此论。<a id="a-Kw"></a>开示而得悟入佛之知见。<a id="a-Kx"></a>若约位说。<a id="a-Ky"></a>悟当信解入当行证。<a id="a-Kz"></a>若依天台兼于开示。<a id="a-L0"></a>总对圆教四十位人。<a id="a-L1"></a>即住行向地。<a id="a-L2"></a>如次以配开示悟入也。<a id="a-L3"></a>今以深该浅故云悟入者矣辞也。<a id="a-L4"></a>然此中下之言。<a id="a-L5"></a>非谓对大指小名为中下。<a id="a-L6"></a>以大乘圆顿之根自有上中下别。<a id="a-L7"></a>今是圆根之中下也。<a id="a-L8"></a>如圆觉经三根之义。<a id="a-L9"></a>正同于此。<a id="a-LA"></a>今言中下悟入。<a id="a-LB"></a>以让上根广论被故。</p>
 </body>
</html>