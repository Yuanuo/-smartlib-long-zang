<!doctype html>
<html id="z3IBXIH1g6" data-ver="1149">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第二</h1>
  <p id="a2">将解下别释义门二。<a id="a-3"></a>初开章悬叙中六者。<a id="a-4"></a>盖于纶绪。<a id="a-5"></a>何者。<a id="a-6"></a>夫圣人所作必不徒然。<a id="a-7"></a>兹论发兴有何所以。<a id="a-8"></a>故受之以教起因缘也。<a id="a-9"></a>名教既兴已知由渐释氏之学三藏统收。<a id="a-A"></a>约法约人如何摄属。<a id="a-B"></a>故受之以明藏所摄也。<a id="a-C"></a>论藏通乎大小菩萨。<a id="a-D"></a>有其权实不以义求。<a id="a-E"></a>罔知旨趣。<a id="a-F"></a>此论诠法分齐至何。<a id="a-G"></a>故受之以显教义分齐也。<a id="a-H"></a>教所诠义以知至极。<a id="a-I"></a>未委何等机宜于此悟入。<a id="a-J"></a>故受之以教所被机也。<a id="a-K"></a>所诠所被既已昭然。<a id="a-L"></a>未审能诠以何为体。<a id="a-M"></a>故受之以能诠教体也。<a id="a-N"></a>教体既明教下所诠宗于何事宗之。<a id="a-O"></a>毕竟趣向于何。<a id="a-P"></a>故受之以所诠宗趣也。<a id="a-Q"></a>凡是教兴悉须具此。<a id="a-R"></a>故今悬叙止斯六门。<a id="a-S"></a>谓论所因故。<a id="a-T"></a>论所摄故。<a id="a-U"></a>论所诠故。<a id="a-V"></a>论所被故。<a id="a-W"></a>论所依故。<a id="a-X"></a>论宗归故。<a id="a-Y"></a>然本疏开章具例十门。<a id="a-Z"></a>前六同此。<a id="a-a"></a>但于此后更列四门。<a id="a-b"></a>谓释论题目造论时代翻译年月随文解释如次至十也。<a id="a-c"></a>今疏不依彼列者。<a id="a-d"></a>以是悬叙义门。<a id="a-e"></a>不欲杂于别解文义故。<a id="a-f"></a>将后四合在随文注解之中。<a id="a-g"></a>由是悬叙。<a id="a-h"></a>但有六段。</p>
  <p id="ai">一辨教下二释文二。<a id="a-j"></a>初总标也。<a id="a-k"></a>十征释者。<a id="a-l"></a>十段之中皆初一句是征。<a id="a-m"></a>余皆释也。</p>
  <p id="an">一依下别列十段。<a id="a-o"></a>今初依何智者。<a id="a-p"></a>起论之体莫先于智。<a id="a-q"></a>无智不能起论故。<a id="a-r"></a>佛法中智为根本也。<a id="a-s"></a>斯则六因之中智生因也。<a id="a-t"></a>以有智故有义。<a id="a-u"></a>有义故立言。<a id="a-v"></a>故此十中先责其智。<a id="a-w"></a>谓依下释也。<a id="a-x"></a>然菩萨之智有权有实。<a id="a-y"></a>实智诣理虚通往来。<a id="a-z"></a>符会真体名洞契心源。<a id="a-10"></a>心源即无相真理也。<a id="a-11"></a>契此理故名无生忍。<a id="a-12"></a>即根本智也。<a id="a-13"></a>权智干事建立佛法。<a id="a-14"></a>成就众生。<a id="a-15"></a>随其根性授与法药。<a id="a-16"></a>令得服行。<a id="a-17"></a>名随机巧妙之辩。<a id="a-18"></a>谓顺其根欲上中下品。<a id="a-19"></a>故曰随机。<a id="a-1A"></a>言无疏拙曲成万物而不遗。<a id="a-1B"></a>故名之为巧。<a id="a-1C"></a>巧无巧相不可以言议思度。<a id="a-1D"></a>故名妙也。<a id="a-1E"></a>此智腾之于口。<a id="a-1F"></a>故名为辩。<a id="a-1G"></a>此辩有四有七。<a id="a-1H"></a>四谓四无碍辩。<a id="a-1I"></a>即法义词乐说也。<a id="a-1J"></a>亦名四无碍智但在心在口用处不同。<a id="a-1K"></a>故得智辩之名。<a id="a-1L"></a>其体一也。<a id="a-1M"></a>七辩者。<a id="a-1N"></a>一捷辩。<a id="a-1O"></a>卒答不思须即言故。<a id="a-1P"></a>二无断辩。<a id="a-1Q"></a>相续连环而无竭故。<a id="a-1R"></a>三迅辩。<a id="a-1S"></a>明于理事心无痴闇。<a id="a-1T"></a>言音迅疾如悬河故。<a id="a-1U"></a>四随应辩。<a id="a-1V"></a>应于时机无差异故。<a id="a-1W"></a>五无疏谬辩。<a id="a-1X"></a>所说契理无差失故。<a id="a-1Y"></a>六丰义味辩。<a id="a-1Z"></a>名数理事皆无量故。<a id="a-1a"></a>七一切世间最上妙辩。<a id="a-1b"></a>此辩有五德。<a id="a-1c"></a>一甚深如雷。<a id="a-1d"></a>二清彻远闻。<a id="a-1e"></a>三其声哀雅如迦陵频伽。<a id="a-1f"></a>四能令众生入心爱敬。<a id="a-1g"></a>五若有闻者欢喜无厌。<a id="a-1h"></a>具此五者名最上也。<a id="a-1i"></a>此上四七之辩。<a id="a-1j"></a>皆因本智证理而后得故。<a id="a-1k"></a>名后得智。<a id="a-1l"></a>巧妙之相在次两门。<a id="a-1m"></a>然圣智圆通必须理事双照。<a id="a-1n"></a>随阙一种则非圆智。<a id="a-1o"></a>今论主迹居八地。<a id="a-1p"></a>正证无生入真如门。<a id="a-1q"></a>即根本实智照生灭门。<a id="a-1r"></a>随彼事量一一观察。<a id="a-1s"></a>知机设化应根巧说。<a id="a-1t"></a>即后得权智。<a id="a-1u"></a>权实二智随用虽殊。<a id="a-1v"></a>然体无二。<a id="a-1w"></a>依此一体圆智而建立论文故。<a id="a-1x"></a>十地论称叹说者。<a id="a-1y"></a>有三辩才智。<a id="a-1z"></a>谓真实智体性智果智。<a id="a-20"></a>前二即根本后得。<a id="a-21"></a>后一即后得之用。<a id="a-22"></a>谓依体性起言巧说。<a id="a-23"></a>故言果也。<a id="a-24"></a>今此所明通前三智也。<a id="a-25"></a>示何法者。<a id="a-26"></a>已知论主所依。<a id="a-27"></a>非是下凡有漏之识。<a id="a-28"></a>但依二智无漏建立。<a id="a-29"></a>凡所有言。<a id="a-2A"></a>尽合真理契会时机。<a id="a-2B"></a>必无过矣。<a id="a-2C"></a>如其所示是何法门。<a id="a-2D"></a>令彼信解修断入证耶。<a id="a-2E"></a>故此征之。<a id="a-2F"></a>谓一心下释也。<a id="a-2G"></a>然大乘法体。<a id="a-2H"></a>是众生诸佛无二真源。<a id="a-2I"></a>不分染净真妄差别。<a id="a-2J"></a>而能具摄一切诸法。<a id="a-2K"></a>寂焉不动灵鉴无昧。<a id="a-2L"></a>故名一心。<a id="a-2M"></a>而此心体非真非妄。<a id="a-2N"></a>能真能妄故开二门。<a id="a-2O"></a>门者。<a id="a-2P"></a>无壅虚通往来出入自生开阖无妨之谓也。<a id="a-2Q"></a>依心无相立真如门。<a id="a-2R"></a>依心具法立生灭门。<a id="a-2S"></a>二门互通开阖自在。<a id="a-2T"></a>俱以一心为源。<a id="a-2U"></a>故云心真如心生灭也。<a id="a-2V"></a>三大者。<a id="a-2W"></a>即二门下所示之义。<a id="a-2X"></a>谓真如门唯示体大。<a id="a-2Y"></a>生灭门具示三大。<a id="a-2Z"></a>故下论云。<a id="a-2a"></a>是心真如相。<a id="a-2b"></a>即示摩诃衍体。<a id="a-2c"></a>故是心生灭因缘相。<a id="a-2d"></a>能示摩诃衍自体相用故。<a id="a-2e"></a>四信者。<a id="a-2f"></a>谓信真如及三宝也。<a id="a-2g"></a>信心是一信境有四故。<a id="a-2h"></a>成四信故。<a id="a-2i"></a>下论云。<a id="a-2j"></a>一者信根本。<a id="a-2k"></a>所谓乐念真如法故。<a id="a-2l"></a>乃至常念亲近修习如实行故。<a id="a-2m"></a>五行谓行布施持戒忍辱精进止观之法。<a id="a-2n"></a>成就前来四种信心。<a id="a-2o"></a>令成根不退入正道故。<a id="a-2p"></a>如下广明所言等者。<a id="a-2q"></a>法相至多。<a id="a-2r"></a>今疏从一至五。<a id="a-2s"></a>增数略列不及多。<a id="a-2t"></a>云故言等也。<a id="a-2u"></a>若具言之。<a id="a-2v"></a>即二觉四位四相四镜三细六粗等。<a id="a-2w"></a>不能广引。<a id="a-2x"></a>然疏列虽少无法不该。<a id="a-2y"></a>以生灭一门。<a id="a-2z"></a>具明世出世间一切法故。<a id="a-30"></a>此等皆是所示之法。<a id="a-31"></a>虽通云示。<a id="a-32"></a>然示义有别。<a id="a-33"></a>谓于上诸法示令信解行断证等。<a id="a-34"></a>配文可见。<a id="a-35"></a>由是疏中通云示也。<a id="a-36"></a>云何示者。<a id="a-37"></a>上之所列但是所示之法。<a id="a-38"></a>未知作何方便而显示之。<a id="a-39"></a>巧谓权巧。<a id="a-3A"></a>便谓方便。<a id="a-3B"></a>此属论主能示之智。<a id="a-3C"></a>一味大乘即一心真理。<a id="a-3D"></a>不分染净因果凡圣空有等异。<a id="a-3E"></a>故云一味。<a id="a-3F"></a>拣对二乘故名大乘。<a id="a-3G"></a>此之法体以智冥符离诸分别。<a id="a-3H"></a>乃云一味。<a id="a-3I"></a>若依言说示。<a id="a-3J"></a>即开为二。<a id="a-3K"></a>谓法义也。<a id="a-3L"></a>故论云。<a id="a-3M"></a>摩诃衍者。<a id="a-3N"></a>总说有二种。<a id="a-3O"></a>一者法。<a id="a-3P"></a>二者义。<a id="a-3Q"></a>仍开法为二门。<a id="a-3R"></a>演义为三大。<a id="a-3S"></a>故论云。<a id="a-3T"></a>依一心法有二种门。<a id="a-3U"></a>一者心真如门。<a id="a-3V"></a>二者心生灭门。<a id="a-3W"></a>又云。<a id="a-3X"></a>所言义者。<a id="a-3Y"></a>则有三种等。<a id="a-3Z"></a>备如前引。<a id="a-3a"></a>由此下结指。<a id="a-3b"></a>善权谓论主以一实智。<a id="a-3c"></a>证无分别一味真理。<a id="a-3d"></a>以方便力为众生故。<a id="a-3e"></a>善用巧便而开一味。<a id="a-3f"></a>成多法门。<a id="a-3g"></a>多无多相不违一味。<a id="a-3h"></a>故名善巧。<a id="a-3i"></a>开即演一为多。<a id="a-3j"></a>示即显令生解也。<a id="a-3k"></a>以何显者。<a id="a-3l"></a>意责前之善巧。<a id="a-3m"></a>乃是展彼义门令一成多。<a id="a-3n"></a>今欲令此义理皎然可见。<a id="a-3o"></a>由何方便而得显明。<a id="a-3p"></a>以由显明也。<a id="a-3q"></a>音即音声。<a id="a-3r"></a>字即文字。<a id="a-3s"></a>声无声相字无字相。<a id="a-3t"></a>故云妙善。<a id="a-3u"></a>谓论主于权实无碍智上。<a id="a-3v"></a>流演声名句文。<a id="a-3w"></a>是无漏善性所摄。<a id="a-3x"></a>不同凡夫属于无记。<a id="a-3y"></a>故净名云。<a id="a-3z"></a>夫说法者。<a id="a-40"></a>无说无示。<a id="a-41"></a>斯则唯为开导利益众生。<a id="a-42"></a>不依文字也。<a id="a-43"></a>华严十地品中喻空中风画等。<a id="a-44"></a>皆显声名句文。<a id="a-45"></a>非有非无也。<a id="a-46"></a>斯皆谓之妙音善字。<a id="a-47"></a>譬比也。<a id="a-48"></a>喻晓也。<a id="a-49"></a>即以近事比类。<a id="a-4A"></a>令于深法得晓了故。<a id="a-4B"></a>无著云。<a id="a-4C"></a>喻者见边义。<a id="a-4D"></a>谓以所见边与未所见边和合。<a id="a-4E"></a>正说名之为喻。<a id="a-4F"></a>师子觉云。<a id="a-4G"></a>所见边者。<a id="a-4H"></a>谓已显了分。<a id="a-4I"></a>未所见边者。<a id="a-4J"></a>谓未显了分。<a id="a-4K"></a>以显了分显未显了分。<a id="a-4L"></a>令义平等。<a id="a-4M"></a>所有正说名为立喻。<a id="a-4N"></a>然有二种。<a id="a-4O"></a>一者同法。<a id="a-4P"></a>二者异法。<a id="a-4Q"></a>同法者。<a id="a-4R"></a>若于是处显因同品决定有性。<a id="a-4S"></a>谓若所作见彼无常。<a id="a-4T"></a>譬如瓶等。<a id="a-4U"></a>异法者。<a id="a-4V"></a>若于是处说所立无因遍非有。<a id="a-4W"></a>谓若是常见非所作。<a id="a-4X"></a>如虚空等。<a id="a-4Y"></a>然离十过方为正喻。<a id="a-4Z"></a>同喻五过。<a id="a-4a"></a>谓能立法不成所立法不成。<a id="a-4b"></a>俱不成无合倒合。<a id="a-4c"></a>异喻五过。<a id="a-4d"></a>谓所立法不遣。<a id="a-4e"></a>能立法不遣。<a id="a-4f"></a>俱不遣不离倒离。<a id="a-4g"></a>宗谓所成立法。<a id="a-4h"></a>因即宗家因由。<a id="a-4i"></a>所以与前譬喻皆为能立故。<a id="a-4j"></a>因明论云。<a id="a-4k"></a>由宗因喻多言开示诸有。<a id="a-4l"></a>问者。<a id="a-4m"></a>未了义。<a id="a-4n"></a>故然宗者。<a id="a-4o"></a>有体有依。<a id="a-4p"></a>依有能别所别。<a id="a-4q"></a>依体之上共离九过。<a id="a-4r"></a>方为正宗。<a id="a-4s"></a>谓现量相违。<a id="a-4t"></a>比量相违。<a id="a-4u"></a>世间相违。<a id="a-4v"></a>自教相违。<a id="a-4w"></a>自语相违。<a id="a-4x"></a>能别不极成。<a id="a-4y"></a>所别不极成。<a id="a-4z"></a>俱不极成。<a id="a-50"></a>相符极成。<a id="a-51"></a>因有三相。<a id="a-52"></a>谓遍是宗法性。<a id="a-53"></a>同品定有性。<a id="a-54"></a>异品遍无性。<a id="a-55"></a>然因有二种。<a id="a-56"></a>谓生因了因。<a id="a-57"></a>生因如种生芽。<a id="a-58"></a>了因如灯照物。<a id="a-59"></a>然此二因各有三种。<a id="a-5A"></a>生因三者。<a id="a-5B"></a>一言生因。<a id="a-5C"></a>二智生因。<a id="a-5D"></a>三义生因。<a id="a-5E"></a>了因三者。<a id="a-5F"></a>一智了因。<a id="a-5G"></a>二言了因。<a id="a-5H"></a>三义了因。<a id="a-5I"></a>广如彼疏。<a id="a-5J"></a>然此因支离十四过方为正因。<a id="a-5K"></a>谓两俱不成随一不成。<a id="a-5L"></a>所依不成犹豫不成。<a id="a-5M"></a>共不定不共不定。<a id="a-5N"></a>同品一分转。<a id="a-5O"></a>异品遍转。<a id="a-5P"></a>异品一分转。<a id="a-5Q"></a>同品遍转。<a id="a-5R"></a>俱品一分转。<a id="a-5S"></a>决定相违。<a id="a-5T"></a>法自相相违。<a id="a-5U"></a>法差别相违。<a id="a-5V"></a>有法自相相违。<a id="a-5W"></a>有法差别相违。<a id="a-5X"></a>然此三支共离三十三过。<a id="a-5Y"></a>并诸阙减等。<a id="a-5Z"></a>今非正意不能具陈。<a id="a-5a"></a>然今论中虽说宗因譬喻。<a id="a-5b"></a>不同因明三事合集成于比量。<a id="a-5c"></a>但今文中或单举宗义。<a id="a-5d"></a>或举宗因。<a id="a-5e"></a>或举宗喻。<a id="a-5f"></a>或举因喻。<a id="a-5g"></a>如下论云。<a id="a-5h"></a>一者法。<a id="a-5i"></a>二者义。<a id="a-5j"></a>此之法义但是因明。<a id="a-5k"></a>前陈后说有法及法。<a id="a-5l"></a>如立量云。<a id="a-5m"></a>一心是有法定具三大故。<a id="a-5n"></a>为宗因。<a id="a-5o"></a>云以有真如生灭二相故。<a id="a-5p"></a>此但举其宗因而不引喻。<a id="a-5q"></a>或云。<a id="a-5r"></a>真如是有法定。<a id="a-5s"></a>不可立不可遣故为宗因。<a id="a-5t"></a>云以一切法悉皆真故。<a id="a-5u"></a>皆同如故。<a id="a-5v"></a>此亦但举宗因也。<a id="a-5w"></a>余皆例知。<a id="a-5x"></a>若以此论对五性。<a id="a-5y"></a>宗应立量云。<a id="a-5z"></a>一真如性是有法定。<a id="a-60"></a>能随缘故为宗因。<a id="a-61"></a>云是有为法平等所依故。<a id="a-62"></a>同喻如虚空。<a id="a-63"></a>能令下结指。<a id="a-64"></a>谓前妙音等为能显。<a id="a-65"></a>法义理趣为所显。<a id="a-66"></a>由前巧便遂令义理明显可见也。<a id="a-67"></a>此上二段。<a id="a-68"></a>即前巧妙之相。<a id="a-69"></a>依何本者。<a id="a-6A"></a>此征菩萨造论必有所凭。<a id="a-6B"></a>若无依据便同虚诞。<a id="a-6C"></a>佛圣言即至教量。<a id="a-6D"></a>正道理即比量。<a id="a-6E"></a>定量即现量。<a id="a-6F"></a>至教者。<a id="a-6G"></a>谓一切智人无所不鉴。<a id="a-6H"></a>具足五语言必诚谛。<a id="a-6I"></a>依此立论决定可信。<a id="a-6J"></a>无有虚妄故取为本。<a id="a-6K"></a>圣言之语通于三乘。<a id="a-6L"></a>余人有所不知。<a id="a-6M"></a>由是拣之。<a id="a-6N"></a>故言佛也。<a id="a-6O"></a>先标比量者。<a id="a-6P"></a>以论宗经故比量者。<a id="a-6Q"></a>谓藉众相而观于义。<a id="a-6R"></a>众相者。<a id="a-6S"></a>谓因三相。<a id="a-6T"></a>由彼为因。<a id="a-6U"></a>于所比宗义有正智生。<a id="a-6V"></a>了知有火或无常等。<a id="a-6W"></a>今言正道理者。<a id="a-6X"></a>为简一切邪谬因故。<a id="a-6Y"></a>若因不正宗义亦邪。<a id="a-6Z"></a>由是故言正道理也。<a id="a-6a"></a>现量者。<a id="a-6b"></a>谓无分别。<a id="a-6c"></a>若有正智。<a id="a-6d"></a>于色等义离名种等所有分别。<a id="a-6e"></a>现现别转故名现量。<a id="a-6f"></a>此有四类。<a id="a-6g"></a>一五识身。<a id="a-6h"></a>二五俱意。<a id="a-6i"></a>三诸自证。<a id="a-6j"></a>四一切定心。<a id="a-6k"></a>此上四种皆现量也。<a id="a-6l"></a>今言定量者。<a id="a-6m"></a>以此四义缘色等境。<a id="a-6n"></a>是决定故。<a id="a-6o"></a>亦可前正道理中具含二量。<a id="a-6p"></a>谓比度生解及自证知。<a id="a-6q"></a>俱无谬妄咸正道理。<a id="a-6r"></a>定量一句总指三量。<a id="a-6s"></a>俱是决定取此为本可信从故。<a id="a-6t"></a>藉何力者。<a id="a-6u"></a>此责论主依经造论。<a id="a-6v"></a>上欲契圣下欲利凡流。<a id="a-6w"></a>至后代破邪立正。<a id="a-6x"></a>俾世世不绝灯灯无尽。<a id="a-6y"></a>为用自力为假他威耶。<a id="a-6z"></a>归三宝者。<a id="a-70"></a>谓三宝吉祥一切众生最胜良田。<a id="a-71"></a>有归依者。<a id="a-72"></a>能办大事生诸福智。<a id="a-73"></a>能离生死得涅槃乐。<a id="a-74"></a>故佛灭度凡诸弟子所有著述。<a id="a-75"></a>皆归三宝。<a id="a-76"></a>示学有宗不自专已离过失故。<a id="a-77"></a>今乞威加承力而作。<a id="a-78"></a>必至后代人无不信。<a id="a-79"></a>然加有二种。<a id="a-7A"></a>一显加。<a id="a-7B"></a>谓现身说法。<a id="a-7C"></a>二冥加。<a id="a-7D"></a>但闇增智慧。<a id="a-7E"></a>今通此二也。<a id="a-7F"></a>能归所归如下广释为何义者。<a id="a-7G"></a>此责既假三宝威加造立兹论。<a id="a-7H"></a>有何义意切慕如此耶。<a id="a-7I"></a>助扬化者。<a id="a-7J"></a>助谓赞辅。<a id="a-7K"></a>扬谓发挥。<a id="a-7L"></a>化谓教导是则赞辅如来。<a id="a-7M"></a>发挥法门。<a id="a-7N"></a>教导群品。<a id="a-7O"></a>以十方诸佛迭为师资。<a id="a-7P"></a>互相赞弼。<a id="a-7Q"></a>令法道流行众生受化。<a id="a-7R"></a>今论主示居因位。<a id="a-7S"></a>师我牟尼宗经造论。<a id="a-7T"></a>故云助化。<a id="a-7U"></a>摧邪显正者。<a id="a-7V"></a>谓如来在日邪见者佛自调伏。<a id="a-7W"></a>佛灭度后苟有斯类。<a id="a-7X"></a>人无制止。<a id="a-7Y"></a>今论主为摧彼邪徒。<a id="a-7Z"></a>令邪教不兴立我正法。<a id="a-7a"></a>令生正见故。<a id="a-7b"></a>下论中显示正义对治邪执。<a id="a-7c"></a>是也。<a id="a-7d"></a>护持遗法者。<a id="a-7e"></a>谓佛所说法门。<a id="a-7f"></a>至灭度后总名遗法。<a id="a-7g"></a>今造论发扬令无坠地者。<a id="a-7h"></a>名为护持展转弘传。<a id="a-7i"></a>灯灯不绝。<a id="a-7j"></a>以至来劫名久住世。<a id="a-7k"></a>报如来恩者。<a id="a-7l"></a>佛留教法意在传弘。<a id="a-7m"></a>展转度人令至大果。<a id="a-7n"></a>若不传演逆佛本怀。<a id="a-7o"></a>是谓辜恩。<a id="a-7p"></a>苟能显发妙门光昭大教。<a id="a-7q"></a>劳生获益不绝大猷斯则顺合佛心雅称宗祖。<a id="a-7r"></a>名为报恩也。<a id="a-7s"></a>故智论云。<a id="a-7t"></a>假使顶戴经尘劫。<a id="a-7u"></a>身为床座遍三千。<a id="a-7v"></a>若不传法利众生。<a id="a-7w"></a>毕竟无能报恩者。<a id="a-7x"></a>若有传持正法藏。<a id="a-7y"></a>宣扬教理度群生。<a id="a-7z"></a>修习一念契真如。<a id="a-80"></a>此是真报如来者。<a id="a-81"></a>然上五句说有二意。<a id="a-82"></a>一则各自别说一句是一意。<a id="a-83"></a>谓助佛扬化故。<a id="a-84"></a>摧邪故。<a id="a-85"></a>显正故等。<a id="a-86"></a>二则蹑迹通论从一至五展转相由。<a id="a-87"></a>即助佛扬化者。<a id="a-88"></a>为摧邪故。<a id="a-89"></a>摧邪为显正故。<a id="a-8A"></a>乃至报如来恩故。<a id="a-8B"></a>以何缘者。<a id="a-8C"></a>此责如上所为本缘何事耶。<a id="a-8D"></a>令众生者。<a id="a-8E"></a>三聚五性。<a id="a-8F"></a>一切众生也。<a id="a-8G"></a>离一切苦者。<a id="a-8H"></a>离三苦八苦。<a id="a-8I"></a>分段变易二生死苦也。<a id="a-8J"></a>得究竟乐者。<a id="a-8K"></a>谓得无上菩提觉法乐。<a id="a-8L"></a>无上涅槃寂静乐。<a id="a-8M"></a>一得永得更无过者。<a id="a-8N"></a>拣异人天二乘。<a id="a-8O"></a>故云究竟。<a id="a-8P"></a>由何起者。<a id="a-8Q"></a>此责菩萨造论之心。<a id="a-8R"></a>因何而起大悲者。<a id="a-8S"></a>即同体无缘拣非爱见。<a id="a-8T"></a>故云大也。<a id="a-8U"></a>愍谓哀愍。<a id="a-8V"></a>即能悲之心。<a id="a-8W"></a>物谓众生。<a id="a-8X"></a>即所悲之境。<a id="a-8Y"></a>凡夫恋生死执常乐我净。<a id="a-8Z"></a>故云迷。<a id="a-8a"></a>二乘爱涅槃着。<a id="a-8b"></a>无常等四。<a id="a-8c"></a>非其正趣认以为正。<a id="a-8d"></a>故名为谬。<a id="a-8e"></a>造论为彼令反迷为悟。<a id="a-8f"></a>舍偏入圆也。<a id="a-8g"></a>机何益者。<a id="a-8h"></a>既为众生造论。<a id="a-8i"></a>其有被此化者。<a id="a-8j"></a>得何利益。<a id="a-8k"></a>谓令下有四益。<a id="a-8l"></a>信谓十信闻思修。<a id="a-8m"></a>慧即三贤。<a id="a-8n"></a>证入即十地。<a id="a-8o"></a>因满即究竟位。<a id="a-8p"></a>此则未信者令信。<a id="a-8q"></a>未解者令解。<a id="a-8r"></a>未行者令行。<a id="a-8s"></a>未证者令证。<a id="a-8t"></a>未涅槃者令得涅槃。<a id="a-8u"></a>始从凡夫终至等觉。<a id="a-8v"></a>受斯化者咸得利益。<a id="a-8w"></a>本疏则云六益。<a id="a-8x"></a>谓信及三慧证入因满。<a id="a-8y"></a>大同小异开合两通。<a id="a-8z"></a>然上十因意义相续若不料简。<a id="a-90"></a>宁免混然。<a id="a-91"></a>今近取譬令无所惑。<a id="a-92"></a>如构大厦先要有解(起造之解合二智也)。<a id="a-93"></a>次列所造(厅堂庠序等合一心二门三大等)。<a id="a-94"></a>三明其相(间架向背等合分三大等)。<a id="a-95"></a>四能造器(斤斧墨尺等合妙音善字等)。<a id="a-96"></a>五有所凭准(依绖依匠合三量等)。<a id="a-97"></a>六旁藉阴功(禁宰先灵合三宝加祐)。<a id="a-98"></a>七上安所尊(父母等合报佛恩)。<a id="a-99"></a>八下荫来裔(子孙男女合为众生)。<a id="a-9A"></a>九念情深厚(有恩有爱合大悲愍物)。<a id="a-9B"></a>十各得所安(随彼稳便合信解入证)。<a id="a-9C"></a>如上配合显然不同。<a id="a-9D"></a>由是十文无相滥矣。<a id="a-9E"></a>又此十中有因有缘有通有别。<a id="a-9F"></a>通则因缘不分。<a id="a-9G"></a>谓此十段总是造论因由缘起故。<a id="a-9H"></a>别则第九为因第八为缘。<a id="a-9I"></a>前六则因缘所资。<a id="a-9J"></a>七十则因缘之果。<a id="a-9K"></a>又此十中不出悲智。<a id="a-9L"></a>谓第一是智第九是悲。<a id="a-9M"></a>二三四五六七是智之相。<a id="a-9N"></a>八十二门是悲之相也。<a id="a-9O"></a>然论文之中自有八种因缘。<a id="a-9P"></a>与此有同有异。<a id="a-9Q"></a>同则疏论两文不出悲智二种。<a id="a-9R"></a>异则论中但直述自己所怀为法利物。<a id="a-9S"></a>疏则具叙论主化智巧便妙权开示。<a id="a-9T"></a>承力护法上报下化。<a id="a-9U"></a>问论中何故不具叙耶。<a id="a-9V"></a>答疏叙他意故。<a id="a-9W"></a>可具陈。<a id="a-9X"></a>论主述已。<a id="a-9Y"></a>但明所为。<a id="a-9Z"></a>若同疏中便成自伐。<a id="a-9a"></a>故不具叙。</p>
  <p id="a9b">二诸藏所摄者。<a id="a-9c"></a>三二不一故云诸。<a id="a-9d"></a>皆能含摄故名藏。<a id="a-9e"></a>谓明此论于三二中摄属何藏三藏者。<a id="a-9f"></a>经律论也。<a id="a-9g"></a>此约所诠戒定慧学。<a id="a-9h"></a>增胜而立。<a id="a-9i"></a>谓诠定增胜名为经藏。<a id="a-9j"></a>诠戒增胜名为律藏。<a id="a-9k"></a>诠慧增胜名为论藏。<a id="a-9l"></a>言增胜者。<a id="a-9m"></a>以一一藏通余二故。<a id="a-9n"></a>第一经藏者。<a id="a-9o"></a>梵云欲底修多罗。<a id="a-9p"></a>或云修妒路素呾缆。<a id="a-9q"></a>此云契经。<a id="a-9r"></a>谓契当所诠法义。<a id="a-9s"></a>契合所化机心。<a id="a-9t"></a>经谓贯穿。<a id="a-9u"></a>所说义理令无散失。<a id="a-9v"></a>摄持所化物机使无颠坠。<a id="a-9w"></a>故佛地论云。<a id="a-9x"></a>贯穿持摄所应说义。<a id="a-9y"></a>及所被树。<a id="a-9z"></a>故契经即藏。<a id="a-A0"></a>持业释也。<a id="a-A1"></a>第二律藏者。<a id="a-A2"></a>梵语毗奈耶。<a id="a-A3"></a>或云毗尼。<a id="a-A4"></a>或毗那耶。<a id="a-A5"></a>义翻为律。<a id="a-A6"></a>以明持犯法则轨度。<a id="a-A7"></a>有如此方条法之制。<a id="a-A8"></a>取此类也。<a id="a-A9"></a>律法也。<a id="a-AA"></a>古翻为调伏。<a id="a-AB"></a>谓调炼三业制伏过非调炼则通于止作。<a id="a-AC"></a>制伏则唯明止恶。<a id="a-AD"></a>或翻为灭。<a id="a-AE"></a>谓身语意恶焚烧行人。<a id="a-AF"></a>义同火然。<a id="a-AG"></a>戒能止灭故。<a id="a-AH"></a>或云清凉。<a id="a-AI"></a>以能息恶炎炽相故。<a id="a-AJ"></a>此则俱就所诠之行。<a id="a-AK"></a>彰名调伏之藏等。<a id="a-AL"></a>依主释也。<a id="a-AM"></a>第三论藏者。<a id="a-AN"></a>梵语阿毗达磨。<a id="a-AO"></a>此云对法。<a id="a-AP"></a>法则所对之境。<a id="a-AQ"></a>谓无为涅槃及四真谛。<a id="a-AR"></a>对即能对之心。<a id="a-AS"></a>谓理量二智。<a id="a-AT"></a>此二对彼妙尽理源拣择法相。<a id="a-AU"></a>分明指掌如对目前。<a id="a-AV"></a>名为对法。<a id="a-AW"></a>即对法之藏。<a id="a-AX"></a>依主释也。<a id="a-AY"></a>此论属彼定。<a id="a-AZ"></a>非经律故云对法藏摄。<a id="a-Aa"></a>同瑜伽论说。<a id="a-Ab"></a>谓诸一切了义经典循环研核。<a id="a-Ac"></a>摩呾哩迦据此则对法藏摄。<a id="a-Ad"></a>亦是佛说。<a id="a-Ae"></a>此论既是佛灭度后。<a id="a-Af"></a>菩萨所造。<a id="a-Ag"></a>何得亦入对法藏耶。<a id="a-Ah"></a>答佛所说法有其三种。<a id="a-Ai"></a>一佛自说。<a id="a-Aj"></a>二加他说。<a id="a-Ak"></a>三悬记说。<a id="a-Al"></a>今则后说也。<a id="a-Am"></a>故摩耶经云。<a id="a-An"></a>佛记马鸣。<a id="a-Ao"></a>然正法炬灭邪见幢。<a id="a-Ap"></a>善说法要。<a id="a-Aq"></a>既蒙悬记即同佛言。<a id="a-Ar"></a>故得此摄。<a id="a-As"></a>问若言悬记故得入论藏者。<a id="a-At"></a>岂佛灭后一切造论菩萨尽是悬记耶。<a id="a-Au"></a>由斯难故。<a id="a-Av"></a>今助一解以佛所说。<a id="a-Aw"></a>虽有论议并属经藏。<a id="a-Ax"></a>以十二部俱名经故。<a id="a-Ay"></a>菩萨造者。<a id="a-Az"></a>但名为论。<a id="a-B0"></a>或宗彼经。<a id="a-B1"></a>或随解释故。<a id="a-B2"></a>此所摄亦不相违二藏者。<a id="a-B3"></a>此则约人所立也。<a id="a-B4"></a>谓于三藏之中。<a id="a-B5"></a>诠示大乘理行果故。<a id="a-B6"></a>名菩萨藏。<a id="a-B7"></a>诠示小乘理行果故。<a id="a-B8"></a>名声闻藏。<a id="a-B9"></a>故庄严论及摄大乘说。<a id="a-BA"></a>由上下乘差别故。<a id="a-BB"></a>有声闻及菩萨藏。<a id="a-BC"></a>然约人说。<a id="a-BD"></a>人有三乘合分三藏。<a id="a-BE"></a>以缘觉人多不藉教。<a id="a-BF"></a>出无佛世或出佛世。<a id="a-BG"></a>即摄属声闻以四法之中理果同故。<a id="a-BH"></a>由是但立二种藏也。<a id="a-BI"></a>若据教行有别。<a id="a-BJ"></a>亦可开为三藏故。<a id="a-BK"></a>普超三昧经及入大乘论说。<a id="a-BL"></a>以约别义开为三藏。<a id="a-BM"></a>今依庄严等论。<a id="a-BN"></a>约于同义。<a id="a-BO"></a>合为二藏。<a id="a-BP"></a>开之与合。<a id="a-BQ"></a>各随一意耳。<a id="a-BR"></a>然三藏之中。<a id="a-BS"></a>各具二藏。<a id="a-BT"></a>二藏之内。<a id="a-BU"></a>各有三藏。<a id="a-BV"></a>伹约人约法分此二三。<a id="a-BW"></a>广如圆觉疏所辨。<a id="a-BX"></a>菩萨藏摄者。<a id="a-BY"></a>以是大乘非诠小故。<a id="a-BZ"></a>故此所摄。</p>
  <p id="aBa">三教义分齐二。<a id="a-Bb"></a>初总标别列也。<a id="a-Bc"></a>教是能诠义即所诠。<a id="a-Bd"></a>以所诠义显能诠教。<a id="a-Be"></a>即知此教分齐所至也。<a id="a-Bf"></a>诠法通局者。<a id="a-Bg"></a>通则大乘终顿圆。<a id="a-Bh"></a>以被机广故。<a id="a-Bi"></a>诠义深故。<a id="a-Bj"></a>局即小乘及大乘始教。<a id="a-Bk"></a>以诠法浅故。<a id="a-Bl"></a>被机狭故。<a id="a-Bm"></a>又深必该浅故云通。<a id="a-Bn"></a>浅不至深故云局。<a id="a-Bo"></a>又一经能含多教故云通。<a id="a-Bp"></a>一经唯诠一教故云局。<a id="a-Bq"></a>以义分教者。<a id="a-Br"></a>由诸家多约时分教。<a id="a-Bs"></a>有所未允。<a id="a-Bt"></a>遂招诤论。<a id="a-Bu"></a>叙彼如别所明。<a id="a-Bv"></a>今以义分故无舛谬。<a id="a-Bw"></a>此则义为能分。<a id="a-Bx"></a>教为所分。<a id="a-By"></a>得知教之浅深者。<a id="a-Bz"></a>由所诠义有近远故。</p>
  <p id="aC0">二随列别释二。<a id="a-C1"></a>初总叙诸教五。<a id="a-C2"></a>今初。<a id="a-C3"></a>小乘者。<a id="a-C4"></a>运小根至小果故。<a id="a-C5"></a>如羊鹿车。<a id="a-C6"></a>伹能引轻不能致远。<a id="a-C7"></a>故名小也。<a id="a-C8"></a>但说下释相也。<a id="a-C9"></a>即正辨所诠之理。<a id="a-CA"></a>但犹独也。<a id="a-CB"></a>唯也。<a id="a-CC"></a>我空者。<a id="a-CD"></a>此教所明凡有所为。<a id="a-CE"></a>皆因缘力中无主宰。<a id="a-CF"></a>故为我空。<a id="a-CG"></a>纵少说者。<a id="a-CH"></a>阿含经云。<a id="a-CI"></a>无是老死无谁老死。<a id="a-CJ"></a>既言无是老死。<a id="a-CK"></a>即是法空之义。<a id="a-CL"></a>虽有此说以百无一分。<a id="a-CM"></a>故云少说。<a id="a-CN"></a>但标而已。<a id="a-CO"></a>更不解释。<a id="a-CP"></a>故不明显。<a id="a-CQ"></a>以非教之正意故。<a id="a-CR"></a>今望大乘分明显了义边。<a id="a-CS"></a>故名为但。<a id="a-CT"></a>如河少水亦名无水故。<a id="a-CU"></a>但依下所依根本六识者。<a id="a-CV"></a>即前六识。<a id="a-CW"></a>彼教三宗所说有异。<a id="a-CX"></a>谓经部无别。<a id="a-CY"></a>心所有部有别心所。<a id="a-CZ"></a>觉天所说唯一意识。<a id="a-Ca"></a>随六根转无别六异。<a id="a-Cb"></a>三毒建立者。<a id="a-Cc"></a>贪嗔痴使害物最深。<a id="a-Cd"></a>能损法身慧命。<a id="a-Ce"></a>故受毒称。<a id="a-Cf"></a>若以此三为能熏。<a id="a-Cg"></a>现在色心为所熏。<a id="a-Ch"></a>造业受生轮转三界。<a id="a-Ci"></a>此为染根本。<a id="a-Cj"></a>若以无贪等三。<a id="a-Ck"></a>为能熏。<a id="a-Cl"></a>现在色心为所熏。<a id="a-Cm"></a>断烦恼出三界。<a id="a-Cn"></a>此为净根本。<a id="a-Co"></a>染之与净由三有无。<a id="a-Cp"></a>除此更无所依。<a id="a-Cq"></a>故云但也。<a id="a-Cr"></a>未尽下结成不了。<a id="a-Cs"></a>不达如来藏心本具无漏功德故。<a id="a-Ct"></a>未尽净法之源。<a id="a-Cu"></a>不了根本。<a id="a-Cv"></a>不觉是有漏因故。<a id="a-Cw"></a>未尽染法之源。<a id="a-Cx"></a>此教尚不诠七八二识。<a id="a-Cy"></a>岂况无明法性耶。<a id="a-Cz"></a>故云未尽等。<a id="a-D0"></a>多诤论者。<a id="a-D1"></a>二十部分宗各不相与。<a id="a-D2"></a>如群盲模象纷然是非。<a id="a-D3"></a>故云诤论。<a id="a-D4"></a>苟尽其源安见如此。</p>
  <p id="aD5">大乘者。<a id="a-D6"></a>运大根至大果故。<a id="a-D7"></a>如牛车引重可以致远。<a id="a-D8"></a>故名大乘。<a id="a-D9"></a>下四虽权实有异。<a id="a-DA"></a>以通对小乘故。<a id="a-DB"></a>总名大乘也。<a id="a-DC"></a>始分二教者。<a id="a-DD"></a>且标两名。<a id="a-DE"></a>此中二教各诠一义。<a id="a-DF"></a>是谓空相。<a id="a-DG"></a>非谓一教而有二名。<a id="a-DH"></a>但说下明所诠理。<a id="a-DI"></a>即诸部般若明心境染净等并空。<a id="a-DJ"></a>始自色心终乎种智。<a id="a-DK"></a>无不如幻。<a id="a-DL"></a>故云皆空。<a id="a-DM"></a>般若云。<a id="a-DN"></a>无色无受想行识。<a id="a-DO"></a>乃至无智亦无得等。<a id="a-DP"></a>又经云。<a id="a-DQ"></a>若有一法胜过涅槃。<a id="a-DR"></a>我亦说为如梦幻等。<a id="a-DS"></a>未尽下判为不了大乘法理。<a id="a-DT"></a>不空不有而空而有。<a id="a-DU"></a>既但说空。<a id="a-DV"></a>当知未尽。<a id="a-DW"></a>故法鼓经云。<a id="a-DX"></a>一切空经是有余说。<a id="a-DY"></a>中论云。<a id="a-DZ"></a>空是大乘初门故言始也。<a id="a-Da"></a>又云。<a id="a-Db"></a>以有空义故。<a id="a-Dc"></a>一切法得成。<a id="a-Dd"></a>但说下即分教也。<a id="a-De"></a>一切法相者。<a id="a-Df"></a>明所诠法。<a id="a-Dg"></a>然一切不出五位一百法。<a id="a-Dh"></a>谓一者。<a id="a-Di"></a>心法有八。<a id="a-Dj"></a>二者心所有法有五十一。<a id="a-Dk"></a>三者色法有十一。<a id="a-Dl"></a>四者不相应行法有二十四。<a id="a-Dm"></a>五者无为法有六。<a id="a-Dn"></a>纵说真如无为是诸法性。<a id="a-Do"></a>亦堕法相之数。<a id="a-Dp"></a>故云但说有。<a id="a-Dq"></a>不成佛下判为不了。<a id="a-Dr"></a>谓五性之中定性二乘无性阐提。<a id="a-Ds"></a>及不定性中三分之二。<a id="a-Dt"></a>必不成佛。<a id="a-Du"></a>既不皆成。<a id="a-Dv"></a>即名为分。</p>
  <p id="aDw">终实二教者。<a id="a-Dx"></a>标名也。<a id="a-Dy"></a>此只一教以对前二。<a id="a-Dz"></a>故立二名。<a id="a-E0"></a>非同于前二教异也。<a id="a-E1"></a>说如来下顺明缘起。<a id="a-E2"></a>即生灭门。<a id="a-E3"></a>故下论云。<a id="a-E4"></a>心生灭者。<a id="a-E5"></a>依如来藏故有生灭心。<a id="a-E6"></a>所谓不生不灭与生灭和合。<a id="a-E7"></a>非一非异名阿梨耶识等。<a id="a-E8"></a>即前云。<a id="a-E9"></a>不变性而缘起。<a id="a-EA"></a>缘起下逆明缘性即真如门。<a id="a-EB"></a>故论云。<a id="a-EC"></a>心真如者。<a id="a-ED"></a>即是一法界大总相法门体。<a id="a-EE"></a>所谓心性不生不灭。<a id="a-EF"></a>乃至一切法不可说不可念。<a id="a-EG"></a>故名真如。<a id="a-EH"></a>即前云。<a id="a-EI"></a>不舍缘而即真也。<a id="a-EJ"></a>斯则从本起末。<a id="a-EK"></a>故云随缘。<a id="a-EL"></a>末即同本故云无性。<a id="a-EM"></a>如范金为器。<a id="a-EN"></a>器即是金。<a id="a-EO"></a>定性等者。<a id="a-EP"></a>三聚五性一切众生。<a id="a-EQ"></a>皆有如来藏心。<a id="a-ER"></a>总皆成佛故。<a id="a-ES"></a>涅槃经云。<a id="a-ET"></a>凡有心者。<a id="a-EU"></a>定当作佛。<a id="a-EV"></a>圆觉云。<a id="a-EW"></a>有性无性齐成佛道。<a id="a-EX"></a>上皆明所诠之法。<a id="a-EY"></a>方尽下判为了义。<a id="a-EZ"></a>诠法穷源故。<a id="a-Ea"></a>云至极也。<a id="a-Eb"></a>对前未尽终于始故。<a id="a-Ec"></a>名为终教。<a id="a-Ed"></a>非同法相故云实理分教。<a id="a-Ee"></a>不了乃属于权。<a id="a-Ef"></a>此中了义故云实教。</p>
  <p id="aEg">顿教者。<a id="a-Eh"></a>标名也。<a id="a-Ei"></a>一直而谈更无委曲。<a id="a-Ej"></a>不历阶渐唯指本源。<a id="a-Ek"></a>故称为顿。<a id="a-El"></a>总不下释相也。<a id="a-Em"></a>不说法相者。<a id="a-En"></a>谓遍计依他。<a id="a-Eo"></a>色心假实法相虽广不出于斯。<a id="a-Ep"></a>此既不说故名为总。<a id="a-Eq"></a>即拣分教但说法相。<a id="a-Er"></a>唯辨真性者。<a id="a-Es"></a>此拣始教但说诸法皆空。<a id="a-Et"></a>今说不空妙有。<a id="a-Eu"></a>即圆成实性也。<a id="a-Ev"></a>此性圆满成就凡圣因果平等所依。<a id="a-Ew"></a>只谈此法故云唯辨。<a id="a-Ex"></a>此二句且略标拣也。<a id="a-Ey"></a>下即广示。<a id="a-Ez"></a>亦无等者。<a id="a-F0"></a>释不说法相也。<a id="a-F1"></a>八识是法相之源。<a id="a-F2"></a>一切最胜以胜摄劣。<a id="a-F3"></a>故唯举此。<a id="a-F4"></a>然识如幻梦。<a id="a-F5"></a>唯是一心。<a id="a-F6"></a>故云亦无。<a id="a-F7"></a>此中举识以影所缘也。<a id="a-F8"></a>诃教者。<a id="a-F9"></a>斥其无实。<a id="a-FA"></a>肇公云名无得物之功故。<a id="a-FB"></a>圆觉云。<a id="a-FC"></a>修多罗者。<a id="a-FD"></a>如标月指若复见月了知所标。<a id="a-FE"></a>毕竟非月。<a id="a-FF"></a>下文亦云。<a id="a-FG"></a>一切言说假名无实。<a id="a-FH"></a>但随妄念不可得故。<a id="a-FI"></a>劝离者令不执教。<a id="a-FJ"></a>使其舍诠也。<a id="a-FK"></a>故下文云。<a id="a-FL"></a>从本已来离言说相离名字相。<a id="a-FM"></a>净名云。<a id="a-FN"></a>乃至无有文字语言。<a id="a-FO"></a>是真入不二法门。<a id="a-FP"></a>又云至于智者。<a id="a-FQ"></a>不著文字。<a id="a-FR"></a>文字性离即是解脱。<a id="a-FS"></a>达磨云。<a id="a-FT"></a>我法以心传心不立文字等。<a id="a-FU"></a>能诠教既亡所诠义亦遣。<a id="a-FV"></a>故但诃教也。<a id="a-FW"></a>毁相者。<a id="a-FX"></a>凡所有相皆虚妄故。<a id="a-FY"></a>此则亡所证境也。<a id="a-FZ"></a>泯心者。<a id="a-Fa"></a>心生则种种法生故。<a id="a-Fb"></a>此即亡能证智也。<a id="a-Fc"></a>经云。<a id="a-Fd"></a>幻尘灭故幻灭亦灭又云。<a id="a-Fe"></a>亦无能证者。<a id="a-Ff"></a>此乃妄识妄缘。<a id="a-Fg"></a>能诠所诠能证所证一切都泯。<a id="a-Fh"></a>故下文云。<a id="a-Fi"></a>一切法从本已来。<a id="a-Fj"></a>非色非心非智非识。<a id="a-Fk"></a>非有非无毕竟不可说相。<a id="a-Fl"></a>但一念等者。<a id="a-Fm"></a>念生既是凡夫。<a id="a-Fn"></a>相现性隐不生。<a id="a-Fo"></a>宜名为佛性显相亡。<a id="a-Fp"></a>是故刹那登妙觉等佛于一朝故。<a id="a-Fq"></a>观师云。<a id="a-Fr"></a>一念不生前后际断。<a id="a-Fs"></a>照体独立物我皆如。<a id="a-Ft"></a>更不假余方便。<a id="a-Fu"></a>故云但也。<a id="a-Fv"></a>此则释前唯辨真性。<a id="a-Fw"></a>不依下结成顿义。<a id="a-Fx"></a>既一念成佛岂立位焉位既不存不亦顿乎。<a id="a-Fy"></a>故思益经云。<a id="a-Fz"></a>得诸法正性。<a id="a-G0"></a>不从一地至于一地。<a id="a-G1"></a>圆觉云。<a id="a-G2"></a>知幻即离不作方便。<a id="a-G3"></a>离幻即觉亦无渐次。</p>
  <p id="aG4">圆教者。<a id="a-G5"></a>谓此教中该收前四。<a id="a-G6"></a>圆满具足性相俱融。<a id="a-G7"></a>刹海尘毛交遍互入。<a id="a-G8"></a>即华严宗也。<a id="a-G9"></a>所说下一真法界也。<a id="a-GA"></a>谓所说理事心境人法圣凡染净等法。<a id="a-GB"></a>以要言之。<a id="a-GC"></a>未有一法离于法界。<a id="a-GD"></a>故云所说唯是法界。<a id="a-GE"></a>或可此句是总标。<a id="a-GF"></a>下皆别列。<a id="a-GG"></a>性海圆融者。<a id="a-GH"></a>理法界。<a id="a-GI"></a>谓理性深广故如海也。<a id="a-GJ"></a>理体周遍无有一法而不融摄。<a id="a-GK"></a>故云。<a id="a-GL"></a>圆融。<a id="a-GM"></a>缘起者。<a id="a-GN"></a>事法界。<a id="a-GO"></a>谓众缘所造心境染净情器。<a id="a-GP"></a>因果大小一多各不同故。<a id="a-GQ"></a>无碍者。<a id="a-GR"></a>理事无碍法界也。<a id="a-GS"></a>谓缘起事法皆是理之所成。<a id="a-GT"></a>缘起无性不碍于理。<a id="a-GU"></a>理能随缘不碍于事。<a id="a-GV"></a>故得理事二无障碍相即相入。<a id="a-GW"></a>下事事无碍法界也。<a id="a-GX"></a>谓诸事。<a id="a-GY"></a>法各全摄理即理之事。<a id="a-GZ"></a>互不相碍。<a id="a-Ga"></a>故得一一事法相即相入。<a id="a-Gb"></a>一即一切一切即一。<a id="a-Gc"></a>一入一切一切入一。<a id="a-Gd"></a>互为主伴重重无尽。<a id="a-Ge"></a>如天网珠光影互入。<a id="a-Gf"></a>无碍无尽也。<a id="a-Gg"></a>然上五教所诠不出性相。<a id="a-Gh"></a>性相相望料拣应成六句。<a id="a-Gi"></a>一唯相非性。<a id="a-Gj"></a>小乘教也。<a id="a-Gk"></a>但说法相不言性故。<a id="a-Gl"></a>二唯性非相即顿教也。<a id="a-Gm"></a>唯辨真性毁相泯心故。<a id="a-Gn"></a>三相多性少。<a id="a-Go"></a>即分教。<a id="a-Gp"></a>多说法相少说性故。<a id="a-Gq"></a>四性多相少。<a id="a-Gr"></a>即终教。<a id="a-Gs"></a>多说法性少说法相。<a id="a-Gt"></a>纵说法相亦不离性故。<a id="a-Gu"></a>五非相非性。<a id="a-Gv"></a>即始教。<a id="a-Gw"></a>但说诸法皆空未显真如性故。<a id="a-Gx"></a>六全相全性。<a id="a-Gy"></a>圆教也。<a id="a-Gz"></a>谓说一真法界全体而起。<a id="a-H0"></a>成染净法即全相也。<a id="a-H1"></a>染净起时性体不隐。<a id="a-H2"></a>全是真如即全性也。<a id="a-H3"></a>又此五教与天台化法四教相望。<a id="a-H4"></a>但开合有异。<a id="a-H5"></a>而大况是同。<a id="a-H6"></a>彼则开前合后。<a id="a-H7"></a>此则开后合前四教者。<a id="a-H8"></a>谓藏通别圆也。<a id="a-H9"></a>且如此中。<a id="a-HA"></a>初小乘教即彼藏教。<a id="a-HB"></a>第二始教此有二类。<a id="a-HC"></a>一始教但说诸法皆空。<a id="a-HD"></a>即彼通教也。<a id="a-HE"></a>二分教但说一切法相。<a id="a-HF"></a>即别教也。<a id="a-HG"></a>第三终教明如来藏随缘成诸染净。<a id="a-HH"></a>缘起无性一切皆如。<a id="a-HI"></a>即彼圆中双照义也。<a id="a-HJ"></a>第四顿教唯辨真性。<a id="a-HK"></a>即彼圆中双遮义也。<a id="a-HL"></a>第五圆教明性相俱融。<a id="a-HM"></a>即彼圆中遮照同时义。<a id="a-HN"></a>以此三教所诠唯是一心具一切法。<a id="a-HO"></a>即彼圆教不思议中道也。<a id="a-HP"></a>故此三教皆属圆收。<a id="a-HQ"></a>此即合彼通别为一始教。<a id="a-HR"></a>开彼圆教为终顿圆三。<a id="a-HS"></a>彼即开此始教为通别二。<a id="a-HT"></a>合此终等为一圆教虽开合有异而法无异也。<a id="a-HU"></a>然彼更约化仪论四。<a id="a-HV"></a>约时论五。<a id="a-HW"></a>广说如彼。</p>
  <p id="aHX">若于下二与论相摄二。<a id="a-HY"></a>初定分齐正。<a id="a-HZ"></a>唯终教者以有生灭门。<a id="a-Ha"></a>说如来藏随缘作阿赖耶。<a id="a-Hb"></a>成诸染净义。<a id="a-Hc"></a>故兼于顿者。<a id="a-Hd"></a>以有真如门。<a id="a-He"></a>显体离言依言辨德故。<a id="a-Hf"></a>然虽说两门。<a id="a-Hg"></a>以真如门中但略显法体而已。<a id="a-Hh"></a>如其说迷悟辨圣凡。<a id="a-Hi"></a>论染则二碍三细五意六粗。<a id="a-Hj"></a>论净则二身三大四信五行。<a id="a-Hk"></a>具辨染净熏习。<a id="a-Hl"></a>广明四位阶降。<a id="a-Hm"></a>说断证明解行。<a id="a-Hn"></a>但是一切世出世法。<a id="a-Ho"></a>皆在生灭门中所明。<a id="a-Hp"></a>既而广略不同。<a id="a-Hq"></a>故于二教以判兼正也。</p>
  <p id="aHr">若将下二明相摄也。<a id="a-Hs"></a>五唯下以五教为能摄。<a id="a-Ht"></a>此论为所摄。<a id="a-Hu"></a>后三摄此者。<a id="a-Hv"></a>终顿圆也。<a id="a-Hw"></a>谓此论中说如来藏缘起。<a id="a-Hx"></a>是终教。<a id="a-Hy"></a>说真如门是顿教。<a id="a-Hz"></a>又真如门是理法界。<a id="a-I0"></a>生灭门是事法界。<a id="a-I1"></a>二门不二理事无碍法界。<a id="a-I2"></a>一心是一真法界。<a id="a-I3"></a>此即圆教故。<a id="a-I4"></a>后三教摄得此论。<a id="a-I5"></a>然顿教摄此亦且一往。<a id="a-I6"></a>若以理推顿教义狭。<a id="a-I7"></a>唯辨真性如何摄此。<a id="a-I8"></a>若言以有真如义故得彼摄者。<a id="a-I9"></a>此论亦有前二教。<a id="a-IA"></a>义亦应前二摄得此论。<a id="a-IB"></a>此唯下以此论为能摄。<a id="a-IC"></a>五教为所摄也。<a id="a-ID"></a>摄前四者。<a id="a-IE"></a>此论备有前四义故。<a id="a-IF"></a>不摄圆者。<a id="a-IG"></a>以四法界中唯有三种。<a id="a-IH"></a>而不明事事无碍。<a id="a-II"></a>以圆教宗于事事无碍义。<a id="a-IJ"></a>既不全故非摄彼。<a id="a-IK"></a>然以义推亦合摄彼。<a id="a-IL"></a>彼文四种统唯一真法界。<a id="a-IM"></a>今论一心之体。<a id="a-IN"></a>正是一真法界。<a id="a-IO"></a>是彼圆教之宗耳。<a id="a-IP"></a>又彼事事得无碍者。<a id="a-IQ"></a>皆由真如随缘故也。<a id="a-IR"></a>故知真如随缘。<a id="a-IS"></a>是彼事事无碍之由。<a id="a-IT"></a>故得摄也。<a id="a-IU"></a>若以前科望于此义。<a id="a-IV"></a>前文合云正。<a id="a-IW"></a>唯终教兼于顿圆也。</p>
 </body>
</html>