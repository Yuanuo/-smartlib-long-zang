<!doctype html>
<html id="z3IBXIX1gF" data-ver="1176">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第十一</h1>
  <p id="a2">喻中论二。<a id="a-3"></a>初总立喻本。<a id="a-4"></a>疏喻无明等者。<a id="a-5"></a>前疑心体若灭无明三相不得相续。<a id="a-6"></a>今举风水相依之喻。<a id="a-7"></a>以显心体不灭故。<a id="a-8"></a>得三相相续不断。<a id="a-9"></a>如风依水而有波也。<a id="a-A"></a>此示下明无明依真而现生灭故。<a id="a-B"></a>前文云。<a id="a-C"></a>心与无明俱无形相故。</p>
  <p id="aD">论若水下。<a id="a-E"></a>二别显喻相二。<a id="a-F"></a>初喻相应心。<a id="a-G"></a>疏此示等者。<a id="a-H"></a>顺于所疑。<a id="a-I"></a>亦是牒而纵之。<a id="a-J"></a>以境下正释所疑。<a id="a-K"></a>以境灭时相应心相虽灭。<a id="a-L"></a>心体不灭。<a id="a-M"></a>以不灭故三细相续。<a id="a-N"></a>此如猛风灭故。<a id="a-O"></a>粗浪灭非水体灭也。<a id="a-P"></a>然克而论之。<a id="a-Q"></a>唯有二相。<a id="a-R"></a>以境界即是现相。<a id="a-S"></a>今已灭故。<a id="a-T"></a>而言三细者。<a id="a-U"></a>盖通言也。<a id="a-V"></a>良以下出其所以。<a id="a-W"></a>以前云因灭故缘灭。<a id="a-X"></a>非谓缘灭故因灭。<a id="a-Y"></a>意云。<a id="a-Z"></a>粗不该细细尚得存。<a id="a-a"></a>况心体不亡。<a id="a-b"></a>何疑断绝。<a id="a-c"></a>由是下结答所问。<a id="a-d"></a>斯则相应心相虽随境灭。<a id="a-e"></a>而细相不灭。</p>
  <p id="af">论唯风下。<a id="a-g"></a>二喻不相应心。<a id="a-h"></a>疏非静心等者。<a id="a-i"></a>以水非动性故。<a id="a-j"></a>波灭而水不灭。<a id="a-k"></a>心非动性故染灭而心不灭。<a id="a-l"></a>此如微风灭故。<a id="a-m"></a>细波灭亦非水灭。</p>
  <p id="an">论无明亦尔下初合总喻。</p>
  <p id="ao">若心下合别喻。<a id="a-p"></a>一一以喻对之可见。<a id="a-q"></a>斯则粗染灭时细染不灭故。<a id="a-r"></a>八地菩萨未得成佛。<a id="a-s"></a>无明尽时细染方尽。<a id="a-t"></a>故得从此已上修证佛果。<a id="a-u"></a>理极昭著。<a id="a-v"></a>论众生者。<a id="a-w"></a>即依业转二相之众生也。<a id="a-x"></a>斯则八地已上皆依业转得名众生。<a id="a-y"></a>今心体既灭众生无依。<a id="a-z"></a>故断绝也。<a id="a-10"></a>又业转二相即是众生。<a id="a-11"></a>如前云。<a id="a-12"></a>众生依心意意识转故。<a id="a-13"></a>疏今以下结成一心二门也。<a id="a-14"></a>以前论生起。<a id="a-15"></a>须约生灭门中以辨。<a id="a-16"></a>今约灭惑终归之处。<a id="a-17"></a>须会入一心也。<a id="a-18"></a>若不然者。<a id="a-19"></a>便应生灭之义。<a id="a-1A"></a>永不入于一心故。<a id="a-1B"></a>须配入也。<a id="a-1C"></a>体即智也。<a id="a-1D"></a>相即痴也。<a id="a-1E"></a>不觉等者。<a id="a-1F"></a>同前究竟觉智净。<a id="a-1G"></a>相法出离镜等义。<a id="a-1H"></a>始本不二唯一心在。<a id="a-1I"></a>故经云。<a id="a-1J"></a>生灭既灭寂灭现前。<a id="a-1K"></a>前则迷一心以成九相。<a id="a-1L"></a>今则灭九相以归一心。<a id="a-1M"></a>无不皆从法界流。<a id="a-1N"></a>无不皆归此法界也。</p>
  <p id="a1O">染净相资。<a id="a-1P"></a>资取也。<a id="a-1Q"></a>即藉赖之义。<a id="a-1R"></a>谓染法净法自不能生。<a id="a-1S"></a>以互相取假其势力。<a id="a-1T"></a>以为藉赖之缘。<a id="a-1U"></a>方得生故。<a id="a-1V"></a>又资者助益义。<a id="a-1W"></a>谓互相资助令生染净故。<a id="a-1X"></a>以前科但明染净当位生灭之义。<a id="a-1Y"></a>而未广明染法净法生起行相。<a id="a-1Z"></a>今即说之。<a id="a-1a"></a>意明染净互相资假。<a id="a-1b"></a>互相助益。<a id="a-1c"></a>生一切法。<a id="a-1d"></a>如染助于净。<a id="a-1e"></a>净假于染。<a id="a-1f"></a>则净法随流生诸染法。<a id="a-1g"></a>净助于染染假于净。<a id="a-1h"></a>则染法反流生诸净法。<a id="a-1i"></a>本虽相违反成相顺。<a id="a-1j"></a>染法净法递互相假也。<a id="a-1k"></a>疏文二。<a id="a-1l"></a>初叙章意。<a id="a-1m"></a>互者更互。<a id="a-1n"></a>熏谓击发。<a id="a-1o"></a>亦即生义。<a id="a-1p"></a>谓递互相生击发。<a id="a-1q"></a>令染净不断相资互熏。<a id="a-1r"></a>名异义同尔。<a id="a-1s"></a>相生者。<a id="a-1t"></a>即互熏也。<a id="a-1u"></a>不断者。<a id="a-1v"></a>且各就一期所论。<a id="a-1w"></a>其实净法即不断。<a id="a-1x"></a>染法即有断断不断义。<a id="a-1y"></a>如下所辨能生等者。<a id="a-1z"></a>即生灭门初云。<a id="a-20"></a>此识有二种义。<a id="a-21"></a>能摄一切法生一切法。<a id="a-22"></a>前科已明摄义。<a id="a-23"></a>即二觉之文是也。<a id="a-24"></a>今此正辨生义。<a id="a-25"></a>故说相资。<a id="a-26"></a>问何以先明摄义。<a id="a-27"></a>后明生义耶。<a id="a-28"></a>答摄义是正。<a id="a-29"></a>是故先说生义是彼摄义所因。<a id="a-2A"></a>故居其后。<a id="a-2B"></a>所以立义分中唯言能摄。<a id="a-2C"></a>不言能生。<a id="a-2D"></a>或恐有疑。<a id="a-2E"></a>从无而生生已方摄。<a id="a-2F"></a>今则意明阿赖耶识未始不生。<a id="a-2G"></a>未始不摄。<a id="a-2H"></a>摄之与生竟无前后故。<a id="a-2I"></a>或可摄义非局前文。<a id="a-2J"></a>但齐此生灭一门。<a id="a-2K"></a>于中所有染净。<a id="a-2L"></a>以二觉之义。<a id="a-2M"></a>摄之无不尽矣。</p>
  <p id="a2N">征列。<a id="a-2O"></a>疏此是下或问曰。<a id="a-2P"></a>前说真如是泯相显性门。<a id="a-2Q"></a>不分染净。<a id="a-2R"></a>今文何故却说真如为净法耶。<a id="a-2S"></a>故此释之。<a id="a-2T"></a>以此真如是生灭门中随缘之义。<a id="a-2U"></a>有三义故。<a id="a-2V"></a>说名为净。<a id="a-2W"></a>非约前门不变义说。<a id="a-2X"></a>本净等者。<a id="a-2Y"></a>性净解脱。<a id="a-2Z"></a>此通凡圣未曾染故。<a id="a-2a"></a>始净等者。<a id="a-2b"></a>离障解脱。<a id="a-2c"></a>此唯局圣断染方净故。<a id="a-2d"></a>此中双言体相者。<a id="a-2e"></a>以有相则必有体。<a id="a-2f"></a>有体则未必有相故。<a id="a-2g"></a>又相净则必兼体净。<a id="a-2h"></a>体净则未必相净故。<a id="a-2i"></a>摄论下引证。<a id="a-2j"></a>具云一所成立境。<a id="a-2k"></a>谓十波罗蜜是。<a id="a-2l"></a>真如十种功德能成十波罗蜜。<a id="a-2m"></a>释曰。<a id="a-2n"></a>十种功德即十地所证十真如。<a id="a-2o"></a>谓遍行等新生正行。<a id="a-2p"></a>即十地所起十波罗蜜行。<a id="a-2q"></a>由真如中有此十种功德故。<a id="a-2r"></a>能起十种正行而随顺之。<a id="a-2s"></a>如下文云。<a id="a-2t"></a>以知法性体无悭贪。<a id="a-2u"></a>顺本性故行布施波罗蜜。<a id="a-2v"></a>此则不同相宗却以真如功德为所成立。<a id="a-2w"></a>兼复证有能所熏义。<a id="a-2x"></a>净缘等者。<a id="a-2y"></a>报应二身能与众生为净缘故。<a id="a-2z"></a>今此三中中即智净相。<a id="a-30"></a>后则不思议业相。<a id="a-31"></a>又于四镜中初是前二镜。<a id="a-32"></a>次即第三镜。<a id="a-33"></a>后则第四镜。<a id="a-34"></a>又前二是自体相熏习。<a id="a-35"></a>后一是用熏习。<a id="a-36"></a>亦名内外因缘熏也。<a id="a-37"></a>六染等者。<a id="a-38"></a>前云。<a id="a-39"></a>当知无明能生一切染法。<a id="a-3A"></a>以一切染法皆是不觉相故。<a id="a-3B"></a>通事识者。<a id="a-3C"></a>即智相。<a id="a-3D"></a>以资熏枝末无明。<a id="a-3E"></a>令念相续起于我执。<a id="a-3F"></a>造业受报故。<a id="a-3G"></a>业识能资熏根本无明。<a id="a-3H"></a>令起转现故。<a id="a-3I"></a>今据下明举细摄粗也。<a id="a-3J"></a>但举业识之细。<a id="a-3K"></a>自摄事识之粗。<a id="a-3L"></a>事识所缘者。<a id="a-3M"></a>以此六尘能熏动心海。<a id="a-3N"></a>起诸识浪。<a id="a-3O"></a>增长念取生诸过故。<a id="a-3P"></a>此三下或问曰。<a id="a-3Q"></a>此四义中何故染具说三。<a id="a-3R"></a>净唯说一耶。<a id="a-3S"></a>今此释之。<a id="a-3T"></a>以染法本性自差别故。<a id="a-3U"></a>仗因托缘方得生故。<a id="a-3V"></a>须说三义。<a id="a-3W"></a>净法一味虽分体用。<a id="a-3X"></a>用还同体无别异故。<a id="a-3Y"></a>仗托因缘者。<a id="a-3Z"></a>于此三中无明是因妄境是缘。<a id="a-3a"></a>妄心是因缘所起本识事识。<a id="a-3b"></a>各有因缘。<a id="a-3c"></a>如前广辨体用无别者。<a id="a-3d"></a>但内熏为体。<a id="a-3e"></a>外熏为用。<a id="a-3f"></a>用合体时。<a id="a-3g"></a>非别外来融同一味。<a id="a-3h"></a>故众生心内之佛。<a id="a-3i"></a>还化自己众生故说一种。</p>
  <p id="a3j">喻中论如世间等者。<a id="a-3k"></a>若望法合则有二说。<a id="a-3l"></a>一者以衣喻一心。<a id="a-3m"></a>香喻染净。<a id="a-3n"></a>以香有可意不可意故。<a id="a-3o"></a>二者以衣本无香而熏之。<a id="a-3p"></a>有香通喻染净熏习之义。<a id="a-3q"></a>以净本无染熏之有染。<a id="a-3r"></a>染本无净熏之有净。<a id="a-3s"></a>但取大抵通意不必分喻别配。<a id="a-3t"></a>后意为正。</p>
  <p id="a3u">合中论二一染熏净。<a id="a-3v"></a>疏无相等者。<a id="a-3w"></a>此约真释相字相即九相。<a id="a-3x"></a>然前说九相是不觉相者。<a id="a-3y"></a>以约亲生义说故。<a id="a-3z"></a>今此说为真如相者。<a id="a-40"></a>就根本说故。<a id="a-41"></a>是则兼彼无明不觉。<a id="a-42"></a>亦是真如相。<a id="a-43"></a>如前云。<a id="a-44"></a>如是无漏无明种种业幻皆同真如性相也。<a id="a-45"></a>又显下约妄解相字。<a id="a-46"></a>以妄有差别可览可别。<a id="a-47"></a>而无自体故。<a id="a-48"></a>又自不能反染归净。<a id="a-49"></a>用义亦无。<a id="a-4A"></a>然非无染用。<a id="a-4B"></a>今就反流名无用也。<a id="a-4C"></a>既无此用故。<a id="a-4D"></a>但云相。<a id="a-4E"></a>此约下显意可知。<a id="a-4F"></a>然此染净二法各不无相用。<a id="a-4G"></a>且迷真执妄起惑造业。<a id="a-4H"></a>岂非染用。<a id="a-4I"></a>智净相法出离镜大智慧光明义等。<a id="a-4J"></a>岂非净相。<a id="a-4K"></a>今此文中意在影略。<a id="a-4L"></a>故各举一义。<a id="a-4M"></a>疏文所释且一往耳。<a id="a-4N"></a>恶习所熏等。<a id="a-4O"></a>即楞伽经如前略辨。<a id="a-4P"></a>然准他宗。<a id="a-4Q"></a>于能所熏中皆拣真如以是坚密及不生灭。<a id="a-4R"></a>今此实教约不思议熏变故。<a id="a-4S"></a>有斯义。</p>
  <p id="a4T">论无明下净熏染。<a id="a-4U"></a>疏此是等者。<a id="a-4V"></a>以生灭是揽理成事门。<a id="a-4W"></a>染净相存。<a id="a-4X"></a>故有熏习之义。<a id="a-4Y"></a>若真如是泯相显性门。<a id="a-4Z"></a>则镕融生灭为一真体。<a id="a-4a"></a>无所敌对。<a id="a-4b"></a>故无熏义由此等者。<a id="a-4c"></a>若顺流违真如时。<a id="a-4d"></a>即是染用。<a id="a-4e"></a>今以本觉熏习使反顺真。<a id="a-4f"></a>乃名净用。<a id="a-4g"></a>其犹逆判之徒既已降伏。<a id="a-4h"></a>乃奉赤心于主也。<a id="a-4i"></a>昔则背之为逆党。<a id="a-4j"></a>今则顺之为忠臣。<a id="a-4k"></a>此释下即胜鬘经。<a id="a-4l"></a>已如前引意云。<a id="a-4m"></a>所以能生厌求者。<a id="a-4n"></a>盖真如之熏力也。<a id="a-4o"></a>狂寇归伏者。<a id="a-4p"></a>乃明主之化也。<a id="a-4q"></a>涅槃下引证。<a id="a-4r"></a>彼言下会彼同此。<a id="a-4s"></a>良以下结归今意二义。<a id="a-4t"></a>即觉不觉。<a id="a-4u"></a>觉义即今真如。<a id="a-4v"></a>不觉即今无明。<a id="a-4w"></a>无明具含妄心妄境。<a id="a-4x"></a>此中等者。<a id="a-4y"></a>觉之与佛。<a id="a-4z"></a>但唐梵异音。<a id="a-50"></a>本对于末。<a id="a-51"></a>性对于相。<a id="a-52"></a>性相本末文异义同。</p>
  <p id="a53">别中先明染熏者。<a id="a-54"></a>据理合然也。<a id="a-55"></a>以先成染法方反染成净。<a id="a-56"></a>未有先净后成染法。<a id="a-57"></a>若先说净后说染者。<a id="a-58"></a>便有妄起无穷之过。<a id="a-59"></a>亦有悟后更迷之失故。<a id="a-5A"></a>先说染也。<a id="a-5B"></a>问中疏各二者。<a id="a-5C"></a>染净皆有故。<a id="a-5D"></a>习熏者。<a id="a-5E"></a>自内顺起。<a id="a-5F"></a>后念续于前念也。<a id="a-5G"></a>心体者。<a id="a-5H"></a>此通染净。<a id="a-5I"></a>染熏则熏真心体。<a id="a-5J"></a>净熏则熏无明体。<a id="a-5K"></a>资熏者。<a id="a-5L"></a>从外反击。<a id="a-5M"></a>前念引起后念也。<a id="a-5N"></a>如次文说。<a id="a-5O"></a>无明熏真如起于妄心。<a id="a-5P"></a>即是习熏妄心却反熏无明。<a id="a-5Q"></a>令增迷倒。<a id="a-5R"></a>起转现等即是资熏。<a id="a-5S"></a>余皆例此。<a id="a-5T"></a>心即业识境即现相。<a id="a-5U"></a>诸惑即见爱等。</p>
  <p id="a5V">略中论二。<a id="a-5W"></a>一总举能所熏体者就此门中。<a id="a-5X"></a>即无明是能熏真如是所熏。<a id="a-5Y"></a>若在后门。<a id="a-5Z"></a>即真如为能无明为所。<a id="a-5a"></a>亦可下别义以无明本无自体。<a id="a-5b"></a>单说不得。<a id="a-5c"></a>凡欲举之必须带所依真体。<a id="a-5d"></a>真体即无明本起之处。<a id="a-5e"></a>如欲说波必须兼水也。<a id="a-5f"></a>虽复双举意取无明。<a id="a-5g"></a>或则意显无明。<a id="a-5h"></a>非实有体依他起故。<a id="a-5i"></a>本来即空。<a id="a-5j"></a>或则意显染净互熏之所以也。<a id="a-5k"></a>若本抗行则不可熏故。<a id="a-5l"></a>如相宗说。<a id="a-5m"></a>无明真如敌体有异。<a id="a-5n"></a>是故真如坚如玉石不能受熏也。</p>
  <p id="a5o">论以有无明下。<a id="a-5p"></a>二别明熏习之义三。<a id="a-5q"></a>初无明熏真如。<a id="a-5r"></a>疏根本等者。<a id="a-5s"></a>附真之者故非枝末。<a id="a-5t"></a>本业经云。<a id="a-5u"></a>迷第一义谛。<a id="a-5v"></a>起者名生得惑。<a id="a-5w"></a>即此无明也。<a id="a-5x"></a>熏习者。<a id="a-5y"></a>合云习熏。<a id="a-5z"></a>以对下资熏故。<a id="a-60"></a>若不尔者。<a id="a-61"></a>何成解释耶。<a id="a-62"></a>论以熏下是无明熏习之功。<a id="a-63"></a>真如虽是净法。<a id="a-64"></a>被无明染法熏故。<a id="a-65"></a>而起妄心。<a id="a-66"></a>如楞伽云。<a id="a-67"></a>不思议熏变是现识因等。</p>
  <p id="a68">论以有妄心下。<a id="a-69"></a>二妄心熏无明。<a id="a-6A"></a>不了下亦妄心熏习之功。<a id="a-6B"></a>不了等即迷真义。<a id="a-6C"></a>不觉等是起妄义。<a id="a-6D"></a>以不了真如无相。<a id="a-6E"></a>而妄现其相。<a id="a-6F"></a>如人好眼为热气所逼。<a id="a-6G"></a>遂成翳眼。<a id="a-6H"></a>以有翳所覆故。<a id="a-6I"></a>依此翳眼便见空华。<a id="a-6J"></a>故云现妄境界。<a id="a-6K"></a>疏以此下以是反击。<a id="a-6L"></a>故云资熏也。<a id="a-6M"></a>增不了者。<a id="a-6N"></a>无明已是不了。<a id="a-6O"></a>又为妄心所助。<a id="a-6P"></a>更加不了。<a id="a-6Q"></a>如贼遇恶人盗心转甚。<a id="a-6R"></a>遂成盗事。</p>
  <p id="a6S">论以有妄境下。<a id="a-6T"></a>三境界熏妄心。<a id="a-6U"></a>令其下是妄境熏习之功。<a id="a-6V"></a>由外境熏故。<a id="a-6W"></a>令内心起念分别相续。<a id="a-6X"></a>执着计名。<a id="a-6Y"></a>造善恶等业。<a id="a-6Z"></a>受三界等报。<a id="a-6a"></a>三界无安故名苦也。<a id="a-6b"></a>如恶人为财物等所牵引故。<a id="a-6c"></a>恣行盗窃致令彰显。<a id="a-6d"></a>受于囹圄刑戮之患。<a id="a-6e"></a>疏后二同者。<a id="a-6f"></a>以此望彼俱名业苦。<a id="a-6g"></a>依惑下释上名同之义。<a id="a-6h"></a>上之三重钩锁相续。<a id="a-6i"></a>谓无明熏真如起妄心。<a id="a-6j"></a>妄心熏无明现境界。<a id="a-6k"></a>境界熏妄心。<a id="a-6l"></a>起念着造业受报。<a id="a-6m"></a>此则染缘事足九相之极故。<a id="a-6n"></a>止于斯也。</p>
  <p id="a6o">从后向前者。<a id="a-6p"></a>取其文势相蹑故逆次。<a id="a-6q"></a>前三是乃自本之末。<a id="a-6r"></a>以略标。<a id="a-6s"></a>从末向本以广释也。<a id="a-6t"></a>境熏中论增长念熏者。<a id="a-6u"></a>即是由熏习故。<a id="a-6v"></a>令念增长。<a id="a-6w"></a>下皆例此。<a id="a-6x"></a>疏智相者。<a id="a-6y"></a>由外境有违顺等相熏故。<a id="a-6z"></a>牵起内心爱恶等念。<a id="a-70"></a>名之智相。<a id="a-71"></a>以境不断故。<a id="a-72"></a>念亦不断。<a id="a-73"></a>名相续相。<a id="a-74"></a>犹像有妍媸者。<a id="a-75"></a>盖质之好恶也。<a id="a-76"></a>响不断绝者。<a id="a-77"></a>盖声之相续也。<a id="a-78"></a>法执分别者。<a id="a-79"></a>非谓对俱生以言分别。<a id="a-7A"></a>但通指智及相续。<a id="a-7B"></a>俱名分别。<a id="a-7C"></a>以此二相分别染净。<a id="a-7D"></a>念念不断故。<a id="a-7E"></a>此是分别心非是分别惑。<a id="a-7F"></a>学者自知。</p>
  <p id="a7G">妄心熏中论能受者。<a id="a-7H"></a>合是能令阿罗汉等受生死苦。<a id="a-7I"></a>论文语倒。<a id="a-7J"></a>阿罗汉此云无贼。<a id="a-7K"></a>贼即我执烦恼。<a id="a-7L"></a>此惑无故。<a id="a-7M"></a>辟支佛此云缘觉。<a id="a-7N"></a>觉缘离而即真故。<a id="a-7O"></a>疏迷于无相者。<a id="a-7P"></a>以此业识反资无明。<a id="a-7Q"></a>增其不了。<a id="a-7R"></a>于无相理妄生有相。<a id="a-7S"></a>遂成转现兼彼能熏。<a id="a-7T"></a>共成梨耶。<a id="a-7U"></a>离事识等者。<a id="a-7V"></a>然有全分不同。<a id="a-7W"></a>若地前菩萨及二乘人但离事识中我执粗分。<a id="a-7X"></a>初地方离细中一分。<a id="a-7Y"></a>二地至七地。<a id="a-7Z"></a>则全离事识粗细二分。<a id="a-7a"></a>若分段苦但约粗除。<a id="a-7b"></a>即得远离。<a id="a-7c"></a>以无惑业即不受生故。<a id="a-7d"></a>无生老等八苦。<a id="a-7e"></a>变易行苦者。<a id="a-7f"></a>三细生灭念念迁流。<a id="a-7g"></a>故上论云。<a id="a-7h"></a>动则有苦果不离因。<a id="a-7i"></a>然此下出三乘人受变易所以。<a id="a-7j"></a>然此梨耶细苦九类同有。<a id="a-7k"></a>今独说三乘人偏受者。<a id="a-7l"></a>以约离粗苦故。<a id="a-7m"></a>细苦方现处说。<a id="a-7n"></a>是则一切凡夫二苦皆有。<a id="a-7o"></a>三乘贤圣有细无粗。<a id="a-7p"></a>凡夫虽有细苦。<a id="a-7q"></a>以彼粗苦所盖。<a id="a-7r"></a>都未觉知。<a id="a-7s"></a>由此不说圣人已离粗苦。<a id="a-7t"></a>方乃觉知。<a id="a-7u"></a>今就觉知义边故。<a id="a-7v"></a>说三乘所有。<a id="a-7w"></a>如人重病不知余物所侵。<a id="a-7x"></a>病愈之时方觉微痛。<a id="a-7y"></a>然回心菩萨十信已来。<a id="a-7z"></a>即受变易。<a id="a-80"></a>若直往菩萨约终教说。<a id="a-81"></a>在地前时即受变易。<a id="a-82"></a>始教即初地已去方受变易。<a id="a-83"></a>智增初地悲增八地悲智平等。<a id="a-84"></a>四五六地若二乘未回心者。<a id="a-85"></a>灭苦依后法尔。<a id="a-86"></a>便受变易身也。<a id="a-87"></a>以事识等者。<a id="a-88"></a>前则业识熏根本住地无明。<a id="a-89"></a>令起转现共成梨耶。<a id="a-8A"></a>使三乘圣人受变易细苦。<a id="a-8B"></a>此则智识熏枝末现行无明。<a id="a-8C"></a>令起相续执取计名。<a id="a-8D"></a>造业受报。<a id="a-8E"></a>共成事识。<a id="a-8F"></a>使六道众生受分段粗苦。</p>
  <p id="a8G">无明熏中。<a id="a-8H"></a>疏谓根本等者。<a id="a-8I"></a>即前依不觉生三种相也。<a id="a-8J"></a>论不备举。<a id="a-8K"></a>故但标一。<a id="a-8L"></a>亦可无明熏真但成业识。<a id="a-8M"></a>业识熏无明。<a id="a-8N"></a>方起转现。<a id="a-8O"></a>故但标一也。<a id="a-8P"></a>谓枝末等者。<a id="a-8Q"></a>然今事识亲从境起。<a id="a-8R"></a>境界不亡者。<a id="a-8S"></a>盖缘枝末无明念念熏习真如之力。<a id="a-8T"></a>如何熏习。<a id="a-8U"></a>但是于境不了虚无。<a id="a-8V"></a>定执有实名为熏习。<a id="a-8W"></a>以定执故。<a id="a-8X"></a>起后诸相也。<a id="a-8Y"></a>此则取迷前者为能成。<a id="a-8Z"></a>能成即枝末不觉后起者为所成。<a id="a-8a"></a>所成即六粗事识。<a id="a-8b"></a>如前所说睡梦之事。<a id="a-8c"></a>心境已具。<a id="a-8d"></a>于中取着。<a id="a-8e"></a>不了是梦如能成之无明。<a id="a-8f"></a>分别前境如所成之事识。<a id="a-8g"></a>然不了妄即是熏真。<a id="a-8h"></a>互相成也。<a id="a-8i"></a>引文可知。<a id="a-8j"></a>但末下释上所起之言。<a id="a-8k"></a>谓根本无明是能起故。<a id="a-8l"></a>对上根本以彰枝末也。</p>
  <p id="a8m">正明中论所谓等者。<a id="a-8n"></a>则真如为能熏无明为所熏。<a id="a-8o"></a>真如当体真实无始本有。<a id="a-8p"></a>不假他因故。<a id="a-8q"></a>不同前兼举所依也。<a id="a-8r"></a>以熏习下明真熏之功。<a id="a-8s"></a>无明虽是随流染法。<a id="a-8t"></a>被真如净法所熏。<a id="a-8u"></a>便能反顺真如。<a id="a-8v"></a>起兹欣厌。<a id="a-8w"></a>知昔日所爱者是苦故厌之。<a id="a-8x"></a>所背者有乐故欣之。<a id="a-8y"></a>如前恶人却被善者勉谕。<a id="a-8z"></a>后行君子之行。<a id="a-90"></a>以此下则妄心为能熏。<a id="a-91"></a>真如为所熏。<a id="a-92"></a>疏反熏者。<a id="a-93"></a>妄心本是随流之法。<a id="a-94"></a>今却反有益真之力也。<a id="a-95"></a>又是资熏反从外击故。<a id="a-96"></a>增势力者。<a id="a-97"></a>真如本自有力。<a id="a-98"></a>能熏妄心起此厌求。<a id="a-99"></a>今复被此净用资助。<a id="a-9A"></a>更增其力成始觉智。<a id="a-9B"></a>如恶人既反为善故。<a id="a-9C"></a>于善人每有咨询。<a id="a-9D"></a>或加之谏诤。<a id="a-9E"></a>由是善者或因问而增解。<a id="a-9F"></a>或因诤而除非。<a id="a-9G"></a>深练仁行愈修德业也。<a id="a-9H"></a>本即习熏新即资熏。</p>
  <p id="a9I">科功能者。<a id="a-9J"></a>由前内外熏力。<a id="a-9K"></a>遂成信解行证。<a id="a-9L"></a>以至极果也。<a id="a-9M"></a>文二。<a id="a-9N"></a>初地前行。<a id="a-9O"></a>论信己性等者。<a id="a-9P"></a>初一句知真。<a id="a-9Q"></a>次二句达妄。<a id="a-9R"></a>谓知真本有达妄本空。<a id="a-9S"></a>实教行人初心合尔。<a id="a-9T"></a>此则圆觉初章信解真正也。<a id="a-9U"></a>下一句即依解修行也。<a id="a-9V"></a>疏十信者。<a id="a-9W"></a>入道初心先信根本。<a id="a-9X"></a>非同权门。<a id="a-9Y"></a>但信三宝及戒故。<a id="a-9Z"></a>下文云。<a id="a-9a"></a>一者信根本。<a id="a-9b"></a>所谓乐念真如法故。<a id="a-9c"></a>以信是万行初首。<a id="a-9d"></a>故须言信。<a id="a-9e"></a>又以真如是万行根本故。<a id="a-9f"></a>信己性也。<a id="a-9g"></a>三圣圆融观云。<a id="a-9h"></a>信若不信法界信。<a id="a-9i"></a>即是邪解者。<a id="a-9j"></a>十解位即十住也。<a id="a-9k"></a>解业转故。<a id="a-9l"></a>言知心妄动解现相故。<a id="a-9m"></a>言无前境界。<a id="a-9n"></a>但是解了未能断除。<a id="a-9o"></a>然何啻十住方有前位。<a id="a-9p"></a>岂无此解耶。<a id="a-9q"></a>疏文配信。<a id="a-9r"></a>太近于前。<a id="a-9s"></a>问信位菩萨如何得解业等相耶。<a id="a-9t"></a>答以信己真如寂然不动无有一相故。<a id="a-9u"></a>知动心相境诚为妄也。<a id="a-9v"></a>性本无故。<a id="a-9w"></a>若不解此焉称实教初心人耶。<a id="a-9x"></a>论修远离法者。<a id="a-9y"></a>法谓法行。<a id="a-9z"></a>以此法行能破心境。<a id="a-A0"></a>故云远离。<a id="a-A1"></a>疏依解成行者。<a id="a-A2"></a>即十住位满进十行位也。<a id="a-A3"></a>有解无行其解必孤故。<a id="a-A4"></a>须依所解处而修行也。<a id="a-A5"></a>寻伺等即所行之行。<a id="a-A6"></a>信解非浅其行必深。<a id="a-A7"></a>大车将行轨辙宁小。<a id="a-A8"></a>然此中意通明十向及四加行。<a id="a-A9"></a>谓暖顶二位以四寻伺观。<a id="a-AA"></a>观所取名等四法假有实无即所取空。<a id="a-AB"></a>是远离境也。<a id="a-AC"></a>忍世第一以四如实智。<a id="a-AD"></a>印所取空。<a id="a-AE"></a>观能取空。<a id="a-AF"></a>即远离心也。<a id="a-AG"></a>广如前辨。<a id="a-AH"></a>今云等者。<a id="a-AI"></a>等如实观也。<a id="a-AJ"></a>唯识等者。<a id="a-AK"></a>了知诸法唯依妄念而有差别故。<a id="a-AL"></a>行此行而随顺之。<a id="a-AM"></a>故颂云。<a id="a-AN"></a>唯识无境界以无尘妄见。<a id="a-AO"></a>如人目有翳见毛月等事。<a id="a-AP"></a>此即资粮位中所修也。</p>
  <p id="aAQ">论以如实下。<a id="a-AR"></a>二地上行也。<a id="a-AS"></a>疏见道等者。<a id="a-AT"></a>即通达位离不断相应染。<a id="a-AU"></a>证一分真如。<a id="a-AV"></a>名净心地若准诸处说。<a id="a-AW"></a>行布施波罗蜜。<a id="a-AX"></a>断异生性障及二种愚。<a id="a-AY"></a>谓执着我法愚。<a id="a-AZ"></a>恶趣杂染愚。<a id="a-Aa"></a>证遍行真如。<a id="a-Ab"></a>住欢喜地。<a id="a-Ac"></a>修道者。<a id="a-Ad"></a>即二地至等觉。<a id="a-Ae"></a>以此位中如次行戒等波罗蜜行。<a id="a-Af"></a>余非不修。<a id="a-Ag"></a>但随力随分。<a id="a-Ah"></a>故云万行。<a id="a-Ai"></a>广如华严所说。<a id="a-Aj"></a>以此修行对治障染。<a id="a-Ak"></a>称顺本性令体显现。<a id="a-Al"></a>故云显真。<a id="a-Am"></a>疏无能所相者。<a id="a-An"></a>正同唯识见道颂云。<a id="a-Ao"></a>若时于所缘智都无所得。<a id="a-Ap"></a>尔时住唯识。<a id="a-Aq"></a>离二取相故。<a id="a-Ar"></a>然此修道证真起行。<a id="a-As"></a>一如初地。<a id="a-At"></a>俱无能所故。<a id="a-Au"></a>言不取等。<a id="a-Av"></a>三祇者。<a id="a-Aw"></a>通前三贤所论。<a id="a-Ax"></a>若但取二地已去。<a id="a-Ay"></a>则唯有二。<a id="a-Az"></a>谓二地至八地。<a id="a-B0"></a>为一僧祇。<a id="a-B1"></a>八地至佛果。<a id="a-B2"></a>为一僧祇。<a id="a-B3"></a>然三祇延促之义。<a id="a-B4"></a>广如下释。<a id="a-B5"></a>然此段论旧文于疏外别配。<a id="a-B6"></a>则以自信己性为十信位。<a id="a-B7"></a>知心妄动无前境界为十住。<a id="a-B8"></a>修远离法为十行。<a id="a-B9"></a>以如实知下为十向加行。<a id="a-BA"></a>不取不念为见道。<a id="a-BB"></a>以乃至久远熏习力故。<a id="a-BC"></a>为修道。<a id="a-BD"></a>今复详此。<a id="a-BE"></a>信之一位对文太局。<a id="a-BF"></a>今若对者但从初至修远离法。<a id="a-BG"></a>俱是信位。<a id="a-BH"></a>以此位中非空有信。<a id="a-BI"></a>亦能修行。<a id="a-BJ"></a>如十信名及下论说。<a id="a-BK"></a>修五行等。<a id="a-BL"></a>从以如实下至随顺行。<a id="a-BM"></a>通对三贤。<a id="a-BN"></a>于中前二句犹是蹑前信位之解。<a id="a-BO"></a>智者请详。</p>
  <p id="aBP">二果论二。<a id="a-BQ"></a>初灭惑翻染。<a id="a-BR"></a>疏妄心尽者。<a id="a-BS"></a>即业转二识也。<a id="a-BT"></a>以无无明为能熏故。<a id="a-BU"></a>妄境灭者。<a id="a-BV"></a>以无妄心为能熏故。<a id="a-BW"></a>皆灭惑者。<a id="a-BX"></a>通指无明已下之文。<a id="a-BY"></a>此上展转灭惑翻染义。<a id="a-BZ"></a>如前逆论灭义之中。<a id="a-Ba"></a>广辨三种染者。<a id="a-Bb"></a>即后三种不相应染。<a id="a-Bc"></a>可知。</p>
  <p id="aBd">疏证理成德者。<a id="a-Be"></a>即下涅槃是断。<a id="a-Bf"></a>业用是恩。<a id="a-Bg"></a>得之一字属能证智。<a id="a-Bh"></a>是智德也。<a id="a-Bi"></a>斯皆修行翻染成净。<a id="a-Bj"></a>故论以因等两句。<a id="a-Bk"></a>但是再牒翻染之文。<a id="a-Bl"></a>蹑此以明所显之德。<a id="a-Bm"></a>疏染心即通六染。<a id="a-Bn"></a>以无明灭故。<a id="a-Bo"></a>业等三染心尽。<a id="a-Bp"></a>境界灭故。<a id="a-Bq"></a>智等三染心尽。<a id="a-Br"></a>一切心相不出六染。<a id="a-Bs"></a>故云皆尽。<a id="a-Bt"></a>故上云因灭故。<a id="a-Bu"></a>不相应心灭缘灭故。<a id="a-Bv"></a>相应心灭。<a id="a-Bw"></a>心体转依等者。<a id="a-Bx"></a>以心体在缠依九相等。<a id="a-By"></a>名为生死。<a id="a-Bz"></a>今九相既灭生死已尽。<a id="a-C0"></a>心体空寂名为涅槃。<a id="a-C1"></a>义说其依。<a id="a-C2"></a>实无能所。<a id="a-C3"></a>又转之一字义兼两势。<a id="a-C4"></a>谓转灭生死转得涅槃。<a id="a-C5"></a>又转灭则无法可灭。<a id="a-C6"></a>而似灭转得则无法可得为真得。<a id="a-C7"></a>转依多义如别所明。<a id="a-C8"></a>业用者。<a id="a-C9"></a>依涅槃空寂之体。<a id="a-CA"></a>随机感现无不利益。<a id="a-CB"></a>无心而应故。<a id="a-CC"></a>论云。<a id="a-CD"></a>自然业。<a id="a-CE"></a>心言罔及。<a id="a-CF"></a>故疏云不思议。<a id="a-CG"></a>斯则翻前妄心妄境故得涅槃(六染心皆烦恼碍故)翻前无明成自然业(无明为智碍故)然此因果两科。<a id="a-CH"></a>凡贤圣果四位具足。<a id="a-CI"></a>此皆真如内熏妄心外助。<a id="a-CJ"></a>令真有力。<a id="a-CK"></a>始从凡夫终至果位。<a id="a-CL"></a>起兹净业也。</p>
  <p id="aCM">意识者。<a id="a-CN"></a>意之识也。<a id="a-CO"></a>论凡夫者。<a id="a-CP"></a>即十信已前不了唯识。<a id="a-CQ"></a>而修行者。<a id="a-CR"></a>以此识下。<a id="a-CS"></a>且明所依之识。<a id="a-CT"></a>以此粗识本是境界为缘之所起者。<a id="a-CU"></a>不知诸法本依现识而生。<a id="a-CV"></a>以不知故。<a id="a-CW"></a>复执为实。<a id="a-CX"></a>凡夫下明能依之人。<a id="a-CY"></a>且二乘不知七八二识及事识细分。<a id="a-CZ"></a>但修我空观智。<a id="a-Ca"></a>凡夫悠悠修行。<a id="a-Cb"></a>不知唯识道理。<a id="a-Cc"></a>但依粗识起欣厌心。<a id="a-Cd"></a>而求佛果。<a id="a-Ce"></a>不能亡相。<a id="a-Cf"></a>由此与二乘同处而言。<a id="a-Cg"></a>由此下明得道分齐。<a id="a-Ch"></a>作意者。<a id="a-Ci"></a>作发趣佛道之意。<a id="a-Cj"></a>即欣厌心也。<a id="a-Ck"></a>久后等者。<a id="a-Cl"></a>以趣心无辍。<a id="a-Cm"></a>渐能解了唯识道理。<a id="a-Cn"></a>如实修行还得成道。<a id="a-Co"></a>以用心迂会故。<a id="a-Cp"></a>不速疾。<a id="a-Cq"></a>乃云久后。<a id="a-Cr"></a>菩提即无上道也。</p>
  <p id="aCs">论菩萨十信已上了唯识者。<a id="a-Ct"></a>疏二初正释。<a id="a-Cu"></a>识量等者。<a id="a-Cv"></a>一切境界唯识所现。<a id="a-Cw"></a>所现境界一一如识故。<a id="a-Cx"></a>得识染即境染识净即境净等。<a id="a-Cy"></a>既知唯识所现。<a id="a-Cz"></a>终不定执实法虚妄取着。<a id="a-D0"></a>故云舍彼等。<a id="a-D1"></a>了唯心者。<a id="a-D2"></a>有智能了诸法无性。<a id="a-D3"></a>心相亦空唯一真如。<a id="a-D4"></a>不生妄取。<a id="a-D5"></a>念念与理相称故。<a id="a-D6"></a>得速疾趣于涅槃也。</p>
  <p id="aD7">问下二通妨。<a id="a-D8"></a>初问也。<a id="a-D9"></a>妄心并熏者。<a id="a-DA"></a>五意及意之识。<a id="a-DB"></a>皆熏真如令其有力。<a id="a-DC"></a>遂厌生死苦乐求涅槃。<a id="a-DD"></a>修反流行。<a id="a-DE"></a>意熏等者。<a id="a-DF"></a>五意前三属梨耶识故。<a id="a-DG"></a>斯则三乘之人。<a id="a-DH"></a>俱有梨耶熏真之理。<a id="a-DI"></a>何故菩萨发心勇猛速趣涅槃。<a id="a-DJ"></a>二乘凡夫不同此辙而疏远耶。<a id="a-DK"></a>熏既是同发心合等。<a id="a-DL"></a>云何不尔。</p>
  <p id="aDM">答下。<a id="a-DN"></a>二答二。<a id="a-DO"></a>初正答。<a id="a-DP"></a>凡夫不觉者。<a id="a-DQ"></a>以不闻大乘教不遇真善友故。<a id="a-DR"></a>于诸法不知梨耶所变。<a id="a-DS"></a>又不知能变之识真妄和合无有自性。<a id="a-DT"></a>故云不觉。<a id="a-DU"></a>资持力者。<a id="a-DV"></a>谓依意识分别。<a id="a-DW"></a>心外见有生死涅槃。<a id="a-DX"></a>从此起心厌生死苦。<a id="a-DY"></a>乐求涅槃。<a id="a-DZ"></a>资熏真如。<a id="a-Da"></a>真如任持能熏之力。<a id="a-Db"></a>由是发心修行也。<a id="a-Dc"></a>不达本者。<a id="a-Dd"></a>以不能了自心。<a id="a-De"></a>则生二妄想。<a id="a-Df"></a>道目前而远觅。<a id="a-Dg"></a>佛在内而外求。<a id="a-Dh"></a>解既不正行亦迀会。<a id="a-Di"></a>故向菩提不能速疾故。<a id="a-Dj"></a>云疏远也。<a id="a-Dk"></a>了本者。<a id="a-Dl"></a>既知诸法唯心所现。<a id="a-Dm"></a>终不随顺粗识分别。<a id="a-Dn"></a>执心外法。<a id="a-Do"></a>拟弃生死别求涅槃。<a id="a-Dp"></a>虽修诸行而无行可行。<a id="a-Dq"></a>虽度众生而无生可度。<a id="a-Dr"></a>故经云。<a id="a-Ds"></a>了心及境界。<a id="a-Dt"></a>妄想即不生。<a id="a-Du"></a>斯则了本识而修行也。<a id="a-Dv"></a>既而忘缘内照称顺本性。<a id="a-Dw"></a>速得合道故。<a id="a-Dx"></a>云亲而且近。<a id="a-Dy"></a>如下顺性修檀等。<a id="a-Dz"></a>前云。<a id="a-E0"></a>自信己性。<a id="a-E1"></a>知心妄动无前境界。<a id="a-E2"></a>修远离法等即斯行也。<a id="a-E3"></a>问五意后二亦是事识。<a id="a-E4"></a>菩萨既依此熏而起修行。<a id="a-E5"></a>何得异前凡夫二乘。<a id="a-E6"></a>答前则唯知事识不知本识。<a id="a-E7"></a>不知本识故。<a id="a-E8"></a>不了境从心起。<a id="a-E9"></a>已知事识故但觉心自境生。<a id="a-EA"></a>依此修行故成疏远。<a id="a-EB"></a>此则二识皆知以知之故。<a id="a-EC"></a>虽心缘境达境唯心。<a id="a-ED"></a>故于事识而不信用。<a id="a-EE"></a>依此修行。<a id="a-EF"></a>故亲而且近。</p>
  <p id="aEG">此约下二结答也。<a id="a-EH"></a>所依即本事二识及真如也。<a id="a-EI"></a>以三乘人等各依其识。<a id="a-EJ"></a>熏彼真如而起行故。<a id="a-EK"></a>相资者。<a id="a-EL"></a>本因真如熏妄心。<a id="a-EM"></a>令起厌求。<a id="a-EN"></a>然后妄心熏真如。<a id="a-EO"></a>令修此行。<a id="a-EP"></a>是则若依事识熏真如。<a id="a-EQ"></a>真如还资事识之行。<a id="a-ER"></a>若依本识熏真如。<a id="a-ES"></a>真如还资本识之行。<a id="a-ET"></a>故相资也。<a id="a-EU"></a>但缘识有内起外发之异。<a id="a-EV"></a>故使行有内照外求不同。<a id="a-EW"></a>迟速之因自兹而得。<a id="a-EX"></a>证发心中者。<a id="a-EY"></a>文云。<a id="a-EZ"></a>是菩萨发心相者。<a id="a-Ea"></a>有三种心微细之相。<a id="a-Eb"></a>云何为三。<a id="a-Ec"></a>一者真心。<a id="a-Ed"></a>二者方便心。<a id="a-Ee"></a>三者业识心。<a id="a-Ef"></a>广说如下。</p>
  <p id="aEg">论体相合论者。<a id="a-Eh"></a>如珠与光不相离故。<a id="a-Ei"></a>下亦如是。</p>
  <p id="aEj">正显论二。<a id="a-Ek"></a>初明熏习。<a id="a-El"></a>疏不空者。<a id="a-Em"></a>不空如来藏也。<a id="a-En"></a>以有自体本具河沙性德故。<a id="a-Eo"></a>冥谓闇也。<a id="a-Ep"></a>物即众生。<a id="a-Eq"></a>其犹衣珠潜照而贫者莫知。<a id="a-Er"></a>黄金缠弊行者罔测。<a id="a-Es"></a>故非能了也。<a id="a-Et"></a>冥熏作用。<a id="a-Eu"></a>拣异出缠应化之用。<a id="a-Ev"></a>论境界性者。<a id="a-Ew"></a>此是体熏以表体相无二故。<a id="a-Ex"></a>标中则先体后相。<a id="a-Ey"></a>释中则先相后体。<a id="a-Ez"></a>如何熏习。<a id="a-F0"></a>以能为境界。<a id="a-F1"></a>牵彼智生即是熏义非直下蹑前也。<a id="a-F2"></a>亦乃下正释。<a id="a-F3"></a>前则本觉熏令起智。<a id="a-F4"></a>智即始觉也。<a id="a-F5"></a>此乃对智成所观境。<a id="a-F6"></a>境亦本觉。<a id="a-F7"></a>是则本觉相为能熏之心。<a id="a-F8"></a>体作所观之境。<a id="a-F9"></a>一体之上义分二别。<a id="a-FA"></a>如前说法有对智显义等。</p>
  <p id="aFB">论依此下显功能。<a id="a-FC"></a>疏心境者。<a id="a-FD"></a>由心之所发。<a id="a-FE"></a>由境之所牵。<a id="a-FF"></a>虽分二法体唯本觉无二别也。<a id="a-FG"></a>亦名体相。<a id="a-FH"></a>有力者。<a id="a-FI"></a>妄心劣故。<a id="a-FJ"></a>本觉势强熏力猛盛也。<a id="a-FK"></a>昔以随流则妄有力而真劣。<a id="a-FL"></a>今既反流。<a id="a-FM"></a>则真熏功盛而妄心势衰也。<a id="a-FN"></a>论自信己身等者。<a id="a-FO"></a>约人所说故言己身。<a id="a-FP"></a>以己真如熏自妄心有势力故。<a id="a-FQ"></a>遂能反照。<a id="a-FR"></a>信己身中真如与佛无异。<a id="a-FS"></a>但由妄惑所覆。<a id="a-FT"></a>故不显现。<a id="a-FU"></a>今发直等三心。<a id="a-FV"></a>修施等五行。<a id="a-FW"></a>对治妄惑。<a id="a-FX"></a>令体显现。</p>
  <p id="aFY">问有三段。<a id="a-FZ"></a>一指前按定。<a id="a-Fa"></a>论悉有真如等者。<a id="a-Fb"></a>凡是有情皆具本觉无二圆满。<a id="a-Fc"></a>以皆具故。<a id="a-Fd"></a>熏义合齐故。<a id="a-Fe"></a>云等皆。<a id="a-Ff"></a>论云何下。<a id="a-Fg"></a>二述其所疑。<a id="a-Fh"></a>现在等者。<a id="a-Fi"></a>约横说也。<a id="a-Fj"></a>现今且见有信者寡。<a id="a-Fk"></a>无信者众。<a id="a-Fl"></a>论无量等者。<a id="a-Fm"></a>合云前后无量差别。<a id="a-Fn"></a>译者回文不尽也。<a id="a-Fo"></a>未来等者。<a id="a-Fp"></a>此约竖说。<a id="a-Fq"></a>约望未来发起信心。<a id="a-Fr"></a>迟速不等故云前后。<a id="a-Fs"></a>更有厚薄进退邪正等异。<a id="a-Ft"></a>故云无量差别。<a id="a-Fu"></a>此乃横则有无差别。<a id="a-Fv"></a>竖则前后差别。<a id="a-Fw"></a>前后之言亦通过去。<a id="a-Fx"></a>内熏等者。<a id="a-Fy"></a>熏既是齐信亦合齐。<a id="a-Fz"></a>不合有于如是差别。<a id="a-G0"></a>论皆应下三结成其难。<a id="a-G1"></a>一时者有二意。<a id="a-G2"></a>一拣信之有无。<a id="a-G3"></a>二拣起之前后。<a id="a-G4"></a>自知有真如法。<a id="a-G5"></a>是信解勤修方便是行。<a id="a-G6"></a>等入涅槃是证。<a id="a-G7"></a>一时之言须通此三而转。<a id="a-G8"></a>执别等者。<a id="a-G9"></a>谓执有信无信前后等别。<a id="a-GA"></a>便疑真如亦有等类不同也。</p>
  <p id="aGB">论答中二。<a id="a-GC"></a>初标所疑也。<a id="a-GD"></a>本一者。<a id="a-GE"></a>凡圣一体平等无二也。<a id="a-GF"></a>净名云。<a id="a-GG"></a>一切众生皆如也。<a id="a-GH"></a>众圣贤亦如也。<a id="a-GI"></a>至于弥勒亦如也。<a id="a-GJ"></a>此一句标所疑之通。<a id="a-GK"></a>下则释所执之别。</p>
  <p id="aGL">论而有下。<a id="a-GM"></a>二释所执三。<a id="a-GN"></a>初明所依根本差别也。<a id="a-GO"></a>疏根本等者。<a id="a-GP"></a>既是生灭妄法法尔。<a id="a-GQ"></a>不得平等。<a id="a-GR"></a>众生具此各各不同。<a id="a-GS"></a>不同真如一体平等。<a id="a-GT"></a>故云厚薄。<a id="a-GU"></a>前后亦尔者。<a id="a-GV"></a>厚者即迟信。<a id="a-GW"></a>薄者则速信。<a id="a-GX"></a>信之厚薄进退等例知。<a id="a-GY"></a>非彼等者。<a id="a-GZ"></a>过在无明有厚薄。<a id="a-Ga"></a>不是真如成等差。</p>
  <p id="aGb">论过河沙下。<a id="a-Gc"></a>二约能依。<a id="a-Gd"></a>二障差别。<a id="a-Ge"></a>二先所知障等上者。<a id="a-Gf"></a>意明烦恼数过河沙等上。<a id="a-Gg"></a>又约所障法门。<a id="a-Gh"></a>既多能障之惑遂成无量故。<a id="a-Gi"></a>云河沙等上。<a id="a-Gj"></a>等者。<a id="a-Gk"></a>等微尘也。<a id="a-Gl"></a>详之。<a id="a-Gm"></a>疏无知者。<a id="a-Gn"></a>迷俗谛门中事法以不能正知不能尽知故。<a id="a-Go"></a>粗分者以所知中有二分故。<a id="a-Gp"></a>一迷理者为细。<a id="a-Gq"></a>二迷事为粗。<a id="a-Gr"></a>天台号为尘沙。<a id="a-Gs"></a>小乘名为不染污无知。<a id="a-Gt"></a>今是此分也。</p>
  <p id="aGu">论我见下。<a id="a-Gv"></a>二烦恼障也。<a id="a-Gw"></a>疏四住者。<a id="a-Gx"></a>即六粗之中二也。<a id="a-Gy"></a>何故不对五意。<a id="a-Gz"></a>以五意是所依众生。<a id="a-H0"></a>无知四住是彼所有。<a id="a-H1"></a>今取此二正障。<a id="a-H2"></a>信心及诸观智故偏举也。<a id="a-H3"></a>疏文亦尔。<a id="a-H4"></a>何故二障俱名烦恼。<a id="a-H5"></a>以此二障体皆虚妄性喧烦故。<a id="a-H6"></a>非是寂静通名烦恼。</p>
  <p id="aH7">论如是下三双结难了。<a id="a-H8"></a>疏皆依下若据生起。<a id="a-H9"></a>即次第而生。<a id="a-HA"></a>今此横论故皆依无明也。<a id="a-HB"></a>非一谓二障互为前后差别。<a id="a-HC"></a>则等分偏增有殊。<a id="a-HD"></a>佛了等者。<a id="a-HE"></a>降此已还各随其分。<a id="a-HF"></a>未能尽知。<a id="a-HG"></a>唯佛穷证。<a id="a-HH"></a>故能知也。<a id="a-HI"></a>故前疏云。<a id="a-HJ"></a>若至心源得于无念。<a id="a-HK"></a>则遍知一切众生一心动转四相差别。</p>
  <p id="aHL">立理中。<a id="a-HM"></a>疏若独等者。<a id="a-HN"></a>反纵所难。<a id="a-HO"></a>然今下顺通其义。<a id="a-HP"></a>故致下结答。<a id="a-HQ"></a>故上下引证。<a id="a-HR"></a>并可见。</p>
  <p id="aHS">喻中论木喻众生。<a id="a-HT"></a>火性喻本觉。<a id="a-HU"></a>人知喻佛等。<a id="a-HV"></a>方便即钻燧之事。<a id="a-HW"></a>喻悲愿说法。<a id="a-HX"></a>烧木即先有火起。<a id="a-HY"></a>火喻发心修行。<a id="a-HZ"></a>烧木喻断烦恼。<a id="a-Ha"></a>此中若无及不假之言。<a id="a-Hb"></a>正显阙缘也。</p>
  <p id="aHc">法中论为缘者。<a id="a-Hd"></a>即慈悲愿护说法教导。<a id="a-He"></a>合正用钻燧等。<a id="a-Hf"></a>入涅槃者。<a id="a-Hg"></a>合上火出木尽灰飞烟灭也。<a id="a-Hh"></a>上喻中虽无显文。<a id="a-Hi"></a>以烧木之言。<a id="a-Hj"></a>便含此义。</p>
  <p id="aHk">阙因中论未有熏力者。<a id="a-Hl"></a>如湿木之遇绳钻。<a id="a-Hm"></a>虽有火性而钻之不生。<a id="a-Hn"></a>障者亦尔。<a id="a-Ho"></a>虽有本觉闻法亦不悟解。<a id="a-Hp"></a>不能究竟等者。<a id="a-Hq"></a>亦有闻法信受。<a id="a-Hr"></a>暂时发心。<a id="a-Hs"></a>然鲜克有终。<a id="a-Ht"></a>不能久永。<a id="a-Hu"></a>如下所说。<a id="a-Hv"></a>或有见佛色相。<a id="a-Hw"></a>或供众僧。<a id="a-Hx"></a>或因二乘。<a id="a-Hy"></a>或学他发心。<a id="a-Hz"></a>悉不决定。<a id="a-I0"></a>或退凡夫二乘之地。<a id="a-I1"></a>此如湿木钻时还有热气。<a id="a-I2"></a>然不能出火烧木。<a id="a-I3"></a>如世间法甚众。<a id="a-I4"></a>于中信解修趣者实难其人。<a id="a-I5"></a>良以内熏力微惑障厚重。<a id="a-I6"></a>以喻类法。<a id="a-I7"></a>昭然可见。</p>
  <p id="aI8">明得中论因缘具者。<a id="a-I9"></a>如干木之遇绳钻也。<a id="a-IA"></a>诸佛等者。<a id="a-IB"></a>此则拣异二乘等。<a id="a-IC"></a>以显遇真善知识也。<a id="a-ID"></a>然此段文有二种加义。<a id="a-IE"></a>初以慈悲等是冥加。<a id="a-IF"></a>由冥加故起信修善。<a id="a-IG"></a>次从以修下是显加。<a id="a-IH"></a>谓现身说法。<a id="a-II"></a>由显加故进行证果。<a id="a-IJ"></a>于中修善成熟一句。<a id="a-IK"></a>蹑前起后也然前喻文正喻初段冥加之意。<a id="a-IL"></a>若喻后段显加之文。<a id="a-IM"></a>应如加之以积薪鼓之。<a id="a-IN"></a>以烈风则令前木都尽也。<a id="a-IO"></a>疏自分者。<a id="a-IP"></a>创发其心。<a id="a-IQ"></a>始修善行。<a id="a-IR"></a>此亲赖前因缘之力故。<a id="a-IS"></a>云自分也。<a id="a-IT"></a>胜进者。<a id="a-IU"></a>若推其本。<a id="a-IV"></a>亦是前来内外熏力。<a id="a-IW"></a>今约末而论。<a id="a-IX"></a>并前自分。<a id="a-IY"></a>又校一重故云胜进。<a id="a-IZ"></a>示义等者。<a id="a-Ia"></a>谓示义令解。<a id="a-Ib"></a>教行令行获大法利故生法喜。<a id="a-Ic"></a>斯则自分当信位。<a id="a-Id"></a>胜进当解行。<a id="a-Ie"></a>向即十回向。<a id="a-If"></a>道即地上行。<a id="a-Ig"></a>涅槃即佛果也。<a id="a-Ih"></a>然善友与行人相值诚难。<a id="a-Ii"></a>且如世间有欲发心者。<a id="a-Ij"></a>则不遇真善知识。<a id="a-Ik"></a>有真善知识。<a id="a-Il"></a>则不见发心之人。<a id="a-Im"></a>感应道交实为不易。<a id="a-In"></a>如涅槃中针芥之喻。<a id="a-Io"></a>并法华中龟木之喻。<a id="a-Ip"></a>此皆显善友难值。<a id="a-Iq"></a>今之行者傥偶斯缘。<a id="a-Ir"></a>闻法解悟。<a id="a-Is"></a>岂不思夙植德本。<a id="a-It"></a>而无欣庆乎。<a id="a-Iu"></a>而不求进乎。<a id="a-Iv"></a>岂不思后世为先业所牵。<a id="a-Iw"></a>得如今世遇胜友乎。<a id="a-Ix"></a>诚宜勉之。</p>
 </body>
</html>