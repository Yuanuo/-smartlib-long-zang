<!doctype html>
<html id="z3IBXIJ1g7" data-ver="1381">
 <head>
  <meta charset="utf-8">
  <meta author="子璿">
  <meta library="龙藏">
  <meta catalog="此土著述">
  <meta period="unknown">
 </head>
 <body>
  <h1 id="a1">起信论疏笔削记卷第三</h1>
  <p id="a2">约法生起下二。<a id="a-3"></a>初标科总示。<a id="a-4"></a>依诠染者。<a id="a-5"></a>以净法是摄末归本义。<a id="a-6"></a>今明从本起末。<a id="a-7"></a>故唯取染。<a id="a-8"></a>略五重者。<a id="a-9"></a>广即十四。<a id="a-A"></a>今于十四之中类束为五。<a id="a-B"></a>故云略也。<a id="a-C"></a>对诸宗者。<a id="a-D"></a>即前五教也。<a id="a-E"></a>前以能诠为门。<a id="a-F"></a>故云约教。<a id="a-G"></a>此以所诠为门故。<a id="a-H"></a>云约法也。</p>
  <p id="aI">二随文别释二。<a id="a-J"></a>初正明五段。<a id="a-K"></a>五中二三以略分真妄故。<a id="a-L"></a>云开云明。<a id="a-M"></a>后二唯约妄论具。<a id="a-N"></a>显次第生起故言生也。<a id="a-O"></a>一心为本源者。<a id="a-P"></a>为是也。<a id="a-Q"></a>谓此一心。<a id="a-R"></a>是一切染净法之根本。<a id="a-S"></a>其犹水源为万流之本。<a id="a-T"></a>更无有法为心之本。<a id="a-U"></a>故云。<a id="a-V"></a>唯一心本即源也。<a id="a-W"></a>经云。<a id="a-X"></a>诸法所生唯心所现。<a id="a-Y"></a>一切因果世界微尘因心成体。<a id="a-Z"></a>法喻双显。<a id="a-a"></a>故云本源。<a id="a-b"></a>华严下配教。<a id="a-c"></a>此是圆教之所宗故。<a id="a-d"></a>四法界者。<a id="a-e"></a>如前所列。<a id="a-f"></a>然四种皆称法界而界义不同。<a id="a-g"></a>谓理法名界。<a id="a-h"></a>界是性义。<a id="a-i"></a>谓与一切染净诸法为体性故。<a id="a-j"></a>事法名界。<a id="a-k"></a>界是分义。<a id="a-l"></a>一一事法分限别故。<a id="a-m"></a>后二法界具性分义可知。<a id="a-n"></a>义虽有四而体是一故。<a id="a-o"></a>混四为一。<a id="a-p"></a>一外无四。<a id="a-q"></a>故云。<a id="a-r"></a>统唯一真也。<a id="a-s"></a>谓寂寥下总万有以出体。<a id="a-t"></a>彼曰法界。<a id="a-u"></a>此曰一心。<a id="a-v"></a>谓此一心是法之性。<a id="a-w"></a>故曰法界。<a id="a-x"></a>随义立名体元无异。<a id="a-y"></a>故以一心为法界体。<a id="a-z"></a>初二句显德相。<a id="a-10"></a>寂谓无声。<a id="a-11"></a>寥谓无色。<a id="a-12"></a>虚则中无妄染。<a id="a-13"></a>旷谓宽遍十方。<a id="a-14"></a>冲即是深。<a id="a-15"></a>竖通三际。<a id="a-16"></a>包即容受一切无余。<a id="a-17"></a>博则能入一切咸遍。<a id="a-18"></a>总该下明该收万有者。<a id="a-19"></a>一切法也。<a id="a-1A"></a>万有不出一心。<a id="a-1B"></a>是故一切全为心性。<a id="a-1C"></a>心性无外摄无不周也。<a id="a-1D"></a>此但意在出体。<a id="a-1E"></a>不在收于万法。<a id="a-1F"></a>恐存心外之见。<a id="a-1G"></a>故云总该等也。<a id="a-1H"></a>然诸教中皆说万法一心。<a id="a-1I"></a>而浅深有异。<a id="a-1J"></a>今约五教略为辨之。<a id="a-1K"></a>一愚法声闻教。<a id="a-1L"></a>假说一心。<a id="a-1M"></a>谓世出世间染净等法。<a id="a-1N"></a>皆由心造业之所感。<a id="a-1O"></a>推征则一心之义不成。<a id="a-1P"></a>故云假说。<a id="a-1Q"></a>二大乘权教明异熟赖耶以为一心。<a id="a-1R"></a>三界万法唯识变故。<a id="a-1S"></a>三终教。<a id="a-1T"></a>说如来藏以为一心。<a id="a-1U"></a>识境诸法皆如梦故。<a id="a-1V"></a>四顿教。<a id="a-1W"></a>泯绝染净以说一心。<a id="a-1X"></a>显体离言绝诸相故。<a id="a-1Y"></a>为破诸数假名一也。<a id="a-1Z"></a>五圆教。<a id="a-1a"></a>总该万有以为一心。<a id="a-1b"></a>事理本末无别异故。<a id="a-1c"></a>如上所说。<a id="a-1d"></a>前二教浅后三教深。<a id="a-1e"></a>于三教中义有浅深。<a id="a-1f"></a>体唯真性。<a id="a-1g"></a>今之所辨即第五也。<a id="a-1h"></a>注正当此门者。<a id="a-1i"></a>此论所诠理极于是。<a id="a-1j"></a>故上指陈即华严经一真法界。<a id="a-1k"></a>但彼以性相俱融。<a id="a-1l"></a>名为法界。<a id="a-1m"></a>此约克指法体故曰一心。<a id="a-1n"></a>圆实之旨以此为异也。<a id="a-1o"></a>体绝有无者。<a id="a-1p"></a>肇公云。<a id="a-1q"></a>欲言其有无状无名。<a id="a-1r"></a>欲言其无圣以之灵。<a id="a-1s"></a>故下文云。<a id="a-1t"></a>非有非无等。<a id="a-1u"></a>相非生灭者。<a id="a-1v"></a>非不也。<a id="a-1w"></a>相谓无相之相。<a id="a-1x"></a>相即性也。<a id="a-1y"></a>论云。<a id="a-1z"></a>非前际生非后际灭。<a id="a-20"></a>般若亦云。<a id="a-21"></a>不生不灭莫穷其始者。<a id="a-22"></a>莫无穷鞠始初也。<a id="a-23"></a>既非生灭有为之法。<a id="a-24"></a>则无能寻鞠尽其初际。<a id="a-25"></a>然不唯无始。<a id="a-26"></a>抑亦无终。<a id="a-27"></a>此但影略。<a id="a-28"></a>故云无始。<a id="a-29"></a>此则覆释前来相非生灭。<a id="a-2A"></a>以非生故无始。<a id="a-2B"></a>非灭故无终。<a id="a-2C"></a>宁见中边者。<a id="a-2D"></a>边谓二边中即中道。<a id="a-2E"></a>二边既泯中道不存。<a id="a-2F"></a>故云宁见。<a id="a-2G"></a>宁何也。<a id="a-2H"></a>此则覆释前来体绝有无也。<a id="a-2I"></a>有无即是二边。<a id="a-2J"></a>前则略举但言有无。<a id="a-2K"></a>今则具显故云中边。<a id="a-2L"></a>注真如门者。<a id="a-2M"></a>彼疏所说即是此中真如门义。<a id="a-2N"></a>然但因以指配。<a id="a-2O"></a>未是正开。<a id="a-2P"></a>次下即明。<a id="a-2Q"></a>迷之下即序中逐迷悟而升沈之义。<a id="a-2R"></a>解即初悟。<a id="a-2S"></a>悟即证入也。<a id="a-2T"></a>故经云。<a id="a-2U"></a>无始时来界一切法等。<a id="a-2V"></a>依由此有诸趣及涅槃证得。<a id="a-2W"></a>即斯义也。<a id="a-2X"></a>注文可知。</p>
  <p id="a2Y">依心开门者。<a id="a-2Z"></a>以论云依一心法有二种门也。<a id="a-2a"></a>真如门者。<a id="a-2b"></a>于中有离言依言。<a id="a-2c"></a>依言之中复有空不空二。<a id="a-2d"></a>具如下说。<a id="a-2e"></a>顿教分者。<a id="a-2f"></a>以此门中说心性不生不灭。<a id="a-2g"></a>乃至离言绝虑等义。<a id="a-2h"></a>故当此教。<a id="a-2i"></a>密说者。<a id="a-2j"></a>如心经云。<a id="a-2k"></a>是诸法空相不生不灭。<a id="a-2l"></a>不垢不净不增不减等。<a id="a-2m"></a>即是真如之相。<a id="a-2n"></a>虽明其相而不克显真如体性。<a id="a-2o"></a>故云密说。<a id="a-2p"></a>理实无异。<a id="a-2q"></a>故今配之。<a id="a-2r"></a>依如来藏下全引论文。<a id="a-2s"></a>显生灭相也。<a id="a-2t"></a>终教者。<a id="a-2u"></a>诠法穷极非同始教。<a id="a-2v"></a>是衍初门故名终教。<a id="a-2w"></a>今起信论正明此义。<a id="a-2x"></a>以始教下拣显。<a id="a-2y"></a>以始教中亦说赖耶。<a id="a-2z"></a>而不说是藏性所成。<a id="a-30"></a>今说性成故。<a id="a-31"></a>非彼分故。<a id="a-32"></a>密严云。<a id="a-33"></a>佛说如来藏以为阿赖耶恶慧。<a id="a-34"></a>不能知藏即赖耶识。</p>
  <p id="a35">后门谓生灭门也。<a id="a-36"></a>二义者。<a id="a-37"></a>论曰。<a id="a-38"></a>此识有二种义。<a id="a-39"></a>能摄一切法生一切法。<a id="a-3A"></a>云何为二。<a id="a-3B"></a>一者觉义二者不觉等义。<a id="a-3C"></a>故依此明也。<a id="a-3D"></a>觉义者。<a id="a-3E"></a>论云。<a id="a-3F"></a>所言觉者。<a id="a-3G"></a>谓心体离念。<a id="a-3H"></a>离念相者。<a id="a-3I"></a>等虚空界。<a id="a-3J"></a>即是如来法身等。<a id="a-3K"></a>于中有始觉本觉。<a id="a-3L"></a>本觉复有随染性净之异。<a id="a-3M"></a>具如论说。<a id="a-3N"></a>注前真如等者。<a id="a-3O"></a>通前后妨难。<a id="a-3P"></a>或曰前真如门及此觉义。<a id="a-3Q"></a>为何不明开义生法。<a id="a-3R"></a>唯于后门后义明生起耶。<a id="a-3S"></a>故此释之。<a id="a-3T"></a>不变非随缘。<a id="a-3U"></a>净相是本觉。<a id="a-3V"></a>反流即始觉也。<a id="a-3W"></a>此上三义并不可说生起染法之理。<a id="a-3X"></a>以义不顺故。<a id="a-3Y"></a>唯此生灭及不觉义。<a id="a-3Z"></a>即可言其生染次也。<a id="a-3a"></a>故前标云。<a id="a-3b"></a>依染法从本起末。<a id="a-3c"></a>而不言净法从末向本。<a id="a-3d"></a>由是前门。<a id="a-3e"></a>前义不言生起也。<a id="a-3f"></a>不觉义者。<a id="a-3g"></a>论云。<a id="a-3h"></a>所言不觉者。<a id="a-3i"></a>谓不如实知真如法一故。<a id="a-3j"></a>不觉心起而有其念等。<a id="a-3k"></a>于中有根本枝末之异。<a id="a-3l"></a>枝末复有三细六粗。<a id="a-3m"></a>如次所引注文可知。</p>
  <p id="a3n">后义者。<a id="a-3o"></a>即不觉也。<a id="a-3p"></a>依此不觉起业等相。<a id="a-3q"></a>此三属本识位对后事识。<a id="a-3r"></a>六粗名之为细。<a id="a-3s"></a>故论云。<a id="a-3t"></a>复次依不觉故生三种相。<a id="a-3u"></a>与彼不觉相应不离等。<a id="a-3v"></a>业相者。<a id="a-3w"></a>约动作为因二义得名。<a id="a-3x"></a>故论云。<a id="a-3y"></a>一者无明业相以依不觉故心动。<a id="a-3z"></a>说名为业。<a id="a-40"></a>觉则不动。<a id="a-41"></a>动则有苦果不离因故。<a id="a-42"></a>转相者。<a id="a-43"></a>前之业相转至此位。<a id="a-44"></a>为能见故。<a id="a-45"></a>故论云二者。<a id="a-46"></a>能见相。<a id="a-47"></a>以依动故。<a id="a-48"></a>能见不动则无见。<a id="a-49"></a>现相者。<a id="a-4A"></a>以依能缘之心。<a id="a-4B"></a>带起所缘之境故。<a id="a-4C"></a>论云。<a id="a-4D"></a>三者境界相。<a id="a-4E"></a>以依能见故。<a id="a-4F"></a>境界妄现。<a id="a-4G"></a>离见则无境界。<a id="a-4H"></a>注自体等者。<a id="a-4I"></a>以唯识说有漏识。<a id="a-4J"></a>自体生时转似二分。<a id="a-4K"></a>似能缘相名为见分。<a id="a-4L"></a>似所缘相名为相分。<a id="a-4M"></a>虽文异而义同故。<a id="a-4N"></a>今注配自体。<a id="a-4O"></a>即自证分也。<a id="a-4P"></a>即唯识下配教。<a id="a-4Q"></a>齐业相者。<a id="a-4R"></a>彼说诸法生起。<a id="a-4S"></a>但依赖耶以为其本。<a id="a-4T"></a>故名此识为总报主。<a id="a-4U"></a>一切种子根身器界。<a id="a-4V"></a>皆此识变。<a id="a-4W"></a>仍独说此以为所熏。<a id="a-4X"></a>熏成种已后起现行。<a id="a-4Y"></a>皆依此识故云生起本也。<a id="a-4Z"></a>以彼下出所以缘。<a id="a-4a"></a>以彼宗未说一心是真如生灭二门之源。<a id="a-4b"></a>以留之于终教说故。<a id="a-4c"></a>若尽说已。<a id="a-4d"></a>何分权实耶。<a id="a-4e"></a>故说等者以不知真如即心故。<a id="a-4f"></a>说无知无觉凝然不变者。<a id="a-4g"></a>说此无知觉体。<a id="a-4h"></a>坚如玉石。<a id="a-4i"></a>不可受熏。<a id="a-4j"></a>以不是可熏性故。<a id="a-4k"></a>既不受熏。<a id="a-4l"></a>焉能随缘。<a id="a-4m"></a>由是但执真如不变。<a id="a-4n"></a>不许随缘也。<a id="a-4o"></a>但说等者。<a id="a-4p"></a>既不许真如随缘成诸染净故。<a id="a-4q"></a>说赖耶为生灭本。<a id="a-4r"></a>由是明法生起但齐业相也。<a id="a-4s"></a>纵转等者。<a id="a-4t"></a>以彼所说转第八为大圆镜智。<a id="a-4u"></a>第七为平等性智。<a id="a-4v"></a>第六为妙观察智。<a id="a-4w"></a>前五为成所作智。<a id="a-4x"></a>根本既唯生灭。<a id="a-4y"></a>成智亦是有为。<a id="a-4z"></a>理是无为不得相即。<a id="a-50"></a>如镕金范土各成其器。<a id="a-51"></a>岂得相即耶。<a id="a-52"></a>故诠法下结成可知。</p>
  <p id="a53">最后者。<a id="a-54"></a>即现相也。<a id="a-55"></a>六粗是事识位。<a id="a-56"></a>涉于外尘其相显著。<a id="a-57"></a>总名为粗。<a id="a-58"></a>故论云。<a id="a-59"></a>以有境界缘故。<a id="a-5A"></a>复生六种相智。<a id="a-5B"></a>分别境界者智相也。<a id="a-5C"></a>以有外境牵起内心。<a id="a-5D"></a>令其分别是好是恶等故。<a id="a-5E"></a>论云。<a id="a-5F"></a>一者智相。<a id="a-5G"></a>依于境界。<a id="a-5H"></a>心起分别。<a id="a-5I"></a>爱与不爱故生苦乐者。<a id="a-5J"></a>因前分别遂起苦乐觉心故。<a id="a-5K"></a>论云。<a id="a-5L"></a>二者相续相。<a id="a-5M"></a>依于智故。<a id="a-5N"></a>生其苦乐觉心。<a id="a-5O"></a>起念相应不断故。<a id="a-5P"></a>着苦乐者。<a id="a-5Q"></a>执前苦乐取之为实故。<a id="a-5R"></a>论云。<a id="a-5S"></a>三者执取相。<a id="a-5T"></a>依于相续缘念境界。<a id="a-5U"></a>住持苦乐心起着故。<a id="a-5V"></a>计名字者。<a id="a-5W"></a>以执取实故。<a id="a-5X"></a>闻名总相便生嗔喜等。<a id="a-5Y"></a>故论云。<a id="a-5Z"></a>四者计名字相。<a id="a-5a"></a>依于妄执分别假名言相故。<a id="a-5b"></a>造业者。<a id="a-5c"></a>以贪嗔盛故。<a id="a-5d"></a>发动身口造诸善恶不动等业。<a id="a-5e"></a>故论云。<a id="a-5f"></a>五者起业相。<a id="a-5g"></a>依于名字寻名取着造种种业故。<a id="a-5h"></a>受报者。<a id="a-5i"></a>谓业累既成牵至苦果如绳所系不自在故。<a id="a-5j"></a>故论云。<a id="a-5k"></a>六者业系苦相。<a id="a-5l"></a>以依业受果不自在故。<a id="a-5m"></a>二乘下对教浅深。<a id="a-5n"></a>第三者。<a id="a-5o"></a>是我执俱生。<a id="a-5p"></a>二乘教中说。<a id="a-5q"></a>断此者名为我空。<a id="a-5r"></a>故人天等者。<a id="a-5s"></a>以彼教中但明善恶业缘受报好丑故。<a id="a-5t"></a>当造业而不知业从何生故。<a id="a-5u"></a>诠法分齐不到第四。</p>
  <p id="a5v">若取下二别示也。<a id="a-5w"></a>血脉相承者。<a id="a-5x"></a>但约迷本一心。<a id="a-5y"></a>逦迆生起不断绝义。<a id="a-5z"></a>更不旁说真如本觉故。<a id="a-60"></a>云一向等。<a id="a-61"></a>略八重者。<a id="a-62"></a>广则十四。<a id="a-63"></a>故以真如门及觉义。<a id="a-64"></a>非是生起伦次故。<a id="a-65"></a>生灭门不觉义。<a id="a-66"></a>全体是业相故。<a id="a-67"></a>智相相续皆法执故。<a id="a-68"></a>执取计名皆我执故。<a id="a-69"></a>由是相从略成八也。</p>
  <p id="a6A">四中文三。<a id="a-6B"></a>一总明所被。<a id="a-6C"></a>一切下此约毕竟。<a id="a-6D"></a>兼正合论。<a id="a-6E"></a>故皆被也。<a id="a-6F"></a>故涅槃经云。<a id="a-6G"></a>凡是有心定当作佛圆觉云。<a id="a-6H"></a>有性无性齐成佛道。<a id="a-6I"></a>又云。<a id="a-6J"></a>譬如大海不让小流。<a id="a-6K"></a>乃至蚊虻及阿修罗饮其水者。<a id="a-6L"></a>咸得充足。<a id="a-6M"></a>金刚经说。<a id="a-6N"></a>发菩提心人令度四生九类。<a id="a-6O"></a>皆入无余涅槃。<a id="a-6P"></a>若其定有不成佛者。<a id="a-6Q"></a>何劳发此心耶。<a id="a-6R"></a>以一切众生皆本有佛性。<a id="a-6S"></a>但得闻之无不获益。<a id="a-6T"></a>谓宿机深者悟入。<a id="a-6U"></a>浅者信解。<a id="a-6V"></a>都无宿种者。<a id="a-6W"></a>亦皆熏成圆顿种子。<a id="a-6X"></a>如华严经食金刚喻。<a id="a-6Y"></a>不同下拣权教。<a id="a-6Z"></a>彼说定性二乘性定无改。<a id="a-6a"></a>况至无余位中身智俱尽。<a id="a-6b"></a>谁为修行无性之人。<a id="a-6c"></a>无其善种。<a id="a-6d"></a>善种既无凭何修进。<a id="a-6e"></a>以此判之。<a id="a-6f"></a>俱非所被。<a id="a-6g"></a>然彼但约即。<a id="a-6h"></a>今长时而论故不统收。<a id="a-6i"></a>亦是留在实教中说也。</p>
  <p id="a6j">然一切下二约三聚辨。<a id="a-6k"></a>然有三说。<a id="a-6l"></a>如小乘即以五无间业众生为邪定。<a id="a-6m"></a>以学无学人为正定。<a id="a-6n"></a>以余漏无漏人为不定。<a id="a-6o"></a>权教以无种性人为邪。<a id="a-6p"></a>以菩萨为正。<a id="a-6q"></a>以不定性人为不定。<a id="a-6r"></a>终教以一切异生为邪。<a id="a-6s"></a>三贤为正。<a id="a-6t"></a>十信为不定。<a id="a-6u"></a>今依后说。<a id="a-6v"></a>此论下正为可知。<a id="a-6w"></a>兼为邪定者。<a id="a-6x"></a>但得见闻自然成种。<a id="a-6y"></a>他时显发必至解脱。<a id="a-6z"></a>故法华系殊。<a id="a-70"></a>涅槃毒鼓。<a id="a-71"></a>华严有八难。<a id="a-72"></a>顿超之说。<a id="a-73"></a>又云。<a id="a-74"></a>设有不生信乐。<a id="a-75"></a>亦成善根无空过者。<a id="a-76"></a>乃至究竟入于涅槃。<a id="a-77"></a>此明虽谤堕恶由闻。<a id="a-78"></a>历耳终醒悟。<a id="a-79"></a>故下论云。<a id="a-7A"></a>为令众生离一切苦。<a id="a-7B"></a>得究竟乐。<a id="a-7C"></a>皆此类也。<a id="a-7D"></a>兼正定者。<a id="a-7E"></a>论云。<a id="a-7F"></a>为欲解释如来根本之义。<a id="a-7G"></a>令诸众生至解不谬故。<a id="a-7H"></a>疏配三贤故当正定也。</p>
  <p id="a7I">准此下据五性说。<a id="a-7J"></a>然五性之说。<a id="a-7K"></a>权实共出前教义中。<a id="a-7L"></a>判为未了者。<a id="a-7M"></a>约彼定执三无二有。<a id="a-7N"></a>故名为权。<a id="a-7O"></a>今说被教。<a id="a-7P"></a>故须约性。<a id="a-7Q"></a>性虽说五俱为所被。<a id="a-7R"></a>非同权宗定执有无也。<a id="a-7S"></a>正被下可知。<a id="a-7T"></a>兼余性者。<a id="a-7U"></a>二乘及无种性也。<a id="a-7V"></a>以二乘人实无定性。<a id="a-7W"></a>虽亡分段然有变易之身。<a id="a-7X"></a>但得闻斯教决定回心。<a id="a-7Y"></a>涅槃说四果及缘觉极迟。<a id="a-7Z"></a>经八六四二万十千劫。<a id="a-7a"></a>如次回心。<a id="a-7b"></a>犹如醉人醒有迟速。<a id="a-7c"></a>三昧酒醒亦复如是。<a id="a-7d"></a>故楞伽云。<a id="a-7e"></a>三昧酒所醉。<a id="a-7f"></a>乃至劫不觉。<a id="a-7g"></a>酒消然后觉。<a id="a-7h"></a>得佛无上身。<a id="a-7i"></a>无性之人但无善性。<a id="a-7j"></a>若闻斯教善种自成。<a id="a-7k"></a>遇缘发起必当成佛。<a id="a-7l"></a>楞伽经说二种阐提。<a id="a-7m"></a>一大悲菩萨。<a id="a-7n"></a>二断善根者。<a id="a-7o"></a>佛说二中。<a id="a-7p"></a>永不入者唯大悲菩萨。<a id="a-7q"></a>应知断善根者闻经获悟。<a id="a-7r"></a>后必得入。<a id="a-7s"></a>涅槃经中具有此说。<a id="a-7t"></a>今此论云。<a id="a-7u"></a>谓示修习止观。<a id="a-7v"></a>对治凡夫二乘心过故。<a id="a-7w"></a>其中义含定性无性。<a id="a-7x"></a>故下文云。<a id="a-7y"></a>对治二乘不起大悲狭劣心过。<a id="a-7z"></a>远离凡夫不修善根。<a id="a-80"></a>且不起大悲岂非定性耶。<a id="a-81"></a>不修善根岂非无性耶。<a id="a-82"></a>当知实教虽说五性。<a id="a-83"></a>然非定五俱为所被。</p>
  <p id="a84">又因下三别指下文。<a id="a-85"></a>别明所被者。<a id="a-86"></a>一论所被不出三根。<a id="a-87"></a>说有通别。<a id="a-88"></a>通则不分论文。<a id="a-89"></a>但上中下根依之总入。<a id="a-8A"></a>别则立义解释两分被上根。<a id="a-8B"></a>悟入修行信心分被中根。<a id="a-8C"></a>劝修利益分被下根。<a id="a-8D"></a>然上根不必闻中下之法。<a id="a-8E"></a>下根必兼闻中上之法。<a id="a-8F"></a>中根可知。<a id="a-8G"></a>此说犹是别中之通。<a id="a-8H"></a>若更细论。<a id="a-8I"></a>兼约地位所配。<a id="a-8J"></a>则立义分及解释分中。<a id="a-8K"></a>显示正义对治邪执。<a id="a-8L"></a>被三贤菩萨为上根。<a id="a-8M"></a>悟入分别发趣道相。<a id="a-8N"></a>被十信满心为中根。<a id="a-8O"></a>修行信心分已下论文。<a id="a-8P"></a>被十信住心入心为下根。<a id="a-8Q"></a>又就十信位中。<a id="a-8R"></a>自有三根之异。<a id="a-8S"></a>谓以十信满心为上根。<a id="a-8T"></a>此则如上所配。<a id="a-8U"></a>以十信住心为中根。<a id="a-8V"></a>此依第四分中。<a id="a-8W"></a>四种信心及四种修行悟入。<a id="a-8X"></a>以十信初心为下根。<a id="a-8Y"></a>就此下根复有三种。<a id="a-8Z"></a>谓以四行之后止观之前。<a id="a-8a"></a>一段论文被下根。<a id="a-8b"></a>悟入以止观一门被中根。<a id="a-8c"></a>以劝生净土一门被上根。<a id="a-8d"></a>其劝修利益一分。<a id="a-8e"></a>总策前三。<a id="a-8f"></a>因缘一分但明论起由致。<a id="a-8g"></a>故于此分不别明。<a id="a-8h"></a>被如下疏配。</p>
  <p id="a8i">五中初总标。<a id="a-8j"></a>能诠教体者。<a id="a-8k"></a>通明诸佛教法。<a id="a-8l"></a>乃至此论以何为体。<a id="a-8m"></a>而能诠显无量事理。<a id="a-8n"></a>今且略以四门解释。</p>
  <p id="a8o">二别释有四。<a id="a-8p"></a>初随相者。<a id="a-8q"></a>谓约六尘境相以出体故。<a id="a-8r"></a>名句文者。<a id="a-8s"></a>即声上屈曲诠表是假非实。<a id="a-8t"></a>属不相应行所摄。<a id="a-8u"></a>故论云。<a id="a-8v"></a>一名二名多名。<a id="a-8w"></a>是曰名身。<a id="a-8x"></a>一句二句多句名。<a id="a-8y"></a>曰句身。<a id="a-8z"></a>一字二字多字名曰文身。<a id="a-90"></a>能诠诸法自性者。<a id="a-91"></a>名也。<a id="a-92"></a>名是能诠诸法自性是所诠。<a id="a-93"></a>如言色言心言水火等。<a id="a-94"></a>各各诠表法自性故。<a id="a-95"></a>差别者。<a id="a-96"></a>句也。<a id="a-97"></a>句是能诠诸法差别是所诠。<a id="a-98"></a>如言形色显色真心妄心等。<a id="a-99"></a>诸法例然。<a id="a-9A"></a>一一法中拣令别故。<a id="a-9B"></a>二所依者文也。<a id="a-9C"></a>二即名句。<a id="a-9D"></a>文即是字。<a id="a-9E"></a>以此通为名句。<a id="a-9F"></a>二法所依止故。<a id="a-9G"></a>由是名则次第行列。<a id="a-9H"></a>句则次第安布。<a id="a-9I"></a>文则次第连合。<a id="a-9J"></a>此等亲能诠表义理。<a id="a-9K"></a>由是取之以为教体。</p>
  <p id="a9L">或唯下二唯音声。<a id="a-9M"></a>以声是教主言。<a id="a-9N"></a>音谓佛唱词。<a id="a-9O"></a>评论语音语路语业语表。<a id="a-9P"></a>故云音声。<a id="a-9Q"></a>离声下释以名句。<a id="a-9R"></a>文三。<a id="a-9S"></a>虽亲能诠表义理。<a id="a-9T"></a>但是声上屈曲之相。<a id="a-9U"></a>从假建立无有自体。<a id="a-9V"></a>声是色法。<a id="a-9W"></a>色法是实。<a id="a-9X"></a>名等是不相应行。<a id="a-9Y"></a>非色非心但约色心分位假立。<a id="a-9Z"></a>由是实。<a id="a-9a"></a>外无假。<a id="a-9b"></a>所以摄假从实。<a id="a-9c"></a>但取声为教体。<a id="a-9d"></a>故云离声无别名等。<a id="a-9e"></a>婆沙论云。<a id="a-9f"></a>佛教以语业为体。</p>
  <p id="a9g">假实下三通四法也。<a id="a-9h"></a>如上两说各有理教为定量。<a id="a-9i"></a>故不可偏取。<a id="a-9j"></a>今悉收之。<a id="a-9k"></a>以唯音声则不能诠义。<a id="a-9l"></a>唯名句文则别无自体。<a id="a-9m"></a>四法皆取始成教体。<a id="a-9n"></a>如水与动方能运舟。<a id="a-9o"></a>于此二中不可趣一。<a id="a-9p"></a>如人泛然发声不吐词句。<a id="a-9q"></a>何所诠表。<a id="a-9r"></a>若无声者名等何依。<a id="a-9s"></a>故今双取也。<a id="a-9t"></a>故俱舍云。<a id="a-9u"></a>牟尼说法蕴数有八十千。<a id="a-9v"></a>彼体(教体)语(音声)或名(名句)此色(音声)行(名句)蕴摄。</p>
  <p id="a9w">又遍于下四遍一切也。<a id="a-9x"></a>一切虽多不出六尘境界。<a id="a-9y"></a>但能生于物解。<a id="a-9z"></a>即为教体。<a id="a-A0"></a>岂独在于声名句文。<a id="a-A1"></a>故净名云。<a id="a-A2"></a>有以光明而作佛事。<a id="a-A3"></a>有以菩提树衣服卧具。<a id="a-A4"></a>乃至八万四千诸尘劳门。<a id="a-A5"></a>众生谓之疲劳。<a id="a-A6"></a>诸佛即。<a id="a-A7"></a>以此法而作佛事。<a id="a-A8"></a>楞伽云。<a id="a-A9"></a>大慧。<a id="a-AA"></a>非一切佛土言语说法。<a id="a-AB"></a>有佛国土直视不瞬。<a id="a-AC"></a>口无言说。<a id="a-AD"></a>乃至有佛国土动身名说法等。<a id="a-AE"></a>且香积世界餐香饭而三。<a id="a-AF"></a>昧显。<a id="a-AG"></a>极乐国土听风柯而正念成。<a id="a-AH"></a>丝竹可以传心目击以之存道。<a id="a-AI"></a>既语默视瞬皆说。<a id="a-AJ"></a>则见闻觉知尽听。<a id="a-AK"></a>苟能得法契神何必要因言说。<a id="a-AL"></a>如楞严经二十五圣。<a id="a-AM"></a>于十八界七大性。<a id="a-AN"></a>各从一门而得圆通。<a id="a-AO"></a>此中六尘犹且约境。<a id="a-AP"></a>余者例知。<a id="a-AQ"></a>天台云。<a id="a-AR"></a>手不执卷常是读经。<a id="a-AS"></a>口无言声遍诵众典。<a id="a-AT"></a>佛不说法常闻梵音。<a id="a-AU"></a>心不思惟遍照法界。<a id="a-AV"></a>皆此义也。</p>
  <p id="aAW">唯识门者。<a id="a-AX"></a>约妄心以出体。<a id="a-AY"></a>今先约本影相对。<a id="a-AZ"></a>对于诸教总成四句。<a id="a-Aa"></a>一唯本无影。<a id="a-Ab"></a>即小乘教。<a id="a-Ac"></a>以不知诸法唯识所现皆影像故。<a id="a-Ad"></a>二唯影无本。<a id="a-Ae"></a>即终教也。<a id="a-Af"></a>以佛果无别色声功德。<a id="a-Ag"></a>唯有如如及如如智独存。<a id="a-Ah"></a>但以大悲大智为增上缘。<a id="a-Ai"></a>令彼根熟众生心中现佛色声说法。<a id="a-Aj"></a>是故佛教但是众生心中影像。<a id="a-Ak"></a>故华严云。<a id="a-Al"></a>诸佛无有法佛于何有说。<a id="a-Am"></a>但随其自心为说如是法。<a id="a-An"></a>三亦本亦影。<a id="a-Ao"></a>即大乘权教。<a id="a-Ap"></a>谓以佛自宣说若文若义。<a id="a-Aq"></a>皆是妙观察智。<a id="a-Ar"></a>相应净识之所显现。<a id="a-As"></a>名本质教。<a id="a-At"></a>若闻者识上所变文义为影像教。<a id="a-Au"></a>诸佛众生互为增上缘。<a id="a-Av"></a>方有所起教故唯识云。<a id="a-Aw"></a>展转增上力二识成决定。<a id="a-Ax"></a>四非本非影。<a id="a-Ay"></a>即顿教也。<a id="a-Az"></a>非唯心外无佛色声。<a id="a-B0"></a>众生心中影像亦空。<a id="a-B1"></a>以性本离故。<a id="a-B2"></a>相本绝故。<a id="a-B3"></a>即无教之教耳。<a id="a-B4"></a>故净名云。<a id="a-B5"></a>其说法者无说无示。<a id="a-B6"></a>其听法者无闻无得。<a id="a-B7"></a>今此所明即第二句唯影非本也。<a id="a-B8"></a>说者净识等者。<a id="a-B9"></a>此中语势似于本影具足一句。<a id="a-BA"></a>然意明唯影非本。<a id="a-BB"></a>虽云净识所现。<a id="a-BC"></a>意显大悲。<a id="a-BD"></a>大智为增上缘。<a id="a-BE"></a>又此但言佛为众生增上缘。<a id="a-BF"></a>而不言众生为佛增上缘者。<a id="a-BG"></a>意在唯影也。<a id="a-BH"></a>又佛净识即是众生真心。<a id="a-BI"></a>佛现即众生现。<a id="a-BJ"></a>二俱影也。<a id="a-BK"></a>引证文则明矣。<a id="a-BL"></a>岂可见云净识所现为增上缘。<a id="a-BM"></a>便作本影双取同于权教。<a id="a-BN"></a>须以意通不以文局。<a id="a-BO"></a>学者思之。<a id="a-BP"></a>故下文下具云一切诸法唯依妄念而有差别。<a id="a-BQ"></a>若离心念则无一切境界之相。<a id="a-BR"></a>是故下结意。<a id="a-BS"></a>言自心者。<a id="a-BT"></a>即是妄识。<a id="a-BU"></a>非谓真心。<a id="a-BV"></a>下文云。<a id="a-BW"></a>三界虚伪唯心所作。<a id="a-BX"></a>离心即无六尘境界。</p>
  <p id="aBY">归性门者。<a id="a-BZ"></a>约真心以出体也。<a id="a-Ba"></a>此识等者。<a id="a-Bb"></a>则前门中已收差别之境。<a id="a-Bc"></a>但唯能变识心。<a id="a-Bd"></a>今又摄前识心但是一心。<a id="a-Be"></a>一心即真如性也。<a id="a-Bf"></a>名为归性故。<a id="a-Bg"></a>云此识无体也。<a id="a-Bh"></a>其犹人睡作梦见种种物。<a id="a-Bi"></a>物不离梦梦不离人。<a id="a-Bj"></a>即展转推寻教法真实之体。<a id="a-Bk"></a>极至于此。<a id="a-Bl"></a>古人云。<a id="a-Bm"></a>心即是经即斯义也。<a id="a-Bn"></a>言一切者。<a id="a-Bo"></a>即色心等法。<a id="a-Bp"></a>非今方尔。<a id="a-Bq"></a>故云。<a id="a-Br"></a>从本已来超过。<a id="a-Bs"></a>离名字相。<a id="a-Bt"></a>离心缘相。<a id="a-Bu"></a>故云乃至。<a id="a-Bv"></a>然离言说则非前音声。<a id="a-Bw"></a>离名字则非前名句文。<a id="a-Bx"></a>离心缘则非前唯识。<a id="a-By"></a>一心真如则成此归性门也。<a id="a-Bz"></a>亦同圆觉疏云。<a id="a-C0"></a>生法本无一切唯识。<a id="a-C1"></a>识如幻梦但是一心。<a id="a-C2"></a>楞严云。<a id="a-C3"></a>见与见缘似现前境。<a id="a-C4"></a>元我觉明也。</p>
  <p id="aC5">无碍门者。<a id="a-C6"></a>约三门无碍以出体也。<a id="a-C7"></a>谓于下正释。<a id="a-C8"></a>心即唯识门。<a id="a-C9"></a>境即随相门。<a id="a-CA"></a>理即归性门。<a id="a-CB"></a>事即一二门。<a id="a-CC"></a>以对理成句。<a id="a-CD"></a>故重牒之。<a id="a-CE"></a>同一缘起者。<a id="a-CF"></a>上之三门同为一大法界缘起。<a id="a-CG"></a>谓境不自境由心故境。<a id="a-CH"></a>心不自心由境故心。<a id="a-CI"></a>未有依真之妄。<a id="a-CJ"></a>不从真生。<a id="a-CK"></a>未有随妄之真。<a id="a-CL"></a>不依妄显。<a id="a-CM"></a>如是则境是心境心是境心。<a id="a-CN"></a>真即妄真妄即真妄。<a id="a-CO"></a>互相依倚互相资假。<a id="a-CP"></a>随有所阙则皆不成。<a id="a-CQ"></a>故云同一缘起也。<a id="a-CR"></a>混融等者。<a id="a-CS"></a>即无障碍法界也。<a id="a-CT"></a>谓若心若境若理若事。<a id="a-CU"></a>一多即入俱无碍故。<a id="a-CV"></a>斯则动止纵横无非教体也。<a id="a-CW"></a>以一下出所以。<a id="a-CX"></a>如上心境理事得无障碍者。<a id="a-CY"></a>以一切法不离二门。<a id="a-CZ"></a>二门唯一心故。<a id="a-Ca"></a>以归性即当真如门。<a id="a-Cb"></a>前二即当生灭门。<a id="a-Cc"></a>二门不二即是一心。<a id="a-Cd"></a>以此一心融之故。<a id="a-Ce"></a>得同一缘起无碍自在也。</p>
  <p id="aCf">六中二。<a id="a-Cg"></a>初标章释名。<a id="a-Ch"></a>前辨能诠文体。<a id="a-Ci"></a>此明所诠义趣。<a id="a-Cj"></a>义中可尊可重可崇尚者。<a id="a-Ck"></a>故名为宗。<a id="a-Cl"></a>归向往诣故名为趣。<a id="a-Cm"></a>当部等者。<a id="a-Cn"></a>如法华宗一乘。<a id="a-Co"></a>涅槃宗佛性。<a id="a-Cp"></a>华严宗法界。<a id="a-Cq"></a>维摩宗不思议解脱等。<a id="a-Cr"></a>然宗有多种。<a id="a-Cs"></a>若约立敌相对。<a id="a-Ct"></a>以明宗者。<a id="a-Cu"></a>即语之所表曰宗。<a id="a-Cv"></a>此则但取一期所论之义。<a id="a-Cw"></a>如言声是有法定无常为宗等。<a id="a-Cx"></a>若约修习行人以明宗者。<a id="a-Cy"></a>即心之所尚曰宗。<a id="a-Cz"></a>如各随所习经律论等。<a id="a-D0"></a>今明一部所崇尚者。<a id="a-D1"></a>为尊为主。<a id="a-D2"></a>目之为宗。<a id="a-D3"></a>宗于此者终归何义。<a id="a-D4"></a>谓令信解行此法故。<a id="a-D5"></a>必至证入也。<a id="a-D6"></a>故曰宗之所归。</p>
  <p id="aD7">开章如文。</p>
  <p id="aD8">正辨中今初。<a id="a-D9"></a>随相法执者。<a id="a-DA"></a>标名也。<a id="a-DB"></a>宗于事法故云随相。<a id="a-DC"></a>计法定实语云法执。<a id="a-DD"></a>小乘诸师者。<a id="a-DE"></a>宗主也。<a id="a-DF"></a>根本即上座大众。<a id="a-DG"></a>展转分成二十部。<a id="a-DH"></a>阿含等者。<a id="a-DI"></a>所依经也。<a id="a-DJ"></a>等于正法念佛本行等经。<a id="a-DK"></a>以造下所造论也。<a id="a-DL"></a>即婆沙俱舍等论下诸门中。<a id="a-DM"></a>例有此四。<a id="a-DN"></a>真空无相者。<a id="a-DO"></a>即色即空空病亦空。<a id="a-DP"></a>故言真空。<a id="a-DQ"></a>离一切相故云无相般若等等。<a id="a-DR"></a>于八部及诸空经中观等等。<a id="a-DS"></a>于百论十二门论之类。<a id="a-DT"></a>唯识法相者。<a id="a-DU"></a>唯遮境有识拣心无一切诸法。<a id="a-DV"></a>唯识所变宗相法故。<a id="a-DW"></a>名法相宗。<a id="a-DX"></a>唯识等等于对法百法之类。<a id="a-DY"></a>如来藏缘起者。<a id="a-DZ"></a>即如来藏心随。<a id="a-Da"></a>染净缘起成诸法也。<a id="a-Db"></a>楞伽等。<a id="a-Dc"></a>等于胜鬘密严等经。<a id="a-Dd"></a>起信等。<a id="a-De"></a>等于佛性宝性等论。<a id="a-Df"></a>圆融具德者。<a id="a-Dg"></a>圆谓圆满性相周遍。<a id="a-Dh"></a>融谓融和理事无碍。<a id="a-Di"></a>具德者。<a id="a-Dj"></a>重重无尽。<a id="a-Dk"></a>一尘一毛无不称性。<a id="a-Dl"></a>无不包遍。<a id="a-Dm"></a>如前圆教中明。</p>
  <p id="aDn">今此下二指此论也。<a id="a-Do"></a>第四者。<a id="a-Dp"></a>即如来藏缘起宗。<a id="a-Dq"></a>以论所诠明如来藏。<a id="a-Dr"></a>不生不灭与生灭和合。<a id="a-Ds"></a>名阿梨耶等。<a id="a-Dt"></a>广辨染净诸法缘起故。</p>
  <p id="aDu">然此下三会五教也。<a id="a-Dv"></a>然但佛说成教。<a id="a-Dw"></a>人尚曰宗。<a id="a-Dx"></a>宗教不异。<a id="a-Dy"></a>由是本疏随教而辨。<a id="a-Dz"></a>今则以经料拣故。<a id="a-E0"></a>有宽狭不同也。<a id="a-E1"></a>一经容多教者。<a id="a-E2"></a>如华严中具说十恶十善。<a id="a-E3"></a>即人天教也。<a id="a-E4"></a>说四谛十二因缘。<a id="a-E5"></a>即小乘教。<a id="a-E6"></a>具列地位即分教。<a id="a-E7"></a>三天偈云。<a id="a-E8"></a>法性本空寂无取亦无舍。<a id="a-E9"></a>性空即是佛不可得思量。<a id="a-EA"></a>即始教。<a id="a-EB"></a>如心佛亦尔如佛众生然。<a id="a-EC"></a>心佛及众生是三无差别。<a id="a-ED"></a>即终教。<a id="a-EE"></a>初发心时便成正觉。<a id="a-EF"></a>即顿教。<a id="a-EG"></a>一切无碍。<a id="a-EH"></a>即圆教也。<a id="a-EI"></a>余经之中或五四三二多少不定。<a id="a-EJ"></a>宗具多经者。<a id="a-EK"></a>如此一论宗百余本大乘经也。<a id="a-EL"></a>随何等者。<a id="a-EM"></a>但是诸经了义。<a id="a-EN"></a>皆此所宗。<a id="a-EO"></a>又如一切经中空义。<a id="a-EP"></a>皆是三论所宗。<a id="a-EQ"></a>余皆仿此。<a id="a-ER"></a>此上所明但约宗教俱宽义说。<a id="a-ES"></a>若约狭义如前五教。<a id="a-ET"></a>各诠一义互不相通。<a id="a-EU"></a>如一经只诠一义。<a id="a-EV"></a>此名教狭。<a id="a-EW"></a>宗随教说亦复如是。<a id="a-EX"></a>此名宗狭也。</p>
  <p id="aEY">二唯明此论二。<a id="a-EZ"></a>初总一心法义者。<a id="a-Ea"></a>以此论中所诠义理虽则广多。<a id="a-Eb"></a>然所宗尚者。<a id="a-Ec"></a>皆为显示一心法三大义也。<a id="a-Ed"></a>故为其宗。<a id="a-Ee"></a>宗此法义者意在何也。<a id="a-Ef"></a>为令生信正解不谬。<a id="a-Eg"></a>依解修行行成入证。<a id="a-Eh"></a>证极得果归此一心。<a id="a-Ei"></a>故名为趣。<a id="a-Ej"></a>然若信一味空理。<a id="a-Ek"></a>则厌欣都绝。<a id="a-El"></a>若信一向法相则圣凡悬隔。<a id="a-Em"></a>斯皆不能起行趣证。<a id="a-En"></a>今令信一心是凡圣之源。<a id="a-Eo"></a>但由迷悟使之有异。<a id="a-Ep"></a>则必能起修庶几果证矣。</p>
  <p id="aEq">别者下二别二。<a id="a-Er"></a>初列释。<a id="a-Es"></a>教说等者。<a id="a-Et"></a>以言诠义义显言亡。<a id="a-Eu"></a>如乘筏渡河至岸舍筏。<a id="a-Ev"></a>如下文者。<a id="a-Ew"></a>具云当知如来善巧方便。<a id="a-Ex"></a>假以言说引导众生。<a id="a-Ey"></a>其旨趣者。<a id="a-Ez"></a>皆为离念归于真如。<a id="a-F0"></a>理事者。<a id="a-F1"></a>先宗后趣。<a id="a-F2"></a>合云事理下有仿此。<a id="a-F3"></a>举事等者。<a id="a-F4"></a>广说生灭染净者。<a id="a-F5"></a>皆为归于真如理故。<a id="a-F6"></a>如从等者。<a id="a-F7"></a>文云。<a id="a-F8"></a>复次显示从生灭门即入真如门。<a id="a-F9"></a>所谓推求五阴色之与心六尘境界毕竟无念。<a id="a-FA"></a>乃至若能观察知心无念。<a id="a-FB"></a>即得随顺入真如门。<a id="a-FC"></a>以真俗等者。<a id="a-FD"></a>真理一味向即心绝。<a id="a-FE"></a>俗境万差观则智起。<a id="a-FF"></a>因此以成止观二门。<a id="a-FG"></a>故下文云。<a id="a-FH"></a>所言止者。<a id="a-FI"></a>谓止一切境界相。<a id="a-FJ"></a>随顺奢摩他观义故。<a id="a-FK"></a>所言观者。<a id="a-FL"></a>谓分别因缘生灭相。<a id="a-FM"></a>随顺毗钵舍那观义故。<a id="a-FN"></a>成信即十信位。<a id="a-FO"></a>缘不退即三贤已上。<a id="a-FP"></a>地前比观未造真如。<a id="a-FQ"></a>意在登地亲证圣性。<a id="a-FR"></a>以因等者。<a id="a-FS"></a>地上所行十波罗蜜。<a id="a-FT"></a>意在克证佛果菩提。</p>
  <p id="aFU">此五下二结示。<a id="a-FV"></a>相由者。<a id="a-FW"></a>初由教故得义。<a id="a-FX"></a>二由义中事故显理。<a id="a-FY"></a>三由事理为境故。<a id="a-FZ"></a>以成止观行。<a id="a-Fa"></a>四由止观故入证地位。<a id="a-Fb"></a>五由入证故得果。<a id="a-Fc"></a>斯则展转相因从浅至。<a id="a-Fd"></a>深传论宗趣也。<a id="a-Fe"></a>悬叙义门竟。</p>
  <p id="aFf">二随文注解。<a id="a-Fg"></a>初论题中二。<a id="a-Fh"></a>初释前四字。<a id="a-Fi"></a>四今初总释四字。<a id="a-Fj"></a>言当体者。<a id="a-Fk"></a>不同权教。<a id="a-Fl"></a>解大者拣小为义。<a id="a-Fm"></a>大外有小可拣。<a id="a-Fn"></a>岂成至大。<a id="a-Fo"></a>今以心性体无际畔。<a id="a-Fp"></a>绝诸分量。<a id="a-Fq"></a>心行处灭言语道断。<a id="a-Fr"></a>无以名之强名为大。<a id="a-Fs"></a>然大有二义。<a id="a-Ft"></a>一是常义。<a id="a-Fu"></a>谓竖通三世无始无终。<a id="a-Fv"></a>无有一法先之。<a id="a-Fw"></a>唯此先于诸法。<a id="a-Fx"></a>故名大也。<a id="a-Fy"></a>涅槃云。<a id="a-Fz"></a>所言大者。<a id="a-G0"></a>名之为常。<a id="a-G1"></a>二者遍义。<a id="a-G2"></a>谓横该十方。<a id="a-G3"></a>十方穷之无有边涯。<a id="a-G4"></a>涅槃又云。<a id="a-G5"></a>所言大者。<a id="a-G6"></a>其性广博犹如虚空。<a id="a-G7"></a>包含者。<a id="a-G8"></a>以论云是心则摄一切世间出世间法。<a id="a-G9"></a>又经云。<a id="a-GA"></a>心精遍圆含裹十方等。<a id="a-GB"></a>体若不遍宁曰包含。<a id="a-GC"></a>若不包含岂名为大。<a id="a-GD"></a>由是包含是大之义也。<a id="a-GE"></a>运载等者。<a id="a-GF"></a>然乘有五种。<a id="a-GG"></a>谓人天声闻缘觉菩萨。<a id="a-GH"></a>虽则皆有运载之功总名为乘。<a id="a-GI"></a>且义有大小而载有近远。<a id="a-GJ"></a>人乘者谓三归五戒。<a id="a-GK"></a>运载众生越于三涂。<a id="a-GL"></a>生于人间。<a id="a-GM"></a>其犹小船才过溪涧。<a id="a-GN"></a>天乘者。<a id="a-GO"></a>谓上品十善及四禅八定。<a id="a-GP"></a>运载众生越于四洲。<a id="a-GQ"></a>达于上界。<a id="a-GR"></a>如以次船渡小江河声闻乘者。<a id="a-GS"></a>谓四谛法门。<a id="a-GT"></a>缘觉乘者。<a id="a-GU"></a>谓十二因缘法门。<a id="a-GV"></a>皆能运载众生越于三界。<a id="a-GW"></a>到有余无余涅槃。<a id="a-GX"></a>成阿罗汉及辟支佛。<a id="a-GY"></a>皆如大船越大江河。<a id="a-GZ"></a>菩萨乘者。<a id="a-Ga"></a>谓悲智六度法门。<a id="a-Gb"></a>运载众生总越三界二乘之境。<a id="a-Gc"></a>到无上菩提大般涅槃之彼岸也。<a id="a-Gd"></a>如乘大舶过于大海。<a id="a-Ge"></a>法华云。<a id="a-Gf"></a>若有众生从佛世尊。<a id="a-Gg"></a>闻法信受勤修精进。<a id="a-Gh"></a>求一切智佛智自然智无师智。<a id="a-Gi"></a>如来知见力无所畏。<a id="a-Gj"></a>愍念安乐无量众生。<a id="a-Gk"></a>利益天人度脱一切。<a id="a-Gl"></a>是名大乘菩萨。<a id="a-Gm"></a>求此乘故名为摩诃萨。<a id="a-Gn"></a>此乃由能乘有利钝故。<a id="a-Go"></a>所乘有胜劣。<a id="a-Gp"></a>令所越有广狭。<a id="a-Gq"></a>俾所至有近远。<a id="a-Gr"></a>今言乘者。<a id="a-Gs"></a>则第五菩萨乘也。<a id="a-Gt"></a>然上所说。<a id="a-Gu"></a>但约常涂。<a id="a-Gv"></a>以六度万行为所乘体。<a id="a-Gw"></a>今此论中明所乘者。<a id="a-Gx"></a>直约体相。<a id="a-Gy"></a>二大故下文云。<a id="a-Gz"></a>一切诸佛本所乘故。<a id="a-H0"></a>一切菩萨皆乘此法到如来地故等。<a id="a-H1"></a>由是亦名佛乘一乘最上乘。<a id="a-H2"></a>今就通称。<a id="a-H3"></a>但言大也。<a id="a-H4"></a>言虽不异其义不同。<a id="a-H5"></a>由是此文回异常说常涂。<a id="a-H6"></a>又说须待能所相契方得名乘。<a id="a-H7"></a>今论直目众生心。<a id="a-H8"></a>以为大乘法。<a id="a-H9"></a>岂得须具能所耶。<a id="a-HA"></a>故涅槃云。<a id="a-HB"></a>佛性者。<a id="a-HC"></a>名为一乘。<a id="a-HD"></a>大乘下举所信。<a id="a-HE"></a>以明能信。<a id="a-HF"></a>谓由有此一心三大为胜境故。<a id="a-HG"></a>缘此胜境而发忍乐之心。<a id="a-HH"></a>名为起信。<a id="a-HI"></a>若不然者。<a id="a-HJ"></a>信何法是何信耶。<a id="a-HK"></a>信凭何起耶。<a id="a-HL"></a>是故心境合为目也。<a id="a-HM"></a>大乘之起信者。<a id="a-HN"></a>谓由大乘为所缘境故。<a id="a-HO"></a>而发得能缘信心。<a id="a-HP"></a>此则缘大乘以起信心。<a id="a-HQ"></a>非起余心也。<a id="a-HR"></a>所缘胜而能缘劣。<a id="a-HS"></a>大乘之起信依主得名。<a id="a-HT"></a>此约境以显心也。<a id="a-HU"></a>又亦下对宗以别行。<a id="a-HV"></a>谓信通大小理宜拣之。<a id="a-HW"></a>今起大乘之信。<a id="a-HX"></a>非起余信。<a id="a-HY"></a>即以别拣通。<a id="a-HZ"></a>亦依主释。</p>
  <p id="aHa">又大下二别释大乘也。<a id="a-Hb"></a>就义等者。<a id="a-Hc"></a>论云。<a id="a-Hd"></a>所言义者。<a id="a-He"></a>则有三种。<a id="a-Hf"></a>云何为三。<a id="a-Hg"></a>一者体大。<a id="a-Hh"></a>谓一切法真如平等不增减故。<a id="a-Hi"></a>二者相大。<a id="a-Hj"></a>谓如来藏具足无量性功德故。<a id="a-Hk"></a>三者用大。<a id="a-Hl"></a>能生一切世间出世间善因果故。<a id="a-Hm"></a>就人等者。<a id="a-Hn"></a>论云。<a id="a-Ho"></a>一切诸佛本所乘故。<a id="a-Hp"></a>一切菩萨皆乘此法到如来地故。<a id="a-Hq"></a>准本疏说。<a id="a-Hr"></a>于三大之中。<a id="a-Hs"></a>体相是所乘。<a id="a-Ht"></a>用大为能乘。<a id="a-Hu"></a>三大之中唯一心转。<a id="a-Hv"></a>是故亦大亦乘。<a id="a-Hw"></a>持业释也。</p>
  <p id="aHx">又依下三别释大字也。<a id="a-Hy"></a>七种相应者此皆约人而说境。<a id="a-Hz"></a>大性者以诸佛所说。<a id="a-I0"></a>广大教法为所缘故。<a id="a-I1"></a>行者。<a id="a-I2"></a>自利利他。<a id="a-I3"></a>二利行故。<a id="a-I4"></a>智者我空法空二无分别智故。<a id="a-I5"></a>精进者三祇修行无疲厌故。<a id="a-I6"></a>方便者不住生死及涅槃故。<a id="a-I7"></a>证得者佛地功德悉圆满故。<a id="a-I8"></a>业者应现十方化众生故。<a id="a-I9"></a>上六如初。<a id="a-IA"></a>皆言大性。<a id="a-IB"></a>然于七中前五是因。<a id="a-IC"></a>后二是果。<a id="a-ID"></a>果中之二。<a id="a-IE"></a>前体后用。<a id="a-IF"></a>体即智净相。<a id="a-IG"></a>用则不思议业相。<a id="a-IH"></a>亦即四镜之后二也。<a id="a-II"></a>庄严瑜伽显扬等论。<a id="a-IJ"></a>并同此说。</p>
  <p id="aIK">起谓下四别释起信二。<a id="a-IL"></a>初正明。<a id="a-IM"></a>以有本觉等者。<a id="a-IN"></a>约因缘以明发起也。<a id="a-IO"></a>夫有为法起必因缘力。<a id="a-IP"></a>因缘互阙皆不成立。<a id="a-IQ"></a>今信所起须具因缘。<a id="a-IR"></a>故论云。<a id="a-IS"></a>自有熏习之力(自体相熏)又为佛菩萨等慈悲愿护故(用熏)能起厌苦之心(信心)乃能进趣向涅槃道。<a id="a-IT"></a>胜境者。<a id="a-IU"></a>如下所说。<a id="a-IV"></a>信真如及佛法僧。<a id="a-IW"></a>以信真如是万法本。<a id="a-IX"></a>佛是报身。<a id="a-IY"></a>法是六度万行。<a id="a-IZ"></a>僧是地上菩萨。<a id="a-Ia"></a>并余三宝四谛最为胜故。<a id="a-Ib"></a>希有信者。<a id="a-Ic"></a>以所信之境胜故。<a id="a-Id"></a>令能信之心。<a id="a-Ie"></a>则为希有也。<a id="a-If"></a>若信释迦弥勒是佛等。<a id="a-Ig"></a>则为易有。<a id="a-Ih"></a>今信众生心中真如是凡圣通依。<a id="a-Ii"></a>迷之则六趣无穷。<a id="a-Ij"></a>悟之则三宝不断。<a id="a-Ik"></a>此为难有。<a id="a-Il"></a>如信皇后王胎贫女圣孕难易可知。<a id="a-Im"></a>此上五句解起字也。<a id="a-In"></a>能令下释信字。<a id="a-Io"></a>水清珠者。<a id="a-Ip"></a>清水珠也。<a id="a-Iq"></a>谓众生心如水。<a id="a-Ir"></a>疑如浊信如珠。<a id="a-Is"></a>珠投浊水水必澄彻。<a id="a-It"></a>信起疑心心必清净。<a id="a-Iu"></a>故唯识云。<a id="a-Iv"></a>于实德能深忍乐欲心净为性。<a id="a-Iw"></a>如水清珠能清浊水。<a id="a-Ix"></a>金刚亦云。<a id="a-Iy"></a>信心清净则生实相。<a id="a-Iz"></a>信即清净心也。</p>
  <p id="aJ0">何故下二通妨。<a id="a-J1"></a>问意云。<a id="a-J2"></a>从因至果有无量。<a id="a-J3"></a>行门何故此中独明于信。<a id="a-J4"></a>又信是最浅之法。<a id="a-J5"></a>望于解行证果。<a id="a-J6"></a>未足为奇。<a id="a-J7"></a>如何题中唯明此耶行本者。<a id="a-J8"></a>答前问也。<a id="a-J9"></a>信之一法为入道之弄引。<a id="a-JA"></a>河沙善品因之而起。<a id="a-JB"></a>苟无其信安能起行而至证果。<a id="a-JC"></a>为初机者。<a id="a-JD"></a>答第二问。<a id="a-JE"></a>初机即十信菩萨位居外凡。<a id="a-JF"></a>未入劫数。<a id="a-JG"></a>今论正被此辈故。<a id="a-JH"></a>下文云。<a id="a-JI"></a>是中依未入正定聚众生故。<a id="a-JJ"></a>说修行信心。<a id="a-JK"></a>然是初机之上根也。<a id="a-JL"></a>根若稍下则先入小乘渐次之大。<a id="a-JM"></a>自信己性等及华严文。<a id="a-JN"></a>并证行本之义。<a id="a-JO"></a>此义前未说故。<a id="a-JP"></a>故偏引证初机之义。<a id="a-JQ"></a>悬谈已明故。<a id="a-JR"></a>此不说。<a id="a-JS"></a>余文可见。</p>
  <p id="aJT">论者下二释论字。<a id="a-JU"></a>然论有二类。<a id="a-JV"></a>谓宗释也。<a id="a-JW"></a>释论即随解佛经。<a id="a-JX"></a>犹如章疏即智度金刚法华论等。<a id="a-JY"></a>皆此类也。<a id="a-JZ"></a>宗论即宗经建立。<a id="a-Ja"></a>如瑜伽唯识婆沙俱舍等。<a id="a-Jb"></a>建立下此约宗经解论字。<a id="a-Jc"></a>谓建立决定显了可为。<a id="a-Jd"></a>轨则文句言辞判断。<a id="a-Je"></a>宣说佛经之中深妙法义。<a id="a-Jf"></a>行相理趣也。<a id="a-Jg"></a>依决下结。<a id="a-Jh"></a>谓论者。<a id="a-Ji"></a>是决判义也。<a id="a-Jj"></a>又论下约立理解论字。<a id="a-Jk"></a>谓纂集教法商议论量。<a id="a-Jl"></a>自问自答往复征诘。<a id="a-Jm"></a>开析道理发挥真趣。<a id="a-Jn"></a>令正理成立邪宗摧破也。<a id="a-Jo"></a>此上二解前释后宗。<a id="a-Jp"></a>或可俱约宗论非释论也。<a id="a-Jq"></a>然此五字之中有法有喻。<a id="a-Jr"></a>约理约行体用心境。<a id="a-Js"></a>因果教义总为题目也。<a id="a-Jt"></a>如前开。<a id="a-Ju"></a>题处说。<a id="a-Jv"></a>又此一论五分之文。<a id="a-Jw"></a>亦不出题中五字。<a id="a-Jx"></a>谓解释分中。<a id="a-Jy"></a>显示正义对治邪执是大。<a id="a-Jz"></a>分别发趣道相是乘。<a id="a-K0"></a>修行信心分是起信。<a id="a-K1"></a>初后二分。<a id="a-K2"></a>义当于论。<a id="a-K3"></a>立义分中。<a id="a-K4"></a>即通大等四字。</p>
  <p id="aK5">造论主疏三。<a id="a-K6"></a>初释马鸣。<a id="a-K7"></a>初生等者。<a id="a-K8"></a>一义。<a id="a-K9"></a>又善等者。<a id="a-KA"></a>二义。<a id="a-KB"></a>中印等者。<a id="a-KC"></a>三义。<a id="a-KD"></a>咸皆也。<a id="a-KE"></a>躬身也。<a id="a-KF"></a>余并如文。</p>
  <p id="aKG">二释菩萨。<a id="a-KH"></a>具云等者。<a id="a-KI"></a>以此方时俗不贵秦音。<a id="a-KJ"></a>故存梵语。<a id="a-KK"></a>厌繁好简。<a id="a-KL"></a>又削提埵二字。<a id="a-KM"></a>由是但云菩萨。<a id="a-KN"></a>亦者。<a id="a-KO"></a>例前义也。<a id="a-KP"></a>例前马鸣之三义故。<a id="a-KQ"></a>所求是佛佛即是觉。<a id="a-KR"></a>所度是生生即有情也。<a id="a-KS"></a>此即全取所求所度之境。<a id="a-KT"></a>以彰能求能度之人。<a id="a-KU"></a>即有财释觉悟智者。<a id="a-KV"></a>即始觉之智。<a id="a-KW"></a>情虑识者。<a id="a-KX"></a>即六染等识。<a id="a-KY"></a>此亦全取所有觉智情识。<a id="a-KZ"></a>以立能有者名。<a id="a-Ka"></a>亦有财释。<a id="a-Kb"></a>所求是佛智佛智即是觉。<a id="a-Kc"></a>能求是。<a id="a-Kd"></a>自身自身即有情。<a id="a-Ke"></a>此即求菩提之萨埵。<a id="a-Kf"></a>以胜显劣。<a id="a-Kg"></a>依主释也。<a id="a-Kh"></a>此三义中初唯约境。<a id="a-Ki"></a>次唯约心。<a id="a-Kj"></a>后双约心境。<a id="a-Kk"></a>又初约悲智。<a id="a-Kl"></a>二约真妄。<a id="a-Km"></a>三约人法。<a id="a-Kn"></a>由是约心境悲智真妄人法。<a id="a-Ko"></a>以明菩萨理无不尽也。<a id="a-Kp"></a>又智度论云。<a id="a-Kq"></a>菩提为无上智慧。<a id="a-Kr"></a>亦名为觉。<a id="a-Ks"></a>亦名为道。<a id="a-Kt"></a>萨埵云众生。<a id="a-Ku"></a>或云大心。<a id="a-Kv"></a>或云勇猛心。<a id="a-Kw"></a>小品云。<a id="a-Kx"></a>是为觉一切法无障碍故。<a id="a-Ky"></a>名为菩萨。<a id="a-Kz"></a>当为大众作上首故。<a id="a-L0"></a>名摩诃萨道行云是人于一切法悉了知。<a id="a-L1"></a>故名菩萨。<a id="a-L2"></a>天上天下最尊胜。<a id="a-L3"></a>故名摩诃萨。</p>
  <p id="aL4">三释造字制作者。<a id="a-L5"></a>拣非撰述也佛灭等者。<a id="a-L6"></a>明造论时二五百初。<a id="a-L7"></a>解脱者少。<a id="a-L8"></a>故造此论以被入证也。<a id="a-L9"></a>摩耶等者准摩诃衍论说。<a id="a-LA"></a>有六马鸣前后异出。<a id="a-LB"></a>一者胜顶王经说。<a id="a-LC"></a>佛成道十七日有一外道。<a id="a-LD"></a>问难于佛。<a id="a-LE"></a>名曰马鸣。<a id="a-LF"></a>二者摩尼清净经说。<a id="a-LG"></a>佛灭后一百年有一菩萨出世。<a id="a-LH"></a>名曰马鸣。<a id="a-LI"></a>三者变化功德经说。<a id="a-LJ"></a>佛灭度后三百年有一菩萨出世。<a id="a-LK"></a>名曰马鸣。<a id="a-LL"></a>四者如疏所引。<a id="a-LM"></a>五者常德三昧经说。<a id="a-LN"></a>佛灭后八百年有一菩萨出世。<a id="a-LO"></a>名曰马鸣。<a id="a-LP"></a>六者庄严三昧经说。<a id="a-LQ"></a>过去有一菩萨名曰马鸣。<a id="a-LR"></a>具说有六。<a id="a-LS"></a>今当第四矣。<a id="a-LT"></a>然准大论所说。<a id="a-LU"></a>此菩萨道成先劫号大光明佛。<a id="a-LV"></a>今乃助化示居八地。<a id="a-LW"></a>父名卢伽。<a id="a-LX"></a>母名瞿那。<a id="a-LY"></a>又名功德日。<a id="a-LZ"></a>菩萨如别处明。<a id="a-La"></a>辈流类也。</p>
  <p id="aLb">真谛等者。<a id="a-Lc"></a>亦名拘那罗陀。<a id="a-Ld"></a>此云亲依。<a id="a-Le"></a>梁元帝等者。<a id="a-Lf"></a>以此三藏是梁武帝太清二年戊辰岁。<a id="a-Lg"></a>见帝于宝云殿。<a id="a-Lh"></a>帝敕译经。<a id="a-Li"></a>自太清二年。<a id="a-Lj"></a>迄元帝承圣三年岁次甲戌。<a id="a-Lk"></a>于正观等寺。<a id="a-Ll"></a>译金光明弥勒下生等经。<a id="a-Lm"></a>起信论等一十一部。<a id="a-Ln"></a>合二十卷。<a id="a-Lo"></a>此论乃是其年九月十日。<a id="a-Lp"></a>与京邑英贤惠显智恺等。<a id="a-Lq"></a>于衡州建兴寺译。<a id="a-Lr"></a>并翻论旨玄文二十卷。<a id="a-Ls"></a>属侯景作乱。<a id="a-Lt"></a>遂欲泛舶西归。<a id="a-Lu"></a>遇风飘还广州。<a id="a-Lv"></a>刺史留住制止寺。<a id="a-Lw"></a>请译经论。<a id="a-Lx"></a>自陈永定元年至太建元年己丑。<a id="a-Ly"></a>更译佛阿毗昙论及俱舍论等。<a id="a-Lz"></a>总梁陈二代共译经论三十四部。<a id="a-M0"></a>一百四十一卷。<a id="a-M1"></a>博解者。<a id="a-M2"></a>群藏广部罔不措怀。<a id="a-M3"></a>艺术异解[例-歹+(鉓-金)]素谙练。<a id="a-M4"></a>神异者。<a id="a-M5"></a>或敷座以凭河。<a id="a-M6"></a>或当暑而无汗。<a id="a-M7"></a>余如疏文。</p>
  <p id="aM8">大周者。<a id="a-M9"></a>以则天初载二年九月九日。<a id="a-MA"></a>改国号为大周。<a id="a-MB"></a>改元为天授元年。<a id="a-MC"></a>故曰大周则天也。</p>
  <p id="aMD">解前译者。<a id="a-ME"></a>以后译之本是疏主证义。<a id="a-MF"></a>恐涉情党。<a id="a-MG"></a>故解他本。</p>
 </body>
</html>