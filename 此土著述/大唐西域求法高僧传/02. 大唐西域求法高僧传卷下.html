<!doctype html>
<html id="z3IBWmV1SU" data-ver="1095">
 <head>
  <meta charset="utf-8">
  <meta author="义净">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">大唐西域求法高僧传卷下</h1>
  <p id="a2">道琳法师者。<a id="a-3"></a>荆州江陵人也。<a id="a-4"></a>梵名尸罗钵颇(唐云戒光)弱冠之年披缁离俗。<a id="a-5"></a>成人之岁访友寻真。<a id="a-6"></a>搜律藏而戒珠莹启。<a id="a-7"></a>禅门而定水清。<a id="a-8"></a>禀性虚洁雅操廉贞。<a id="a-9"></a>濯青溪以恬志漱玉泉而养灵。<a id="a-A"></a>既常坐不卧一食全诚。<a id="a-B"></a>后复慨大教东流时经多载。<a id="a-C"></a>定门鲜入律典颇亏。<a id="a-D"></a>遂欲寻流讨源远游西国。<a id="a-E"></a>乃杖锡遐逝鼓舶南溟。<a id="a-F"></a>越铜柱而届郎迦。<a id="a-G"></a>历诃陵而经裸国。<a id="a-H"></a>所在国王礼待极致殷厚。<a id="a-I"></a>经乎数载到东印度耽摩立底国。<a id="a-J"></a>住经三年学梵语。<a id="a-K"></a>于是舍戒重受。<a id="a-L"></a>学习一切有部。<a id="a-M"></a>律非唯学兼定慧。<a id="a-N"></a>盖亦情耽咒藏。<a id="a-O"></a>后乃观化中天顶礼金刚御座菩提圣仪。<a id="a-P"></a>复至那烂陀寺。<a id="a-Q"></a>搜览大乘经论。<a id="a-R"></a>注情俱舍。<a id="a-S"></a>经于数年。<a id="a-T"></a>至于鹫岭杖林山园鹄树。<a id="a-U"></a>备尽翘仰并展精诚。<a id="a-V"></a>乃游南天竺国搜访玄谟。<a id="a-W"></a>向西印度于罗荼国住经年稔。<a id="a-X"></a>更立灵坛重禀明咒。<a id="a-Y"></a>尝试论之曰。<a id="a-Z"></a>夫明咒者梵云毗睇陀罗必棏(丁泽反)家。<a id="a-a"></a>毗睇译为明咒。<a id="a-b"></a>陀罗是持。<a id="a-c"></a>必棏家是藏。<a id="a-d"></a>应云持明咒藏。<a id="a-e"></a>然相承云此咒藏。<a id="a-f"></a>梵本有十万颂。<a id="a-g"></a>唐译可成三百卷。<a id="a-h"></a>现今求觅多失少全。<a id="a-i"></a>而大圣没后阿离野那伽曷树那。<a id="a-j"></a>即龙树菩萨。<a id="a-k"></a>特精斯要。<a id="a-l"></a>时彼弟子厥号难陀。<a id="a-m"></a>聪明博识渍意斯典。<a id="a-n"></a>在西印度经十二年。<a id="a-o"></a>专心持咒遂便感应。<a id="a-p"></a>每至食时食从空下。<a id="a-q"></a>又诵咒求如意瓶。<a id="a-r"></a>不久便获。<a id="a-s"></a>乃于瓶中得经欢喜。<a id="a-t"></a>不以咒结其瓶遂去。<a id="a-u"></a>于是难陀法师恐咒明散失。<a id="a-v"></a>遂便撮集可十二千颂。<a id="a-w"></a>成一家之言。<a id="a-x"></a>每于一颂之内。<a id="a-y"></a>离合咒印之文。<a id="a-z"></a>虽复言同字同实乃义别用别。<a id="a-10"></a>自非口相传授而实解悟无因。<a id="a-11"></a>后陈那论师见其制作功殊人智思极情端。<a id="a-12"></a>抚经叹曰。<a id="a-13"></a>向使此贤致意因明者。<a id="a-14"></a>我复何颜之有乎。<a id="a-15"></a>是知智士识己之度量。<a id="a-16"></a>愚者闇他之浅深矣斯之咒藏东夏未流。<a id="a-17"></a>所以道琳意存斯妙。<a id="a-18"></a>故咒藏云。<a id="a-19"></a>升天乘龙役使百神。<a id="a-1A"></a>利生之道唯咒是亲。<a id="a-1B"></a>净于那烂陀。<a id="a-1C"></a>亦屡入坛场希心此要。<a id="a-1D"></a>而为功不并就。<a id="a-1E"></a>遂泯斯怀为广异听。<a id="a-1F"></a>粗题纲目云尔。<a id="a-1G"></a>道琳遂从西境转向北天。<a id="a-1H"></a>观化羯湿弥罗。<a id="a-1I"></a>便入乌长那国。<a id="a-1J"></a>询访定门搜求般若。<a id="a-1K"></a>次往迦毕试国礼乌率腻沙(佛顶骨也)自尔之后不委何托。<a id="a-1L"></a>净回至南海羯荼国。<a id="a-1M"></a>有北方胡至云。<a id="a-1N"></a>有两僧胡国逢见。<a id="a-1O"></a>说其状迹应是其人。<a id="a-1P"></a>与智弘相随拟归故国。<a id="a-1Q"></a>闻为途贼斯拥还乃覆向北天。<a id="a-1R"></a>年应五十余矣。</p>
  <p id="a1S">昙光律师者荆州江陵人也。<a id="a-1T"></a>既其出俗远适京师。<a id="a-1U"></a>即诚律师之室洒善谈论有文情。<a id="a-1V"></a>学兼内外戒行清谨。<a id="a-1W"></a>南游溟渤望礼。<a id="a-1X"></a>西天承已至诃利鸡罗国在东天之东。<a id="a-1Y"></a>年在盛壮不委何之中访寂无消息。<a id="a-1Z"></a>应是摈落江山耳。</p>
  <p id="a1a">又见诃利鸡罗国僧。<a id="a-1b"></a>说有一唐僧。<a id="a-1c"></a>年余五十。<a id="a-1d"></a>得王敬重秉权一寺。<a id="a-1e"></a>多赍经像好行楚挞。<a id="a-1f"></a>即于此国遇疾而瘗他乡矣。</p>
  <p id="a1g">慧命师者荆州江陵人也。<a id="a-1h"></a>戒行疏通有怀节操。<a id="a-1i"></a>学兼内外逸志云表。<a id="a-1j"></a>仰祥河而牒想。<a id="a-1k"></a>念竹苑以翘心。<a id="a-1l"></a>泛舶而行至占波遭风。<a id="a-1m"></a>而屡遘艰苦。<a id="a-1n"></a>适马援之铜柱。<a id="a-1o"></a>息上景而归唐。</p>
  <p id="a1p">玄逵律师者。<a id="a-1q"></a>润州江宁人也。<a id="a-1r"></a>俗姓胡。<a id="a-1s"></a>令族高宗。<a id="a-1t"></a>兼文兼史。<a id="a-1u"></a>尚仁贵义。<a id="a-1v"></a>敬法敬僧。<a id="a-1w"></a>枝叶蝉联。<a id="a-1x"></a>嘉声靡坠。<a id="a-1y"></a>律师则童子出家长而钦德。<a id="a-1z"></a>及其进具卓尔不群。<a id="a-20"></a>遍闲律部偏务禅寂。<a id="a-21"></a>戒行严峻诚罕其流。<a id="a-22"></a>听诸大经颇究玄义。<a id="a-23"></a>博玩文什草隶尤精。<a id="a-24"></a>空有三衣袒。<a id="a-25"></a>髆为饰。<a id="a-26"></a>不披覆膊衣角搭肩。<a id="a-27"></a>入寺徒跣行途着屡。<a id="a-28"></a>纵使时人见笑高节曾不间然。<a id="a-29"></a>不卧长坐。<a id="a-2A"></a>讵胁安眠之席。<a id="a-2B"></a>杜多乞食。<a id="a-2C"></a>宁过酒肆之门。<a id="a-2D"></a>善人皆爱草鞋巧知。<a id="a-2E"></a>皮亦无过鉴者。<a id="a-2F"></a>足不履地能闲露脚。<a id="a-2G"></a>是仪嗟乎。<a id="a-2H"></a>此子闇与理谐。<a id="a-2I"></a>激扬清波。<a id="a-2J"></a>耻汨泥而从俗。<a id="a-2K"></a>独醒在旦。<a id="a-2L"></a>岂共醉而居昏。<a id="a-2M"></a>绕于丹阳一而遂即同契。<a id="a-2N"></a>南上昆季留连怆矣。<a id="a-2O"></a>三荆之析友于攀绝。<a id="a-2P"></a>伤哉八翼之离。<a id="a-2Q"></a>以为传法在怀无抑高节。<a id="a-2R"></a>行至广州遂染风疾。<a id="a-2S"></a>以斯婴带弗遂远怀。<a id="a-2T"></a>于足怅恨而归返锡吴楚。<a id="a-2U"></a>年二十五六。<a id="a-2V"></a>后僧哲师至西国云。<a id="a-2W"></a>其人已亡有疚于怀。<a id="a-2X"></a>嗟乎不幸。<a id="a-2Y"></a>胜途多难验非虚矣。<a id="a-2Z"></a>实冀还以法资空有郁蓝之望。<a id="a-2a"></a>复欲旋归遗锷。<a id="a-2b"></a>徒怀陇树之心。<a id="a-2c"></a>乃叹曰。<a id="a-2d"></a>淑人斯去。<a id="a-2e"></a>谁当继来。<a id="a-2f"></a>不幸短命。<a id="a-2g"></a>呜呼哀哉。<a id="a-2h"></a>九仞希岳。<a id="a-2i"></a>一篑便摧。<a id="a-2j"></a>秀而不实。<a id="a-2k"></a>呜呼哀哉。<a id="a-2l"></a>解乎易得。<a id="a-2m"></a>行也难求。<a id="a-2n"></a>嗟尔幼年。<a id="a-2o"></a>业德俱修。<a id="a-2p"></a>传灯念往。<a id="a-2q"></a>婴痼情收。<a id="a-2r"></a>慨乎壮志。<a id="a-2s"></a>哀哉去留庶传尔之令节。<a id="a-2t"></a>秉辉曜于长秋。<a id="a-2u"></a>于时逵师言离广府还望柱林。<a id="a-2v"></a>去留怆然自述赠怀云尔　五言。</p>
  <p id="a2w">标心之梵宇。<a id="a-2x"></a>运想入仙洲。<a id="a-2y"></a>婴痼乖同好。<a id="a-2z"></a>沈情阻若抽。<a id="a-30"></a>叶落乍难聚。<a id="a-31"></a>情离不可收。<a id="a-32"></a>何日乘杯至。<a id="a-33"></a>详观演法流。</p>
  <p id="a34">净以咸亨元年在西京寻听。<a id="a-35"></a>于时与并部处一法师。<a id="a-36"></a>莱州弘袆论师。<a id="a-37"></a>更有二三诸德。<a id="a-38"></a>同契鹫峰标心觉树。<a id="a-39"></a>然而一公属母亲之年老。<a id="a-3A"></a>遂怀恋于并川。<a id="a-3B"></a>袆师遇玄瞻于江宁。<a id="a-3C"></a>乃敦情于安养。<a id="a-3D"></a>玄逵既到广府复阻先心。<a id="a-3E"></a>唯与晋州小僧善行同去。<a id="a-3F"></a>神州故友索尔分飞。<a id="a-3G"></a>印度新知冥焉未会。<a id="a-3H"></a>此时踯躅难以为怀。<a id="a-3I"></a>戏拟四愁聊题两绝而已　五言。</p>
  <p id="a3J">我行之数万。<a id="a-3K"></a>愁绪百重思。<a id="a-3L"></a>那教六尺影。<a id="a-3M"></a>独步五天陲　五言(重自解忧曰)</p>
  <p id="a3N">上将可凌师。<a id="a-3O"></a>疋士志难移。<a id="a-3P"></a>如论惜短命。<a id="a-3Q"></a>何得满长只。</p>
  <p id="a3R">于时咸亨三年坐夏杨府。<a id="a-3S"></a>初秋忽遇龚州使君冯孝诠。<a id="a-3T"></a>随至广府。<a id="a-3U"></a>与波斯舶主期会南行。<a id="a-3V"></a>复蒙使君命往岗州。<a id="a-3W"></a>重为檀主及弟孝诞使君孝轸使君郡君宁氏郡君彭氏等。<a id="a-3X"></a>合门眷属。<a id="a-3Y"></a>咸见资赠。<a id="a-3Z"></a>争抽上贿各舍奇餐。<a id="a-3a"></a>庶无乏于海途。<a id="a-3b"></a>恐有劳于险地。<a id="a-3c"></a>笃如亲之惠。<a id="a-3d"></a>顺给孤之心。<a id="a-3e"></a>共作归依同缘胜境。<a id="a-3f"></a>所以得成礼谒者。<a id="a-3g"></a>盖冯家之力也。<a id="a-3h"></a>又岭南法俗。<a id="a-3i"></a>共鲠去留之心。<a id="a-3j"></a>北土英儒。<a id="a-3k"></a>俱怀生别之恨。<a id="a-3l"></a>至十一月。<a id="a-3m"></a>遂乃面翼轸背番禺。<a id="a-3n"></a>指鹿园而遐想。<a id="a-3o"></a>望鸡峰而太息。<a id="a-3p"></a>于时广莫初飙。<a id="a-3q"></a>向朱方而百丈双挂。<a id="a-3r"></a>离箕创节。<a id="a-3s"></a>弃玄朔而五两单飞。<a id="a-3t"></a>长截洪溟。<a id="a-3u"></a>似山之涛横海。<a id="a-3v"></a>斜通巨壑。<a id="a-3w"></a>如云之浪滔天。<a id="a-3x"></a>未隔两旬果之佛逝。<a id="a-3y"></a>经停六月渐学声明。<a id="a-3z"></a>王赠支持送往末罗瑜国(今改为室利佛逝也)复停两月转向羯荼。<a id="a-40"></a>至十二月举帆还乘王舶渐向东天矣。<a id="a-41"></a>从羯荼北行十日余至裸人国向东望岸可一二里许。<a id="a-42"></a>但见[卄/耶]子树槟榔林森然可爱。<a id="a-43"></a>彼见舶至争乘小艇有盈百数。<a id="a-44"></a>皆将[卄/耶]子芭蕉及虅竹器来求市易。<a id="a-45"></a>其所爱者但唯铁焉大如两指。<a id="a-46"></a>得[卄/耶]子或五或十。<a id="a-47"></a>丈夫悉皆露体。<a id="a-48"></a>妇女以片叶遮形。<a id="a-49"></a>商人戏授其衣。<a id="a-4A"></a>即便摇手不用。<a id="a-4B"></a>传闻斯国当蜀川西南界矣。<a id="a-4C"></a>此国既不出铁亦寡金银。<a id="a-4D"></a>但食[卄/耶]子薯根无多稻谷。<a id="a-4E"></a>是以卢呵最为珍贵(此国名铁为卢呵)其人容色不黑量等中形。<a id="a-4F"></a>巧织团藤箱。<a id="a-4G"></a>余处莫能及。<a id="a-4H"></a>若不共交易便放毒箭。<a id="a-4I"></a>一中之者无复再生。<a id="a-4J"></a>从兹更半月许望西北行。<a id="a-4K"></a>遂达耽摩立底国。<a id="a-4L"></a>即东印度之南界也。<a id="a-4M"></a>去莫诃菩提及那烂陀可六十余驿。<a id="a-4N"></a>于此创与大乘灯师相见。<a id="a-4O"></a>留住一载。<a id="a-4P"></a>学梵语习声闻论。<a id="a-4Q"></a>遂与灯师同行取正西路。<a id="a-4R"></a>商人数百诣中天矣。<a id="a-4S"></a>去莫诃菩提有十日在。<a id="a-4T"></a>过大山泽路险难通。<a id="a-4U"></a>要藉多人必无孤进。<a id="a-4V"></a>于时净染时患身体疲羸。<a id="a-4W"></a>求趁商旅因不能建。<a id="a-4X"></a>虽可励己求进五里终须百息。<a id="a-4Y"></a>其时有那烂陀寺二十许僧。<a id="a-4Z"></a>并灯上人并皆前去。<a id="a-4a"></a>唯余单己孤步险隘。<a id="a-4b"></a>日晚晡时山贼便至。<a id="a-4c"></a>援弓大唤来见相陵。<a id="a-4d"></a>先撮上衣次抽下服。<a id="a-4e"></a>空有绦带亦并夺将。<a id="a-4f"></a>当是时也。<a id="a-4g"></a>实谓长辞人代。<a id="a-4h"></a>无谐礼谒之心。<a id="a-4i"></a>体散锋端。<a id="a-4j"></a>不遂本求之望。<a id="a-4k"></a>又彼国相传。<a id="a-4l"></a>若得白色之人杀充天祭。<a id="a-4m"></a>既思此说更轸于怀。<a id="a-4n"></a>乃入泥坑遍涂形体。<a id="a-4o"></a>以叶遮蔽扶杖徐行。<a id="a-4p"></a>日云暮矣营处尚远。<a id="a-4q"></a>至夜两更方及徒侣。<a id="a-4r"></a>闻灯上人村外长叫。<a id="a-4s"></a>既其相见令授一衣。<a id="a-4t"></a>池内洗身方入村矣。<a id="a-4u"></a>从此行数日。<a id="a-4v"></a>先到那烂陀敬根本塔。<a id="a-4w"></a>次上耆阇崛见氎衣处。<a id="a-4x"></a>后往大觉寺礼真容像。<a id="a-4y"></a>山东道俗所赠紽绢。<a id="a-4z"></a>持作如来等量袈裟。<a id="a-50"></a>亲奉披服。<a id="a-51"></a>濮州玄律师附罗盖数万为持奉上曹州安道禅师寄拜礼菩提像亦为礼讫。<a id="a-52"></a>于时五体布地一想虔诚。<a id="a-53"></a>先为东夏四恩。<a id="a-54"></a>普及法界含识。<a id="a-55"></a>愿龙华初会遇慈氏尊。<a id="a-56"></a>并契真宗获无生智。<a id="a-57"></a>次乃遍礼圣迹过方丈。<a id="a-58"></a>而届拘尸。<a id="a-59"></a>所在钦诚。<a id="a-5A"></a>入鹿园而跨鸡岭。<a id="a-5B"></a>住那烂陀寺十载求经。<a id="a-5C"></a>方始旋踵言归还耽摩立底。<a id="a-5D"></a>未至之间遭大劫贼。<a id="a-5E"></a>仅免剚刃之祸。<a id="a-5F"></a>得存朝夕之命。<a id="a-5G"></a>于此升舶过羯荼国。<a id="a-5H"></a>所将梵本三藏五十万余颂。<a id="a-5I"></a>唐译可成千卷。<a id="a-5J"></a>权居佛逝矣。</p>
  <p id="a5K">善行师者。<a id="a-5L"></a>晋州人也。<a id="a-5M"></a>少辞桑梓访道东山。<a id="a-5N"></a>长习律仪寄情明咒。<a id="a-5O"></a>温恭俭素利物是心。<a id="a-5P"></a>则净之门人也。<a id="a-5Q"></a>随至室利佛逝有怀中土。<a id="a-5R"></a>既染痼疾返棹而归。<a id="a-5S"></a>年四十许。</p>
  <p id="a5T">灵运师者。<a id="a-5U"></a>襄阳人也。<a id="a-5V"></a>梵名般若提婆。<a id="a-5W"></a>志怀耿介情存出俗。<a id="a-5X"></a>追寻圣迹与僧哲同游戏南溟达西国。<a id="a-5Y"></a>极闲梵语利物存怀。<a id="a-5Z"></a>所在至处君王礼敬。<a id="a-5a"></a>遂于那烂陀画慈氏真容菩提树像。<a id="a-5b"></a>一同尺量妙简工人。<a id="a-5c"></a>赍以归唐广兴佛事。<a id="a-5d"></a>翻译圣教实有堪能矣。</p>
  <p id="a5e">僧哲禅师者。<a id="a-5f"></a>澧州人也。<a id="a-5g"></a>幼敦高节早托玄门。<a id="a-5h"></a>而解悟之机。<a id="a-5i"></a>实有灌瓶之妙。<a id="a-5j"></a>谈论之锐。<a id="a-5k"></a>固当重席之美。<a id="a-5l"></a>沉深律苑控总禅畦。<a id="a-5m"></a>中百两门久提纲目。<a id="a-5n"></a>庄刘二籍亟尽枢关。<a id="a-5o"></a>思慕圣踪泛舶西域。<a id="a-5p"></a>既至西土适化随缘。<a id="a-5q"></a>巡礼略周归东印度到三摩呾吒国。<a id="a-5r"></a>国王名曷罗社跋乇。<a id="a-5s"></a>其王既深敬三宝为大邬波索迦。<a id="a-5t"></a>深诚彻信光绝前后。<a id="a-5u"></a>每于日日造拓模泥像十万躯。<a id="a-5v"></a>读大般若十万颂。<a id="a-5w"></a>用鲜华十万寻亲自供养所呈荐设积与人齐。<a id="a-5x"></a>整驾将行观音先发。<a id="a-5y"></a>旛旗鼓乐涨日弥空。<a id="a-5z"></a>佛像僧徒并居前引。<a id="a-60"></a>王乃后从。<a id="a-61"></a>于王城内僧尼有四千许人。<a id="a-62"></a>皆受王供养。<a id="a-63"></a>每于晨朝令使入寺合掌房前急行疾问。<a id="a-64"></a>大王奉问法师等宿夜得安和不。<a id="a-65"></a>僧答曰。<a id="a-66"></a>愿大王无病长寿国祚安宁。<a id="a-67"></a>使返报已方论国事。<a id="a-68"></a>五天所有聪明大德广慧才人博学十八部轻通解五明大论者。<a id="a-69"></a>并集兹国矣。<a id="a-6A"></a>良以其王仁声普洎骏骨遐收之所致也。<a id="a-6B"></a>其僧哲住此王寺。<a id="a-6C"></a>尤蒙别礼。<a id="a-6D"></a>存情梵本颇有日新矣。<a id="a-6E"></a>来时不与相见。<a id="a-6F"></a>承闻尚在年可四十许。<a id="a-6G"></a>僧哲弟子玄游者。<a id="a-6H"></a>高丽国人也。<a id="a-6I"></a>随师于师子国出家。<a id="a-6J"></a>因住彼矣。</p>
  <p id="a6K">右五十人。</p>
  <p id="a6L">智弘律师者。<a id="a-6M"></a>洛阳人也。<a id="a-6N"></a>即聘西域大使王玄策之侄也。<a id="a-6O"></a>年才弱岁早狎冲虚。<a id="a-6P"></a>志蔑轻肥情怀栖遁。<a id="a-6Q"></a>遂往少林山餐和服饵。<a id="a-6R"></a>乐诵经典颇工文笔。<a id="a-6S"></a>既而悟朝市之諠哗。<a id="a-6T"></a>尚法门之澄寂。<a id="a-6U"></a>遂背八水而去三吴。<a id="a-6V"></a>舍素禔而擐缁服。<a id="a-6W"></a>事瑳禅师为师禀承思慧而未经多载即仿佛玄关。<a id="a-6X"></a>复往蕲州忍禅师处重修定[澰*欠]。<a id="a-6Y"></a>而芳根虽植崇条未耸。<a id="a-6Z"></a>遂济湘川跨衡岭。<a id="a-6a"></a>入桂林而托想。<a id="a-6b"></a>遁幽泉以息心。<a id="a-6c"></a>颇经年载。<a id="a-6d"></a>仗寂禅师为依止。<a id="a-6e"></a>睹山水之秀丽。<a id="a-6f"></a>玩林薄之清虚。<a id="a-6g"></a>挥翰写衷掣幽泉山。<a id="a-6h"></a>赋申远游之怀。<a id="a-6i"></a>既览三吴之法匠。<a id="a-6j"></a>颇尽芳筵。<a id="a-6k"></a>历九江之胜友。<a id="a-6l"></a>几闲妙理。<a id="a-6m"></a>然而宿植善根匪由人奖。<a id="a-6n"></a>出日中府欲观礼西天。<a id="a-6o"></a>幸遇无行禅师与之同契。<a id="a-6p"></a>至合浦升舶长泛沧溟。<a id="a-6q"></a>风便不通漂居上景。<a id="a-6r"></a>覆向交州住经一夏。<a id="a-6s"></a>既至冬末复往海滨神湾。<a id="a-6t"></a>随舶南游到室利佛逝国。<a id="a-6u"></a>自余经历具在行禅师传内。<a id="a-6v"></a>到大觉寺住经二载。<a id="a-6w"></a>瞻仰尊容倾诚励想。<a id="a-6x"></a>讽诵梵本月故日新。<a id="a-6y"></a>闲声论能梵书。<a id="a-6z"></a>学律仪习对法。<a id="a-70"></a>既解俱舍复善因明。<a id="a-71"></a>于那烂陀寺则披览大乘。<a id="a-72"></a>在信者道场。<a id="a-73"></a>乃专功小教。<a id="a-74"></a>复就名德重洗律仪。<a id="a-75"></a>恳恳勤勤无忘寸影。<a id="a-76"></a>习德光律师所制律经。<a id="a-77"></a>随听随译实有功夫。<a id="a-78"></a>善护浮囊无亏片检。<a id="a-79"></a>常坐不卧知足清廉。<a id="a-7A"></a>奉上谦下久而弥敬。<a id="a-7B"></a>至于王城鹫岭仙苑鹿林祇树天阶庵园山穴。<a id="a-7C"></a>备申翘想东契幽心。<a id="a-7D"></a>每掇衣钵之余。<a id="a-7E"></a>常怀供益之念。<a id="a-7F"></a>于那烂陀寺则上餐普设在王舍城中乃器供常住。<a id="a-7G"></a>在中印度近有八年。<a id="a-7H"></a>后向北天羯湿弥罗。<a id="a-7I"></a>拟之乡国矣。<a id="a-7J"></a>闻与琳公为伴。<a id="a-7K"></a>不知今在何所。<a id="a-7L"></a>然而翻译之功其人已就矣。</p>
  <p id="a7M">无行禅师者。<a id="a-7N"></a>荆州江陵人也。<a id="a-7O"></a>梵名般若提婆(唐云慧天)协性虚融禀质温雅。<a id="a-7P"></a>意存仁德志重烟霞。<a id="a-7Q"></a>而竹马之年。<a id="a-7R"></a>投足石渠之署。<a id="a-7S"></a>暨乎弱冠。<a id="a-7T"></a>有怀金马之门。<a id="a-7U"></a>颇已渔猎百氏流睇三经。<a id="a-7V"></a>州望推奇乡曲排俊。<a id="a-7W"></a>于时则绚彩霞开。<a id="a-7X"></a>镜三江而挺秀。<a id="a-7Y"></a>芳思泉涌。<a id="a-7Z"></a>灌七泽而流津。<a id="a-7a"></a>然宿因感会今果现前。<a id="a-7b"></a>希慕法门有窥玄苑。<a id="a-7c"></a>幸遇五人之度。<a id="a-7d"></a>爰居等界道场。<a id="a-7e"></a>既而创染谛门初沾法侣。<a id="a-7f"></a>事大福田寺慧英法师为邬波驮耶(唐云亲教师和上者讹也)斯乃吉藏法师之上足。<a id="a-7g"></a>可谓蝉联硕德。<a id="a-7h"></a>固乃世不乏贤。<a id="a-7i"></a>于是标心般若栖志禅居。<a id="a-7j"></a>屏弃人间往来山水。<a id="a-7k"></a>每因谈玄讲肆击阐微言。<a id="a-7l"></a>虽年在后生而望逾先进。<a id="a-7m"></a>及乎受具同坛乃二十余人。<a id="a-7n"></a>诵戒契心再辰便了。<a id="a-7o"></a>咸称上首余莫能加。<a id="a-7p"></a>次隐幽岩诵法华妙典。<a id="a-7q"></a>不盈一月七轴言终。<a id="a-7r"></a>乃叹曰。<a id="a-7s"></a>夫寻筌者意在得鱼。<a id="a-7t"></a>求言者本希趣理。<a id="a-7u"></a>宜可访名匠镜心神启定门断烦惑。<a id="a-7v"></a>遂乃杖锡九江移步三越。<a id="a-7w"></a>游衡岳处金陵。<a id="a-7x"></a>逸想嵩华长吟少室。<a id="a-7y"></a>濯足八水举袂三川。<a id="a-7z"></a>求善知识即其志也。<a id="a-80"></a>或携定门而北上。<a id="a-81"></a>猎智者禅匠之精微。<a id="a-82"></a>麾戒巘而东归。<a id="a-83"></a>究道宣律师之淳粹。<a id="a-84"></a>听新旧经论。<a id="a-85"></a>讨古今仪则。<a id="a-86"></a>洋洋焉波澜。<a id="a-87"></a>万顷嶷嶷也。<a id="a-88"></a>崖岸千寻。<a id="a-89"></a>与智弘为伴。<a id="a-8A"></a>东风泛舶一月到室利佛逝国。<a id="a-8B"></a>国王厚礼特异常伦。<a id="a-8C"></a>布金华散金粟。<a id="a-8D"></a>四事供养。<a id="a-8E"></a>五对呈心。<a id="a-8F"></a>见从大唐天子处来倍加钦上。<a id="a-8G"></a>后乘王舶经十五日达末罗瑜洲。<a id="a-8H"></a>又十五日到羯荼国。<a id="a-8I"></a>至冬末转舶西行。<a id="a-8J"></a>经三十日到那伽钵亶那。<a id="a-8K"></a>从此泛海二日到师子洲。<a id="a-8L"></a>观礼佛牙。<a id="a-8M"></a>从师子州复东北泛舶一月到诃利鸡罗国。<a id="a-8N"></a>此国乃是东天之东界也。<a id="a-8O"></a>即赡部州之地也。<a id="a-8P"></a>停在一年。<a id="a-8Q"></a>渐之东印度。<a id="a-8R"></a>恒与智弘相随。<a id="a-8S"></a>此去那烂陀途有百驿。<a id="a-8T"></a>既停息已便之大觉。<a id="a-8U"></a>蒙国安置入寺俱为主人。<a id="a-8V"></a>西国主人稍难得也。<a id="a-8W"></a>若其得主则众事皆同如也。<a id="a-8X"></a>为客但食而已。<a id="a-8Y"></a>禅师后向那烂陀。<a id="a-8Z"></a>听瑜伽习中观。<a id="a-8a"></a>研味俱舍探求律典复往羝罗荼寺。<a id="a-8b"></a>去斯两驿。<a id="a-8c"></a>彼有法匠善解因明。<a id="a-8d"></a>屡在芳筵习陈那法称之作。<a id="a-8e"></a>莫不渐入玄关颇开幽键。<a id="a-8f"></a>每唯杖锡乞食全躯。<a id="a-8g"></a>少欲自居情超物外。<a id="a-8h"></a>曾因闲隙译出阿笈摩经。<a id="a-8i"></a>述如来涅槃之事。<a id="a-8j"></a>略为三卷。<a id="a-8k"></a>已附归唐。<a id="a-8l"></a>是一切有部律中所出。<a id="a-8m"></a>论其进不乃与会宁所译同矣。<a id="a-8n"></a>行禅师既言欲居西国。<a id="a-8o"></a>复道有意神州。<a id="a-8p"></a>疑取北天归乎故里。<a id="a-8q"></a>净来日从那烂陀相送。<a id="a-8r"></a>东行六驿各怀生别之恨。<a id="a-8s"></a>俱希重会之心业也。<a id="a-8t"></a>茫茫流泗交袂矣。<a id="a-8u"></a>春秋五十六。<a id="a-8v"></a>又禅师禀性好尚钦礼。<a id="a-8w"></a>每以觉树初绿。<a id="a-8x"></a>观洗沐于龙池。<a id="a-8y"></a>竹苑新黄。<a id="a-8z"></a>奉折华于鹫岭(此二时者春中也。<a id="a-90"></a>皆是大节会。<a id="a-91"></a>无问远近。<a id="a-92"></a>道俗咸观。<a id="a-93"></a>洗菩提树也。<a id="a-94"></a>又鹫峰山此时有华大如手许。<a id="a-95"></a>实同金色。<a id="a-96"></a>人皆折以上呈。<a id="a-97"></a>当此之时。<a id="a-98"></a>弥覆山野名春女华也)曾于一时与行禅师同游鹫岭。<a id="a-99"></a>瞻奉既讫遐眺乡关无任殷忧。<a id="a-9A"></a>净乃聊述所怀云尔　杂言。<a id="a-9B"></a>观化只山顶。<a id="a-9C"></a>流睇古王城。<a id="a-9D"></a>万载池犹洁。<a id="a-9E"></a>千年苑尚清。<a id="a-9F"></a>仿佛影坚路。<a id="a-9G"></a>摧残广胁[山*盈]。<a id="a-9H"></a>七宝仙台亡旧迹。<a id="a-9I"></a>四彩天华绝雨声声。<a id="a-9J"></a>华远。<a id="a-9K"></a>自恨生何晚。<a id="a-9L"></a>既伤火宅眩中门。<a id="a-9M"></a>还嗟宝渚迷长阪。<a id="a-9N"></a>步陟平郊望。<a id="a-9O"></a>心游七海上。<a id="a-9P"></a>扰扰三界溺邪津。<a id="a-9Q"></a>浑浑万品亡真匠。<a id="a-9R"></a>唯有能仁独圆悟。<a id="a-9S"></a>廓尘静浪开玄路。<a id="a-9T"></a>创逢饥命弃身城。<a id="a-9U"></a>更为求人崩意树(施也)持囊毕契戒珠净(戒也)被甲要心忍衣固(忍也)三祇不倦陵二车。<a id="a-9V"></a>一足忘劳超九数(勤也)定潋江清沐久结(定也)智釰霜凝斩新雾(慧也)无边大劫无不修。<a id="a-9W"></a>六时愍生遵六度。<a id="a-9X"></a>度有流化功收。<a id="a-9Y"></a>金河示灭归常住。<a id="a-9Z"></a>鸡林权唱演功周。<a id="a-9a"></a>圣徒往传余响。<a id="a-9b"></a>龙宫秘典海中探。<a id="a-9c"></a>石室真言山处仰。<a id="a-9d"></a>流教在兹辰。<a id="a-9e"></a>传芳代有人。<a id="a-9f"></a>沙河雪岭迷朝径。<a id="a-9g"></a>巨海鸿崖乱夜津。<a id="a-9h"></a>入万死。<a id="a-9i"></a>求一生。<a id="a-9j"></a>投针偶穴非同喻。<a id="a-9k"></a>束马悬车岂等程。<a id="a-9l"></a>不徇今身乐。<a id="a-9m"></a>无祈后代荣。<a id="a-9n"></a>誓舍危躯追胜义。<a id="a-9o"></a>咸希毕契传灯情。<a id="a-9p"></a>劳歌勿复陈。<a id="a-9q"></a>延眺旦周巡东。<a id="a-9r"></a>睇女峦留二迹。<a id="a-9s"></a>西驰鹿苑去三轮。<a id="a-9t"></a>北睨舍城池尚在。<a id="a-9u"></a>南睎尊岭穴犹尊。<a id="a-9v"></a>五峰秀。<a id="a-9w"></a>百池分。<a id="a-9x"></a>粲粲鲜华明四曜。<a id="a-9y"></a>辉辉道树镜三春。<a id="a-9z"></a>扬锡指山阿。<a id="a-A0"></a>携步上只陀。<a id="a-A1"></a>既睹如来叠衣石。<a id="a-A2"></a>复观天授迸余峨。<a id="a-A3"></a>伫灵镇凝思遍生河。<a id="a-A4"></a>金华逸掌仪前奉芳盖。<a id="a-A5"></a>陵虚殿后过。<a id="a-A6"></a>旋绕经行砌。<a id="a-A7"></a>目想如神契。<a id="a-A8"></a>回斯少福润津梁。<a id="a-A9"></a>共会龙华舍尘翳。</p>
  <p id="aAA">在西国王舍城怀旧之作(一三五七九言)</p>
  <p id="aAB">游愁赤县远丹思抽。<a id="a-AC"></a>鹫岭寒风驶。<a id="a-AD"></a>龙河激水流。<a id="a-AE"></a>既喜朝闻日复日。<a id="a-AF"></a>不觉颓年秋更秋。<a id="a-AG"></a>已毕只山本愿诚难遇终望。<a id="a-AH"></a>持经振锡往神州。</p>
  <p id="aAI">法振禅师者。<a id="a-AJ"></a>荆州人也。<a id="a-AK"></a>景行高尚唯福是修。<a id="a-AL"></a>濯足禅波栖心戒海。<a id="a-AM"></a>法侣钦肃为导为归。<a id="a-AN"></a>讽诵律经居山居水。<a id="a-AO"></a>而思礼圣迹有意西遄。<a id="a-AP"></a>遂共同州僧乘悟禅师梁州乘如律师。<a id="a-AQ"></a>学穷内外智思钩深。<a id="a-AR"></a>其德不孤结契由践。<a id="a-AS"></a>于是携二友出三江。<a id="a-AT"></a>整帆上景之前。<a id="a-AU"></a>鼓浪诃陵之北。<a id="a-AV"></a>巡历诸岛渐至羯荼。<a id="a-AW"></a>未久之间法振遇疾而殒。<a id="a-AX"></a>年可三十五六。<a id="a-AY"></a>既而一人斯委彼二情疑。<a id="a-AZ"></a>遂附舶东归。<a id="a-Aa"></a>有望交阯。<a id="a-Ab"></a>覆至瞻波(即林邑国也)乘悟又卒。<a id="a-Ac"></a>瞻波人至传说如此。<a id="a-Ad"></a>而未的委。<a id="a-Ae"></a>独有乘如言归故里。<a id="a-Af"></a>虽不结实仍嘉令秀尔。<a id="a-Ag"></a>独何为三无一就。</p>
  <p id="aAh">大津师者。<a id="a-Ai"></a>澧州人也。<a id="a-Aj"></a>幼染法门长敦节俭。<a id="a-Ak"></a>有怀省欲以乞食为务。<a id="a-Al"></a>希礼圣迹启望王城。<a id="a-Am"></a>每叹曰。<a id="a-An"></a>释迦悲父既其不遇。<a id="a-Ao"></a>天宫慈氏宜勖我心。<a id="a-Ap"></a>自非睹觉树之真容谒祥河之胜躅。<a id="a-Aq"></a>岂能收情六境。<a id="a-Ar"></a>致想三祇者哉。<a id="a-As"></a>遂以永淳二年振锡南海。<a id="a-At"></a>爰初结旅颇有多人。<a id="a-Au"></a>及其角立唯斯一进。<a id="a-Av"></a>乃赍经像与唐使相逐。<a id="a-Aw"></a>泛舶月余达尸利佛逝洲。<a id="a-Ax"></a>停斯多载。<a id="a-Ay"></a>解昆仑语颇习梵书洁行齐心更受圆具。<a id="a-Az"></a>净于此见。<a id="a-B0"></a>遂遣归唐望请天恩。<a id="a-B1"></a>于西方造寺。<a id="a-B2"></a>既睹利益之弘广。<a id="a-B3"></a>乃轻命而复沧溟。<a id="a-B4"></a>遂以天授二年五月十五日附舶而向长安矣。<a id="a-B5"></a>今附新译杂经论十卷。<a id="a-B6"></a>南海寄归内法传四卷。<a id="a-B7"></a>西域求法高僧两卷。</p>
  <p id="aB8">赞曰。<a id="a-B9"></a>嘉尔幼年。<a id="a-BA"></a>慕法情坚。<a id="a-BB"></a>既虔诚于东夏。<a id="a-BC"></a>复请益于西天。<a id="a-BD"></a>重指神州。<a id="a-BE"></a>为物淹流传十法之弘法。<a id="a-BF"></a>竟千秋而不秋。</p>
  <p id="aBG">右总五十六人。</p>
  <p data-pb></p>
  <h2 id="aBH">又重归南海传有师资四人</h2>
  <p id="aBI">苾刍贞固律师者。<a id="a-BJ"></a>梵名娑罗笈多(译为贞固)即郑地荥川人也。<a id="a-BK"></a>俗姓孟。<a id="a-BL"></a>粤以驱乌之岁。<a id="a-BM"></a>早蕴慈门。<a id="a-BN"></a>总角之秋。<a id="a-BO"></a>栖心慧苑。<a id="a-BP"></a>年甫十四遂丁荼蓼。<a id="a-BQ"></a>眷流俗之难保。<a id="a-BR"></a>知法门之可尚。<a id="a-BS"></a>爰兴正念企步胜场。<a id="a-BT"></a>遂于氾水等慈寺远法师处。<a id="a-BU"></a>申侍席之业。<a id="a-BV"></a>意存教网便诵大经。<a id="a-BW"></a>经三两岁师遂沦化。<a id="a-BX"></a>后往相州林虑诸寺寻师访道。<a id="a-BY"></a>欲致想禅扃。<a id="a-BZ"></a>自念教检未窥难辩真伪。<a id="a-Ba"></a>即往东魏听览唯识。<a id="a-Bb"></a>复往安州大猷禅师处习学方等。<a id="a-Bc"></a>数旬未隔即妙相现前。<a id="a-Bd"></a>复往荆州历诸山寺。<a id="a-Be"></a>求善知识希觅未闻。<a id="a-Bf"></a>复往襄州遇善导禅师受弥陀胜行。<a id="a-Bg"></a>当尔之时。<a id="a-Bh"></a>交望弃索诃之秽土。<a id="a-Bi"></a>即欲趣安养之芳林。<a id="a-Bj"></a>覆思独善伤大士行。<a id="a-Bk"></a>唯识所变何非净方。<a id="a-Bl"></a>遂往岘山恢觉寺澄禅师处。<a id="a-Bm"></a>创蒙半字之训渐通完器之言。<a id="a-Bn"></a>禅师则沉研律典。<a id="a-Bo"></a>荷世尊五德之重寄。<a id="a-Bp"></a>[車*閵]轹经论。<a id="a-Bq"></a>当末代四依之住持。<a id="a-Br"></a>定[澰*欠]波深。<a id="a-Bs"></a>濯八解而流派。<a id="a-Bt"></a>慧峰岳峻。<a id="a-Bu"></a>耸六度而疏岩。<a id="a-Bv"></a>五尘无杂。<a id="a-Bw"></a>九恼非惊。<a id="a-Bx"></a>外跨四流内澄三定。<a id="a-By"></a>法俗钦望推为导首。<a id="a-Bz"></a>特蒙纶旨召入神都。<a id="a-C0"></a>在魏国东寺。<a id="a-C1"></a>居多闻之数。<a id="a-C2"></a>固师年余二十。<a id="a-C3"></a>即于禅师足下而进圆具。<a id="a-C4"></a>才经一载总涉律纲。<a id="a-C5"></a>覆向安州秀律师处三载。<a id="a-C6"></a>端心读宣律师文抄。<a id="a-C7"></a>可谓问绝邬波离。<a id="a-C8"></a>贯五篇之表里。<a id="a-C9"></a>受谐毗舍女。<a id="a-CA"></a>洞七聚之幽关。<a id="a-CB"></a>律云。<a id="a-CC"></a>五岁得游方。<a id="a-CD"></a>未至岁而早契。<a id="a-CE"></a>十年离依止。<a id="a-CF"></a>不届年而预合。<a id="a-CG"></a>其秀律师即蜀郡兴律师之上足。<a id="a-CH"></a>既进圆具仍居蜀川。<a id="a-CI"></a>于和尚处学律四载。<a id="a-CJ"></a>后往长安宣律师处。<a id="a-CK"></a>为依止之客。<a id="a-CL"></a>投心乳器。<a id="a-CM"></a>若饮鹅之善识精粗。<a id="a-CN"></a>竭智水瓶。<a id="a-CO"></a>等欢喜之妙持先后经十六年不离函丈。<a id="a-CP"></a>研穷诸部淘炼数家。<a id="a-CQ"></a>将首律师疏以为宗本。<a id="a-CR"></a>然后去三阳之八水。<a id="a-CS"></a>复向黄州报所生地。<a id="a-CT"></a>次往安州大兴律教。<a id="a-CU"></a>诸王刺史咸共遵承。<a id="a-CV"></a>故律云若有律师处与我身不殊。<a id="a-CW"></a>居十力寺。<a id="a-CX"></a>年七十余。<a id="a-CY"></a>方始寂化。<a id="a-CZ"></a>戒行清素耳目详知。<a id="a-Ca"></a>嗟乎代有其人栋梁佛日。<a id="a-Cb"></a>蝉联靡绝继踵相承。<a id="a-Cc"></a>实谓汉珠荆玉。<a id="a-Cd"></a>虽别川而俱媚。<a id="a-Ce"></a>桂枝兰叶。<a id="a-Cf"></a>纵异节而同芳。<a id="a-Cg"></a>固师既得律典斯通。<a id="a-Ch"></a>更披经论。<a id="a-Ci"></a>又复诵法华维摩向一千遍。<a id="a-Cj"></a>心心常续念念恒持。<a id="a-Ck"></a>三业相驱四仪无废。<a id="a-Cl"></a>覆往襄州在和上处。<a id="a-Cm"></a>重听苏呾罗披寻对法藏。<a id="a-Cn"></a>颇通蕴处薄捡衣珠。<a id="a-Co"></a>化城是息终期宝渚。<a id="a-Cp"></a>遂乃濯足襄水顾步庐山。<a id="a-Cq"></a>仰上德之清尘。<a id="a-Cr"></a>住东林而散志。<a id="a-Cs"></a>有意欲向师子洲顶礼佛牙观诸圣迹。<a id="a-Ct"></a>以垂拱之岁移锡桂林适化游方。<a id="a-Cu"></a>渐之清远峡谷。<a id="a-Cv"></a>同缘赴感。<a id="a-Cw"></a>后届番禺广府。<a id="a-Cx"></a>法徒请开律典。<a id="a-Cy"></a>时属大唐圣主天下普置三师。<a id="a-Cz"></a>欲令佛日再明法舟长泛。<a id="a-D0"></a>既而威仪者律也。<a id="a-D1"></a>固亦众所钦情。<a id="a-D2"></a>三藏道场讲毗柰耶教。<a id="a-D3"></a>经乎九夏。<a id="a-D4"></a>爰竟七篇。<a id="a-D5"></a>善教法徒泛诱时俗。<a id="a-D6"></a>于时制旨寺恭阇梨。<a id="a-D7"></a>每于讲席亲自提奖。<a id="a-D8"></a>可谓恂恂善诱弘济忘倦。<a id="a-D9"></a>阇梨则童真出家高行贞节。<a id="a-DA"></a>年余七十。<a id="a-DB"></a>而恒敬五篇。<a id="a-DC"></a>有福之人可逢上智。<a id="a-DD"></a>实乃禅池淼漫引法海而通波。<a id="a-DE"></a>思岭崔嵬耸慧岳而腾峭。<a id="a-DF"></a>深明幻本巧悟心源。<a id="a-DG"></a>虽闲诸法体空。<a id="a-DH"></a>而利物之用盛集构有为之福业。<a id="a-DI"></a>作无上之津梁。<a id="a-DJ"></a>而屡写藏经常营众食。<a id="a-DK"></a>实亦众所知识应物感生。<a id="a-DL"></a>劝悟诸人共敦律教。<a id="a-DM"></a>固师既法侣言散还向峡山。<a id="a-DN"></a>冀托松林之下。<a id="a-DO"></a>用毕幽栖之志。<a id="a-DP"></a>蒙谦寺主等特见宾迎寺主。<a id="a-DQ"></a>乃道冠生知体含仁恕。<a id="a-DR"></a>供承四海靡倦三朝。<a id="a-DS"></a>屈己申他卑辞是务。<a id="a-DT"></a>固师意欲息想山门。<a id="a-DU"></a>有怀营构倾廊通直道脱阶正邪基。<a id="a-DV"></a>曲制山池。<a id="a-DW"></a>希流八解之清润。<a id="a-DX"></a>傍开坛界。<a id="a-DY"></a>冀阐七聚之芳规。<a id="a-DZ"></a>复欲于戒坛后面造一禅龛立方等道场修法华三昧。<a id="a-Da"></a>功虽未就而情已决然。<a id="a-Db"></a>布萨轨仪已绍纲目。<a id="a-Dc"></a>又每叹曰。<a id="a-Dd"></a>前不遭释父。<a id="a-De"></a>后未遇慈尊。<a id="a-Df"></a>末代时中如何起行。<a id="a-Dg"></a>既沉吟于空有之际。<a id="a-Dh"></a>复踯躅于多师之门矣。<a id="a-Di"></a>净于佛逝江口升舶附书凭信广州。<a id="a-Dj"></a>见求墨纸抄写梵经。<a id="a-Dk"></a>并雇手直。<a id="a-Dl"></a>于时商人风便举帆高张。<a id="a-Dm"></a>遂被载来求住无路。<a id="a-Dn"></a>是知业能装饰非人所图。<a id="a-Do"></a>遂以永昌元年七月二十日达于广府。<a id="a-Dp"></a>与诸法俗重得相见。<a id="a-Dq"></a>于时在制旨寺处众嗟曰。<a id="a-Dr"></a>本行西国有望流通。<a id="a-Ds"></a>回住海南经本尚阙。<a id="a-Dt"></a>所将三藏五十余万颂。<a id="a-Du"></a>并在佛逝终须覆往。<a id="a-Dv"></a>既而年余五十。<a id="a-Dw"></a>重越沧波。<a id="a-Dx"></a>隙驷不留身城难保。<a id="a-Dy"></a>朝露溘至何所嘱焉。<a id="a-Dz"></a>经典既是要门。<a id="a-E0"></a>谁能共往收取。<a id="a-E1"></a>随译随受须得其人。<a id="a-E2"></a>众佥告曰。<a id="a-E3"></a>去斯不远有僧贞固。<a id="a-E4"></a>久探律教早蕴精诚。<a id="a-E5"></a>傥得其人斯为善伴。<a id="a-E6"></a>亦既才闻此告仿佛雅合求心。<a id="a-E7"></a>于是裁封山扃薄陈行李。<a id="a-E8"></a>固乃启封暂观。<a id="a-E9"></a>即有同行之念。<a id="a-EA"></a>譬乎聊城一发下三将之雄心。<a id="a-EB"></a>雪山小偈牵大隐之深志。<a id="a-EC"></a>遂乃喜辞幽涧欢去松林。<a id="a-ED"></a>攘臂石门之前。<a id="a-EE"></a>褰衣制旨之内。<a id="a-EF"></a>始倾一盖合襟情于抚尘。<a id="a-EG"></a>既投五体。<a id="a-EH"></a>契虚怀于曩日。<a id="a-EI"></a>虽则平生未面而实冥符宿心。<a id="a-EJ"></a>共在良宵颇论行事。<a id="a-EK"></a>固乃答曰。<a id="a-EL"></a>道欲合不介而自亲。<a id="a-EM"></a>时将至求抑而不可。<a id="a-EN"></a>谨即共弘三藏助烛千灯者欤。<a id="a-EO"></a>于是重往峡山。<a id="a-EP"></a>与谦寺主等言别。<a id="a-EQ"></a>寺主乃照机而作。<a id="a-ER"></a>曾不留连。<a id="a-ES"></a>见述所怀咸助随喜。<a id="a-ET"></a>己阙无念他济是心。<a id="a-EU"></a>并为资装令无少乏。<a id="a-EV"></a>及广府法俗悉赠资粮。<a id="a-EW"></a>即以其年十一月一日附商舶去番禺。<a id="a-EX"></a>望占波而陵帆。<a id="a-EY"></a>指佛逝以长驱。<a id="a-EZ"></a>作含生之梯橙。<a id="a-Ea"></a>为欲海之舟舻。<a id="a-Eb"></a>庆有怀于从志。<a id="a-Ec"></a>庶无废于长途。<a id="a-Ed"></a>固师年四十矣。<a id="a-Ee"></a>赞曰。</p>
  <p id="aEf">智者植业。<a id="a-Eg"></a>禀自先因。<a id="a-Eh"></a>童年洁想。<a id="a-Ei"></a>唯福是亲。<a id="a-Ej"></a>情求胜己。<a id="a-Ek"></a>意仗明仁。<a id="a-El"></a>非馨香于事利。<a id="a-Em"></a>固宝爱于贤珍(其一)受持妙典。<a id="a-En"></a>贞明固意。<a id="a-Eo"></a>大善敦心。<a id="a-Ep"></a>小瑕兴畏。<a id="a-Eq"></a>有怀脱屣。<a id="a-Er"></a>无望荣贵。<a id="a-Es"></a>若住牦之毛尾弗亏。<a id="a-Et"></a>等游蜂之色香靡费(其二)孤辞荥泽。<a id="a-Eu"></a>只步汉阴哲人务本。<a id="a-Ev"></a>律教是寻。<a id="a-Ew"></a>既知网领。<a id="a-Ex"></a>更进幽深。<a id="a-Ey"></a>致远怀于觉树。<a id="a-Ez"></a>遂仗藜于桂林(其三)怡神峡谷。<a id="a-F0"></a>匠物广川。<a id="a-F1"></a>既而追旧闻于东夏。<a id="a-F2"></a>复欲请新教以南遄。<a id="a-F3"></a>希扬布于未布。<a id="a-F4"></a>冀流传于未传。<a id="a-F5"></a>庆斯人之壮志。<a id="a-F6"></a>能为物而身捐(其四)为我良伴。<a id="a-F7"></a>其届金洲。<a id="a-F8"></a>能坚梵行。<a id="a-F9"></a>善友之由。<a id="a-FA"></a>船车递济。<a id="a-FB"></a>手足相求。<a id="a-FC"></a>傥得契传灯之一望。<a id="a-FD"></a>亦是不惭生于百秋(其五)既至佛逝宿心是契。<a id="a-FE"></a>得听未闻之法。<a id="a-FF"></a>还观不睹之例。<a id="a-FG"></a>随译随受。<a id="a-FH"></a>详检通滞。<a id="a-FI"></a>新见新知。<a id="a-FJ"></a>巧明开制。<a id="a-FK"></a>博识多智。<a id="a-FL"></a>每励朝闻之心。<a id="a-FM"></a>恭俭勤怀。<a id="a-FN"></a>无忧夕死之计。<a id="a-FO"></a>恐众多而事挠。<a id="a-FP"></a>且逐静而兼济。<a id="a-FQ"></a>纵一焰之随风。<a id="a-FR"></a>庶十登而罔翳(其六)</p>
  <p id="aFS">又贞固弟子一人。<a id="a-FT"></a>俗姓孟。<a id="a-FU"></a>名怀业。<a id="a-FV"></a>梵号僧伽提婆。<a id="a-FW"></a>祖父本是北人。<a id="a-FX"></a>因官遂居岭外。<a id="a-FY"></a>家属权停广府。<a id="a-FZ"></a>慕法遣奉师门。<a id="a-Fa"></a>虽可年在弱冠。<a id="a-Fb"></a>而实志逾强。<a id="a-Fc"></a>仕见师主。<a id="a-Fd"></a>怀弘法之念。<a id="a-Fe"></a>即有随行之心。<a id="a-Ff"></a>割爱抽悲。<a id="a-Fg"></a>投命溟潡。<a id="a-Fh"></a>至佛逝国。<a id="a-Fi"></a>解骨仑语。<a id="a-Fj"></a>颇学梵书。<a id="a-Fk"></a>诵俱舍论偈。<a id="a-Fl"></a>虽事凭于一猎。<a id="a-Fm"></a>冀有望于千途。<a id="a-Fn"></a>傥策勤于熟思。<a id="a-Fo"></a>希比迹于生刍。<a id="a-Fp"></a>且为侍者现供翻译。<a id="a-Fq"></a>年十七耳。</p>
  <p id="aFr">苾刍道宏者。<a id="a-Fs"></a>梵名佛陀提婆(唐云觉天)汴州雍丘人也。<a id="a-Ft"></a>俗姓靳。<a id="a-Fu"></a>其父早因商侣移步南游。<a id="a-Fv"></a>远历三江遐登五岭。<a id="a-Fw"></a>遂过韶部后届峡山。<a id="a-Fx"></a>睹岩谷之清虚。<a id="a-Fy"></a>玩川源之澄寂。<a id="a-Fz"></a>逢善知识披缁释素。<a id="a-G0"></a>于时道宏其年尚小。<a id="a-G1"></a>任业风而萍转。<a id="a-G2"></a>随父师而游涉。<a id="a-G3"></a>入桂林以翘想。<a id="a-G4"></a>步幽泉而叠息。<a id="a-G5"></a>父名大感禅师。<a id="a-G6"></a>遂于寂禅师处学秘心关。<a id="a-G7"></a>颇经年载薄知要义。<a id="a-G8"></a>还之峡谷。<a id="a-G9"></a>道宏随父亦复出家。<a id="a-GA"></a>年满二十此焉进具。<a id="a-GB"></a>往来广府出入山门。<a id="a-GC"></a>虽可年望未高。<a id="a-GD"></a>而颇怀节概。<a id="a-GE"></a>既闻净至走赴庄严。<a id="a-GF"></a>询访所居云停制旨。<a id="a-GG"></a>一申礼事。<a id="a-GH"></a>即有契于行心。<a id="a-GI"></a>再想生津。<a id="a-GJ"></a>实无论于性命。<a id="a-GK"></a>闻说滔天之浪。<a id="a-GL"></a>蔑若小池。<a id="a-GM"></a>观横海之鲸。<a id="a-GN"></a>意同鯂鳝。<a id="a-GO"></a>寻即重之清远言别山庭。<a id="a-GP"></a>与贞固师同归府下。<a id="a-GQ"></a>于是乎毕志南海共赴金洲。<a id="a-GR"></a>拟写三藏德被千秋。<a id="a-GS"></a>识悟聪敏协性温柔。<a id="a-GT"></a>颇功草隶复玩庄周。<a id="a-GU"></a>体齐物之篇虚诞。<a id="a-GV"></a>知指马之说悠悠。<a id="a-GW"></a>不凭河而徒涉。<a id="a-GX"></a>能临惧而善筹。<a id="a-GY"></a>虽功未厕于移照。<a id="a-GZ"></a>终有庆于英猷。<a id="a-Ga"></a>英猷何陈求法轻身。<a id="a-Gb"></a>不计乐而为乐。<a id="a-Gc"></a>不将亲而作亲。<a id="a-Gd"></a>欲希等生灵于己体。<a id="a-Ge"></a>岂若媲刍狗而行仁。<a id="a-Gf"></a>既至佛逝敦心律藏。<a id="a-Gg"></a>随译随写传灯是望。<a id="a-Gh"></a>重莹戒珠极所钦尚。<a id="a-Gi"></a>求寂灭之圆成。<a id="a-Gj"></a>弃迷津之重障。<a id="a-Gk"></a>毕我大业由斯小匠。<a id="a-Gl"></a>庆尔拔擢于有流。<a id="a-Gm"></a>庶福资于无量。<a id="a-Gn"></a>年二十二矣。</p>
  <p id="aGo">苾刍法朗者。<a id="a-Gp"></a>梵名达摩提婆(唐云法天)襄州襄阳人也。<a id="a-Gq"></a>住灵集寺。<a id="a-Gr"></a>俗姓安实。<a id="a-Gs"></a>乃家传礼义门袭冠缨。<a id="a-Gt"></a>童年出家钦修是务。<a id="a-Gu"></a>遂离桑梓游涉岭南。<a id="a-Gv"></a>净至番禺报知行李。<a id="a-Gw"></a>虽复学悟非远而实希尚情深。<a id="a-Gx"></a>意喜相随同越沧海。<a id="a-Gy"></a>未经一月届乎佛逝。<a id="a-Gz"></a>亦既至此业行是修。<a id="a-H0"></a>晓夜端心。<a id="a-H1"></a>习因明之秘册。<a id="a-H2"></a>晨昏励想。<a id="a-H3"></a>听俱舍之幽宗。<a id="a-H4"></a>既而一篑已倾。<a id="a-H5"></a>庶罔隤于九仞。<a id="a-H6"></a>三藏虔念。<a id="a-H7"></a>拟克成乎五篇。<a id="a-H8"></a>弗惮劬劳性有聪识。<a id="a-H9"></a>复能志托弘益抄写忘疲。<a id="a-HA"></a>乞食自济但有三衣。<a id="a-HB"></a>袒膊涂跣遵修上仪。<a id="a-HC"></a>虽未成于角立。<a id="a-HD"></a>终有慕于囊锥。<a id="a-HE"></a>凡百徒侣咸希自乐。<a id="a-HF"></a>尔独标心利生是恪。<a id="a-HG"></a>恪勤何始专思至理。<a id="a-HH"></a>若能弘广愿于悲生。<a id="a-HI"></a>冀大明于慈氏。<a id="a-HJ"></a>年二十四矣。</p>
  <p id="aHK">其僧贞固等四人。<a id="a-HL"></a>既而附舶俱至佛逝。<a id="a-HM"></a>学经三载梵汉渐通。<a id="a-HN"></a>法朗须往诃陵国。<a id="a-HO"></a>在彼经夏遇疾而卒。<a id="a-HP"></a>怀业恋居佛逝不返番禺。<a id="a-HQ"></a>唯有贞固道宏相随。<a id="a-HR"></a>俱还广府。<a id="a-HS"></a>各并淹留且住更待后追。<a id="a-HT"></a>贞固遂于三藏道场敷扬律教。<a id="a-HU"></a>未终三载染患身亡。<a id="a-HV"></a>道宏独在岭南。<a id="a-HW"></a>尔来迥绝消息。<a id="a-HX"></a>虽每顾问音信不通。<a id="a-HY"></a>嗟乎四子俱泛沧波。<a id="a-HZ"></a>竭力尽诚思然法炬。<a id="a-Ha"></a>谁知业有长短各阻去留。<a id="a-Hb"></a>每一念来伤叹无及。<a id="a-Hc"></a>是知麟喻难就危命易亏。<a id="a-Hd"></a>所有福田共相资济。<a id="a-He"></a>龙华初会俱出尘劳耳。</p>
 </body>
</html>