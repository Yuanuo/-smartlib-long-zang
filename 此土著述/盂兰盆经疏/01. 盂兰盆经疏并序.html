<!doctype html>
<html id="z3IBWyr1bj" data-ver="435">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">盂兰盆经疏并序</h1>
  <p id="a2">始于混沌。<a id="a-3"></a>塞乎天地。<a id="a-4"></a>通人神。<a id="a-5"></a>贯贵贱。<a id="a-6"></a>儒释皆宗之。<a id="a-7"></a>其唯孝道矣。<a id="a-8"></a>应孝子之恳诚。<a id="a-9"></a>救二亲之苦厄。<a id="a-A"></a>酬昊天恩德。<a id="a-B"></a>其唯盂兰盆之教焉。<a id="a-C"></a>宗密罪衅早年丧亲。<a id="a-D"></a>每履雪霜之悲。<a id="a-E"></a>永怀风树之恨。<a id="a-F"></a>窃以终身坟垄。<a id="a-G"></a>卒世蒸尝。<a id="a-H"></a>虽展孝思不资神道。<a id="a-I"></a>遂搜索圣贤之教。<a id="a-J"></a>虔求追荐之方。<a id="a-K"></a>得此法门。<a id="a-L"></a>实是妙行。<a id="a-M"></a>年年僧自恣日。<a id="a-N"></a>四事供养三尊。<a id="a-O"></a>宗密依之修崇。<a id="a-P"></a>已历多载。<a id="a-Q"></a>兼讲其诰。<a id="a-R"></a>用是未闻今因归乡。<a id="a-S"></a>依日开设道俗耆艾。<a id="a-T"></a>悲喜遵行。<a id="a-U"></a>异口同音。<a id="a-V"></a>请制新疏。<a id="a-W"></a>心在松柏。<a id="a-X"></a>岂慢乡闾。<a id="a-Y"></a>式允来情。<a id="a-Z"></a>发挥要道。</p>
  <p id="aa">稽首三界主。<a id="a-b"></a>大孝释迦尊。<a id="a-c"></a>累劫报亲恩。<a id="a-d"></a>积因成正觉。<a id="a-e"></a>将永锡众类。<a id="a-f"></a>应请演斯经。<a id="a-g"></a>欲使背恩人。<a id="a-h"></a>咸能酬罔极。<a id="a-i"></a>我今所赞述。<a id="a-j"></a>愿众圣冥加。<a id="a-k"></a>自他存殁亲。<a id="a-l"></a>离苦常安乐。</p>
  <p id="am">将解此经。<a id="a-n"></a>先开四段。<a id="a-o"></a>一教起所因。<a id="a-p"></a>二藏乘所摄。<a id="a-q"></a>三辨定宗旨。<a id="a-r"></a>四正解经文。<a id="a-s"></a>初中复四。<a id="a-t"></a>一酬宿因故。<a id="a-u"></a>二酬今请故。<a id="a-v"></a>三彰孝道故。<a id="a-w"></a>四示胜田故　初教起所因(四)　初酬宿因者。<a id="a-x"></a>悉达太子。<a id="a-y"></a>不绍王位。<a id="a-z"></a>舍亲去国。<a id="a-10"></a>本为修行得道报父母恩。<a id="a-11"></a>然菩萨用心。<a id="a-12"></a>不务专己。<a id="a-13"></a>故开盂兰法会。<a id="a-14"></a>以福自他二亲。<a id="a-15"></a>此经所兴。<a id="a-16"></a>本意如此。<a id="a-17"></a>二酬今请者。<a id="a-18"></a>谓大目犍连因心之孝。<a id="a-19"></a>欲度父母。<a id="a-1A"></a>报乳哺之恩故。<a id="a-1B"></a>出家修行。<a id="a-1C"></a>神通第一。<a id="a-1D"></a>观见亡母。<a id="a-1E"></a>堕饿鬼中。<a id="a-1F"></a>自救不能。<a id="a-1G"></a>白佛求法。<a id="a-1H"></a>佛示盆供。<a id="a-1I"></a>救母倒悬。<a id="a-1J"></a>繇爱其亲。<a id="a-1K"></a>施及一切故。<a id="a-1L"></a>为道俗弟子。<a id="a-1M"></a>请佛留此法门。<a id="a-1N"></a>酬目连所请。<a id="a-1O"></a>即是说经之繇致也。<a id="a-1P"></a>三彰孝道者。<a id="a-1Q"></a>复有其二。<a id="a-1R"></a>一通明孝为二教之宗本。<a id="a-1S"></a>二别明二教行孝之同异。<a id="a-1T"></a>初通明中。<a id="a-1U"></a>且明儒教。<a id="a-1V"></a>以孝为本者。<a id="a-1W"></a>谓始自天子。<a id="a-1X"></a>至于士人。<a id="a-1Y"></a>家国相传。<a id="a-1Z"></a>皆立宗庙。<a id="a-1a"></a>虽五孝之用。<a id="a-1b"></a>则别而不行之。<a id="a-1c"></a>源不殊故。<a id="a-1d"></a>开宗明义。<a id="a-1e"></a>章中标为至德要道。<a id="a-1f"></a>道德以之为体。<a id="a-1g"></a>教法繇是而生。<a id="a-1h"></a>何有君子。<a id="a-1i"></a>而不务本。<a id="a-1j"></a>既为天经地义。<a id="a-1k"></a>须令企及俯从。<a id="a-1l"></a>虽论礼坏乐崩终诃衣锦食稻。<a id="a-1m"></a>甚哉孝之大也。<a id="a-1n"></a>圣人之德。<a id="a-1o"></a>又何以加于孝乎。<a id="a-1p"></a>次释教以孝为本者。<a id="a-1q"></a>然一切佛。<a id="a-1r"></a>皆有真化二身。<a id="a-1s"></a>释迦化身说。<a id="a-1t"></a>随机权教。<a id="a-1u"></a>舍那真身说。<a id="a-1v"></a>究竟实教。<a id="a-1w"></a>教者。<a id="a-1x"></a>经律也。<a id="a-1y"></a>经诠理智。<a id="a-1z"></a>律诠戒行。<a id="a-20"></a>戒虽万行。<a id="a-21"></a>以孝为宗。<a id="a-22"></a>故我卢舍那佛。<a id="a-23"></a>最初成正觉时。<a id="a-24"></a>便说华严大经。<a id="a-25"></a>菩萨大戒。<a id="a-26"></a>又经标云。<a id="a-27"></a>尔时释迦牟尼佛。<a id="a-28"></a>初坐菩提树下。<a id="a-29"></a>成无上正觉已。<a id="a-2A"></a>初结菩萨波罗提木又。<a id="a-2B"></a>孝顺父母。<a id="a-2C"></a>师僧三宝。<a id="a-2D"></a>孝顺至道之法。<a id="a-2E"></a>孝名为戒。<a id="a-2F"></a>亦名制止。<a id="a-2G"></a>涅槃亦云。<a id="a-2H"></a>奇哉父母。<a id="a-2I"></a>生育我等。<a id="a-2J"></a>受大苦恼。<a id="a-2K"></a>满足十月。<a id="a-2L"></a>怀抱我身。<a id="a-2M"></a>既生之后。<a id="a-2N"></a>推干就湿除去不净。<a id="a-2O"></a>大小便利。<a id="a-2P"></a>乳哺长养。<a id="a-2Q"></a>将护我身。<a id="a-2R"></a>以是义故。<a id="a-2S"></a>应当报恩。<a id="a-2T"></a>随顺供养。<a id="a-2U"></a>上通明二教以孝为本竟。<a id="a-2V"></a>次别明二教行孝之同异者。<a id="a-2W"></a>于中初明其异。<a id="a-2X"></a>后显其同。<a id="a-2Y"></a>初谓生前侍养异。<a id="a-2Z"></a>后谓殁后追思异。<a id="a-2a"></a>侍养异者。<a id="a-2b"></a>儒宗则慎护发肤。<a id="a-2c"></a>扬名后代。<a id="a-2d"></a>故乐春不出。<a id="a-2e"></a>曾子开衾。<a id="a-2f"></a>释教则祝发坏衣。<a id="a-2g"></a>法资现世。<a id="a-2h"></a>故优陀通信。<a id="a-2i"></a>净藏回邪。<a id="a-2j"></a>是谓为善不同。<a id="a-2k"></a>同归乎孝。<a id="a-2l"></a>殁后异者。<a id="a-2m"></a>复有三异。<a id="a-2n"></a>一居丧异。<a id="a-2o"></a>儒则棺椁宅兆安墓留形。<a id="a-2p"></a>释则念诵追斋荐其去识。<a id="a-2q"></a>二斋忌异。<a id="a-2r"></a>儒则内斋。<a id="a-2s"></a>外定想其声容。<a id="a-2t"></a>释则设供讲经资其业报。<a id="a-2u"></a>三终身异。<a id="a-2v"></a>儒则四时杀命。<a id="a-2w"></a>春夏秋冬。<a id="a-2x"></a>释则三节放生施戒盆会。<a id="a-2y"></a>良繇真宗。<a id="a-2z"></a>未至周孔。<a id="a-30"></a>且使系心今知礼有所归。<a id="a-31"></a>不应犹执权教。<a id="a-32"></a>且福之大者。<a id="a-33"></a>莫大于施。<a id="a-34"></a>生是释梵之本因。<a id="a-35"></a>类天地之大德。<a id="a-36"></a>今杀彼祭此。<a id="a-37"></a>岂近仁心。<a id="a-38"></a>是若可忍。<a id="a-39"></a>孰不可忍。<a id="a-3A"></a>虽云祈福。<a id="a-3B"></a>实是立仇。<a id="a-3C"></a>自徇虚名。<a id="a-3D"></a>殃于神道。<a id="a-3E"></a>问父母生于余趣。<a id="a-3F"></a>则可改祭为斋。<a id="a-3G"></a>如堕鬼中。<a id="a-3H"></a>宁无飨祀。<a id="a-3I"></a>答黍稷非馨。<a id="a-3J"></a>苹蘩可荐。<a id="a-3K"></a>应知禴祭。<a id="a-3L"></a>胜于杀牛。<a id="a-3M"></a>况鬼神等差。<a id="a-3N"></a>岂皆受飨。<a id="a-3O"></a>上明异竟。<a id="a-3P"></a>次显其同者。<a id="a-3Q"></a>复有其二。<a id="a-3R"></a>初明存殁同。<a id="a-3S"></a>后明罪福同今初约纪孝行章中五句之文以辨其同。<a id="a-3T"></a>即摄于生前殁后也。<a id="a-3U"></a>一居则致其敬者。<a id="a-3V"></a>儒则别于犬马。<a id="a-3W"></a>释则举身七多。<a id="a-3X"></a>二养则致其乐者。<a id="a-3Y"></a>儒则怡声下气温清定省等故。<a id="a-3Z"></a>有扇床温席之流。<a id="a-3a"></a>释则节量信毁分减衣钵等故。<a id="a-3b"></a>有割肉充饥之类。<a id="a-3c"></a>三病则致其忧者。<a id="a-3d"></a>儒中如文帝先尝汤药。<a id="a-3e"></a>武王不脱冠带。<a id="a-3f"></a>释中如太子以肉为药。<a id="a-3g"></a>高僧以身而担。<a id="a-3h"></a>四丧则致其哀者。<a id="a-3i"></a>儒有武丁不言。<a id="a-3j"></a>子皋泣血。<a id="a-3k"></a>释有目连大叫调御舁棺。<a id="a-3l"></a>五祭则致其严者。<a id="a-3m"></a>儒有荐笋之流。<a id="a-3n"></a>释有饷饭之类。<a id="a-3o"></a>但以至教未来难弘报应。<a id="a-3p"></a>故先且立于祭法。<a id="a-3q"></a>令敬事于神灵。<a id="a-3r"></a>神灵则父母之识性。<a id="a-3s"></a>足显祖考之常存。<a id="a-3t"></a>既形灭而神不灭。<a id="a-3u"></a>岂厚形而薄神乎。<a id="a-3v"></a>余如前辨。<a id="a-3w"></a>上来存殁同竟。<a id="a-3x"></a>次辨罪福同。<a id="a-3y"></a>罪同者。<a id="a-3z"></a>儒则条越五刑。<a id="a-40"></a>犯当五摘而恩赦不该。<a id="a-41"></a>释则名标七逆。<a id="a-42"></a>戒黜七遮而阿鼻定入。<a id="a-43"></a>福同者。<a id="a-44"></a>儒则旌于门闾上天之报。<a id="a-45"></a>释则莹于戒德净土之因。<a id="a-46"></a>上来总彰孝道竟。<a id="a-47"></a>第四示胜田者。<a id="a-48"></a>喻如世间人。<a id="a-49"></a>欲得仓廪中五谷丰盈岁岁不乏者。<a id="a-4A"></a>必须取谷麦种子。<a id="a-4B"></a>以牛犁耕于田地而种之。<a id="a-4C"></a>不种则竭尽也。<a id="a-4D"></a>法中亦尔。<a id="a-4E"></a>以悲心敬心孝心为种子。<a id="a-4F"></a>以衣食财帛身命为牛犁。<a id="a-4G"></a>以贫病三宝父母为田地。<a id="a-4H"></a>有佛弟子。<a id="a-4I"></a>欲得藏识中百福庄严生生无尽者。<a id="a-4J"></a>须运悲敬孝心。<a id="a-4K"></a>将衣食财帛身命。<a id="a-4L"></a>给济敬养于贫病三宝父母。<a id="a-4M"></a>名为种福。<a id="a-4N"></a>不种即贫穷无福慧。<a id="a-4O"></a>入生死险道。<a id="a-4P"></a>谓种福之田名为福田。<a id="a-4Q"></a>如种谷之田名谷田也。<a id="a-4R"></a>然种子有精新干焦。<a id="a-4S"></a>田有肥浓确瘦。<a id="a-4T"></a>如悲敬孝心有恳切闲缦。<a id="a-4U"></a>贫有浅深。<a id="a-4V"></a>病有轻重。<a id="a-4W"></a>佛有真化。<a id="a-4X"></a>化有住世入灭。<a id="a-4Y"></a>法有大小。<a id="a-4Z"></a>教有权实。<a id="a-4a"></a>僧有持毁。<a id="a-4b"></a>父母有现生七世。<a id="a-4c"></a>一一配肥瘦之田。<a id="a-4d"></a>昭然可见。<a id="a-4e"></a>今盂兰供会具三种肥田。<a id="a-4f"></a>故云胜也。<a id="a-4g"></a>谓佛欢喜日。<a id="a-4h"></a>供养自恣净戒大德。<a id="a-4i"></a>敬田胜也。<a id="a-4j"></a>报父母恩。<a id="a-4k"></a>恩田胜也。<a id="a-4l"></a>父母在厄难中。<a id="a-4m"></a>悲田胜也。<a id="a-4n"></a>为欲示此胜田故。<a id="a-4o"></a>说此经也。<a id="a-4p"></a>二藏乘所摄。<a id="a-4q"></a>第二藏乘所摄者。<a id="a-4r"></a>藏谓三藏。<a id="a-4s"></a>乘谓五乘。<a id="a-4t"></a>三藏者。<a id="a-4u"></a>一修多罗。<a id="a-4v"></a>此云契经。<a id="a-4w"></a>契者契理契机。<a id="a-4x"></a>经者。<a id="a-4y"></a>佛地论云。<a id="a-4z"></a>贯摄为义。<a id="a-50"></a>谓贯穿所应知义。<a id="a-51"></a>摄持所化生故。<a id="a-52"></a>此教于三学中诠于定学。<a id="a-53"></a>二毗奈耶。<a id="a-54"></a>此云调伏。<a id="a-55"></a>调谓调练三业。<a id="a-56"></a>伏谓制伏过非。<a id="a-57"></a>此教诠于戒学。<a id="a-58"></a>三阿毗达磨。<a id="a-59"></a>此云对法。<a id="a-5A"></a>法谓涅槃四谛。<a id="a-5B"></a>对谓对向对观。<a id="a-5C"></a>其能对者。<a id="a-5D"></a>即是妙慧。<a id="a-5E"></a>此教诠于慧学。<a id="a-5F"></a>然经是化教。<a id="a-5G"></a>开诱化导也。<a id="a-5H"></a>律是制教。<a id="a-5I"></a>制约行业也。<a id="a-5J"></a>论则推征。<a id="a-5K"></a>解释经律之意也。<a id="a-5L"></a>今此盂兰盆据其名题。<a id="a-5M"></a>即化教摄。<a id="a-5N"></a>属于经藏。<a id="a-5O"></a>据其义意亦制教摄。<a id="a-5P"></a>属于律藏。<a id="a-5Q"></a>五乘者。<a id="a-5R"></a>乘以运载为名。<a id="a-5S"></a>五谓人天声闻缘觉菩萨。<a id="a-5T"></a>此五力有大小。<a id="a-5U"></a>载有远近。<a id="a-5V"></a>一人乘。<a id="a-5W"></a>谓三归五戒。<a id="a-5X"></a>运载众生越于三涂生于人道。<a id="a-5Y"></a>其犹小艇才过溪涧。<a id="a-5Z"></a>二天乘。<a id="a-5a"></a>谓上品十善。<a id="a-5b"></a>及四禅八定。<a id="a-5c"></a>运载众生越于四洲达于上界。<a id="a-5d"></a>犹如小船越小江河三声闻乘。<a id="a-5e"></a>谓四谛法门。<a id="a-5f"></a>四缘觉乘。<a id="a-5g"></a>谓十二因缘法门。<a id="a-5h"></a>皆能运载众生越于三界。<a id="a-5i"></a>到有余无余涅槃。<a id="a-5j"></a>成阿罗汉及辟支佛。<a id="a-5k"></a>皆如大船越大江河。<a id="a-5l"></a>五菩萨乘。<a id="a-5m"></a>谓悲智六度法门。<a id="a-5n"></a>运载众生总超三界三乘之境。<a id="a-5o"></a>至无上菩提大般涅槃之彼岸。<a id="a-5p"></a>如乘舶过海也。<a id="a-5q"></a>今此经者。<a id="a-5r"></a>谓是人天乘所摄。<a id="a-5s"></a>在小乘藏中。<a id="a-5t"></a>三辨定宗旨。<a id="a-5u"></a>三辨定宗旨者。<a id="a-5v"></a>此经以孝顺设供。<a id="a-5w"></a>拔苦报恩为宗。<a id="a-5x"></a>今以二门分别。<a id="a-5y"></a>一释行相。<a id="a-5z"></a>二配句数。<a id="a-60"></a>初者为目连。<a id="a-61"></a>本为孝诚欲酬恩德。<a id="a-62"></a>力所未及故先出家。<a id="a-63"></a>是以始得六通。<a id="a-64"></a>便观三界见其亡母生饿鬼中。<a id="a-65"></a>虽饷香饭旋成猛火。<a id="a-66"></a>悲号投佛。<a id="a-67"></a>佛教设于盆供。<a id="a-68"></a>拔冥途身脱一劫苦。<a id="a-69"></a>不辜生育大报劬劳。<a id="a-6A"></a>细详经旨备斯四义。<a id="a-6B"></a>二配句数者。<a id="a-6C"></a>有四四句。<a id="a-6D"></a>一孝顺两字。<a id="a-6E"></a>自有四句。<a id="a-6F"></a>一孝而非顺。<a id="a-6G"></a>如三牲之养等。<a id="a-6H"></a>二顺而非孝。<a id="a-6I"></a>如病索禁忌之食而即供。<a id="a-6J"></a>欲行非为之事而不谏等。<a id="a-6K"></a>三亦孝亦顺。<a id="a-6L"></a>谓有隐无犯。<a id="a-6M"></a>三谏而随顺色。<a id="a-6N"></a>观志三年无改。<a id="a-6O"></a>四非孝非顺。<a id="a-6P"></a>如水中葬父之类。<a id="a-6Q"></a>二以孝顺设供。<a id="a-6R"></a>相对复为四句。<a id="a-6S"></a>一孝顺非设供。<a id="a-6T"></a>如董黯王祥等。<a id="a-6U"></a>二设供非孝顺。<a id="a-6V"></a>为己求福而修斋等。<a id="a-6W"></a>三俱是。<a id="a-6X"></a>即盂兰盆会。<a id="a-6Y"></a>四俱非。<a id="a-6Z"></a>谓逆而悭也。<a id="a-6a"></a>三以孝顺对拔苦。<a id="a-6b"></a>亦为四句。<a id="a-6c"></a>一孝顺非拔苦。<a id="a-6d"></a>谓董永等。<a id="a-6e"></a>二拔苦非孝顺。<a id="a-6f"></a>谓救他人之苦。<a id="a-6g"></a>三俱是。<a id="a-6h"></a>即兰盆会。<a id="a-6i"></a>四俱非。<a id="a-6j"></a>谓逆小之人也。<a id="a-6k"></a>四以孝顺对报恩亦为四句。<a id="a-6l"></a>一孝顺非报恩。<a id="a-6m"></a>护发肤不骄危非法不言等。<a id="a-6n"></a>二报恩非孝顺。<a id="a-6o"></a>扶轮报一餐修行报施主等。<a id="a-6p"></a>三俱是。<a id="a-6q"></a>盂兰盆会也。<a id="a-6r"></a>四俱非。<a id="a-6s"></a>谓辜恩逆人。<a id="a-6t"></a>今修此一门。<a id="a-6u"></a>即圆四行所得功德何可校量。<a id="a-6v"></a>实繇境胜心强彻于神理故也。</p>
  <p id="a6w">四正解经文(二)。<a id="a-6x"></a>正解经文于中复二。<a id="a-6y"></a>初释题目。<a id="a-6z"></a>二解本文。<a id="a-70"></a>初释题目。</p>
 </body>
</html>