<!doctype html>
<html id="z3IBWyu1bk" data-ver="1182">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">佛说盂兰盆经</h1>
  <p id="a2">佛说盂兰盆经　此经总有三译。<a id="a-3"></a>一晋武帝时。<a id="a-4"></a>刹法师翻云盂兰盆经。<a id="a-5"></a>二惠帝时。<a id="a-6"></a>法炬法师译云灌腊经。<a id="a-7"></a>应此文云。<a id="a-8"></a>具饭百味五果汲灌盆器香油锭烛等故。<a id="a-9"></a>三旧本别录。<a id="a-A"></a>又有一师。<a id="a-B"></a>翻为报恩经。<a id="a-C"></a>约所行之行而立名故。<a id="a-D"></a>今所释者。<a id="a-E"></a>即初译也。<a id="a-F"></a>义净三藏云。<a id="a-G"></a>颁自我口畅之。<a id="a-H"></a>彼心以教合机。<a id="a-I"></a>故称佛说。<a id="a-J"></a>盂兰是西域之语。<a id="a-K"></a>此云倒悬。<a id="a-L"></a>盆乃东夏之音。<a id="a-M"></a>仍为救器。<a id="a-N"></a>若随方俗应曰救倒悬盆。<a id="a-O"></a>斯繇尊者之亲魂沈闇道。<a id="a-P"></a>载饥且渴命似倒悬。<a id="a-Q"></a>纵圣子之威灵无以拯其涂炭。<a id="a-R"></a>佛令盆罗百味式贡三尊。<a id="a-S"></a>仰大众之恩光。<a id="a-T"></a>救倒悬之窘急。<a id="a-U"></a>即从此义以立经名。<a id="a-V"></a>经者正名为线。<a id="a-W"></a>义曰契经。<a id="a-X"></a>线能贯华。<a id="a-Y"></a>经能持纬。<a id="a-Z"></a>谓所诠之义似纬似华。<a id="a-a"></a>能诠之文能持能贯。<a id="a-b"></a>今顺此方典诰。<a id="a-c"></a>是以目之为经。<a id="a-d"></a>借义助名。<a id="a-e"></a>仍加契字。<a id="a-f"></a>此释符佛地论。<a id="a-g"></a>二义中贯穿之义。<a id="a-h"></a>杂心论五义中结鬘之义也。<a id="a-i"></a>二解本文。<a id="a-j"></a>解本文分三。<a id="a-k"></a>一序分。<a id="a-l"></a>三正宗分。<a id="a-m"></a>三流通分。<a id="a-n"></a>以三分之兴。<a id="a-o"></a>弥天高判冥符西域。<a id="a-p"></a>今古同遵。<a id="a-q"></a>初序分中诸经多有二序。<a id="a-r"></a>一证信序。<a id="a-s"></a>谓如是之法我从佛闻。<a id="a-t"></a>标记说时说处分明。<a id="a-u"></a>大众同闻非谬。<a id="a-v"></a>以为证据令总信受。<a id="a-w"></a>经无丰约非信不传。<a id="a-x"></a>繇是经初必须证信。<a id="a-y"></a>故智度论云。<a id="a-z"></a>说时方人令生信故。<a id="a-10"></a>二发起序发明信起正宗之法。<a id="a-11"></a>如净名宝盖法华毫光之类。<a id="a-12"></a>然证信亦云通序。<a id="a-13"></a>诸经皆同故。<a id="a-14"></a>亦云经后序。<a id="a-15"></a>佛说法时而未有故。<a id="a-16"></a>发起亦云别序。<a id="a-17"></a>诸经各别故。<a id="a-18"></a>亦云经前序。<a id="a-19"></a>佛先自发起。<a id="a-1A"></a>方说正宗故。<a id="a-1B"></a>初证信序。</p>
  <p id="a1C">闻如是一时佛在舍卫国祇树给孤独园　则佛临灭度时。<a id="a-1D"></a>阿难请问四事。<a id="a-1E"></a>佛令置此言也。<a id="a-1F"></a>所问四事佛一一答。<a id="a-1G"></a>谓一依四念处。<a id="a-1H"></a>二以戒为师。<a id="a-1I"></a>三默摈恶性比丘。<a id="a-1J"></a>四一切经初。<a id="a-1K"></a>皆云如是我闻一时佛在某处与某处若干人俱。<a id="a-1L"></a>诸经多具六种成就。<a id="a-1M"></a>文或阙略义必具之。<a id="a-1N"></a>谓一信二闻三时四主五处六众。<a id="a-1O"></a>六缘不具教则不兴。<a id="a-1P"></a>必须具六。<a id="a-1Q"></a>故云成就。<a id="a-1R"></a>今经阙于列众也。<a id="a-1S"></a>又闻成就为初异余经者。<a id="a-1T"></a>各是译人之意。<a id="a-1U"></a>谓或云如是之法我从佛闻。<a id="a-1V"></a>或云我于佛边闻如是法。<a id="a-1W"></a>皆是指法之词也。<a id="a-1X"></a>不云我者。<a id="a-1Y"></a>意彰圣人皆证无我理故。<a id="a-1Z"></a>余经有者。<a id="a-1a"></a>即阿难自指五蕴假者。<a id="a-1b"></a>不同情计之我。<a id="a-1c"></a>亦无过也。<a id="a-1d"></a>闻谓耳根发识听彼外声。<a id="a-1e"></a>次云如是者。<a id="a-1f"></a>信成就也。<a id="a-1g"></a>夫信者言是事如是。<a id="a-1h"></a>不信者言是事不如是。<a id="a-1i"></a>故肇公云。<a id="a-1j"></a>信顺之词也。<a id="a-1k"></a>一时者。<a id="a-1l"></a>师资合会说听究竟。<a id="a-1m"></a>总名一时。<a id="a-1n"></a>简异余时也。<a id="a-1o"></a>谓如来说经。<a id="a-1p"></a>时有无量。<a id="a-1q"></a>不能别举。<a id="a-1r"></a>一言略周故但云一。<a id="a-1s"></a>诸方时分延促不定故。<a id="a-1t"></a>总言一时。<a id="a-1u"></a>然诸经中不指定时指定处者。<a id="a-1v"></a>有解招难故不用之。<a id="a-1w"></a>今详其意。<a id="a-1x"></a>以处则不过十六国中。<a id="a-1y"></a>游化住止之处而有其数。<a id="a-1z"></a>易为标指。<a id="a-20"></a>时则年月春秋寒热昼夜寅卯须臾等时。<a id="a-21"></a>变异迅速积数无量。<a id="a-22"></a>不可说录。<a id="a-23"></a>难为标指故。<a id="a-24"></a>佛者梵语佛陀。<a id="a-25"></a>此云觉者。<a id="a-26"></a>谓觉了真妄性相之者也。<a id="a-27"></a>觉有三义。<a id="a-28"></a>一自觉我空。<a id="a-29"></a>简异凡夫。<a id="a-2A"></a>二觉他法空。<a id="a-2B"></a>简异二乘。<a id="a-2C"></a>三觉满俱空合于本觉。<a id="a-2D"></a>名究竟觉。<a id="a-2E"></a>或名大觉妙觉。<a id="a-2F"></a>简异菩萨。<a id="a-2G"></a>在舍卫等者。<a id="a-2H"></a>处成就也。<a id="a-2I"></a>真谛记云。<a id="a-2J"></a>住处有二。<a id="a-2K"></a>一境界处。<a id="a-2L"></a>谓化在俗之流。<a id="a-2M"></a>二依止处。<a id="a-2N"></a>谓统出家之众。<a id="a-2O"></a>初即舍卫。<a id="a-2P"></a>后即祇园。<a id="a-2Q"></a>婆沙论云。<a id="a-2R"></a>举舍卫者。<a id="a-2S"></a>令远人知。<a id="a-2T"></a>举祇园者。<a id="a-2U"></a>令近人知。<a id="a-2V"></a>舍卫此云闻物。<a id="a-2W"></a>谓具足财宝之物。<a id="a-2X"></a>多闻解脱之人。<a id="a-2Y"></a>远闻诸国故。<a id="a-2Z"></a>义净三藏译金刚经。<a id="a-2a"></a>云名称大城。<a id="a-2b"></a>祇树等者。<a id="a-2c"></a>即只陀太子所施之树。<a id="a-2d"></a>给孤长者所买之园。<a id="a-2e"></a>只陀此云战胜。<a id="a-2f"></a>波斯匿王太子也。<a id="a-2g"></a>生时王与外国战胜因以为名。<a id="a-2h"></a>给孤独者。<a id="a-2i"></a>是臣之号。<a id="a-2j"></a>本名须达多。<a id="a-2k"></a>此云善施。<a id="a-2l"></a>谓给孤独。<a id="a-2m"></a>即是善施。<a id="a-2n"></a>又常行施故名善施。<a id="a-2o"></a>乡人美之号给孤独。<a id="a-2p"></a>然园是须达所买。<a id="a-2q"></a>树是只陀所施。<a id="a-2r"></a>园总树别。<a id="a-2s"></a>先合标园今以礼别尊卑故。<a id="a-2t"></a>树先园后。<a id="a-2u"></a>西国呼寺为僧伽蓝摩。<a id="a-2v"></a>此云众园。<a id="a-2w"></a>以佛教东流初至中国。<a id="a-2x"></a>止鸿胪寺宾异域僧僧既渐多。<a id="a-2y"></a>散置别馆。<a id="a-2z"></a>存其本号皆曰寺焉。<a id="a-30"></a>其买园施树者。<a id="a-31"></a>涅槃经说。<a id="a-32"></a>须达长者为儿聘妇。<a id="a-33"></a>诣王舍城。<a id="a-34"></a>因见佛发心。<a id="a-35"></a>请入舍卫说法。<a id="a-36"></a>佛令舍利弗随归先拣住处。<a id="a-37"></a>择得只陀太子之园。<a id="a-38"></a>长者问买。<a id="a-39"></a>太子戏云。<a id="a-3A"></a>侧布黄金满即卖之。<a id="a-3B"></a>长者便欲交付。<a id="a-3C"></a>太子云。<a id="a-3D"></a>是戏言。<a id="a-3E"></a>共请断事之人断之。<a id="a-3F"></a>彼断令依先语。<a id="a-3G"></a>长者载金侧布。<a id="a-3H"></a>唯少一隅。<a id="a-3I"></a>太子见其不惜财宝。<a id="a-3J"></a>知佛殊胜。<a id="a-3K"></a>遂施所余之地置立门屋。<a id="a-3L"></a>施园中树以为林荫。<a id="a-3M"></a>二人共成精舍请佛居之。<a id="a-3N"></a>故云祇树等也。<a id="a-3O"></a>阙众成就者。<a id="a-3P"></a>但文略也。<a id="a-3Q"></a>如无常经等。<a id="a-3R"></a>然有其时。<a id="a-3S"></a>必具徒众故。<a id="a-3T"></a>经末云四辈弟子欢喜奉行。<a id="a-3U"></a>二发起序(六)。<a id="a-3V"></a>发起者。<a id="a-3W"></a>此经既以孝顺拔苦为宗故。<a id="a-3X"></a>托救母之缘而为发起。<a id="a-3Y"></a>文分为六。<a id="a-3Z"></a>第一目连道满。<a id="a-3a"></a>第二知恩欲酬。<a id="a-3b"></a>第三攀慕遍寻。<a id="a-3c"></a>第四得见所在。<a id="a-3d"></a>第五痛哭往救。<a id="a-3e"></a>第六恶习现前。<a id="a-3f"></a>初目连道满。</p>
  <p id="a3g">大目犍连始得六通　此人姓大目犍连。<a id="a-3h"></a>唐言菉菽氏。<a id="a-3i"></a>彼国上古有仙。<a id="a-3j"></a>常食菉豆。<a id="a-3k"></a>尊者是彼之种族也。<a id="a-3l"></a>名尼拘律陀。<a id="a-3m"></a>即树名也。<a id="a-3n"></a>尊者二亲因祭此树神而生尊者。<a id="a-3o"></a>故名此也。<a id="a-3p"></a>是王舍城中辅相之子。<a id="a-3q"></a>时人贵其种。<a id="a-3r"></a>所以称其氏。<a id="a-3s"></a>始得六通者。<a id="a-3t"></a>始即是初。<a id="a-3u"></a>初得圣道便度二亲。<a id="a-3v"></a>本因亲而修道故也。<a id="a-3w"></a>道虽无异本愿各殊。<a id="a-3x"></a>故诸圣者不必皆尔。<a id="a-3y"></a>六通者。<a id="a-3z"></a>一神境通。<a id="a-40"></a>智证神境故。<a id="a-41"></a>亦名如意通。<a id="a-42"></a>身如其意欲往即到故。<a id="a-43"></a>二天眼通。<a id="a-44"></a>三天耳通。<a id="a-45"></a>谓能见能闻若近若远。<a id="a-46"></a>障内障外色声等故。<a id="a-47"></a>四宿命通。<a id="a-48"></a>能知宿世本生本事故。<a id="a-49"></a>五他心通。<a id="a-4A"></a>谓于定散漏无漏心。<a id="a-4B"></a>一切能知故。<a id="a-4C"></a>六漏尽通。<a id="a-4D"></a>谓身中漏尽而能知故。<a id="a-4E"></a>六皆无拥故总名通。<a id="a-4F"></a>二知恩欲酬。</p>
  <p id="a4G">欲度父母报乳哺之恩　度谓度脱。<a id="a-4H"></a>然报恩两字。<a id="a-4I"></a>但是通标虚位。<a id="a-4J"></a>度脱正是其报。<a id="a-4K"></a>乳谓母乳。<a id="a-4L"></a>哺是嚼哺。<a id="a-4M"></a>然父母有远近。<a id="a-4N"></a>恩有轻重。<a id="a-4O"></a>报有分全。<a id="a-4P"></a>远者七世乃至多世。<a id="a-4Q"></a>近者即生此身。<a id="a-4R"></a>七世者。<a id="a-4S"></a>外教所宗。<a id="a-4T"></a>人以形质为本传体相续。<a id="a-4U"></a>以父祖已上为七世故。<a id="a-4V"></a>偏尊于父。<a id="a-4W"></a>佛教所宗。<a id="a-4X"></a>人以灵识为本。<a id="a-4Y"></a>四大形质为灵识所依。<a id="a-4Z"></a>世世生生皆有父母。<a id="a-4a"></a>生养此身。<a id="a-4b"></a>已去乃至七生所生父母为七世也。<a id="a-4c"></a>然寄托之处。<a id="a-4d"></a>惟在母胎。<a id="a-4e"></a>生来乳哺怀抱亦多是母。<a id="a-4f"></a>故偏重母。<a id="a-4g"></a>是以经中但云报乳哺之恩也。<a id="a-4h"></a>乃至多世者。<a id="a-4i"></a>于中偏取归依佛已来所有生身父母。<a id="a-4j"></a>能生我身修道器故。<a id="a-4k"></a>诸佛成道之时。<a id="a-4l"></a>多生父母皆相会遇。<a id="a-4m"></a>闻法获益。<a id="a-4n"></a>恩有轻重者。<a id="a-4o"></a>此生父母最重。<a id="a-4p"></a>余渐轻也。<a id="a-4q"></a>报有分全者。<a id="a-4r"></a>侍养一生为分。<a id="a-4s"></a>度脱多生为全。<a id="a-4t"></a>故经云。<a id="a-4u"></a>左肩担父。<a id="a-4v"></a>右肩担母。<a id="a-4w"></a>遍行大地。<a id="a-4x"></a>亦不能报恩。<a id="a-4y"></a>故知此生所报为分。<a id="a-4z"></a>设同孟宗董黯董永之类。<a id="a-50"></a>亦为分也。<a id="a-51"></a>今经云。<a id="a-52"></a>欲度父母者。<a id="a-53"></a>意令得道。<a id="a-54"></a>明其全也。<a id="a-55"></a>若总不报。<a id="a-56"></a>便是不孝罪人。<a id="a-57"></a>况加逆事。<a id="a-58"></a>且泛论一切人恩。<a id="a-59"></a>华严经云。<a id="a-5A"></a>不知恩者多遭横死。<a id="a-5B"></a>观佛相海经云。<a id="a-5C"></a>有恩不报。<a id="a-5D"></a>是阿鼻因诸恩尚然。<a id="a-5E"></a>况于父母。<a id="a-5F"></a>父母之恩无可校量。<a id="a-5G"></a>故诗云。<a id="a-5H"></a>蓼蓼者莪匪莪伊蒿。<a id="a-5I"></a>哀哀父母生我劬劳。<a id="a-5J"></a>乃至无父可怙无母可恃。<a id="a-5K"></a>出则衔恤入则靡至。<a id="a-5L"></a>父兮生我。<a id="a-5M"></a>母兮鞠我。<a id="a-5N"></a>抚我畜我。<a id="a-5O"></a>长我育我。<a id="a-5P"></a>顾我。<a id="a-5Q"></a>复我。<a id="a-5R"></a>出入腹我。<a id="a-5S"></a>欲报之德昊天罔极。<a id="a-5T"></a>故三藏云。<a id="a-5U"></a>父母义高天地恩深巨海。<a id="a-5V"></a>是以系仰顾腹之恩。<a id="a-5W"></a>思答劬劳之德。<a id="a-5X"></a>父母恩重经云。<a id="a-5Y"></a>父母怀抱含笑未语和和弄声。<a id="a-5Z"></a>饥时须食非母不哺。<a id="a-5a"></a>渴时须饮非母不乳(云云)。<a id="a-5b"></a>计论母恩昊天罔极。<a id="a-5c"></a>呜呼慈母云何可报(云云)。<a id="a-5d"></a>至于行来东西邻里井窖碓磨。<a id="a-5e"></a>不时还家。<a id="a-5f"></a>母忽心惊。<a id="a-5g"></a>两乳流出。<a id="a-5h"></a>即知我儿家中忆我。<a id="a-5i"></a>即便还家。<a id="a-5j"></a>问详此经文浅朴。<a id="a-5k"></a>偏诫贫贱之流何也。<a id="a-5l"></a>答君子自孝故。<a id="a-5m"></a>偏诫小人。<a id="a-5n"></a>又君子有箪瓢之贫。<a id="a-5o"></a>何妨确磨等事。<a id="a-5p"></a>又偏叙艰勤之语。<a id="a-5q"></a>始彰鞠养之劳耳。<a id="a-5r"></a>又云。<a id="a-5s"></a>其儿遥见母来。<a id="a-5t"></a>或在栏车摇头弄脑。<a id="a-5u"></a>或复曳腹随行呜呼向母。<a id="a-5v"></a>母为其子曲身下就。<a id="a-5w"></a>长舒两手摩拭尘土。<a id="a-5x"></a>呜和其口。<a id="a-5y"></a>开怀出乳。<a id="a-5z"></a>以乳乳之。<a id="a-60"></a>母见儿欢。<a id="a-61"></a>儿见母喜。<a id="a-62"></a>二情相交恩爱慈重。<a id="a-63"></a>莫复过是(云云)。<a id="a-64"></a>既生长大朋友相随。<a id="a-65"></a>梳头摩发欲得好衣覆盖其身。<a id="a-66"></a>敝衣故破父母自着。<a id="a-67"></a>新好绵帛先与其子。<a id="a-68"></a>至于行来官私急疾。<a id="a-69"></a>倾心南北。<a id="a-6A"></a>逐子东西。<a id="a-6B"></a>横簪头上。<a id="a-6C"></a>子渐长大。<a id="a-6D"></a>为与索妻。<a id="a-6E"></a>得他女子父母转疏。<a id="a-6F"></a>私房室内共相语乐。<a id="a-6G"></a>父母年老气力衰微。<a id="a-6H"></a>终朝至暮不来借问。<a id="a-6I"></a>或复父孤母寡独守空房。<a id="a-6J"></a>犹如客人寄止他舍。<a id="a-6K"></a>常无恩爱。<a id="a-6L"></a>或无襦被寒冻苦辛。<a id="a-6M"></a>厄难遭之太甚。<a id="a-6N"></a>年老色衰多饶蚤虱。<a id="a-6O"></a>夙夜不卧长吟叹息。<a id="a-6P"></a>何罪宿愆。<a id="a-6Q"></a>生此不孝之子。<a id="a-6R"></a>或时呼唤。<a id="a-6S"></a>嗔目惊怒尽不从顺。<a id="a-6T"></a>妇儿骂詈低头含笑(云云)。<a id="a-6U"></a>帝释梵王诸天人民。<a id="a-6V"></a>一切众会。<a id="a-6W"></a>闻经欢喜发菩提心。<a id="a-6X"></a>号哭动地泪下如雨。<a id="a-6Y"></a>评曰。<a id="a-6Z"></a>细思其事诚哉是言。<a id="a-6a"></a>或有母不如此儿不如彼者。<a id="a-6b"></a>百中无一也。<a id="a-6c"></a>良繇众生无始无明迷真执妄。<a id="a-6d"></a>既根本颠倒故。<a id="a-6e"></a>枝末一一皆然。<a id="a-6f"></a>祸哉凡愚。<a id="a-6g"></a>云何可度。<a id="a-6h"></a>三攀慕遍寻。</p>
  <p id="a6i">即以道眼观视世间　观求生处是天眼通。<a id="a-6j"></a>繇证道而得故云道眼。<a id="a-6k"></a>世间有二。<a id="a-6l"></a>谓三界是器世间。<a id="a-6m"></a>六道是有情世间。<a id="a-6n"></a>然尊者丧亲之日犹是凡夫。<a id="a-6o"></a>不知父母生于何道。<a id="a-6p"></a>今成圣果力。<a id="a-6q"></a>可追求故。<a id="a-6r"></a>以天眼上下观视于三界处寻六道身。<a id="a-6s"></a>得通便观。<a id="a-6t"></a>故云即也。<a id="a-6u"></a>四得见所在。</p>
  <p id="a6v">见其亡母生饿鬼中。<a id="a-6w"></a>不见饮食皮骨连立　本观世间俱寻父母。<a id="a-6x"></a>父生乐处不假施劳。<a id="a-6y"></a>既非经宗故此不述。<a id="a-6z"></a>母生鬼道已属三涂。<a id="a-70"></a>复在饿中。<a id="a-71"></a>是鬼之极苦。<a id="a-72"></a>拔济苦者唯盂兰盆。<a id="a-73"></a>发起正宗意在斯也。<a id="a-74"></a>生饿鬼中是异熟果。<a id="a-75"></a>酬引业故。<a id="a-76"></a>不见饮食是等流果。<a id="a-77"></a>酬满业故。<a id="a-78"></a>是悭贪业之果也。<a id="a-79"></a>皮骨连立是增上果。<a id="a-7A"></a>准正理论。<a id="a-7B"></a>鬼本住在此洲之下五百繇旬。<a id="a-7C"></a>纵广亦尔。<a id="a-7D"></a>有琰魔罗界。<a id="a-7E"></a>从此展转散取余方。<a id="a-7F"></a>人间一月为一日。<a id="a-7G"></a>乘此积月积年寿五百岁。<a id="a-7H"></a>然鬼有三种。<a id="a-7I"></a>一无财鬼。<a id="a-7J"></a>以无福德不得食故。<a id="a-7K"></a>二少财鬼。<a id="a-7L"></a>少得净妙饮食故。<a id="a-7M"></a>三多财鬼。<a id="a-7N"></a>多得净妙饮食故。<a id="a-7O"></a>此三种鬼复各有三。<a id="a-7P"></a>无财三者。<a id="a-7Q"></a>一炬口鬼。<a id="a-7R"></a>谓火炬炎炽常从口出。<a id="a-7S"></a>繇是前生烧坏村栅焚炙贤良。<a id="a-7T"></a>以此求财堕于地狱。<a id="a-7U"></a>从地狱出堕此鬼中。<a id="a-7V"></a>故正法念经云。<a id="a-7W"></a>若人贪嫉枉夺人财。<a id="a-7X"></a>破人城郭杀害抄掠得财。<a id="a-7Y"></a>奉王大臣。<a id="a-7Z"></a>转增凶暴。<a id="a-7a"></a>堕炽然饿鬼中。<a id="a-7b"></a>二针咽鬼。<a id="a-7c"></a>谓头大如山。<a id="a-7d"></a>咽如针孔。<a id="a-7e"></a>繇于破斋夜食盗窃众僧之食故。<a id="a-7f"></a>故斋法清净经云。<a id="a-7g"></a>目连路逢数百万鬼。<a id="a-7h"></a>头如大山等。<a id="a-7i"></a>三臭口鬼。<a id="a-7j"></a>谓口中腐臭自恶受苦。<a id="a-7k"></a>以多贪名利自是非他。<a id="a-7l"></a>赞叹恶人毁谤贤善故。<a id="a-7m"></a>据此三种。<a id="a-7n"></a>宁吞铁丸不食信施。<a id="a-7o"></a>少财三者。<a id="a-7p"></a>一针毛鬼。<a id="a-7q"></a>毛利如针行便自刺。<a id="a-7r"></a>为贪利故。<a id="a-7s"></a>妄行针炙及刺畜生。<a id="a-7t"></a>但为求财不愈疾故。<a id="a-7u"></a>二臭毛鬼。<a id="a-7v"></a>毛利而臭自拔受苦。<a id="a-7w"></a>繇于贩卖猪羊烹宰鹅鸭。<a id="a-7x"></a>汤烂刀剥楚痛难堪。<a id="a-7y"></a>地狱罪终堕斯鬼趣。<a id="a-7z"></a>三大瘿鬼。<a id="a-80"></a>咽垂大瘿自决啖脓。<a id="a-81"></a>繇嫉妒于人常怀嗔恨故。<a id="a-82"></a>多财三者。<a id="a-83"></a>一得弃鬼。<a id="a-84"></a>谓常得祭祀所弃食故。<a id="a-85"></a>繇于罪多福少少施多悭。<a id="a-86"></a>弃掷之物方惠施故。<a id="a-87"></a>二得失鬼。<a id="a-88"></a>谓常得巷陌所遗食故。<a id="a-89"></a>以于现财常生悭着。<a id="a-8A"></a>疑欲失者而方舍故。<a id="a-8B"></a>三势力鬼。<a id="a-8C"></a>谓夜叉罗刹毗舍阇等。<a id="a-8D"></a>所受富乐类于人天。<a id="a-8E"></a>或依树林。<a id="a-8F"></a>或住山谷。<a id="a-8G"></a>或居灵庙或处空宫。<a id="a-8H"></a>形竖而行。<a id="a-8I"></a>属于鬼趣。<a id="a-8J"></a>此等变化多端者。<a id="a-8K"></a>繇于因地罪福不精苦乐之因相杂作故。<a id="a-8L"></a>付法藏传说。<a id="a-8M"></a>僧伽耶舍比丘。<a id="a-8N"></a>游大海边见妙宫殿。<a id="a-8O"></a>其家锁二鬼等。<a id="a-8P"></a>今尊者之亲。<a id="a-8Q"></a>是无财鬼中炬口鬼也。<a id="a-8R"></a>又有处说。<a id="a-8S"></a>饿鬼有三种。<a id="a-8T"></a>一外障。<a id="a-8U"></a>得遇水时即见有人执刀仗等而障碍故。<a id="a-8V"></a>二内障。<a id="a-8W"></a>口有火炬。<a id="a-8X"></a>或咽如针故。<a id="a-8Y"></a>三无障。<a id="a-8Z"></a>见河是猛火。<a id="a-8a"></a>或食粪秽。<a id="a-8b"></a>或自割身肉食啖等。<a id="a-8c"></a>今尊者之亲当内障也。<a id="a-8d"></a>上来诸鬼皆繇自心因行所招。<a id="a-8e"></a>果报必应。<a id="a-8f"></a>譬如影响繇于形声。<a id="a-8g"></a>虽父母至亲不相替代。<a id="a-8h"></a>故诸智者宜各励心。<a id="a-8i"></a>傥遇善缘不应空过。<a id="a-8j"></a>一朝去世谁为修崇。<a id="a-8k"></a>纵托子孙七分获一。<a id="a-8l"></a>况无孝子。<a id="a-8m"></a>悔恨何追。<a id="a-8n"></a>且浊世凡流鲜怀仁孝。<a id="a-8o"></a>唯忧妻子。<a id="a-8p"></a>岂念幽灵。<a id="a-8q"></a>贫贱者迫以饥寒。<a id="a-8r"></a>富贵者荒于财色。<a id="a-8s"></a>设能追福厌课者多。<a id="a-8t"></a>竭力罄心万中无一。<a id="a-8u"></a>世途目击岂不昭然。<a id="a-8v"></a>故恩重经云。<a id="a-8w"></a>夫妻和合同作五逆。<a id="a-8x"></a>彼时呼唤急速走使。<a id="a-8y"></a>父母之语十唤九违。<a id="a-8z"></a>不相从顺骂詈嗔目。<a id="a-90"></a>生存尚尔。<a id="a-91"></a>殁后可知。<a id="a-92"></a>自既不仁。<a id="a-93"></a>儿岂能孝。<a id="a-94"></a>故昔有送父林野。<a id="a-95"></a>乃持舆回归。<a id="a-96"></a>以古观今虽途迹异而心同也。<a id="a-97"></a>五恸哭往救。</p>
  <p id="a98">目连悲哀。<a id="a-99"></a>即以钵盛饭往饷其母　悲哀者。<a id="a-9A"></a>生育恩重如上所陈。<a id="a-9B"></a>死别隔生忽然再见。<a id="a-9C"></a>纵使颜容仍旧亦可啼泣悲伤。<a id="a-9D"></a>况睹鬼形皮骨连立。<a id="a-9E"></a>喉中烟焰腹里空虚。<a id="a-9F"></a>苦似倒悬命唯喘息。<a id="a-9G"></a>岂不能碎身擗踊竭气号啕。<a id="a-9H"></a>恨罪逆之偷安。<a id="a-9I"></a>痛慈亲之受苦。<a id="a-9J"></a>经标总意但曰悲哀。<a id="a-9K"></a>细察当时何疑不尔。<a id="a-9L"></a>故三藏科云摧恸。<a id="a-9M"></a>释云。<a id="a-9N"></a>感激彻于骨髓。<a id="a-9O"></a>号叫动于天地。<a id="a-9P"></a>钵饭往饷者。<a id="a-9Q"></a>母既气绵夕漏厄在朝饥。<a id="a-9R"></a>饥而且渴。<a id="a-9S"></a>理须救济。<a id="a-9T"></a>济此之急饭食为先。<a id="a-9U"></a>故以钵盛饭持饷于母。<a id="a-9V"></a>六恶习现在。</p>
  <p id="a9W">母得钵饭便以左手障钵右手揣食食未入口化成火炭遂不得食　境随心变。<a id="a-9X"></a>果藉业成。<a id="a-9Y"></a>饿因未除饱缘宁致。<a id="a-9Z"></a>鬼是炬口。<a id="a-9a"></a>食近口而炽然。<a id="a-9b"></a>水作坚冰。<a id="a-9c"></a>冰近汤而确耳。<a id="a-9d"></a>即知神力不禁业力。<a id="a-9e"></a>除饥要且除悭。<a id="a-9f"></a>故六通往饷而招殃。<a id="a-9g"></a>百味盆罗而致苦。<a id="a-9h"></a>大哉业熟可思者焉。<a id="a-9i"></a>今左手障钵悭恐余侵。<a id="a-9j"></a>右手揣食贪于自给。<a id="a-9k"></a>悭贪猛盛如此现行。<a id="a-9l"></a>饭食劣缘若何充济。<a id="a-9m"></a>故化为火不得食也。<a id="a-9n"></a>上来序分竟。<a id="a-9o"></a>二正宗分(二)。<a id="a-9p"></a>正宗分文分为二。<a id="a-9q"></a>初目连悲陈苦厄。<a id="a-9r"></a>二如来广示因缘。<a id="a-9s"></a>初目连悲陈苦厄。</p>
  <p id="a9t">目连大叫悲号涕泣。<a id="a-9u"></a>驰还白佛具陈如此　子急告父。<a id="a-9v"></a>臣急告君。<a id="a-9w"></a>自力不如。<a id="a-9x"></a>理宜投佛。<a id="a-9y"></a>弟子勤观四谛。<a id="a-9z"></a>已证三明。<a id="a-A0"></a>可以反覆山河。<a id="a-A1"></a>回转日月。<a id="a-A2"></a>岂料母萦极苦。<a id="a-A3"></a>命若到悬。<a id="a-A4"></a>竭其孝诚尽其神变。<a id="a-A5"></a>而竟不能令除恶报暂济饥肠。<a id="a-A6"></a>所以叫泣奔还。<a id="a-A7"></a>备申哀恳　二如来广示因缘(八)。<a id="a-A8"></a>如来广示因缘。<a id="a-A9"></a>且依三藏大分八段。<a id="a-AA"></a>第一彰母罪深。<a id="a-AB"></a>第二明子德劣。<a id="a-AC"></a>第三斥邪无力。<a id="a-AD"></a>第四显正有能。<a id="a-AE"></a>第五许以救方。<a id="a-AF"></a>第六示其正法。<a id="a-AG"></a>第七孝子领悟。<a id="a-AH"></a>第八慈母获益。<a id="a-AI"></a>初彰母罪深。</p>
  <p id="aAJ">佛言汝母罪根深结　有经中说。<a id="a-AK"></a>定光佛时目连名罗卜。<a id="a-AL"></a>母字青提。<a id="a-AM"></a>罗卜欲行。<a id="a-AN"></a>嘱其母曰。<a id="a-AO"></a>若有客来娘当具膳。<a id="a-AP"></a>去后客至母乃不供。<a id="a-AQ"></a>仍更诈为设食之筵。<a id="a-AR"></a>儿归问曰。<a id="a-AS"></a>昨日客来若为备拟。<a id="a-AT"></a>母曰。<a id="a-AU"></a>汝岂不见设食处耶。<a id="a-AV"></a>从尔已来五百生中悭悭相续。<a id="a-AW"></a>故云罪根深结。<a id="a-AX"></a>罪谓身口之业。<a id="a-AY"></a>根谓悭贪之心。<a id="a-AZ"></a>多生相续为深。<a id="a-Aa"></a>交固难解为结。<a id="a-Ab"></a>从悭所起皆是罪业。<a id="a-Ac"></a>非唯彼时一度妄语。<a id="a-Ad"></a>谓悭贪是苦根。<a id="a-Ae"></a>所作是苦业。<a id="a-Af"></a>饿鬼是苦果。<a id="a-Ag"></a>为三事也。<a id="a-Ah"></a>若准十重戒中。<a id="a-Ai"></a>悭亦是业。<a id="a-Aj"></a>唯贪为根。<a id="a-Ak"></a>起罪业故。<a id="a-Al"></a>问五百生悭为人为鬼。<a id="a-Am"></a>答人鬼相间。<a id="a-An"></a>造受相资。<a id="a-Ao"></a>若唯人身不名恶报。<a id="a-Ap"></a>若唯鬼身不应造业。<a id="a-Aq"></a>或亦为畜于理无妨。<a id="a-Ar"></a>但悭习不除即名相续。<a id="a-As"></a>问目连自定光佛世已来。<a id="a-At"></a>所生之母不一。<a id="a-Au"></a>如何偏救彼之青提。<a id="a-Av"></a>答青提与目连缘深。<a id="a-Aw"></a>今生复为其母。<a id="a-Ax"></a>但救此身所生之母。<a id="a-Ay"></a>非谓救彼远世青提。<a id="a-Az"></a>余论云云。<a id="a-B0"></a>皆为未达　二明子德劣。</p>
  <p id="aB1">非汝一人力所奈何　汝母悭心。<a id="a-B2"></a>悭于一切。<a id="a-B3"></a>时经多世。<a id="a-B4"></a>事历多人。<a id="a-B5"></a>岂汝一人力可济拔。<a id="a-B6"></a>三斥邪无力。</p>
  <p id="aB7">汝虽孝顺声动天地天神地祇邪魔外道。<a id="a-B8"></a>道士四天王神。<a id="a-B9"></a>亦不能奈何　三藏云。<a id="a-BA"></a>纵汝感天灵于上界。<a id="a-BB"></a>激地祇于下方。<a id="a-BC"></a>纵摄邪魔横罗外道。<a id="a-BD"></a>统六合以同一家。<a id="a-BE"></a>总八部以为一众。<a id="a-BF"></a>并其神力亦不奈何。<a id="a-BG"></a>外道道士者。<a id="a-BH"></a>外道中之道士也。<a id="a-BI"></a>简内道中之道士。<a id="a-BJ"></a>佛教初传此方。<a id="a-BK"></a>呼僧为道士故。<a id="a-BL"></a>四天王者。<a id="a-BM"></a>毗沙门等护持世界者也。<a id="a-BN"></a>四显正有能。</p>
  <p id="aBO">当须十方众僧威神之力乃得解脱　三藏云。<a id="a-BP"></a>一缕不能制象。<a id="a-BQ"></a>必假多丝。<a id="a-BR"></a>一人不能除业。<a id="a-BS"></a>必资众德。<a id="a-BT"></a>今详前后经文。<a id="a-BU"></a>以邪正一多相对乃有四句。<a id="a-BV"></a>一正而非多。<a id="a-BW"></a>此不能救故。<a id="a-BX"></a>前非汝一人奈何。<a id="a-BY"></a>二多而非正。<a id="a-BZ"></a>亦不能救。<a id="a-Ba"></a>即前神祇邪魔外道等也。<a id="a-Bb"></a>三亦多亦正。<a id="a-Bc"></a>方可救拔。<a id="a-Bd"></a>即十方僧也。<a id="a-Be"></a>四不多不正。<a id="a-Bf"></a>居然不可。<a id="a-Bg"></a>故无经文。<a id="a-Bh"></a>五许以救方。</p>
  <p id="aBi">吾今当说救济之法。<a id="a-Bj"></a>令一切难皆离忧苦　今当说者。<a id="a-Bk"></a>正是许词。<a id="a-Bl"></a>救济法者。<a id="a-Bm"></a>是所许事。<a id="a-Bn"></a>令一切等者。<a id="a-Bo"></a>千钧之弩。<a id="a-Bp"></a>不独为鼷鼠发机。<a id="a-Bq"></a>三界之尊。<a id="a-Br"></a>岂偏令汝母离苦。<a id="a-Bs"></a>六示其正法。<a id="a-Bt"></a>示正法于中分二。<a id="a-Bu"></a>初教孝子献供之法。<a id="a-Bv"></a>后教众僧受供之仪。<a id="a-Bw"></a>初复有五。<a id="a-Bx"></a>一定胜时。<a id="a-By"></a>二发胜意。<a id="a-Bz"></a>三设胜供。<a id="a-C0"></a>四赞胜田。<a id="a-C1"></a>五获胜益。<a id="a-C2"></a>谓自恣日为胜时。<a id="a-C3"></a>如春阳之月孝心为胜意。<a id="a-C4"></a>如精新种子百味五果等为胜供。<a id="a-C5"></a>如好牛犁以之供养。<a id="a-C6"></a>如能耕垦贤圣为胜田。<a id="a-C7"></a>如膏腴之地。<a id="a-C8"></a>存亡父母六亲眷属。<a id="a-C9"></a>乃至七代离苦生天为胜益。<a id="a-CA"></a>如千箱万斛秋收冬藏。<a id="a-CB"></a>经文意势。<a id="a-CC"></a>岂不然乎。<a id="a-CD"></a>智者详之。<a id="a-CE"></a>如指其掌。<a id="a-CF"></a>初教孝子献供法(五)。<a id="a-CG"></a>一定胜时。</p>
  <p id="aCH">佛告目连十方众僧七月十五日僧自恣时　梵语僧伽。<a id="a-CI"></a>此云众和合。<a id="a-CJ"></a>谓若众而不和。<a id="a-CK"></a>如群商群吏及军众等。<a id="a-CL"></a>不名僧宝。<a id="a-CM"></a>若和而不众。<a id="a-CN"></a>如二人同心之类。<a id="a-CO"></a>亦非僧宝。<a id="a-CP"></a>众而和合为福之因。<a id="a-CQ"></a>方名僧宝。<a id="a-CR"></a>和合者。<a id="a-CS"></a>此有六种。<a id="a-CT"></a>谓身和同。<a id="a-CU"></a>事语和同。<a id="a-CV"></a>默意和同。<a id="a-CW"></a>忍戒和同。<a id="a-CX"></a>修见和同。<a id="a-CY"></a>解利和同均也。<a id="a-CZ"></a>儒说小人君子。<a id="a-Ca"></a>或和或同。<a id="a-Cb"></a>今释子比丘和而同也。<a id="a-Cc"></a>今云十方者。<a id="a-Cd"></a>法无限局岂隔亲疏。<a id="a-Ce"></a>众僧者。<a id="a-Cf"></a>唐梵重标译人之拙。<a id="a-Cg"></a>七月十五日者。<a id="a-Ch"></a>前三月夏安居竟故可自恣。<a id="a-Ci"></a>自恣有三日。<a id="a-Cj"></a>或十四十五十六。<a id="a-Ck"></a>今举中间也。<a id="a-Cl"></a>此剩僧字。<a id="a-Cm"></a>去之又句阙。<a id="a-Cn"></a>亦是译人之失也。<a id="a-Co"></a>何不云共自恣时。<a id="a-Cp"></a>自恣者。<a id="a-Cq"></a>自己之过恣他所举。<a id="a-Cr"></a>谓一夏安居九旬加行。<a id="a-Cs"></a>不阶四果亦得四禅。<a id="a-Ct"></a>佛设教门本意如此。<a id="a-Cu"></a>正像末法僧等皆然。<a id="a-Cv"></a>虽后五百岁。<a id="a-Cw"></a>亦有持戒修福者故。<a id="a-Cx"></a>然将超苦海谨护浮囊。<a id="a-Cy"></a>犹恐当局者迷。<a id="a-Cz"></a>必藉旁观得失。<a id="a-D0"></a>纵不断惑证果。<a id="a-D1"></a>还希罪灭福生故。<a id="a-D2"></a>褊袒于众中白大德长老。<a id="a-D3"></a>或见我过。<a id="a-D4"></a>或闻我罪。<a id="a-D5"></a>或疑我犯。<a id="a-D6"></a>恣任所举。<a id="a-D7"></a>哀愍语我。<a id="a-D8"></a>我当忏悔。<a id="a-D9"></a>如此则身心清净。<a id="a-DA"></a>犹如琉璃。<a id="a-DB"></a>禅定解脱或有之矣。<a id="a-DC"></a>供养此者力用可知。<a id="a-DD"></a>岂不拔济先亡资熏现在。<a id="a-DE"></a>故三藏云。<a id="a-DF"></a>比丘受岁之日。<a id="a-DG"></a>大众自恣之时。<a id="a-DH"></a>僧多获道于四果。<a id="a-DI"></a>故能济厄于七代。<a id="a-DJ"></a>二发胜意。</p>
  <p id="aDK">当为七世父母及现在父母厄难中者　当为者。<a id="a-DL"></a>能救之心。<a id="a-DM"></a>七世下所救之境。<a id="a-DN"></a>约境明心故云胜也。<a id="a-DO"></a>七世者。<a id="a-DP"></a>所生父母。<a id="a-DQ"></a>不同儒教取上代祖宗。<a id="a-DR"></a>厄难中者。<a id="a-DS"></a>通于存殁。<a id="a-DT"></a>殁则地狱鬼畜。<a id="a-DU"></a>存则病痛枷禁。<a id="a-DV"></a>皆名厄难。<a id="a-DW"></a>七世父母虽似转疏。<a id="a-DX"></a>皆是生我修道之器。<a id="a-DY"></a>既蒙鞠育岂负深恩。<a id="a-DZ"></a>故三藏云。<a id="a-Da"></a>天地覆载。<a id="a-Db"></a>既无惮于劬劳。<a id="a-Dc"></a>幽显沉沦。<a id="a-Dd"></a>理合答于罔极。<a id="a-De"></a>三设胜供。</p>
  <p id="aDf">具饭百味五果汲灌盆器香油锭烛床敷卧具。<a id="a-Dg"></a>尽世甘美以着盆中供养十方大德众僧　具饭百味者。<a id="a-Dh"></a>总标也。<a id="a-Di"></a>如人盛馔盘筵邀命宾客唯云吃饭。<a id="a-Dj"></a>故饭为总统于百味。<a id="a-Dk"></a>百者大数非定一百。<a id="a-Dl"></a>五果者。<a id="a-Dm"></a>一核果。<a id="a-Dn"></a>如枣杏桃李等。<a id="a-Do"></a>二肤果。<a id="a-Dp"></a>如瓜梨柰椹等。<a id="a-Dq"></a>三壳果。<a id="a-Dr"></a>如胡桃石榴等。<a id="a-Ds"></a>四糩果。<a id="a-Dt"></a>如苏荏等。<a id="a-Du"></a>五角果。<a id="a-Dv"></a>如菱豆等。<a id="a-Dw"></a>上皆舌所尝也。<a id="a-Dx"></a>汲灌盆器者。<a id="a-Dy"></a>沐浴等所用。<a id="a-Dz"></a>并下床敷卧具。<a id="a-E0"></a>皆身所觉也。<a id="a-E1"></a>香者鼻所嗅也。<a id="a-E2"></a>油锭烛者昭燎等。<a id="a-E3"></a>用眼所见也。<a id="a-E4"></a>亦可香油涂身。<a id="a-E5"></a>亦属身摄。<a id="a-E6"></a>西域如此。<a id="a-E7"></a>尽世甘美者。<a id="a-E8"></a>亦属舌也。<a id="a-E9"></a>上来于五欲境中唯阙声也。<a id="a-EA"></a>尽世之言。<a id="a-EB"></a>详其意趣。<a id="a-EC"></a>有二种尽。<a id="a-ED"></a>谓富贵则尽世所有。<a id="a-EE"></a>有即须求。<a id="a-EF"></a>贫贱则尽力所及。<a id="a-EG"></a>及则须觅。<a id="a-EH"></a>即知不定少多之物。<a id="a-EI"></a>但在竭尽其心。<a id="a-EJ"></a>亦类彼享于克诚馨于明德也。<a id="a-EK"></a>着盆中者。<a id="a-EL"></a>译经讹错。<a id="a-EM"></a>如何床等可置盆中。<a id="a-EN"></a>应云着盂兰盆供会之中也。<a id="a-EO"></a>供养二句者。<a id="a-EP"></a>正明行也。<a id="a-EQ"></a>据经本意。<a id="a-ER"></a>但以可受用物。<a id="a-ES"></a>供养大德之僧。<a id="a-ET"></a>不必雕镂金玉剪割缯彩高耸栏架等也。<a id="a-EU"></a>故三藏云。<a id="a-EV"></a>汝须物华四事盆美八珍。<a id="a-EW"></a>历十方而运想。<a id="a-EX"></a>澄一心而供养。<a id="a-EY"></a>四赞胜田。</p>
  <p id="aEZ">当此之日一切圣众。<a id="a-Ea"></a>或在山间禅定。<a id="a-Eb"></a>或得四道果。<a id="a-Ec"></a>或在树下经行。<a id="a-Ed"></a>或六通自在。<a id="a-Ee"></a>教化声闻缘觉。<a id="a-Ef"></a>或十地菩萨大人权现比丘在大众中。<a id="a-Eg"></a>皆同一心受钵和罗饭。<a id="a-Eh"></a>具清净戒圣众之道。<a id="a-Ei"></a>其德汪洋　初二句约人赞时而总标。<a id="a-Ej"></a>末二句以威仪赞人而总结。<a id="a-Ek"></a>中间人法有其五对。<a id="a-El"></a>但文不次。<a id="a-Em"></a>谓处有山间树下对。<a id="a-En"></a>证有四果六通对。<a id="a-Eo"></a>行有自利利他对。<a id="a-Ep"></a>学者戒定对。<a id="a-Eq"></a>人有大小对。<a id="a-Er"></a>亦名权实对。<a id="a-Es"></a>又总束之不出人法。<a id="a-Et"></a>谓三学三乘对也。<a id="a-Eu"></a>从初至四果禅定也。<a id="a-Ev"></a>次从或在下至自在教化智慧也。<a id="a-Ew"></a>皆同下三句净戒也。<a id="a-Ex"></a>三乘即声闻缘觉十地大人也。<a id="a-Ey"></a>皆同一心是意和合。<a id="a-Ez"></a>谓受供时皆同运惭愧殷重心慈悲报恩救济心。<a id="a-F0"></a>人虽位有凡圣德有优劣。<a id="a-F1"></a>而所运心一而无异。<a id="a-F2"></a>故云同也。<a id="a-F3"></a>受钵和罗饭者。<a id="a-F4"></a>钵中饭也。<a id="a-F5"></a>梵云钵多罗。<a id="a-F6"></a>此云应量器。<a id="a-F7"></a>和字讹也。<a id="a-F8"></a>今时但云钵者略也。<a id="a-F9"></a>经题云盆。<a id="a-FA"></a>即是钵也。<a id="a-FB"></a>译时随俗。<a id="a-FC"></a>题之云盆。<a id="a-FD"></a>盆之与钵皆是器故。<a id="a-FE"></a>故三藏释题翻为救器。<a id="a-FF"></a>此一句经正明自恣大德受盂兰盆供也。<a id="a-FG"></a>五获胜益。</p>
  <p id="aFH">其有供养此等自恣僧者。<a id="a-FI"></a>现世父母六亲眷属。<a id="a-FJ"></a>得出三涂之苦。<a id="a-FK"></a>应时解脱衣食自然。<a id="a-FL"></a>若父母现在者。<a id="a-FM"></a>福乐百年。<a id="a-FN"></a>若七世父母生天。<a id="a-FO"></a>自在化生入天华光　此一唱经有两节意。<a id="a-FP"></a>初一半者。<a id="a-FQ"></a>蒙悲愿之力而离苦。<a id="a-FR"></a>后一半者。<a id="a-FS"></a>蒙慈愿之力而得乐。<a id="a-FT"></a>乐中有存亡之异。<a id="a-FU"></a>初云此等自恣僧者。<a id="a-FV"></a>指前五对所说也。<a id="a-FW"></a>现世父母者。<a id="a-FX"></a>生此身父母也。<a id="a-FY"></a>非谓未亡名为现世。<a id="a-FZ"></a>故指得益云出三涂。<a id="a-Fa"></a>其现在未亡之父母下。<a id="a-Fb"></a>自有文云福乐百年是也。<a id="a-Fc"></a>不应重举三藏错会。<a id="a-Fd"></a>故作异释甚非文意。<a id="a-Fe"></a>六亲者。<a id="a-Ff"></a>父母兄弟夫妻。<a id="a-Fg"></a>眷属者。<a id="a-Fh"></a>一切姻戚通于表里。<a id="a-Fi"></a>出三涂解脱者。<a id="a-Fj"></a>总名离苦也。<a id="a-Fk"></a>衣食自然者。<a id="a-Fl"></a>且翻三涂生于人天。<a id="a-Fm"></a>故属拔苦之文。<a id="a-Fn"></a>亦可得乐属于后也。<a id="a-Fo"></a>若父母下明存亡得乐。<a id="a-Fp"></a>文相可知。<a id="a-Fq"></a>天华光者。<a id="a-Fr"></a>天上妙华光明也。<a id="a-Fs"></a>略指快乐之相矣。<a id="a-Ft"></a>二教众僧受供养仪。</p>
  <p id="aFu">时佛敕十方众僧。<a id="a-Fv"></a>皆先为施主家咒愿。<a id="a-Fw"></a>愿七世父母。<a id="a-Fx"></a>行禅定意然后受食。<a id="a-Fy"></a>初受食时先安在佛前塔寺中佛前。<a id="a-Fz"></a>众僧咒愿竟便自受食　此中前半净三业。<a id="a-G0"></a>后半具三宝。<a id="a-G1"></a>前中咒愿口业。<a id="a-G2"></a>禅定意业。<a id="a-G3"></a>受食身业。<a id="a-G4"></a>后中塔前是佛。<a id="a-G5"></a>咒愿是法。<a id="a-G6"></a>受食是僧。<a id="a-G7"></a>从他受而后食。<a id="a-G8"></a>法律如此。<a id="a-G9"></a>即受字亦属法也。<a id="a-GA"></a>塔者边国讹语。<a id="a-GB"></a>正云窣堵波。<a id="a-GC"></a>此云高显处。<a id="a-GD"></a>此中意通殿塔。<a id="a-GE"></a>塔安舍利。<a id="a-GF"></a>殿安佛像。<a id="a-GG"></a>七孝子领悟。</p>
  <p id="aGH">时目连比丘及大菩萨众。<a id="a-GI"></a>皆大欢喜。<a id="a-GJ"></a>目连悲啼泣声释然除灭　净业既成必知离苦。<a id="a-GK"></a>观因验果声响不差。<a id="a-GL"></a>故喜而止啼也。<a id="a-GM"></a>如处世刑狱嘱大力人。<a id="a-GN"></a>财赌既行其心已喜。<a id="a-GO"></a>八慈母获益。</p>
  <p id="aGP">时目连母。<a id="a-GQ"></a>即于是日得脱一劫饿鬼之苦　目连闻经且是受教施设盆供。<a id="a-GR"></a>合在余时。<a id="a-GS"></a>今说经次。<a id="a-GT"></a>便云脱饿鬼者。<a id="a-GU"></a>译经阙略也。<a id="a-GV"></a>应于正宗终处叙结集家文云。<a id="a-GW"></a>尔时目连闻是。<a id="a-GX"></a>是法已至七月十五。<a id="a-GY"></a>施设盆供。<a id="a-GZ"></a>供自恣僧已。<a id="a-Ga"></a>其母即于是日得脱一劫饿鬼之苦。<a id="a-Gb"></a>则文义俱显矣。<a id="a-Gc"></a>故三藏云。<a id="a-Gd"></a>孝子既献供于此晨。<a id="a-Ge"></a>慈母乃除殃于是日。<a id="a-Gf"></a>大哉圣力速疾如斯。<a id="a-Gg"></a>其饿鬼受苦年劫时分待检叙之。<a id="a-Gh"></a>三流通分。<a id="a-Gi"></a>流通分有三。<a id="a-Gj"></a>一申请。<a id="a-Gk"></a>二赞请。<a id="a-Gl"></a>三答请。<a id="a-Gm"></a>一申请。</p>
  <p id="aGn">目连复白佛言。<a id="a-Go"></a>弟子所生母。<a id="a-Gp"></a>得蒙三宝功德之力众僧威神之力故。<a id="a-Gq"></a>若未来世一切佛弟子。<a id="a-Gr"></a>亦应奉盂兰盆救度现在父母乃至七世父母。<a id="a-Gs"></a>可为尔不　说此语时。<a id="a-Gt"></a>亦是设供之后。<a id="a-Gu"></a>非一席之事。<a id="a-Gv"></a>至毕钵罗窟。<a id="a-Gw"></a>方始总集为经也。<a id="a-Gx"></a>目连爱其亲而及他人。<a id="a-Gy"></a>如颍考叔谏庄公也。<a id="a-Gz"></a>二赞请。</p>
  <p id="aH0">佛言。<a id="a-H1"></a>大善快问。<a id="a-H2"></a>我正欲说。<a id="a-H3"></a>汝今复问　初句标赞大善快问者。<a id="a-H4"></a>深契圣心。<a id="a-H5"></a>后二句释所以。<a id="a-H6"></a>以正欲说即遇问词。<a id="a-H7"></a>机感相投潜通密应。<a id="a-H8"></a>故言快问。<a id="a-H9"></a>佛本意者。<a id="a-HA"></a>欲说孝道最大故。<a id="a-HB"></a>拔苦事重故。<a id="a-HC"></a>盂兰法胜故。<a id="a-HD"></a>世尊睹众胜缘机熟可教化故。<a id="a-HE"></a>三答请(五)。<a id="a-HF"></a>一教起行。</p>
  <p id="aHG">善男子。<a id="a-HH"></a>若比丘比丘尼。<a id="a-HI"></a>国王太子大臣宰相三公百官万民庶人行慈孝者。<a id="a-HJ"></a>皆应先为所生现在父母过去七世父母。<a id="a-HK"></a>于七月十五日佛欢喜日僧自恣日。<a id="a-HL"></a>以百味饭食安盂兰盆中。<a id="a-HM"></a>施十方自恣僧　虽贵贱品隔僧浴道殊。<a id="a-HN"></a>自非化生湿生。<a id="a-HO"></a>无不有父有母。<a id="a-HP"></a>慈乌鹦鹉尚解思恩。<a id="a-HQ"></a>岂况人伦而不济拔。<a id="a-HR"></a>孝之利害已具玄谈。<a id="a-HS"></a>既识是非须依正道。<a id="a-HT"></a>故云应先为所生等也。<a id="a-HU"></a>据制令必为。<a id="a-HV"></a>不为即是违制。<a id="a-HW"></a>故亦当于制教。<a id="a-HX"></a>是以前判亦属律藏。<a id="a-HY"></a>然佛无悲喜。<a id="a-HZ"></a>今于此日示现欢喜者。<a id="a-Ha"></a>应机缘也。<a id="a-Hb"></a>以佛本出世只为劝人修行。<a id="a-Hc"></a>见人造恶则悲。<a id="a-Hd"></a>见人修善则喜。<a id="a-He"></a>今比丘九旬加行日满倍更恳诚。<a id="a-Hf"></a>三千界中皆同如此称佛本意。<a id="a-Hg"></a>宁不欣欢。<a id="a-Hh"></a>此日设供其福甚矣。<a id="a-Hi"></a>二教发愿。</p>
  <p id="aHj">愿使现在父母寿命百年无病。<a id="a-Hk"></a>无一切苦恼之患。<a id="a-Hl"></a>乃至七世父母离饿鬼苦。<a id="a-Hm"></a>生人天中福乐无极　所修必假行门。<a id="a-Hn"></a>所获必繇心愿。<a id="a-Ho"></a>愿者心之乐欲。<a id="a-Hp"></a>欲得存殁咸安。<a id="a-Hq"></a>存者保寿于人间。<a id="a-Hr"></a>常无病恼。<a id="a-Hs"></a>殁者迁神于天上。<a id="a-Ht"></a>永绝冥涂。<a id="a-Hu"></a>行愿相资。<a id="a-Hv"></a>无所不利。<a id="a-Hw"></a>三教常作。</p>
  <p id="aHx">是佛弟子修孝顺者。<a id="a-Hy"></a>应念念中常忆父母。<a id="a-Hz"></a>乃至七世父母。<a id="a-I0"></a>年年七月十五日。<a id="a-I1"></a>常以孝慈忆所生父母。<a id="a-I2"></a>为作盂兰盆施佛及僧。<a id="a-I3"></a>以报父母长养慈爱之恩　是佛弟子修孝顺者。<a id="a-I4"></a>反明非佛弟子及不孝顺。<a id="a-I5"></a>孝即任不设盆供也。<a id="a-I6"></a>念念常忆者无终始也。<a id="a-I7"></a>长养是事。<a id="a-I8"></a>慈爱是心。<a id="a-I9"></a>故前起行及发心愿以报之也。<a id="a-IA"></a>余文可解。<a id="a-IB"></a>三藏云。<a id="a-IC"></a>父母结爱。<a id="a-ID"></a>既念念不去心。<a id="a-IE"></a>孝子报恩。<a id="a-IF"></a>须年年不绝供。<a id="a-IG"></a>四劝受持。</p>
  <p id="aIH">若一切佛弟子。<a id="a-II"></a>应当奉持是法　智度论云。<a id="a-IJ"></a>信力故受。<a id="a-IK"></a>念力故持。<a id="a-IL"></a>今云奉者。<a id="a-IM"></a>即受之义。<a id="a-IN"></a>应当者。<a id="a-IO"></a>勖此二力。<a id="a-IP"></a>五喜而奉命。</p>
  <p id="aIQ">时目连比丘四辈弟子。<a id="a-IR"></a>欢喜奉行　四辈者。<a id="a-IS"></a>僧尼士女。<a id="a-IT"></a>或云。<a id="a-IU"></a>人天龙鬼。<a id="a-IV"></a>疑故两存。<a id="a-IW"></a>然凡厥生灵皆依恃怙。<a id="a-IX"></a>故父母恩均于天地。<a id="a-IY"></a>此虽至孝不得其门。<a id="a-IZ"></a>今受神方信知灵验。<a id="a-Ia"></a>必能除七世之厄难。<a id="a-Ib"></a>报二亲之劬劳。<a id="a-Ic"></a>自知心有所之。<a id="a-Id"></a>是以欢喜承命。</p>
  <p id="aIe">盂兰经疏。<a id="a-If"></a>唐圭峰禅师。<a id="a-Ig"></a>会孝道要言以注经。<a id="a-Ih"></a>广明释门真孝。<a id="a-Ii"></a>令学者得报亲之方。<a id="a-Ij"></a>不落异解傍岐。<a id="a-Ik"></a>入佛最上乘也。<a id="a-Il"></a>故历代高僧。<a id="a-Im"></a>于自恣日诱诸缁素。<a id="a-In"></a>设盂兰会作度亲筏。<a id="a-Io"></a>实遵此经疏耳。<a id="a-Ip"></a>庆与徐序东孝廉结弘法会集。<a id="a-Iq"></a>诸宰官居士续梓方册。<a id="a-Ir"></a>三百卷目中。<a id="a-Is"></a>适此疏未镌。<a id="a-It"></a>李太仆捐资镂板。<a id="a-Iu"></a>余检阅南北藏。<a id="a-Iv"></a>文句不同。<a id="a-Iw"></a>今依云栖大师定本刻之。<a id="a-Ix"></a>大师分科节目别出手眼。<a id="a-Iy"></a>但南北较讹多不能书。<a id="a-Iz"></a>谨跋数语。<a id="a-J0"></a>令观者不独识文句异同。<a id="a-J1"></a>或因指见月。<a id="a-J2"></a>得佛大孝报恩之旨。<a id="a-J3"></a>是所愿矣　贵州赤水雪山沙门继庆跋。</p>
 </body>
</html>