<!doctype html>
<html id="z3IBWyx1bl" data-ver="47">
 <head>
  <meta charset="utf-8">
  <meta author="宗密">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">疏主传略(案孝衡钞传灯录二本节要)</h1>
  <p id="a2">终南山圭峰宗密禅师。<a id="a-3"></a>果州西充县人也。<a id="a-4"></a>姓何氏。<a id="a-5"></a>唐建中元年生。<a id="a-6"></a>髫龀通儒书。<a id="a-7"></a>冠岁探释典。<a id="a-8"></a>元和二年将赴贡举。<a id="a-9"></a>偶造遂州道圆和尚法席。<a id="a-A"></a>欣然契会。<a id="a-B"></a>遂求披削。<a id="a-C"></a>当年进具。<a id="a-D"></a>传契心印。<a id="a-E"></a>又遍访名能。<a id="a-F"></a>广乎知见。<a id="a-G"></a>著述圆觉华严涅槃金刚起信唯识盂兰盆法界观行愿经等疏钞。<a id="a-H"></a>并集诸宗禅言。<a id="a-I"></a>为禅源诠。<a id="a-J"></a>及酬答书偈议论等。<a id="a-K"></a>总百余卷。<a id="a-L"></a>并传于世。<a id="a-M"></a>文宗太和中。<a id="a-N"></a>诏入内赐紫。<a id="a-O"></a>累问法要。<a id="a-P"></a>朝士倾慕。<a id="a-Q"></a>寻请归山。<a id="a-R"></a>至会昌元年正月六日。<a id="a-S"></a>于兴福塔院坐灭。<a id="a-T"></a>四众哀泣喧野。<a id="a-U"></a>奉全身于圭峰。<a id="a-V"></a>茶毗得舍利数十粒。<a id="a-W"></a>明白润大。<a id="a-X"></a>藏之石室。<a id="a-Y"></a>世寿六十二。<a id="a-Z"></a>僧腊三十四。<a id="a-a"></a>宣宗追谥定慧禅师。<a id="a-b"></a>塔曰青莲。<a id="a-c"></a>尝有偈云。<a id="a-d"></a>作有义事。<a id="a-e"></a>是惺悟心。<a id="a-f"></a>作无义事。<a id="a-g"></a>是狂乱心。<a id="a-h"></a>狂乱随情念。<a id="a-i"></a>临终被业牵。<a id="a-j"></a>惺悟不繇情。<a id="a-k"></a>临终能转业。</p>
 </body>
</html>