<!doctype html>
<html id="z3IBWne1T0" data-ver="740">
 <head>
  <meta charset="utf-8">
  <meta author="玄疑">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">甄正论卷下</h1>
  <p id="a2">公子曰。<a id="a-3"></a>先生纵谈天之辩。<a id="a-4"></a>震掷地之音。<a id="a-5"></a>恩吻所诠。<a id="a-6"></a>寒谷湛其春露。<a id="a-7"></a>励言所被。<a id="a-8"></a>汤池结其冬。<a id="a-9"></a>冰以仆爝火之末光。<a id="a-A"></a>对曦景之层曜。<a id="a-B"></a>自可销声叠足噏气敛肩。<a id="a-C"></a>沉疑未祛仍希妙释。<a id="a-D"></a>但灵宝所诠咸归伪妄。<a id="a-E"></a>老子事迹应不虚诬。<a id="a-F"></a>河上公者神仙之人也。<a id="a-G"></a>昔汉孝文皇帝之时。<a id="a-H"></a>结草为庵居河之滨。<a id="a-I"></a>文帝好道德之经。<a id="a-J"></a>敕王公卿相及二千石咸令习读。<a id="a-K"></a>老经有数句不解。<a id="a-L"></a>帝莫能通。<a id="a-M"></a>之有人言河上公。<a id="a-N"></a>常习读老经或可解之。<a id="a-O"></a>帝乃遣使赍所不了义句令问河上公。<a id="a-P"></a>公答曰。<a id="a-Q"></a>道尊德贵不可遥问。<a id="a-R"></a>帝于是亲幸河上。<a id="a-S"></a>询问所疑。<a id="a-T"></a>河上公见帝。<a id="a-U"></a>抗首高据而坐。<a id="a-V"></a>帝甚怪之。<a id="a-W"></a>乃谓公曰。<a id="a-X"></a>普天之下莫非王土。<a id="a-Y"></a>率土之滨莫非王臣。<a id="a-Z"></a>朕能令人死生富贵。<a id="a-a"></a>公虽德重何乃自高乎。<a id="a-b"></a>河上公乃抚掌大笑。<a id="a-c"></a>跃于虚空去地数丈。<a id="a-d"></a>坐五色云气之上。<a id="a-e"></a>下顾帝曰。<a id="a-f"></a>余上不至天。<a id="a-g"></a>下不及地。<a id="a-h"></a>中不累人。<a id="a-i"></a>陛下焉能使我富贵贫贱耶。<a id="a-j"></a>帝方悟是神人。<a id="a-k"></a>乃下辇再拜而谢曰。<a id="a-l"></a>朕以不德忝统先业。<a id="a-m"></a>竞竞诫慎常恐废坠。<a id="a-n"></a>志性愚昧不识圣人。<a id="a-o"></a>稽首引过。<a id="a-p"></a>公乃授帝素书二卷。<a id="a-q"></a>谓帝曰。<a id="a-r"></a>熟读此书所疑自解。<a id="a-s"></a>吾注此书以来。<a id="a-t"></a>经今千七百余年。<a id="a-u"></a>凡传三人兼子四矣。<a id="a-v"></a>勿传非其人。<a id="a-w"></a>言讫失公所在。<a id="a-x"></a>据此灵迹非圣而谁识者。<a id="a-y"></a>以为文帝笃信精至诚感冥彻。<a id="a-z"></a>老君使此神人授文帝道德章句。<a id="a-10"></a>帝既受讫。<a id="a-11"></a>公乃晦影返真归乎上方。<a id="a-12"></a>此之神异炳然显著。<a id="a-13"></a>岂亦谬焉。</p>
  <p id="a14">先生曰。<a id="a-15"></a>子之此言更成虚妄。<a id="a-16"></a>道听途说焉足可凭。<a id="a-17"></a>子向所论。<a id="a-18"></a>乃是葛玄作老经序。<a id="a-19"></a>伪饰此词诳惑江左。<a id="a-1A"></a>因循不悟。<a id="a-1B"></a>令子疑焉。<a id="a-1C"></a>窃据汉书帝纪。<a id="a-1D"></a>凡有行幸无不载录。<a id="a-1E"></a>至如甘泉宫去京百余里。<a id="a-1F"></a>帝每行幸咸悉书之。<a id="a-1G"></a>又景帝时。<a id="a-1H"></a>吴楚七国反。<a id="a-1I"></a>为太后在东宫。<a id="a-1J"></a>帝时往咨询。<a id="a-1K"></a>尚书云。<a id="a-1L"></a>帝来往东宫间。<a id="a-1M"></a>又武帝幸五祚宫。<a id="a-1N"></a>及幸河东祀后土。<a id="a-1O"></a>史并书之。<a id="a-1P"></a>案道士成玄英撰老经疏云。<a id="a-1Q"></a>河上公在陕州城南三里。<a id="a-1R"></a>比于五祚甘泉河东远数倍。<a id="a-1S"></a>何因汉书不言。<a id="a-1T"></a>况河上公跃坐虚空乘御云气。<a id="a-1U"></a>授书于帝弘明道德。<a id="a-1V"></a>比于郊祀神光及李夫人之事。<a id="a-1W"></a>此为盛烈弃而不录。<a id="a-1X"></a>未有斯理。<a id="a-1Y"></a>又河上公云。<a id="a-1Z"></a>吾注此书千七百年者。<a id="a-1a"></a>此言又妄案周成王伐淮夷之后。<a id="a-1b"></a>始制井田之法。<a id="a-1c"></a>王畿千里出革车万乘。<a id="a-1d"></a>天子万乘起自成王。<a id="a-1e"></a>成王以前无万乘之制。<a id="a-1f"></a>据成王在位通周公摄政。<a id="a-1g"></a>共有三十七年。<a id="a-1h"></a>至赧王为秦昭襄王所灭。<a id="a-1i"></a>总八百六十年。<a id="a-1j"></a>秦自昭襄至子婴。<a id="a-1k"></a>合五十年。<a id="a-1l"></a>为项羽所灭。<a id="a-1m"></a>汉高皇帝在位一十二年。<a id="a-1n"></a>惠帝在位七年。<a id="a-1o"></a>吕太后摄位八年。<a id="a-1p"></a>文帝在位二十三年。<a id="a-1q"></a>自成王至文帝末年。<a id="a-1r"></a>都有九百三十二年。<a id="a-1s"></a>案老经云。<a id="a-1t"></a>如何万乘之主而以身轻天下。<a id="a-1u"></a>则明老子当说此经。<a id="a-1v"></a>合在成王之后。<a id="a-1w"></a>但经为注本注以释经。<a id="a-1x"></a>经尚未有。<a id="a-1y"></a>注何先述。<a id="a-1z"></a>千七百年此又虚也。<a id="a-20"></a>又河上公自注老经云。<a id="a-21"></a>舜陶河滨周公下白屋。<a id="a-22"></a>明此注语全在周公之后。<a id="a-23"></a>千七百岁重益虚诬。<a id="a-24"></a>事迹既伪感应岂实。<a id="a-25"></a>晦影之说妄谈。<a id="a-26"></a>返真之言何矫。</p>
  <p id="a27">公子曰。<a id="a-28"></a>史册不载诚亦难凭。<a id="a-29"></a>以愚管窥致兹迷惑。<a id="a-2A"></a>老庄之教其来以久。<a id="a-2B"></a>道士之号非秖于今。<a id="a-2C"></a>观宇尊容肃设斯在。<a id="a-2D"></a>是冠月帔云褐霓裳。<a id="a-2E"></a>目验可知。<a id="a-2F"></a>岂总虚也。</p>
  <p id="a2G">先生曰。<a id="a-2H"></a>老庄之教余岂毁耶。<a id="a-2I"></a>比拟佛经义理全别。<a id="a-2J"></a>论善也则同途而各骛。<a id="a-2K"></a>语宗也则异轨而分驱。<a id="a-2L"></a>老教旨在于雌柔。<a id="a-2M"></a>佛法事明于因果。<a id="a-2N"></a>二轴七篇之奥义。<a id="a-2O"></a>忘得丧于齐物之场。<a id="a-2P"></a>八万四千之法门。<a id="a-2Q"></a>契寂灭于涅槃之境。<a id="a-2R"></a>修身理国之要。<a id="a-2S"></a>道德之经具明。<a id="a-2T"></a>舍凡证圣之果。<a id="a-2U"></a>般若之文逾显。<a id="a-2V"></a>至如遣执破境息智忘身。<a id="a-2W"></a>老经非无其语于行靡立。<a id="a-2X"></a>其宗所修。<a id="a-2Y"></a>唯在人间极果才登寿考。<a id="a-2Z"></a>佛之为教应物逗缘。<a id="a-2a"></a>随类分门因机启行。<a id="a-2b"></a>自近之远从浅阶深。<a id="a-2c"></a>起一念心证真如果。<a id="a-2d"></a>显如天地明同日月。<a id="a-2e"></a>粗文浮阅似若相参。<a id="a-2f"></a>妙理沉研皎然全异。<a id="a-2g"></a>又子云道士之号非只于今者。<a id="a-2h"></a>亦何谬哉。<a id="a-2i"></a>自开辟以来。<a id="a-2j"></a>至于晋末元无戴斑谷之冠。<a id="a-2k"></a>被黄彩之帔。<a id="a-2l"></a>立天尊之像。<a id="a-2m"></a>习灵宝之经。<a id="a-2n"></a>称为道士者矣。<a id="a-2o"></a>所号道士者。<a id="a-2p"></a>则广成务光巢由涓棘之辈　脱落时代轻傲王侯。<a id="a-2q"></a>与俗不群高尚其志。<a id="a-2r"></a>次有遗荣冠冕缔赏林泉。<a id="a-2s"></a>歌紫芝以自娱。<a id="a-2t"></a>调素琴而取逸。<a id="a-2u"></a>末代则有性好飞练志存术数。<a id="a-2v"></a>咸称道士。<a id="a-2w"></a>迹虽异俗衣无别制。<a id="a-2x"></a>汉明帝时。<a id="a-2y"></a>佛法被于中夏。<a id="a-2z"></a>至吴赤乌年。<a id="a-30"></a>术人葛玄上书吴主孙权云。<a id="a-31"></a>佛法是西域之典。<a id="a-32"></a>中国先有道教。<a id="a-33"></a>请弘其法。<a id="a-34"></a>始创置一馆。<a id="a-35"></a>此今观之滥觞也葛玄又伪造道经。<a id="a-36"></a>自称太极左仙公。<a id="a-37"></a>目所造经云。<a id="a-38"></a>仙公请问经。<a id="a-39"></a>宋文明等更增其法。<a id="a-3A"></a>造九等斋仪七部科箓。<a id="a-3B"></a>修朝礼上香之文。<a id="a-3C"></a>行道坛纂服之式。<a id="a-3D"></a>衣服冠屦之制。<a id="a-3E"></a>跪拜折旋之容。<a id="a-3F"></a>行其道者。<a id="a-3G"></a>始断婚娶禁薰辛。<a id="a-3H"></a>又伪造灵宝等经数千卷。<a id="a-3I"></a>后陆修静更立衣服之号。<a id="a-3J"></a>月帔星巾霓裳霞袖。<a id="a-3K"></a>九光宝盖十绝灵幡。<a id="a-3L"></a>于此着矣。<a id="a-3M"></a>至梁武帝初年。<a id="a-3N"></a>为修静所惑。<a id="a-3O"></a>曾致遵奉。<a id="a-3P"></a>后悟非是究竟之法。<a id="a-3Q"></a>亲制舍道之文。<a id="a-3R"></a>见在梁武集内。<a id="a-3S"></a>后修静出奔北齐。<a id="a-3T"></a>其时丹阳陶弘景性多博识聪睿过人。<a id="a-3U"></a>身为道士居于茅山之朱阳静退无为不交时事。<a id="a-3V"></a>时号贞白先生。<a id="a-3W"></a>又号陶隐居。<a id="a-3X"></a>多所著述。<a id="a-3Y"></a>并行于代。<a id="a-3Z"></a>躬衣道服心敬佛法。<a id="a-3a"></a>于所居地起塔图佛容像。<a id="a-3b"></a>亲自供养。<a id="a-3c"></a>号曰胜力菩萨。<a id="a-3d"></a>其塔见在茅山朱阳观中。<a id="a-3e"></a>于今不为鸟雀所污。<a id="a-3f"></a>弘景重制冠服改馆为观。<a id="a-3g"></a>行黄帝老子之教。<a id="a-3h"></a>恶灵宝法伪鄙而不行。<a id="a-3i"></a>手著论以非之。<a id="a-3j"></a>弘景深为梁武所器。<a id="a-3k"></a>尚频征令仕确乎不拔。<a id="a-3l"></a>并述诗以赠武帝。<a id="a-3m"></a>并入于集。<a id="a-3n"></a>事迹昭显光乎梁史。<a id="a-3o"></a>子何惑之。</p>
  <p id="a3p">公子曰。<a id="a-3q"></a>既闻先生此说。<a id="a-3r"></a>心开意悟革识迁迷如披乐广之天。<a id="a-3s"></a>似廓张超之雾。<a id="a-3t"></a>避席趋下拜首而谢曰。<a id="a-3u"></a>仆久沈俗网罕悟真筌。<a id="a-3v"></a>耳滞黄花之音。<a id="a-3w"></a>志昏白雪之奏。<a id="a-3x"></a>虽则屡承妙释方乃重结深疑。<a id="a-3y"></a>形智聋盲一至于此。<a id="a-3z"></a>幸蒙南指今从北辕。<a id="a-40"></a>灵宝天尊虚妄若是。<a id="a-41"></a>至于经教莫不伪修。<a id="a-42"></a>凡所谬妄咸请垂诲。<a id="a-43"></a>希愈膏肓永祛沉痼。</p>
  <p id="a44">先生怡然而对曰。<a id="a-45"></a>子今悟矣。<a id="a-46"></a>亦旦暮而得复坐有疑便问。<a id="a-47"></a>余为一一论之。</p>
  <p id="a48">公子曰。<a id="a-49"></a>佛教之内有僧尼两众。<a id="a-4A"></a>道法之中有道士女官二流。<a id="a-4B"></a>彼此相望威仪备具准佛律。<a id="a-4C"></a>僧受二百五十戒。<a id="a-4D"></a>尼受五百戒。<a id="a-4E"></a>今道士女官所受法箓。<a id="a-4F"></a>一概齐等更无增减。<a id="a-4G"></a>俱受十戒真文上清之法。<a id="a-4H"></a>并受符箓之事。<a id="a-4I"></a>未知此法何人所传。</p>
  <p id="a4J">先生曰。<a id="a-4K"></a>道士女官元无戒律。<a id="a-4L"></a>还窃佛家十戒以充彼法真文上清。<a id="a-4M"></a>咸以绢素为之其中。<a id="a-4N"></a>画作符图及书玉字。<a id="a-4O"></a>其真文总有三法。<a id="a-4P"></a>一曰八景。<a id="a-4Q"></a>画为日月星辰之。<a id="a-4R"></a>象二曰五老。<a id="a-4S"></a>画作五老之。<a id="a-4T"></a>神三曰五岳。<a id="a-4U"></a>画为五岳山状。<a id="a-4V"></a>三本各得受用。<a id="a-4W"></a>不要总受。<a id="a-4X"></a>上清者。<a id="a-4Y"></a>其中书上清天中官位及符图等。<a id="a-4Z"></a>初受十戒。<a id="a-4a"></a>次受真文。<a id="a-4b"></a>后受上清。<a id="a-4c"></a>其法具矣。<a id="a-4d"></a>箓者其数甚多。<a id="a-4e"></a>不何备说。<a id="a-4f"></a>略而详之。<a id="a-4g"></a>有千五百将军三五大将军等箓。<a id="a-4h"></a>受此箓者然可行符禁章醮之事。<a id="a-4i"></a>佛以尼是女人。<a id="a-4j"></a>性多染爱。<a id="a-4k"></a>随机制法。<a id="a-4l"></a>故倍多于僧。<a id="a-4m"></a>道家法箓凡人妄造。<a id="a-4n"></a>既不识根性。<a id="a-4o"></a>所以道士女官更无差异。<a id="a-4p"></a>此等之法。<a id="a-4q"></a>并是张道陵伪作其事。</p>
  <p id="a4r">公子曰。<a id="a-4s"></a>老子既不说此。<a id="a-4t"></a>定伪何惑。<a id="a-4u"></a>道法先无戒律。<a id="a-4v"></a>道士不娶妻。<a id="a-4w"></a>凭何典记。</p>
  <p id="a4x">先生曰。<a id="a-4y"></a>道家无律禁淫欲之事。<a id="a-4z"></a>今道士等不婚娶者。<a id="a-50"></a>学僧为之。<a id="a-51"></a>一无凭据。<a id="a-52"></a>故隋嵩阳观道士李播上表云。<a id="a-53"></a>准道法道士无禁婚娶之条。<a id="a-54"></a>道士等咸请取妻妾。<a id="a-55"></a>其表见在李播集中。</p>
  <p id="a56">公子曰。<a id="a-57"></a>教无禁欲之科。<a id="a-58"></a>娶妻岂爽于教。<a id="a-59"></a>李播此请诚合其宜。<a id="a-5A"></a>且道教所宗宗于老子。<a id="a-5B"></a>老子仕周后适西域。<a id="a-5C"></a>竟无出家断婚之迹。<a id="a-5D"></a>道士今日出家。<a id="a-5E"></a>遵谁之教。</p>
  <p id="a5F">先生曰。<a id="a-5G"></a>出家之法基于西域。<a id="a-5H"></a>释迦弃储后之贵位。<a id="a-5I"></a>舍妃嫔之爱恋。<a id="a-5J"></a>出家修道。<a id="a-5K"></a>六年苦行。<a id="a-5L"></a>一朝成佛。<a id="a-5M"></a>成佛之后。<a id="a-5N"></a>方度憍陈如等。<a id="a-5O"></a>此土元无出家之兆。<a id="a-5P"></a>老子本自有妻。<a id="a-5Q"></a>仕周为史。<a id="a-5R"></a>去周西迈。<a id="a-5S"></a>身是俗人。<a id="a-5T"></a>本无舍妻室易衣服出家之状。<a id="a-5U"></a>故老子之子名宗。<a id="a-5V"></a>宗之子名瑕。<a id="a-5W"></a>仕魏封段干。<a id="a-5X"></a>后为汉胶东王太傅。<a id="a-5Y"></a>各有列传。<a id="a-5Z"></a>又老经云。<a id="a-5a"></a>子孙祭祀不辍。<a id="a-5b"></a>此论依教修行。<a id="a-5c"></a>则息胤繁盛代代不绝。<a id="a-5d"></a>故云不辍。<a id="a-5e"></a>岂令断欲耶。<a id="a-5f"></a>道士今日出家。<a id="a-5g"></a>本学佛教。<a id="a-5h"></a>更无别据。</p>
  <p id="a5i">公子曰。<a id="a-5j"></a>虽学佛法出家。<a id="a-5k"></a>本宗自无此教。<a id="a-5l"></a>老子不禁婚娶。<a id="a-5m"></a>经文又说子孙。<a id="a-5n"></a>今日纵学佛宗。<a id="a-5o"></a>识者讵肯依信。<a id="a-5p"></a>盗钟掩耳岂杜他闻。<a id="a-5q"></a>妄立天尊迹先彰露。<a id="a-5r"></a>伪造经教又已表明。<a id="a-5s"></a>灵宝文明等修。<a id="a-5t"></a>余经何人所作。<a id="a-5u"></a>伏请详辩。<a id="a-5v"></a>冀悉根源。</p>
  <p id="a5w">先生曰。<a id="a-5x"></a>道经除道德二篇。<a id="a-5y"></a>西升一卷。<a id="a-5z"></a>又有黄庭内景之论。<a id="a-60"></a>自余诸经咸是伪修。<a id="a-61"></a>又有太平经一百八十卷。<a id="a-62"></a>是蜀人于吉所造。<a id="a-63"></a>此人善避形迹。<a id="a-64"></a>不甚苦录佛经。<a id="a-65"></a>多说帝王理国之法。<a id="a-66"></a>阴阳生化等事。<a id="a-67"></a>皆编甲子为其部帙。<a id="a-68"></a>又太清上清等经。<a id="a-69"></a>皆述飞炼黄白药石等法。<a id="a-6A"></a>至如本际五卷。<a id="a-6B"></a>乃是隋道士刘进喜造。<a id="a-6C"></a>道士李仲卿续成十卷。<a id="a-6D"></a>并模写佛经潜偷罪福。<a id="a-6E"></a>构架因果参乱佛法。<a id="a-6F"></a>自唐以来。<a id="a-6G"></a>即有益州道士黎兴。<a id="a-6H"></a>澧州道士方长。<a id="a-6I"></a>共造海空经十卷。<a id="a-6J"></a>道士李荣又造洗浴经以对温室。<a id="a-6K"></a>道士刘无待又造大献经以拟盂兰盆。<a id="a-6L"></a>并造九幽经将类罪福报应。<a id="a-6M"></a>自余非大部帙。<a id="a-6N"></a>伪者不可胜计。<a id="a-6O"></a>岂若释迦大圣独擅法王。<a id="a-6P"></a>施化西国声流东夏。<a id="a-6Q"></a>案列御寇书云。<a id="a-6R"></a>商太宰问于孔子曰。<a id="a-6S"></a>三王圣者与。<a id="a-6T"></a>孔子曰。<a id="a-6U"></a>三王善任智勇。<a id="a-6V"></a>圣则丘弗知。<a id="a-6W"></a>五帝圣者与。<a id="a-6X"></a>孔子曰。<a id="a-6Y"></a>五帝善用仁义。<a id="a-6Z"></a>圣则丘弗知。<a id="a-6a"></a>曰三皇圣者与。<a id="a-6b"></a>孔子曰。<a id="a-6c"></a>三皇善用时。<a id="a-6d"></a>圣则丘弗知。<a id="a-6e"></a>太宰惊曰。<a id="a-6f"></a>则孰为圣。<a id="a-6g"></a>孔子曰。<a id="a-6h"></a>丘闻之。<a id="a-6i"></a>西方有圣者为圣。<a id="a-6j"></a>不治而不乱。<a id="a-6k"></a>不言而自信。<a id="a-6l"></a>荡荡乎民莫得而名焉。<a id="a-6m"></a>案宣尼此言与老子西升所说略同。<a id="a-6n"></a>伯阳仲尼并此土称之为圣。<a id="a-6o"></a>二人咸知西方有圣人。<a id="a-6p"></a>则明释迦之道广矣。</p>
  <p id="a6q">公子曰。<a id="a-6r"></a>仆幼怀志尚早窃当时之誉。<a id="a-6s"></a>言谈之者以词令见称。<a id="a-6t"></a>伏闻高论。<a id="a-6u"></a>有惭蹇讷木赐。<a id="a-6v"></a>仰宣尼之崇仞。<a id="a-6w"></a>愧环堵之卑陋。<a id="a-6x"></a>郑咸观子林之宴容。<a id="a-6y"></a>悟心识之昏怠。<a id="a-6z"></a>是知傅摇九万垂天之翼方升。<a id="a-70"></a>击水三千横海之鳞乃运。<a id="a-71"></a>幸承咳唾疑滞咸尽。<a id="a-72"></a>窃见白屋鸿儒黄冠硕学。<a id="a-73"></a>扼腕旰衡之士。<a id="a-74"></a>扬眉抵掌之宾。<a id="a-75"></a>并云。<a id="a-76"></a>儒道释典三教是一。<a id="a-77"></a>咸跻于善理无有三。<a id="a-78"></a>慈悲仁恕殊途而同归。<a id="a-79"></a>利物济时百虑而齐致。<a id="a-7A"></a>虽碧鸡黄马之辩。<a id="a-7B"></a>未可分焉。<a id="a-7C"></a>虽坚合异之词。<a id="a-7D"></a>岂能别矣。<a id="a-7E"></a>每思此说交战于怀。<a id="a-7F"></a>请一详议。<a id="a-7G"></a>希除众惑。</p>
  <p id="a7H">先生曰。<a id="a-7I"></a>子何言之当乎。<a id="a-7J"></a>余尝欲著论。<a id="a-7K"></a>未遑削[葶-丁+呆]。<a id="a-7L"></a>因子之请见余之志。<a id="a-7M"></a>夫三教群分九流区别。<a id="a-7N"></a>本迹斯异义意乃殊。<a id="a-7O"></a>非唯粗浅相悬。<a id="a-7P"></a>抑亦凡圣全隔。<a id="a-7Q"></a>寻文似涉参互究理居然不同。<a id="a-7R"></a>自八卦成象六爻定位。<a id="a-7S"></a>披龙图而纪号。<a id="a-7T"></a>观鸟迹以裁书。<a id="a-7U"></a>立德立言。<a id="a-7V"></a>三坟畅三皇之化。<a id="a-7W"></a>垂训垂范。<a id="a-7X"></a>五典旌五帝之谟。<a id="a-7Y"></a>洎乎姬公制礼作乐。<a id="a-7Z"></a>隆二南之风雅。<a id="a-7a"></a>孔父修诗述易。<a id="a-7b"></a>诠十翼之精微。<a id="a-7c"></a>莫不序尊卑定君臣父子之道。<a id="a-7d"></a>次长幼明夫妇友于之别。<a id="a-7e"></a>尽忠贞以奉国。<a id="a-7f"></a>崇孝悌以资家。<a id="a-7g"></a>蕴恭谦以克己。<a id="a-7h"></a>施仁恕以待物。<a id="a-7i"></a>敦信义以申交。<a id="a-7j"></a>务廉让以推行。<a id="a-7k"></a>此之五德立身之义也。<a id="a-7l"></a>敷文德以化俗。<a id="a-7m"></a>运武功以宁乱。<a id="a-7n"></a>修禋祀以绥神祇。<a id="a-7o"></a>崇宗庙而敬祖考。<a id="a-7p"></a>启畋渔之渐。<a id="a-7q"></a>易着网罟之义。<a id="a-7r"></a>导盘游之源。<a id="a-7s"></a>礼摽搜狩之典。<a id="a-7t"></a>截馘斩首。<a id="a-7u"></a>效征战之劳。<a id="a-7v"></a>宰牺屠牲。<a id="a-7w"></a>邀荐飨之福。<a id="a-7x"></a>贯胸达腋。<a id="a-7y"></a>申驰骋之娱。<a id="a-7z"></a>夭命剖肌。<a id="a-80"></a>恣赏心之乐。<a id="a-81"></a>刑礼兴而奸诈起。<a id="a-82"></a>符玺着而矫伪生。<a id="a-83"></a>盗国窃器者害父弑君。<a id="a-84"></a>争权趋利者灭宗夷族。<a id="a-85"></a>无慈悲之大惠。<a id="a-86"></a>有恻隐之小仁。<a id="a-87"></a>昧三世之因果。<a id="a-88"></a>明一生之祸福。<a id="a-89"></a>余殃宿庆逮乎子孙。<a id="a-8A"></a>积恶修善绝于冥报。<a id="a-8B"></a>在生之命。<a id="a-8C"></a>年有延促之限。<a id="a-8D"></a>为鬼之质。<a id="a-8E"></a>寿无迁变之期。<a id="a-8F"></a>所云好生恶杀者。<a id="a-8G"></a>谓性命之重人畜同之。<a id="a-8H"></a>类于己情岂宜伤害。<a id="a-8I"></a>故子贡欲去告朔之饩羊。<a id="a-8J"></a>闻其声不食其肉者。<a id="a-8K"></a>以己之心。<a id="a-8L"></a>体彼之命。<a id="a-8M"></a>恋生之志。<a id="a-8N"></a>物我皆然。<a id="a-8O"></a>故孔丘不味山梁之雉。<a id="a-8P"></a>于定国之宽刑。<a id="a-8Q"></a>孙叔傲之阴德。<a id="a-8R"></a>霸楚以昌其后。<a id="a-8S"></a>高门以待其封。<a id="a-8T"></a>项羽之陷秦军。<a id="a-8U"></a>白起之坑赵卒。<a id="a-8V"></a>身死杜邮之下。<a id="a-8W"></a>支分乌江之上。<a id="a-8X"></a>或祸福被于当代。<a id="a-8Y"></a>或荣辱流于子孙身造受嗣同于见报父。<a id="a-8Z"></a>业子传酬非自己。<a id="a-8a"></a>亦有射宣王以复其怨。<a id="a-8b"></a>抗杜回以答其恩。<a id="a-8c"></a>申生命胡突以驭车。<a id="a-8d"></a>刘约从元海而陪乘。<a id="a-8e"></a>此论幽明交接人鬼相仇。<a id="a-8f"></a>非罪福之业缘。<a id="a-8g"></a>异报应之轮转。<a id="a-8h"></a>儒佛悬殊此其明矣。</p>
  <p id="a8i">夫道之为教儒之异流。<a id="a-8j"></a>黄帝述其滥觞。<a id="a-8k"></a>老聃嗣其弛纽。<a id="a-8l"></a>究其本也。<a id="a-8m"></a>保精养气韬光藏晖。<a id="a-8n"></a>全生远害无为寂怕。<a id="a-8o"></a>恬惔清虚少私寡欲。<a id="a-8p"></a>此其宗也。<a id="a-8q"></a>自后变淳就浇分镳各骛。<a id="a-8r"></a>派一无之理。<a id="a-8s"></a>立三等之差。<a id="a-8t"></a>上则却粒延龄飞仙羽化。<a id="a-8u"></a>广成皇帝是也。<a id="a-8v"></a>次则守雌诫刚忘知息。<a id="a-8w"></a>智伯阳子休是也。<a id="a-8x"></a>下则摈代遗荣岩栖谷饮。<a id="a-8y"></a>许由巢父是也。<a id="a-8z"></a>推究神仙之迹事涉凭虚。<a id="a-90"></a>案黄帝本纪。<a id="a-91"></a>帝行房中之术。<a id="a-92"></a>修导养之法。<a id="a-93"></a>御七十二女。<a id="a-94"></a>服九一金丹。<a id="a-95"></a>升鼎湖策飞龙白日登天。<a id="a-96"></a>群臣攀恋收衣冠剑履而葬于桥山之阳。<a id="a-97"></a>参验此词咸成乌有。<a id="a-98"></a>夫葬者藏也。<a id="a-99"></a>先人云亡子孙感恋。<a id="a-9A"></a>卜其宅兆修建坟茔安措魂灵藏秘骸骨。<a id="a-9B"></a>庶免曝露之患。<a id="a-9C"></a>皇帝驭青龙以冲天。<a id="a-9D"></a>蹑紫云而遐上。<a id="a-9E"></a>高谢万机脱屣四海。<a id="a-9F"></a>元来不死何因须葬。<a id="a-9G"></a>且邵伯司牧分陕遗惠在人。<a id="a-9H"></a>尚蔽弟甘棠思德留树况黄帝登九五之位。<a id="a-9I"></a>处万乘之尊。<a id="a-9J"></a>驭龙驾以上仙。<a id="a-9K"></a>故胜寝疾而死若群臣攀慕情切。<a id="a-9L"></a>即合留奉衣冠。<a id="a-9M"></a>岂容埋弃帝之遗服。<a id="a-9N"></a>以申诚恋之志。<a id="a-9O"></a>仲子未薨来赗。<a id="a-9P"></a>左传以为非礼。<a id="a-9Q"></a>黄帝不崩而葬。<a id="a-9R"></a>臣下何苦见诬。<a id="a-9S"></a>必葬不虚升仙是妄。<a id="a-9T"></a>进退之理事迹可知。<a id="a-9U"></a>且御女求仙恣欲求果。<a id="a-9V"></a>更入轮回之境。<a id="a-9W"></a>讵登解脱之场。<a id="a-9X"></a>纵令实得神仙。<a id="a-9Y"></a>终是未离生死。<a id="a-9Z"></a>何况此术黄帝受之于广成。<a id="a-9a"></a>所修在于一身。<a id="a-9b"></a>本非出代之法。<a id="a-9c"></a>黄帝之迹如此。<a id="a-9d"></a>神仙传并虚陈。<a id="a-9e"></a>已其前论。<a id="a-9f"></a>不复繁说也。</p>
  <p id="a9g">夫老子为教。<a id="a-9h"></a>备乎五千之文。<a id="a-9i"></a>庄周演论。<a id="a-9j"></a>详于七篇之旨。<a id="a-9k"></a>所明道者但诠阴阳天地和气四时生育之理。<a id="a-9l"></a>故云。<a id="a-9m"></a>道生一。<a id="a-9n"></a>一生二。<a id="a-9o"></a>二生三。<a id="a-9p"></a>三生万物。<a id="a-9q"></a>严君平等释云。<a id="a-9r"></a>一者元气。<a id="a-9s"></a>谓混沌未分无状可见。<a id="a-9t"></a>于无状可见道中生一气兆。<a id="a-9u"></a>气之清者为天。<a id="a-9v"></a>浊者为地。<a id="a-9w"></a>此一气生天地。<a id="a-9x"></a>一生二也。<a id="a-9y"></a>因天地和而生阴阳及人。<a id="a-9z"></a>此二生三也。<a id="a-A0"></a>以人禀阴阳。<a id="a-A1"></a>阴阳能生品汇动植之类。<a id="a-A2"></a>此三生万物也。<a id="a-A3"></a>故易云。<a id="a-A4"></a>一阴一阳之谓道。<a id="a-A5"></a>明道则阴阳也。<a id="a-A6"></a>阴阳不测之谓神明。<a id="a-A7"></a>即此阴阳之理。<a id="a-A8"></a>非测度可知。<a id="a-A9"></a>此神妙也。<a id="a-AA"></a>能顺此阴阳之理。<a id="a-AB"></a>安其所禀涯分守雌柔恬淡寂泊无为。<a id="a-AC"></a>绝矫性之圣智。<a id="a-AD"></a>弃越分之闻知。<a id="a-AE"></a>同徼妙之两观。<a id="a-AF"></a>泯有无之双执。<a id="a-AG"></a>挫折锐进之心。<a id="a-AH"></a>解释纷挠之志。<a id="a-AI"></a>除刚勇之强梁。<a id="a-AJ"></a>捐声色之耽染。<a id="a-AK"></a>体祸福倚伏之萌。<a id="a-AL"></a>行慈俭谦退之行。<a id="a-AM"></a>即得终其寿考免于身患。<a id="a-AN"></a>子孙昌繁祭祀不辍。<a id="a-AO"></a>苟违于此。<a id="a-AP"></a>则夭命伤生。<a id="a-AQ"></a>招于败累。<a id="a-AR"></a>息胤剿绝其后不嗣。<a id="a-AS"></a>故云。<a id="a-AT"></a>善建不拔善抱不脱。<a id="a-AU"></a>子孙祭祀不辍。<a id="a-AV"></a>庄周解牛以全其生。<a id="a-AW"></a>传火而续其命。<a id="a-AX"></a>齐万物以杜健羡之路。<a id="a-AY"></a>隳四支以去形骸之恋。<a id="a-AZ"></a>述木雁用遣愚智滞守之方。<a id="a-Aa"></a>喻指马以忘天地执着之见。<a id="a-Ab"></a>混变化而梦胡蝶。<a id="a-Ac"></a>一夭寿而延殇子。<a id="a-Ad"></a>太山小于秋毫。<a id="a-Ae"></a>则巨细之妄斯显。<a id="a-Af"></a>朝菌长于大椿。<a id="a-Ag"></a>则修促之系方假。<a id="a-Ah"></a>此并庄周诠俗情妄执。<a id="a-Ai"></a>遂有长短妍丑之实。<a id="a-Aj"></a>而起人我贪恶之心。<a id="a-Ak"></a>利己损物致招患祸。<a id="a-Al"></a>此论一生之内有此颠倒。<a id="a-Am"></a>夭龄害命牵累败身。<a id="a-An"></a>无未来冥报之义。<a id="a-Ao"></a>过去业缘之理。<a id="a-Ap"></a>当代造善恶之行。<a id="a-Aq"></a>随其所行当代受报。<a id="a-Ar"></a>与儒书所说大意略同。<a id="a-As"></a>此足明佛道全别。<a id="a-At"></a>公子曰。<a id="a-Au"></a>三教悬殊若此之异。<a id="a-Av"></a>一理之说吁可同哉。<a id="a-Aw"></a>是知子休心斋以忘身。<a id="a-Ax"></a>非是为他祈福。<a id="a-Ay"></a>宣尼洁斋以变食。<a id="a-Az"></a>岂关藉因求果。<a id="a-B0"></a>设道供以邀冥资之助。<a id="a-B1"></a>造天尊以希济拔之功者。<a id="a-B2"></a>何虚费哉。<a id="a-B3"></a>何虚费哉。<a id="a-B4"></a>而今而后庶几免矣。<a id="a-B5"></a>然章醮之法。<a id="a-B6"></a>符禁之术。<a id="a-B7"></a>比见行者。<a id="a-B8"></a>时有效验。<a id="a-B9"></a>此事如何。<a id="a-BA"></a>更请详议。</p>
  <p id="aBB">先生曰。<a id="a-BC"></a>子之此问诚有理焉。<a id="a-BD"></a>且章醮者祭祀之流。<a id="a-BE"></a>祈祷之事有来自久。<a id="a-BF"></a>非唯道陵之法。<a id="a-BG"></a>黄帝太公时行此术。<a id="a-BH"></a>醮者祭之别名。<a id="a-BI"></a>礼典先着其义。<a id="a-BJ"></a>道陵因而修之。<a id="a-BK"></a>行其法者谓之祭酒。<a id="a-BL"></a>此是俗中术人之技。<a id="a-BM"></a>道士窃其法以求资养。<a id="a-BN"></a>本非道教之宗。<a id="a-BO"></a>此乃涉于鬼道神祇之理。<a id="a-BP"></a>俗谛妄情不无其事。<a id="a-BQ"></a>与夫邪巫阴阳卜筮郊祀尸祝之类也。<a id="a-BR"></a>行此法者自是太常所司。<a id="a-BS"></a>不合隶属司宾寺管僧尼。<a id="a-BT"></a>所以属司宾寺者。<a id="a-BU"></a>为佛法从西国来。<a id="a-BV"></a>同诸外客之例。<a id="a-BW"></a>道士元非是客。<a id="a-BX"></a>自然不合属司宾寺管。<a id="a-BY"></a>又行章醮祭祀之法。<a id="a-BZ"></a>即是司礼寺事。<a id="a-Ba"></a>但以寺观相对。<a id="a-Bb"></a>因此遂属司宾。<a id="a-Bc"></a>以实而论。<a id="a-Bd"></a>之只合郊社所管。<a id="a-Be"></a>又符者鬼箓。<a id="a-Bf"></a>行之于鬼神之道。<a id="a-Bg"></a>所以有验。<a id="a-Bh"></a>亦焉足怪焉。</p>
  <p id="aBi">公子涣焉疑释。<a id="a-Bj"></a>欣然而作拜首而谢曰。<a id="a-Bk"></a>仆习蓼甘辛居鲍忘臭。<a id="a-Bl"></a>沈澰弱丧积有岁年。<a id="a-Bm"></a>今属颓光西迈之晨。<a id="a-Bn"></a>方悟非狂东走之弊。<a id="a-Bo"></a>朝闻夕死有慰深心。<a id="a-Bp"></a>谨承命矣。<a id="a-Bq"></a>请遵斯旨。<a id="a-Br"></a>书绅自诫传诸将来。<a id="a-Bs"></a>使夫倒踬之徒革心于昏昧之俗。<a id="a-Bt"></a>弘通之士悬解于真如之理。<a id="a-Bu"></a>遂笔削为论。<a id="a-Bv"></a>贻诸后代。</p>
 </body>
</html>