<!doctype html>
<html id="z3IBWnd1Sz" data-ver="897">
 <head>
  <meta charset="utf-8">
  <meta author="玄疑">
  <meta library="龙藏">
  <meta catalog="此土著述">
  <meta period="唐">
 </head>
 <body>
  <h1 id="a1">甄正论卷中</h1>
  <p id="a2">公子曰。<a id="a-3"></a>天上无地诚亦有之。<a id="a-4"></a>天尊神力不无其实。<a id="a-5"></a>案此经文。<a id="a-6"></a>天尊当说度人经时。<a id="a-7"></a>七日七夜诸天日月。<a id="a-8"></a>璇玑玉衡一时停轮。<a id="a-9"></a>神风静默山海藏云。<a id="a-A"></a>天无浮翳四气朗清。<a id="a-B"></a>此则神力所致。<a id="a-C"></a>圣德灵感故得日月驻景以停运。<a id="a-D"></a>风云敛霭以澄清。<a id="a-E"></a>若非大圣孰能至此。</p>
  <p id="aF">先生曰。<a id="a-G"></a>无天尚解造天。<a id="a-H"></a>无地犹能立地。<a id="a-I"></a>日月任其笔削。<a id="a-J"></a>风云随其指挥。<a id="a-K"></a>确实论之。<a id="a-L"></a>并无其事。<a id="a-M"></a>且璇玑斡运金浑应象。<a id="a-N"></a>三百六十五度四分度之一。<a id="a-O"></a>十二交会昼夜百刻。<a id="a-P"></a>周旋潜转靡有少停。<a id="a-Q"></a>春秋二分冬夏两至。<a id="a-R"></a>纵有盈缩。<a id="a-S"></a>大数不亏如也。<a id="a-T"></a>簿蚀差时行次失度。<a id="a-U"></a>史必书之以表天事。<a id="a-V"></a>但日度稍长犹为吉应。<a id="a-W"></a>尚书史策以示将来。<a id="a-X"></a>况天一不转经七百刻。<a id="a-Y"></a>自有天地以来。<a id="a-Z"></a>未有若此之大瑞。<a id="a-a"></a>自合别饰史词光诸简牒。<a id="a-b"></a>典载不纪。<a id="a-c"></a>明并虚焉。<a id="a-d"></a>若言此之璇玑日月风云山海之等并论天上之天不是人间之天者。<a id="a-e"></a>且诸天上界咸无日月。<a id="a-f"></a>自然光明远近相曜。<a id="a-g"></a>以花开合为昼夜。<a id="a-h"></a>不与此土相同。<a id="a-i"></a>宋文明等但见此土日月山海。<a id="a-j"></a>谓诸天上还同此境亦有日月风云山海等物。<a id="a-k"></a>不知诸天之上元无此等。<a id="a-l"></a>圣教具详。<a id="a-m"></a>此可略示虚又明也。</p>
  <p id="an">公子曰。<a id="a-o"></a>上天无日月等。<a id="a-p"></a>先生辩之。<a id="a-q"></a>至如天尊说经。<a id="a-r"></a>利益实广。<a id="a-s"></a>经云。<a id="a-t"></a>天尊说度人经。<a id="a-u"></a>一遍一国男女聋病耳皆开聪。<a id="a-v"></a>二遍盲者目明。<a id="a-w"></a>三遍喑者能言。<a id="a-x"></a>四遍跛者能行。<a id="a-y"></a>及周十遍乃至妇人怀孕鸟兽含胎。<a id="a-z"></a>已生未生皆得生成。<a id="a-10"></a>地藏发泄金玉露形。<a id="a-11"></a>枯骨更生皆起成人。<a id="a-12"></a>以此言之。<a id="a-13"></a>神功大矣。</p>
  <p id="a14">先生曰。<a id="a-15"></a>余闻之。<a id="a-16"></a>有人寐而梦者。<a id="a-17"></a>于梦中又占其梦。<a id="a-18"></a>果如然也。<a id="a-19"></a>向已具论。<a id="a-1A"></a>子仍固执。<a id="a-1B"></a>何异占梦乎。<a id="a-1C"></a>余告子以上天下境胜劣不同。<a id="a-1D"></a>岂有盲聋喑跛之疾。<a id="a-1E"></a>亦无冢墓骸骨之秽。<a id="a-1F"></a>虽有死生之事。<a id="a-1G"></a>皆是变化所为。<a id="a-1H"></a>无产生之生。<a id="a-1I"></a>无尸死之死。<a id="a-1J"></a>今此经云天尊于始青天中说法。<a id="a-1K"></a>乃云一国男女。<a id="a-1L"></a>天上岂有国耶。<a id="a-1M"></a>又云。<a id="a-1N"></a>盲聋等病天上元无此疾。<a id="a-1O"></a>案此经文。<a id="a-1P"></a>元来不委上天善恶。<a id="a-1Q"></a>出自胸臆造此伪经。<a id="a-1R"></a>乃委巷之浮谈。<a id="a-1S"></a>非典实之雅论。<a id="a-1T"></a>虚伪之状。<a id="a-1U"></a>此又彰焉。</p>
  <p id="a1V">公子曰。<a id="a-1W"></a>先生所诠无非伪也。<a id="a-1X"></a>然则道法流行为日已久。<a id="a-1Y"></a>教迹匪一义理多门。<a id="a-1Z"></a>只如三世因果六道业缘。<a id="a-1a"></a>地狱天堂罪福报应。<a id="a-1b"></a>皎然不昧。<a id="a-1c"></a>岂徒言哉。</p>
  <p id="a1d">先生曰。<a id="a-1e"></a>此更虚也。<a id="a-1f"></a>天尊之事灵宝之经。<a id="a-1g"></a>首尾虚伪不可为证。<a id="a-1h"></a>道家宗旨莫过老经。<a id="a-1i"></a>次有庄周之书。<a id="a-1j"></a>兼取列寇之论。<a id="a-1k"></a>竟无三世之说。<a id="a-1l"></a>亦无因果之文。<a id="a-1m"></a>不明六道之宗。<a id="a-1n"></a>讵述业缘之义。<a id="a-1o"></a>地狱天堂了无辩处。<a id="a-1p"></a>罪福报应莫显其由。<a id="a-1q"></a>自余杂经咸是陆修静等盗窃佛经妄为安置。<a id="a-1r"></a>虽有名目殊无指归。<a id="a-1s"></a>余更别举例论之。<a id="a-1t"></a>道家称天尊说经在尧舜以前上皇之代。<a id="a-1u"></a>其时淳风尚质醨俗未萠。<a id="a-1v"></a>人无矫妄之心。<a id="a-1w"></a>时有无为之化。<a id="a-1x"></a>老子说经当衰周之末。<a id="a-1y"></a>帝王之季。<a id="a-1z"></a>君昏于上臣乱于下。<a id="a-20"></a>征伐不由天子。<a id="a-21"></a>礼乐出自诸侯。<a id="a-22"></a>以大陵小恃强侵弱。<a id="a-23"></a>人怀狙诈俗变浇浮。<a id="a-24"></a>何因天尊当淳朴之日。<a id="a-25"></a>乃说地狱天堂罪福因果。<a id="a-26"></a>三世六道应报业缘。<a id="a-27"></a>老子当浇醨之代。<a id="a-28"></a>乃说无为无事恬淡清虚雌柔寡欲逗机之义。<a id="a-29"></a>何其爽欤。<a id="a-2A"></a>以理推之。<a id="a-2B"></a>虚伪非谬。</p>
  <p id="a2C">公子曰。<a id="a-2D"></a>先代天尊先生执伪。<a id="a-2E"></a>后之静信复岂妄哉。<a id="a-2F"></a>请少详之。<a id="a-2G"></a>无为孟浪。<a id="a-2H"></a>案道经云。<a id="a-2I"></a>乐静信宿禀仙才早殖德本。<a id="a-2J"></a>功满行就道证天尊。<a id="a-2K"></a>大弘教迹广演经论。<a id="a-2L"></a>岂并伪耶。</p>
  <p id="a2M">先生曰。<a id="a-2N"></a>上古本无。<a id="a-2O"></a>犹能伪造元始。<a id="a-2P"></a>下代同伪。<a id="a-2Q"></a>岂不解假立天尊。<a id="a-2R"></a>公子前惑其本今迷其末。<a id="a-2S"></a>诬其源而溯其流。<a id="a-2T"></a>曷可得耶。<a id="a-2U"></a>此宋文明等为元始立天尊。<a id="a-2V"></a>自知无据。<a id="a-2W"></a>为佛经说释迦弃储后之位出家修道证得佛果。<a id="a-2X"></a>遂伪立乐静信修道证得天尊。<a id="a-2Y"></a>兼说经教具信因果等事。<a id="a-2Z"></a>趋日避影重觉心劳欲隐而彰伪迹逾显。<a id="a-2a"></a>非唯外无俗学。<a id="a-2b"></a>不明得姓因由。<a id="a-2c"></a>亦乃内无识智。<a id="a-2d"></a>不悟立主虚伪。<a id="a-2e"></a>且乐氏之姓出自乐正子春。<a id="a-2f"></a>子春者殷之掌乐之官。<a id="a-2g"></a>因官命氏后为乐姓。<a id="a-2h"></a>年岁近远捡验可知。<a id="a-2i"></a>若静信实得天尊当殷之末代周之首年商书周书何为不载。<a id="a-2j"></a>史纪洞纪何故不书。<a id="a-2k"></a>又鞫静信所化之域。<a id="a-2l"></a>竟无其所。<a id="a-2m"></a>东至日窟。<a id="a-2n"></a>西穷月竁。<a id="a-2o"></a>北指玄洲。<a id="a-2p"></a>南临丹浦。<a id="a-2q"></a>推究境土并无静信所都。<a id="a-2r"></a>可谓语薜荔于长流。<a id="a-2s"></a>足惊视听之说。<a id="a-2t"></a>蔕芙蕖于乔木。<a id="a-2u"></a>殊为理外之谈。<a id="a-2v"></a>徒怀挟弹之心。<a id="a-2w"></a>宁知陷阱之毙。</p>
  <p id="a2x">公子曰。<a id="a-2y"></a>元始法身静信报果。<a id="a-2z"></a>咸云。<a id="a-30"></a>假伪无一实存在于下愚。<a id="a-31"></a>不无二惑。<a id="a-32"></a>窃凭书史。<a id="a-33"></a>敢立实宗。<a id="a-34"></a>轻忤高怀。<a id="a-35"></a>伏垂矜恕。</p>
  <p id="a36">先生曰。<a id="a-37"></a>子何言之过也。<a id="a-38"></a>余少阅坟典长讨名理。<a id="a-39"></a>年过知命研几不疲。<a id="a-3A"></a>傍瞻宇宙之间。<a id="a-3B"></a>叹言论之无偶。<a id="a-3C"></a>俯观时代之上。<a id="a-3D"></a>恨知音之盖稀。<a id="a-3E"></a>向与子谈未摅怀抱。<a id="a-3F"></a>若能架虚成实变伪为真。<a id="a-3G"></a>此则功侔造化之功。<a id="a-3H"></a>力迈陶钧之力。<a id="a-3I"></a>希一清耳。<a id="a-3J"></a>子薄言焉。</p>
  <p id="a3K">公子曰。<a id="a-3L"></a>先生以天尊书史不载以为虚妄。<a id="a-3M"></a>在于仆也诚亦如然。<a id="a-3N"></a>只如灵宝之经。<a id="a-3O"></a>典记具载。<a id="a-3P"></a>岂亦伪乎。<a id="a-3Q"></a>案吴楚春秋及越绝书。<a id="a-3R"></a>咸云。<a id="a-3S"></a>禹治洪水。<a id="a-3T"></a>至牧德之山。<a id="a-3U"></a>见神人焉。<a id="a-3V"></a>谓禹曰。<a id="a-3W"></a>劳子之形。<a id="a-3X"></a>役子之虑。<a id="a-3Y"></a>以治洪水。<a id="a-3Z"></a>无乃怠乎。<a id="a-3a"></a>禹知是神人。<a id="a-3b"></a>再拜请诲。<a id="a-3c"></a>神人曰。<a id="a-3d"></a>我有灵宝五符。<a id="a-3e"></a>以役蛟龙水豹。<a id="a-3f"></a>子能持之不日而就。<a id="a-3g"></a>禹稽首而请。<a id="a-3h"></a>因而授之而诫禹曰。<a id="a-3i"></a>事毕可秘之于灵山。<a id="a-3j"></a>勿传人代。<a id="a-3k"></a>禹遂用之其功大就。<a id="a-3l"></a>事毕乃藏之于洞庭苞山之穴。<a id="a-3m"></a>至吴王阖闾之时。<a id="a-3n"></a>有龙威丈人。<a id="a-3o"></a>于洞庭之苞山得此五符。<a id="a-3p"></a>献之于吴王。<a id="a-3q"></a>阖闾吴王得之。<a id="a-3r"></a>示诸群臣莫能识之。<a id="a-3s"></a>闻鲁孔丘者。<a id="a-3t"></a>博达好古多所。<a id="a-3u"></a>该览。<a id="a-3v"></a>令使赍五符以问孔丘曰。<a id="a-3w"></a>吴王闲居。<a id="a-3x"></a>有赤乌衔此书以至王所。<a id="a-3y"></a>莫识其文。<a id="a-3z"></a>故令远问。<a id="a-40"></a>孔丘见之而答使者曰。<a id="a-41"></a>丘闻之。<a id="a-42"></a>禹治洪水。<a id="a-43"></a>于牧德之山遇神人。<a id="a-44"></a>授以灵宝五符。<a id="a-45"></a>后藏之于洞庭之苞山。<a id="a-46"></a>君王所得。<a id="a-47"></a>无乃是乎。<a id="a-48"></a>赤乌之事丘即未详。<a id="a-49"></a>先是江左童谣云。<a id="a-4A"></a>禹治洪水。<a id="a-4B"></a>得五符藏之洞庭苞山。<a id="a-4C"></a>湖龙威丈人窃禹书得吾书者丧国庐。<a id="a-4D"></a>寻而吴果灭矣。<a id="a-4E"></a>此则事迹分明书史具载。<a id="a-4F"></a>谓之虚也。<a id="a-4G"></a>言何玷欤。</p>
  <p id="a4H">先生于是咍然而笑谓公子曰。<a id="a-4I"></a>向子泻河汉之词。<a id="a-4J"></a>发雷霆之向。<a id="a-4K"></a>谓纵坚白之辩。<a id="a-4L"></a>乃肆染素之谈。<a id="a-4M"></a>以此而观。<a id="a-4N"></a>言何容易。<a id="a-4O"></a>向共子论灵宝经伪。<a id="a-4P"></a>未曾说灵宝符非。<a id="a-4Q"></a>若得引符证经。<a id="a-4R"></a>亦可指火为水。<a id="a-4S"></a>况吴楚春秋近代始撰。<a id="a-4T"></a>越绝之书修非尚古。<a id="a-4U"></a>纵将为实不得例经。<a id="a-4V"></a>且符题灵宝。<a id="a-4W"></a>显此符之有灵。<a id="a-4X"></a>效验可凭。<a id="a-4Y"></a>堪为宝重。<a id="a-4Z"></a>此表符之功。<a id="a-4a"></a>用非摽经之妙宗。<a id="a-4b"></a>自是鬼神之箓术数之事。<a id="a-4c"></a>岂以道陵之符。<a id="a-4d"></a>妄云老子所授。<a id="a-4e"></a>乃将夏后符本。<a id="a-4f"></a>勒为老子之符。<a id="a-4g"></a>冀成灵宝。<a id="a-4h"></a>经实比类而说。<a id="a-4i"></a>足可知之。<a id="a-4j"></a>且三坟五典。<a id="a-4k"></a>唐虞以上之事。<a id="a-4l"></a>述易修诗。<a id="a-4m"></a>孔丘姬朝始撰。<a id="a-4n"></a>岂以坟典俱曰俗书。<a id="a-4o"></a>证是宣尼所作。<a id="a-4p"></a>以此喻彼。<a id="a-4q"></a>昭然可知。<a id="a-4r"></a>又灵宝之事有其二义。<a id="a-4s"></a>若越绝等书在宋文明前造。<a id="a-4t"></a>则文明等取符上灵宝之目伪题所撰之经。<a id="a-4u"></a>若于文明后修此之二书亦皆虚伪。<a id="a-4v"></a>妄创五符之迹。<a id="a-4w"></a>用证灵宝经题。<a id="a-4x"></a>以事参之前后咸伪。<a id="a-4y"></a>又云。<a id="a-4z"></a>吴王得符俄丧其国。<a id="a-50"></a>此乃凶妖之书。<a id="a-51"></a>岂曰慈悲之教。<a id="a-52"></a>殒身灭国寔由灵宝之符。<a id="a-53"></a>夫子徒欲光扬。<a id="a-54"></a>讵能掩其灾祸。<a id="a-55"></a>饰词崇伪若得骊珠。<a id="a-56"></a>讨本究源乃成鱼目。<a id="a-57"></a>斯言之玷。<a id="a-58"></a>返属子焉。</p>
  <p id="a59">公子曰。<a id="a-5A"></a>灵宝教伪既如所言。<a id="a-5B"></a>老子之书岂亦称伪。<a id="a-5C"></a>至如化胡成佛。<a id="a-5D"></a>事迹显然。<a id="a-5E"></a>尹喜之传具陈出塞之说。<a id="a-5F"></a>备载元始内传化胡之经咸述所因。<a id="a-5G"></a>非无故实。</p>
  <p id="a5H">先生曰。<a id="a-5I"></a>此又伪于灵宝矣。<a id="a-5J"></a>且老子仕周为柱下史。<a id="a-5K"></a>后遂西之流沙至函谷关。<a id="a-5L"></a>为关令尹喜演黄帝书。<a id="a-5M"></a>重广其文。<a id="a-5N"></a>为道德二篇上下两卷。<a id="a-5O"></a>论修身理国诫刚守雌挫锐解纷行慈俭谦下之道。<a id="a-5P"></a>成五千余言。<a id="a-5Q"></a>尹喜又录老子与喜谈论言旨。<a id="a-5R"></a>为西升记。<a id="a-5S"></a>其中后人更增加其文参糅佛义。<a id="a-5T"></a>大旨略与道经微同。<a id="a-5U"></a>多说人身心情性禀生之事修养之理夭寿之由。<a id="a-5V"></a>后人又改记为经。<a id="a-5W"></a>此经首章云。<a id="a-5X"></a>老子西升。<a id="a-5Y"></a>闻道竺干有古先生。<a id="a-5Z"></a>不生不灭善入无为绵绵长存。<a id="a-5a"></a>是以升就经末又云。<a id="a-5b"></a>老子谓尹喜曰。<a id="a-5c"></a>古先生者。<a id="a-5d"></a>吾之师也。<a id="a-5e"></a>还乎无名吾今升就亦返一源。<a id="a-5f"></a>参验此言。<a id="a-5g"></a>足明老子知有释迦。<a id="a-5h"></a>所以舍官西赴。<a id="a-5i"></a>还乎无名者涅槃之理。<a id="a-5j"></a>返一源者不二之称。<a id="a-5k"></a>一中之本真如之体也。<a id="a-5l"></a>吾之师者。<a id="a-5m"></a>老子将就释迦抠衣学道。<a id="a-5n"></a>故遥尊曰师。<a id="a-5o"></a>并是老子西升经文既称佛是己师。<a id="a-5p"></a>如何翻云化胡为佛。<a id="a-5q"></a>若老子本拟往天竺化胡。<a id="a-5r"></a>何所回避而言。<a id="a-5s"></a>闻道竺干有古先生善入无为。<a id="a-5t"></a>化胡之义。<a id="a-5u"></a>此其虚也。<a id="a-5v"></a>但其文合云乾竺。<a id="a-5w"></a>乾者天也。<a id="a-5x"></a>故易【图】</p>
  <p id="a5y"></p>
  <p id="a5z">二卦以象天地。<a id="a-60"></a>足知乾者天之谓也。<a id="a-61"></a>后人抄写误升竺字于干字之上。<a id="a-62"></a>故云竺干。<a id="a-63"></a>又案西蕃葱岭以西至于西海。<a id="a-64"></a>东西南北唯有五天。<a id="a-65"></a>无竺干之国。<a id="a-66"></a>明是后代传写误也。<a id="a-67"></a>老子不化胡之迹。<a id="a-68"></a>居然可知。<a id="a-69"></a>其尹喜传老子出塞记及文始内传。<a id="a-6A"></a>并是近代道士等见佛法兴盛俗薄其教。<a id="a-6B"></a>苟怀姤忌伪造此等文书云。<a id="a-6C"></a>老子化胡成佛。<a id="a-6D"></a>今直据化胡之文。<a id="a-6E"></a>足以显经本伪。<a id="a-6F"></a>案史记及前汉书西夷传。<a id="a-6G"></a>诸蕃部落各殊。<a id="a-6H"></a>一蕃之中又分数部。<a id="a-6I"></a>西蕃之国咸悉城居。<a id="a-6J"></a>国号蕃名其数极众。<a id="a-6K"></a>月支疏勒碎叶铁勒大夏大宛居延休屠波斯。<a id="a-6L"></a>天竺。<a id="a-6M"></a>略举大数。<a id="a-6N"></a>子细甚多。<a id="a-6O"></a>天竺之中东西南北及中分为五国。<a id="a-6P"></a>国号天竺。<a id="a-6Q"></a>人曰婆罗门。<a id="a-6R"></a>与胡境相去向有万里。<a id="a-6S"></a>若老子亲化婆罗门成佛。<a id="a-6T"></a>不应经云化胡。<a id="a-6U"></a>况释迦本是中天竺国太子。<a id="a-6V"></a>元自未登王位。<a id="a-6W"></a>何得经云佛是胡国王。<a id="a-6X"></a>验此经文再三皆妄。<a id="a-6Y"></a>良由宋文明等以佛法至此百姓归依。<a id="a-6Z"></a>遂伪造化胡之经云。<a id="a-6a"></a>佛是老子化作。<a id="a-6b"></a>诬惑聋俗欲令敬奉。<a id="a-6c"></a>又宋文明等生长江滨不谙西域。<a id="a-6d"></a>传闻西是胡国。<a id="a-6e"></a>乃疑佛亦是胡。<a id="a-6f"></a>复闻佛是王种。<a id="a-6g"></a>还谓佛是国王。<a id="a-6h"></a>望风伪造此经论。<a id="a-6i"></a>说化胡之事。<a id="a-6j"></a>国名王号殊不相当。<a id="a-6k"></a>何异肝胆楚越。<a id="a-6l"></a>以经验国虚伪自分。<a id="a-6m"></a>不待言谈方辩假妄。</p>
  <p id="a6n">公子曰。<a id="a-6o"></a>若也此经是伪。<a id="a-6p"></a>何得云老子为胡王及群臣说涅槃法华华严金光明等经。<a id="a-6q"></a>经今见实。<a id="a-6r"></a>岂曰虚乎。</p>
  <p id="a6s">先生曰。<a id="a-6t"></a>化胡本妄说经是虚。<a id="a-6u"></a>此不合疑。<a id="a-6v"></a>子何蔽也。<a id="a-6w"></a>且涅槃等经。<a id="a-6x"></a>并是佛说。<a id="a-6y"></a>各有缘起具论法相。<a id="a-6z"></a>诠因果于三世。<a id="a-70"></a>明罪福于六道。<a id="a-71"></a>辩报应之业。<a id="a-72"></a>显真如之理。<a id="a-73"></a>旨意不论化胡。<a id="a-74"></a>何关老子所说。<a id="a-75"></a>宋文明等元来未窃佛法。<a id="a-76"></a>谓如道经义趣。<a id="a-77"></a>妄云老子所说。<a id="a-78"></a>推寻本迹何大狂疏。<a id="a-79"></a>凡所述作须委由绪。<a id="a-7A"></a>故双林示灭。<a id="a-7B"></a>三藏开结集之宗。<a id="a-7C"></a>两楹梦奠。<a id="a-7D"></a>十哲撰纪言之论。<a id="a-7E"></a>姬文拘羑。<a id="a-7F"></a>明夷之义载敷。<a id="a-7G"></a>马迁下狱。<a id="a-7H"></a>太史之书方着。<a id="a-7I"></a>咸有所以非无表明。<a id="a-7J"></a>修静辈江左庸流素蓄邪见。<a id="a-7K"></a>徒知心矫岂悟迹虚。<a id="a-7L"></a>案前汉书。<a id="a-7M"></a>武帝元狩中。<a id="a-7N"></a>遣霍去病讨丐奴。<a id="a-7O"></a>至皋兰过居延斩首大获。<a id="a-7P"></a>昆耶王杀休屠王。<a id="a-7Q"></a>将其众五万来降获金人。<a id="a-7R"></a>帝以为神列于甘泉宫。<a id="a-7S"></a>及开西域遣张骞使大夏还传其傍有身毒国。<a id="a-7T"></a>身毒名天竺。<a id="a-7U"></a>始闻有浮图之教至哀帝元寿元年。<a id="a-7V"></a>博士景宪受大月氏王使伊存口授浮图之经。<a id="a-7W"></a>此并佛法东流之渐。<a id="a-7X"></a>何因不说老子化胡之事。<a id="a-7Y"></a>若化胡不虚史传自然合录。<a id="a-7Z"></a>直以元无此事。<a id="a-7a"></a>虚状不可妄书。</p>
  <p id="a7b">公子曰。<a id="a-7c"></a>化胡之经先生称伪。<a id="a-7d"></a>何为唐朝昊天观道士尹文操奉敕修老子圣纪。<a id="a-7e"></a>引化胡等经传云。<a id="a-7f"></a>老子化身乘六牙白象。<a id="a-7g"></a>从日中下降净饭王宫。<a id="a-7h"></a>入摩耶夫人胎中。<a id="a-7i"></a>生而作佛。<a id="a-7j"></a>据此所说。<a id="a-7k"></a>佛即老子应身。<a id="a-7l"></a>何妨实说经也。</p>
  <p id="a7m">先生不觉卢胡久之而叹曰。<a id="a-7n"></a>斯言之过。<a id="a-7o"></a>致子惑焉。<a id="a-7p"></a>但老子当过关日。<a id="a-7q"></a>自云。<a id="a-7r"></a>竺干有古先生。<a id="a-7s"></a>方将撤轫金河里粮玉塞。<a id="a-7t"></a>经履砂硕跋涉山川。<a id="a-7u"></a>百舍忘疲一心访道。<a id="a-7v"></a>远慕圣德遥尊曰师。<a id="a-7w"></a>今化胡经中自身作佛。<a id="a-7x"></a>前后乖谬吾谁的从。<a id="a-7y"></a>验西升之首章。<a id="a-7z"></a>类化胡之末句。<a id="a-80"></a>彼谈此说终始参差。<a id="a-81"></a>良为构虚词多舛误。<a id="a-82"></a>且老聃之适竺干藉其释迦盛德。<a id="a-83"></a>准此佛生已久。<a id="a-84"></a>声闻远被东周。<a id="a-85"></a>老聃慕义钦风。<a id="a-86"></a>驱车以之西上。<a id="a-87"></a>而云至彼之后身方入胎。<a id="a-88"></a>伪在目前。<a id="a-89"></a>讵烦言辩。<a id="a-8A"></a>作伪心劳踪迹彰露。<a id="a-8B"></a>既云乘象入胎变身为佛。<a id="a-8C"></a>如何复说老子化胡。<a id="a-8D"></a>必其入胎不虚降生有实。<a id="a-8E"></a>老子身已作佛遣谁相化。<a id="a-8F"></a>即是伯阳自生为佛。<a id="a-8G"></a>何关伯阳化胡成佛。<a id="a-8H"></a>案此化胡入胎两皆是妄说经之事一概咸虚。<a id="a-8I"></a>设令老子实入母胎受生作佛。<a id="a-8J"></a>佛是老子应身。<a id="a-8K"></a>即是道门宗祖。<a id="a-8L"></a>道士等自合削发染衣宜从缁侣。<a id="a-8M"></a>变枭声于秽向。<a id="a-8N"></a>革狼顾于邪心。<a id="a-8O"></a>而乃毁五乘之圣文。<a id="a-8P"></a>誉三张之鄙教。<a id="a-8Q"></a>践迷涂而踠足。<a id="a-8R"></a>泛欲海以沈艎。<a id="a-8S"></a>不复本以归宗。<a id="a-8T"></a>良为此经先伪。</p>
  <p id="a8U">公子曰。<a id="a-8V"></a>此又云伪仆何言哉。<a id="a-8W"></a>但道法之兴基于遂古。<a id="a-8X"></a>教门宏远宗致幽深。<a id="a-8Y"></a>其谈咏者重玄。<a id="a-8Z"></a>所归依者三宝。<a id="a-8a"></a>正真大道无上福田。<a id="a-8b"></a>修而行之咸蒙利益。<a id="a-8c"></a>或控青鸾于上汉。<a id="a-8d"></a>或驾白鹤以冲天。<a id="a-8e"></a>御辩气以宣游。<a id="a-8f"></a>蹑云网而飞步。<a id="a-8g"></a>此并史传之所载。<a id="a-8h"></a>吾子奚可诘焉。</p>
  <p id="a8i">先生从容而答曰。<a id="a-8j"></a>夫子向来所立。<a id="a-8k"></a>咸舍实以凭虚。<a id="a-8l"></a>亦背正而扶伪。<a id="a-8m"></a>余谓子知前迷而后悟。<a id="a-8n"></a>识今是而昨非。<a id="a-8o"></a>反乃捧萤光以比日。<a id="a-8p"></a>策蹇足以齐骏。<a id="a-8q"></a>用兹拟议何不量力者欤。<a id="a-8r"></a>道之为教。<a id="a-8s"></a>诚亦多涂。<a id="a-8t"></a>本自一气派成万汇。<a id="a-8u"></a>子云遂古。<a id="a-8v"></a>此不虚谈。<a id="a-8w"></a>自二仪象着三才位形。<a id="a-8x"></a>同禀一道虚而能通。<a id="a-8y"></a>辩之在人人外无道。<a id="a-8z"></a>用之则见舍之则隐。<a id="a-90"></a>契会斯理谓之得道。<a id="a-91"></a>能体之者免于灾横。<a id="a-92"></a>顺生而寿。<a id="a-93"></a>苟违斯理必罗殃咎。<a id="a-94"></a>逆生而夭。<a id="a-95"></a>故老子云。<a id="a-96"></a>外其身而身存。<a id="a-97"></a>庄子云。<a id="a-98"></a>杀生者不死此顺生也。<a id="a-99"></a>老子云。<a id="a-9A"></a>吾所以有大患为吾有身。<a id="a-9B"></a>庄子云。<a id="a-9C"></a>生生者不生。<a id="a-9D"></a>此逆生也。<a id="a-9E"></a>外身者。<a id="a-9F"></a>谓不自贵有己身。<a id="a-9G"></a>不陵人傲物。<a id="a-9H"></a>不贪声色人我滋味等法。<a id="a-9I"></a>众共推之。<a id="a-9J"></a>免于患难终其寿考。<a id="a-9K"></a>此杀生者不死也。<a id="a-9L"></a>有身者。<a id="a-9M"></a>自贵有己身。<a id="a-9N"></a>陵人傲物。<a id="a-9O"></a>贪声色财利以资奉其身。<a id="a-9P"></a>生益其生为物所患。<a id="a-9Q"></a>身受折辱婴于患祸夭其天年。<a id="a-9R"></a>此生生者不生也。<a id="a-9S"></a>此以人行论道若以国论者。<a id="a-9T"></a>君主去奢侈屏声色。<a id="a-9U"></a>卑宫室薄赋敛。<a id="a-9V"></a>省徭役劝农桑。<a id="a-9W"></a>君上垂拱而逸。<a id="a-9X"></a>臣下鼓腹而乐。<a id="a-9Y"></a>上下交泰风雨以时。<a id="a-9Z"></a>日月贞明祚历长远。<a id="a-9a"></a>此外其身而身存。<a id="a-9b"></a>尧舜是也。<a id="a-9c"></a>君主奢侈憍泰崇饰宫室。<a id="a-9d"></a>耽爱声色徭赋繁重。<a id="a-9e"></a>头会箕敛劳苦生人。<a id="a-9f"></a>法令滋章杀戮非罪。<a id="a-9g"></a>风雨愆时星辰失度。<a id="a-9h"></a>君昏于上臣扰于下。<a id="a-9i"></a>盗贼交起宗社倾灭。<a id="a-9j"></a>此为有身。<a id="a-9k"></a>桀纣是也。<a id="a-9l"></a>修之于行谓之身道。<a id="a-9m"></a>行之于国谓之化道。<a id="a-9n"></a>故孔安国云。<a id="a-9o"></a>伏牺神农黄帝之书。<a id="a-9p"></a>谓之三坟。<a id="a-9q"></a>言大道也。<a id="a-9r"></a>少昊颛顼高辛唐虞之书。<a id="a-9s"></a>谓之五典。<a id="a-9t"></a>言常道也。<a id="a-9u"></a>故老经云。<a id="a-9v"></a>道可道非常道。<a id="a-9w"></a>又云。<a id="a-9x"></a>大道废有仁义。<a id="a-9y"></a>则明道家之道斯之谓矣。<a id="a-9z"></a>君能体道无为则时邕俗泰。<a id="a-A0"></a>人能体道无为则全生保寿。<a id="a-A1"></a>寿有三等。<a id="a-A2"></a>上寿百二十岁。<a id="a-A3"></a>中寿百岁。<a id="a-A4"></a>下寿八十岁。<a id="a-A5"></a>所言不死者。<a id="a-A6"></a>终其三寿不为夭死。<a id="a-A7"></a>子云谈咏重玄者。<a id="a-A8"></a>即老经云。<a id="a-A9"></a>玄之又玄。<a id="a-AA"></a>此明徼妙两观同出一心之妄。<a id="a-AB"></a>见此见彼识辩心生。<a id="a-AC"></a>推寻识辩之心竟无的主。<a id="a-AD"></a>此事冥昧不可了知。<a id="a-AE"></a>故云玄也。<a id="a-AF"></a>玄者深远冥昧之称。<a id="a-AG"></a>又玄者则此冥昧之理。<a id="a-AH"></a>亦不可得。<a id="a-AI"></a>更复冥昧深远。<a id="a-AJ"></a>故云又玄。<a id="a-AK"></a>此老子无慧心圣智。<a id="a-AL"></a>不能鉴幽达微。<a id="a-AM"></a>故致此疑也。<a id="a-AN"></a>子云归依三宝者道家伪经无三宝之义。<a id="a-AO"></a>唯老子经文有三宝。<a id="a-AP"></a>经云。<a id="a-AQ"></a>我有三宝。<a id="a-AR"></a>宝而持之。<a id="a-AS"></a>一曰慈。<a id="a-AT"></a>二曰俭。<a id="a-AU"></a>三曰不敢为天下先。<a id="a-AV"></a>此意慈者慈悲愍念之理。<a id="a-AW"></a>俭者廉恕不贪之义。<a id="a-AX"></a>不敢为天下先者。<a id="a-AY"></a>谦退卑敬之行。<a id="a-AZ"></a>若此三者依而行之。<a id="a-Aa"></a>诚亦有益于行。<a id="a-Ab"></a>是俗中仁恕廉让之道。<a id="a-Ac"></a>谦光济物之德。<a id="a-Ad"></a>归依此宝实是人中善人。<a id="a-Ae"></a>竟无因果业报之理。<a id="a-Af"></a>道家每朝礼此三宝。<a id="a-Ag"></a>未知有何功德。<a id="a-Ah"></a>又云。<a id="a-Ai"></a>正真大道。<a id="a-Aj"></a>正者不偏之义。<a id="a-Ak"></a>真者非假之状。<a id="a-Al"></a>大者广博之名。<a id="a-Am"></a>道者虚通之理。<a id="a-An"></a>言此行之道。<a id="a-Ao"></a>正而不偏。<a id="a-Ap"></a>真而不假。<a id="a-Aq"></a>大而能广。<a id="a-Ar"></a>推而验之。<a id="a-As"></a>并是假号。<a id="a-At"></a>道者通理本无识性。<a id="a-Au"></a>由人行之可偏可正。<a id="a-Av"></a>故云。<a id="a-Aw"></a>道可左可右。<a id="a-Ax"></a>明无定正也。<a id="a-Ay"></a>真假之状人所目之在于理中何真何假。<a id="a-Az"></a>此非真也。<a id="a-B0"></a>广狭之相系之在心。<a id="a-B1"></a>心外无道。<a id="a-B2"></a>又不大矣。<a id="a-B3"></a>故云。<a id="a-B4"></a>道大天大地大王大。<a id="a-B5"></a>域中有四大王居一焉。<a id="a-B6"></a>域者界域。<a id="a-B7"></a>谓人居止之境也。<a id="a-B8"></a>道无定质。<a id="a-B9"></a>因人行显不出人境。<a id="a-BA"></a>故与天地人三才齐其大小。<a id="a-BB"></a>轮转生死之域。<a id="a-BC"></a>邅回世谛之间。<a id="a-BD"></a>妄号正真虚名大道。<a id="a-BE"></a>有名无实何其谬乎。<a id="a-BF"></a>又云无上福田者。<a id="a-BG"></a>夫道用舍由人无别。<a id="a-BH"></a>主宰周旋不越人境。<a id="a-BI"></a>何有无上之能。<a id="a-BJ"></a>又福田之名道书不载。<a id="a-BK"></a>事出释典偷窃伪安。<a id="a-BL"></a>道纵修行不离生死。<a id="a-BM"></a>驾鹤冲天。<a id="a-BN"></a>五千元无此说。<a id="a-BO"></a>控鸾上汉。<a id="a-BP"></a>七篇曾不涉言。<a id="a-BQ"></a>此出神仙传中。<a id="a-BR"></a>岂关老庄之旨。<a id="a-BS"></a>但仙由芝术之力。<a id="a-BT"></a>兼资丹液之功。<a id="a-BU"></a>非是薰修。<a id="a-BV"></a>何关于道。<a id="a-BW"></a>且神仙之传多涉虚诬。<a id="a-BX"></a>祗如汉淮南王安坐犯下狱自杀。<a id="a-BY"></a>神仙传说云。<a id="a-BZ"></a>得八公之术白日升天。<a id="a-Ba"></a>又晋朝嵇叔夜被钟会谮见诛斩于都市。<a id="a-Bb"></a>神仙传乃云得仙。<a id="a-Bc"></a>汉书晋书咸有列传神仙之类。<a id="a-Bd"></a>即此之流。<a id="a-Be"></a>不足可凭。<a id="a-Bf"></a>又子云御辩气以宣游者。<a id="a-Bg"></a>庄周逍遥篇。<a id="a-Bh"></a>破健羡之情。<a id="a-Bi"></a>斥神仙之术。<a id="a-Bj"></a>虽云列子御风。<a id="a-Bk"></a>无风则止不能无待。<a id="a-Bl"></a>况乎龙凤哉。<a id="a-Bm"></a>自非乘天地之正。<a id="a-Bn"></a>御六气之辩。<a id="a-Bo"></a>方始无待。<a id="a-Bp"></a>此是庄周寓言。<a id="a-Bq"></a>假托而说用杜希求之心。<a id="a-Br"></a>非谓实有然也。<a id="a-Bs"></a>蹑云网者。<a id="a-Bt"></a>灵宝玉京山伪经步虚词云。<a id="a-Bu"></a>旋行蹑云网。<a id="a-Bv"></a>乘虚步玄纪。<a id="a-Bw"></a>此是道陵修静等伪造云。<a id="a-Bx"></a>天尊在玄都玉京山说法讫。<a id="a-By"></a>诸天真人围绕天尊。<a id="a-Bz"></a>蹑云霞之上赞咏而行。<a id="a-C0"></a>谓之步虚。<a id="a-C1"></a>此是伪经。<a id="a-C2"></a>前已破讫。<a id="a-C3"></a>何得引伪还证伪耶。</p>
  <p id="aC4">公子又云。<a id="a-C5"></a>此伪敢不闻命。<a id="a-C6"></a>据实经证先生许乎。</p>
  <p id="aC7">先生曰焉不许哉。</p>
  <p id="aC8">公子曰。<a id="a-C9"></a>西升之经老子所说不同。<a id="a-CA"></a>灵宝天尊之伪与佛经事迹颇亦相参。<a id="a-CB"></a>经云。<a id="a-CC"></a>老子说学道成圣积行艰苦。<a id="a-CD"></a>故云。<a id="a-CE"></a>动则经再劫自惟甚苦勤。<a id="a-CF"></a>此则具论劫数之事。<a id="a-CG"></a>何可异焉。</p>
  <p id="aCH">先生曰。<a id="a-CI"></a>西升之记。<a id="a-CJ"></a>诚老子所说。<a id="a-CK"></a>后人加增佛事杂糅其文。<a id="a-CL"></a>案老子道德二篇。<a id="a-CM"></a>元无劫数之旨。<a id="a-CN"></a>何因西升记内即有劫数之名。<a id="a-CO"></a>又此土书史。<a id="a-CP"></a>并无劫事。<a id="a-CQ"></a>道家所说与俗颇同。<a id="a-CR"></a>咸云。<a id="a-CS"></a>天地未分之前混沌无形。<a id="a-CT"></a>二仪开后物象方着。<a id="a-CU"></a>本无劫坏劫成之义。<a id="a-CV"></a>且佛法未融东夏之前。<a id="a-CW"></a>此土唯有劫杀劫贼之事。<a id="a-CX"></a>无劫数劫名之文。<a id="a-CY"></a>此记所论劫者。<a id="a-CZ"></a>佛经至此之后。<a id="a-Ca"></a>道士等盗窃佛经之劫加增西升记。<a id="a-Cb"></a>文欲参乱佛劫。<a id="a-Cc"></a>以代混沌之说。<a id="a-Cd"></a>案道德经云。<a id="a-Ce"></a>道生一。<a id="a-Cf"></a>一生二。<a id="a-Cg"></a>二生三。<a id="a-Ch"></a>三生万物。<a id="a-Ci"></a>此老子说。<a id="a-Cj"></a>天地开辟之初。<a id="a-Ck"></a>万物着形之始。<a id="a-Cl"></a>言道生元气。<a id="a-Cm"></a>元气生天地。<a id="a-Cn"></a>天地生人及阴阳。<a id="a-Co"></a>阴阳生万物。<a id="a-Cp"></a>此一生二。<a id="a-Cq"></a>二生三。<a id="a-Cr"></a>三生万物也。<a id="a-Cs"></a>则与俗书所说大纲略同。<a id="a-Ct"></a>老子若知劫初之因。<a id="a-Cu"></a>何故不说前劫坏而此劫生。<a id="a-Cv"></a>而言道生一。<a id="a-Cw"></a>以彼证此。<a id="a-Cx"></a>明是参糅佛劫不惑。<a id="a-Cy"></a>至于灵宝伪经。<a id="a-Cz"></a>亦具论劫事。<a id="a-D0"></a>并是修静等盗写佛经以益其数。<a id="a-D1"></a>此亦可知。</p>
  <p id="aD2">公子曰。<a id="a-D3"></a>西升论劫。<a id="a-D4"></a>子谓后人增加所说。<a id="a-D5"></a>因果罪福修善攘灾。<a id="a-D6"></a>不无其事。<a id="a-D7"></a>至于行道建斋威仪整肃。<a id="a-D8"></a>则有三箓祈请三元大献。<a id="a-D9"></a>次则明真涂炭灵宝自然。<a id="a-DA"></a>科仪严密不谢佛教。<a id="a-DB"></a>欲以为非讵能离间。</p>
  <p id="aDC">先生曰。<a id="a-DD"></a>道家因果老子不诠。<a id="a-DE"></a>说在伪经灵宝之部。<a id="a-DF"></a>事非道典迹是佛经。<a id="a-DG"></a>修静文明潜为盗窃前以具辩无事重陈。<a id="a-DH"></a>秖如三箓明真三元涂炭自然斋法。<a id="a-DI"></a>并出灵宝之文。<a id="a-DJ"></a>元非老庄之教。<a id="a-DK"></a>文明修静等所造。<a id="a-DL"></a>此事咸是伪修。<a id="a-DM"></a>状迹先彰不烦再释。<a id="a-DN"></a>但子仍惑。<a id="a-DO"></a>须破积疑。<a id="a-DP"></a>案伪灵宝斋仪云。<a id="a-DQ"></a>三箓者。<a id="a-DR"></a>一者玉箓。<a id="a-DS"></a>二者金箓。<a id="a-DT"></a>三者黄箓。<a id="a-DU"></a>玉箓者为。<a id="a-DV"></a>天子修之。<a id="a-DW"></a>金箓者为王公修之。<a id="a-DX"></a>黄箓者为庶人修之。<a id="a-DY"></a>或拜日月精灵。<a id="a-DZ"></a>或拜星辰气象。<a id="a-Da"></a>或拜五岳仙宫。<a id="a-Db"></a>或拜四渎水府。<a id="a-Dc"></a>叩头乞哀搏颊祈福。<a id="a-Dd"></a>多料纹彩。<a id="a-De"></a>情规于财利。<a id="a-Df"></a>广支灯火。<a id="a-Dg"></a>意在于油烛。<a id="a-Dh"></a>相欺以妄行之于今。<a id="a-Di"></a>与夫邪巫解祷有何殊异。<a id="a-Dj"></a>行邪求福神岂向诸。<a id="a-Dk"></a>自然涂炭咸此之类。<a id="a-Dl"></a>三元者。<a id="a-Dm"></a>上元。<a id="a-Dn"></a>中元。<a id="a-Do"></a>下元。<a id="a-Dp"></a>正月十五日为上元。<a id="a-Dq"></a>七月十五日为中元。<a id="a-Dr"></a>十月十五日为下元。<a id="a-Ds"></a>释云。<a id="a-Dt"></a>上元日是天官挍计之日。<a id="a-Du"></a>中元日是地官挍计之日。<a id="a-Dv"></a>下元日是水官挍计之日。<a id="a-Dw"></a>此天地水三官挍计之日。<a id="a-Dx"></a>此天地水三官挍算功过之事。<a id="a-Dy"></a>并是修静等架虚矫立。<a id="a-Dz"></a>元无其事。<a id="a-E0"></a>设使是实。<a id="a-E1"></a>自是冥道鬼神之事。<a id="a-E2"></a>鬼道所摄。<a id="a-E3"></a>在于道士何得预焉。<a id="a-E4"></a>又云。<a id="a-E5"></a>此三日三官挍算人间行业罪福之事。<a id="a-E6"></a>故须设斋忏悔以灭其罪。<a id="a-E7"></a>此益虚也。<a id="a-E8"></a>捡寻老庄之文。<a id="a-E9"></a>本无此事。<a id="a-EA"></a>并出灵宝伪经。<a id="a-EB"></a>且冥司之理严于俗法。<a id="a-EC"></a>至如世谛法中凡人犯罪。<a id="a-ED"></a>曾未发觉自首即原。<a id="a-EE"></a>事已彰露虽首不免。<a id="a-EF"></a>若未三官挍算之日以前。<a id="a-EG"></a>预建三元礼忏悔容其免罪。<a id="a-EH"></a>至挍计之日。<a id="a-EI"></a>犯状已显。<a id="a-EJ"></a>罪发方忏。<a id="a-EK"></a>此乃伏款希免其坐。<a id="a-EL"></a>定不得原。<a id="a-EM"></a>人间粗浅尚不免罪。<a id="a-EN"></a>冥道细密如何可赦。<a id="a-EO"></a>虚有斋忏之文。<a id="a-EP"></a>竟无免罪之理。<a id="a-EQ"></a>以妄行妄庸情不悟。<a id="a-ER"></a>徒设严急之科。<a id="a-ES"></a>谅无雪愆之益。</p>
 </body>
</html>