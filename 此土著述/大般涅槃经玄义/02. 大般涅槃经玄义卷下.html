<!doctype html>
<html id="z3IBWdd1PB" data-ver="1574">
 <head>
  <meta charset="utf-8">
  <meta author="灌顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经玄义卷下</h1>
  <p id="a2">古来复约三性。<a id="a-3"></a>明涅槃体。<a id="a-4"></a>言佛地。<a id="a-5"></a>一向是善性。<a id="a-6"></a>一向非恶性。<a id="a-7"></a>无记性亦有亦无(云云)。<a id="a-8"></a>光宅云。<a id="a-9"></a>常住佛果。<a id="a-A"></a>有两种无记。<a id="a-B"></a>一知解无记。<a id="a-C"></a>二果报无记。<a id="a-D"></a>如棋书射御。<a id="a-E"></a>阐提亦有故非是善。<a id="a-F"></a>佛地亦有故非是恶。<a id="a-G"></a>即是无记性也。<a id="a-H"></a>果报者。<a id="a-I"></a>如生死苦无常报。<a id="a-J"></a>既非是恶。<a id="a-K"></a>只是无记。<a id="a-L"></a>涅槃地常乐我净亦非是善。<a id="a-M"></a>直是无记。<a id="a-N"></a>开善庄严并言。<a id="a-O"></a>佛无无记。<a id="a-P"></a>唯一善性。<a id="a-Q"></a>知解无记。<a id="a-R"></a>有多释。<a id="a-S"></a>庄严云。<a id="a-T"></a>是善性。<a id="a-U"></a>开善云通三性。<a id="a-V"></a>在阐提是恶。<a id="a-W"></a>在佛是善。<a id="a-X"></a>在余人是无记。<a id="a-Y"></a>言果报者。<a id="a-Z"></a>生死中多有异具故。<a id="a-a"></a>果报可是无记佛果报何以是无记。<a id="a-b"></a>佛果唯一习果。<a id="a-c"></a>无复报法岂得类此是无记。<a id="a-d"></a>以习善既满。<a id="a-e"></a>并成习果也。<a id="a-f"></a>夫三性者。<a id="a-g"></a>若有若无。<a id="a-h"></a>只是世俗尚不是真。<a id="a-i"></a>何得用此释涅槃体。<a id="a-j"></a>此皆数论之极说安处佛体。<a id="a-k"></a>如野人暴背献至尊耳。<a id="a-l"></a>今明涅槃体者。<a id="a-m"></a>上来释名论无。<a id="a-n"></a>无一切方便。<a id="a-o"></a>论绝绝能绝所。<a id="a-p"></a>名下妙理宁可思议。<a id="a-q"></a>德王云。<a id="a-r"></a>大般涅槃非色非声。<a id="a-s"></a>云何而言可得见闻。<a id="a-t"></a>古来诸师云何以色为涅槃体。<a id="a-u"></a>又经云。<a id="a-v"></a>夫涅槃者。<a id="a-w"></a>不从因生。<a id="a-x"></a>体非是果。<a id="a-y"></a>古来诸师云何以佛果释涅槃体。<a id="a-z"></a>又涅槃之体无定无果。<a id="a-10"></a>古来诸师云何谓涅槃体定是一法。<a id="a-11"></a>当知其体非色非声。<a id="a-12"></a>非因非果。<a id="a-13"></a>非一非异。<a id="a-14"></a>非诸声闻缘觉所知。<a id="a-15"></a>亦非十住能了了见。<a id="a-16"></a>不能默已。<a id="a-17"></a>强作五种言之。<a id="a-18"></a>一约性净涅槃。<a id="a-19"></a>二约法身德。<a id="a-1A"></a>三约一谛。<a id="a-1B"></a>四约不生不生。<a id="a-1C"></a>五约正性。<a id="a-1D"></a>初论性净。<a id="a-1E"></a>总指一部。<a id="a-1F"></a>次论法身指哀叹。<a id="a-1G"></a>次论一谛指圣行。<a id="a-1H"></a>次论不生指德王。<a id="a-1I"></a>次论正性。<a id="a-1J"></a>指师子吼迦葉等。<a id="a-1K"></a>不可备引。<a id="a-1L"></a>斑驳略周耳。<a id="a-1M"></a>性净者。<a id="a-1N"></a>净有三种。<a id="a-1O"></a>一方便净。<a id="a-1P"></a>二圆净。<a id="a-1Q"></a>三性净。<a id="a-1R"></a>方便净者。<a id="a-1S"></a>呕和善巧权能逗物。<a id="a-1T"></a>住首楞严。<a id="a-1U"></a>建于大义。<a id="a-1V"></a>或一阎浮提。<a id="a-1W"></a>或一四天下。<a id="a-1X"></a>或一大千界。<a id="a-1Y"></a>或十方土。<a id="a-1Z"></a>随诸众生应可调伏种种示现。<a id="a-1a"></a>无生而生。<a id="a-1b"></a>王宫七步。<a id="a-1c"></a>无灭而灭。<a id="a-1d"></a>倚卧双林。<a id="a-1e"></a>是以晨朝放光。<a id="a-1f"></a>大声遍告。<a id="a-1g"></a>正觉世尊将欲涅槃。<a id="a-1h"></a>若有所疑今速可问。<a id="a-1i"></a>为最后问。<a id="a-1j"></a>所以三界躄踊。<a id="a-1k"></a>八部悲号。<a id="a-1l"></a>献供填空。<a id="a-1m"></a>流血洒地。<a id="a-1n"></a>高幢翳诸日月。<a id="a-1o"></a>广盖遍覆大千。<a id="a-1p"></a>如经广说。<a id="a-1q"></a>乃至下者作九法界身。<a id="a-1r"></a>非生现生。<a id="a-1s"></a>非灭现灭。<a id="a-1t"></a>不前不后。<a id="a-1u"></a>一时等现。<a id="a-1v"></a>然于寂灭。<a id="a-1w"></a>无所损减。<a id="a-1x"></a>于诸生死。<a id="a-1y"></a>无染无累。<a id="a-1z"></a>故名方便净涅槃也。<a id="a-20"></a>圆净者。<a id="a-21"></a>因圆果满。<a id="a-22"></a>毕竟成就。<a id="a-23"></a>原其初基。<a id="a-24"></a>以大涅槃心。<a id="a-25"></a>行如来行。<a id="a-26"></a>持戒不杀。<a id="a-27"></a>拥护正法。<a id="a-28"></a>广宣流布。<a id="a-29"></a>利益众生。<a id="a-2A"></a>回向大乘。<a id="a-2B"></a>感得金刚坚固之体。<a id="a-2C"></a>法身常身圆满具足。<a id="a-2D"></a>获大涅槃。<a id="a-2E"></a>修道得故。<a id="a-2F"></a>安住于此秘密藏中。<a id="a-2G"></a>复能颁宣广说。<a id="a-2H"></a>一切悉有佛性。<a id="a-2I"></a>施与一切。<a id="a-2J"></a>常命色力安无碍辩。<a id="a-2K"></a>虽破烦恼亦无所破。<a id="a-2L"></a>虽圆智慧。<a id="a-2M"></a>亦无能圆。<a id="a-2N"></a>虽施众生。<a id="a-2O"></a>不得众生及以施相。<a id="a-2P"></a>是名圆净涅槃也。<a id="a-2Q"></a>性净者。<a id="a-2R"></a>非修非得。<a id="a-2S"></a>非作业非与业。<a id="a-2T"></a>本自有之。<a id="a-2U"></a>非适今也。<a id="a-2V"></a>冲湛寂静。<a id="a-2W"></a>不生不灭。<a id="a-2X"></a>虽在波浊。<a id="a-2Y"></a>波浊不能昏动。<a id="a-2Z"></a>犹如仰观虚空月形。<a id="a-2a"></a>五翳不能翳。<a id="a-2b"></a>虽复随流苦酢其味真正。<a id="a-2c"></a>停留在山。<a id="a-2d"></a>虽没肤中。<a id="a-2e"></a>脓血之所不染。<a id="a-2f"></a>故名性净涅槃也。<a id="a-2g"></a>此三涅槃。<a id="a-2h"></a>不可相离。<a id="a-2i"></a>即三而一。<a id="a-2j"></a>不可相混。<a id="a-2k"></a>即一而三。<a id="a-2l"></a>虽复一三。<a id="a-2m"></a>即非一三。<a id="a-2n"></a>虽非一三。<a id="a-2o"></a>而复一三。<a id="a-2p"></a>会之弥分。<a id="a-2q"></a>派之弥合。<a id="a-2r"></a>横之弥高。<a id="a-2s"></a>竖之弥阔。<a id="a-2t"></a>微妙莫测。<a id="a-2u"></a>不可思议。<a id="a-2v"></a>今欲分别令易解故。<a id="a-2w"></a>总唱涅槃。<a id="a-2x"></a>即是其名。<a id="a-2y"></a>专据性净。<a id="a-2z"></a>以当其体。<a id="a-30"></a>指于圆净。<a id="a-31"></a>即是其宗。<a id="a-32"></a>方便善巧。<a id="a-33"></a>以为其用。<a id="a-34"></a>作此分别。<a id="a-35"></a>即是其教。<a id="a-36"></a>虽复分别。<a id="a-37"></a>都是一法。<a id="a-38"></a>所谓大乘。<a id="a-39"></a>大般涅槃。<a id="a-3A"></a>若得此意。<a id="a-3B"></a>无俟多言。<a id="a-3C"></a>其未解者。<a id="a-3D"></a>更重复说耳。<a id="a-3E"></a>二约法身德者。<a id="a-3F"></a>德有三种。<a id="a-3G"></a>一法身德。<a id="a-3H"></a>二般若德。<a id="a-3I"></a>三解脱德。<a id="a-3J"></a>法身者。<a id="a-3K"></a>即是金刚竖固之体。<a id="a-3L"></a>非色即色。<a id="a-3M"></a>非色非非色。<a id="a-3N"></a>而名为真善妙色。<a id="a-3O"></a>真故非色。<a id="a-3P"></a>善故即色。<a id="a-3Q"></a>妙故非色非非色。<a id="a-3R"></a>又真即是空。<a id="a-3S"></a>善即是假。<a id="a-3T"></a>妙即是中。<a id="a-3U"></a>例一切法。<a id="a-3V"></a>亦复如是。<a id="a-3W"></a>以是义故。<a id="a-3X"></a>名为佛法名佛法界。<a id="a-3Y"></a>摄一切法。<a id="a-3Z"></a>名法身藏。<a id="a-3a"></a>名法身德也。<a id="a-3b"></a>般若德者。<a id="a-3c"></a>即是无上调御。<a id="a-3d"></a>一切种智。<a id="a-3e"></a>名大涅槃。<a id="a-3f"></a>明净之镜。<a id="a-3g"></a>此镜一照一切照。<a id="a-3h"></a>照中故是镜。<a id="a-3i"></a>照真故是净。<a id="a-3j"></a>照俗故是明。<a id="a-3k"></a>明故则像亮假显。<a id="a-3l"></a>净故瑕尽真显。<a id="a-3m"></a>镜故体圆中显。<a id="a-3n"></a>三智一心中得故。<a id="a-3o"></a>言明净镜。<a id="a-3p"></a>摄一切法。<a id="a-3q"></a>故称调御。<a id="a-3r"></a>是佛智藏。<a id="a-3s"></a>名般若德也。<a id="a-3t"></a>解脱德者。<a id="a-3u"></a>即是如来自在解脱。<a id="a-3v"></a>其性广博无缚无脱。<a id="a-3w"></a>是广博义。<a id="a-3x"></a>体缚即脱。<a id="a-3y"></a>是远离义。<a id="a-3z"></a>调伏众生。<a id="a-40"></a>是无创疣义。<a id="a-41"></a>如是解脱。<a id="a-42"></a>摄一切法。<a id="a-43"></a>亦名解脱藏。<a id="a-44"></a>亦名解脱德。<a id="a-45"></a>如是三德。<a id="a-46"></a>不可相离。<a id="a-47"></a>文云。<a id="a-48"></a>法身亦非。<a id="a-49"></a>乃至解脱亦非如是三德不可相混。<a id="a-4A"></a>文云。<a id="a-4B"></a>三点具足。<a id="a-4C"></a>无有缺减。<a id="a-4D"></a>当知虽一而三。<a id="a-4E"></a>虽三而一。<a id="a-4F"></a>虽复三一。<a id="a-4G"></a>而非三一。<a id="a-4H"></a>虽非三一。<a id="a-4I"></a>而三而一。<a id="a-4J"></a>不可思议。<a id="a-4K"></a>摄一切法。<a id="a-4L"></a>摄一切人。<a id="a-4M"></a>文云。<a id="a-4N"></a>我及诸子。<a id="a-4O"></a>四部之众。<a id="a-4P"></a>悉皆入中。<a id="a-4Q"></a>微妙难思。<a id="a-4R"></a>为若此。<a id="a-4S"></a>今欲分别令易解故总唱秘藏。<a id="a-4T"></a>以当其名。<a id="a-4U"></a>法身摄一切法。<a id="a-4V"></a>不纵不横。<a id="a-4W"></a>以当其体。<a id="a-4X"></a>般若摄一切法。<a id="a-4Y"></a>如一面三目。<a id="a-4Z"></a>以当其宗。<a id="a-4a"></a>解脱摄一切法。<a id="a-4b"></a>如三点伊。<a id="a-4c"></a>以当其用。<a id="a-4d"></a>如此敷演。<a id="a-4e"></a>即是其教。<a id="a-4f"></a>非但经体义明。<a id="a-4g"></a>余义亦显(云云)。<a id="a-4h"></a>三约一谛者。<a id="a-4i"></a>世人解谛。<a id="a-4j"></a>或境或智或教非无此义。<a id="a-4k"></a>今用理释谛。<a id="a-4l"></a>理当即境正。<a id="a-4m"></a>境正即智教皆正。<a id="a-4n"></a>以理释谛其义为允。<a id="a-4o"></a>有四种四谛。<a id="a-4p"></a>一生灭四谛。<a id="a-4q"></a>集是能生。<a id="a-4r"></a>苦是所生。<a id="a-4s"></a>能生生所生。<a id="a-4t"></a>所生还生能生。<a id="a-4u"></a>苦集回转。<a id="a-4v"></a>生死无已。<a id="a-4w"></a>道名能坏。<a id="a-4x"></a>灭是所坏。<a id="a-4y"></a>所坏亦坏能坏。<a id="a-4z"></a>能坏亦坏所坏。<a id="a-50"></a>更互生灭。<a id="a-51"></a>故称生灭四谛。<a id="a-52"></a>若论其相。<a id="a-53"></a>逼迫生长能除所除等是也。<a id="a-54"></a>如经。<a id="a-55"></a>二无生四谛者。<a id="a-56"></a>推苦集之本。<a id="a-57"></a>本自不生。<a id="a-58"></a>不生故则无苦集。<a id="a-59"></a>既无所坏。<a id="a-5A"></a>亦无能坏。<a id="a-5B"></a>故称无生四谛。<a id="a-5C"></a>论其相者。<a id="a-5D"></a>解苦无苦。<a id="a-5E"></a>而有真谛。<a id="a-5F"></a>集道灭亦如是。<a id="a-5G"></a>如经。<a id="a-5H"></a>三无量四谛者。<a id="a-5I"></a>分别校计苦集灭道。<a id="a-5J"></a>有无量相。<a id="a-5K"></a>非诸声闻缘觉所知。<a id="a-5L"></a>如经。<a id="a-5M"></a>四一实四谛者。<a id="a-5N"></a>解苦无苦。<a id="a-5O"></a>而有于实。<a id="a-5P"></a>乃至解灭无灭。<a id="a-5Q"></a>而有于实。<a id="a-5R"></a>实者。<a id="a-5S"></a>非苦非苦因。<a id="a-5T"></a>非苦尽。<a id="a-5U"></a>非苦对。<a id="a-5V"></a>而是一实。<a id="a-5W"></a>乃至灭亦如是是名一实四谛。<a id="a-5X"></a>具如经。<a id="a-5Y"></a>非离生灭四谛。<a id="a-5Z"></a>别有一实四谛。<a id="a-5a"></a>即达生灭而是一实四谛。<a id="a-5b"></a>无生无量。<a id="a-5c"></a>亦复如是。<a id="a-5d"></a>一中有无量。<a id="a-5e"></a>无量中有一。<a id="a-5f"></a>不可思议。<a id="a-5g"></a>不可说示。<a id="a-5h"></a>强欲分别令易解故。<a id="a-5i"></a>总唱一实四谛。<a id="a-5j"></a>即是名也。<a id="a-5k"></a>取一灭谛。<a id="a-5l"></a>即是其体。<a id="a-5m"></a>故胜鬘云。<a id="a-5n"></a>一依者。<a id="a-5o"></a>即一灭谛也。<a id="a-5p"></a>道谛以当其宗。<a id="a-5q"></a>取道谛所治。<a id="a-5r"></a>以当其用。<a id="a-5s"></a>调御心喜。<a id="a-5t"></a>说此真谛。<a id="a-5u"></a>即名为教。<a id="a-5v"></a>虽差别说。<a id="a-5w"></a>只是一无差别法耳(此中遗一章)。<a id="a-5x"></a>五约正性者。<a id="a-5y"></a>性有五种。<a id="a-5z"></a>谓正性因性因因性果性果果性。<a id="a-60"></a>正性者。<a id="a-61"></a>非因非因因。<a id="a-62"></a>非果非果果。<a id="a-63"></a>是名正性。<a id="a-64"></a>因性者。<a id="a-65"></a>十二因缘。<a id="a-66"></a>因因性者。<a id="a-67"></a>十二因缘所生智慧。<a id="a-68"></a>果性者。<a id="a-69"></a>三藐三菩提。<a id="a-6A"></a>果果性者。<a id="a-6B"></a>大般涅槃。<a id="a-6C"></a>今且约一事论之。<a id="a-6D"></a>五阴下所以。<a id="a-6E"></a>即正因佛性。<a id="a-6F"></a>五阴即因性。<a id="a-6G"></a>观五阴生智慧。<a id="a-6H"></a>是因因性。<a id="a-6I"></a>此智慧增成。<a id="a-6J"></a>是果性。<a id="a-6K"></a>智慧所灭。<a id="a-6L"></a>是果果性。<a id="a-6M"></a>于阴既然。<a id="a-6N"></a>余一切法亦尔。<a id="a-6O"></a>当知五性亦非条别。<a id="a-6P"></a>即一而五。<a id="a-6Q"></a>即五而一。<a id="a-6R"></a>一而不混五。<a id="a-6S"></a>五而不离一。<a id="a-6T"></a>不可思议。<a id="a-6U"></a>不可说示。<a id="a-6V"></a>强欲分别令易解故。<a id="a-6W"></a>指果果性为名。<a id="a-6X"></a>指正性为体。<a id="a-6Y"></a>指因因性果性为宗。<a id="a-6Z"></a>指因性为用。<a id="a-6a"></a>作此分别五性为教。<a id="a-6b"></a>虽复分别。<a id="a-6c"></a>只是一法。<a id="a-6d"></a>更无差别。<a id="a-6e"></a>若人能如此解者。<a id="a-6f"></a>非但识体。<a id="a-6g"></a>于名宗用教。<a id="a-6h"></a>触事冷然。<a id="a-6i"></a>为未解者更论宗耳。</p>
  <p id="a6j">第三明涅槃宗者。<a id="a-6k"></a>有人言。<a id="a-6l"></a>宗体不异。<a id="a-6m"></a>是义不然。<a id="a-6n"></a>何者。<a id="a-6o"></a>若论至理。<a id="a-6p"></a>二即不二。<a id="a-6q"></a>不二即二。<a id="a-6r"></a>此则宜然。<a id="a-6s"></a>若论名事。<a id="a-6t"></a>不二不可为二。<a id="a-6u"></a>二不可为不二。<a id="a-6v"></a>既立宗体。<a id="a-6w"></a>宁得是同。<a id="a-6x"></a>宗者要也。<a id="a-6y"></a>修行喉[示*禁]莫过因果。<a id="a-6z"></a>此经明因。<a id="a-70"></a>略有三种。<a id="a-71"></a>一破无常修常。<a id="a-72"></a>如哀叹品。<a id="a-73"></a>以常乐我。<a id="a-74"></a>斥诸比丘无常。<a id="a-75"></a>苦无我。<a id="a-76"></a>虚伪不真。<a id="a-77"></a>宜应舍离。<a id="a-78"></a>今当为汝说胜三修。<a id="a-79"></a>此是破无常修于常。<a id="a-7A"></a>能得常果显于非常非无常。<a id="a-7B"></a>烦恼为薪。<a id="a-7C"></a>智慧为火。<a id="a-7D"></a>以是因缘。<a id="a-7E"></a>成涅槃食。<a id="a-7F"></a>令诸弟子。<a id="a-7G"></a>悉皆甘嗜。<a id="a-7H"></a>劣三修是烦恼薪。<a id="a-7I"></a>胜三修是智慧火。<a id="a-7J"></a>非常非无常。<a id="a-7K"></a>是涅槃食。<a id="a-7L"></a>四众安住秘密藏中。<a id="a-7M"></a>即是甘嗜。<a id="a-7N"></a>又云。<a id="a-7O"></a>如来体之。<a id="a-7P"></a>是故为常。<a id="a-7Q"></a>体者履也。<a id="a-7R"></a>履而行之。<a id="a-7S"></a>法常故佛亦常。<a id="a-7T"></a>亦是法非常非无常故。<a id="a-7U"></a>佛亦非常非无常也。<a id="a-7V"></a>问初为纯陀。<a id="a-7W"></a>直说一常。<a id="a-7X"></a>次明常住二字。<a id="a-7Y"></a>次斥诸比丘。<a id="a-7Z"></a>云胜三修。<a id="a-7a"></a>何意增减。<a id="a-7b"></a>答皆是今昔相对。<a id="a-7c"></a>昔说四非常。<a id="a-7d"></a>总是一无常。<a id="a-7e"></a>今论四德总是一常。<a id="a-7f"></a>举总常破总无常耳。<a id="a-7g"></a>昔说生死无常。<a id="a-7h"></a>而复流动。<a id="a-7i"></a>今以常破生死。<a id="a-7j"></a>以住破流动。<a id="a-7k"></a>故举二字。<a id="a-7l"></a>以破二耳。<a id="a-7m"></a>诸比丘置事缘理。<a id="a-7n"></a>但修三想。<a id="a-7o"></a>今举胜理破劣理但用三修(云云)。<a id="a-7p"></a>二者。<a id="a-7q"></a>以大涅槃心修从浅至深。<a id="a-7r"></a>次第行学。<a id="a-7s"></a>如圣行中。<a id="a-7t"></a>专行五行。<a id="a-7u"></a>初谓戒定慧。<a id="a-7v"></a>居家如牢狱。<a id="a-7w"></a>梵行若虚空。<a id="a-7x"></a>从头至足。<a id="a-7y"></a>其中唯有发毛爪齿大小肠胃。<a id="a-7z"></a>观察八苦五盛阴等。<a id="a-80"></a>次解苦无苦。<a id="a-81"></a>而有真谛。<a id="a-82"></a>次分别校计。<a id="a-83"></a>苦集灭道。<a id="a-84"></a>无量无边。<a id="a-85"></a>次非苦非集非道非灭而有实谛。<a id="a-86"></a>广说如经。<a id="a-87"></a>修是行已。<a id="a-88"></a>得二十五三昧。<a id="a-89"></a>住大涅槃。<a id="a-8A"></a>况出诸佛功德。<a id="a-8B"></a>不复可说。<a id="a-8C"></a>当知从浅至深。<a id="a-8D"></a>成因克果。<a id="a-8E"></a>显非因非果。<a id="a-8F"></a>始终莫不以常为宗。<a id="a-8G"></a>德王品中亦如是。<a id="a-8H"></a>初观四大如箧五阴如害。<a id="a-8I"></a>六尘如贼。<a id="a-8J"></a>爱如怨诈。<a id="a-8K"></a>烦恼如河。<a id="a-8L"></a>八正如筏。<a id="a-8M"></a>运手动足截流而去。<a id="a-8N"></a>得到彼岸。<a id="a-8O"></a>戒定如动足。<a id="a-8P"></a>智慧如运手。<a id="a-8Q"></a>涅槃是彼岸。<a id="a-8R"></a>师子吼中。<a id="a-8S"></a>亦如是。<a id="a-8T"></a>初从少欲知足。<a id="a-8U"></a>乃至住大涅槃。<a id="a-8V"></a>又善修戒。<a id="a-8W"></a>不见戒因戒果戒一戒二等。<a id="a-8X"></a>是名善修。<a id="a-8Y"></a>定慧等。<a id="a-8Z"></a>亦复如是。<a id="a-8a"></a>原始要终。<a id="a-8b"></a>皆宗常住。<a id="a-8c"></a>以常为宗明矣。<a id="a-8d"></a>三者如圣行中云。<a id="a-8e"></a>复有一行是如来行。<a id="a-8f"></a>所谓大乘大般涅槃。<a id="a-8g"></a>大乘即是修因。<a id="a-8h"></a>涅槃即是得果。<a id="a-8i"></a>大乘为因。<a id="a-8j"></a>何所不运。<a id="a-8k"></a>大涅槃果何所不克。<a id="a-8l"></a>一切无阂人。<a id="a-8m"></a>一道出生死。<a id="a-8n"></a>莫复过此。<a id="a-8o"></a>大略可知不复委说。<a id="a-8p"></a>但此文中。<a id="a-8q"></a>处处论行。<a id="a-8r"></a>或修十想或知根知欲。<a id="a-8s"></a>种种不同。<a id="a-8t"></a>不出三种。<a id="a-8u"></a>初破无常而修常。<a id="a-8v"></a>即是以圆接小接通意也。<a id="a-8w"></a>次以大涅槃心修无常。<a id="a-8x"></a>次修于常。<a id="a-8y"></a>即是从渐入顿次第别意也。<a id="a-8z"></a>后即无常而修于常。<a id="a-90"></a>即圆顿人也。<a id="a-91"></a>虽三不同。<a id="a-92"></a>悉以常为因归宗常果。<a id="a-93"></a>住大涅槃。<a id="a-94"></a>等无有异。<a id="a-95"></a>故文云。<a id="a-96"></a>因虽无常。<a id="a-97"></a>而果是常。<a id="a-98"></a>即第二番意也。<a id="a-99"></a>余例可知(云云)。<a id="a-9A"></a>问明体一章。<a id="a-9B"></a>即识五意。<a id="a-9C"></a>明宗亦尔否。<a id="a-9D"></a>答例然宗有三义。<a id="a-9E"></a>一宗本。<a id="a-9F"></a>二宗要。<a id="a-9G"></a>三宗助。<a id="a-9H"></a>宗本者。<a id="a-9I"></a>诸行皆以大涅槃心为本。<a id="a-9J"></a>本立道生。<a id="a-9K"></a>如无纲目不立。<a id="a-9L"></a>无皮毛靡附。<a id="a-9M"></a>涅槃心为本故。<a id="a-9N"></a>其宗得立也。<a id="a-9O"></a>宗要者行之宗要。<a id="a-9P"></a>要在于常。<a id="a-9Q"></a>行会于常。<a id="a-9R"></a>能显非常非无常。<a id="a-9S"></a>如七曜之环北辰。<a id="a-9T"></a>似万川之注东海。<a id="a-9U"></a>行以常为要。<a id="a-9V"></a>亦复如是。<a id="a-9W"></a>宗助者。<a id="a-9X"></a>助名气力也。<a id="a-9Y"></a>常宗得成赖于资助。<a id="a-9Z"></a>或人助。<a id="a-9a"></a>或教助。<a id="a-9b"></a>或行助。<a id="a-9c"></a>或道助。<a id="a-9d"></a>由助得力。<a id="a-9e"></a>故言宗助。<a id="a-9f"></a>总此三。<a id="a-9g"></a>宗是释名。<a id="a-9h"></a>专论宗本即体意。<a id="a-9i"></a>专明宗要即宗意。<a id="a-9j"></a>专明宗助即用意。<a id="a-9k"></a>分别此三。<a id="a-9l"></a>异余法门。<a id="a-9m"></a>即教意。</p>
  <p id="a9n">第四释涅槃用者。<a id="a-9o"></a>为三。<a id="a-9p"></a>一本用。<a id="a-9q"></a>二当用。<a id="a-9r"></a>三自在起用。<a id="a-9s"></a>本用者。<a id="a-9t"></a>先出旧解。<a id="a-9u"></a>灵味小亮云。<a id="a-9v"></a>生死之中。<a id="a-9w"></a>本有真神之性。<a id="a-9x"></a>如弊帛裹黄金。<a id="a-9y"></a>像堕在深泥。<a id="a-9z"></a>天眼者捉取净洗开裹。<a id="a-A0"></a>黄金像宛然。<a id="a-A1"></a>真神佛体万德咸具而为烦恼所覆。<a id="a-A2"></a>若能断惑佛体自现。<a id="a-A3"></a>力士额珠贫女宝藏井中七宝。<a id="a-A4"></a>闇室瓶盆等喻亦复如是。<a id="a-A5"></a>此皆本有有此功用也。<a id="a-A6"></a>新安述小山瑶解云。<a id="a-A7"></a>众生心神不断。<a id="a-A8"></a>正因佛性附此。<a id="a-A9"></a>众生而未具万德必当有成佛之理。<a id="a-AA"></a>取必成之理为本有用也。<a id="a-AB"></a>开善庄严云。<a id="a-AC"></a>正因佛性一法无二理。<a id="a-AD"></a>但约本有始有两时。<a id="a-AE"></a>若本有神助有当果之理。<a id="a-AF"></a>若能修行金心谢种觉起名为始有。<a id="a-AG"></a>始有之理本已有之。<a id="a-AH"></a>引如来性。<a id="a-AI"></a>贫女额珠闇室等。<a id="a-AJ"></a>证本有。<a id="a-AK"></a>引师子迦葉明乳中无酪。<a id="a-AL"></a>但酪从乳生故言有酪。<a id="a-AM"></a>酪非本有。<a id="a-AN"></a>必假醪暖。<a id="a-AO"></a>种植胡麻。<a id="a-AP"></a>答言有油。<a id="a-AQ"></a>油须捣压乃可得耳。<a id="a-AR"></a>又引佛性。<a id="a-AS"></a>三世众生未来当有清净庄严之身。<a id="a-AT"></a>此证当有。<a id="a-AU"></a>双取二文。<a id="a-AV"></a>意与瑶师不异。<a id="a-AW"></a>又引木石之流。<a id="a-AX"></a>无有成佛之理。<a id="a-AY"></a>则非本有之用。<a id="a-AZ"></a>众生必应作佛。<a id="a-Aa"></a>今犹是因。<a id="a-Ab"></a>因是本有。<a id="a-Ac"></a>果是始有。<a id="a-Ad"></a>本有有始有之理。<a id="a-Ae"></a>即是功用义也。<a id="a-Af"></a>有人难初义。<a id="a-Ag"></a>若言众生身中。<a id="a-Ah"></a>已有佛果。<a id="a-Ai"></a>此则因中有果过。<a id="a-Aj"></a>食中已有粪。<a id="a-Ak"></a>童女已有儿。<a id="a-Al"></a>若已具佛果何故住烦恼中坐不肯出耶。<a id="a-Am"></a>何故不放光动地。<a id="a-An"></a>故文云若言有者。<a id="a-Ao"></a>何故默然正破此执耳。<a id="a-Ap"></a>次难第二有得佛之理。<a id="a-Aq"></a>此理若常为相续常为凝然常。<a id="a-Ar"></a>若相续常何谓本有佛果之理。<a id="a-As"></a>若凝然常则因中有果过同于前。<a id="a-At"></a>难第三家。<a id="a-Au"></a>若言本有具始有。<a id="a-Av"></a>亦应本有常住。<a id="a-Aw"></a>复有无常。<a id="a-Ax"></a>本有只得是常不得无常者。<a id="a-Ay"></a>本有只本有那得有始有。<a id="a-Az"></a>又若本有有始有亦应无常有于常。<a id="a-B0"></a>无常不得有于常。<a id="a-B1"></a>本有那得有始有。<a id="a-B2"></a>又本有有始有则了因有生因。<a id="a-B3"></a>若了因了本有是常。<a id="a-B4"></a>生因生始有是无常。<a id="a-B5"></a>不得相有者今本有那得有始有耶。<a id="a-B6"></a>鹬蚌相扼更互是非。<a id="a-B7"></a>由来久矣。<a id="a-B8"></a>今当宣明此义。<a id="a-B9"></a>若定执本有当有。<a id="a-BA"></a>非三藏通教之宗。<a id="a-BB"></a>乃是别圆四门意。<a id="a-BC"></a>本有是有门。<a id="a-BD"></a>当有是无门。<a id="a-BE"></a>双取是亦有亦无门。<a id="a-BF"></a>双遣是非有非无门。<a id="a-BG"></a>别家偏据不融门理两失。<a id="a-BH"></a>为圆家所破。<a id="a-BI"></a>何者若执本有之用譬之树木。<a id="a-BJ"></a>工匠揆则任曲者梁用。<a id="a-BK"></a>直者桁用。<a id="a-BL"></a>长者槊用。<a id="a-BM"></a>短者箭用。<a id="a-BN"></a>本有之用。<a id="a-BO"></a>亦复如是。<a id="a-BP"></a>佛即破之。<a id="a-BQ"></a>草木生时无梁箭用。<a id="a-BR"></a>工匠所裁。<a id="a-BS"></a>因缘获用。<a id="a-BT"></a>若裁曲为直。<a id="a-BU"></a>曲无梁用。<a id="a-BV"></a>展直为曲直无桁用。<a id="a-BW"></a>割长为筹长无槊用。<a id="a-BX"></a>折短为薪短无箭用。<a id="a-BY"></a>何得苦执本有之用。<a id="a-BZ"></a>经云。<a id="a-Ba"></a>三世有法无有是处。<a id="a-Bb"></a>何得苦执本有当有。<a id="a-Bc"></a>当本不立胜用安在耶。<a id="a-Bd"></a>若专难破复失适缘。<a id="a-Be"></a>何者理非本非当。<a id="a-Bf"></a>非亦本当非非本当。<a id="a-Bg"></a>有四利益。<a id="a-Bh"></a>或言本有即是常用。<a id="a-Bi"></a>或言当有即是无常用。<a id="a-Bj"></a>或亦当亦本即常无常双用。<a id="a-Bk"></a>或非当非本。<a id="a-Bl"></a>即双非不用之用。<a id="a-Bm"></a>本有常用摄一切法何得无三门用。<a id="a-Bn"></a>三门亦摄一切法。<a id="a-Bo"></a>何得无本有常用文云。<a id="a-Bp"></a>大般涅槃是诸佛法界。<a id="a-Bq"></a>即其义也。<a id="a-Br"></a>是为圆教赴缘。<a id="a-Bs"></a>论此四用大获利益不同旧义(云云)。<a id="a-Bt"></a>二当有用者先出旧解。<a id="a-Bu"></a>解有三。<a id="a-Bv"></a>一云理出万惑之外须除惑都尽乃可见之。<a id="a-Bw"></a>譬十重纸裹柱虽除九重终不见柱。<a id="a-Bx"></a>并尽乃见。<a id="a-By"></a>二引渐备经明一切智慧皆渐渐满不可一期并悟也。<a id="a-Bz"></a>三云真谛可渐知佛果可顿得。<a id="a-C0"></a>何者即俗而真。<a id="a-C1"></a>更非远物所以真可分知。<a id="a-C2"></a>佛果超在惑外。<a id="a-C3"></a>不即生死故不可渐知。<a id="a-C4"></a>有人难初义。<a id="a-C5"></a>若理不可渐见惑岂可渐除。<a id="a-C6"></a>既不见理由何除惑。<a id="a-C7"></a>若言理可渐见夫理若是分。<a id="a-C8"></a>可作分知。<a id="a-C9"></a>理既圆通若为渐解。<a id="a-CA"></a>若初见称后见与后无异不名渐见。<a id="a-CB"></a>若初不称后不名顿见(云云)。<a id="a-CC"></a>若言见真者须渐。<a id="a-CD"></a>得佛须顿。<a id="a-CE"></a>是义不然。<a id="a-CF"></a>释论云。<a id="a-CG"></a>若如法观佛般若与涅槃。<a id="a-CH"></a>是三则一相。<a id="a-CI"></a>华严云。<a id="a-CJ"></a>虚妄多分别生死涅槃异。<a id="a-CK"></a>迷惑圣贤法。<a id="a-CL"></a>不识无上道。<a id="a-CM"></a>真与涅槃既其不异。<a id="a-CN"></a>云何真渐果顿耶。<a id="a-CO"></a>今明。<a id="a-CP"></a>诸解更相驰逐。<a id="a-CQ"></a>水动珠昏。<a id="a-CR"></a>然理非远近。<a id="a-CS"></a>见理之智宁得渐顿。<a id="a-CT"></a>智若渐顿宁得称理。<a id="a-CU"></a>如方入圆殊不相应。<a id="a-CV"></a>如理而解解如于理。<a id="a-CW"></a>不见相而见。<a id="a-CX"></a>无所得即是得耳。<a id="a-CY"></a>有因缘故亦得渐顿。<a id="a-CZ"></a>此中应有四句。<a id="a-Ca"></a>渐渐渐顿顿渐顿顿。<a id="a-Cb"></a>渐渐尚非渐顿。<a id="a-Cc"></a>况复顿渐。<a id="a-Cd"></a>渐顿尚非顿渐况复顿顿。<a id="a-Ce"></a>法华玄广说。<a id="a-Cf"></a>顿渐者无差别中差别耳。<a id="a-Cg"></a>顿顿者差别中无差别耳。<a id="a-Ch"></a>三种修三种见明宗中意是也。<a id="a-Ci"></a>渐顿修渐顿见者。<a id="a-Cj"></a>是不定观意也。<a id="a-Ck"></a>渐更不同又开四句。<a id="a-Cl"></a>渐修渐见。<a id="a-Cm"></a>渐修顿见。<a id="a-Cn"></a>渐修顿渐见。<a id="a-Co"></a>渐修非顿渐见。<a id="a-Cp"></a>见此一句意余三句亦可解。<a id="a-Cq"></a>四四十六句不同。<a id="a-Cr"></a>当知显体之用甚多。<a id="a-Cs"></a>那只作一两种解耶。<a id="a-Ct"></a>文云王家力士一人当千。<a id="a-Cu"></a>种种技艺能胜千。<a id="a-Cv"></a>故一人当千。<a id="a-Cw"></a>又云。<a id="a-Cx"></a>譬如大地草木为众生用。<a id="a-Cy"></a>我法亦尔。<a id="a-Cz"></a>当知用同草木比大力士。<a id="a-D0"></a>故知用不一也。<a id="a-D1"></a>旧论照境之用不同。<a id="a-D2"></a>问。<a id="a-D3"></a>俗有三世流动万境去来佛智若为照之。<a id="a-D4"></a>若逐境去来则生灭无常。<a id="a-D5"></a>若不逐境去来则不与境相称。<a id="a-D6"></a>由此一问七解不同。<a id="a-D7"></a>冶城嵩云。<a id="a-D8"></a>佛智乃无大期死灭。<a id="a-D9"></a>犹有念念流动逐境去来。<a id="a-DA"></a>此人临终舌烂口中浪语之过现验也。<a id="a-DB"></a>二药师解。<a id="a-DC"></a>佛智体是常住。<a id="a-DD"></a>用是无常逐境去来。<a id="a-DE"></a>此解亦违经。<a id="a-DF"></a>经云。<a id="a-DG"></a>若正见者当说如来定是无为。<a id="a-DH"></a>那忽体是无为用是有为。<a id="a-DI"></a>三光宅云。<a id="a-DJ"></a>若无常之智照常住境而不逐境是常。<a id="a-DK"></a>今常住之智照无常之境。<a id="a-DL"></a>岂应逐境无常。<a id="a-DM"></a>此亦不可。<a id="a-DN"></a>四作九世照境义明。<a id="a-DO"></a>此境虽在未来。<a id="a-DP"></a>复有当现在当过去义。<a id="a-DQ"></a>今遂来现在及过去我皆照竟。<a id="a-DR"></a>所以不生灭也。<a id="a-DS"></a>此亦不可。<a id="a-DT"></a>向在未来时犹是当现在未正现在。<a id="a-DU"></a>今遂来在现在即作正现在。<a id="a-DV"></a>照当知已息。<a id="a-DW"></a>岂不生灭耶。<a id="a-DX"></a>五作逆照义云。<a id="a-DY"></a>如来道迎正觉时初一念并逆照万境。<a id="a-DZ"></a>从初流来至后成佛并皆照竟。<a id="a-Da"></a>后万境自有去来我都不更新照。<a id="a-Db"></a>如天子初登极时。<a id="a-Dc"></a>并付制法后人犯者。<a id="a-Dd"></a>随轻重治不更复制也。<a id="a-De"></a>此亦不可。<a id="a-Df"></a>佛智照境何尝暂息忽言初照后都不照。<a id="a-Dg"></a>纵令如此终不与境相称。<a id="a-Dh"></a>六开善云。<a id="a-Di"></a>佛在因日导发初心已能横照数境竖照数时。<a id="a-Dj"></a>次入初地一念横照百法竖照百时。<a id="a-Dk"></a>二地千法乃至佛地一念横照万法竖照万时。<a id="a-Dl"></a>如悬镜高台。<a id="a-Dm"></a>此亦不可。<a id="a-Dn"></a>镜照先无而后有未免无常之难。<a id="a-Do"></a>七灵味更借虚空为喻。<a id="a-Dp"></a>万物在空空不生灭物自去来。<a id="a-Dq"></a>此亦不然。<a id="a-Dr"></a>佛智灵知岂同顽空。<a id="a-Ds"></a>今明三藏教中二谛不相即。<a id="a-Dt"></a>故二智各照。<a id="a-Du"></a>所以诸解喧喧若此。<a id="a-Dv"></a>若通教中。<a id="a-Dw"></a>二谛相即二智二而不二。<a id="a-Dx"></a>尚无此诤。<a id="a-Dy"></a>况复三谛即一谛。<a id="a-Dz"></a>一谛即三谛。<a id="a-E0"></a>三智即一智一智即三智。<a id="a-E1"></a>一照即一切照。<a id="a-E2"></a>一切照即一照。<a id="a-E3"></a>非一非一切不可思议。<a id="a-E4"></a>宁复有此微浅问答耶。<a id="a-E5"></a>又开善解。<a id="a-E6"></a>佛智照真与真冥。<a id="a-E7"></a>无复智境之异。<a id="a-E8"></a>智体与真境都复不殊。<a id="a-E9"></a>约位分别。<a id="a-EA"></a>凡夫不冥不会。<a id="a-EB"></a>因中圣人会而不冥。<a id="a-EC"></a>佛果亦冥亦会。<a id="a-ED"></a>第二解云。<a id="a-EE"></a>佛智是灵知真谛是无知。<a id="a-EF"></a>二体既殊。<a id="a-EG"></a>岂可并有知同无知。<a id="a-EH"></a>但会之既极詺之为冥。<a id="a-EI"></a>岂得有冥异会。<a id="a-EJ"></a>慧印三昧经云。<a id="a-EK"></a>冥不冥寂不寂。<a id="a-EL"></a>肇论亦有用冥体寂之语。<a id="a-EM"></a>今难。<a id="a-EN"></a>佛之真智既其冥真与真不异。<a id="a-EO"></a>佛之俗智亦应冥俗与俗不异。<a id="a-EP"></a>佛虽知幻而非幻人。<a id="a-EQ"></a>若尔佛虽知俗不可冥俗。<a id="a-ER"></a>佛虽冥真不可同真。<a id="a-ES"></a>不应作如此冥真冥俗义。<a id="a-ET"></a>冥真不出二乘。<a id="a-EU"></a>冥俗不出凡夫境界。<a id="a-EV"></a>云何得是佛智用耶(云云)。<a id="a-EW"></a>三自在起用。<a id="a-EX"></a>用遍法界广不可委。<a id="a-EY"></a>文云譬如大地一切草木为众生用。<a id="a-EZ"></a>我法亦尔。<a id="a-Ea"></a>当知胜用无量无边。<a id="a-Eb"></a>且约三种。<a id="a-Ec"></a>一不可思议用。<a id="a-Ed"></a>二二鸟双游用。<a id="a-Ee"></a>三善恶邪正双摄用。<a id="a-Ef"></a>不可思议用者。<a id="a-Eg"></a>旧释有七。<a id="a-Eh"></a>一云令他见须弥入芥子。<a id="a-Ei"></a>其实不入。<a id="a-Ej"></a>唯应度者乃能见之。<a id="a-Ek"></a>此解不可。<a id="a-El"></a>若不入者何谓神通。<a id="a-Em"></a>二解实入。<a id="a-En"></a>但佛神力蹙大令小开小令大。<a id="a-Eo"></a>此亦不可。<a id="a-Ep"></a>若尔乃以大容小何谓以小容大。<a id="a-Eq"></a>三解不知入与不入。<a id="a-Er"></a>既是不可思议。<a id="a-Es"></a>那可定判入与不入。<a id="a-Et"></a>此亦不可。<a id="a-Eu"></a>佛果上地皆是不可思议。<a id="a-Ev"></a>尽应不可解。<a id="a-Ew"></a>余者尽言可解。<a id="a-Ex"></a>至此一义独言不知耶。<a id="a-Ey"></a>四若有则相妨。<a id="a-Ez"></a>小大皆空故相容。<a id="a-F0"></a>此亦不可。<a id="a-F1"></a>若其皆可何所论入。<a id="a-F2"></a>亦无大小也。<a id="a-F3"></a>五大中有小性小中有大性。<a id="a-F4"></a>以芥子之大性容须弥之小性。<a id="a-F5"></a>此亦不可。<a id="a-F6"></a>若执定性过同外道。<a id="a-F7"></a>又似毗昙。<a id="a-F8"></a>又还是大容于小。<a id="a-F9"></a>何谓以小容大。<a id="a-FA"></a>六地论解。<a id="a-FB"></a>大无大相。<a id="a-FC"></a>不无无相之大。<a id="a-FD"></a>小无小相。<a id="a-FE"></a>不无无相之小。<a id="a-FF"></a>以无相之小。<a id="a-FG"></a>容无相之大。<a id="a-FH"></a>无相之大。<a id="a-FI"></a>还入无相之小。<a id="a-FJ"></a>此亦不可。<a id="a-FK"></a>大小本是相既言无相那有大小。<a id="a-FL"></a>若有大小应是有相。<a id="a-FM"></a>若定无相还同空也。<a id="a-FN"></a>七兴皇云。<a id="a-FO"></a>诸法本无大小。<a id="a-FP"></a>因缘假名相待假说大为小。<a id="a-FQ"></a>假说小为大。<a id="a-FR"></a>说大为小。<a id="a-FS"></a>小是大小。<a id="a-FT"></a>说小为大。<a id="a-FU"></a>大是小大。<a id="a-FV"></a>故得相容。<a id="a-FW"></a>此亦不可。<a id="a-FX"></a>大不自大。<a id="a-FY"></a>待小为大。<a id="a-FZ"></a>小不自小。<a id="a-Fa"></a>待大为小。<a id="a-Fb"></a>此堕他性义。<a id="a-Fc"></a>自性大小尚不能相容。<a id="a-Fd"></a>他性大小那得相容。<a id="a-Fe"></a>今明小不自小亦不由大故小。<a id="a-Ff"></a>大不自大亦不由小故大因缘故小大。<a id="a-Fg"></a>亦不离大离小。<a id="a-Fh"></a>不在内外两中间。<a id="a-Fi"></a>亦不常自有。<a id="a-Fj"></a>不可思议。<a id="a-Fk"></a>大亦如是。<a id="a-Fl"></a>通达此理故即事而真。<a id="a-Fm"></a>唯应度者见不思议。<a id="a-Fn"></a>须弥之高广入于不思议芥子之微小。<a id="a-Fo"></a>是名以不思议之大入于不思议之小。<a id="a-Fp"></a>住首楞严能建大义如经广说(云云)。<a id="a-Fq"></a>一往明。<a id="a-Fr"></a>不思议用在于道后。<a id="a-Fs"></a>其理实通。<a id="a-Ft"></a>乃至善恶邪正等例如是。<a id="a-Fu"></a>所谓四趣是邪人天为正。<a id="a-Fv"></a>又三界是邪二乘为正。<a id="a-Fw"></a>又二乘偏邪菩萨为正(云云)。<a id="a-Fx"></a>邪正两用亦遍法界。<a id="a-Fy"></a>四趣是恶人天是善。<a id="a-Fz"></a>又三界悉是恶二乘是善。<a id="a-G0"></a>又二乘是恶菩萨为善。<a id="a-G1"></a>此用亦遍法界。<a id="a-G2"></a>三界皆悉无常二乘是三无为常。<a id="a-G3"></a>又二乘是无常菩萨是常。<a id="a-G4"></a>常无常用亦遍法界。<a id="a-G5"></a>其门略义广也。<a id="a-G6"></a>常无常双用者俱亡二边。<a id="a-G7"></a>如鸟喻品中说。<a id="a-G8"></a>即是一时双用也。<a id="a-G9"></a>前后倒泻即是异时偏用。<a id="a-GA"></a>宜一时即并用。<a id="a-GB"></a>宜前后即单用。<a id="a-GC"></a>不必一种。<a id="a-GD"></a>用自在故。<a id="a-GE"></a>善恶双用。<a id="a-GF"></a>如迦葉品中说。<a id="a-GG"></a>善星至恶尚能摄受令得出家。<a id="a-GH"></a>况复善者宁当不摄。<a id="a-GI"></a>或双用或前后(云云)。<a id="a-GJ"></a>三邪正善恶俱摄者。<a id="a-GK"></a>陈如品中说。<a id="a-GL"></a>邪即外道。<a id="a-GM"></a>正即陈如弘广。<a id="a-GN"></a>邪即诸魔。<a id="a-GO"></a>正即阿难。<a id="a-GP"></a>平等皆摄。<a id="a-GQ"></a>巧施妙用。<a id="a-GR"></a>游诸世间作大利益。<a id="a-GS"></a>若见此意即是自在之用。<a id="a-GT"></a>善巧四随称机利益。<a id="a-GU"></a>住首楞严种种示现不动法性。<a id="a-GV"></a>其见闻者无不蒙益。<a id="a-GW"></a>此义可知不俟多说(云云)。<a id="a-GX"></a>问此一章五意云何。<a id="a-GY"></a>答例前可解。<a id="a-GZ"></a>若总论三用即释名意。<a id="a-Ga"></a>若专本用即是体意。<a id="a-Gb"></a>若专当用即是宗意。<a id="a-Gc"></a>若专自在用。<a id="a-Gd"></a>即是用意。<a id="a-Ge"></a>若分别三用即是教意。</p>
  <p id="aGf">第五释教相者。<a id="a-Gg"></a>为二。<a id="a-Gh"></a>一增数。<a id="a-Gi"></a>二经来缘起。<a id="a-Gj"></a>增数者。<a id="a-Gk"></a>谓一乳二字三修四教五味也。<a id="a-Gl"></a>所言乳者此名则通。<a id="a-Gm"></a>外道言教亦称为乳。<a id="a-Gn"></a>文云。<a id="a-Go"></a>是时旧医纯用乳药。<a id="a-Gp"></a>二乘言教亦称为乳。<a id="a-Gq"></a>阿含云。<a id="a-Gr"></a>舍利弗是所生母。<a id="a-Gs"></a>目连是乳母。<a id="a-Gt"></a>二人说法生养四众。<a id="a-Gu"></a>后文亦云。<a id="a-Gv"></a>声闻缘觉佛性如乳。<a id="a-Gw"></a>菩萨教行亦称为乳。<a id="a-Gx"></a>故云手出香色乳。<a id="a-Gy"></a>施令得饱满。<a id="a-Gz"></a>佛教亦称为乳。<a id="a-H0"></a>故目连腾请云。<a id="a-H1"></a>譬如犊子其生未久若不得乳必死无疑。<a id="a-H2"></a>又云。<a id="a-H3"></a>医占王病定须服乳。<a id="a-H4"></a>乳名既通。<a id="a-H5"></a>若为分别。<a id="a-H6"></a>旧医偷教。<a id="a-H7"></a>窃取乳名。<a id="a-H8"></a>不解其义。<a id="a-H9"></a>而为相续悦意转动薄皮所诳起四颠倒毒乱心中多所伤害。<a id="a-HA"></a>即邪教也。<a id="a-HB"></a>二乘乳者。<a id="a-HC"></a>佛以方便合三种药。<a id="a-HD"></a>谓碱苦酢。<a id="a-HE"></a>二乘之人用此方便。<a id="a-HF"></a>为于四众治彼邪乳。<a id="a-HG"></a>如以楔出楔。<a id="a-HH"></a>此以四非常教名为乳也。<a id="a-HI"></a>菩萨乳者。<a id="a-HJ"></a>以大慈大悲。<a id="a-HK"></a>随诸众生应以何法而得度脱随而说之。<a id="a-HL"></a>或说方便法。<a id="a-HM"></a>或说真实法。<a id="a-HN"></a>或治邪常。<a id="a-HO"></a>或治无常。<a id="a-HP"></a>称彼机缘令得饱满。<a id="a-HQ"></a>是名菩萨教乳也。<a id="a-HR"></a>佛教乳者。<a id="a-HS"></a>究竟真实如经。<a id="a-HT"></a>其犊调善不驰不住。<a id="a-HU"></a>不处高原。<a id="a-HV"></a>亦不下湿。<a id="a-HW"></a>不食酒糟麦[麥*弋]滑草。<a id="a-HX"></a>不与特牛同共一群。<a id="a-HY"></a>故其乳多德最为第一。<a id="a-HZ"></a>正显涅槃之教是最上乳也。<a id="a-Ha"></a>又外道教如驴乳。<a id="a-Hb"></a>亨之成粪。<a id="a-Hc"></a>从其教者堕落三涂。<a id="a-Hd"></a>二乘教如羊鹿乳。<a id="a-He"></a>亨之成酪。<a id="a-Hf"></a>从其教者升出生死。<a id="a-Hg"></a>菩萨教如下品牛乳。<a id="a-Hh"></a>亨之成酥。<a id="a-Hi"></a>从其教者革凡成圣。<a id="a-Hj"></a>亦革圣成无上道。<a id="a-Hk"></a>佛教如上品牛乳。<a id="a-Hl"></a>从佛教者即得安住秘密藏中。<a id="a-Hm"></a>当知涅槃教乳最上最妙。<a id="a-Hn"></a>问何故于一乳中多种分别。<a id="a-Ho"></a>答此经意尔。<a id="a-Hp"></a>如本有一偈四出证义明无差别差别等。<a id="a-Hq"></a>例作此说之无咎。<a id="a-Hr"></a>又德王中不闻闻不生生等。<a id="a-Hs"></a>皆作四句。<a id="a-Ht"></a>今亦例尔。<a id="a-Hu"></a>邪乳名乳乳。<a id="a-Hv"></a>二乘名乳不乳。<a id="a-Hw"></a>菩萨名不乳乳。<a id="a-Hx"></a>佛是非乳非不乳。<a id="a-Hy"></a>意高例尽子何须惑。<a id="a-Hz"></a>二字者世亦二字。<a id="a-I0"></a>出世亦二字。<a id="a-I1"></a>上上出世亦二字。<a id="a-I2"></a>今文亦二字。<a id="a-I3"></a>二字既通。<a id="a-I4"></a>复须分别。<a id="a-I5"></a>世二字者。<a id="a-I6"></a>如瑞应云。<a id="a-I7"></a>太子乘羊车。<a id="a-I8"></a>诣师学书。<a id="a-I9"></a>师教二字。<a id="a-IA"></a>谓梵佉娄。<a id="a-IB"></a>此二字应诠世间礼乐医方技艺治政之法。<a id="a-IC"></a>故是世间二字也。<a id="a-ID"></a>又云梵字应如金光明中说出欲论。<a id="a-IE"></a>明修梵法叹梵执故。<a id="a-IF"></a>是出欲论也。<a id="a-IG"></a>佉娄字应是无量胜论。<a id="a-IH"></a>明十善法叹释天报。<a id="a-II"></a>善能攻恶故言胜论。<a id="a-IJ"></a>总而言之世间二字也。<a id="a-IK"></a>谢灵运云。<a id="a-IL"></a>梵佉娄是人名。<a id="a-IM"></a>其撮诸广字为略。<a id="a-IN"></a>如此间仓雅之类。<a id="a-IO"></a>从人立名故言梵佉娄。<a id="a-IP"></a>虽复广略还是世间之二字。<a id="a-IQ"></a>出世二字者婴儿行云。<a id="a-IR"></a>婆和二字。<a id="a-IS"></a>所谓有为无为为二字也。<a id="a-IT"></a>若出世与出世上上共为二字者。<a id="a-IU"></a>即是半满为二字也。<a id="a-IV"></a>众经同以鹿苑说为半字。<a id="a-IW"></a>摩诃衍所说为满字。<a id="a-IX"></a>小大相对共为二字。<a id="a-IY"></a>又诸师释此满字不同。<a id="a-IZ"></a>地人云。<a id="a-Ia"></a>涅槃六行俱明是满字。<a id="a-Ib"></a>法华是大乘非满字。<a id="a-Ic"></a>由是无常。<a id="a-Id"></a>此都非义。<a id="a-Ie"></a>不须论难(云云)。<a id="a-If"></a>兴皇嘲诸师作五满。<a id="a-Ig"></a>半边满竖满[卄/積]足满共满具足满。<a id="a-Ih"></a>今不委论(云云)。<a id="a-Ii"></a>今明半满二字更为五意。<a id="a-Ij"></a>一直是半。<a id="a-Ik"></a>二对半满。<a id="a-Il"></a>三带半满。<a id="a-Im"></a>四废半满。<a id="a-In"></a>五开半满。<a id="a-Io"></a>如鹿苑无常此直半无满。<a id="a-Ip"></a>若方等之流。<a id="a-Iq"></a>说无常逗小。<a id="a-Ir"></a>又弹小褒大此正对半明满。<a id="a-Is"></a>若大品通三人共学是带半明满。<a id="a-It"></a>若法华正直舍方便。<a id="a-Iu"></a>是废半明满。<a id="a-Iv"></a>亦有开权显实。<a id="a-Iw"></a>即开半明满。<a id="a-Ix"></a>若此经斥劣辨胜。<a id="a-Iy"></a>即废半明满。<a id="a-Iz"></a>一切众生悉有佛性。<a id="a-J0"></a>须跋陀罗得罗汉果。<a id="a-J1"></a>即开半明满。<a id="a-J2"></a>而复对破生死流动明于常住二字。<a id="a-J3"></a>常破生死。<a id="a-J4"></a>住破流动。<a id="a-J5"></a>此亦是废半明满。<a id="a-J6"></a>一切诸法中悉有安乐性。<a id="a-J7"></a>又是开半明满。<a id="a-J8"></a>故知二字虽通不可一概。<a id="a-J9"></a>今之常住二字。<a id="a-JA"></a>于诸字中最尊最胜其义可知。<a id="a-JB"></a>又结为四句。<a id="a-JC"></a>二乘无常是半非满。<a id="a-JD"></a>一乘是满非半。<a id="a-JE"></a>若斥小带小等是亦半亦满。<a id="a-JF"></a>若世间非半又非满。<a id="a-JG"></a>大意可知(云云)。<a id="a-JH"></a>三三修者有邪三修劣三修胜三修。<a id="a-JI"></a>邪三修谓世间颠倒。<a id="a-JJ"></a>随邪师教见相似相续谓为常。<a id="a-JK"></a>适意可悦谓为乐。<a id="a-JL"></a>转动运为谓是我。<a id="a-JM"></a>愚惑所覆如执掣电。<a id="a-JN"></a>如蛾如蚕追求无厌。<a id="a-JO"></a>如渴饮碱唐无毫益。<a id="a-JP"></a>亦是厌下苦粗障。<a id="a-JQ"></a>攀上胜妙出故名邪三修。<a id="a-JR"></a>劣三修者。<a id="a-JS"></a>依半教破于邪执。<a id="a-JT"></a>无常碱味破其执澹。<a id="a-JU"></a>无乐苦味破其执甜。<a id="a-JV"></a>无我酢味破其执辣。<a id="a-JW"></a>三界皆无常诸有悉非乐。<a id="a-JX"></a>一切空无我无我所。<a id="a-JY"></a>能破欲染色无色染无明掉慢疑。<a id="a-JZ"></a>如诸迹中象迹为最。<a id="a-Ja"></a>于诸想中无常为最。<a id="a-Jb"></a>如经广说是名劣三修。<a id="a-Jc"></a>胜三修者。<a id="a-Jd"></a>依佛胜教。<a id="a-Je"></a>破于劣修。<a id="a-Jf"></a>谓常乐我法身常恒无有变易游诸觉华欢娱受乐。<a id="a-Jg"></a>具八自在无能遏绝。<a id="a-Jh"></a>如是修者。<a id="a-Ji"></a>入秘密藏名胜三修。<a id="a-Jj"></a>又邪修是世伊。<a id="a-Jk"></a>劣修是故伊。<a id="a-Jl"></a>胜修是新伊。<a id="a-Jm"></a>大涅槃理即非新非故伊。<a id="a-Jn"></a>今经即是新伊胜修最尊最上之教也。<a id="a-Jo"></a>四四教者。<a id="a-Jp"></a>此该佛一化。<a id="a-Jq"></a>名相理趣别有疏本(云云)。<a id="a-Jr"></a>三藏教者。<a id="a-Js"></a>谓戒定慧藏。<a id="a-Jt"></a>为彼婴儿梯蹬出苦畏惮长远止息化城。<a id="a-Ju"></a>即小乘法也。<a id="a-Jv"></a>菩萨以大涅槃心修即成圣行。<a id="a-Jw"></a>如经浮囊白骨八苦等观。<a id="a-Jx"></a>即其文义也。<a id="a-Jy"></a>通教者。<a id="a-Jz"></a>三乘共学近远俱通。<a id="a-K0"></a>若能前进亦可得去。<a id="a-K1"></a>即摩诃衍法也。<a id="a-K2"></a>菩萨以大涅槃心修即成圣行。<a id="a-K3"></a>如经解苦无苦而有真谛。<a id="a-K4"></a>乃至解道无道而有真谛。<a id="a-K5"></a>即其文义也。<a id="a-K6"></a>别教者。<a id="a-K7"></a>别在菩萨不与二乘人共。<a id="a-K8"></a>所行事理非彼境界。<a id="a-K9"></a>即独菩萨法也。<a id="a-KA"></a>若以大涅槃心修即成圣行。<a id="a-KB"></a>如经苦有无量相。<a id="a-KC"></a>分别校计有无量种。<a id="a-KD"></a>非诸声闻缘觉所知。<a id="a-KE"></a>乃至道亦如是。<a id="a-KF"></a>即其文义也。<a id="a-KG"></a>圆教者。<a id="a-KH"></a>即事而理。<a id="a-KI"></a>一教一切教。<a id="a-KJ"></a>一切教一教。<a id="a-KK"></a>非一非一切不可思议。<a id="a-KL"></a>随佛自意是佛境界。<a id="a-KM"></a>非诸二乘下地所知。<a id="a-KN"></a>如经非苦非谛有实。<a id="a-KO"></a>乃至非道非谛有实。<a id="a-KP"></a>是名一实谛。<a id="a-KQ"></a>即其文义也。<a id="a-KR"></a>菩萨大涅槃心修即是圆心。<a id="a-KS"></a>圆心为本行于众行。<a id="a-KT"></a>从浅至深。<a id="a-KU"></a>届极而止。<a id="a-KV"></a>如放金刚到际则住。<a id="a-KW"></a>当知圣行之一意即是渐顿之教。<a id="a-KX"></a>亦名渐圆教。<a id="a-KY"></a>此乃文中一种耳。<a id="a-KZ"></a>复有一行是如来行。<a id="a-Ka"></a>所谓大乘大般涅槃者。<a id="a-Kb"></a>即发轸仍顿仍圆一切诸法悉入其中。<a id="a-Kc"></a>众流悉碱无非性海。<a id="a-Kd"></a>渐圆与顿圆更无别异。<a id="a-Ke"></a>历次第门故言渐耳。<a id="a-Kf"></a>今经乃具二文。<a id="a-Kg"></a>从胜受名即是圆顿之教。<a id="a-Kh"></a>于诸教中最为尊上也。<a id="a-Ki"></a>若类通异名者即是四藏。<a id="a-Kj"></a>三藏是声闻藏。<a id="a-Kk"></a>通是杂藏。<a id="a-Kl"></a>别是菩萨藏。<a id="a-Km"></a>圆是佛藏。<a id="a-Kn"></a>上能摄下佛藏第一也。<a id="a-Ko"></a>若例四句。<a id="a-Kp"></a>三藏是闻闻。<a id="a-Kq"></a>通是闻不闻。<a id="a-Kr"></a>别是不闻闻。<a id="a-Ks"></a>圆是不闻不闻。<a id="a-Kt"></a>乃至生生等例可解。<a id="a-Ku"></a>五五味者。<a id="a-Kv"></a>即五种牛味正譬说教次第。<a id="a-Kw"></a>不应以浅深意取。<a id="a-Kx"></a>若谓初浅后深是义不然。<a id="a-Ky"></a>文云医占王病定须服乳。<a id="a-Kz"></a>又云如得乳糜更无所须。<a id="a-L0"></a>无所须者即真解脱。<a id="a-L1"></a>真解脱者即大涅槃。<a id="a-L2"></a>此岂浅耶。<a id="a-L3"></a>文云如水乳杂卧至一月终不成酪。<a id="a-L4"></a>若以一滴颇求树汁投之于中即便成酪。<a id="a-L5"></a>众生佛性亦复如是。<a id="a-L6"></a>若本有者何故待缘。<a id="a-L7"></a>如此酪譬不可浅也。<a id="a-L8"></a>文云。<a id="a-L9"></a>譬如甜酥八味具足。<a id="a-LA"></a>是大涅槃亦复如是。<a id="a-LB"></a>当知此酥其况深矣。<a id="a-LC"></a>文云。<a id="a-LD"></a>阿罗汉辟支佛犹如醍醐。<a id="a-LE"></a>如此醍醐不可言深。<a id="a-LF"></a>若初味定浅。<a id="a-LG"></a>后味定深。<a id="a-LH"></a>防文害义。<a id="a-LI"></a>若作次第意释者则无过咎。<a id="a-LJ"></a>牛者譬佛。<a id="a-LK"></a>大觉朗然圆明成就。<a id="a-LL"></a>如血变为乳具足在牛。<a id="a-LM"></a>从牛出乳譬佛初说也。<a id="a-LN"></a>即寂灭道场从法界体流出法界法教诸菩萨。<a id="a-LO"></a>如日初出先照高山。<a id="a-LP"></a>故言从牛出乳也。<a id="a-LQ"></a>次从乳出酪者。<a id="a-LR"></a>为小机不堪。<a id="a-LS"></a>如聋如哑。<a id="a-LT"></a>隐其无量神德。<a id="a-LU"></a>示丈六身。<a id="a-LV"></a>覆如来藏。<a id="a-LW"></a>但说三藏以贫所乐法。<a id="a-LX"></a>随宜方便。<a id="a-LY"></a>令章凡成圣。<a id="a-LZ"></a>故华严大后次说三藏之小。<a id="a-La"></a>如从乳后即有于酪也。<a id="a-Lb"></a>次从酪出生酥者。<a id="a-Lc"></a>譬三藏之后以大诃小挫其取证败种坏根无生无用。<a id="a-Ld"></a>先与后夺如亨酪作生酥也。<a id="a-Le"></a>次从生酥出熟酥者。<a id="a-Lf"></a>譬方等之后。<a id="a-Lg"></a>委业领财使诸声闻转教教菩萨也。<a id="a-Lh"></a>次从熟酥出醍醐者。<a id="a-Li"></a>譬般若已后付财定性与记作佛。<a id="a-Lj"></a>故文云八千声闻于法华中得记作佛。<a id="a-Lk"></a>见如来性如秋收冬藏更无所作。<a id="a-Ll"></a>无所作者即究竟也。<a id="a-Lm"></a>夫众生不见佛性智手指撝。<a id="a-Ln"></a>或作大说。<a id="a-Lo"></a>或作小说。<a id="a-Lp"></a>或诃责说。<a id="a-Lq"></a>或教化说。<a id="a-Lr"></a>或定天性说。<a id="a-Ls"></a>众生若见佛性则静乎。<a id="a-Lt"></a>双树指撝毕矣。<a id="a-Lu"></a>息教二河法流竭矣。<a id="a-Lv"></a>如牛出乳极至醍醐。<a id="a-Lw"></a>诸佛布教极于见性。<a id="a-Lx"></a>今经是最后之说喻彼醍醐。<a id="a-Ly"></a>一切诸药悉入其中。<a id="a-Lz"></a>叹于横广。<a id="a-M0"></a>在四味之上叹其竖高。<a id="a-M1"></a>故此经处处叹教不可思议。<a id="a-M2"></a>只是叹于上妙之乳常住二字最后新伊极圆之教醍醐妙味耳。<a id="a-M3"></a>种种名目只是一法。<a id="a-M4"></a>一法者只是佛师诸菩萨母。<a id="a-M5"></a>佛菩萨辩所不能宣。<a id="a-M6"></a>凡夫千舌岂解揄扬。<a id="a-M7"></a>二乘百盲安能舞手者哉。<a id="a-M8"></a>五味义具在法华玄中说。<a id="a-M9"></a>又从增一至五。<a id="a-MA"></a>总诸说者即释名意。<a id="a-MB"></a>若专五所以是体意。<a id="a-MC"></a>若专五所以设诸名相是宗意。<a id="a-MD"></a>若专对破是用意。<a id="a-ME"></a>若分别其相是教意。<a id="a-MF"></a>准前可知。<a id="a-MG"></a>不复委释(云云)。<a id="a-MH"></a>二经来缘起又二。<a id="a-MI"></a>一经缘起。<a id="a-MJ"></a>二疏缘起。<a id="a-MK"></a>经缘起者。<a id="a-ML"></a>有双卷六卷大本。<a id="a-MM"></a>双卷明八十入灭不辨常住。<a id="a-MN"></a>盖小缘所感三藏教也。<a id="a-MO"></a>六卷与大本皆明常住。<a id="a-MP"></a>俱是大缘所感。<a id="a-MQ"></a>同座异闻。<a id="a-MR"></a>例如大小品耳。<a id="a-MS"></a>又云小本是法显于天竺钞。<a id="a-MT"></a>初分翻为六卷。<a id="a-MU"></a>大本上帙是道猛赍来。<a id="a-MV"></a>斯乃广略二文耳。<a id="a-MW"></a>世犹惑焉。<a id="a-MX"></a>若是异闻那忽问词答旨两本皆同。<a id="a-MY"></a>若是钞者只应存略那忽前后。<a id="a-MZ"></a>大本则如来说偷狗。<a id="a-Ma"></a>六卷迦葉问偷狗。<a id="a-Mb"></a>大本偈说三归。<a id="a-Mc"></a>六卷长行说三归。<a id="a-Md"></a>解云问词答旨所同处少不同处多。<a id="a-Me"></a>昔钞梵文尚无前后。<a id="a-Mf"></a>秦人翻译逐意奚互。<a id="a-Mg"></a>于二义无妨也。<a id="a-Mh"></a>昔道猛亡身天竺唯赍五品还。<a id="a-Mi"></a>谓寿命。<a id="a-Mj"></a>金刚身。<a id="a-Mk"></a>名字功德。<a id="a-Ml"></a>如来性。<a id="a-Mm"></a>大众问等品。<a id="a-Mn"></a>到西凉州值沮渠蒙逊割据陇后自号玄始。<a id="a-Mo"></a>其号三年请昙无罗谶。<a id="a-Mp"></a>共猛译五品得二十卷。<a id="a-Mq"></a>逊恨文义不圆。<a id="a-Mr"></a>再遣使外国。<a id="a-Ms"></a>更得八品。<a id="a-Mt"></a>谓病行。<a id="a-Mu"></a>圣行。<a id="a-Mv"></a>梵行。<a id="a-Mw"></a>婴儿行。<a id="a-Mx"></a>德王。<a id="a-My"></a>师子吼。<a id="a-Mz"></a>迦葉。<a id="a-N0"></a>陈如等品。<a id="a-N1"></a>又翻二十卷合成四十轴。<a id="a-N2"></a>传于北方。<a id="a-N3"></a>玄始五年乃得究讫。<a id="a-N4"></a>是时姚苌复号弘始。<a id="a-N5"></a>弘始非玄始。<a id="a-N6"></a>玄始五年即晋恭帝元熙元年。<a id="a-N7"></a>次入宋武刘裕。<a id="a-N8"></a>得四年。<a id="a-N9"></a>次入宋文帝。<a id="a-NA"></a>文帝尚斯典。<a id="a-NB"></a>敕道场寺慧观。<a id="a-NC"></a>乌衣寺慧严。<a id="a-ND"></a>此二高明名盖净众。<a id="a-NE"></a>康乐县令谢灵运。<a id="a-NF"></a>抗世逸群一人而已。<a id="a-NG"></a>更共治定开寿命。<a id="a-NH"></a>足序纯陀哀叹。<a id="a-NI"></a>开如来性。<a id="a-NJ"></a>足四相四依邪正四谛四倒文字鸟喻月喻菩萨凡十二品。<a id="a-NK"></a>足前合二十五品。<a id="a-NL"></a>掣三十六卷。<a id="a-NM"></a>则一万余偈。<a id="a-NN"></a>谶云经义已足。<a id="a-NO"></a>其文未尽。<a id="a-NP"></a>余有三品。<a id="a-NQ"></a>谓付嘱烧身分舍利。<a id="a-NR"></a>二万言未来秦地耳。<a id="a-NS"></a>小亮云。<a id="a-NT"></a>是罗什足品。<a id="a-NU"></a>由来关中不闻涅槃。<a id="a-NV"></a>恐其言为谬。<a id="a-NW"></a>经录称谢灵运足品相承信用。<a id="a-NX"></a>初三人欲删略百句解脱。<a id="a-NY"></a>俱梦黑神威猛责数刚切。<a id="a-NZ"></a>汝以凡庸改圣人言义。<a id="a-Na"></a>其过大矣。<a id="a-Nb"></a>若不止者以金刚杵碎之如尘。<a id="a-Nc"></a>因不敢删略。<a id="a-Nd"></a>但去质存华。<a id="a-Ne"></a>如啼泣面目肿。<a id="a-Nf"></a>改为恋慕增悲恸。<a id="a-Ng"></a>如呜啑我口改为如爱子法。<a id="a-Nh"></a>故其文璀璨皆此例焉。<a id="a-Ni"></a>经者通名也。<a id="a-Nj"></a>如法华疏说。<a id="a-Nk"></a>序品第一者亦如彼(云云)。<a id="a-Nl"></a>二疏缘起者。<a id="a-Nm"></a>余以童年给侍摄静。<a id="a-Nn"></a>摄静授大涅槃。<a id="a-No"></a>诵将欲半。<a id="a-Np"></a>走虽不敏愿闻旨趣。<a id="a-Nq"></a>于是负笈天台。<a id="a-Nr"></a>心欣蓝染。<a id="a-Ns"></a>登山甫尔仍逢出谷。<a id="a-Nt"></a>不惟菲薄奉从帝庭。<a id="a-Nu"></a>师既香涂二宫。<a id="a-Nv"></a>光曜七众。<a id="a-Nw"></a>道俗参请门堂交络。<a id="a-Nx"></a>虽钦渴甘露如俟河清。<a id="a-Ny"></a>讵可得乎。<a id="a-Nz"></a>尝面请斯典。<a id="a-O0"></a>降旨垂许。<a id="a-O1"></a>有期无日。<a id="a-O2"></a>逮金陵土崩师徒雨散。<a id="a-O3"></a>后会匡岭。<a id="a-O4"></a>复属虔刘。<a id="a-O5"></a>爰西向江陵。<a id="a-O6"></a>仍遭雾露。<a id="a-O7"></a>敕征师江浦。<a id="a-O8"></a>顶疾滞豫章。<a id="a-O9"></a>始举颿南湖。<a id="a-OA"></a>已闻东还台岳。<a id="a-OB"></a>秋至佛陇冬逢人灭。<a id="a-OC"></a>叹伊余之法障奚可胜言。<a id="a-OD"></a>昔五百群盲七回追佛。<a id="a-OE"></a>祇洹一狗听两钟鸣唯疆唯沈无见无得。<a id="a-OF"></a>入山出谷浮坠溯江。<a id="a-OG"></a>希闻斯典竟不获闻。<a id="a-OH"></a>日既隐于重崖。<a id="a-OI"></a>盲龟眠于海底。<a id="a-OJ"></a>冯光想木讵可得乎。<a id="a-OK"></a>余乃扫墓植树。<a id="a-OL"></a>更伏灰场口诵石偈思愆毕世事不由已。<a id="a-OM"></a>迫不得止戴函负封西考阙庭。<a id="a-ON"></a>私去公还经涂八载。<a id="a-OO"></a>日严诤论追入咸阳值桃林水奔而夜亡其伴。<a id="a-OP"></a>又被谗为巫收往幽蓟。<a id="a-OQ"></a>乘冰济北马陷身存临危履薄生行死地。<a id="a-OR"></a>悼慓兢兢宁可尽言。<a id="a-OS"></a>昔裹粮千里担簦于东南。<a id="a-OT"></a>负罪三谗驱驰于西北。<a id="a-OU"></a>若听若思二涂俱丧。<a id="a-OV"></a>情不能已寻诸旧疏。<a id="a-OW"></a>将疏勘经不与文会。<a id="a-OX"></a>怏怏终日恒若病诸效。<a id="a-OY"></a>群盲之触象。<a id="a-OZ"></a>学独梦之谈刀。<a id="a-Oa"></a>以大业十年十月十日庐于天台之南。<a id="a-Ob"></a>管窥智者义意辄为解释。<a id="a-Oc"></a>运丁隋末寇盗纵横。<a id="a-Od"></a>海闹山喧无处纸笔。<a id="a-Oe"></a>匿影沃洲。<a id="a-Of"></a>阴林席箭推度圣文。<a id="a-Og"></a>衣殚粮尽亏其次第。<a id="a-Oh"></a>于是怀挟鄙志托命遂安。<a id="a-Oi"></a>草本略通放笔仍病。<a id="a-Oj"></a>县令邓氏呼讲净名。<a id="a-Ok"></a>曳疾应之。<a id="a-Ol"></a>事不兼举寄疏他舍。<a id="a-Om"></a>他舍被烧廓然荡尽。<a id="a-On"></a>冥持此本得免灰扬。<a id="a-Oo"></a>重寄栅城。<a id="a-Op"></a>海寇冲突玉石俱罄。<a id="a-Oq"></a>萧亮提挟复获安存。<a id="a-Or"></a>所谓焦不能烧贼不能得。<a id="a-Os"></a>再蒙灵异重厉微诚。<a id="a-Ot"></a>更往遂安披寻补削。<a id="a-Ou"></a>复值军火食息无宁。<a id="a-Ov"></a>乃卜安洲。<a id="a-Ow"></a>安洲者微澜四绕绝人兽之踪。<a id="a-Ox"></a>峰连伟括兼二山之美。<a id="a-Oy"></a>左临水镜澄彻鉴心。<a id="a-Oz"></a>右带蕖池红葩悦目。<a id="a-P0"></a>修竹冷风胜白牙团扇。<a id="a-P1"></a>蒌茜翠草加戴氏重席。<a id="a-P2"></a>云霞镂糅于松桂。<a id="a-P3"></a>五彩羞其绘图。<a id="a-P4"></a>猿麏和韵于蝉蛙。<a id="a-P5"></a>八音陋其弦管。<a id="a-P6"></a>雅有高致丰趣冥伦。<a id="a-P7"></a>仍莳粟拾薪勤兼晓夜。<a id="a-P8"></a>暨染笔已来凡历五载。<a id="a-P9"></a>何年不遭军火。<a id="a-PA"></a>何月不见干戈。<a id="a-PB"></a>菜食水赍冰床雪被。<a id="a-PC"></a>孤居独处梦抽思乙。<a id="a-PD"></a>词既野质意不会文。<a id="a-PE"></a>其玄义一卷释文十二卷用纸七百张。<a id="a-PF"></a>有崖易迨空海难遍。<a id="a-PG"></a>盲寱偏知敢称圆识。<a id="a-PH"></a>特是不负本怀遽兹石火。<a id="a-PI"></a>卷舒常住之卷。<a id="a-PJ"></a>酬报乎身手。<a id="a-PK"></a>赞叹解脱之法。<a id="a-PL"></a>仰谢于心口。<a id="a-PM"></a>粗耘毒草微养药王。<a id="a-PN"></a>螳[虫*敖]萤熠非能抗曜也。</p>
 </body>
</html>