<!doctype html>
<html id="z3IBWda1PA" data-ver="1392">
 <head>
  <meta charset="utf-8">
  <meta author="灌顶">
  <meta library="龙藏">
  <meta catalog="此土著述">
  <meta period="隋">
 </head>
 <body>
  <h1 id="a1">大般涅槃经玄义卷上</h1>
  <p id="a2">夫正道幽寂无始无终。<a id="a-3"></a>妙理虚玄非新非故。<a id="a-4"></a>无始而言其始者。<a id="a-5"></a>谓之无明生死。<a id="a-6"></a>无终而语其终者。<a id="a-7"></a>即是种智涅槃。<a id="a-8"></a>无明生死本自有之名之为故。<a id="a-9"></a>种智涅槃修因方克目之为新。<a id="a-A"></a>此经乃于非始之始。<a id="a-B"></a>分别佛性三因之殊。<a id="a-C"></a>还就无终之终。<a id="a-D"></a>辨于涅槃三德极果之别。<a id="a-E"></a>若佛性之因非因。<a id="a-F"></a>涅槃之果非果。<a id="a-G"></a>是则因如不异果如。<a id="a-H"></a>果如不异因如。<a id="a-I"></a>若因如不异果如。<a id="a-J"></a>非止涅槃之如非新。<a id="a-K"></a>佛性之如亦复非新。<a id="a-L"></a>若果如不异因如。<a id="a-M"></a>非止佛性之如非故。<a id="a-N"></a>涅槃之如亦复非故。<a id="a-O"></a>是则佛性涅槃因果之如。<a id="a-P"></a>皆是非新非故。<a id="a-Q"></a>非新非故之理即是法身。<a id="a-R"></a>非新而新之果即是摩诃般若。<a id="a-S"></a>既有非新而新种智之圆极。<a id="a-T"></a>则非故之故无明生死患累究竟斯亡目之解脱。<a id="a-U"></a>此则三德之义宛然。<a id="a-V"></a>不纵不横妙等伊字。<a id="a-W"></a>但众生利钝不同。<a id="a-X"></a>是以大圣赴缘之教亦有顿渐之别。<a id="a-Y"></a>顿则譬于忍辱之草牛食即得醍醐。<a id="a-Z"></a>渐则五味阶级次第圆满。<a id="a-a"></a>或有不定根缘为赴此机所说教门非顿非渐。<a id="a-b"></a>喻之置毒于乳也。<a id="a-c"></a>皆是能仁妙穷权实巧赴根缘。<a id="a-d"></a>化他利物罄无乖爽。<a id="a-e"></a>今此大经为欲开通往昔教门。<a id="a-f"></a>显发如来方便密义故。<a id="a-g"></a>于娑罗双树大师子吼。<a id="a-h"></a>师子吼者名决定说。<a id="a-i"></a>决定说者说一切众生悉有佛性如来毕竟不入涅槃。<a id="a-j"></a>不入涅槃即是入于无上大乘大般涅槃。<a id="a-k"></a>此经若具依梵本。<a id="a-l"></a>应云摩诃般涅槃那修多罗。<a id="a-m"></a>摩诃言大般涅槃那此翻灭度。<a id="a-n"></a>释此三字具依两义一别二通。<a id="a-o"></a>第一别释者大即法身。<a id="a-p"></a>故此经云。<a id="a-q"></a>所言大者其性广博犹若虚空。<a id="a-r"></a>其性即法性法性即法身也。<a id="a-s"></a>灭者即是解脱。<a id="a-t"></a>解脱二种。<a id="a-u"></a>烦恼生死永灭。<a id="a-v"></a>免斯因果患累即解脱义也。<a id="a-w"></a>所言度者即是摩诃般若。<a id="a-x"></a>故大论云。<a id="a-y"></a>信为能入智为能度。<a id="a-z"></a>当知别以三字标今经之目。<a id="a-10"></a>即是三德之异名也。<a id="a-11"></a>第二通释。<a id="a-12"></a>大者谓大法身大般若大解脱也。<a id="a-13"></a>灭者即是三德皆寂灭也。<a id="a-14"></a>度者即是三德皆究竟圆满也。<a id="a-15"></a>故通以三字标名表三德。<a id="a-16"></a>皆大寂灭究竟也。<a id="a-17"></a>别通之义虽殊。<a id="a-18"></a>然并是用非果之果无上秘密之极果。<a id="a-19"></a>以标一教之首也。<a id="a-1A"></a>修多罗即是圣教之总名。<a id="a-1B"></a>有翻无翻事在别释。<a id="a-1C"></a>若具依梵本。<a id="a-1D"></a>应言摩诃般涅槃那。<a id="a-1E"></a>今翻为大灭度。<a id="a-1F"></a>大若虚空不因小相。<a id="a-1G"></a>又其性广博多所容受。<a id="a-1H"></a>又名不可思议诸佛之法界。<a id="a-1I"></a>是为三义释大也。<a id="a-1J"></a>灭者灭二十五有及虚伪物。<a id="a-1K"></a>又得二十五三昧种种示现。<a id="a-1L"></a>又生灭灭已。<a id="a-1M"></a>寂灭为乐。<a id="a-1N"></a>是为三义释灭也。<a id="a-1O"></a>度者度于不度。<a id="a-1P"></a>又度于度。<a id="a-1Q"></a>又度此彼之彼岸。<a id="a-1R"></a>亦度非彼非此之彼岸。<a id="a-1S"></a>譬如神龟水陆俱度。<a id="a-1T"></a>是为三义释度也。<a id="a-1U"></a>总揽三法三目三点名大般涅槃。<a id="a-1V"></a>金刚宝藏满足无缺。<a id="a-1W"></a>不纵不横不并不别微妙秘密以当其体。<a id="a-1X"></a>常住不变恒安清凉不老不死以当其宗。<a id="a-1Y"></a>置毒佛性遍五味中味味杀人。<a id="a-1Z"></a>震大毒鼓虽无心欲闻闻之皆死。<a id="a-1a"></a>八大自在我以当其用。<a id="a-1b"></a>常住二字无上醍醐与诸典别决定之吼以当其教。<a id="a-1c"></a>名含体摄常宗毒用极教之相也。</p>
  <p id="a1d">玄义开为五重。</p>
  <p id="a1e">一释名　二释体　三释宗　四释用　五释教。</p>
  <p id="a1f">释名又五。<a id="a-1g"></a>谓翻通无假绝。<a id="a-1h"></a>翻者四说。<a id="a-1i"></a>谓无有亦有亦无非有非无。<a id="a-1j"></a>初言无者。<a id="a-1k"></a>天竺五处不同。<a id="a-1l"></a>东南中三方奢切小殊。<a id="a-1m"></a>西北两处大异。<a id="a-1n"></a>如言摩诃。<a id="a-1o"></a>摩醯。<a id="a-1p"></a>泥曰。<a id="a-1q"></a>泥洹。<a id="a-1r"></a>此则三方。<a id="a-1s"></a>如言洹隶槃那。<a id="a-1t"></a>般涅槃那。<a id="a-1u"></a>此则二方。<a id="a-1v"></a>类如此间楚夏耳。<a id="a-1w"></a>有人以泥曰目双卷。<a id="a-1x"></a>泥洹目六卷。<a id="a-1y"></a>涅槃目大本。<a id="a-1z"></a>是义皆不然。<a id="a-20"></a>双卷明八十无常。<a id="a-21"></a>六卷明金刚不毁。<a id="a-22"></a>岂可以方言简义。<a id="a-23"></a>毗婆沙云涅槃那。<a id="a-24"></a>今经无那字。<a id="a-25"></a>盖译人存略耳。<a id="a-26"></a>肇论以摩诃涅槃。<a id="a-27"></a>为彼土正音。<a id="a-28"></a>古今承用。<a id="a-29"></a>其各说者凡有五家。<a id="a-2A"></a>一广州大亮云。<a id="a-2B"></a>一名含众名。<a id="a-2C"></a>译家所以不翻。<a id="a-2D"></a>正在此也。<a id="a-2E"></a>名下之义。<a id="a-2F"></a>可作异释。<a id="a-2G"></a>如言大者。<a id="a-2H"></a>莫先为义。<a id="a-2I"></a>一切诸法莫先于此。<a id="a-2J"></a>又大常也。<a id="a-2K"></a>又大是神通之极号。<a id="a-2L"></a>常乐之都名。<a id="a-2M"></a>故不可翻也。<a id="a-2N"></a>二云名字是色声之法。<a id="a-2O"></a>不可一名累书众名一义叠说众义。<a id="a-2P"></a>所以不可翻也。<a id="a-2Q"></a>三云。<a id="a-2R"></a>名是义上之名。<a id="a-2S"></a>义是名下之义。<a id="a-2T"></a>名既是一。<a id="a-2U"></a>义岂可多。<a id="a-2V"></a>但一名而多训。<a id="a-2W"></a>例如此间息字。<a id="a-2X"></a>或训子息。<a id="a-2Y"></a>或训长息。<a id="a-2Z"></a>或训止住之息。<a id="a-2a"></a>或训暂时消息。<a id="a-2b"></a>或训报示消息。<a id="a-2c"></a>若据一失诸。<a id="a-2d"></a>故不可翻。<a id="a-2e"></a>四云。<a id="a-2f"></a>一名多义如先陀婆一名四实。<a id="a-2g"></a>关涉处多不可翻也。<a id="a-2h"></a>五云秖先陀婆一语随时各用。<a id="a-2i"></a>智臣善解契会王心。<a id="a-2j"></a>涅槃亦尔。<a id="a-2k"></a>初出言涅槃。<a id="a-2l"></a>涅槃即生也。<a id="a-2m"></a>将逝言涅槃。<a id="a-2n"></a>涅槃即灭也。<a id="a-2o"></a>但此无密语翻彼密义。<a id="a-2p"></a>故言无翻也。<a id="a-2q"></a>二云有翻者。<a id="a-2r"></a>梁武云。<a id="a-2s"></a>佛具四等随其类音溥告众生。<a id="a-2t"></a>若不可翻此土便应隔化。<a id="a-2u"></a>四等亦是不遍。<a id="a-2v"></a>引释论般若尊重智慧轻薄。<a id="a-2w"></a>既得以轻代重。<a id="a-2x"></a>何得不以真丹。<a id="a-2y"></a>单别翻天竺兼含。<a id="a-2z"></a>既可得翻且举十家。<a id="a-30"></a>一竺道生。<a id="a-31"></a>时人呼为涅槃圣。<a id="a-32"></a>翻为灭。<a id="a-33"></a>引文云。<a id="a-34"></a>闻佛唱灭悲哀请住。<a id="a-35"></a>魔王所以劝令速灭(云云)。<a id="a-36"></a>二庄严大斌。<a id="a-37"></a>翻为寂灭。<a id="a-38"></a>引文云。<a id="a-39"></a>生灭灭已寂灭为乐。<a id="a-3A"></a>前家止灭于生。<a id="a-3B"></a>后家灭生复灭于灭。<a id="a-3C"></a>故言寂灭(云云)。<a id="a-3D"></a>三白马爱。<a id="a-3E"></a>翻为秘藏。<a id="a-3F"></a>引文云。<a id="a-3G"></a>皆悉安住秘密藏中(云云)。<a id="a-3H"></a>四长干影。<a id="a-3I"></a>翻为安乐。<a id="a-3J"></a>引文云。<a id="a-3K"></a>如人病差名为安乐。<a id="a-3L"></a>安乐名涅槃。<a id="a-3M"></a>五定林柔。<a id="a-3N"></a>翻为无累解脱。<a id="a-3O"></a>既无创疣即无累也。<a id="a-3P"></a>六太昌宗。<a id="a-3Q"></a>翻为解脱。<a id="a-3R"></a>引四相品云。<a id="a-3S"></a>涅槃名解脱。<a id="a-3T"></a>迦葉品云。<a id="a-3U"></a>慈悲即真解脱。<a id="a-3V"></a>解脱即大涅槃。<a id="a-3W"></a>七梁武。<a id="a-3X"></a>翻为不生。<a id="a-3Y"></a>引文云。<a id="a-3Z"></a>断烦恼者。<a id="a-3a"></a>不名涅槃。<a id="a-3b"></a>不生烦恼乃名涅槃。<a id="a-3c"></a>八肇论。<a id="a-3d"></a>云无为亦云灭度。<a id="a-3e"></a>九会稽基。<a id="a-3f"></a>偏用无为一义为翻也。<a id="a-3g"></a>十开善光宅。<a id="a-3h"></a>同用灭度。<a id="a-3i"></a>引文云。<a id="a-3j"></a>大觉世尊将欲涅槃。<a id="a-3k"></a>引六卷云。<a id="a-3l"></a>大牟尼尊今当灭度。<a id="a-3m"></a>彼此两存正是翻也。<a id="a-3n"></a>例大本称娑罗双树。<a id="a-3o"></a>六卷云坚固林。<a id="a-3p"></a>又引法华长行云。<a id="a-3q"></a>中夜当入涅槃。<a id="a-3r"></a>后偈云佛此夜灭度。<a id="a-3s"></a>又引华严云。<a id="a-3t"></a>古来今佛无般涅槃。<a id="a-3u"></a>除化众生方便灭度。<a id="a-3v"></a>又引遗教。<a id="a-3w"></a>佛临涅槃略说教诫。<a id="a-3x"></a>又云。<a id="a-3y"></a>时将欲过我欲灭度。<a id="a-3z"></a>是为十家明有翻也。<a id="a-40"></a>三明亦可翻亦不可翻者。<a id="a-41"></a>睿师云。<a id="a-42"></a>秦言谬者定之以方册。<a id="a-43"></a>梵音不可变者即而书之。<a id="a-44"></a>匠者之公谨受者之重慎。<a id="a-45"></a>今经翻摩诃为大。<a id="a-46"></a>般涅槃三字存梵音。<a id="a-47"></a>是则一字可翻三字不可翻。<a id="a-48"></a>梵汉双题正应在此。<a id="a-49"></a>四云大名不可思议。<a id="a-4A"></a>故非可翻非不可翻。<a id="a-4B"></a>今明。<a id="a-4C"></a>汉人多不晓梵即有众说。<a id="a-4D"></a>莫知孰是。<a id="a-4E"></a>世既咸用开善未能异之。<a id="a-4F"></a>今虽同其翻不用其义。<a id="a-4G"></a>同翻者摩诃此翻为大。<a id="a-4H"></a>般涅此翻为灭。<a id="a-4I"></a>槃那此翻为度。<a id="a-4J"></a>是为大灭度也。<a id="a-4K"></a>有翻无翻四家竟。<a id="a-4L"></a>次出开善四解。<a id="a-4M"></a>一云。<a id="a-4N"></a>灭据法度据人。<a id="a-4O"></a>生死之法灭已还无。<a id="a-4P"></a>生死之人转而作佛。<a id="a-4Q"></a>二云灭名目无。<a id="a-4R"></a>灭有还无故。<a id="a-4S"></a>度名目有。<a id="a-4T"></a>从此至彼故。<a id="a-4U"></a>实法道边人法俱灭。<a id="a-4V"></a>相续道中人法俱度。<a id="a-4W"></a>三云。<a id="a-4X"></a>灭是有余度是无余。<a id="a-4Y"></a>有余涅槃既未究竟止可是灭。<a id="a-4Z"></a>无余永免方得是度。<a id="a-4a"></a>四云。<a id="a-4b"></a>灭是本有今无之义。<a id="a-4c"></a>而加之以度者是永免之名。<a id="a-4d"></a>欲明凡夫之死亦得是灭而非永免不得称度。<a id="a-4e"></a>观师难初解云。<a id="a-4f"></a>若生死之法灭无。<a id="a-4g"></a>生死之人附何而度。<a id="a-4h"></a>若生死假人转得成佛。<a id="a-4i"></a>生死之法何不转为涅槃。<a id="a-4j"></a>今研初解是何等义。<a id="a-4k"></a>若依声闻法者。<a id="a-4l"></a>三果生死未并灭假人不永度。<a id="a-4m"></a>若第四果凡法因虽灭凡法果未灭。<a id="a-4n"></a>假人犹未度。<a id="a-4o"></a>若灰身灭智假法俱寂。<a id="a-4p"></a>寂则不论度。<a id="a-4q"></a>又不得作佛。<a id="a-4r"></a>若菩萨法者。<a id="a-4s"></a>凡法都不灭假人又不度。<a id="a-4t"></a>是谁法灭何等人度。<a id="a-4u"></a>如此往推非三藏义也。<a id="a-4v"></a>若依声闻菩萨共法者。<a id="a-4w"></a>三乘之人同以无言说道断烦恼入第一义。<a id="a-4x"></a>即体生死法是涅槃法不论灭与不灭。<a id="a-4y"></a>即生死人是涅槃人。<a id="a-4z"></a>不论度与不度。<a id="a-50"></a>既无法可灭何用以灭目之。<a id="a-51"></a>既无人可度用度目谁。<a id="a-52"></a>如此推之则非通教义也。<a id="a-53"></a>若独菩萨法非但灭生死之伪法。<a id="a-54"></a>亦灭涅槃之真法。<a id="a-55"></a>非但度生死之凡人。<a id="a-56"></a>亦度出世之圣人。<a id="a-57"></a>彼师言不涉真法语不论圣人。<a id="a-58"></a>以此往推非别教义也。<a id="a-59"></a>若就佛法者。<a id="a-5A"></a>灭之与度。<a id="a-5B"></a>不纵不横无二无别。<a id="a-5C"></a>彼师分灭异度离法论人。<a id="a-5D"></a>如此往推非圆教义也。<a id="a-5E"></a>既非小。<a id="a-5F"></a>非共。<a id="a-5G"></a>非菩萨。<a id="a-5H"></a>非佛。<a id="a-5I"></a>并非先圣之法言。<a id="a-5J"></a>则不敢道也(云云)。<a id="a-5K"></a>今研第二解。<a id="a-5L"></a>若以灭目无以度目有者。<a id="a-5M"></a>若受此有无。<a id="a-5N"></a>犹是苦谛。<a id="a-5O"></a>执此有无犹是集谛。<a id="a-5P"></a>修此有无犹是道谛。<a id="a-5Q"></a>尽此有无犹是灭谛。<a id="a-5R"></a>灭谛之真尚不可以有无名之。<a id="a-5S"></a>云何以有无名大涅槃。<a id="a-5T"></a>如此往推非三藏真义。<a id="a-5U"></a>若以灭目无以度目有。<a id="a-5V"></a>若双目生死生死本自不然。<a id="a-5W"></a>今则无灭。<a id="a-5X"></a>生死既无灭以灭目谁。<a id="a-5Y"></a>生死本自不然那得是有。<a id="a-5Z"></a>非有则无度法亦无度者。<a id="a-5a"></a>度复目谁。<a id="a-5b"></a>既不可以灭度目于生死。<a id="a-5c"></a>云何以灭度目于涅槃。<a id="a-5d"></a>疆以疣赘累彼虚空。<a id="a-5e"></a>以此推之非是声闻菩萨共法。<a id="a-5f"></a>若以灭目无以度目有者。<a id="a-5g"></a>此以名召法以法应名。<a id="a-5h"></a>名物尚存为见所缚。<a id="a-5i"></a>云何以见义释大涅槃。<a id="a-5j"></a>若以灭目无门以度目有门者。<a id="a-5k"></a>为目小门。<a id="a-5l"></a>为目大门。<a id="a-5m"></a>小门能通拙所通伪。<a id="a-5n"></a>贫住化城久已被弃。<a id="a-5o"></a>云何以拙能通释大涅槃。<a id="a-5p"></a>若以灭目无以度目有。<a id="a-5q"></a>明真俗二谛者。<a id="a-5r"></a>此是偏邪二边。<a id="a-5s"></a>云何以二边释中道大涅槃。<a id="a-5t"></a>如此往推则非菩萨法也。<a id="a-5u"></a>若以灭目无。<a id="a-5v"></a>以度目有。<a id="a-5w"></a>有不关无。<a id="a-5x"></a>无不关有。<a id="a-5y"></a>灭非是度。<a id="a-5z"></a>度异于灭。<a id="a-60"></a>纵横狼藉。<a id="a-61"></a>劫掠群牛不解钻摇。<a id="a-62"></a>浆犹难得况酥醍醐。<a id="a-63"></a>如此往推则非佛法。<a id="a-64"></a>既非小乘。<a id="a-65"></a>非共乘。<a id="a-66"></a>非菩萨乘。<a id="a-67"></a>非佛乘。<a id="a-68"></a>是何等义邪(云云)。<a id="a-69"></a>今研第三解。<a id="a-6A"></a>若有余涅槃既未究竟止可是灭。<a id="a-6B"></a>无余永免方得称度者。<a id="a-6C"></a>亦应灭度。<a id="a-6D"></a>四住非是究竟灭度。<a id="a-6E"></a>尘沙方得称度。<a id="a-6F"></a>又灭度尘沙亦非究竟。<a id="a-6G"></a>灭度无明。<a id="a-6H"></a>方得称度。<a id="a-6I"></a>又灭度无明亦非究竟灭度。<a id="a-6J"></a>究竟灭度方得称度。<a id="a-6K"></a>以后望前前非究竟。<a id="a-6L"></a>第二第三亦非究竟。<a id="a-6M"></a>何得以初番灭度释大涅槃(云云)。<a id="a-6N"></a>今研第四解。<a id="a-6O"></a>凡夫已有还无得是灭。<a id="a-6P"></a>亦应凡夫从此至彼便应是度。<a id="a-6Q"></a>若凡夫非度凡夫亦复非灭。<a id="a-6R"></a>若圣人已有还无亦得是灭。<a id="a-6S"></a>圣人从此至彼复应是度。<a id="a-6T"></a>若凡圣俱度俱灭若为论异。<a id="a-6U"></a>若同凡圣则近陜非高广。<a id="a-6V"></a>若异凡圣亦非高广。<a id="a-6W"></a>非高故则非无上。<a id="a-6X"></a>非广故则有边涯。<a id="a-6Y"></a>云何以此释大涅槃。<a id="a-6Z"></a>若具研四解。<a id="a-6a"></a>应作四四十六番。<a id="a-6b"></a>今但十番而已。<a id="a-6c"></a>余皆可知。<a id="a-6d"></a>明哲自解何俟多言。<a id="a-6e"></a>时人以开善为长故薳研之。<a id="a-6f"></a>余人置而不言耳。<a id="a-6g"></a>翻名已如前说。<a id="a-6h"></a>释其大义者。<a id="a-6i"></a>大有三义。<a id="a-6j"></a>一理大。<a id="a-6k"></a>二智大。<a id="a-6l"></a>三用大。<a id="a-6m"></a>释论谓大多胜。<a id="a-6n"></a>大取包广。<a id="a-6o"></a>多取含摄。<a id="a-6p"></a>胜取秀出。<a id="a-6q"></a>今言。<a id="a-6r"></a>法身法界遍一切处。<a id="a-6s"></a>是广大义。<a id="a-6t"></a>报身智境照发相应不可穷尽。<a id="a-6u"></a>是含摄义。<a id="a-6v"></a>应身自在无能遏绝。<a id="a-6w"></a>是胜出义。<a id="a-6x"></a>于一大字三法具足不纵不横不可思议。<a id="a-6y"></a>名秘密藏。<a id="a-6z"></a>秘密藏者即大涅槃。<a id="a-70"></a>释般涅为灭。<a id="a-71"></a>灭有三义。<a id="a-72"></a>谓性灭圆灭方便灭。<a id="a-73"></a>性灭者理性至寂非生非起。<a id="a-74"></a>生起不能喧动故名性灭。<a id="a-75"></a>圆灭者。<a id="a-76"></a>照无不遍。<a id="a-77"></a>发无不足。<a id="a-78"></a>明穷境极故名圆灭。<a id="a-79"></a>方便灭者。<a id="a-7A"></a>权巧妙能。<a id="a-7B"></a>逗必会取必克故名方便灭。<a id="a-7C"></a>如是三灭即三解脱。<a id="a-7D"></a>无缚无脱。<a id="a-7E"></a>是性净解脱。<a id="a-7F"></a>因果毕竟。<a id="a-7G"></a>是圆净解脱。<a id="a-7H"></a>巧顺机宜无染无累。<a id="a-7I"></a>是方便净解脱。<a id="a-7J"></a>于一灭字三脱具足不纵不横不可思议。<a id="a-7K"></a>故名三点。<a id="a-7L"></a>三点者即大涅槃。<a id="a-7M"></a>释槃那为度。<a id="a-7N"></a>度有三义。<a id="a-7O"></a>谓实相究竟度。<a id="a-7P"></a>智究竟度。<a id="a-7Q"></a>事究竟度。<a id="a-7R"></a>实相度者。<a id="a-7S"></a>诸佛之师也。<a id="a-7T"></a>非此非彼亦非中流。<a id="a-7U"></a>非能非所无始无终故名实相度。<a id="a-7V"></a>佛师度故诸佛亦度。<a id="a-7W"></a>论云。<a id="a-7X"></a>智度大道佛善来。<a id="a-7Y"></a>智度大海佛穷底。<a id="a-7Z"></a>即其义也。<a id="a-7a"></a>智度者如如智称如如境。<a id="a-7b"></a>函大盖大照发相应故名智度。<a id="a-7c"></a>论云。<a id="a-7d"></a>智度相义佛无碍。<a id="a-7e"></a>即其义也。<a id="a-7f"></a>事度者自度度他。<a id="a-7g"></a>彼我利益无不究竟。<a id="a-7h"></a>慈悲誓愿一切周悉故名事度。<a id="a-7i"></a>如此三度即三般若。<a id="a-7j"></a>实相般若是一切种智与诸佛同体。<a id="a-7k"></a>观照般若即一切智与诸佛同意。<a id="a-7l"></a>文字般若即道种智与诸佛同事。<a id="a-7m"></a>于一度字三智具足不纵不横不可思议。<a id="a-7n"></a>故名面上三目。<a id="a-7o"></a>三目者即大涅槃。<a id="a-7p"></a>今作三番九义。<a id="a-7q"></a>浅深别异各各不同者。<a id="a-7r"></a>虽复多含摄胜未是今经正意。<a id="a-7s"></a>文云。<a id="a-7t"></a>法身亦非。<a id="a-7u"></a>那可单作三身释大。<a id="a-7v"></a>文云。<a id="a-7w"></a>解脱亦非。<a id="a-7x"></a>那可单作三脱释灭。<a id="a-7y"></a>文云。<a id="a-7z"></a>般若亦非。<a id="a-80"></a>那可单作三智释度。<a id="a-81"></a>故知单释非今经意。<a id="a-82"></a>意者文云。<a id="a-83"></a>三法具足名大般涅槃。<a id="a-84"></a>三法即三智三智即三点。<a id="a-85"></a>三法即九法九法即三法。<a id="a-86"></a>三法即九法是不纵。<a id="a-87"></a>九法即三法是不横。<a id="a-88"></a>不并不别亦复如是。<a id="a-89"></a>不三而三不一而一所以名秘密藏。<a id="a-8A"></a>摄一切法悉入其中。<a id="a-8B"></a>是诸佛体。<a id="a-8C"></a>是诸佛师都名总号。<a id="a-8D"></a>乃为具足称大涅槃。<a id="a-8E"></a>意在此耳。<a id="a-8F"></a>一智三智三智一智。<a id="a-8G"></a>所以名一面三目。<a id="a-8H"></a>涅槃亦耳。<a id="a-8I"></a>一脱三脱三脱一脱。<a id="a-8J"></a>所以名为伊字三点。<a id="a-8K"></a>涅槃亦尔。<a id="a-8L"></a>体意及事。<a id="a-8M"></a>不得相离不得相混。<a id="a-8N"></a>不可言言不可思思故名大涅槃。<a id="a-8O"></a>二释通名者。<a id="a-8P"></a>涅槃之名遍布诸处。<a id="a-8Q"></a>安乐一意亘十法界皆称安乐。<a id="a-8R"></a>梵行品云。<a id="a-8S"></a>寒地狱中若遇热风以之为乐。<a id="a-8T"></a>热地狱中若遇寒风以之为乐。<a id="a-8U"></a>如是安乐亦名涅槃。<a id="a-8V"></a>猕猴得酒则能起舞腾枝跃树。<a id="a-8W"></a>秋水卒至河伯欣然鱼鳖噞喁歕沫戏沼。<a id="a-8X"></a>如是安乐亦名涅槃。<a id="a-8Y"></a>饿鬼饥渴得水食饱满则得安乐。<a id="a-8Z"></a>如是安乐亦名涅槃。<a id="a-8a"></a>修罗怖畏得归依处则得安乐。<a id="a-8b"></a>如是安乐亦名涅槃。<a id="a-8c"></a>如贫得藏如病得差。<a id="a-8d"></a>则得安乐。<a id="a-8e"></a>如是安乐亦名涅槃。<a id="a-8f"></a>檀提婆罗门。<a id="a-8g"></a>饱食抚腹。<a id="a-8h"></a>我今此身即是涅槃。<a id="a-8i"></a>此计欲界果报法为涅槃。<a id="a-8j"></a>阿罗罗仙得无想定。<a id="a-8k"></a>此计色界法为涅槃。<a id="a-8l"></a>郁头蓝弗得非想定。<a id="a-8m"></a>此计无色界法为涅槃。<a id="a-8n"></a>文云。<a id="a-8o"></a>断欲界结则得安乐。<a id="a-8p"></a>乃至断无色界结则得安乐。<a id="a-8q"></a>如是安乐亦名涅槃。<a id="a-8r"></a>此多用善因为涅槃也。<a id="a-8s"></a>若三十三天常乐我净用善果为涅槃也。<a id="a-8t"></a>若修二乘者。<a id="a-8u"></a>多贪欲人得不净观则得安乐。<a id="a-8v"></a>如是安乐亦名涅槃。<a id="a-8w"></a>乃至数息慈心念佛因缘亦如是。<a id="a-8x"></a>此计二乘方便法为涅槃也。<a id="a-8y"></a>若断三界烦恼。<a id="a-8z"></a>八万六万。<a id="a-90"></a>四万二万。<a id="a-91"></a>一万住处。<a id="a-92"></a>则得安乐。<a id="a-93"></a>如是安乐亦名涅槃。<a id="a-94"></a>此计二乘果法为涅槃也。<a id="a-95"></a>释论云。<a id="a-96"></a>菩萨从初发心。<a id="a-97"></a>常观涅槃行道。<a id="a-98"></a>初心菩萨亦名涅槃。<a id="a-99"></a>此文云。<a id="a-9A"></a>十住菩萨虽见不了了亦名涅槃。<a id="a-9B"></a>诸佛法王圣主住处。<a id="a-9C"></a>乃得名为大般涅槃也。<a id="a-9D"></a>涅槃之名随情逐事浩荡若此。<a id="a-9E"></a>盖是通名也。<a id="a-9F"></a>达摩郁多罗翻此法胜。<a id="a-9G"></a>解云。<a id="a-9H"></a>烦恼灭名有余涅槃。<a id="a-9I"></a>引经云。<a id="a-9J"></a>灭诸烦恼名为涅槃。<a id="a-9K"></a>离于生死名无余涅槃。<a id="a-9L"></a>引经云。<a id="a-9M"></a>离诸有者。<a id="a-9N"></a>乃名涅槃。<a id="a-9O"></a>此就所灭。<a id="a-9P"></a>释二种涅槃也。<a id="a-9Q"></a>二乘所得二涅槃。<a id="a-9R"></a>若于如来皆是有余。<a id="a-9S"></a>唯佛乃是无余。<a id="a-9T"></a>引胜鬘云。<a id="a-9U"></a>二乘是有余如来是无余。<a id="a-9V"></a>昔灭是尽今灭非尽。<a id="a-9W"></a>经云。<a id="a-9X"></a>不应生灭尽想。<a id="a-9Y"></a>涅槃非灭。<a id="a-9Z"></a>非灭故常也。<a id="a-9a"></a>若依郁多之解。<a id="a-9b"></a>乃是通涅槃。<a id="a-9c"></a>今昔相对一涂之说。<a id="a-9d"></a>若擘肌分理义则不然。<a id="a-9e"></a>何者二乘有余无余。<a id="a-9f"></a>所灭则异真谛则同。<a id="a-9g"></a>若于如来皆是有余。<a id="a-9h"></a>唯佛是无余者。<a id="a-9i"></a>若尔二乘既是有余涅槃。<a id="a-9j"></a>子缚断破无明。<a id="a-9k"></a>入菩萨位见佛性。<a id="a-9l"></a>生死身谢即应同佛入无余涅槃。<a id="a-9m"></a>何事被诃言非。<a id="a-9n"></a>不断烦恼。<a id="a-9o"></a>不到彼岸破除草庵。<a id="a-9p"></a>若此等皆无分者云何对佛是有余涅槃。<a id="a-9q"></a>又若二乘有余无余对佛而得是有余涅槃者。<a id="a-9r"></a>自地狱已上至菩萨已还例应如此。<a id="a-9s"></a>若诸涅槃皆不可得然。<a id="a-9t"></a>二乘安是。<a id="a-9u"></a>故知郁多罗之说不可依也。<a id="a-9v"></a>问安乐之名通十法界。<a id="a-9w"></a>佛性四德名复云何。<a id="a-9x"></a>答经云。<a id="a-9y"></a>一切诸法中悉有安乐性。<a id="a-9z"></a>一切众生悉有佛性。<a id="a-A0"></a>岂非佛性通耶。<a id="a-A1"></a>文云。<a id="a-A2"></a>二十五有有我不耶。<a id="a-A3"></a>答言有我。<a id="a-A4"></a>寱言刀刀。<a id="a-A5"></a>又杨树黄叶等岂非四德通耶。<a id="a-A6"></a>然名乃该通义不得混。<a id="a-A7"></a>应作三番四句料拣。<a id="a-A8"></a>初四句。<a id="a-A9"></a>谓通别亦通亦别非通非别。<a id="a-AA"></a>通者如向说。<a id="a-AB"></a>别者各有所以。<a id="a-AC"></a>六道以安身适性为安乐。<a id="a-AD"></a>犹起烦恼恶因。<a id="a-AE"></a>招生死苦果。<a id="a-AF"></a>安乐义不成。<a id="a-AG"></a>要断烦恼使苦乐不复随身忧喜不复随心。<a id="a-AH"></a>得有余无余灰身灭智。<a id="a-AI"></a>隔别生死入于涅槃者则与六道别也。<a id="a-AJ"></a>菩萨从初心为一切众生观涅槃行道。<a id="a-AK"></a>望二乘是别望佛犹通。<a id="a-AL"></a>即是亦通亦别也。<a id="a-AM"></a>诸佛究竟大般涅槃。<a id="a-AN"></a>非六道之通非二乘之别。<a id="a-AO"></a>即非通非别之安乐也。<a id="a-AP"></a>又安乐之名。<a id="a-AQ"></a>或是病非药或是药非病。<a id="a-AR"></a>或亦药亦病或非病非药。<a id="a-AS"></a>是病者长者没已。<a id="a-AT"></a>劫掠群牛[穀-禾+牛]乳自食。<a id="a-AU"></a>浆酪醍醐一切皆失。<a id="a-AV"></a>如来去后钞窃正法常乐之名。<a id="a-AW"></a>如虫食木偶得成字不识是非。<a id="a-AX"></a>广起颠倒沉沦生死。<a id="a-AY"></a>随其流处有种种名。<a id="a-AZ"></a>或辛或酸。<a id="a-Aa"></a>故知三界四倒但是病而非药。<a id="a-Ab"></a>为治此病说四非常倒泻斯病。<a id="a-Ac"></a>病去惑尽名入涅槃。<a id="a-Ad"></a>文云。<a id="a-Ae"></a>三种病中无三种药。<a id="a-Af"></a>三种药中无三种病。<a id="a-Ag"></a>此小涅槃但药而非病。<a id="a-Ah"></a>虽复病去而药不亡。<a id="a-Ai"></a>还执此药而复成病。<a id="a-Aj"></a>文云。<a id="a-Ak"></a>其后不久王复得病。<a id="a-Al"></a>当知四非常亦药亦病也。<a id="a-Am"></a>治此病故还用常乐我净而倒泻之。<a id="a-An"></a>故斥无常病说于新伊。<a id="a-Ao"></a>是胜三修不同凡夫之倒病。<a id="a-Ap"></a>不同二乘之偏药故名非药非病。<a id="a-Aq"></a>又新伊但是药而非病。<a id="a-Ar"></a>正法正性非药非病之安乐也。<a id="a-As"></a>又小而非大大而非小。<a id="a-At"></a>亦小亦大非小非大。<a id="a-Au"></a>小者二乘也。<a id="a-Av"></a>虽断烦恼犹有习气。<a id="a-Aw"></a>我身我衣我去我来。<a id="a-Ax"></a>谓佛与己等。<a id="a-Ay"></a>唯有常净无有我乐。<a id="a-Az"></a>三宝差别则是习气。<a id="a-B0"></a>所以为小也。<a id="a-B1"></a>云何名大。<a id="a-B2"></a>诸佛如来竖出九界横收一切。<a id="a-B3"></a>无边底故常。<a id="a-B4"></a>大丈夫故常。<a id="a-B5"></a>能化度一切故常。<a id="a-B6"></a>不可思议故常。<a id="a-B7"></a>具八自在故我。<a id="a-B8"></a>断苦乐故乐。<a id="a-B9"></a>大寂故乐。<a id="a-BA"></a>一切知故乐。<a id="a-BB"></a>身常故乐。<a id="a-BC"></a>有大净故。<a id="a-BD"></a>业净身净心净。<a id="a-BE"></a>是故名为大涅槃。<a id="a-BF"></a>菩萨望下为亦大。<a id="a-BG"></a>望上为亦小。<a id="a-BH"></a>凡夫六道不断通惑故非小。<a id="a-BI"></a>无四德故非大。<a id="a-BJ"></a>例前应就理为非小非大。<a id="a-BK"></a>互显令易解耳。<a id="a-BL"></a>前一番从地狱已上料拣。<a id="a-BM"></a>次一番从外道已上料拣。<a id="a-BN"></a>次一番从二乘已上料拣。<a id="a-BO"></a>问如此料拣六道二乘既非安乐。<a id="a-BP"></a>何故强说为涅槃耶。<a id="a-BQ"></a>答通有四悉檀因缘故则作通说。<a id="a-BR"></a>云何更别问耶。<a id="a-BS"></a>所以作通说者为悦众生故。<a id="a-BT"></a>引导生善故。<a id="a-BU"></a>破坏诸恶故。<a id="a-BV"></a>显昔第一义故。<a id="a-BW"></a>通说无咎。<a id="a-BX"></a>又佛常依三谛说法。<a id="a-BY"></a>依俗故说六道安乐。<a id="a-BZ"></a>依真故说二乘安乐。<a id="a-Ba"></a>依中故说佛菩萨安乐。<a id="a-Bb"></a>又不离俗而有真中。<a id="a-Bc"></a>尚得即俗即真即中。<a id="a-Bd"></a>何意不得六道说通安乐是涅槃耶。<a id="a-Be"></a>龙树云。<a id="a-Bf"></a>因缘所生法。<a id="a-Bg"></a>即空即假即中。<a id="a-Bh"></a>是其义也。<a id="a-Bi"></a>三释无名者。<a id="a-Bj"></a>先出旧解。<a id="a-Bk"></a>一云。<a id="a-Bl"></a>真如实际等是真谛名。<a id="a-Bm"></a>佛果涅槃常乐我净等是俗谛名。<a id="a-Bn"></a>而言涅槃无名者。<a id="a-Bo"></a>无生死患累之名而有美妙之名也。<a id="a-Bp"></a>引互无为证。<a id="a-Bq"></a>涅槃无生死之名。<a id="a-Br"></a>生死无涅槃之名耳。<a id="a-Bs"></a>二云。<a id="a-Bt"></a>真谛涅槃俱无名无相。<a id="a-Bu"></a>名相所不及。<a id="a-Bv"></a>言语道断心行处灭。<a id="a-Bw"></a>引肇论江河竞注而不流。<a id="a-Bx"></a>日月历天而不周。<a id="a-By"></a>岂有名于其间哉。<a id="a-Bz"></a>三云。<a id="a-C0"></a>真谛无名。<a id="a-C1"></a>佛果涅槃虽复冥真。<a id="a-C2"></a>犹是续待二假。<a id="a-C3"></a>故涅槃不得无名也。<a id="a-C4"></a>初家。<a id="a-C5"></a>真俗俱有名。<a id="a-C6"></a>第二家。<a id="a-C7"></a>真俗俱无名。<a id="a-C8"></a>第三家。<a id="a-C9"></a>真无名俗有名。<a id="a-CA"></a>应更有第四家。<a id="a-CB"></a>执真有名俗无名未见执者。<a id="a-CC"></a>若定执此堕四倒见。<a id="a-CD"></a>若以四为方便正是三藏四门。<a id="a-CE"></a>何者若引互无。<a id="a-CF"></a>有美妙之名者。<a id="a-CG"></a>断奠是三藏有门。<a id="a-CH"></a>能通是有所通是非有。<a id="a-CI"></a>何得用小乘能通释大涅槃所通。<a id="a-CJ"></a>指荒涂为宝所。<a id="a-CK"></a>认鱼目是明珠。<a id="a-CL"></a>大无所以。<a id="a-CM"></a>若言真谛涅槃皆无名者。<a id="a-CN"></a>秖是三藏空门。<a id="a-CO"></a>若言真谛无名佛果涅槃犹是续待二假者。<a id="a-CP"></a>秖是三藏亦有亦无门。<a id="a-CQ"></a>复应有计非有非无门者。<a id="a-CR"></a>未见其人也。<a id="a-CS"></a>然三藏涅槃。<a id="a-CT"></a>既非数法。<a id="a-CU"></a>尚不是一何得有四。<a id="a-CV"></a>四者能通之门耳。<a id="a-CW"></a>不可以能通为所通。<a id="a-CX"></a>纵令跨节是通教四门者。<a id="a-CY"></a>亦不可以通教能通为通教所通何得以共能通。<a id="a-CZ"></a>释别所通。<a id="a-Ca"></a>又跨节为别教能通者。<a id="a-Cb"></a>亦不得以别能通为别所通。<a id="a-Cc"></a>那得以别能通释圆所通。<a id="a-Cd"></a>将此望之节节无意窈然大远。<a id="a-Ce"></a>故不用此无名释大涅槃(云云)。<a id="a-Cf"></a>问古来传译什师命世。<a id="a-Cg"></a>升堂入室一肇而已。<a id="a-Ch"></a>肇作涅槃无名论其词虚豁洋洋满耳。<a id="a-Ci"></a>世人玩味卷不释手意复云何。<a id="a-Cj"></a>答高僧盛德日月在怀。<a id="a-Ck"></a>既不亲承其门难见。<a id="a-Cl"></a>钻仰遗文管窥而已。<a id="a-Cm"></a>观其旨趣不出四句。<a id="a-Cn"></a>其论云。<a id="a-Co"></a>有余无余涅槃者。<a id="a-Cp"></a>良是出处之异号应物之假名。<a id="a-Cq"></a>若无圣人知无者谁。<a id="a-Cr"></a>若无圣人谁与道游。<a id="a-Cs"></a>即其有句也。<a id="a-Ct"></a>寂寥虚豁不可以形名得。<a id="a-Cu"></a>微妙无相不可以有心知。<a id="a-Cv"></a>岂有名于其间哉。<a id="a-Cw"></a>即其无句也。<a id="a-Cx"></a>果有其所以不有。<a id="a-Cy"></a>故不可得而有。<a id="a-Cz"></a>有其所以不无。<a id="a-D0"></a>故不可得而无耳。<a id="a-D1"></a>恍忽窈冥其中有精。<a id="a-D2"></a>本之有境则五阴永灭。<a id="a-D3"></a>推之无乡则幽灵不竭。<a id="a-D4"></a>即其亦有亦无句也。<a id="a-D5"></a>然则有无绝于内。<a id="a-D6"></a>称谓沦于外。<a id="a-D7"></a>视听之所不暨。<a id="a-D8"></a>四空之所昏昧。<a id="a-D9"></a>而欲以有无题牓标其方域者。<a id="a-DA"></a>不亦邈哉。<a id="a-DB"></a>即其非有非无句也。<a id="a-DC"></a>然其作论谈大意不在小。<a id="a-DD"></a>不可谓是三藏四句也。<a id="a-DE"></a>文云。<a id="a-DF"></a>超度有流言不涉界外之流。<a id="a-DG"></a>大患永灭不灭涅槃之患。<a id="a-DH"></a>故不可谓是别圆四句也。<a id="a-DI"></a>辨差中云。<a id="a-DJ"></a>三车出于火宅。<a id="a-DK"></a>俱出生死。<a id="a-DL"></a>无为一也。<a id="a-DM"></a>此以三三于无。<a id="a-DN"></a>非无有三。<a id="a-DO"></a>如来结习都尽。<a id="a-DP"></a>声闻结尽习不尽。<a id="a-DQ"></a>尽者去尺无尺。<a id="a-DR"></a>去寸无寸。<a id="a-DS"></a>修短在于尺寸。<a id="a-DT"></a>不在无也。<a id="a-DU"></a>智鉴有浅深德行有厚薄。<a id="a-DV"></a>虽俱至彼岸而升降不同。<a id="a-DW"></a>彼岸岂异。<a id="a-DX"></a>异自我耳。<a id="a-DY"></a>以此推之归宗指极。<a id="a-DZ"></a>在于三人同以无言说道断烦恼入涅槃。<a id="a-Da"></a>文义孱然何可隐讳。<a id="a-Db"></a>故知是通教四句也。<a id="a-Dc"></a>夫通教诠理非有非数。<a id="a-Dd"></a>而以有无四句为通道之门。<a id="a-De"></a>若执门求所通。<a id="a-Df"></a>其失一也。<a id="a-Dg"></a>又通教体法之观非如来本怀随自意语。<a id="a-Dh"></a>乃是俯提枝末随他意语。<a id="a-Di"></a>故婴儿行云。<a id="a-Dj"></a>不知苦乐昼夜亲疏等相。<a id="a-Dk"></a>不能造作大小诸事名曰婴儿。<a id="a-Dl"></a>不知苦乐是泯忧喜。<a id="a-Dm"></a>不知昼夜是齐明暗。<a id="a-Dn"></a>不知亲疏是等憎爱。<a id="a-Do"></a>不作大小是亡巨细。<a id="a-Dp"></a>三人同学体观。<a id="a-Dq"></a>喻之以婴儿。<a id="a-Dr"></a>俱证无为喻之以入水。<a id="a-Ds"></a>论其智德喻之以三兽。<a id="a-Dt"></a>论其断德喻之以灰断。<a id="a-Du"></a>宗在他经要非此典。<a id="a-Dv"></a>那忽将彼释。<a id="a-Dw"></a>此其失二也。<a id="a-Dx"></a>又法华教起已破化城。<a id="a-Dy"></a>一切诸菩萨。<a id="a-Dz"></a>疑网悉已除。<a id="a-E0"></a>千二百罗汉。<a id="a-E1"></a>悉亦当作佛。<a id="a-E2"></a>佛开通教。<a id="a-E3"></a>方便之门示真实相。<a id="a-E4"></a>云何迫欣三兽更建草庵。<a id="a-E5"></a>其失三也。<a id="a-E6"></a>又聋瞆之徒不在法华席者。<a id="a-E7"></a>于哀叹品中更为分别。<a id="a-E8"></a>汝先所修。<a id="a-E9"></a>悉是颠倒。<a id="a-EA"></a>我先所说亦非实语。<a id="a-EB"></a>斥故显新指劣明胜。<a id="a-EC"></a>云何违经波动水浪握捉瓦砾持作月形。<a id="a-ED"></a>其失四也。<a id="a-EE"></a>然纲维既阙网目安寄。<a id="a-EF"></a>执佛法之遗弃谓是真实。<a id="a-EG"></a>徒施于十演终非三德明矣。<a id="a-EH"></a>今言涅槃无名。<a id="a-EI"></a>涅槃者指三德涅槃也。<a id="a-EJ"></a>无名者无六道安乐之名也。<a id="a-EK"></a>又无三藏有门见有得道。<a id="a-EL"></a>获有余无余涅槃之名。<a id="a-EM"></a>亦无见空得道。<a id="a-EN"></a>亦无亦空亦有得道。<a id="a-EO"></a>亦无非空非有得道。<a id="a-EP"></a>获有余无余涅槃之名也。<a id="a-EQ"></a>又无三乘共行十地有门得道。<a id="a-ER"></a>获有余无余涅槃之名也。<a id="a-ES"></a>亦无空门。<a id="a-ET"></a>亦空亦有门。<a id="a-EU"></a>非空非有门得道。<a id="a-EV"></a>获有余无余涅槃之名也。<a id="a-EW"></a>又无别教有门得道常住涅槃之名也。<a id="a-EX"></a>亦无空门。<a id="a-EY"></a>亦空亦有门。<a id="a-EZ"></a>非空非有门得道。<a id="a-Ea"></a>获常住涅槃之名也。<a id="a-Eb"></a>无如是等诸方便之名。<a id="a-Ec"></a>从所离故。<a id="a-Ed"></a>故言无名。<a id="a-Ee"></a>从所得故。<a id="a-Ef"></a>故言涅槃。<a id="a-Eg"></a>此即圆教有门之意也。<a id="a-Eh"></a>又非离诸名外。<a id="a-Ei"></a>别一涅槃。<a id="a-Ej"></a>即诸名无名。<a id="a-Ek"></a>便是涅槃。<a id="a-El"></a>故言涅槃无名。<a id="a-Em"></a>此圆教空门意也。<a id="a-En"></a>又从所离故。<a id="a-Eo"></a>故言无名。<a id="a-Ep"></a>从能离故。<a id="a-Eq"></a>故言涅槃。<a id="a-Er"></a>能所合称。<a id="a-Es"></a>故言涅槃无名。<a id="a-Et"></a>此圆教亦空亦有门意也。<a id="a-Eu"></a>若有能所则大有名。<a id="a-Ev"></a>何谓无名。<a id="a-Ew"></a>今无能所称为涅槃无名。<a id="a-Ex"></a>此是圆教非有非无门意也。<a id="a-Ey"></a>门虽有四。<a id="a-Ez"></a>涅槃非四也(云云)。<a id="a-F0"></a>无名之意。<a id="a-F1"></a>超度尔许诸涅槃名。<a id="a-F2"></a>然后乃显圆当四门大般涅槃。<a id="a-F3"></a>诸师都未尝分别一两节目。<a id="a-F4"></a>即道无名。<a id="a-F5"></a>无何等名。<a id="a-F6"></a>名曰无名。<a id="a-F7"></a>疑误后生今所不用也。<a id="a-F8"></a>故梵行品云。<a id="a-F9"></a>无缘慈者。<a id="a-FA"></a>不缘众生亦不缘法缘。<a id="a-FB"></a>于如来故名无缘。<a id="a-FC"></a>今亦例此无六道之名无四圣之名。<a id="a-FD"></a>而有秘藏涅槃之名故言。<a id="a-FE"></a>涅槃无名也。<a id="a-FF"></a>四释假名者。<a id="a-FG"></a>德王初云。<a id="a-FH"></a>涅槃非名非相。<a id="a-FI"></a>云何而言可得见闻。<a id="a-FJ"></a>不可见故无相。<a id="a-FK"></a>不可闻故无名。<a id="a-FL"></a>佛以佛眼佛耳尚不见闻。<a id="a-FM"></a>况复下地及与凡夫而能见闻。<a id="a-FN"></a>大悲方便动树训风举扇喻月。<a id="a-FO"></a>能令机缘而得见闻。<a id="a-FP"></a>其见闻者实无见闻而言见闻。<a id="a-FQ"></a>迦葉品云。<a id="a-FR"></a>涅槃一名有无量名。<a id="a-FS"></a>亦名无生无出。<a id="a-FT"></a>乃至亦名甘露亦名吉祥。<a id="a-FU"></a>凡列二十五种示其无量。<a id="a-FV"></a>悉为众生而假施设。<a id="a-FW"></a>文云。<a id="a-FX"></a>如坻罗婆夷名为食油。<a id="a-FY"></a>实不食油无有因缘。<a id="a-FZ"></a>强为立名名为食油。<a id="a-Fa"></a>如经广说。<a id="a-Fb"></a>涅槃亦尔。<a id="a-Fc"></a>无有因缘强为立名名为涅槃。<a id="a-Fd"></a>智度云。<a id="a-Fe"></a>名假施设。<a id="a-Ff"></a>受假施设。<a id="a-Fg"></a>法假施设。<a id="a-Fh"></a>实非色心而言色心。<a id="a-Fi"></a>是法假施设。<a id="a-Fj"></a>于色心上更设五阴十二入十八界等是受假施设。<a id="a-Fk"></a>于阴入界上。<a id="a-Fl"></a>更立张王李赵等是名假施设。<a id="a-Fm"></a>亦如揽色香味触是法假施设。<a id="a-Fn"></a>于四微上。<a id="a-Fo"></a>更作根茎枝叶等是受假施设。<a id="a-Fp"></a>根茎之上更立枫栴柹柏等名是名假施设。<a id="a-Fq"></a>是大涅槃亦复如是。<a id="a-Fr"></a>强指此实法名为佛师。<a id="a-Fs"></a>是佛秘藏是法假施设。<a id="a-Ft"></a>于佛师上更复分别法身般若解脱三点是受假施设。<a id="a-Fu"></a>于三点上更立名字大般涅槃是名假施设。<a id="a-Fv"></a>或复呼为洲渚窟宅。<a id="a-Fw"></a>或复呼为乳糜妙味。<a id="a-Fx"></a>或复呼为醍醐上药。<a id="a-Fy"></a>或复呼为一阐提。<a id="a-Fz"></a>或复呼为一破戒明镜。<a id="a-G0"></a>譬说虚空不可得无障碍如是岂非名假施设。<a id="a-G1"></a>当知从地狱已上。<a id="a-G2"></a>至佛已还皆言安乐者悉假名也。<a id="a-G3"></a>大论云。<a id="a-G4"></a>众生无上者佛是。<a id="a-G5"></a>法无上者涅槃是。<a id="a-G6"></a>所以设此假名者。<a id="a-G7"></a>欲令众生知名非名。<a id="a-G8"></a>名不在内亦不在外。<a id="a-G9"></a>亦不在中间亦不常自有。<a id="a-GA"></a>大品云。<a id="a-GB"></a>菩萨菩萨但有字。<a id="a-GC"></a>佛佛但有字。<a id="a-GD"></a>是字不住。<a id="a-GE"></a>亦不不住。<a id="a-GF"></a>是字无所有故。<a id="a-GG"></a>涅槃亦尔。<a id="a-GH"></a>涅槃不在法身。<a id="a-GI"></a>文云。<a id="a-GJ"></a>法身亦非。<a id="a-GK"></a>又涅槃不在般若。<a id="a-GL"></a>文云。<a id="a-GM"></a>般若亦非。<a id="a-GN"></a>又涅槃不在解脱。<a id="a-GO"></a>文云。<a id="a-GP"></a>解脱亦非。<a id="a-GQ"></a>三德中各各求皆不可得。<a id="a-GR"></a>三法合求亦不可得。<a id="a-GS"></a>故智度云。<a id="a-GT"></a>若人见般若是则为被缚。<a id="a-GU"></a>若不见般若。<a id="a-GV"></a>是亦为被缚。<a id="a-GW"></a>若人见般若。<a id="a-GX"></a>是为得解脱。<a id="a-GY"></a>若不见般若是亦得解脱。<a id="a-GZ"></a>法身解脱亦如是。<a id="a-Ga"></a>譬如幻化物不可见而见。<a id="a-Gb"></a>见而不可见。<a id="a-Gc"></a>是事为希有。<a id="a-Gd"></a>此经名为微妙不可思议。<a id="a-Ge"></a>但假名字名此三身为秘密藏涅槃。<a id="a-Gf"></a>但假名字。<a id="a-Gg"></a>名此三般若。<a id="a-Gh"></a>为摩醯三目涅槃。<a id="a-Gi"></a>但假名字名三解脱名三点涅槃。<a id="a-Gj"></a>但假名字具足三法名大涅槃。<a id="a-Gk"></a>但假名字引导众生。<a id="a-Gl"></a>譬如空拳。<a id="a-Gm"></a>为喜小儿。<a id="a-Gn"></a>为引小儿。<a id="a-Go"></a>为止啼儿。<a id="a-Gp"></a>为教黠儿。<a id="a-Gq"></a>其事办已。<a id="a-Gr"></a>散指舒拳拳无拳矣。<a id="a-Gs"></a>涅槃亦尔。<a id="a-Gt"></a>以新伊悦之。<a id="a-Gu"></a>以新伊引进之。<a id="a-Gv"></a>以新伊破之。<a id="a-Gw"></a>以新伊悟之。<a id="a-Gx"></a>是为假名四种利益。<a id="a-Gy"></a>得利益已。<a id="a-Gz"></a>宁复执名而起诤乎。<a id="a-H0"></a>假立有名既尔。<a id="a-H1"></a>假立无名。<a id="a-H2"></a>假立亦有亦无名。<a id="a-H3"></a>假立非有非无名亦如是(云云)。<a id="a-H4"></a>应说将跨来因缘(云云)。<a id="a-H5"></a>又如治噎法(云云)。<a id="a-H6"></a>五释绝名者。<a id="a-H7"></a>有人以无释绝。<a id="a-H8"></a>亡有而存无。<a id="a-H9"></a>无则不绝。<a id="a-HA"></a>非今所用。<a id="a-HB"></a>有人以离释绝。<a id="a-HC"></a>言涅槃之中无有诸有。<a id="a-HD"></a>此尚非小乘义。<a id="a-HE"></a>亦所不用。<a id="a-HF"></a>有人以灭释绝。<a id="a-HG"></a>言灭诸烦恼。<a id="a-HH"></a>悉无所有犹如火灭。<a id="a-HI"></a>存于涅槃者。<a id="a-HJ"></a>经称是邪解邪难。<a id="a-HK"></a>此岂可用耶。<a id="a-HL"></a>有人引经云。<a id="a-HM"></a>如大香象顿绝羁锁自恣而去。<a id="a-HN"></a>将此释绝者。<a id="a-HO"></a>此乃三修比丘。<a id="a-HP"></a>偏叹菩萨所绝一边。<a id="a-HQ"></a>义未具足。<a id="a-HR"></a>同上无名之意非今绝名也。<a id="a-HS"></a>若言语相逐对无说有。<a id="a-HT"></a>乃至对有无说非有非无等。<a id="a-HU"></a>待对不息言则不绝。<a id="a-HV"></a>若以心分别。<a id="a-HW"></a>介尔动念心起想即痴。<a id="a-HX"></a>心亦不绝。<a id="a-HY"></a>心既不绝言那得绝。<a id="a-HZ"></a>若知心是攀缘三界。<a id="a-Ha"></a>攀缘三界生灭是无常苦空无我。<a id="a-Hb"></a>息此攀缘心无所得。<a id="a-Hc"></a>心绝故其言亦绝。<a id="a-Hd"></a>此乃修习言语道断心行处灭。<a id="a-He"></a>非真绝也。<a id="a-Hf"></a>若入见谛苦忍明发世谛死时名生不生。<a id="a-Hg"></a>身子云。<a id="a-Hh"></a>吾闻解脱之中。<a id="a-Hi"></a>无有言说。<a id="a-Hj"></a>亦是解脱之中无有分别。<a id="a-Hk"></a>此则真证言语道断心行处灭。<a id="a-Hl"></a>盖三藏绝意。<a id="a-Hm"></a>指此一绝凡绝几许人法况复余耶。<a id="a-Hn"></a>然入真时绝出观不绝。<a id="a-Ho"></a>何者。<a id="a-Hp"></a>真俗异故。<a id="a-Hq"></a>一绝一不绝待对宛然。<a id="a-Hr"></a>云何名绝。<a id="a-Hs"></a>若能道远乎哉。<a id="a-Ht"></a>即事而真。<a id="a-Hu"></a>圣远乎哉体之即神。<a id="a-Hv"></a>见色与盲等。<a id="a-Hw"></a>闻声与响等。<a id="a-Hx"></a>其说法者无说无示。<a id="a-Hy"></a>其分别者无所分别。<a id="a-Hz"></a>无绝无不绝而名为绝。<a id="a-I0"></a>此亦方便道中。<a id="a-I1"></a>言语道断心行处灭。<a id="a-I2"></a>若空慧相应入第一义。<a id="a-I3"></a>豁然清净无能绝无所绝。<a id="a-I4"></a>无绝者无绝法。<a id="a-I5"></a>此通教绝名意也。<a id="a-I6"></a>此虽冥真未冥中。<a id="a-I7"></a>虽断通未断别。<a id="a-I8"></a>净名云。<a id="a-I9"></a>结习未尽。<a id="a-IA"></a>华则着身。<a id="a-IB"></a>下文云。<a id="a-IC"></a>无明未吐。<a id="a-ID"></a>回转日月。<a id="a-IE"></a>如疟病者。<a id="a-IF"></a>对界内说界外。<a id="a-IG"></a>想通惑对别惑是则不绝。<a id="a-IH"></a>若能以大涅槃心修行五行具十功德。<a id="a-II"></a>是时一向专求大涅槃行。<a id="a-IJ"></a>无复界内之心。<a id="a-IK"></a>无复界内之说。<a id="a-IL"></a>如是方便。<a id="a-IM"></a>亦名言语道断心行处灭。<a id="a-IN"></a>而未是冥中。<a id="a-IO"></a>若发中道所得功德不与声闻辟支佛共。<a id="a-IP"></a>昔所不得而今得之。<a id="a-IQ"></a>昔所不绝而今绝之。<a id="a-IR"></a>盖是别教绝名意也。<a id="a-IS"></a>然证绝之时乃同圆极。<a id="a-IT"></a>而修时梯蹬江河回曲。<a id="a-IU"></a>何者。<a id="a-IV"></a>发心不能遍法界。<a id="a-IW"></a>故法界外更有法故不名绝法。<a id="a-IX"></a>拙行不能行一行是如来行。<a id="a-IY"></a>如来行外更有行故不名绝行。<a id="a-IZ"></a>非无上方便。<a id="a-Ia"></a>方便上更有方便非绝方便。<a id="a-Ib"></a>若圆发心观大涅槃诸心法界。<a id="a-Ic"></a>法界外更无复法界。<a id="a-Id"></a>独一法界故称绝法界。<a id="a-Ie"></a>又如经复有一行是如来行。<a id="a-If"></a>如来行外更无复行故名独绝行。<a id="a-Ig"></a>又如经正直舍方便但说无上道。<a id="a-Ih"></a>尼俱耶洲直入西海犹如直绳。<a id="a-Ii"></a>是绝方便。<a id="a-Ij"></a>绝方便绝者。<a id="a-Ik"></a>如经断绝一切疑网心。<a id="a-Il"></a>故名为解脱。<a id="a-Im"></a>三藏四门即是法界。<a id="a-In"></a>即如来行即上方便。<a id="a-Io"></a>何者。<a id="a-Ip"></a>生死即是涅槃。<a id="a-Iq"></a>况声闻法生决定心宁起疑网。<a id="a-Ir"></a>通教四门亦即法界。<a id="a-Is"></a>共乘疑网断故。<a id="a-It"></a>别教四门即是法界。<a id="a-Iu"></a>菩萨乘疑网断故。<a id="a-Iv"></a>是名断绝一切疑网之心。<a id="a-Iw"></a>名独绝解脱。<a id="a-Ix"></a>唯说一法界不说余法界。<a id="a-Iy"></a>唯思一法界不思余法界。<a id="a-Iz"></a>是为方便道中。<a id="a-J0"></a>言语道断心行处灭。<a id="a-J1"></a>是圆方便亦有四门。<a id="a-J2"></a>若谓一切法绝是法界唯一法界。<a id="a-J3"></a>此约有门绝名也。<a id="a-J4"></a>若谓法界尚无法界宁有其余。<a id="a-J5"></a>此约空门绝名也。<a id="a-J6"></a>若谓法界微妙一法即三法三法即一法。<a id="a-J7"></a>此就亦有亦无门绝名也。<a id="a-J8"></a>若谓法界不可思议。<a id="a-J9"></a>此就非有非无门绝名也。<a id="a-JA"></a>此皆方便道。<a id="a-JB"></a>若谓开示悟入如以金鎞抉其眼膜。<a id="a-JC"></a>二指三指。<a id="a-JD"></a>了了分明。<a id="a-JE"></a>是名究竟绝言。<a id="a-JF"></a>言满法界而无一言。<a id="a-JG"></a>心满法界而无一念。<a id="a-JH"></a>是为圆教绝名意也。<a id="a-JI"></a>然诸经绝名其旨非一。<a id="a-JJ"></a>华严云。<a id="a-JK"></a>如执虚空风如画虚空中。<a id="a-JL"></a>说之已自难何况以示人。<a id="a-JM"></a>净名云。<a id="a-JN"></a>诸法不相待一念不住故。<a id="a-JO"></a>又诸菩萨言于言。<a id="a-JP"></a>文殊言无言。<a id="a-JQ"></a>净名杜口绝言。<a id="a-JR"></a>善吉云。<a id="a-JS"></a>我无所说不觉不得。<a id="a-JT"></a>龙树云。<a id="a-JU"></a>若法为待成。<a id="a-JV"></a>是法还成待。<a id="a-JW"></a>今则无因待。<a id="a-JX"></a>亦无所成法。<a id="a-JY"></a>今经云。<a id="a-JZ"></a>譬如虚空不因小空名为大也。<a id="a-Ja"></a>涅槃亦尔。<a id="a-Jb"></a>不因小相名大涅槃。<a id="a-Jc"></a>云何小相。<a id="a-Jd"></a>从二乘所证乃至生死安乐皆是小相。<a id="a-Je"></a>不因此小而名大也。<a id="a-Jf"></a>又云。<a id="a-Jg"></a>譬如有法不可称量不可思议。<a id="a-Jh"></a>乃名为大。<a id="a-Ji"></a>涅槃亦尔。<a id="a-Jj"></a>不可称量不可思议。<a id="a-Jk"></a>故名为大。<a id="a-Jl"></a>当知绝名涅槃其义显矣。<a id="a-Jm"></a>斯文甚多。<a id="a-Jn"></a>逗缘亦异不可一概。<a id="a-Jo"></a>今以四句料拣。<a id="a-Jp"></a>谓不绝绝。<a id="a-Jq"></a>非绝非不绝。<a id="a-Jr"></a>绝绝。<a id="a-Js"></a>云何不绝。<a id="a-Jt"></a>如前六道安乐等。<a id="a-Ju"></a>云何为绝。<a id="a-Jv"></a>如三藏通共等。<a id="a-Jw"></a>云何非绝非不绝。<a id="a-Jx"></a>如别四门等。<a id="a-Jy"></a>云何绝绝。<a id="a-Jz"></a>圆四门是也。<a id="a-K0"></a>云何绝绝。<a id="a-K1"></a>绝能绝所。<a id="a-K2"></a>故言绝绝。<a id="a-K3"></a>从别教四门已下名为所绝。<a id="a-K4"></a>从圆教四门名为能绝。<a id="a-K5"></a>以能绝绝所绝。<a id="a-K6"></a>能绝亦绝。<a id="a-K7"></a>如前火木然于草已亦复自然。<a id="a-K8"></a>当知。<a id="a-K9"></a>绝名与无名为异。<a id="a-KA"></a>义在此也。<a id="a-KB"></a>故言绝绝。<a id="a-KC"></a>次总结释名一章开为五重。<a id="a-KD"></a>都是圆教四门意也。<a id="a-KE"></a>若大涅槃名真善妙有。<a id="a-KF"></a>本自有之非适今也。<a id="a-KG"></a>此是有门义。<a id="a-KH"></a>故作翻名同名释之。<a id="a-KI"></a>若大涅槃空迦毗罗城空此是空门义。<a id="a-KJ"></a>故作无名释之。<a id="a-KK"></a>若大涅槃亦色非色。<a id="a-KL"></a>此是亦空亦有门义。<a id="a-KM"></a>故作假名释之。<a id="a-KN"></a>若大涅槃名为中道遮二边故。<a id="a-KO"></a>此即非空非有门义。<a id="a-KP"></a>故作绝名释之。<a id="a-KQ"></a>夫大涅槃者。<a id="a-KR"></a>尚非是一。<a id="a-KS"></a>云何为四。<a id="a-KT"></a>四者门也。<a id="a-KU"></a>门以标理。<a id="a-KV"></a>有种种名。<a id="a-KW"></a>如天帝释有千种名。<a id="a-KX"></a>解脱亦尔。<a id="a-KY"></a>多诸名字。<a id="a-KZ"></a>名字功德品云。<a id="a-Ka"></a>涅槃是名其余称叹是则为字。<a id="a-Kb"></a>若尔涅槃是总。<a id="a-Kc"></a>而当机立之为名。<a id="a-Kd"></a>三点等及余一切皆属于字。<a id="a-Ke"></a>若法身当机是总已复为名。<a id="a-Kf"></a>涅槃及一切物已复属字。<a id="a-Kg"></a>若尔更互无定。<a id="a-Kh"></a>虽复无定今既定以涅槃为名。<a id="a-Ki"></a>若定不定若总若别皆无待对。<a id="a-Kj"></a>悉是不可思议。<a id="a-Kk"></a>悉是大绝。<a id="a-Kl"></a>故名绝大涅槃也。</p>
  <p id="aKm">第二释涅槃体。<a id="a-Kn"></a>先出旧解。<a id="a-Ko"></a>庄严云。<a id="a-Kp"></a>佛果涅槃出二谛外非真俗摄。<a id="a-Kq"></a>凡夫以惑因感果是浮虚世谛。<a id="a-Kr"></a>假体即空故是真谛。<a id="a-Ks"></a>佛果非惑因所感故非世谛。<a id="a-Kt"></a>不可复空故非真谛。<a id="a-Ku"></a>引仁王经云。<a id="a-Kv"></a>超度世谛第一义谛。<a id="a-Kw"></a>住第十一萨云若地也。<a id="a-Kx"></a>开善云。<a id="a-Ky"></a>佛果涅槃还为二谛所摄。<a id="a-Kz"></a>体是续待二假故是世谛。<a id="a-L0"></a>即此二假可空故是真谛。<a id="a-L1"></a>佛果灵智亦复冥真也。<a id="a-L2"></a>冶城秀云。<a id="a-L3"></a>佛果涅槃非世谛。<a id="a-L4"></a>是真谛微妙寂绝。<a id="a-L5"></a>故云世谛死时名生不生。<a id="a-L6"></a>龙光云。<a id="a-L7"></a>佛果涅槃具相续相待二假即世谛。<a id="a-L8"></a>乃即真之义而不冥真。<a id="a-L9"></a>若冥真同顽境。<a id="a-LA"></a>即无灵智故非真谛也。<a id="a-LB"></a>有人难此四解。<a id="a-LC"></a>若佛果出此二谛外即应非有为非无为。<a id="a-LD"></a>汝义中那云佛果一向是无为。<a id="a-LE"></a>若为二谛所摄佛果应是亦有为亦无为。<a id="a-LF"></a>若佛果是真谛。<a id="a-LG"></a>真谛不可说于众生无用。<a id="a-LH"></a>若佛果是俗谛佛果一向是有为。<a id="a-LI"></a>此皆成论师说。<a id="a-LJ"></a>自相矛盾都不惬人情。<a id="a-LK"></a>亦不称肇论。<a id="a-LL"></a>论云。<a id="a-LM"></a>不可形名得不可有心知。<a id="a-LN"></a>言之失其真。<a id="a-LO"></a>知之反其愚。<a id="a-LP"></a>有之乖其性。<a id="a-LQ"></a>无之伤其躯。<a id="a-LR"></a>肇意推之堕在四见。<a id="a-LS"></a>佛法边外尚非小涅槃门况小涅槃体。<a id="a-LT"></a>尚非小涅槃门体焉得是共别涅槃门体。<a id="a-LU"></a>尚不是共别门体何得是大涅槃体耶。<a id="a-LV"></a>经云。<a id="a-LW"></a>是诸人等。<a id="a-LX"></a>春阳之月。<a id="a-LY"></a>乘船游戏。<a id="a-LZ"></a>失琉璃宝。<a id="a-La"></a>即共入水。<a id="a-Lb"></a>竞捉瓦石欢喜持出。<a id="a-Lc"></a>谓琉璃珠。<a id="a-Ld"></a>都非真宝。<a id="a-Le"></a>是珠澄渟清净故在水中。<a id="a-Lf"></a>犹如仰观虚空月形超然独远。<a id="a-Lg"></a>非众人所执。<a id="a-Lh"></a>亦非众盲所触。<a id="a-Li"></a>古来复约三聚论涅槃体言。<a id="a-Lj"></a>佛地一向有心聚。<a id="a-Lk"></a>一向无无作聚。<a id="a-Ll"></a>色聚亦有亦无。<a id="a-Lm"></a>无粗色有妙色。<a id="a-Ln"></a>引经因灭是色获得常色。<a id="a-Lo"></a>六卷云。<a id="a-Lp"></a>妙色湛然常安隐(云云)。<a id="a-Lq"></a>又一解。<a id="a-Lr"></a>色是顽阂。<a id="a-Ls"></a>不可研进。<a id="a-Lt"></a>故佛地无色无无作。<a id="a-Lu"></a>唯有灵智独存。<a id="a-Lv"></a>经道色者能应为无穷之色。<a id="a-Lw"></a>又妙果显现义说为非色。<a id="a-Lx"></a>引文。<a id="a-Ly"></a>愿诸众生灭一切色。<a id="a-Lz"></a>入于无色大般涅槃。<a id="a-M0"></a>又分别两界有色一界无色。<a id="a-M1"></a>又四空无色者无粗色耳。<a id="a-M2"></a>三界并有色。<a id="a-M3"></a>界外变易则无色。<a id="a-M4"></a>六地已还身在分段故有色。<a id="a-M5"></a>七地已上身在界外则无色。<a id="a-M6"></a>又七地是两国中间犹有光影色。<a id="a-M7"></a>八地已上则无色。<a id="a-M8"></a>又言金心犹有色。<a id="a-M9"></a>故经言。<a id="a-MA"></a>意生身者虽无一期寿命但有念念生灭名为变易。<a id="a-MB"></a>故言意生身。<a id="a-MC"></a>身者犹有色也。<a id="a-MD"></a>唯佛地无复色耳。<a id="a-ME"></a>无作者金刚已前皆有无作。<a id="a-MF"></a>唯金心无心无无作也。<a id="a-MG"></a>有人难此义。<a id="a-MH"></a>若涅槃定有色。<a id="a-MI"></a>应有长短质像。<a id="a-MJ"></a>须依食住处。<a id="a-MK"></a>若定无色心无所依。<a id="a-ML"></a>岂可有心而无色。<a id="a-MM"></a>若色顽须离心是取相何意不离。<a id="a-MN"></a>如是等释皆是妄语。<a id="a-MO"></a>犹如盲跛。<a id="a-MP"></a>见佛亦盲跛。<a id="a-MQ"></a>王语诸臣我库藏中无如是刀。<a id="a-MR"></a>不须多难也。</p>
 </body>
</html>